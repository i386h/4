<!-- { "loadSidebar": true } -->
轻裁虾万须。巧织珠千串。金钩光错落。绣带舞蹁跹。似雾非烟。妆点就深闺院。不许那等闲人取次展。摇四壁翡翠浓阴。射万瓦琉璃色浅。梁州。富贵似侯家紫帐。风流如谢府红莲。锁春愁不放双飞雁。绮窗相近。翠户相连。彫栊相映。绣幙相牵。拂苔痕满砌榆钱。惹杨花飞点如绵。愁的是抹回廊暮雨萧萧。恨的是筛曲槛西风翦翦。爱的是透长门夜月娟娟。凌波殿前。碧玲珑掩映湘妃面。没福怎能勾见。十里扬州风物妍。出落着神仙。尾。恰便似一池秋水通宵展。一片朝云尽日悬。你个守户的先生肯相恋。煞是可怜。则要你手掌儿里奇擎着耐心儿卷。赠朱帘秀。亢文苑

名高唐国盘。色压陈亭榭。霞光侵赵璧。瑞霭赛隋珠。无半点儿尘俗。不比寻常物。世间总不如。莫夸谈天上飞琼。休卖弄人间美玉。梁州。希罕似朱崖玛瑙。值钱如北海珊瑚。忒玲珑性格儿通古今。论清洁是有。瑕疵全无。温柔似粉。滑腻如酥。则要你汝阳斋韫匮藏诸。不管你丽春园待价沽诸。若做个玉盆儿必定团圆。做个玉箫管决知音律。做个玉镜台雅称妆梳。堪人。爱护。那些儿断尽人肠处。更那堪吴香馥。只恐旁人认做珷。索别卞个虚实。尾。远藏崑顶千峰古。高出荆山万倍馀。姓卞的先生识真玉。休道刖了他二足。一身儿与他做主。至死也怀中抱不足。为玉叶儿作。奥敦周卿

年深马骨高。尘惨貂裘敝。夜长鸳梦短。天阔雁书迟。急觅归期。不索寻名利。归心紧归去疾。恨不得袅断鞭梢。岂避千山万水。梁州。龟卦何须再卜。料灯花已报先知。并程途不甫能来到家内。见庭间小院。门掩昏闺。碧纱窗悄。斑竹帘垂。将个栊门儿款款轻推。把一个可喜娘脸儿班回。急惊列半晌荒唐。慢朦腾十分认得。呆答孩似醉如痴。又嗔。又喜。共携素手归兰舍。半含笑半擎泪。些儿春情云雨罢。各诉别离。尾。我道因思翠袖宽了衣袂。你道是为盼雕鞍减了玉肌。不索教梅香鉴憔悴。向碧纱幮帐底。翠帏屏影里。厮着香腮去镜儿比。远归。无名氏

鬓鬟梳绿云。肌瘦消红玉。蛾眉颦翠黛。粉脸堕珍珠。遍洒东风。乱落梨花雨。低头长叹吁。长叹罢罗帕频淹。都尽千丝万缕。梁州。愁怨恨还如堆积。旧精神不似当初。自从万里人南去。尘濛锦瑟。帐漫流苏。香焚宝鼎。酒冷金壶。对青鸾不待妆梳。到黄昏着甚支吾。怕的是照闲庭月色朦胧。倦的是透珠帘花香馥郁。愁的是印纱窗竹影扶疏。自心黯忖。悔当时错发送上阳关路。听唱到第三句。总是离人断肠曲。搔首踟蹰。梧桐树。刚道声才郎身去心休去。他揽与俺回挽得千条柳难系雕鞍住。到如今百草枯风吹得红叶舞。正值着秋天暮。感皇恩。呀骨刺刺风透纱幮。吉丁当漏滴铜壶。薄设设被儿单。昏昏惨惨灯儿暗。瘦压压影儿孤。思伊受苦。偏俺负你何辜。从春去。因应举。恋皇都。采茶歌。他去了半年馀。闪得我受孤独。罗帏寂寞故人无。寒雁来时音信杳。雁还归去亦无书。尾。知他是谁家月馆风停宿。何处山村野店居。锦堂春翻做阳关路。多情弄玉。若见吹箫伴侣。慢慢的说俺从前受过的苦。亢文苑

春风眼底私。夜月心间事。王箫鸾凤曲。金篓鹧鸪词。燕子莺儿。殢杀寻芳使。合欢连理枝。我为你盼望煞楚雨湘云。耽阁了朝经暮史。梁州。你为我堆宝髻羞盘凤翅。淡朱唇懒注胭脂。东君有意偷窥视。翠鸾寻梦。采扇题诗。花笺写恨。锦字传词。包藏着无限相思。思量煞可意人儿。几时看靠纱窗偷转秋波。几时见整云髻轻舒玉指。几时看倚东风笑捻花枝。新婚。燕尔。到如今抛闪得人独自。你那点至诚心有谁似。休把那山海盟言不勾思。相会何时。尾。断肠词写就龙蛇字。叠做个同心方胜儿。百拜娇姿谨传示。间别了许时。这关心话儿。尽在这殢雨尤云半张儿纸。无名氏二套

脸如百草霜。唇注松烟墨。眼横潭底水。牙染金泥。乌玉如肌。眉不显春山翠。似葡萄好乳垂。若不是薄荷煎每日充饥。渎牙药逐朝漱洗。梁州。我子道克剌张回回姊妹。却原来是大洪山三圣姨姨。猛回头错认做砂锅底。只合去烧窑淘炭。漆碗熏杯。怎生去迎新送旧。卖笑求食。便是块黑砂糖有甚希奇。便是块试金石难辨高低。莫不寨儿中书下的灵符。莫不是房儿中描来的黑鬼。莫不是酒楼前贴下锺馗。这妮子幼年间充着壬癸。生长在乌衣国。靠定门帘不动衣。百般的辨不得容仪。尾。不索你分星擘雨显名儿唤。路上行人口胜碑。这娘子骂得他都易。泪滴下些黑汁。脚踢起些炭气。吁得青铜镜儿黑。嘲黑妓。又

七宝罗汉身。八难观音像。玉楼巢翡翠。谁教你金殿锁鸳鸯。萧寺里蝶乱蜂狂。玉溪馆青楼巷。缘得五台山傅粉郎。小和尚久等莺娘。老亚仙风魔了志广。梁州。常则是金斗郡双生和小卿。几曾见丽春园苏氏和都刚。被个老妖精狐媚了唐三藏。一个供佛的柳翠。伴着个好色东堂。钟楼鼓阁。便做了待月西厢。丑禅师宠定个天香。笑吟吟携手相将。凤帏中路柳参禅。鸳帐底烟花听讲。看门儿亏煞金刚。暗想。这场。出家儿招揽乔公状。你也不是清净僧。真乃是莽和尚。当了袈裟做一场。岂怕人声扬。尾。十年功业难脩养。取得个年老妖精复落娼。卧兔当来受灾障。常把三门紧关上。那妮子僧房中叫。反教你削了发的耆卿后院里攘。嘲僧。孙叔顺

不恋蜗角名。岂问蝇头利。世情看冷暖。人面逐高低。闲是闲非。僻掉的都伶俐。百年身图画里。本待要快活逍遥。情愿待休官罢职。梁州。谁待想锦衣玉食。甘心守淡饭黄齑。向林泉选一答儿清幽地。闲时一曲。闷后三杯。柴门草户。茅舍疏篱。守着咱稚子山妻。伴着几个故友相识。每日价笑吟吟谈古论今。闲遥遥游山玩水。乐陶陶下象围棋。早起。晚夕。吃醉了重还醉。叹白发紧相逼。百岁光阴能有几。快活了是便宜。煞尾。都则是两轮日月搬兴废。一合乾坤洗是非。直宿到红日三竿偃然睡。那些儿况味谁知。一任莺啼唤不起。后集卷四套数三

越调。斗鹌鹑三套吴仁卿

天气融融。和风习习。花发南枝。冰销岸北。庆贺新春。满斟玉液。朝禁阙。施拜礼。舞蹈扬尘。山呼万岁。紫花儿序。托赖着一人有庆。五谷丰登。四海无敌。寒来暑往。兔走乌飞。节令相催。答贺新正圣节日。愿我皇又添一岁。丰稔年华。太平时世。小桃红。官清法正古今稀。百姓安无差役。户口增添盗贼息。路不拾遗。托赖着万万岁当今帝。狼烟不起。干戈永退。齐贺凯歌回。庆元贞。先收了大理。后取了高丽。都收了偏邦小国。一统了江山社稷。么。太平无事罢征旗。祝延圣寿做筵席。百官文武两班齐。欢喜无尽期。都吃得醉如泥。秃厮儿。光禄寺琼浆玉液。尚食局御膳堂食。朝臣一发呼万岁。祝圣寿。庆官里。进金杯。圣药王。大殿里。设宴会。教坊司承应在丹墀。有舞的。有唱的。有凤箫象板共龙笛。奏一派乐声齐。尾。愿吾皇永坐在皇宫内。愿吾皇永掌着江山社稷。愿吾皇永穿着飞凤赭黄袍。愿吾皇永坐着万万载盘龙亢金椅。又

弃职休官。张良范蠡。拜辞了紫绶金章。待看青山绿水。跳出虎狼丛中。不入麒麟画里。想爵禄高。性命危。一个个舍生忘死。争宣竞敕。紫花儿序。您都待重裀而卧。列鼎而食。不如我拂袖而归。急流中勇退。见贤思齐。当日个甯武子左丘明孔仲尼。邦有道则仕。邦无道则废。齐魏里使煞个孙庞。殷商中饿杀了夷齐。鬼三台。看了些英雄休争闲气。为功名将命亏。笑豫让。叹钅且麑。待图个甚的。论功劳胜似燕乐毅。论才学不如晋李仪。常言道才广妨身。官高害己。圣药王。我如今近七十。恰才得。方知道老而不死是为贼。指鹿为马。唤凤作鸡。葫芦今后大家提。想谁别辨个是和非。调笑令。为甚每日醉如泥。除睡人间总不知。戒之在得因何意。老不必争名夺利。黄金垛到北斗齐。也跳不出是处轮回。圣药王。赤紧的乌紧飞。兔紧催。暂时相赏莫相违。菊满篱。酒满杯。当吃得席前花影坐间移。白发故人稀。尾。想当日子房公会觅全身计。一个识藏弓便抽头的范蠡。归山去的待看翠巍巍千丈岭头云。归湖的待看绿湛湛长江万顷水。又。元宵。圣主宽仁。尧民尽喜。一统华夷。诸邦进礼。雨顺风调。时丰岁丽。元夜值。风景奇。闹穰穰的迓鼓喧天。明晃晃金莲遍地。紫花儿序。香馥馥绮罗还往。密匝匝车马喧阗。光灼灼灯月交辉。满街上王孙公子。相携着越女吴姬。偏宜。凤烛高张照珠履。果然豪贵。只疑是洞府神仙。闲游在阆苑瑶池。小桃红。归来梅影小窗移。兰麝香风细。翠袖琼簪两行立。捧金杯。绛绡楼上笙歌沸。冰轮表里。通宵不寐。是爱月夜眠迟。金蕉叶。扌弃沉醉频斟绿蚁。恣赏玩朱帘挂起。歌舞动欢声笑喜。一任铜壶漏滴。尾。须将酩酊酬佳致。乐意开怀庆喜。但愿岁岁赏元宵。则这的是人生落得的。王伯成七套

酒力禁持。诗魔唤起。紫燕喧喧。黄莺呖呖。红杏香中。绿杨影里。丽日迟。节序催。柳线摇金。桃花泛水。紫花儿序。香馥馥花开满路。碧粼粼水绕孤村。绿茸茸芳草烟迷。扬鞭指处。堪画堪题。更那堪竹坞人家傍小溪。采绳高系。春色飘零。花事狼藉。小桃红。一帘红雨落花飞。酝酿蜂儿蜜。跨蹇携壶醒还醉。草萋萋。融融沙暖鸳鸯睡。韶光景美。和风暖日。惹起杜鹃啼。秃厮儿。凝眸处黄莺子规。动情的绿暗红稀。莺慵燕懒蝶倦飞。冷落了芳菲。春归。圣药王。醉似泥。仆从随。见小桥流水隔花溪。柳岸西。近古堤。数枝红杏出疏篱。墙外舞青旗。尾。四围锦绣繁华地。车马喧天闹起。看了这红紫翠乡中。堪写在丹青画图里。又

