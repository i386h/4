<!-- { "loadSidebar": true } -->
　　王阮亭金钗涧上桃源忆故人词云：“金钗涧上人如玉。解唱春波新曲。画扇船纱十幅。春水平帆绿。三三五五鸳鸯浴。触忤闲愁春目。戏掷菱花相逐。又向花房宿。”程村云：昔应子和以“蜡炬短烧红”，“风雨落花红”，“两岸夕阳红”，名三红。今阮亭有“春水平帆绿”，“梦里江南绿”，“新妇矶头烟水绿”，不将更称三绿耶。人遂有王三绿之目。然不及公浣溪沙“绿杨城郭是扬州”一语用绿字尤妙，可敌一篇江都赋也。
　　○和晋贴语
　　渔洋有卜算子，起句云：“天气近清明，汝定成行否。”用晋贴语入妙。
　　○炊闻卮语
　　西樵王士禄与渔洋齐名，人称二王，有炊闻卮语。自序云：“康熙甲辰三月，余以磨勘之狱，入羁於司勋之署。于时捕檄西出，未即对簿。伏念日月旷邈，不有拈弄，其何以荡涤烦懑，支拒幽忧。忆自髫齿，颇耽词调，虽未能研审其精妙，聊可借彼抗坠，通此蕴结。因取花间、尊前、草堂诸体，稍规抚为之，少即一二，多或六七，设然随意，都无纳限，既检积稿，遂逾百篇，旧作二十首亦附见焉。曰炊闻者，兀兀南冠石朱，邯郸一枕，故取杜陵诗语断章而命之也。”今观满庭芳用坡公韵词云：“白日为心，朱绳比质，平生自负峨峨。司空百炼，绕指已无多。到眼浓阴欲满，心忧矣、谣罢还歌。细屈指、古来谁似，磨蝎说东坡。茫茫无可语，来千缕，暗纬愁梭。更溶溶漾漾，难剪如波。可耐春光万里，尚寥落、卧盼庭柯。问何日，盟烟狎水，鸥鹭媚渔蓑。”古今才人，沦落不偶，读此可为之一恸。
　　○悔庵论诗馀
　　尤悔庵侗序彭羡门廷露词云：“诗何以馀哉，‘小楼昨夜’，哀江头之馀也。‘水殿风来’，清平调之馀也。‘红藕香残’，古别离之馀也。‘将军白发’，从军行之馀也。‘今宵酒醒’，子夜、懊之馀也。‘大江东去’，鼓角横吹之馀也。诗以馀亡，亦以馀存，非诗馀之能存亡，则诗馀之人存亡之也”论诗馀二字独得。
　　○目成
　　羡门延露词率多悲壮，不减稼轩。如念奴娇长歌四首、沁园春酒后作歌四首是也。然其艳体独步，不特阮亭所称“子城一带绿阴中”也。长相思云：“启围屏。下重旌。解意银缸故不是。今宵始目成。夜香清。坠钗横。灯下频频相唤声。教人待怎生。”咏目成情景，皆以静会得之。
　　○挂逗二字
　　“金作勒，玉为羁。小马惊香何处嘶。红板桥头扉半掩，几丝杨柳挂黄鹂。”此武进董文友以甯捣练子词也。挂字殊新颖。其弟董俞亦有句云：“独坐数归禽，疏钟逗远林。”挂逗二字俱妙。
　　○青到
　　宋荔裳琬浣溪沙咏芳草，有“几时青得到郎边”之句。余有“万山青到马蹄前”句，足以当之。琬有二乡亭词。
　　○酒骨董
　　嵇叔子宗孟，有酒骨董词。骨董羹见唐类函，今人讹为古董，以名其词也。
　　○潇湘神
　　毛丁河奇龄采衣堂词，潇湘神云：“丛嶂迷。青草凄。黄陵朝暮鹧鸪啼。神女不知何处去，行云渺渺数峰西。”不减刘宾客。
　　○多咏妓
　　曹顾庵尔堪南溪词多咏妓作，亦词人之玷也，然亦足资考证。如虞美人词云：“轻衫窄袖身材小。影向银灯好。珠歌劝饮恰平肩。无奈尊前侍立暗生怜。牡丹亭榭花如绣。巧对江儿瘦。初开豆蔻暗含春。转是五更风雨会愁人。”余澹心云：“河北妓驯谨，侍客不遽坐，非若江南之倨也。”又木兰花令云：“木瓜香遍钟山道。桂子倩人斜插帽。歌摇朱雀桁前花，酒溅乌衣堂下草。十年浪迹浮云沓。画槛生烟无客到。沙家零落寇家贫，若个琵琶传贺老。”沙、寇，盖往年书中最知名者。
　　○女伶
　　女伶即古舞妓也，惟江左最盛，今俱禁绝。晋之大同尚有之，梁苍岩大司农棠村词，有满庭芳观女伶演淮阴故事云：“绛烛清宵，彩云华馆，蛮腰细舞回风。婵娟忽变，绣袄染腥红。销甲艳分雪色，兜鍪小，双颊芙蓉。氍毹映，将军红粉，锦纟散黛眉同。登坛当日事，衣冠优孟，写出偏工。叹英雄佳丽，一样飘蓬。飞絮落花旧恨，谁怜取，桃李春浓。乘月夜，夜香人面，莫放酒杯空。”尤悔庵侗云：女伶，晋妓文玉也。戊申，予在宗伯齐头观演此出，作南乡子赠之，有“锦伞将军小黛娥”，及“春草江南细马驮”之句。宗伯颇为称赏。
　　○凤归云词
　　邹程村祗谟丽农词，以典丽为宗，而稍失之浓缛。余喜其凤归云偶作云：“吾老矣。去日光阴，那堪屈指。任侠疏狂，蹴鞠樗蒲，不痴不丰盛，无才无技。况生来、本磨蝎为宫，穷鼯学计。问人生、何处堪出世。应有淡月微风，剩山残水。还自去、守我良方，钻他故纸。不过是，一卷离骚，几叶楞严，破除万事，颓然坐废。曾消受得蛮触功名，邯郸滋味。而今後，拼得无萦系。永教毁砚焚书，渔樵同醉。”阮亭谓“块垒一时，睥睨千古”，信然。
　　○{大岁}堂词
　　西陵释正，字{大岁}堂，所著有同凡草词。有湖上点绛唇一阕，题圣因寺壁间，最工致，余及见之，後不知为何人拭去。词云：“来往烟波，此生自号西湖长。轻风小浆。荡出芦花港。得意当歌，夜静声偏朗。无人赏。自家拍掌。唱得千山响。”出语不凡，奇僧也。
　　○{髟众}
　　仁和沈去矜谦有东江词，曾于王志周斋中见之，余最赏其菩萨蛮一阕云：“相携斗草长春洞。垂{髟众}覆额眉痕重。惯会发娇嗔。自轮翻打人。玉阑今再见。熟面如生面。低唤小时名。回身不肯应。”颇得生趣。{髟众}，韵府不载，殆鬟字之讹。
　　○湘
　　近来才女，应以徐灿为第一。灿字湘，长洲人，归海甯陈素庵之遴，所著有拙政园词，皆绝工艳流丽。尤喜其菩萨蛮二词云：“困花压蕊丝丝雨。不堪只共愁人语。斗帐抱春寒。梦中何处山。卷帘风雨恶。泪与残花落。羡杀是杨花。输他先到家。”“一春谁试桃花雨。游丝只共晴烟舞。燕也不曾来。湘帘空自开。起看花影午。鸾镜双蛾俯。徙倚却黄昏。泪如红蜡痕。”皆秀品也。
　　○指螺
　　毛先舒癸，号稚黄，作填词名解四卷，能发人所未发，较胜图谱，然观其自作鸾情词则多俗，何也。至忆秦娥特新妙。词云：“春深无那。独向幽窗坐。看着玉纤闲不过。细数指螺几个。晓来难自温存。东风吹乱乌云。多谢玉台明镜，为侬长照眉颦。”数指螺出东坡文“齐安王江上得美名，其文如指上螺”。［案：此非忆秦娥，乃清平乐，李氏误。］
　　○倩玉
　　杨，字倩玉，杭州沈声副室也。西江月云：“镜里双娥时蹙，枕边香泪长抛。邻姬无事爱吹箫。不管旁人潦倒。露下野莲有子，风凉秋燕离巢。银河千丈也填桥。天上为恁巧。”出语殊有仙气。
　　

