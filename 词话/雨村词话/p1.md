<!-- { "loadSidebar": true } -->
雨村词话 [清] 李调元
　　
　　
　　
　　○雨村词话序
　　词非诗之馀，乃诗之源也。周之公布三十一篇，长短句居十八。汉郊祀歌十九篇，长短句居五。至短箫铙歌十八篇，篇皆长短句。自唐开元盛日，王之涣、高适、王昌龄绝句流播旗亭，而李白菩萨蛮等词亦被之管弦，实皆古乐府也。诗先有乐府而後有古体，有古体而後有近体。乐府即长短句，长短句即古词也。故曰词非诗之馀，乃诗之源也。温、韦以流丽为宗，花间集所载南唐、西蜀诸人最为古艳。北宋自东坡“大江东去”，秦七、黄九踵起，周美成、晏叔原、柳屯田、贺方回继之，转相矜尚，曲调愈多，派衍愈别。鄱阳姜夔郁为词宗，一归醇正。于是辛稼轩、史达祖、高观国、吴文英师之于前，蒋捷、周密、陈君衡、王沂孙效之于後，譬一之于乐，舞Ω至于九变，而叹观止矣。流传既广，互有月旦，而词话生焉。陈後山不工词，而词话实由之祖。自是以来，作者指不胜屈。而吾蜀升庵词品，最为允当，胜州之英雄欺人十倍。而近日徐钅九有词苑丛谈一书，聚古今之词话，汇集成编，虽不著出处，而掇拾大备，可谓先得我心矣。然则余又何词之可话也。大凡表人之妍而不使美恶交混曰话，摘人之媸而使之瑕瑜不掩亦曰话。余之为词话也，表妍者少，而摘媸者多，如推秦七，抑黄九之类，其彰彰也。盖妍不表则无以著其长，媸不摘则适以形其短，非敢以非前人也，正所以是前人。存前人之是，正所以正今人之非也。非特以正今人之非，实以证己之非也。五十无闻，学可知矣，而犹老少知耻，争辨于剪红刻翠之间，又不知後有何人复议余之妍媸也。余家藏有常熟吴氏讷所汇宋元百家词写本，即朱竹所谓抄传绝少未见全书者，并汲古阁所刊六十名家词，日披阅之，而择其可学者取以为法，其不可学者取以为鉴。录成，目曰雨村词话。夫见贤思齐，见不贤自省，亦圣贤之事也。其必如是刺刺何也，诚以词也者，非诗之馀，乃诗之源也。蜀绵州李调元童山撰。
　　●卷一
　　○太白遗词
　　“河汉女，玉炼颜。云往往在人间。九霄有路去无迹，袅袅香风生环。”吴虎臣云：“此太白遣词，有得于石刻而无其腔，刘无言倚其声歌之，音极清雅。”见词综。按：此腔即桂展秋也。
　　○{录}Λ
　　温庭筠喜用{录}Λ及金鹧鸪、金凤凰等类字，是西昆积习。金皆衣上织金花纹，{录}Λ，今垂缨也。
　　○团苏
　　温庭筠南歌子“团苏握雪花”，言花之白如团苏也。与酥同义。
　　○觜
　　皇甫松词天仙子云：“踯躅花开红照水，鹧鸪飞绕青山觜。”觜，喙也，前此未入词。其字始于杜少陵“麟角凤觜世莫识”，今俗作“嘴”字，非。
　　○界
　　词用“界”字始韦端己，天仙子词云：“泪界莲腮两线红。”宋子京蝶恋花词效之云：“泪落胭脂，界破蜂黄浅。”遂成名句。
　　○驮
　　毛文锡西溪子云：“娇妓舞衫香暖，不觉到斜晖。马驮归。”东坡临江仙云：“细马远驮双侍女。”“驮”字本此。
　　○鞴
　　今人呼马加鞍辔曰鞴马，见花间集。薛昭蕴词：“宝马晓鞴雕鞍。”
　　○轮台
　　牛峤更漏子：“星渐稀，漏频转。何处轮台声怨。”按汉书，武帝下轮台之诏。语本此。
　　○镇钅巢二字
　　张舍人泌词如其诗，花间集所载皆可入选。更工于用字，如浣溪沙云：“翠钿金缕镇眉心。”又“断香轻碧钅巢愁深。”“镇”、“钅巢”二字，开後人无限法门。
　　○烘
　　“烘”字宋词多用，如烘堂词及“一烘人烟”之类。唐张泌有“马嘶尘烘一街烟”之句。“烘”字始此。
　　○淘金
　　古淘金多妇女，大约出于两粤土俗。毛文锡中兴乐词云：“豆蔻花繁烟艳深。丁香软、结同心。翠鬟女，相与共淘金。红蕉叶里猩猩语。鸳鸯浦。镜中鸾舞。丝雨隔，荔枝阴。”皆粤中俗也。今楚蜀多有之，然皆用男子矣。
　　○银字
　　和凝山花子云：“银字笙寒调正长。”按唐书祀乐志，备四本属清乐，形类雅音，有银字之名，中管之格，音皆前代应律之器也。宋史乐志，太平兴国中，选东西班习乐者，乐器独用银字栗，小笛，小笙。白乐天诗“高调管色吹银字”，徐铉“檀的慢调银字管”，吴融诗“管纤银字密，梭密锦书匀”，故词中多用之。蒋竹山词“银字笙调，雁字筝调”，所由来也。
　　○折腰句法
　　顾献衷情词“绣鸳鸯帐暖，画孔雀屏欹”，此词中折腰句法也，今作谱并断为句。非。
　　○闯
　　王之道桃源忆故人词，有句云：“滴尽柳梢残雨。月闯西南户。”闯读若郴。左传：闯然公子阳生也。
　　○战
　　孙光宪菩萨蛮词“碧烟轻袅袅，红战灯花笑”，“战”字新。
　　○厮鳖
　　扬无咎天下乐词前段云：“雪後雨儿雨後雪。镇日价、长不歇。今番为客忒太切。和天地也来厮鳖。”“价”字，“忒”字，“厮鳖”字，皆曲中借用俗语，不可入调。厮鳖，即脾鳖之类。
　　○织
　　词用“织”字最妙，始于太白词“平林漠漠烟如织”。孙光宪亦有句云：“野棠如织。”晏殊亦有“心似织”句，此後帝千变尤化矣。
　　○益■
　　沈竹斋瀛寿人减字木兰花词，有句云：“跪花献酒。清彻云敖歌益寿。”按太平广记云：“老子父为上御大夫，娶益寿氏女婴敷，生老子。”寿，古寿字。
　　○镂
　　李列工于浣溪纱词，其词类七言，须于一句中含无限远神方妙。如“入夏偏宜浅淡妆”，又“暗思何事立残阳”，又“断魂何处一蝉新”，皆有不尽之意。至“六街微雨缕香尘”，“镂”字则尖新少意味矣。
　　○陈媪
　　王实之迈贺新郎词，为刘后村母夫人寿，末句云：“笑陈媪、三题柱。”自注云：“有陈夫人者题闽帅厅柱云：‘尝侍父、从夫及就养，三至此厅。’”亦佳话也。
　　○渔歌子
　　世皆推张志和渔父词，以“西塞山前”一首为第一。余独爱李列词云：“柳垂丝，花满树。莺啼楚岸春天暮。掉轻舟，出深浦。缓唱渔歌归去。”“罢垂纶，还酌醵。孤村遥指云遮处。下长江，临浅渡。惊起一行沙鹭。”不减“斜风细雨不须归”也。
　　○也罗
　　赵长卿摊破丑奴儿词“也罗，真个是可人香”，“也罗”二字，乃歌词助语辞。南曲水红花亦用此二字。按佛经，罗作打罗打切，俗语亦有罗哩罗连之说。而向来南曲俱唱作“罗”字音。按浣沙记有唱“一声水红花也罗”，不知曲中有“月明千里故人来也罗”，仍叶罗打切也。
　　○割
　　词非诗比，诗忌尖刻，词则不然。魏承班诉衷情云：“皓月泻寒光，割人肠。”尖刻而不伤巧。至唐末初盛，已有此体。如东坡“割愁还有剑山”，巧矣，以之入诗，终嫌尖削。
　　○闵子
　　赵长卿簇水词云：“闵子里施纤手。”闵子里，即西厢酩子里，乃暗地里之谓也。
　　○套袭
　　太白词有“云想衣裳花想容”，已成绝唱。韦庄效之，“金似衣裳玉似身”，尚堪入目。而向子“花想容仪柳想腰”之句，毫无生色，徒生厌憎。此皆李赤之于李白，黄乐地之于白乐天，杜荀鸭之于杜荀鹤，无赖之类所为也。
　　○东坡点金
　　蜀主孟昶冰肌玉骨一阕，本玉楼春调，苏子瞻洞仙歌★括其词，反为添蛇足矣。词综谓为点金，信然。
　　○小山乐府补亡
　　晏几道小山词似古乐府。余绝爱其生查子云：“长恨涉江遥，移近溪头住。闲荡木兰舟，卧入双鸳浦。无端轻薄云，暗作廉纤雨。翠袖不胜寒，欲向荷花语。”公自序云：“补亡一篇，补乐府之亡也。”可以当之。
　　○游仙词
　　诗有游仙，词亦有游仙，人皆谓柳三变乐章集工于闱帐淫蝶之语、羁旅悲怨之辞。然集中巫山一段云词，工于游仙，又飘飘有凌云之意，人所未知。词云：“清旦朝金母，斜阳醉玉龟。天风摇曳六铢衣。鹤背觉孤危。贪看海蟾狂戏。不道九关齐闭。相将何处寄良宵。还去访三茅。”又“萧氏贤夫妇，茅家好弟兄。羽轮飚驾赴层城。高会尽仙卿。一曲云谣为寿。倒尽金壶碧酒。醺酣争撼白榆花。踏研讨会九光霞。”末二句真不食烟火语。
　　○淫词
　　柳永淫词莫逾于菊花新一阕，见升庵词林万选。词云：“欲掩香帏论缱绻。先敛双蛾愁夜短。催促少年郎，先去睡鸳衾图暖。须臾放了残针线。脱罗衣姿情无限。留著帐前灯，时时待看伊娇面。”
　　○四影
　　张三影己胜称人口矣，尚有一词云：“无数杨花过无影。”合之应名四影。
　　○永叔十二月鼓子词
　　王荆公尝对客诵永叔小阕云：“五彩新丝缠角粽。金盘送。生绡画扇盘双风。”三十年前见其全篇，今才记三句，乃永叔在李太尉端愿席上所作十二月鼓子词，数向人求之不可得。按公此词名渔家傲，按十二月作，如其数，皆工腻熨贴，不独“五彩丝”佳也。荆公以不可得为恨，而选词家多不采，今并载于此。词云：
　　“正月斗杓初转势。金刀裁剪工夫异。称庆高堂欢幼稚。看柳意。偏从东面春风至。十四新蟾圆尚未。楼前乍看红灯试。冰散绿池泉细细。鱼影戏。园林已是花天气。”
　　“二月春耕昌杏密。百花次第争先出。惟有海棠梨第一。深浅拂。天生红粉真无匹。画栋归来巢未失。双双款语怜飞乙。留客醉花迎晓日。金盏溢。却忧风雨飘零疾。”
　　“三月清明天婉娩。晴川祓禊归来晚。况是踏青来处远。犹不倦。秋千别闭深庭院。更值牡丹开欲遍。酴压架清香散。花底一樽谁解劝。增眷恋。东风向晚无情绊。”
　　“四月园林春去後。深深密幄阴初茂。折得花枝犹在手。香满袖。叶间梅子青如豆。风雨时时添气候。成竹新笋霜筠厚。题就送春诗几首。聊对酒。樱桃色照银盘溜。”
　　“五月榴花妖艳烘。绿杨带雨垂垂重。五色新丝缠角粽。金盘送。生绡画扇盘双凤。正是浴兰时节动。菖蒲酒美清尊共。叶里黄鹂时一ミ。犹■松。等闲惊破纱窗梦。”
　　“六月炎天时霎雨。竹云涌出奇峰路。沼上嫩莲腰束素。风兼露。梁王宫阙无烦暑。畏日亭亭残惠炷。傍帘乳燕双飞去。碧碗敲冰倾玉处。朝与暮。故人风快凉轻度。”
　　“七月新秋风露早。浦莲尚拆庭梧老。是处瓜华时节好。金尊倒。人间采缕争祈巧。尤叶敲声凉自到。百虫啼晚烟如扫。箭漏初长天杳杳。人语悄。那堪夜雨催清晓。”
