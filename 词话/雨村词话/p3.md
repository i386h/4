<!-- { "loadSidebar": true } -->
　　後山谓“今词家惟秦七黄九”，此语大不可解。山谷惟工诗耳，词非所长。望远行云：“自见来虚过，却好时好日。这讠也尿粘腻，得处煞是律。据眼前言定，也有十分七八，我无心徐告佛。管人间底，且放我快活■。便索{此旦}别茶待，又怎不遇偎花映月。且与一斑半点，只怕你没丁香核。”词共七十六字，乐府用谚语，诗馀亦多俳体，然未有如此可笑者。讠也尿、■、{此旦}等字，即云是当时坊曲优伶之言，而至此俗亵，如何可入风雅乎。且经传讹已久，字画亦差，字数亦未确，愈为无理。涪翁诗固故为聱牙，当时宗尚西江，目为鼻祖，实非大雅正传，此词尤为恶道。词综云：“於黄作去取特严。”未肯深论。愚则有所不耐。
　　○字谜
　　山谷有同心词云：“你共人女边著子，争知我门里挑心。”字谜入词始此，乃好闷二字也。
　　○歆
　　山谷少年心後段词云：“便与拆破。待来时，鬲上与厮歆则个。温存著、且教推磨。”字字令人粲齿。按：字书无“歆”字。
　　○<尸豕><身差>
　　黄山谷词多用俳语，杂以俗谚，多可笑之句。如鼓笛令词云：“共道他家有婆婆。与一口管教<尸豕><身差>。”又云：“副靖传语木大，鼓儿里，且打一和。更有些儿得处罗。”又一首云：“打揭儿非常惬意。又却跋翻和九底。”又一首云：“冻著你影<身差>村鬼。”此类甚多，皆不可解。且“<尸豕><身差>”二字，字书不载，意即甚麽之讹也。又如别词中奚落、忄乞憎、沙、歆等字，皆俗俳语也，元人曲有之，皆不宜入词。
　　○奴奴
　　乐府，女人自称只言奴，惟山谷词始有“奴奴睡也奴奴睡”句。後始用双字，亦犹称人为人人之意。
　　○娶陈後山词喜用尖新字，然最稳。如浣沙溪“安排云雨娶新晴”，娶字未经人道。［案：後山岗词原作“要新晴”，李氏误以为“娶”字。］
　　○伊凉
　　乐天诗：“樱桃樊素口，杨柳小蛮腰。”伊州、凉州，古舞曲地名也。后山西江月云：“正需蛮素作伊凉。”笔力虽好，终嫌杂凑。先生尝有词自赞“黄秦去後无强敌”，可谓言大。
　　○湿红笺
　　後山有渔家傲词，咏苏州湿红笺，有“色斗朝花光触日”句，疑即今朱砂笺也。
　　○初杨後山岗减兰，有“白下门东，谁见初杨弄晚风”，以新柳为初杨，甚新异。
　　●卷二
　　○词话始陈後山
　　宋人诗话甚多，未有著词话者。惟後山集中载吴越王来朝、张三影、青幕子妇妓、黄词、柳三变、苏公居颖、王平甫之子七条，是词话当自公始。
　　○择腔
　　晁补之有斗百花词，杨诚斋云：词须择腔，如斗百花之无味，因此後作此腔者寥寥。今按词後段云：“低问石上凿井，何由及底。微向耳边，同心有缘千里。”句法本古乐府，更工于言情，乃知诚斋非深于此道者。［案：此乃杨守斋，非杨诚斋。李氏误。］
　　○梅花第一词
　　各家梅花词不下千阕，然皆互用梅花故事缀成，独晁无咎补之不持寸铁，别开生面，当为梅花第一词。鉴角儿云：“开时似雪。谢时似雪。花中奇绝。香非在蕊，香非在萼，骨中香彻。占溪风，留溪月。堪羞损山桃如血。直饶更疏疏淡淡，终有一般情别。”
　　○拨燕巢
　　周邦彦片玉词南乡子云：“轻软舞时腰。初学吹笙苦未调。谁遣有情知事早。相撩。暗举罗巾远见招。痴一团娇。自折长条拨燕巢。不道有人潜看著。从教。掉下鬟心与凤翘。”词景俱新丽动人，此春闺词也。刻本题下注：“拨燕巢”三字，蛇足。
　　○张内史
　　李之仪姑溪词，妙于炼意。如“步懒恰寻床。卧看游丝到地长”，又如“时时浸手心头熨，受尽无人知处凉”，又“拟学画眉张内史，略借工夫”。按汉书百官表，武帝太初元年更名京兆尹，左内史名左冯翊。元稹诗：“内史称张敞。”今人但知京兆画眉，不知内史即京兆也。因表出之。
　　○姑溪古乐府
　　李之仪卜算子云：“我住长江头，君住长江尾声。日日思君不见君，共饮长江水。此水几时休，此恨何时已。只愿君心似我心，定不负、相思意。”直是姑溪古乐府俊语。花庵中兴词选不列之南渡诸家，而各词选亦未有采入者。信遗珠之恨，千古同然。［案：李之仪北宋人，李氏误以为南宋人。］
　　○玲珑罩
　　姑溪点绛唇云：“匀妆了。背人微笑。风入玲珑罩。”罩所以罩炉者，以铜铁丝为之。
　　○鹅毛
　　李之仪临江仙词咏藏春玉云：“青润奇峰名韫玉，温其质并琼瑶。中分瀑布写云涛，双峦呈翠色，气象两相高。珍重幽人诚好事，绿窗聊助风骚。寄言俗客莫相嘲。物轻人意重，千里赠鹅毛。”末二句全用俗谚，而上句先用俗客莫相嘲，故和来浑然脱俗，藏春以名其所赠之玉也。
　　○稼轩风
　　戴复古石屏望江南有壶山好四首，石屏老三首，一时推名作。余尤爱其二词云：“壶山好，文字满胸中。诗律变成长庆体，歌词绰有稼轩风。最会说穷通。中年後，虽老未成翁。儿大相传书种在，客来不放酒樽空。相对醉颜红。”“石屏老，长忆少年游。自谓虎头须食肉，谁知猿臂不封侯。身世一虚舟。平生事，说著也堪羞。四海九州双脚底，千愁万恨两眉头。白发早归休。”稼轩谓辛弃疾也，与石屏同时，其名重如此。
　　○石屏薄亻幸
　　陶宗仪云：石屏未遇时，流寓江右，武甯有富家翁爱其才，以女妻之。居三年，忽作归计，妻问故，告以曾娶。妻白之父，怒。妻宛释，尽以奁具赠夫，仍饯以词云：“惜多才，怜薄命，无计可留妆。弃碎花笺，忍写断肠句。道旁杨柳依依，千丝万缕。抵不住、一分愁绪。捉月盟言，不是梦中语。後回君若重来，不相忘处。把杯酒、浇奴坟土。”夫既别，遂赴水死。女既贤烈，而石屏何薄亻幸乃尔也。升庵讥之良是，而毛晋辈又欲为之回护，殆将使有文人皆可无行也，不亦怪乎。
　　○正伯
　　程正伯垓为子瞻中表弟兄，工于词。如酷相思云：“月挂霜林寒欲坠。正门外、催人起。奈别离如今真个是，欲住也、留无计。欲去也、来无计。马上离情衣上泪。各自供憔悴。问江路梅花开也未。春到也须频寄。人到也须频寄。”此以白描擅长者。［案：程垓非子瞻中表，李氏失考。］
　　○珠玉词
　　晏殊珠玉词极流丽，能以翻用成语见长。如“垂杨只解惹春风，何曾系得行人住”，又“春风不解禁杨花，乱扑行人面”等句是也。翻覆用之，各尽其致。
　　○天为纸
　　吕渭老卜算子有句云：“若写幽怀一段愁，应用天为纸。”句甚新。
　　○兜鞋
　　吕渭老词甚新，不独望海潮“侧寒斜雨”一阕为升庵所爱也。思佳客云：“梦里相逢不记时。断肠多在杏花西。放开笑语兜鞋急，远有灯光掠鬓迟。辞永夜，失深期。一枝黄菊对伤悲。夜凉窗外闻裁剪，应熨沉香制舞衣。”调高韵浑，不易得也。兜鞋句尤妙。
　　○窜李後主词
　　杜安世词多袭前人，寿域词一卷，殊无足观。如菩萨蛮：“花明月暗朦胧雾。此时欲往侬边去。划袜下香阶。手携金缕鞋。药阑东畔凶，执手偎人颤。奴为出家难。从君恣意怜。”此南唐李後主词，为小周后而作也，脍炙人口已久，略改数字，窜入己集，不顾耻。
　　○■茜
　　“葱茜”亦可作“■茜”。圣求点绛唇词“御香■茜”。
　　○纽鼻
　　向子词：“正当呆坐，纽鼻须还我。”呆字始见此词。
　　○团霜分冷
　　炎正西樵语业有诉衷情词云：“露珠点点欲围霜。分冷与纱窗。”团霜、分冷四字最工。如生查子句云：“人好欺花色。”欺字亦工，盖能炼句故也。
　　○十个你
　　宋人多以曲调为词调，如用十个你之类是也。石孝友惜多娇云：“我已多情，更撞著多情的你。把一心十分向你。尽他们劣心肠，偏有你。共你。搬下人，只为个你。宿世冤家，百忙里方知你。没前程，阿谁似你。坏却才名，到如今都因你。是你。我也没星儿恨你。”通首不用韵，只以十个你字成韵。元人书皆本此。
　　○忄乞戏
　　赵长卿探春令後段云：“幡儿胜儿都姑帝。戴得更忄乞戏。”忄乞戏，市语。观下云：“愿新春以後，吉吉利利，百事都如意。”可知。
　　○腔儿
　　填词调一名牌儿，又名腔儿。赵长卿惜香乐府眼儿媚有句云：“纤楚对蛾眉。笑偎人道，新词觅个美底腔儿。”腔儿谓调名也。
　　○海底猴儿
　　石次仲孝友金谷遗音，用笔超逸，似不食人间烟火，在南宋另是一格。然亦有鄙俗句。如亭前柳词後段云：“识尽千千并万万，那得恁海底猴儿。这百十钱一个，泼性命不分付，待分付谁。”集中佳词固多，此首颇为白璧之累。且前段有“被新冤家矍索”，按矍索二字，曲中少用，亦俗语也。
　　○迷奚
　　杨炎正桃源忆故人词有句云：“迷奚呷丁些来酒。”又柳梢青云：“捧杯更著迷奚唱。”皆江西土语，犹言随意也。迷，字书不载。
　　○词中白描
　　词中白描高手无过石孝友。卜算子云：“见也如何莫。别也如何遽。别也应难见也难。後会难凭据。去也如何去。住也如何住。住也应难去也难，此际难分付。”所谓不著一字，尽得风流。至惜奴娇仍然一种笔意，然却开曲儿一门矣。
　　○阿滥
　　贺方回铸登采石蛾眉亭天门谣云：“牛渚天门险。限南北、七雄豪占。清雾敛。与闲人登览。待月上潮平波滟滟。塞管轻吹新阿滥。风满槛。历历数、西州更点。”阿滥即滥也。隋唐佳话：“明皇御玉笛将其声翻为曲，名滥堆。”张祜诗云：“至今风俗骊山下，村笛犹吹滥堆。”今讹为阿滥。
　　○绮语债
　　张辑东泽绮语债，皆取词中字题以新名。如桂枝香名疏帘淡月。齐天乐名如此江山。长相思名山渐青。忆秦娥名碧云深。点绛唇名南浦月，又名沙头雨。谒金门名花自落，又名垂杨碧。忆王孙名阑干万里心。好事近名钓船笛。虽于题下自注寓某调，已属掩耳盗铃。乃後世作谱，好一一改旧易新，极无意味，见之令人呕恶。
　　○小金坛
　　彭城伎陈文，晚年入道。友古蔡伸重于崔守席上见之，有小重山，後段云：“功行满三千。婴儿并姹女，炼成丹。刘郎曾约共仙。十个月，养个小金坛。”可谓善谑。
　　○剿袭
