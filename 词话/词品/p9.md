<!-- { "loadSidebar": true } -->
　　曾纡，字公衮，号空青先生，子宣之子。清樾轩二诗名世，词亦佳。其临江仙云：“后院短墙临绿水，春风急管繁弦。　问原作向，王幼安据花庵词选改。谁亲按小婵娟。玉堂天上客，琳馆地行仙。　　安得此身长是健，徘徊夜饮朝眠。江南刺史漫垂涎。安排肠已断，何况到樽前。”又菩萨蛮：“山光冷浸清江底。江光只到柴门里。卧对白　蘋洲。欹眠数钓舟。”亦佳。惜全篇未称。
　　曾纯甫
　　曾觌，字纯甫，号海野。东都故老，见汴都之盛，故词多感慨，金人捧露盘是也。采桑子云：“花里游蜂。宿粉栖香锦绣中。”为当时传歌。
　　张材甫
　　张材甫，名抡，南渡故老。词多应制。元夕“双阙中天”一首，繁华感慨，已入选矣。咏瑞香花西江月：“剪就碧云团叶，刻成紫玉芳心。浅春不怕嫩寒侵。暖彻薰笼瑞锦。　　花里清芬独步，樽前胜韵难禁。飞香直到玉杯深。消得厌厌夜饮。”又柳梢青前段云：“柳色初匀，轻寒如水，纤雨如尘。一阵东风，　縠纹微皱，碧沼鳞鳞。”亦佳。足称词人。
　　曾觌张抡进词
　　曾觌进词赋，遂进阮郎归云：“柳阴庭院占风光。呢喃春昼长。碧波新涨小池塘。双双蹴水忙。　　萍散漫，絮飞扬。轻盈体态狂。为　怜流水落花香。衔将归画梁。”既登舟，知阁张抡进柳梢青云：“柳色初浓，馀寒似水，纤雨如尘。一阵东风，縠纹微皱，碧沼鳞鳞。　　仙娥花月精神。奏凤　筦、鸾弦斗新。万岁声中，九霞杯内，长醉芳春。”曾觌和进云：“桃靥红匀，梨腮粉薄，鸳径无尘。凤阁凌虚，龙池澄碧，芳意鳞鳞。　　清时酒圣花神。看内苑、风光又新。一部仙韶，九重鸾仗，天上长春。”
　　雪词
　　“紫皇高宴仙台，双成戏击璚苞碎。何人为把，银河水剪，甲兵都洗。玉样乾坤，八荒同色，了无尘翳。喜冰消太液，暖融　鳷鹊，端门晓，班初退。　　圣主忧民深意。转鸿钧、满天和气。太平有象，三宫二圣，万年千岁。双玉杯深，五云楼迥，不妨频醉。看来不是飞花，片片是、丰年瑞。”太上大喜，赐镀金酒器三百两。
　　月词
　　曾觌壶中天词云：“素飙漾碧，看天衢稳送，一轮明月。翠水瀛壶人不到，比似世间秋别。玉手瑶笙，一时同色，小按霓裳叠。天津桥上，有人偷记新阕。　　当日谁幻银桥，阿瞒儿戏，一笑成痴绝。肯信群仙高宴处，移下水晶宫阙。云海尘清，山河影满，桂冷吹香雪。何劳玉斧，金瓯千古无缺。”上皇大喜，曰：“从来月词，不曾用金瓯事，可谓新奇。”赐金束带紫番罗水晶碗。上亦赐宝　醆。至一更五点还宫。是夜，西兴亦闻天乐焉。
　　潮词
　　江潮亦天下所独，宣谕侍官各赋酹江月一曲，至晚呈上，以吴琚为第一。其词曰：“玉虹遥挂，望青山隐隐，恍此字原脱，王幼安据武林旧事补。如一抹。忽觉天风吹海立，好似春霆初发。白马凌空，琼鳌驾水，日夜朝天阙。飞龙舞凤，郁葱环拱吴越。　　此景天下应无，东南形胜，伟观真奇绝。好是吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。”两宫赏赐无限，至月上始还。
　　朱希真
　　朱希真，名敦儒，博物洽闻，东都名士也。天资旷远，有神仙风致。其西江月二首，词浅意深，可以警世之役役于非望之福者。草堂入选矣。其相见欢云：“东风吹尽江梅。橘原误作揉，王幼安据樵歌改。花开。旧日吴王宫殿长青苔。　　今古事，英雄泪，老相催。常恨夕阳西　下晚潮回。”鹧鸪天云：“检尽历头冬又残。爱他风雪耐他寒。拖条竹杖家家酒，上个篮舆处处山。　　添老大，转痴顽。谢天教我老年闲。道人还了鸳鸯债，纸帐梅花醉梦间。”其水龙吟末云：“奇谋报国，可怜无用，尘昏白羽。铁锁横江，锦帆冲浪，孙郎良苦。”亦可知其为人矣。
　　李似之
　　李似之，名弥逊，仙井监人，自号筠翁，宋南渡名士。不附秦桧坐贬。有别友菩萨蛮一首云：“江城烽火连三月。不堪对酒长亭别。休作断肠声。老来无泪倾。　　风高帆影疾。目送舟痕碧。锦字几时来。薰风无雁回。”
　　张安国
　　张孝祥，字安国，蜀之简州人，四状元之一也。后卜居历阳。平昔为词，未尝著稿，笔酣兴健，顷刻即成，无一字无来处。如歌头、凯歌诸曲，骏发蹈厉，寓以诗人句法者也。有于湖紫微雅词一卷，汤衡为序云云。其咏物之工，如“罗帕分柑霜落齿，冰盘剥芡珠盈掬”。写景之妙，如“秋净明霞乍吐，　曙凉宿霭初消”。丽情之句，如“佩解湘腰，钗孤楚鬓”，不可胜载。案张孝祥为唐诗人张籍七世孙，盖和州乌江人。词品误作蜀之简州人。
　　于湖词
　　于湖玩鞭亭，晋明帝觇王敦营垒处。自温庭筠赋诗后，张文潜又赋于湖曲，以正湖阴之误。词皆奇丽警拔，脍炙人口。徐宝之、韩南涧亦发新意，张安国赋满江红云：“千古凄凉，兴亡事，但悲陈迹。凝望眼，　吴波不动，楚山空碧。巴滇绿骏追风远，武昌云旆连天赤。笑老奸遗臭到如今，留空壁。　　边书静，烽烟息。通轺传，销锋镝。仰太平天子，圣明无敌。蹙踏扬州开帝里，渡江天马龙为匹。看东南佳气郁葱葱，传千忆。”虽间采温、张语，而词气亦不在其下。尝见安国大书此词，后题云：“乾道元年正月十日。”笔势奇伟可爱。建康实录，唐许嵩所著者，亦称湖阴云云。庭筠之误，有自来矣。
　　醉落魄
　　张于湖醉落魄词云：“轻寒澹绿。可人风韵闲梳束。多情早是眉峰蹙。一点秋波，闲里觑人毒。　　桃花庭院光阴速。原作闲妆束，与上重，王幼安据宋本于湖集改。铜　鞮谁唱大堤曲。归来想是樱桃熟。不道秋千，谁伴那人蹴。”此词毒蹴二字难下。醉落魄，元曲讹为醉罗歌。
　　史邦卿
　　史邦卿，名达祖，号梅溪。今录其万年欢一首，亦鼎之一脔也。“两袖梅风，谢桥边岸痕二字原无，王幼安据梅溪词补。犹带阴雪。过了匆匆灯市，草根青发。燕子春愁未醒，误几处芳音辽绝。烟　谿上，采绿人归，定应愁沁花骨。　　非干厚情易歇。奈燕台句老，难道离别。小径吹衣，曾记故里风物。多少惊心旧事，第一是、侵阶罗袜。如今但柳发　晞春，夜来和露梳月。”春雪词云：“行天入镜，都做出、轻松纤软。寒炉重暖，便放慢春衫针线。恐凤鞋挑菜归来，万一灞桥相见。”此句尤为姜尧章拈出。轻松纤软，元人小令借以咏美人足云。又元夕词：“羞醉玉，少年丰度。怀艳雪，旧家伴侣。”醉玉生春出兰畹词，艳雪出韦诗，语精字炼，岂易及耶。
　　杏花天
　　史邦卿杏花天词云：“软波拖碧蒲芽短。画楼外，花晴柳暖。今年自是清明晚。便觉芳情较　嬾。　　春衫瘦，东风剪剪。逼花坞，香吹醉面。归来立马斜阳岸。隔水歌声一片。”姜尧章云：“史邦卿之词，奇秀清逸，有李长吉之韵，盖能融情景于一家，会句意于两得。”姜亦当时词手，而服之如此。
　　姜尧章
　　姜夔，字尧章，号白石道人，南渡诗家名流。词极精妙，不减清真乐府。其间高处有周美成不能及者。善吹箫，自制曲，初则率意为长短句，然后协以音律云。其咏蟋蟀齐天乐一词最胜，其词曰：“庾郎先自吟愁赋。　凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪。　　西窗又吹暗雨。为谁频断续，相和砧杵。候馆吟秋，离宫吊月，别有伤心无数。　邠诗漫与。笑篱落呼灯，世间儿女。写入琴丝，一声声更苦。”其过苕霅云：“拂雪金鞭，欺寒茸帽，不记章台走马。雁碛沙平，渔汀人散，老去不堪游冶。”人日词云：“池面冰胶，墙头雪老，云意还又沉沉。朱户粘鸡，金盘簇燕，空叹时序侵寻。”湘月词云：“归禽时度，月上汀洲冷。中流容与，画桡不点清镜。”从柳子厚“绿净不可唾”之语翻出。戏张平甫纳妾云：“别母情怀，随郎滋味，桃叶渡江时。”翠楼吟云：“槛曲萦红，檐牙飞翠，酒祓原作破，据白石词改。清愁，花消英气。”法曲献仙音云：“过秋风未成归计。重见冷枫红舞。”玲珑四犯云：“轻盈唤马，端正窥户。酒醒明月下，梦逐潮声去。”其腔皆自度者。传至今，不得其调，难入管弦，　秪爱其句之奇丽耳。
　　高宾王
　　高观国，字宾王，号竹屋。词名竹屋痴语，陈造为序。称其与史邦卿皆秦周之词，所作要是不经人道语，其妙处，少游、美成亦未及也。旧本草堂诗馀选其玉蝴蝶一首，书坊翻刻，欲省费，潜去之。予家藏有旧本，今录于此，以补遗略焉。“唤起一襟凉思，未成晚雨，先做秋阴。楚客悲残，谁解此意登临。古台荒，断霞斜照，新梦黯，微月疏砧。总难禁，尽将幽恨，分付孤斟。　　从今。倦看青镜，既迟　勋业，可负烟林。断梗无凭，岁华摇落又惊心。想莼汀，水云愁凝。闲蕙帐，猿鹤悲吟。信沉沉，故园归计，休更侵寻。”又咏轿御街行云：“藤筠巧织花纹细。称稳步，如流水。踏青陌上寸初晴，嫌怕湿文鸳双履。要人送上，逢花须住。才过处，香风起。　　裙儿挂在帘儿底。更不把窗儿闭。红红白白簇花枝，却称得、寻春芳意。归来时晚，纱笼引道，扶下人微醉。”他如秋怀喜迁莺，吊青楼永遇乐，佳作也。
　　卢申之
　　卢申之，名祖皋，邛州人。有蒲江词一卷，乐章甚工，字字可入律吕。彭传师此二字原误作帅，王幼安据蒲江词改。于吴江作钓雪亭，擅渔人之窟宅，以供诗境也，约赵子野、翁灵舒诸人赋之，惟申之擅场。“江寒雁影梅花瘦。四无尘，雪飞风起，夜窗如昼。”其警句也。水龙吟咏荼蘼云：“荡红流水无声、暮烟细草粘天远。低回倦蝶，往来忙燕，芳期顿　嬾。绿雾迷墙，翠虬腾架，雪明香暖。笑依依欲挽，春风教住，还疑是、相逢晚。　　不似梅妆瘦减。占人间、丰神萧散。攀条弄蕊，天涯犹记，曲阑小院。老去情怀，酒连风味，有时重见。对枕帏空想，东窗旧梦，带将离怨。”洞仙歌咏茉莉云：“玉肌翠袖，较似酴　醿瘦。几度熏醒夜窗酒。问炎州何许清凉，尘不到、一段此二字原脱，王幼安据蒲江词补。冰壶剪就。　　晚来庭户悄，暗数流光，细拾芳英黯回首。念日暮江东，偏为魂销人易老，幽韵清标似旧。正簟纹如水帐如烟，更奈向，月明露浓时候。”
　　刘改之词
