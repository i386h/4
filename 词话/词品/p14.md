<!-- { "loadSidebar": true } -->
　　沈休文八咏诗，语丽而思深，后人遂以名楼，照映千古。近时赵子昂、鲜于伯机诗词颇胜。赵诗云：“山城秋色静朝晖。极目登临未拟归。羽士曾闻辽鹤语，征人又见塞鸿飞。西流二水玻　瓈合，南去千峰紫翠围。如此溪山良不恶，休文何事不胜衣。”鲜于百字令云：“长溪西注，似延平双剑，千年初合。溪上千峰明紫翠，放出群龙头角。潇洒云林，微茫烟草，极目春洲阔。城高楼迥，恍然身在寥廓。　　我来阴雨兼旬，滩声怒起，此字原　脱，王幼安据词综补。日日东风恶。须待青天明月夜，一试严维佳作。风景不殊，溪山信美，处处堪行乐。休文何事，年年多病如削。原　作多病年年如削，王幼安据词综改。”二作结句略同，稍含微意，不专为咏景发。予故取而著之也。
　　杜伯高三词
　　杜旟，字伯高，兰亭诗为世所传，乐府亦佳。酹江月赋石头城云：“江山如此，是天开万古，东南王气。一自髯孙横短策，坐使英雄鹊起。玉树声消，金莲影散，多少伤心事。千年辽鹤，并疑城郭非是。　　当日万驷云屯，潮生潮落处，石头孤峙。人笑褚渊今齿冷，只有袁公不死。斜日荒烟，神州何在，欲堕新亭泪。元龙老矣，世间何限馀子。”摸鱼儿湖上赋云：“放扁舟，万山环处，平铺碧浪千顷。仙人怜我征尘久，借与梦游清枕。风乍静，望两岸群峰，倒浸玻　瓈影。楼台相映。更日薄烟轻，荷花似醉，飞鸟堕寒镜。　　中都内，罗绮千街万井。天教此地幽胜。仇池仙伯今何在，堤柳几眠还醒。君试问，问此字原缺，与律不合，王幼安据词综补。此意只今，更有何人领。功名未竟。待学取鸱夷，仍携西子，来动五湖兴。”蓦山溪赋春云：“春风如客，可是繁华主。红紫未全开，早绿遍江南千树。一番新火，多少倦游人。纤腰柳，不知愁，犹作风前舞。　　小阑干外，两两幽禽语。问我　不归家，有佳人天寒日暮。老来心事，唯只有春知。江头路，带春来，更带春归去。”
　　徐一初登高词
　　徐一初登高摸鱼儿词：“对茱萸，一年一度。龙山今在何处。参军莫道无　勋业，消得从容樽俎。君看取。便破帽飘零，也传名千古。当年幕府。知多少时流，等闲收拾，有个客如许。　　追往事，满目山河晋土。征鸿又过边羽。登临莫苦。高怪望，怕见故宫禾黍。觞绿醑。浇万斛牢愁，泪阁新亭雨。黄花无语。毕竟是西风，朝来此出吴礼部诗话，朝来二字原缺，王幼安据渚山堂词话补。披拂，犹识旧时主。”亦感慨之词也。
　　南涧词
　　韩南涧题采石蛾眉亭词云：“倚天绝壁。直下江千尺。天际两蛾横黛，愁与恨，几时极。　　暮潮风正急。酒阑闻塞笛。试问谪仙何处，青山外，远烟碧。”此霜天晓角调也。未有能继之者。
　　高竹屋苏堤芙蓉词
　　高竹屋咏苏堤芙蓉菩萨蛮词：“红云半压秋波急。艳妆泣露啼娇色。幽梦入仙城，风流石曼卿。　　宫袍呼醉醒。休卷西风锦，明月粉香残。六桥烟水寒。”
　　念怒娇祝英台近
　　德祐乙亥，太学生作念奴娇云：“半堤花雨。对芳辰消遣，无奈情绪。春色尚堪描画在，万紫千红尘土。鹃促归期，莺收佞舌，燕作留人语。绕阑红药，韶华留此孤主。　　真个恨杀东风，几番过了，不似今番苦。乐事赏心磨灭尽，忽见飞书传羽。湖水湖烟，峰南峰北，总是堪伤处。新塘杨柳，小桥犹自歌舞。”又祝英台近云：“倚危阑，斜日暮。蓦蓦甚情绪。稚柳娇黄，全未禁风雨。春江万里云涛，扁舟飞渡。那更塞鸿无数。　　欢离　阻。有恨落天涯，谁念孤旅。满目风尘，冉冉如飞雾。是何人惹愁来，那人何处。怎知道、愁来又去。”
　　文山和王昭仪满江红词
　　王昭仪之词，传播中原。文天祥读至末句，叹曰：“惜也，夫人于此少商量矣。”为之代作一篇云：“试问琵琶，　胡沙外、怎生风色。最苦是，姚黄一朵，移根仙阙。王母欢阑琼宴罢，仙人泪满金盘侧。听行宫、半夜雨淋铃，声声歇。　　彩云散，香尘灭。铜它恨，那堪说。想男儿慷慨，嚼穿龈血。回首昭阳离落日，伤心铜雀迎新月。算妾身不愿似天家，金瓯缺。”又和云：“燕子楼中，又捱过、几番秋色。相思处，青年如梦，乘鸾仙阙。肌玉暗消衣带缓，泪珠斜透花　钿侧。最无端、蕉影上窗纱，青灯歇。　　曲池合，高台灭。人间事，何堪说。向南阳阡上，满襟清血。世态便如翻覆雨，妾身元是分明月。　笑乐昌一段好风流，菱花缺。”附王昭仪词：“太液芙蓉，浑不是、旧时颜色。曾记得，恩承雨露，玉楼金阙。名播兰簪妃后里，晕潮莲脸君王侧。忽一朝颦鼓揭天来，繁华歇。　　龙虎散，风云灭。千古恨，凭谁说。对山河百二，泪　沾襟血。驿馆夜惊尘土梦，宫车晚碾关山月。愿嫦娥、相顾肯相容，随圆缺。”
　　徐君宝妻词
　　兵州徐君宝妻某氏，被虏来杭，居韩蕲王府。自岳至杭，自从数千里。其主者数欲犯之，而终以巧计脱。盖某氏有令姿，主者弗忍杀之也。一日，主者怒甚　，将即强焉。因告曰：俟妾祭谢先夫，然后乃为君妇不迟也，君奚怒焉。主者喜诺。某氏乃焚香再拜默祝，南向饮泣，题满庭芳一词于壁上。书已，投大池中以死。词云：“汉上繁华，江南人物，尚遗宣政风流。绿窗朱户，十里烂银钩。一旦刀兵齐举，旌旗拥、百万貔貅。长驱入、歌楼舞榭，风卷落花愁。　　清平三百载，典章人物，扫地都休。幸此身未北，犹客南州。破鉴徐郎何在，空惆怅、相见无由。从今后，断魂千里，夜夜岳阳楼。”
　　傅按察鸭头绿
　　元时有傅按察者，尝作鸭头绿一词悼宋云：“静中看。记昔日淮山隐隐，宛若虎踞龙盘。下樊襄。指挥湘汉，鞭云骑、围绕江干。原作三千，王幼安据辍耕录改。势不成三，时当混一，过唐之数不为难。陈桥驿，孤儿寡妇，久假当还。　　挂征帆。龙舟催发，紫宸初卷朝班。禁庭空，土花晕碧，辇路悄，诃喝声乾。纵馀得、西湖风景，花柳亦凋残。去国三千，游仙一梦，依然天淡夕阳间。昨宵也，一轮明月，还照临安。”
　　杨复初南山词
　　杨复初筑室南山，以邨居为号。凌彦翀以渔家傲词寿之云：“采芝步入南山道。山深宛似蓬莱岛。闻说村居诗思好。还被恼。苍苔满地无人扫。　　载酒亭前松合抱。客来便许同倾倒。玉兔已将灵药捣。秋意早。月华长似人难老。”复初和词云：“当时承望求仙道。那知薄命如郊岛。留得残生犹自好。多懊恼。尘缘俗虑何时扫。　　子已成童无用抱。醉眠任使和衣倒。今岁砧声秋未捣。凉风早。看来只恐中年老。”瞿宗吉和词云：“喜来不涉邯郸道。愁来不窜沙门岛。惟有　村居闲最好。无事恼。苔阶竹径频频扫。　　有酒可斟琴可抱。长年拟看三松倒。臼内灵砂亲自捣。归隐早。朝来未放玄真老。”宗吉既和此词，而复序云：旧谱皆以仄声起，欧公呼范文正为“穷塞主”，首句所谓“塞上秋来”者，正此格也。他如王荆公之“平岸小桥千嶂抱”，周清真之“几日春阴寒侧侧”，谢无逸之“秋水无痕清见底”，张仲宗之“钓笠披云青嶂绕”，亦皆如是。今二公皆以平声易之，特著此，以俟知音尔。
　　凌彦翀无欲念
　　凌彦翀作无俗念词云：“等闲屈指，算今来古往，谁为英杰。耳目聪明天赋予，怎肯虚生虚灭。去燕来鸿，飞乌走兔，世事何时歇。风波境界，大川不用频涉。　　空踏遍、万户千门，五湖四海，一样中秋月。正面相看君记取，全体本来无缺。空里非空，梦中是梦，莫向痴人说。便便字原脱，王幼安据柘轩词补。须骑鹤，夜深朝礼金阙。”又蝶恋花词云：“一色杏花三百树。茅屋无多，更在花深处。旋压小槽留客住。举杯忽听黄鹂语。　　醉眼看花花亦舞。风妒残红，飞过邻墙去。却似牧童遥指处。清明时节纷纷雨。”词格清逸，一洗铅华，非骈金俪玉者比也。
　　瞿宗吉西湖秋泛
　　宗吉西湖秋泛满庭芳词：“露苇催黄，烟蒲驻绿，水光山色相连。红衣落尽，辜负采莲船。点检六桥杨柳，但几个、抱叶残蝉。秋容晚，云寒雁背，风冷鹭鸶肩。　　华筵。容易散。愁添酒量，病减诗颠。况情怀冲淡，渐入中年。扫退舞裙歌扇，尽付与、一枕高眠。清闲好，脱巾露发，仰面看青天。”又西湖四时望江南词：“西湖景，春日最宜晴。花底管弦公子宴，水边罗绮丽人行。十里按歌声。”“西湖景，夏日正堪游。金勒马嘶垂柳岸，红妆人泛采莲舟。惊起水中鸥。”“西湖景，秋日更宜观。桂子冈峦金粟富，芙蓉洲　渚彩云间。爽气满山前。”“西湖景，冬日转清奇。赏雪楼台评酒价，观梅园圃定春期。共醉太平时。”
　　瞿宗吉鞋杯词
　　杨廉夫尝访瞿士衡，以鞋杯行酒，命其侄孙宗吉咏之。宗吉作沁园春以呈，廉夫大喜，即命侍妓歌以侑觞。词云：“一掬娇春，弓样新裁，莲步未移。笑书生量窄，爱渠　尽小，主人情重，酌我休迟。酝酿朝云，斟量暮雨，能使麯生风味奇。何须去，向花尘留迹，月地偷期。　　风流到处便宜。便豪吸雄吞不用辞。任凌波南浦，唯夸罗袜，赏花上苑，　只劝金卮。罗帕高擎，银瓶低注，绝胜翠裙深掩时。华筵散，奈此心先醉，此恨谁知。”
　　马浩澜著花影集
