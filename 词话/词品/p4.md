<!-- { "loadSidebar": true } -->
　　黦，黑而有文也，字一作□（黑＋冤），于勿、于月二切。周处风土记：“梅雨　沾衣服，皆败黦。”此字文人罕用，花间集韦庄及毛熙震词中见之。韦庄应天长词云：“别来半岁音书绝。一寸离肠千万结。难相见，易相别。又见玉楼花似雪。　　暗想思，无处说。惆怅夜来烟月。想得此时情更切。泪　沾红袖黦。”毛熙震后庭花词曰：“莺啼燕语芳菲节。后庭花发。昔时欢宴歌声揭。管弦清越。　　自从陵谷追游歇。画梁尘　黦。伤心一片如珪月。闲锁宫阙。”此二词皆工，全录之。

　　卷　二
　　真丹
　　王半山和俞秀老禅思词曰：“茫然不肯住林间。有处即追攀。将他死语图度，怎得离真丹。　　浆水价，匹如闲。也须还。何如直截，踢倒军持，赢取沩山。”此词意劝秀老纯归　于禅，住山不出游也。真丹，即震旦也。军持，取水瓶也，行脚之具。踢倒军持，劝其勿事行脚也。沩山和尚欲谋住山，曰：“此山名骨山，和尚是肉人，骨肉不相离。”言人不当离山也。皆用佛书语。“浆水价”，“也须还”，则用列子五浆先馈事。
　　金荃
　　元好问诗：“金荃怨曲兰畹辞。”金荃，温飞卿词名金荃集。荃即兰荪也，音筌。兰畹，唐人词曲集名，与花间集出入，而中有杜牧之词。
　　鞋袜称两
　　高文惠妻与夫书曰：“今奉织成袜一量，愿着之，动与福并。”量当作两，诗“葛屦五两”是也。无名氏踏莎行词末云：“夜深着辆小鞋儿，靠着屏风立地。”辆两盖古今字也。小词用毛诗字亦奇。
　　麝月
　　蔡松年小词：“银屏小语，私分麝月，春心一点。”麝月，茶名，麝言香，月言圆也。或说麝月是画眉香煤，亦通。但下不得“分”字。又党怀英茶词：“红莎绿　蒻春风饼。趁梅驿，来云岭。”金国明昌、大定时，文物已埒中国，而制茶之精如此。胡雏亦风味也。非见元宵灯以为妖星下地之日比也。
　　檀色
　　画家七十二色，有檀色，浅赭所合，词所谓“檀画荔枝红”也。而妇女晕眉色似之。唐人诗词多用，试举其略。徐凝宫中曲云：“檀妆惟约数条霞。”花间词云：“背人匀檀注。”又“钿昏檀粉泪纵横”，又云：“臂留檀印齿痕香”，又“斜分八字浅檀蛾”是也。又云：“卓女烧春浓美，小檀霞。”则言酒色似檀色。又云：“檀画荔枝红，金蔓蜻蜓软。”又“香檀细画侵桃脸”，又“浅眉微敛注檀轻”，又“何处恼佳人，檀痕衣上新”，又“修蛾慢脸。不语檀心一点。歌声慢发开檀点，笑拈金靥”，又“锦檀偏，翘髻重，翠云欹”，又“翠钿檀注助容光”，又“粉檀珠泪和”。伊孟昌黄蜀葵诗：“檀点佳人喷异香。”杜衍雨中荷花诗：“檀粉不匀香汗湿。”则又指花色似檀色也。东坡梅诗：“鲛绡剪碎玉簪轻。檀晕妆成雪月明。肯伴老人春一醉，悬知欲落更多情。”唐宋妇女闺妆，面注檀痕，犹汉魏妇女之注玄的也。嵇含南方草木状：“蒟缘子，渍以蜂蜜，点以燕檀。”
　　黄额
　　后周天元帝令宫人黄眉黑妆，其风流于后世。虞世基咏袁宝儿云：“学画鸦黄半未成。”此炀帝时事也，至唐犹然。骆宾王诗：“写月图黄罢，凌波拾翠通。”又卢照邻诗：“纤纤初月上鸦黄。”“鸦黄粉白车中出。”王翰诗：“中有一人金作面。”裴庆馀诗：“满额鹅黄金缕衣。”温庭筠词：“小山重叠金明灭。”又“蕊黄无限当山额”，又“扑蕊添黄子，呵花满翠鬟”，又“脸上金霞细，眉间翠钿深”，牛峤词：“额黄侵腻发，臂钏透红纱。”张泌词：“蕊黄香画帖金蝉。”宋　陈去非腊梅诗：“智琼额黄且勿夸。眼明见此风前葩。”智琼，晋代鱼山神女也。额黄事，不见所出，当时必有传记。而黄妆实自智琼始乎。今黄妆久废，汴蜀妓女以金箔飞额上，亦其遗意也。
　　靥饰
　　说文：“靥，颊辅也。”洛神赋：“明眸善睐，靥辅承权。”自吴宫有獭髓补痕之事，唐韦固妻少时为盗刃所刺，以翠掩之，女妆遂有靥饰。其字二音，一音琰，一音叶。温飞卿词：“绣衫遮笑靥。烟草粘飞蝶。”此音叶。又云：“粉心黄蕊花靥。黛眉山两点。”此音琰。花间词：“浅笑含双靥。”又云：“翠靥眉心小。”又“腻粉半粘金靥子，残香犹暖　绣原作旧，王幼安据花间集改。熏笼”，又“一双笑靥　嚬香蕊”，又“浓蛾淡靥不胜情”，又“笑靥嫩疑花拆，愁眉翠敛山横”。宋词：“杏靥夭斜，梅钿轻薄。”又“小唇秀靥。团凤眉心倩郎贴”，则知此饰，五代宋初为盛。
　　花翘
　　韦庄诉衷情词云：“碧沼红芳烟雨静，倚兰桡。重玉佩，交带袅纤腰。鸳梦隔星桥。迢迢。越罗香暗销。坠花翘。”按此词在成都作也。蜀之妓女，至有花翘之饰，名曰翘儿花云。
　　眼重眉褪
　　唐词：“眼重眉褪不胜春。”李后主词：“多少泪，断脸复横颐。”元乐府：“眼馀眉剩。”皆祖唐词之语。
　　角妓垂螺
　　张子野减字木兰花云：“垂螺近额。走上红裀初趁拍。只恐惊飞。拟倩游丝惹住伊。　　文鸳绣履。去似风流尘不起。舞彻梁州。头上宫花颤未休。”又晏小山词云：“垂螺拂黛青楼女。”又云：“双螺未学同心绾，已占歌名。月白风清。长倚昭华笛里声。”又云：“红窗碧玉新名旧，犹绾双螺。一寸秋波。千斛明珠觉未多。”垂螺、双螺，盖当时角妓未破瓜时发饰之名。今秦中妓及搬演旦色，犹有此制。
　　银蒜
　　欧阳六一仿玉台体诗：“银蒜钩帘宛地垂。”东坡哨遍词：“睡起画堂，银蒜押帘，此二字原缺，王幼安据东坡词补。珠幕云垂地。”蒋捷白　纻词：“早是东风作恶。旋安排，一双银蒜镇罗幕。”银蒜，盖铸银为蒜形，以押帘也。宋元亲王纳妃，公主下降，皆有银蒜帘押几百双。
　　闹装
　　京师有闹装带，其名始于唐。白乐天诗：“贵主冠浮动，亲王带闹装。”薛田诗：“九苞绾就佳人髻，三闹装成子弟鞯。”词曲有“角带闹黄　鞓”，今作“傲黄鞓”，非也。
　　椒图
　　元人乐府：“户列八椒图。”又贝琼未央瓦砚歌：“长杨昨夜西风早。锦缦椒图迹如扫。”竟不知椒图为何物。近阅陆文量菽园杂记云：“博物志逸篇曰，龙生九子，不成龙，各有所好，鸱吻□（虫＋八）蜡之类　也。椒图，其形似螺，性好闭，故立于门上，即诗人所谓金铺也。”司马温公明妃曲云：“宫门金环双兽面。回首何时复来见。”梁简文乌栖曲云：“织成屏风金屈戌。”李贺诗：“屈戌铜铺锁阿甄。”皆指此也。又按尸子云：“法螺蚌而闭户。”后汉书礼仪志：“殷人以水德王，故以螺著门户。”则椒图之似螺形，其说信矣。
　　靺鞨
　　靺鞨，国名，古肃慎地也。其地产宝石，大如巨栗，中国谓之靺鞨。文与可朱樱歌云：“金衣珍禽弄深　樾。禁御朱樱斑若缬。上幸离宫促荐新，藤篮宝笼貂珰发。凝霜作丸珠尚软，油露成津蜜初割。君王午坐鼓猗兰，翡翠一盘红靺鞨。”葛鲁卿西江月词云：“靺鞨斜红带柳，琉璃涨绿平桥。人间花月正新妖。不数江南苏小。　　恨寄飞花簌簌，情随流水迢迢。鲤鱼风送木兰桡。回棹荒鸡报晓。”二公诗词皆用靺鞨事，人罕知者，故详疏之。
　　秋千旗
　　陆放翁诗云：“秋千旗下一春忙。”欧阳公渔家傲云：“隔墙遥见秋千侣。绿索红旗双　彩柱。”李元膺鹧鸪天云：“寂寞秋千两绣旗。”予尝命画工作寒食士女图，秋千架作两绣旗，人多骇之。盖未见三公之诗词也。
　　三弦所始
　　今之三弦，始于元时。小山词云：“三弦玉指，双钩草字，题赠玉娥儿。”
　　十二楼十三楼十四楼
　　汉书：“五城十二楼，仙人居也。”诗家多用之。东坡词：“游人都上十三楼。不羡竹西歌吹古扬州。”用杜牧诗“婷婷　袅袅十三馀”之句也。永乐中，晏振之金陵春夕词：“花月春江十四楼。”人多不知其事。盖洪武中，建来宾、重译、清江、石城、鹤鸣、醉仙、乐民、集贤、讴歌、鼓腹、轻烟、淡粉、梅妍、柳翠十四楼于南京，以处官妓。盖时未禁缙绅用妓也。
　　五代僭主能词
　　五代僭伪十国之主，蜀之王衍、孟昶，南唐之李景、李煜，吴越之钱　俶，皆能文，而小词尤工。如王衍之“月明如水浸宫殿”，元人用之为传奇曲子。孟昶之洞仙歌，东坡极称之。钱　俶“金凤欲飞遭掣搦。情脉脉。行即玉楼云雨隔”。为宋艺祖所赏，惜不见其全篇。
　　花蕊夫人
　　花蕊夫人，宫词之外，尤工乐府。蜀亡入汴，书葭萌驿壁云：“初离蜀道心将碎，离恨绵绵。春日如年。马上时时闻杜鹃。”书未毕，为军骑催行。　后人续之云：“三千宫女皆花貌，妾最婵娟。此去朝天。只恐君王宠爱偏。”花蕊见宋祖，犹作“更无一个是男儿”之诗，焉有随昶行而书此败节之语乎。续之者不惟虚空架桥，而词之鄙，亦狗尾续貂矣。
　　女郎王丽真
　　女郎王丽真，有词名字字双：“床头锦衾斑复斑。架上朱衣殷复殷。空庭明月闲复闲。夜长路远山复山。”
　　李易安词
　　宋人中填词，李易安亦称冠绝。使在衣冠，当与秦七、黄九争雄，不独雄于闺阁也。其词名漱玉集，寻之未得。声声慢一词，最为婉妙。其词云：“寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急。雁过也，正伤心，却是旧时相识。　　满地黄花堆积。憔悴损，如今有谁堪摘。守着窗儿，独自怎生得黑。梧桐更兼细雨，到黄昏，点点滴滴。这次第，怎一个愁字了得。”荃翁张端义贵耳集云：此词首下十四个叠字，乃公孙大娘舞剑手。本朝非无能词之士，未曾有下十四个叠字者。乃用文选诸赋格。“守着窗儿，独自怎生得黑。”此黑字不许第二人押。又“梧桐更兼细雨，到黄昏点点滴滴”，四叠字又无斧痕，妇人中有此，殆间气也。晚年自南渡后，怀京洛旧事，赋元宵永遇乐词云：“落日原作月，王幼安据贵耳集改。镕金，暮云合璧。”已自工致。至于“染柳烟轻，吹梅笛怨，春意知几许”，气象更好。后叠云：“于今憔悴，风鬟霜鬓，怕见夜间出去。”皆以寻常言语，度入音律。炼句精巧则易，平淡入妙者难。山谷所谓以故为新，以俗为雅者，易安先得之矣。
　　辛稼轩用李易安词语
　　辛稼轩词“泛菊杯深，吹梅角暖”，盖用易安“染柳烟轻，吹梅笛怨”也。然稼轩改数字更工，不妨袭用。不然岂盗狐白裘手邪。
　　朱淑真元夕词
