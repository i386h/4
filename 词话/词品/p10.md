<!-- { "loadSidebar": true } -->
　　“新来塞北。传到真消息。赤地居民无一粒。更五单于争立。　　维师尚父鹰扬。熊　罴百万堂堂。看取黄金假钺，归来异姓真王。”又云：“堂上谋臣樽俎，边头将士干戈。天时地利与人和。燕可伐与曰可。　　今日楼台鼎鼐，明年带砺山河。大家齐唱大风歌。同日四方来贺。”世传辛幼安寿韩　侂胄词也。又有小词一首，尤多俚谈，不录。近读谢叠山文，论李氏系年录、朝野杂记之非。谓乾道间，幼安以金有必亡之势，愿召大臣修边备，为仓卒应变之计，此忧国远猷也。今摘数语，而曰赞开边，借刘过小词，曰，此幼安作也。忠魂得无冤乎。故今特为拈出。
　　天仙子
　　刘改之赴试别妾天仙子云：“别酒醺醺浑易醉。回过头来三十里。马儿不住去如飞，行一憩，牵一憩，原作“来牵一憩”，衍“来”字，王幼安据调删。断送杀人山共水。　　是则是功名终可喜。不道恩情抛得未。梅村雪店酒旗斜，去也是，住也是，烦恼自家烦恼你。”词俗意佳，世多传之。又小说载曹东亩赴试步行，戏作红窗迥慰其足云：“春闱期近也，望帝乡迢迢，犹在天际。懊恨这一双脚底，一日厮赶上、五六十里。争　气。扶持我去，转得官归、恁时赏你。穿对朝靴，安排你在轿儿里。更选对宫样鞋儿，夜间伴你。”其词虽相似，而不及改之远甚。曹东亩名豳、字西士。
　　严次山
　　严仁，字次山，词名清江　欸乃。其佳处有“粘云江影伤千古，流不去断魂处”之句。又长于庆寿、赠行，洒然脱俗。如寿萧禹平云：“云表金茎珠璀璨。当日投怀惊玉燕。文章议论压西　崐，风流姓字翔东观。”赠欧太守云：“坐啸清香画戟。听丁丁，滴花晴漏，棠阴昼寂。”赓宾客竹枝杨柳送别云：“相逢斜柳绊轻舟，渚香不断蘋花老。”又“窗儿上，几条残月，斜玉此字原脱，王幼安据花庵词选补。界罗帏”，皆为当时脍炙。
　　吴大年
　　吴亿，字大年，南渡初人。元夕“楼雪初消”一首入选。予爱其南乡子一首云：“江上雪初消。暖日晴烟弄柳条。认得裙腰芳草绿，魂销。曾折梅花过断桥。　　蝉鬓为谁凋。长恨含娇　那处娇。遥想晚妆呵手罢，无聊。更傍朱唇暖玉箫。”
　　张功甫
　　张功甫，名鎡，有玉照堂词一卷。玉照堂以种梅得名，其词多赏梅之作。其佳处如“光摇动，一川银浪，九霄珂月”，又“宿　雨初乾，舞梢烟瘦金丝袅。粉围香阵拥诗仙，战退春寒峭”，皆咏梅之作。虽不惊人，而风味殊可喜。
　　贺新郎
　　张功甫，名鎡，善填词。尝即席作贺新郎送陈退翁分教衡湘云：“桂隐传杯处。有风流千岩胜韵，太邱遗绪。原作谱，王幼安据花庵词选改。玉季金昆霄汉侣。平步鸾坡挥尘。莫便驾、飞　颿烟渚。云动精神衡岳去。向君山，帝野锵韶濩。艺兰畹，吊湘楚。　　南湖老矣无襟度。但樽前，踉蹡醉饮，帽花颠仆。只恐清时专文教，犹贷阴山狂虏。卧玉帐、貔貅钲鼓。忠烈前　勋赍万恨，望神都、魏阙奔狐兔。呼翠袖，为君舞。”此词首尾变化，送教官而及阴山狂虏，非善转换不及此。末句“呼翠袖，为君舞”六字又能换回结煞，非千钧笔力未易到此。辛稼轩有“凭谁唤取，盈盈翠袖，　揾英雄泪”，此末句似之。
　　吴子和
　　吴子和，名礼之，钱塘人。有闰元宵喜迁莺一词入选。
　　郑中卿
　　郑中卿，名域，三山人，号松窗。使虏回，有燕谷剽闻二卷，纪虏事甚详。昭君怨咏梅一词云：“道是花来春未。道是雪来香异。水外一枝斜。野人家。　　冷淡竹篱茅舍。富贵玉堂琼榭。两地不同栽。一般开。”兴比甚佳。丽情云：“合是一钗双燕，却成两处孤鸾。”乐府多传之。
　　谢勉仲
　　谢勉仲，名懋，号静寄居士。吴伯明称其片言只字，戛玉锵金，酝籍风流，为世所贵云。其七夕鹊桥仙一词入选，“钩帘借月”是也。若“馀酲未解扶头　懒，屏里潇湘梦远”，亦的的佳句。
　　赵文鼎
　　赵文鼎，名善扛，号解林居士。其春游重叠金云：“楚宫杨柳依依碧。遥山翠隐横波溢。绝艳照　秾春。春光欲醉人。　　纤纤芳草嫩。微步轻罗衬。花戴满头归。游蜂花上飞。”其二：“玉关芳草粘天碧。春风万里思行客。骄马向风嘶。道归犹未归。　　南云新有雁。望眼愁边断。膏沐为谁容。日高花影重。”重叠金即菩萨蛮也。又十拍子阕亦佳。
　　赵德庄
　　赵德庄，名彦端，有介庵词一卷。清平乐一首云：“桃根桃叶。一树芳相接。春到江南二三月。迷损东家蝴蝶。　　殷勤踏取春阳。风前花正低昂。与我同心　栀子，报君百结丁香。”为集中之冠。
　　易彦祥
　　易祓，字彦祥，长沙人，宁宗朝解褐状元。草堂词蓦山溪“海棠枝上，留取娇莺语”，其所作也。
　　李知几
　　李石，字知几，号方舟，蜀之井研人。文章盛传，有续博物志。词亦风致。草堂选“烟柳疏疏人悄悄”，其夏夜词也。赠官妓词，有“暖玉倚香愁黛翠。劝人须要人先醉。问道明朝行也未。犹自记。灯前背立偷垂泪”。好事者或改偷为佯。
　　危逢吉
　　危逢吉，名稹，有巽斋词一卷。其咏箜篌渔家傲云：“老去诸馀情味浅。诗情不上闲钗钏。宝幌有人红两靥。帘间见。紫云元在深深院。　　十四条弦音调远。柳丝不隔芙蓉面。秋入西窗风露晚。归去　懒。酒酣一任乌巾岸。”按箜篌本二十三弦，十四弦盖后世从省，非古制矣。
　　刘巨济
　　刘泾，字巨济，简州人。文曰前溪集。其夏初临词“小桥飞盖入横塘”，今刻本飞下落一盖字。
　　刘巨济僧仲殊
　　张枢言龙图守杭。一日，湖上开宴，刘泾巨济、僧仲殊在焉。枢言命即席作填词，巨济先倡曰：“凭谁好笔。横扫素缣三百尺。天下应无。此是钱塘湖上图。”仲殊应声曰：“一般奇绝。云淡天高秋夜月。费尽丹青。只这些儿画不成。”枢言又出梅花，邀二人同赋，仲殊曰：“江南二月。犹有枝头千点雪。邀上芳樽。却占东君一半春。”巨济曰：“樽前眼底。南国风光都在此。移过江来。从此江南不复开。”乃减字木兰花调也。
　　刘叔拟
　　刘叔拟，名仙伦，庐陵人，号招山。乐章为人所脍炙。其赏牡丹贺新郎：“谁把天香和晚露，倩东风、特地匀芳脸。隔花听取提壶劝。道此花过了春归，蝶愁莺怨。”最佳，而结句意俗。秋日念奴娇云：“西风何事，为行人、扫荡烦襟如洗。垂涨蒸澜都卷尽，一片潇湘清　泚。酒病惊秋，诗愁入鬓，对影人千里。楚宫故事，一时分付流水。　　江上买取扁舟，排云涌浪，直过金沙尾。归去江南邱壑处，不用重寻月姊。风露杯深，芙蓉裳冷，笑傲烟霞里。草庐如旧，卧龙知为谁起。”此首绝佳。又有系裙腰一词云：“山儿矗矗水儿清。船儿似叶儿轻。风儿更没人情。月儿明。厮合凑送人行。　　眼儿簌簌泪儿倾。灯儿更冷清清。遭逢雁儿，又没前程。一声声。怎生得梦儿成。”此此下原衍一诗字，据文义删。词　秾薄而意优柔，亦柳永之流也。
　　洪叔玙
　　洪叔玙，名瑹，自号空同词客。其瑞鹤仙云：“听梅花吹动，凉夜何其，明星有烂。相看泪如霰。问而今去也，何时会面。匆匆聚散，恐此字原脱，王幼安据花庵词选补。便作秋鸿社燕。最伤心，夜来枕上，断云零雨何限。　　因念，人生万事，回首悲凉，都成梦幻。芳心缱绻。空惆怅，巫阳馆。况船头一转，三千馀里，隐隐高城不见。恨无情，春水连天，片帆似箭。”咏新月南柯子云：“柳浪摇晴沼，荷风度晚檐。碧天如水印新蟾。一罅清光，斜露玉纤纤。　　宝镜微开匣，金钩未押帘。西楼今夜有人　欢。应傍庄台，低照画眉尖。”水宿菩萨蛮云：“断虹远饮横江水。万山紫翠斜阳里。系马短亭西。丹枫明酒旗。　　浮生长客路。事逐孤鸿去。又是月黄昏。寒灯人闭门。”其馀如“笑捐琼　佩遗交甫。肯把文梭掷幼舆。花上蝶，水中凫。芳心密意两相於。”用事用韵皆妙。又“合数松儿，分香帕子，总是牵情处”，用唐诗“楼头击鼓转花枝，席上藏阄握松子”事也。全篇如月华清、水龙吟、蓦山溪、齐天乐，皆不减周美成。不尽录也。
　　冯伟寿
　　冯伟寿，字艾子，号云月，词多自制腔。草堂词选其“春风恶劣。把数枝香锦，和莺吹折”一首。又“春风袅娜”，其自度曲也。“被梁间双燕，话尽春愁。朝粉谢，午花柔。倚红阑故与，蝶围蜂绕，柳绵无数，飞上搔头。凤管声圆，蚕房香暖，笑挽罗衫须少留。隔院兰馨趁风远，邻墙桃影伴烟收。　　些子风情未减，眉头眼尾，万千事、欲说还休。蔷薇刺，牡丹球。殷勤记省，前度绸缪。梦里飞红，觉来无觅，望中新绿，别后空稠。相思难偶，叹无情明月，今年已见，三度如钩。”殊有前宋秦、晁风艳，比之晚宋酸馅味、教督气不侔矣。馀句如“笑呼银汉入金黥”，临邛高耻庵列为丽句图云。
　　吴梦窗
　　吴梦窗，名文英，字君特，四明人。尹君焕序其词云：“求词于吾宋，前有清真，后有梦窗，此非焕之言，四海之公言也。”有声声慢一词云：“檀栾金碧，婀娜蓬莱，游云中蘸芳州。露柳霜莲，十分点缀残秋。新弯画眉未稳，似含羞、低度墙头。愁送远，驻西台车马，共惜临流。　　知道池亭多宴，掩庭花，长是惊落秦讴。腻粉阑干，犹闻凭袖香留。输他翠涟拍　甃，瞰新妆、终日凝眸。帘半卷，戴黄花，人在小楼。”盖九日宴侯家园作也。
　　玉楼春
　　吴梦窗玉楼春云：“茸茸狸帽遮梅额。金蝉罗剪胡衫窄。肩舆争看小腰身，倦态强随闲鼓笛。　　问称家在城东陌。欲买千金应不惜。归来困顿滞春眠，犹梦婆娑斜趁拍。”深具意态者也。
　　王实之
　　王迈，字实之，号臞庵，莆阳人，丁丑第四人及第。刘后村赠之词云：“天壤王郎，数人物、方今第一。谈笑里，风霆惊坐，云烟生笔。落落元龙湖海气，琅琅董相天人策。”其重之如此。余又见翰苑新书，刘后村与王实之四六启云：“声名早著，不数黄香之无双。科目小低，犹压杜牧之第五。元化孕此五百年之间气，同辈立于九万里之下风。”又云：“朱云折槛，诸公惭请剑之言。阳子哭庭，千载壮裂麻之语。一叶身轻，何去之勇。六丁力尽，而挽不回。有谪仙人骏马名姬之风，无杜少陵冷炙残杯之态。丽人歌陶秀实邮亭之曲，好事绘韩熙载夜宴之图。拥通德而著书，命便了以沽酒”云云。观此，实之盖进则忠鲠，退则豪侠，元龙、太白一流人也。可以补史氏之遗。
　　马庄父
