<!-- { "loadSidebar": true } -->
　　复斋漫录云：邓肃谓余曰：宣和五年，初复九州，天下共庆，而识者忧之也。都下盛唱小词云：“喜则喜、得入手。愁则愁、不长久。欢则欢、我两个厮守。怕则怕、人来破斗。”虽三尺之童皆歌之，不知何谓也。七年，九州复陷，岂非不长久也。郭药师，契丹之帅也，我用以守疆。启敌国祸者郭尔，非破斗之验耶。
　　无名氏扑蝴蝶词
　　苕溪渔隐曰：旧词高雅，非近世所及。如扑蝴蝶一词，不知谁作，非惟藻丽可喜，其腔调亦自婉美。词云：“烟条雨叶，绿遍江南岸。思归倦客，寻芳来较晚。岫边红日初斜，陌上花飞正满。凄凉数声羌管。怨春短。　　玉人应在，明月楼中画眉　嬾。蛮笺锦字，多少鱼雁断。恨随去水东流，事与行云共远。罗衾旧香犹暖。”
　　曹元宠词
　　苕溪渔隐曰：曹元宠本善作词，特以红窗迥戏词盛行于世，遂掩其名。如望月婆罗门一词，亦岂不佳。词云：“涨云暮卷，漏声不到小帘栊。银河淡扫澄空。皓月当轩高挂，秋入广寒宫。正金波不动，桂影朦胧。　　佳人未逢。叹此夕与谁同。望远伤怀对影，霜满秋红。南楼何处，想人在长笛一声中。凝泪眼、立尽西风。”此词语病，在“霜满秋红”之句，时太早尔。曾端伯编雅词，乃以此为杨如晦作，非也。
　　王采渔家傲词
　　复斋漫录云：王采辅道，观文韶子也。徽宗朝，妄奏天神降于家，卒以此受祸。人以其父熙河妄杀之报尔。尝为渔家傲词云：“日月无根天不老。浮生总被消磨了。陌上红尘常扰扰。昏复晓。一场大梦谁先觉。　　洛水东流山四绕。路傍几个新华表。见说在时官职好。争信道。冷烟寒雨埋荒草。”
　　洪觉范浪淘沙
　　冷斋夜话云：予留南昌，久而忘归。独行无侣，意绪萧然。偶登秋屏阁望西山，　于是浩然有归志，作长短句寄意。其词曰：“城里久偷闲。尘涴云衫。此身已是再眠蚕。隔岸有山归去好，万壑千岩。　　霜晓更凭阑。灭尽晴岚。微云生处是茅庵。试问此生谁作伴，弥勒同龛。”
　　洪觉范禅师赠女真词
　　复斋漫录云：临川距城南一里，有观曰魏坛，盖魏夫人经游之地，具诸颜鲁公之碑。以故诸女真嗣续不绝，然而守戒者鲜矣。陈虚中崇宁间守临川，为诗曰：“夫人在兮若冰雪。夫人去兮仙迹灭。可惜如今学道人，罗裙带上同心结。”洪觉范尝以长短句赠一女真云：“十指嫩抽春笋，纤纤玉软红柔。人前欲展强娇羞。微露云衣霓袖。　　最好洞天春晚，黄庭卷罢清幽。凡心无计奈闲愁。试　捻花枝频嗅。”
　　钱思公词
　　侍儿小名录云：钱思公谪汉东日，撰玉楼春词曰：“城上风光莺语乱。城下烟波春拍岸。绿杨芳草几时休，泪眼愁肠先已断。　　情怀渐变成衰晚。鸾镜朱颜惊暗换。往年多病厌芳樽，今日芳樽惟恐浅。”每酒阑歌之，则泣下。后阁有白发姬，乃邓王歌鬟惊鸿也。遽言先王将薨，　预戒挽铎中歌木兰花引绋为送。今相公亦将亡乎。果薨于随州。邓王旧曲亦尝有“帝乡烟雨锁春愁，故国山川空泪眼”之句。
　　刘后村
　　刘克庄，字潜夫，号后村。有后村别调一卷，大抵直致近俗，效稼轩而不及也。梦方　孚若沁园春云：“何处相逢，登宝钗楼，访铜雀台。唤厨人斫就，东溟鲸鲙，圉人呈罢，西极龙媒。天下英雄，使君与操，馀子谁堪共酒杯。车千乘，载燕南代北，剑客奇材。　　饮酣画鼓如雷。谁信被、晨鸡催唤回。叹年光过尽，功名未立，书生老去，机会主来。使李将军，遇高皇帝，万户侯、何足道哉。推衣起，但凄凉感旧，慷慨生哀。”举一以例，他词类是。其咏菊念奴娇后段云：“尝度铨次群芳，梅花差可，伯仲之间耳。佛说诸天金色界，未必庄严如此。尚友灵均，定交元亮，结好天随子。篱边坡下，一杯聊泛霜蕊。”亦奇甚。送陈子华帅真州云：“记得太行兵百万，曾入宗爷驾御。今把做、握蛇骑虎。堪笑书生心胆怯，向此字原脱，王幼安据后村长短句补。车中闭置如新妇。空目送，孤鸿去。”庄语亦可起懦。旅中浪淘沙云：“纸帐素屏遮。全似僧家。无端霜月闯窗纱。惊起玉关征戍梦，几叠寒笳。　　岁晚客天涯。鬓发苍华。今年衰似上些。诗酒近来都减价，孤负梅花。”见天机馀锦。
　　刘伯宠
　　刘伯宠，名褒，一字春卿，其词多俊语。元夕云：“金猊戏掣星桥锁。绛纱万炬，玉梅千朵。羯鼓喧空，　鵾弦沸晓，樱梢微破。”春日旅况云：“遗策谁家，荡子唾花，何处新妆。流经有恨，拾翠无心，往事凄凉。红泪不胜闺怨，白云应老他乡。”送别云：“红枕臂香痕未落，舟横岸、作计匆匆。愁如织，断肠啼　鴂，饶舌诉东风。”
　　刘叔安
　　刘叔安，名镇，号随如。元夕庆春泽一首，入草堂选。又有阮郎归云：“寒阴漠漠夜来霜。阶庭风叶黄。归鸦数点带斜阳。谁家砧杵忙。　　灯弄幌，月侵廊。熏笼添宝香。小屏低枕怯更长。和云入醉乡。”亦清丽可诵。其咏茉莉云：“月浸阑干天似水，谁伴秋娘窗户。”评者以为不言茉莉，而想像可得，他花不能承当也。又春宴云：原误作一，据文义改。“庭花弄影，一帘香月娟娟。原作涓涓，据海函本改。”有富贵蕴藉之味。饯元宵饯春二词皆奇，南渡填词钜工也。
　　施乘之
　　施乘之，号枫溪。野外元夕云：“休言冷落山家。山翁本厌繁华。试问莲灯千炬，何如月上梅花。”高情可想也。
　　戴石屏
　　戴石屏，名复古，字式之，能诗，江湖四灵之一也。词一卷，惟赤壁怀古满江红一首，句有“万炬临江貔虎噪，千艘烈炬鱼龙舞。几度东风吹世换，千年往事随潮去”，而全篇不称。临江仙一首差可。见予所选百　琲明珠。馀无可取者。方虚谷议其胸中无百字成诵书故也。
　　张宗瑞
　　张宗瑞，鄱阳人，号东泽，词一卷，名东泽绮语债。其词皆倚旧腔，而别立新名，亦好奇之过也。草堂词选其疏帘淡月一篇，即桂枝香也。予爱其垂杨碧一篇，即谒金门。其词云：“花半湿。睡起一窗晴色。千里江南空咫尺。醉中归梦直。　　前度兰舟送客。双　鲤沉沉消息。楼外垂杨如此碧。问春来几日。”
　　李公昂
　　李公昴，名昴英，号文溪，资州盘石人。送太守词，“有脚艳阳难驻”一词得名。然其佳处不在此。文溪全集，予家有之。其　兰陵王一首绝妙，可并秦、周。其词云：“燕穿幕。春在深深院落。单衣试、龙沫旋熏，又怕东风晓寒薄。别来情绪恶。瘦得腰围柳弱。清明近，正似海棠怯雨，芳疏任飘泊。　　钗留去年约。恨易老娇莺，多误灵鹊。碧云杳杳天涯各。望不断芳草，又迷香絮，回文强写字屡错。泪欲注还阁。　　孤酌。信春脚。更彩局谁欢，宝轸慵学。阶除拾取飞花嚼。是多少春恨，等闲吞却。猛拍阑干，叹命薄。悔旧诺。”案宋李昴英，字俊明，番禺人，有文溪存稿。词品作李公昴误，谓为资州盘石人，亦误。
　　陆放翁
　　放翁词纤丽处似淮海，雄慨处似东坡。其感旧鹊桥仙一首：“华灯纵博，雕鞍驰射，　谁记当年豪举。酒徒一半取封侯，独去作、江边渔父。　　轻舟八尺，低篷三扇，占断蘋洲烟雨。镜湖元自属闲人，又何必、官家赐与。”英气可掬，流落亦可惜矣。其“坠鞭京洛，解　佩潇湘。欲归时，司空笑问，渐近处，丞相嗔狂”，真不减少游。
　　张东父
　　张震，字东父，号无隐居士，蜀之益宁人也。孝宗朝为谏官，有直声。孝宗称其知无不言，言无不当。光宗朝以数直　言去位。时称“王十朋去，省为之空。张震去，台为之空”。一代名臣也，而其词婉媚风流，乃知赋梅花者，不独宋广平也。其蓦山溪“青梅如豆”一首，草堂入选，而失其名字。
　　天风海涛
　　赵汝愚题鼓山寺云：“几年奔走厌尘埃。此日登临亦快哉。江月不随流水去，天风常送海涛来。”朱晦翁摘诗中“天风海涛”字题扁　，人不知其为赵公诗也。严次山有水龙吟题于壁云：“飚车飞上蓬莱，不须更跨琴高鲤。砉然长啸，天风澒洞，云涛无际。我欲乘桴，从兹浮海，约任公起。办虹竿千丈，　犗钩五十，亲点对、连鳌饵。　　谁榜佳名空翠。紫阳仙去骑箕尾。银钩铁画，龙拿凤翥，留人间世。更忆东山，哀筝此二字原脱，王幼安据花庵词选补。一曲，洒原脱洒字，王幼安据花庵词选补。沾襟泪。到而今，幸有高亭遗爱，寓甘棠意。”此词前段言江山景，后段“紫阳仙去”指朱文公，“东山”、“甘棠”指赵公也。赵诗、朱字、严词，可谓三绝。特记于此。
　　刘篁□（山＋栗）
　　刘圻父，字子寰，号篁□（山＋栗　）。早登朱文公之门，居麻沙，有文集行世。其玉楼春云：“今来古往长安道。岁岁荣枯原上草。行人几度到江滨，不觉身随枫树老。　　蒲花易晚芦花早。客里光阴如过鸟。一般垂柳短长亭，去路不如归路好。”颇有惊悟。观泉二句云：“静坐时看松鼠饮，醉眠不碍山禽浴。”亦新。
　　刘德修
　　刘光祖，字德修，号后溪，蜀之简州人。有鹤林文集，小词附焉。其醉落魄云：“春风开者。一时还共春风谢。柳条送我今槐夏。不饮香醪，孤负人生也。　　曲塘泉细幽琴写。胡床滑簟应无价。日迟睡起帘钩挂。何不归与，花竹秀而野。”
　　潘庭坚
　　潘牥，字庭坚，号紫岩，乙未何栗榜及第第三人。美姿容，时有谚云：状元真何郎，榜眼真郭郎，探花真潘郎也。庭坚以气节闻于时，词止南乡子一首，草堂所选是也。首句“生怕倚阑干”，今本“生”误作“我”。案潘牥端平二年进士，此云何栗榜，盖升庵误记。
　　魏了翁
　　魏了翁，字华父，号鹤山，邛州人。庆元己未第二人及第，与真西山齐名。道学宗派，词不作艳语。长短句一卷，绵寿词也。菩萨蛮寿范靖倅云：“东窗五老峰前月。南窗九叠坡前雪。推出侍郎山。著君窗户间。　　离骚乡里住。却记庚寅度。挹取芷兰芳。酌君千岁觞。”又鹧鸪天寿范靖州云：“谁把　璿玑运化工。参旗又挂玉梅东。三三律琯声馀亥，九九元经卦起中。”又水调歌头云：“玉围腰，金系肘，绣笼鞍。”宋代寿词，无有过之者。
　　吴毅甫
　　吴毅甫，名潜，号履斋，嘉定丁丑状元，为贾似道所陷，南迁。有履斋诗馀行世。有送李御带祺一词，“报国无门空自怨，济时有策从谁吐”，亦自道也。李祺号竹湖，亦当时名士。所著有春秋王霸列国分纪，予得之于市肆，故书中乃为传之，亦奇事也。并附见。
　　履斋赠妓词
