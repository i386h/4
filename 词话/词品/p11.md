<!-- { "loadSidebar": true } -->
　　马庄父，字子严，号古洲，建安人。有经学，多论著，填词其馀事也。草堂词选其春游归朝　欢一首。馀如月华清云：“怅望月中仙桂。问窃药佳人，与谁同岁。”贺圣朝云：“游人拾翠不知远，被子规呼转。”阮郎归结句云：“三三两两叫船儿，人归春也归。”元夕词云：“玉梅对妆雪柳，闹蛾儿象生娇颤。”可考见杭都节物。
　　万俟雅言
　　万俟雅言，精于音律，自号词隐。崇宁中，充大晟府制撰，按月用律进词，故多新声。草堂选载其三词及梅花引二首而已。其大声集多佳者，山谷称之为一代词人。黄玉林云：“雅言之词，发妙音于律吕之中，运巧思于斧凿之外，盖词之圣也。”今约载其二篇，昭君怨云：“春到南楼雪尽。惊动灯期花信。小雨一番寒。倚阑干。　　莫把阑干倚。一望几重烟水。何处是京华，暮云遮。”卓牌儿云：“东风绿杨天，如画出清明院宇。玉艳淡泊，梨花带月，燕支零落，海棠经雨。单衣怯黄昏，人正在、珠帘笑语。相并戏蹴秋千，共携手，同倚阑干，暗香时度。　　翠窗绣户。路缭绕、潜通幽处。断魂凝伫。嗟不似飞絮。闲闷闲愁，难消遣，此日年年意绪。无据。奈酒醒春去。”
　　黄玉林
　　黄玉林，名升，字叔暘，有散花庵，人止称花庵云。尝选唐宋词名曰绝妙词选，与草堂诗馀相出入。今草堂词刻本多误字及失名字者，赖此可证。此本世亦罕传，予得录于王吏部相山子名嘉宾。玉林之词，附录卷尾凡四十首。草堂词选其二，“南山未解松梢雪”及“枕铁棱棱近五更”是也。然非其佳者。其月照梨花一首云：“画景方永。重帘花影。好梦犹酣，莺声唤醒。门外风絮交飞。送春归。　修蛾画了无人问。几多别恨，泪洗残妆此字原脱，王幼安据花庵词选补。粉。不知郎马何处嘶。依律此句衍一嘶字，花庵词选无。烟草萋迷鹧鸪啼。”此首有花间遗意。又贺新郎梅词云：“自扫梅花下。问梢头、冷蕊疏疏，几时开也。间者阔焉今久矣，多少幽怀欲写。有谁是，孤山流亚。香月一联真绝唱，与诗人千载为嘉话。馀兴味，付来者。　　清癯不恋雕阑榭。待与君，白发相　欢，竹篱茅舍。幸甚今年无酒禁，溜溜小漕压蔗。已准拟，霜天雪夜。自醉自吟人自笑，任解冠落佩从嘲骂。书此意，寄同社。”此词用文句，入音律而不酸，宋词之体也。其馀若九日词“兰　佩秋风冷，茱囊晚露新”，秋怀词“月印金枢晓未收”，夜凉词“冰雪襟怀，琉璃世界，夜气清如许”，暮春词“戏临小草书团扇，自拣残花插净瓶”，又“夜来能有几多寒，已瘦了梨花一半”，赠丁南邻云“待踞龟食蛤，相期汗漫，与烟霞会”，用卢敖事也，见淮南子。
　　评稼轩词
　　庐陵陈子宏云：蔡光工于词，靖康中陷虏庭。辛幼安尝以诗词谒之，蔡曰：“子之诗则未也，他日当以词名家。”故稼轩归宋，晚年词笔尤高。尝作贺新郎云：“绿树听鹈　鴂。更那堪杜鹃声住，鹧鸪声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门翠辇辞金阙。看燕燕，送归妾。　　将军百战身名裂。向河梁回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪，长啼血。谁伴我，醉明月。”此词尽集许多怨事，全与李太白拟恨赋手段相似。又止酒沁园春云：“杯、汝前来。老子今朝，点检形骸。甚长年抱渴，咽如焦釜，于今喜溢，气似奔雷。漫说刘伶，古今达　者，醉后何妨死便埋。浑如许，叹汝于知己，真少恩哉。　　更凭歌舞为媒。算合作、人间鸩毒猜。况怨无大小，生于所爱，物无美恶，过则为灾。与汝成言，勿留丞退，吾力犹能肆汝杯。杯再拜，道麾之即去，有召须来。”此又如宾戏、解嘲等作，乃是把做古文手段寓之于词。赋筑偃湖云：“叠嶂西驰，万马回旋，众山欲东。正惊湍直下，跳珠倒溅，小桥横截。新月初弓。老合投闲，天教多事，检校长身十万松。吾庐小、在龙蛇影外，风雨声中。　　争先见面重重。看爽气，朝来三四峰。似谢家子弟，衣冠磊落，相如庭户，车骑雍容。我觉其间，雄深雅健，如对文章太史公。新堤路，问偃湖何日，烟水　濛濛。”且说松，而及谢家、相如、太史公，自非脱落故常者，未易闯其堂奥。刘改之所作沁园春，虽颇似其豪，而未免于粗。近日作词者，惟说周美成、姜尧章，而以东坡为词诗，稼轩为词论。此说固当，盖曲者曲也，固当以委曲为体。然徒狃于风情婉娈，则亦易厌。回视稼轩所作，岂非万古一清风哉。或云周、姜晓音律，自能撰词调，故人尤服之。

　　卷　五
　　虞美人草
　　贾氏谈录云：“褒斜谷中，有虞美人草，状如鸡冠，花叶相对。”益州草木记云：“雅州名山县出虞美人草，唱虞美人曲，应拍而舞。”酉阳杂俎云：“舞草出雅州。”益州方物圆赞：“虞作娱。”唐人旧曲云：“帐中草草军情变。月下旌旗乱　。揽衣推枕怆离情。远风吹下楚歌声。正三更。　　乌骓欲上重相顾。艳态花无主。手中莲锷凛秋霜。九泉归去是仙乡。恨茫茫。”宋黄载万和云：“世间离恨何时了。不为英雄少。楚歌声起霸图休。　　玉帐佳人，血泪满东流。九字原缺，误衍一野字，碧鸡漫志亦脱，王幼安从花间粹编补。葛荒葵老芜原作吴，王幼安据碧鸡漫志改。城暮。玉貌知何处。至今芳草解婆娑。只有当时魂魄，未消磨。”
　　并蒂芙蓉词
　　宋政和癸巳大晟乐成。嘉瑞既生，蔡元长以晁端礼次膺荐于徽宗。诏乘驿赴阙。次膺至都下，会禁中嘉莲生，异苞合趺，　敻出天造，人意有不能形容者。次膺效乐府体属词以进，名并蒂芙蓉。上览之，称善，除大晟乐府协律郎，不克受而卒。其词云：“太液波澄，向鉴中照影，芙蓉同蒂。千柄绿荷深，并丹脸争媚。天心着临圣日，殿宇分明敞瑞。弄香嗅蕊。愿君王，寿与南山齐比。　　池边屡回翠辇，拥群仙醉赏，凭阑凝思。萼绿揽飞琼，共波上游戏。西风又看露下，更结双双新莲子。斗妆竞美。问鸳鸯，向谁留意。”不惟造语工致，而曲名亦新，故录于此。然　大臣谀，小臣佞，不亡何俟乎。
　　宋徽宗词
　　宋徽宗北随金虏，后见杏花，作燕山亭一词云：“裁剪冰绡，轻叠数重，冷淡胭脂凝注。新样靓妆，艳溢香融，羞杀蕊珠宫女。易得凋零，更多少无情风雨。愁苦。闲院落凄　凉，几番春暮。　　凭寄离恨重重，这双燕何曾，会人言语。天遥地远，万水千山，知他故宫何处。怎不思量，除梦里有时曾去。无据。和梦也，有时不做。”词极凄惋，亦可怜矣。又在北遇清明日诗曰：“茸母初生认禁烟草名。无家对景倍凄然。帝城春色谁为主，遥指乡关涕泪连。”又戏作小词云：“孟婆，孟婆，你做些方便。吹个船儿倒转。”孟婆，宋京勾阑语，谓风也。（茸母孟婆，正是的对。）
　　孟婆
　　俗谓风曰孟婆，蒋捷词云：“春雨如丝，绣出花枝红袅。怎禁他孟婆合早。”宋徽宗词云：“孟婆好做些方便。吹个船儿倒转。”江南七月间有大风，甚于舶　趠，野人相传以为孟婆发怒。按北齐李騊駼骋陈，问陆士秀，江南有孟婆，是何神也。士秀曰：“山海经，帝之二女，游于江中，出入必以风雨自随，以帝女，故曰孟婆。犹郊祀志以地神为泰媪。”此言虽鄙俚，亦有自来矣。
　　忆君王
　　徽宗被虏北行，谢克家作忆君王词云：“依依宫柳拂宫墙。宫殿无人春昼长。燕子归来依旧忙。忆君王。月照黄昏人断肠。”忠愤之气，寓于声律，宜表出之，其调即忆王孙也。
　　陈敬叟
　　陈敬叟，名以庄，号月溪。有水龙吟一首，自注：记钱塘之恨。盖谢太后随北虏去事也。其词曰：“晚来江阔潮平，越船吴榜催人去。稽山滴翠，胥涛溅恨，一襟离绪。访柳章台，问桃仙囿，物华如故。向秋娘渡口，泰娘桥畔，依稀是、相逢处。　　窈窕青门紫曲，旧罗衣、新番金缕。仙音恍记，轻拢慢　捻，哀弦危柱。金屋难成，阿娇已远，不堪春暮。听一声杜宇，红殷丝老，雨花风絮。”是时谢太后年七十馀，故有“金屋阿娇，不堪春暮”之句。又以秋娘、泰娘比之，盖惜其不能死也。有愧于苻登之毛氏、窦建德之曹氏多矣。同时孟鲠有折花怨云：“匆匆杯酒又天涯。晴日墙东叫卖花。可惜同生不同死，却随春色去谁家。”鲍　輗亦有诗云：“生死双飞亦可怜。若为白发上征船。未应分手江南去，更有春光七十年。”噫，妇人不足责，误国至此者，秦桧、贾似道，可胜诛哉。
　　陈刚中词
　　天台陈刚中孚在燕，端阳日当母诞，作太常引二首云：“采丝堂敞簇兰翘。记生母、在今朝。无地捧金蕉。原作焦，王幼安据山房随笔改。奈烟水、龙沙路遥。　　碧天迢递，白云何处，急雨潇潇。万里梦魂销。待飞逐、钱塘夜潮。”其二：“短衣孤剑客乾坤。奈无策、报亲恩。三载隔晨昏。更疏雨、寒灯断魂。　　赤城霞外，西风鹤发，犹想倚柴门。蒲醑漫盈樽。倩谁写、青衫泪痕。”时为编修云。
　　惜分钗
　　吕圣求惜分钗一词云：“春将半。莺声乱。柳丝拂马花迎面。小堂风。暮楼钟。草色连云，暝色连空。重重。　　秋千畔。何人见。宝钗斜照春妆浅。酒霞红。与谁同。试问别来，近日情　悰。忡忡。”此词妙在足韵。
　　邹志完陈莹中词
　　复斋漫录云：邹志完徙昭，陈莹中贬廉，间以长短句相谐乐。“有个胡儿模样别。满　颔髭须，生得浑如漆。见说近来头也白。髭须那得长长黑。逸一句籋子摘来，须有千茎雪。莫向细君容易说。恐他嫌你将伊摘。”此莹中语，谓志完之长髭也。“有个头陀修苦行，头上头发掺掺。身披一副黪裙衫。紧缠双脚，苦苦要游南。闻说度牒一朝到，并除　颔下髭髯。钵中无粥住无庵。摩登伽处，只恐却重参。”此志完语，谓莹中之多欲也。广陵马推官往来二公间，亦尝以诗词赠之。“有才何事老青山。十载低回北斗南。肯伴雪髯千日醉，此心真与古人参。”“不见故人今几年。年来风物尚依然。遥知闲望登临处，极目江湖万里天。”志完语也。“一樽薄酒。满酌劝君君举手。不是朋亲。谁肯相从寂寞滨。　　人生似梦。梦里惺惺何处用。盏倒休辞。醉后全胜未醉时。”莹中语也。初，志完自元符间贬新州。徽宗即位，以中书舍人召。未几，谪零陵别驾，龙水安置。未几，徙昭焉。
　　词谶
