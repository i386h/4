<!-- { "loadSidebar": true } -->
　　马浩澜著花影集，自序云：“予始学为南词，漫不知其要领。偶阅吹剑录，中载东坡在玉堂日，有幕士善歌。坡问曰：‘吾词何如柳耆卿。’对曰：‘柳郎中词宜十七八女孩儿，按红牙拍，歌杨柳岸晓风残月。学士词须关西大汉，执铁板唱大江东去。’缘是求二公词而读之，下笔略知蹊径。然四十馀年，仅得百篇，亦不可谓不难矣。法云道人尝劝山谷勿作小词。山谷云：‘空中语尔。’予欲以空中语名其集，或曰不文，改称花影集。花影者，月下灯前，无中生有。以为假则真，谓为实犹涉虚也。”今漫摘数首，以便展玩云。其商调少年游云：“弄粉调脂，梳云掠月，次第晓妆成。鹦鹉笼边，秋　千墙里，半晌不闻声。　　原来却在瑶阶下，独自踏花行。笑摘朱樱，微揎翠袖，枝上打流莺。”行香子云：“红遍樱桃。绿暗芭蕉。锁窗深、春思无聊。双飞燕　嬾，百啭莺娇。正漏声迟，帘影静，篆香飘。　　惜月前宵。病酒今朝。有谁知、臂玉微销。封题锦字，寄与兰翘。恨树重重，云渺渺，水迢迢。”春夜生查子云：“烧罢夜香时，独立帘儿下。真个可怜宵，一刻千金价。　　啼痕不记行，暗湿鲛绡帕。蝶宿牡丹丛，月转秋　千架。”春日海棠春云：“越罗衣薄轻寒透。正画阁、风帘飘绣。无语小莺慵，有恨垂杨瘦。　　桃花人面应依旧。忆那日、擎浆时候。添得暮愁牵，只为秋波溜。”凤凰台上忆吹箫云：“淡淡秋容。澄澄夜影，娟娟月挂梧桐。爱箫声缥缈，帘影玲珑。彩凤衔书未至，玉宇净、香雾空　濛。凉如水，翠苔凝露，琪树吟风。　　匆匆。年华暗换，嗟旧欢成梦。芳鬓飞蓬。想清江泛鷁，紫陌游骢。应念佳期虚负，瞻素彩、感慨相同。凝情久，谁家捣衣，砧桁丁东。”青玉案云：“平川渺渺花无数。明镜里，孤舟度。华下美，人和笑顾。问郎莫似，乞浆崔护，别久来何暮。　　盈盈罗袜凌波步。眉月连娟鬓如雾。人世光阴花上露。劝郎休去，再来恐误，个是桃源路。”中秋鹊桥仙云：“不寒不暑，无风无雨，秋色平分佳节。桂花香散夜凉生，小楼上、帘儿高揭。　　多愁多病，闲忧闲闷，绿鬓纷纷成雪。平生不作负恩人，惟负了、今宵明月。”九日金菊对芙蓉云：“过雁行低，呜螀韵急，纷纷叶下亭皋。向霜庭看菊，飚馆题糕。依然宾主东南美，胜龙山，迢递登高。绣屏孔雀，金盘螃蟹，银瓮葡萄。　　痛饮鲸卷波涛。笑百年春梦，万事秋毫。问台前戏马，海上连鳌。当时二子今安在，乾坤大、容我粗豪。四弦裂帛，双鬟舞雪，左手持螯。”梅花东风第一枝云：“饵玉餐香，梦云情月，花中无此清莹。俨然姑射仙人，华　佩明珰新整。五铢衣薄，应怯瑶台凄冷。自骖鸾来下人间，几度雪深烟暝。　　孤绝处，江波流影。憔悴也，春风销粉。相思千种闲愁，声声翠禽啼醒。　西湖东阁，休说当时风景。但留取、一点芳心，他日调羹金鼎。”落花满庭芳云：“春老园林，雨馀庭院，偏惹蝶骇莺猜。蔫红皱白，狼藉满苍苔。正是愁肠欲断，珠箔外、点点飘来。分明似、身轻飞燕，扶下碧云台。　　当初珍重意，金钱竞买，玉砌新栽。正翠屏遮护，羯鼓催开。谁道天机绣锦，都化作、紫陌尘埃。纱窗里，有人怜惜，无语托香腮。”
　　马浩澜词
　　马浩澜洪，仁和人，号鹤窗。善诗咏而词调尤工。皓首韦布，而含吐珠玉，锦绣胸肠，　褒然若贵介王孙也。尝题许应和松竹双清扇景词云：“剪蒿莱。曾将双翠亲裁。旋添成、园林佳胜，依稀嶰谷徂徕。凤飞过，文章灿烂，蛟腾攫，鳞甲毰毸。剉节题诗，收花酿酒，鬓黏香粉袖黏苔。无人识，栋梁之具，管　籥之才。荫亭台。　尽多风月，清无半点尘埃。　　竿期截，六鳌连举，巢堪托，孤鹤时来。色莹琅玕，脂凝琥珀，笑他们柳与庭槐。萧郎去，毕宏已老，谁富写生才。君看取，岁寒三友，只欠梅开。”盖多丽词也。许东溟以为可追迹康伯可，可谓信然。又题梅花江城引云：“雪晴闲览瘦筇扶。过西湖。访林逋。湖上天寒，草树尽凋枯。忽见琼葩光照眼，仙格调，玉肌肤。　　夜空云静月轮孤。巧相摹。海涛图。时听枝头，啁哳翠禽呼。纵有明珠三百　琲，知似得，此花无。”清气逸发，莹无尘想。又题许东溟小景昭君怨云：“路远危峰斜照。瘦马尘风衣帽。此去向萧关。向长安。　　便坐紫薇花底。只似黄粱梦里。三径易生苔。早归来。”言有尽而意无穷，方是作者。徐伯龄言，鹤窗与陆清溪偕出菊庄之门，而清溪得诗律，鹤窗得词调，异体齐名，可谓盛矣。
　　马浩澜念奴娇
　　马浩澜念奴娇词云：“东风轻软，把绿波吹作，縠纹微皱。彩舫亭亭宽似屋，载得玉壶芳酒。胜景天开，佳朋云集，乐继兰亭后。珍禽两两，惊飞犹自回首。　　学士港口桃花，南屏松色，苏小门前柳。冷翠柔金红绮幔，掩映水明山秀。闲试评量，总宜图画，无此丹青手。　归时侵夜，香街华月如昼。”
　　聂大年词附马浩澜和
　　聂大年尝赋卜算子二首，盖自况也。词云：“杨柳小蛮腰，惯逐东风舞。学得琵琶出教坊，不是商人妇。忙整玉搔头，春笋纤纤露。老却江南杜牧之，　懒为秋娘赋。”“粉泪湿鲛绡，只恐郎情薄。梦到巫山第几峰，酒醒灯花落。　　数日尚春寒，未把罗衣着。眉黛含颦为阿谁，但悔从前错。”马浩澜和云：“歌得雪儿歌，舞得霓裳舞。料想前身跨凤仙，合作萧郎妇。　　颜色雪中梅，泪点花梢露。云　雨巫山十二峰，未数高唐赋。”“花压鬓云低，风透罗衫薄。残梦瞢腾下翠楼，不觉金钗落。　　几许别离愁，独自思量着。欲寄萧郎一纸书，又怕归鸿错。”
　　一枝春守岁词
　　守岁之词虽多，极难其选，独杨守斋一枝春最为近世所称。词云：“竹爆惊春，竞喧阗夜起，千门箫鼓。流苏帐暖，翠鼎缓腾香雾。停杯未举。奈刚要、送年新句。应自赏、歌清字圆，未夸上林莺语。　　从他岁穷日暮。纵闲愁，怎减刘郎风度。屠苏办了，迤逦柳忻梅妒。宫壶未晚，早骄马绣车盈路。还又把，月夕花朝，自今细数。”
　　斗草词
　　春日，妇女喜为斗草之戏。黄子常绮罗香词云：“绡帕藏春，罗裙点露，相约莺花丛　里。翠袖拈芳，香沁笋芽纤指。偷摘遍、绿迳烟霏，悄攀下，画阑红紫。扫花阶，褥展芙蓉，瑶台十二降仙子。　　芳园清昼乍永，亭上吟吟笑语，妒　秾夸丽。夺取筹多，赢得玉珰瑜珥。凝素靥，香粉添娇，映黛眉，淡黄生喜。绾胸带，空系宜男，情郎归也未。”
　　卖花声
　　黄子常卖花声词云：“人过天街，晓色担头红紫。满筠筐、浮花浪蕊。画楼睡醒，正眼横秋水。听新腔，一回催起。　　吟红叫白，报得蜂儿知未。隔东西，馀音软美。迎门争买，早斜簪云髻。助春娇，粉香帘底。”乔梦符和词云：“侵晓园丁，叫道嫩红娇紫。巧工夫、攒枝　饾蕊。行歌伫立，洒洗妆新水。卷香风、看街帘起。　　深深巷陌，有个重门开未。忽惊他、寻春梦美。穿窗透阁，便凭伊唤取。惜花人、在谁根底。”
　　梁贡父木兰花慢
　　梁贡父曾，燕京人。大德初，为杭州路总管。政事文学，皆有可观。尝作西湖送春木兰花慢词云：“问花花不语，为谁落，为谁开。算春色三分，半随流水，半入尘埃。人生能几欢笑，但相逢、樽酒莫相推。千古幕天席地，一春翠绕珠围。　　彩云回首暗高台。烟树　渺吟怀。拚一醉留春，留春不住，醉里春归。西楼半帘斜日，怪衔春、燕子却飞来。一枕青楼好梦，又教风雨惊回。”此词格调俊雅，不让宋人也。
　　花纶太史词
　　杭州花纶，年十八，黄观榜及第三人。初读卷官进卷，以花纶第一　，练子宁第二，黄观第三。御笔改定以黄第一，练第二，花第三。南京谚有“花练黄、黄练花”之语。故后人犹以花状元称之。其题科名记及登科录，皆以黄练二公死革除之难划毁，故相传多误。花有词藻，其谪戍云南，有题杨太真画图水仙子一阕云：“海棠风，梧桐月，荔枝尘。霓裳舞，翠般娇，绣岭春。锦　绷嬉，金钗信。香囊恨。痴三郎，泥太真。马嵬坡，血污游魂。杨柳眉、侵颦黛损。芙蓉面、零脂落粉。牡丹芽、剪草除根。”其风致不减元人小山酸斋辈。滇人传唱，多讹其字，余为订之云。

　　锁懋坚词
　　锁懋坚，西域人，扈宋南渡，遂为杭人。代有诗名，懋坚尤善吟写。成化间，游苕城，朱文理座间，索赋其家假山，懋坚赋沉醉东风一阕云：“风过处。香生院宇。雨收时，翠湿琴书。移来小朵峰，幻出天然趣。倚阑干，尽日　披图。谩说蓬莱本是虚。只此是、神仙洞府。”为一时所称。

　　词品拾遗
　　卓稼翁词
　　三山卓田，字稼翁，能赋驰声。尝作词云：“丈夫只手把吴钩。欲断万人头。因何铁石，打成心性，却为花柔。　　君看项籍并刘季，一怒使人愁。只因撞着虞姬、戚氏，豪杰都休。”其为人溺志可想。
　　王昂催妆词
　　探花王昂榜下择婿时，作催妆词云：“喜气满门阑，光动绮罗香陌。行到紫薇花下，悟身非凡客。　　不须脂粉污天真，嫌怕太红白。留取黛眉浅处，画画字上原有一共字，王幼安据陶朱新录删。章台春色。”
　　萧轸娶再婚
　　三山萧轸登第，榜下娶再婚之妇。同舍张任国以柳梢青词戏之曰：“挂起招牌。一声喝采，旧店新开。熟事孩儿，家怀老子，毕竟招财。　　当初合下安排。又不豪门买呆。自古道，正身替代，见任添差。”
　　平韵忆秦娥
　　太学服膺斋上舍郑文，秀州人。其妻寄以忆秦娥云：“花深深。一钩罗袜行花阴。行花阴。闲将罗带，试结同心。　　日边消息空沉沉。画眉楼上愁登临。愁登临。海棠开后，望到如今。”此词为同舍者传播，酒楼妓馆皆歌之，以为欧阳永叔词，非也。
　　刘鼎臣妻词
　　婺州刘鼎臣赴省试，临行，妻作词名鹧鸪天云：“金屋无人夜翦缯。宝钗翻过齿痕轻。临行执手殷勤送，衬取萧郎两鬓青。　　听嘱付，好看成。千金不抵此时情。明年宴罢琼林晚，酒面微红相映明。”
　　易祓妻词
　　易祓，字彦章，潭州人。以优校为前廊，久不归。其妻作一翦梅词寄云：“染泪修书寄彦章。贪作前廊。忘却回廊。功名成遂不还乡。石做心肠。铁做心肠。　　红日三竿　嬾画妆。虚度韶光。瘦损容光。相思何日得成双。羞对鸳鸯。嬾对鸳鸯。”
　　柔奴
