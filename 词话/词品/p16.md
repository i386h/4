<!-- { "loadSidebar": true } -->
　　东皋杂录云：王定国岭外归，出歌者劝东坡酒。坡作定风波序云：“王定国歌儿曰柔奴，姓宇文氏。眉目娟丽，善应对。家世住京师。定国南迁归，余问柔：‘广南风土，应是不好。’柔对曰：‘此心安处，便是吾乡。’因为缀此词云。”“常羡人间琢玉郎。天教分付点酥娘。自作清歌传皓齿。风起。雪飞炎海变清凉。　　万里归来年愈少。微笑。笑时犹带岭　梅香。试问岭南应不好。却道。此心安处是吾乡。”
　　美奴
　　苕溪渔隐曰：陆敦礼藻有侍儿名美奴，善缀词。出侑樽俎，每乞韵于坐客，顷刻成章。卜算子云：“送我出东门，乍别长安道。两岸垂杨锁暮烟，正是秋光老。　　一曲古阳关，莫惜金樽倒。君向潇湘我向秦，鱼雁何时到。”如梦令云：“日暮马嘶人去。船逐清波东注。后夜最高楼，还肯思量人否。无绪。无绪。生怕黄昏疏雨。”
　　李师师
　　李师师，汴京名妓。张子野为制新词，名师师令。略云：“蜀彩衣长胜未起。纵乱云垂地。正值残英和月坠。寄此情千里。”秦小游亦赠之词云：“看遍颍川花，不似师师好。”后徽宗微行幸之，见宣和遗事。瓮天脞语又载，宋江至李师师家，题一词于壁云：“天南地北，问乾坤何处，可容狂客。借得山东烟水寨，来买凤城春色。翠袖围香，鲛绡笼玉，一笑千金值。神仙体态，薄　倖如何销得。　　想芦叶滩头，蓼花汀畔，皓月空凝碧。六六雁行连八九，只待金鸡消息。义胆包天，忠肝盖地，四海无人识。闲愁万种，醉乡一夜头白。”小词盛于宋，而剧贼亦工如此。
　　于湖南乡子
　　张于湖送朱元晦行，与张钦夫、邢少连同集，作南乡子一词云：“江上送归船。风雨排空浪拍天。赖有清樽浇别恨，凄然。宝烛烧花看吸川。　　楚舞对湘弦。暖响围春锦帐毡。坐上定知无俗客，俱　贤。便是朱张与少连。”此词见兰畹集。观“楚舞湘弦”之句及朱文公云谷寄友绝句云：“日暮天寒无酒饮，不须空唤莫愁来。”则晦翁于宴席，未尝不用妓。广平之赋梅花，又司马公亦有艳辞，亦何伤于清介乎。
　　珠帘秀
　　姓朱氏，行第四，杂剧为当今独步。驾头、花旦、软末泥等，悉造其妙。胡紫山宣尉尝以沉醉东风曲赠云：“锦织江边翠竹，绒穿海上明珠。　月淡时，风汪处，都隔断、落红尘土。一片闲情任卷舒。挂尽朝云暮雨。”冯海粟待制亦赠以鹧鸪天云：“凭倚东风远映楼。流莺窥面燕低头。虾须瘦影纤纤织，龟背香纹细细浮。　　红雾敛，彩云收。海霞为带月为钩。夜来卷尽西山雨，不著人间半点愁。”盖朱背微偻，冯故以帘　钩寓意。至今后辈，以朱娘娘称之者。
　　赵真真杨玉娥
　　赵真真、杨玉娥，善唱诸宫调。杨立斋见其讴张五牛、商正叔所编双渐小卿怨，因作鹧鸪天、哨遍、耍孩儿煞以咏之。后曲多不录。今录前曲云：“烟柳风花锦作园。霜芽露叶玉装船。谁知皓齿纤腰会，只在轻衫短帽边。　　啼玉靥，咽冰弦。五牛身去更无传。词人老笔佳人口，再唤春风在眼前。”
　　刘燕歌
　　刘燕歌善歌舞，齐参议还山东，刘赋太常引以饯云：“故人别我出阳关。无计锁雕鞍。今古别离难。况隔断、蛾眉远山。　　一樽别酒，一声杜宇，寂寞又春残。明月小楼闲。第一夜、相思泪弹。”至今脍炙人口。
　　杜妙隆
　　杜妙隆，金陵佳丽人也。卢疏斋欲见之，行李匆匆，不果所愿。因题踏莎行于壁云：“雪暗山明，溪深花早。行人马上诗成了。归来闻说妙隆歌，金陵却比蓬莱渺。　　宝镜慵窥，玉容空好。梁尘不动歌声悄。无人知我此时情，春风一枕松窗晓。”
　　宋六嫂
　　宋六嫂，小字同寿。元遗山有赠觱栗工张嘴儿词，即其父也。宋与其夫合乐，妙入神品。盖宋善讴，其夫能传其父之艺。滕玉霄待制尝赋念奴娇以赠云：“柳颦花困”云云，词见第五卷。念奴娇一名百字令。
　　一分儿
　　一分儿，姓王氏，京师角妓也。歌舞绝纶，聪慧无比。一日，丁指挥会才人刘士昌、程继善等于江乡园小饮，王氏佐樽。时有小姬歌菊花会南吕曲云：“红叶落，火龙褪甲。青松枯，怪蟒张牙。”丁曰：“此沉醉东风首句也，王氏可足成之。”王应声曰：“红叶落，火龙褪甲。青松枯，怪莽张牙。可咏题，堪描画。喜觥筹，席上交杂。答剌苏频斟入礼厮麻。不醉呵，休扶上马。”一座吹赏，由是声价愈重焉。

　　词品补
　　转应曲
　　转应曲与宫中调笑，平仄相合，予常拟之。
　　鼓子词
　　宋欧阳六一作十二月鼓子词，即今之渔家傲也。元欧阳圭斋亦拟为之，专咏元世燕风物。以上见函海本词品卷一
　　刘会孟
　　刘须溪丁酉元夕宝鼎现词云：“红妆春骑，踏月花影，牙旗穿市。望不尽、歌楼舞榭，习习二字原脱，王幼安从元草堂诗馀补。香尘莲步底。箫声断，约彩鸾归去，未怕金吾呵醉。甚辇路、喧阗且止。听得念奴歌起。父老犹记宣和事，此字原脱，王幼安从元草堂诗馀补。抱铜仙，清泪如水。还转盼，沙河多丽。　滉漾明光连邸第，帘影动，原作冻，王幼安从元草堂诗馀改。散红光成绮。月浸蒲桃十里。看往来神仙才子。肯把菱花扑碎。　　肠断竹马儿童，空见说，三千乐指。等多时、春不归来，到春时欲睡。又说向、灯前拥髻。暗滴鲛珠坠。便当日、亲见霓裳，天上人间梦里。”此词题云“丁酉”，盖元成宗大德元年，亦渊明书甲子之意也。词意凄婉，与麦秀歌何殊。尹济翁寿须溪风入松词云：“曾闻几度说京华。愁压帽檐斜。朝衣熨贴天香在，如今但、弹指兰　阇。不是柴桑心远，等闲过了元嘉。　　长生休说枣如瓜。壶日自无涯。河倾南纪明奎壁，长教见、寿气成霞。但得重携溪上，年年人共梅花。”
　　镜听
　　李廊、王建，皆有镜听词。镜听，今之响卜也。以上见函海本词品卷六
　　明嘉靖本词品六卷，世鲜传本。清乾隆间，李调元刻函海亦收词品，第作五卷。且两本之次序亦大异。又嘉靖本较函海本多出十二则。而函海本亦有四则为嘉靖本所无。兹以嘉靖本为主，而以函海本增补之。至两本字句互有讹脱，择其是者而从之。其有均误者，则以本集或选集订正。甲冬月，江宁秋帆陈作楫跋。案一九六○年，人民文学出版社曾出版过王幼安词品校点本，但仍有讹脱，兹复加以补正。一九七八年圭章记。
