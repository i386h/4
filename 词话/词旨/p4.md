<!-- { "loadSidebar": true } -->
    闷来弹鹊，又搅碎、一帘花影。漫试著春衫，还思纤手，熏彻金猊烬冷。动是愁端如何向，但怪得、新来多病。嗟旧日沈腰，如今潘鬓，怎堪临镜。重省。别时泪湿，罗衣犹凝  。料为我厌厌，日高慵起，长托春酲未醒。雁足不来，马蹄难驻，门掩一庭芳景。空伫立，尽日阑干倚偏，昼长人静。花庵词选驻作去。
    尽吸西江，细斟北斗，万象为宾客。扣舷独啸，不知今夕何夕。［张于湖，念奴娇，过洞庭。］
    洞庭青草，近中秋、更无一点风色。玉界琼田三万顷，著我扁舟一叶。素月分辉，明河共影，表里俱澄澈。悠然心会，妙处难与君说。应念岭表经年，孤光自照，肝胆皆冰雪。短鬓萧疏襟袖冷，稳泛沧溟空阔。尽吸西江，细斟北斗，万象为宾客。叩舷独啸，不知今夕何夕。
    寒光亭下水连天。飞起沙鸥一片。［前人，西江月，丹阳湖。］
    问讯湖边春色，重来又是三年。春风吹我过湖船。杨柳丝丝拂面。世路如今已惯，此心到处悠然。寒光亭下水连天。飞起沙鸥一片。
    花影吹笙，满地淡黄月。［石湖，醉落魄。］
    凉满北窗，休共软红说。［同上。］
    栖乌飞绝。绛河绿雾星明灭。烧香曳簟眠清樾。花影吹笙，满地淡黄月。好风碎竹声如雪。昭华三弄临风咽。鬓丝撩乱纶巾折。凉满北窗，休共软红说。
    灯花结。片时春梦，江南天阔。［前人，忆秦娥。］
    楼阴缺。阑干影卧东厢月。东厢月。一天风露，杏花如雪。隔烟催漏金虬咽。罗帏暗淡灯花结。灯花结。片时春梦，江南天阔。
    惟有两行低雁，知人倚、画楼月。［前人，霜天晓角。］
    晚晴风歇。一夜春威折。脉脉花疏天淡，云来去、数枝雪。胜绝愁亦绝。此情谁共说。惟有两行低雁，知人倚、画楼月。］  人在暖红温翠。［赵解林，传言玉女，上元。］
    璧月珠星，晖映小桃稼李。化工容易，与人间富贵。东风巷陌，人在暖红温翠。人来人去，笑歌声里。油壁青骢，第一番共宴喜。举头天上，有月如人意。歌传乐府，犹是平风味。明朝须判醉花底。
    波底夕阳红湿。［赵彦端，谒金门。］
    休相忆。明日远如今日。楼外绿烟村幂幂。花飞如许急。柳外晚来船集。波底夕阳红湿。送尽去云成独立。酒醒愁又入。
    应把花卜归期，才簪又重数。［辛稼轩，祝英台近。］
    是他春带愁来，春归何处。却不解、带将愁去。［同上。］
    宝钗分，桃叶渡。烟柳暗南浦。怕上层楼，十日九风雨。断肠点点飞红，都无人管，倩谁劝、啼莺声住。鬓边觑。应把花卜归期，才簪又重数。罗帐灯昏，哽咽梦中语。是他春带愁来，春归何处。却不解、带将愁去。］
    翠销香暖云屏，更那堪酒醒。［刘龙洲，四字令。去病案：此则胡刻脱去，今并词补。］
    情高意真。眉长鬓青。小楼明月调筝。写春风数声。思君忆君。魂牵梦萦。翠销香暖云屏，更那堪酒醒。
    燕子不归花有恨，小院春寒。［谢静寄，浪淘沙。］
    黄道雨初乾。霁霭空蟠。东风杨柳碧毵毵。燕子不归花有恨，小院春寒。倦客亦何堪。尘满征衫。明朝野水几重山。归梦已随芳草绿，先到江南。］
    海棠影下，子规声里，立尽黄昏。［洪平斋，眼儿媚。］
    平沙芳草渡头村。绿遍去年痕，游丝上下，流莺来往，无限消魂。绮窗深静人归晚，金鸭水沉温。海棠花下，子规声里，立尽黄昏。
    相思无处说相思。笑把画罗小扇觅春词。［徐山民，南歌子。］
    帘影筛金线，炉烟袅翠丝。菰牙新出满盆池。唤取玉瓶，添水养鱼儿。意取钗重碧，慵梳髻翅垂。相思无处说相思。笑把画罗，小扇觅春词。
    妾心移得在君心。方知人恨深。［前人，阮郎归。］
    绿杨庭户静沈沈。杨花吹满襟。晚来闲向水边寻。惊飞双浴禽。分别後，重登临。暮寒天气阴。妾心移得在君心。方知人恨深。
    惊起半帘幽梦，小窗淡月啼鸦。［刘小山，清平乐。去病案：帘一作屏。］
    姜姜芳草。怨得王孙老。瘦损腰围罗带小。长是锦书来少。玉箫吹落梅花。晓烟犹透轻纱。惊起半帘幽梦，小窗淡月啼鸦。
    波心荡、冷月无声。［白石，扬州幔。一本与下对调。］
    淮左名都，竹西佳处，解鞍少住初程。过春风十里，尽荠麦青青。自胡马窥江去後，庆池乔木，犹厌言兵。渐黄昏、清角吹寒，都在空城。杜郎俊赏，算而今重到须惊。纵豆蔻词工，青楼梦好，难赋深情。二十四桥仍在，波心荡，冷月无声。念桥边红叶，年年知为谁生。
    千树压西湖寒碧。［前人，暗香，赋梅。］
    旧时月色。算几番、照我梅边吹笛。唤取玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。江国。正寂寂。叹寄与路遥，夜雪初积。翠尊易泣。红萼无言耿相忆。长记曾携手处，千树压西湖寒碧。又片片吹尽也，几时见得。
    昭群不惯胡沙远，但暗忆江南江北。［前人，疏影，赋梅。］
    苔枝缀玉。有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆江南江北。想佩环月夜归来，化作此花幽独。犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨玉龙哀曲。等恁时、重觅幽香，已入小窗横幅。
    墙头换酒，谁问讯、城南诗客。岑寂。高树晚蝉，说西风消息。［前人，惜红衣，吴兴荷花。］
    问甚时同赋，三十六陂秋色。［同上。］
    词见属对。
    冷香飞上诗句。［前人，念奴娇，吴兴荷花。］
    词见属对。
    一般离绪两消魂。马上黄昏。楼上黄昏。［刘招山，一剪梅。］
    唱到阳关第四声。香带轻分。罗带轻分。杏花时节雨纷纷。山绕孤村。水绕孤村。更没心情共酒尊。春衫香满，空有啼痕。一般离绪两消魂。马上黄昏。楼上黄昏。
    絮飞春尽，天远书沉，日长人瘦。［孙花翁，烛影摇红，咏牡丹。］
    一朵红酲，宝钗压髻东风溜。年时也是牡丹时，相见花边酒。初试夹纱半袖。与花枝盈盈斗秀。对花临景，为景牵情，因花感旧。题叶无凭，曲沟流水空回首。梦云不到小山屏，真个欢难偶，别後知他安否。软红街、清明还又。絮飞春尽，天远书沈，日长人瘦。
    临断岸、新绿生时，是落红带愁流去。记当日门掩梨花，剪灯深夜语。［史邦卿，绮罗香，春雨。］
    词见属对。
    愁损玉人，日日画阑独凭。［前人，双双燕。］
    过春社了，度帘幕中间，去年尘冷。差参欲住，试入旧巢相并。还相雕梁藻井。又软语商量不定。飘然快拂花梢，翠尾分开红影。芳径。芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳。便忘了、天涯芳信。愁损玉人，日日画阑独凭。
    恐凤鞋挑菜归来，万一灞桥相见。［前人，东风第一枝，春雪。］
    词见属对。
    自怜诗酒瘦，难应接许多春色。［前人，喜迁莺，元宵。］
    月波凝滴。望玉壶天近，了无尘隔。翠眼围花，冰丝织练，黄道宝光相直。自怜诗酒瘦，难应接许多春色。最无赖，是随香趁烛，曾伴狂客。踪迹。谩记忆。老了杜郎，忍听东风笛。柳院灯疏，梅听雪在，谁与细倾春碧。旧情拘未定，犹自学当年游历。怕万一误玉人，夜寒窗际帘隙。
    新愁万斛为春瘦，却怕春知。［高竹屋，金欠捧露盘，咏梅。］
    念瑶姬。翻瑶佩、下瑶池。冷香梦、吹上南枝。罗浮路杳，忆曾清晚见仙姿。天寒翠袖，可怜是倚竹依依。溪痕浅，云痕冻，月痕淡，粉痕微。江楼怨、一笛休吹。芳香待寄玉堂，烟驿雨凄迷，新愁万斛为春瘦，却怕春知。
    惊愁搅梦，更不管庾郎心碎。［前人，祝英台近。］
    一窗寒，孤烬冷，独自个春睡。绣被熏香，不是旧风味。静听滴滴檐声，惊愁搅梦，不管庾郎心碎。念芳意。一并十日春风，梅花杀憔悴。赖做新词，春在可怜里。几时挑菜踏青，云沈雨断，尽分付、楚天之外。
    悠悠岁月天涯醉。一分秋、一分憔悴。［张东泽，疏帘淡月。］
    落叶西风，吹老几番尘世。［同上。去病案：尘世一作醒醉。］
    露侵宿酒，疏帘淡月，照人无寐。［同上。］
    梧桐雨细。渐滴作秋声，被风惊碎。润逼衣篝，线袅蕙炉沈水。悠悠岁月天涯醉。一分秋、一分憔悴。紫箫吹断，素笺恨切，夜寒鸿起。又何苦凄凉客里。负草堂春绿，竹溪空翠。落叶西风，吹老几番尘世。从前谙尽江湖味。听商歌，归兴千里。露侵宿酒，疏帘淡月，照人无寐。
    算只藕花知我意，犹把红芳留客。［前人，念奴娇。］
    嫩凉生晓，怪得今朝湖上，秋风无迹。古寺桂香山色外，肠断幽丛金碧。骤雨俄来，苍烟不见，苔径孤吟屐。系船高柳，晚蝉嘶破愁寂。且约。携酒高歌，与鸥相好，分坐渔矶石。算只藕花知我意，犹把红芳留客。楼阁空，管弦清润，一水盈盈隔。不如休去，月悬良夜千尺。
    春在卖花声里。［王贵英，夜行船。］
    曲水溅裙三月二。马如龙、甸车如水。风游丝，烘日晴昼，人共海棠俱醉。客里光阴难可意。扫芳尘旧游谁记。午梦醒来、不觉晓窗人静，春在卖花声里。
    试花霏雨湿春晴。［韩萧闲，浪淘沙，丰乐楼。］
    裙色草初青。鸭绿波轻。试花霏雨湿春晴。三十六梯人不到，独换瑶筝。艇子忆逢迎。依旧多情。朱门只合锁娉婷。却逐彩鸾归去路，香陌春城。
    贪与萧郎眉语，不知错舞伊州。［刘後村，清平乐，赋舞妓。］
    宫腰束素。只怕能轻举。好筑避风台护取。莫遣惊鸿飞去。一团香玉温柔。笑颦俱有风流。贪与萧郎眉语，不知错舞伊州。
    何处消魂。初三夜月，第四桥春。［罗涧谷，柳梢青。］
    萼绿华身。小桃花扇，安石榴裙。子夜闻歌，周郎顾曲，曾恼夫君。悠悠羁旅愁人。似零落、青天断云。何处消魂。初三夜月，第四桥春。
    一砚梨花雨。［周萧斋，点绛唇，访牟存叟南漪钓隐。］
    午梦初回，卷帘尽放春愁去。昼长无语。自对黄鹂语。絮影香，春在无人处。移舟去。未成新句。一砚梨花雨。
