<!-- { "loadSidebar": true } -->
    榆火换新烟。翠柳朱檐。东风吹得落花颠。帘影翠梭悬绣带，人倚秋千。犹忆十年前。西子湖边。斜阳催入画楼船。归醉夜堂歌舞月，拚却春眠。
    参差护晴窗户。［王可竹，齐天乐，客长安。］
    心期暗数。总寂寞当年前酒筹花谱。付与春愁，小楼今夜雨。［同上。］
    宫烟晓散春如雾。参差护晴窗户。柳色初分，饧香未冷，正是清明百五。临流笑语。映十二阑干，翠红妒。短帽轻鞍，倦游曾遍断桥路。东风为谁媚妩。岁华频感慨，双环何许。前度刘郎，三生杜牧，赢得征衫尘土。心期暗数。总寂寞当年前酒筹花谱。付与春愁，小楼今夜雨。
    暗粉疏红，依旧为谁匀注。都负了燕约莺期，更闲却柳烟花雨。［张梅崖，绮罗香，渔浦有感。］
    浦月窥檐，松泉漱枕，屏里吴山何处。暗粉疏红，依旧为谁匀注。都负了燕约莺期，更闲却柳烟花雨。纵十分、春到邮亭，赋怀应是断肠句。青青原上荠麦，还被东风无赖，翻成离。望极天，惟有陇云江树。斜照带一缕新愁，尽分付暮潮归去。不阶，待卜心期，落花空细数。
    梦魂欲渡苍茫去，怕梦轻还被愁庶。［周草窗，高阳台，寄越中诸友。去病案：轻一作惊。］
    小雨分江，残寒迷浦，春容浅入萧葭。雪霁空城，燕归何处人家。梦魂欲渡苍茫去，怕梦轻还被愁遮。感年华。夜汐东还，冷照西斜。凄凄望极王孙草，认云中枫树，鸥外春沙。白发青山，可怜相对苍华。归鸿自趁潮回去，笑倦游犹是天涯。问东风，先到垂杨，後到梅花。
    休缀潘郎鬓影，怕绿窗、年少人惊。［前人，声声慢，柳花。］
    燕泥沾粉，鱼浪吹香，芳堤十里新晴。静惹游丝，花边袅袅扶春。多怜飘泊，记章台、曾挽青青。堪爱处，是扑帘娇嫩，堕马轻盈。长是河桥三月，做一番晴雪，恼乱诗魂。带雨沾衣，罗襟点点离痕。休缀潘郎鬓影，怕绿窗、年少人惊。卷春去，剪东风、千楼翠云。
    花深深处，柳阴阴处，一片笙歌。［前人，少年游，宫词。］
    帘销宝篆卷宫罗。蜂蝶扑飞梭。一样东风，燕梁莺院，那处春多。晓妆日日随香辇，多在牡丹坡。花深深处，柳阴阴处，一片笙歌。
    一掬春情，斜月杏花屋。［王碧山，醉落魄。［
    小窗银烛。轻鬟半拥钗横玉。数声春调清真曲。拂拂珠帘，残影乱红扑。垂杨学画娥眉绿。年年芳草迷金谷。如今休把佳期卜。一掬春情，斜月杏花屋。
    揉碎花心，吟碎淡黄雪。［前人，醉落魄。］
    翠簟一池秋水，半床露、半床月。［前人，霜天晓角。］
    恰似断魂江上柳。越春深越瘦。［前人谒金门。］
    三词俱佚。［今所传花外集仅词六十五首，此三则佚词之仅存者。］
    一室秋灯，一庭秋雨，更一声秋雁。［前人，醉蓬莱，归故山。］
    扫西风门径，黄叶凋零，白云萧散。柳换枯阴，赋归来何晚。爽气霏霏，翠娥眉妩，聊慰登临眼。故国如尘，故人如梦，登高还赖。数点寒英，为谁零落，楚魄难招，暮寒堪揽。步さ荒篱，谁念幽芳远。一室秋灯，一庭秋雨，更一声秋雁。试引芳尊，不知消得，几多依黯。
    昨宵风雨，凉到木樨屏。［赵元甫，相思引。］
    水陌纱帘小院清。晴尘不动地花平。昨宵风雨，凉到木樨屏。香月照妆秋粉薄，水云飞佩藕丝轻。好天良夜，闲理玉靴笙。
    重风冷枫红舞。［白石，法曲献仙音。］
    黄帘绿幕萧萧梦，灯前几换秋风。［吴梦窗，塞翁吟，赠丁宏庵。］
    草色新宫受，还跨紫陌青骢。好花是、晚开红。冷菊最香浓。黄帘绿幕萧萧梦，灯前几换秋风。叙往约、桂花宫。为别翦珍丛。雕栊。行人去，秦腰褪玉，心事称、吴女晕浓。向春夜、闺情赋就，想初寄、上国书时唱入眉峰。归来共酒窈窕，纹窗莲卸新蓬。
    雁风吹裂云痕，小楼一缕斜阳影。［丁基仲，水龙吟。］
    雁风吹裂云痕，小楼一缕斜阳影。残蝉抱柳，寒蛩入户，凄音忍听。愁不禁秋，梦还惊客，青灯孤枕。未更深，半是梧桐泣露，那更度、兰宵永。空叹银屏金井。醉乡醒、温柔乡冷。征尘卷扑，闲花谩舞，何心管领。葱指冰弦，蕙怀春锦，楚梅风韵。怅芙蓉城杳，蓝云依黯，锁巫峰瞑。
    清阴一架，颗颗蒲萄醉花碧。［前人，六么令。］
    词未见
    画船尽入西泠，闲却半湖春色。［周草窗，曲游春，西湖。去病案：胡本作前人，而逸其词，并云词未见，非也。考洲渔笛谱有此作，虽字句微异，而实系一词，特录如下：
    禁苑东风外，暖丝晴絮，春思如织。燕约莺期，恼芳情偏在，翠深红隙。漠漠香尘隔。沸十里乱丝丛笛。看画船，尽入西泠，闲却半湖春色。柳陌。新烟凝碧，映帘底宫眉，是上游勒。轻暝笼寒，怕梨云梦冷，杏香愁幂。歌管愁寒食。奈蝶怨良宵岑寂。正满湖碎月摇花，怎生去得。
    ○乐笑翁警句凡十三则
    和云流出空山，甚年年净洗，花香不了。［南浦，春水。］
    波暖绿粼粼，燕飞来，好是苏是才晓。鱼没浪痕圆，流红去，翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。和云流出空山，甚年年净洗，花香不了。新绿乍生时孤村路、犹忆那回曾到。馀情渺渺。茂林觞咏如今悄。前度刘郎归去後，溪上碧桃多少。
    写不成书，只寄得相思一点。［解连环，孤雁。］
    词见乐笑翁奇对。
    才放些晴意，早瘦了梅花一半。也知不做花看，东风何事吹散。［探春慢，雪霁。去病案：事一作处。］
    银浦留云，绿房迎晓，一抹墙腰月淡。暖玉生烟，悬冰解冻，碎滴瑶阶如霰。才放些晴意，早瘦了梅花一半。也知不做花看，东风何事吹散。摇落似成秋苑。甚酿香春来，怕教春见。野渡舟回，前村门掩，应是不胜清怨。次第寻芳去，灞桥外，蕙香波暖。犹妒檐声，看灯人在深苑。
    见说新愁，如今也到鸥边。［高阳台，西湖感春。］
    莫开帘。怕见飞花，怕听啼鹃。［同上。］
    词见乐笑翁奇对。
    醒醉一乾坤。［真珠帘，近雅轩即事。］
    茂树石床同坐久，又却被、清风留住。［同上。去病案：胡本脱却字，今据本集补。］
    词见乐笑翁奇对。
    须待月，许多清、都付与秋。［声声慢，西湖。去病案：胡本脱附注五字。］
    词见乐笑翁奇对。
    几日不来，一片苍云未扫。［扫花游，高疏寮东野园。］
    词见乐笑翁奇对。
    春风不奈垂杨柳，吹却絮云多少。［台城路，杭友抵越，适湖渔舍会饮。］
    春风不奈垂杨柳，吹却絮云多少。燕子人家，夕阳巷陌，行人野畦深窈。筹花斗草。记小航寻芳，断桥初晓。那日心情，几人同向近来老。销忧何处最好。夜游秉烛，犹是迟了。南浦歌阑，东林社冷，赢得如今怀抱。吟暗恼。待醉也慵听，劝归啼鸟。怕搅离愁，乱红休去埽。集本作春风不暖垂杨树。
    带天香，吹动一身秋。［甘州，赵文升索赋散乐妓桂卿。］
    隔花窥半面，带天香、吹动一身秋。叹行云流水，寒枝夜鹊，杨柳湾头。浪打石城风急，难系木兰舟。未了笙歌梦，倚棹西州。重省寻春乐事，奈如今老去，鬓改花羞。指斜阳巷陌，都是旧曾游。凭寄兴采芳俦侣，且不须、容易说风流。争得似，桃根桃叶，明月妆楼。
    忍不住低低问春。［庆宫春，都下寒食。］
    词见乐笑翁奇对。
    不知能聚愁多少。［霜叶飞，毗陵宅中闻老妓歌。］
    绣屏开了，惊诗梦、娇莺啼破春悄。稳将谱字转清圆，正杏梁声绕。看帖帖、蛾眉淡扫。不知能聚愁多少。叹客里凄凉，尚记得他年，雅音低唱还好。同是流落殊乡，相逢何晚，坐对真被花恼。真元朝士已无多，但暮烟芳草。未忘得春风窈窕。却怜张绪如今老。且慰我留连意，莫说西湖，那时苏小。
    ○词眼凡二十六则
    燕娇莺姹。［潘元质，倦寻芳。］
    兽环半掩，鸳无尘，庭院潇洒。树色沈沈春尽，燕娇莺姹。梦草池塘青渐满，海棠轩槛红相亚。听箫声，记秦楼夜约，彩鸾齐跨。渐迤逦，更催银箭，何处贪欢，犹系骢马。旋剪灯花，两点翠眉谁画。香灭羞回空帐里，月高犹在重帘下。恨疏狂，待归来，碎揉花打。
    绿肥红瘦。［李易安，如梦令。］
    昨夜雨疏风骤。浓睡不消残酒。试问卷帘人，却道海棠依旧。知否。知否。应是绿肥红瘦。
    宠柳娇花。［前人，壶中天。］
    萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。去病案：黄叔云，前辈称易安绿肥红瘦为佳句，予谓宠柳娇花语亦甚奇俊，前此未有能道之者。
    笼灯燃月。［周美成，意难忘，美人。］
    衣染鹅黄。爱停歌驻拍，劝酒行觞。低鬟蝉影动，私语口脂香。荷露滴、竹风凉。拚剧饮沐浪。夜渐深，笼灯燃月，细与端相。知音见说无双。解移宫换羽，未怕周郎。长颦知有恨，贪耍不成妆。些个事、恼人肠。待与说何妨。又恐伊寻消问息，瘦减容光。
    醉云醒雨。［吴梦窗，解蹀躞，别情。］
    醉云又兼醒雨，楚梦时来往。倦蜂刚著梨花，惹游荡。还做一段相思，冷波叶舞愁红，送人双桨。暗凝想。情共天涯秋黯，朱桥锁深巷。会稀投得轻分，顿惆怅。此去幽曲谁来，可怜残照西风，半妆楼上。梦窗甲稿作醉云又兼醒雨。词旨原本皆作醉云醒月，因上笼灯燃月而误作雨是也。下句云楚梦时来往，则上句自以云雨言矣。
    挑云研雪。［王碧山］
    词佚。
    柳昏花暝。［史梅溪，双双燕。］
    词见警句。
    翠阴香远。［方千里，过秦楼，春思。］
    柳洒鹅黄，草揉螺黛，院落雨痕才断。蜂须雾湿，燕嘴泥融，上细风频扇。多少艳景关心，长苦春光，疾如飞箭。对东风忍负西园清赏，翠深香远。空暗忆、醉走铜档敲金镫，倦迹素衣尘染。因花瘦觉为酒情锺，绿鬓几番催变。何况向人，眉黛供愁，娇波回倩。料想思此际，浓似飞红万点。
