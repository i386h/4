<!-- { "loadSidebar": true } -->
    ○宋谦甫词宋谦甫贺新凉云：“唤起东坡老。问雪堂、几番兴废，斜阳衰草。一月有钱三十万，何苦抽身不早。又底用、北门ゼ藻。儋雨蛮烟添老色，和陶诗、翻被渊明恼。毕竟是，忘言好。周郎英发人间少。漫依然、乌鹊南飞，山高月小。岁月堂堂留不住，此世何时是了。算不满、英雄一笑。我有丰淮千斗酒，把新愁旧恨都倾倒。醉吹笛，到天晓。”此词慷慨激昂，坡老见之，定当把臂入林。
    ○玉容溪词
    玉容溪如梦令云：“林下一溪春水。林上数峰岚翠。中有隐居人，茅屋数间而已。无事。无事。石上坐看云起。”豁堂点绛唇云：“来往烟波，十年自号西湖长。秋风五两。吹出芦花港。得意高歌，夜静声初朗。无人赏。自家拍掌。唱得青山响。”二词极写得冲澹之致，读之令人置身尘表。
    ○朱竹词
    朱竹自题语集有云：“老去填词，一半是空中传恨。”此语不啻为侬写照。
    ○杨韶父词
    杨韶父长相思云：“溪水情。溪水浑。溪上人家数亩园。垂杨深闭门。青罗裙。白罗裙。采尽青蘩到白。江南三月春。”赵庆喜长相思云：“苏公是。白公是。十里亭台高复低。断桥流水西。杜鹃啼。鹧鸪啼。楼外斜阳一酒旗。杨花不住飞。”词意新鲜，如明珠仙露，不著点尘，且绝好一幅图画。
    ○康伯可词
    江城梅花引调难协，佳作罕见。只康伯可词：“娟娟霜月冷侵门。怕黄昏。又黄昏。手一枝，独自对芳樽。酒又不禁花又恼，漏声远，一更更，总断魂。断魂断魂不堪闻。被半温。香半熏。睡也睡也睡不稳，谁与温存。惟有床前，银烛照啼痕。一夜为花憔悴损，人瘦也，比梅花，瘦几分。”郭频迦词云：“一重方空一重纱。采莲花。采菱花。爱住吴船，生小号吴娃。墙内红楼墙外水，有明月，照鸳鸯，宿那家。那家那家在天涯。雨又斜。云又遮。听也听也听不到，一曲琵琶。渐渐西风，秋柳不世故鸦。欲倩西风吹梦去，还只恐，梦魂中，太远些。”缠绵宛转，工力悉敌。
    ○陈行词
    陈行貂裘换酒：“醉言觉得魂儿骤。梦初醒，被池冰冷，一灯红瘦。斗大眼花看不定，撑下床来行走。似颠倒、风前杨柳。渴杀刘伶难忍耐，索茶汤、笑向妻开口。妻不语，两蛾斗。苍天生我卿知否。早安排、几千万石，无愁春酒。明日可花村里去，还要尽情消受。待记取、归来时候。跌进门来须照管，玉纤纤、扶住劳卿手。直睡到、百年后。”此词乃游戏笔墨，步兵狂放，颇有滑稽之妙。
    ○吴兰修词吴兰修，岭南词人，新著桐花阁稿，多清新可爱。为梁子春题春堂世故书图乳燕飞，尤情韵绵邈，真挚足以感人。词云：“一夕酸心话。问平生、说犹未忍，那堪图画。阿母昔兼师与父，储取缥缃满架。将旧日、钗钿都舍。一盏寒灯亲口授，有缫车、伴尽啼乌夜。衣絮冷，寺钟打。而今白首悲亲舍。笑哭秋风，树根读竟，泪涔涔下。剩有缁帷常入梦，犹侍残机未罢。算此种、深恩难写。任说马周当富贵，痛泉台、何处频封。我亦是，伤心者。”
    ○周匀叔词
    祥符周匀叔都转星誉词，清新俊逸，惜全稿散佚。东鸥草堂词，仅百余首，江阴金粟香为刻入丛书中。观荷买陂塘云：“便朝朝、花边载酒。还能消几歌舞。闹红已较头番减，何况又添离绪。愁绝处。道水阁风帘，人去花谁主。残香无数。但万绿浓边，凉云如梦，一鹭共秋语。欹枕里，寂寞疏灯窗户。暗蛩偏傍人絮。客心还比花憔悴，禁得者宵风雨。肠断句。待读与花听，又怕花凄楚。问花能否。化一缕秋魂，盈盈烟际，随我渡江去。”题乙未亭宴月图，水龙吟云：“苍然片月飞来，酒波都向青天卷。举杯一笑，东南如此，且听箫管。七百年前，黄楼吹笛，风流未远。看万荷香里，鱼龙跌宕，似睥睨、江山宴。千载猿愁鹤怨。把湖波、倾来重浣。红裙乌帽，古今多少，星飞云乱。海样秋光，不判一醉，流年潜换。待明朝散了，皂靴双脚，又黄埃满。”集中美不胜举，录此以见一斑。
    ○八旗词家
    八旗词家，向推纳兰容若饮水侧帽二词，清微淡远。嗣嘉道间，子久方伯承龄著有冰蚕词，一时许为作家。然音调雅谐，犹嫌意少。咸同间有姚秋士比部斌桐，亦工填词，遗有还初堂集，清丽芊绵，似出子久方伯之右。近则郑叔问中翰文焯，刻有瘦碧词，才名著闻江南，此外罕闻有专集。
    ○潘飞声词
    岭南潘飞声，刊有说剑堂词，中水龙吟一阕，笔端饶有清气。词云：“柴门淡月如烟，垂阳浸在轻烟里。半池荷露，一是花影，两三船舣。今夜流云，昨宵宿雨，碧天无际。把湘帘四卷，瑶琴漫理，还乍听，疑流水。前度城西旧寺，集词人、携尊同醉。听湖亭上，弦声浩漫，有江湖气。响散松阴，愁生焦尾。知音谁是。记回船、尚有娟蟾影，照人无睡。”
    ○汪泉词
    汪泉虞美人云：“莺声劝我寻春好。将近春分了。便随芳草到城东，却又春烟漠漠、雨。分明雁字桥边路。是我曾游处。重来不见小桃花，何况小桃花下、那人家。”语亦寻常，却不寻常，写出无可奈何情态。又有句云：“不为花愁兼酒病，只是无聊。题诗帕子旧生绡。小半墨痕，多半泪，一半香消。”亦妙。
    ○王芰舫词王芰舫看桃花为雨所阻，蝶恋花云：“天到花时难作主。才得春晴，刚要春阴护。商酌轻云兼薄雾。积来又怕成风雨。雨雨风风愁不住。流水无情，断却寻芳路。自古妖娆人易妒。天公也吃桃花醋。”上半眼前情景，却未经人道。末句意尤新，可为后人添一词料。
    ○陈浓词
    陈浓兰甫，以经学称，诗词亦超隽。水龙吟，追和石华，陪春海师登越秀看月云：“词仙曾驻峰关，鸾吟缥缈闻天际。成连去后，素弦弹折，万重云水。碧月仍圆，苍山不改，旧时烟翠。只长林坠叶，金风过处，都吹作、秋声起。今夜露台同坐，对清光、酒颜全洗。珠江滚滚，暗潮消尽，十年前事。疏雨飞来，白云一角，涨岚廿里。出山回望，灯明佛屋，有闲僧睡。”具见通品，无不能之。视彼一孔半瓶，沾沾自命为儒士，转鄙词赋为雕虫而不屑观之，能勿汗颜。
    ○那彦成词
    那文毅相国彦成，性风雅，喜临池，兰亭序、多宝塔曾各抚百本。有瑶花词，紫藤花下作云：“璎穿珞缬。高架暮霞，浸一壶寒碧。满身清影，玲珑甚、筛透衣香几迭。轻寒约住，才留得、而今春色。讶石家、步障张空，翻起流云疑活。凄凉转忆前游，是那曲阑干，春最佳绝。十年花梦，应不识、禁得等闲蜂蜂。心情正苦，更何处、悠扬孤笛。怕者番、吹彻阳关，惊舞翠虬香雪。”洵所谓经济文章，足以彪炳一代。
    ○樊榭词
    樊榭老人词有云：“寂寂寥寥，朝朝暮暮，吟得梅花俱恼。”用迭字是从李易安词脱胎，然亦自谐。
    ○左锡璇词
    左锡璇，梅为风雨所败，感赋疏影云：“一宵风雨。早小园梅萼，飘坠无数。才见花开，又见花飞，瞥眼便成尘土。但教落去人知惜，更何必、重幡深护。只愁他、没个人知，枉自魂销千古。日暮几回巡索，叹繁华如梦，韶光迅羽。乍霁仍队，拟暖还寒，各种恼人情绪。天心到此，应难问，漫惆怅、留春不住。看枝头、点点残英，空剩寒香一缕。”清纡悲壮，感慨系之。
    ○汪仁溥词
    汪仁溥，念怒娇咏浣纱石云：“苎罗山畔，有当年、西子经行遗迹。霸越亡吴弹指去，留得江山片石。土渍苔封，沙崩浪啮，磊砂难销蚀。一拳千古，动人多少思忆。宁料一缕溪纱，偶然出浣，显出倾城质。今日西村何限女，谁向尘埃物色。石倘能言，也应似我，望古增呜咽。精灵何在，悄然长卧江测。”咏物体，须不即不离，有议论，有兴会，有寄托，能组织生新，自佳。
    ○曹仰山词
    曹仰山金缕曲云：“历辘车声里。是谁家、隔篱小犬，吠人行李。生怕黄昏无处宿，到店客心先喜。都歇在、茅檐影底。濯足篝灯同饭罢，大家儿、等梦来邀睡。侬独自，尚无寐。打窗落叶缘何事。似风声雨声，故故搅人不已。启户阶前惟皓月，满地霜华如水。听一片、荒鸡四起。欲想登程愁太早，剔残灯、守定窗儿纸。天曙也，可行矣。”写出萧条情状，真是一幅行旅图。宋子京词，“红杏枝头春意闹”，闹字固练，然太吃力，不可学。
    ○南唐两宋词
    机唐中主词：“无可奈何花落去，似曾相识燕归来。”“小楼吹彻玉笙寒。”“流水落花春去也，天上人间。”“剪不断，理还乱，是离愁。别是一般滋味、在心头。”晏叔原词：“落花人独立，微雨燕双飞。”秦少游词：“斜阳处，寒鸦数点，流水绕孤村。”“郴江幸自绕郴山，为谁流下潇湘去。”“雨打梨花深闲门。”贺方回词：“一川烟草，满城风絮。梅子黄时雨。”张芸叟词：“回首夕阳红尽处，应是长安。”周美成词：“低声问向谁行宿，城上已三更。马滑霜浓，不如休去，直是少人行。”张叔夏词：“能几番游，看花又是明年。见说新愁，如今也到鸥边。莫开帘。怕见飞花，怕听啼鹃。”柳耆卿词：“杨柳岸，晓风残月。”陈子高词：“帘外落花飞不得，东风无气力。”陈去非词：“杏花疏影里，吹笛到天明。”“古今多少事，渔唱起三更。”张叔夏词：“向寻常野桥流水，待招来、不是旧沙鸥。空怀感，有斜阳处，却怕登楼。”“写不成书，只寄得相思一点。”李冠词：“数点雨声风约住。朦胧淡月云来去。”万俟雅言词：“双燕故来问我，怎生不上帘钩。”刘词：“断送一生憔悴，能消几个黄昏。”陈去非词：“吟诗日日待春风。及至桃花开后，却匆匆。”赵彦端词：“波底夕阳红湿。”周密词：“看画船尽入西冷，闲却半湖春色。”“一砚梨花雨。”僧挥词：“一声啼鸟怨年华。又是凄凉时节、在天涯。绿杨堤畔闹荷花。记得年时，沽酒那人家。”僧祖可词：“珠帘卷尽夜来风。人不见，春在绿芜中。”赵子昂词：“消沈万古意无穷。尽在长空。淡淡鸟飞中。”曾允元词：“来是春初，去是春将老。长亭道。一般芳草。只有归时好。”虞集词：“报道先生归也，杏花春雨江南。”卢申之词：“暗数十年湖上路，能几度、著娉婷。载酒买花年少事，浑不似、旧时情。”韩子耕词：“可奈梦随春漏短，不到江南。”吴琚词：“几日不来春便老，开尽桃花。”朱鼎孙词：“春云作冷春知未，春愁在、碎雨敲花声里。”皆佳。
