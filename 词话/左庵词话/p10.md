<!-- { "loadSidebar": true } -->
    词中语句太宽则率易，太工则苦涩。如起头八字相对，中间八字相对，却须用工夫着一字眼。如诗眼亦同。若八字既工，下句便合稍宽，庶不窒塞。约莫宽易，又蓍一句工致者，便精粹。此词中之关键，不可不讲。
    ○词中咏节序
    词中咏节序，须脱俗率，要有意境。如美成解语花赋元夕云：“风销焰蜡，露烘炉，花市光相射。桂华流瓦。纤云散、耿耿素娥欲下。衣裳淡雅。看楚女、纤腰一把。箫鼓喧，人影参差，满路飘香麝。因念帝城放夜。望千门如昼，嬉笑游冶。钿车罗帕。相逢处、自有暗尘随马。年光是也。惟只见、旧情衰谢。清漏移，飞盖归来，从舞休歌罢。”梅溪东风第一枝，赋立春云：“草脚愁苏，花心梦醒，鞭香拂散牛上。旧歌空忆珠帘，彩笔倦题绣户。黏鸡贴燕，想立断、东风来处。暗惹起、一掬相思，乱若翠盘红缕。今夜觅、梦池秀句。明日动、探花芳绪。寄声沽酒人家，预约俊游伴侣。怜他梅柳，怎忍润、天街酥雨。待过了、一月灯期，日日醉扶归去。”黄锺喜迁莺，赋元夕云：“月波疑滴。望玉壶天近，了无尘隔。翠眼圈花，冰丝织练，黄道宝光相直。自怜诗酒瘦，难应接、许多春色。最无赖，是随香趁烛，曾伴狂客。踪迹。慢记忆。老了杜郎，忍听东风笛。柳院灯疏，梅厅雪在，谁与细倾春碧。旧情未定，犹自学、当年游历。怕万一，误玉人、夜寒窗际帘隙。”可谓辞意兼美，非空泛填写景物者神味索然。［光绪壬寅六月，交卸臬篆，奉檄回盐道任，公事颇简。溽暑潜然，昼长人倦，暂谢冠盖，暇倚碧纱窗下，聊藉笔墨，为消遣计。检读种种诗余，自录其有裨诵习者匝月，居然成帙，爰额曰左庵词话。蒙夙未工词，尚何话为。非敢以语大雅也，盖漫存我臆说也。世有作者，幸勿我哂。李佳继昌莲畦跋于小五岳斋。］
 
