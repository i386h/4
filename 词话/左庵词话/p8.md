<!-- { "loadSidebar": true } -->
    人有欲为古今体诗以为名者，往往作七言律以为庶异于试帖。实则法律毫无领会，不值识者一哂。不解倚声者，强欲作词，亦不过乱牛诗文中字，填作长短句，辄自负为能词。而词家法律，亦毫无领会。然果属通品，能文章，自必能词赋，何致夏语冰之诮。文有体裁，诗词亦有体裁，不容少紊，而笔致固自不同。清奇浓淡，各视性情所近。为学诣所造，正不必强不同以为同，亦惟求其是而已。
    ○意警
    作词，字警不如句警，句警不如意警。令人阅之，不禁加圈叫好。彼平平之作，虽通首无不妥处，细玩之，竟欲加一圈而不能。
    ○用笔
    作词全在用笔，笔能立得起，不为调所缚。故善用笔者灵而活，不善用笔者滞而板。
    ○张雨珊词
    余来湘，喜遇张雨珊词人。思以所作就正。雨珊谦让未遑，曾谱上林春慢赠之。雨珊和云：“粉署鸣珂，英{汤}绣衣，落落知名何早。待漏晓朝，簪毫小暇，犹传旧年新稿。感时哀典，向玉［平］平、望中人渺。快相逢，更素轸未希，翠尊同倒。问官梅、数枝渐老。间题句、几行［去］乌丝环绕。杜衡自芳，瑶华枉赠，芊芊涉江春草。楚波画舸，唱残月、晓风人少。待从君，重倚拍管清弦巧。”律吕谨严，音节入古，觉原作疵谬不免。并录于此，以资印证。词云：“岳麓云间，湘水月清，笑我宦游非早。案牍怕留，词人喜接，携从袖中吟稿。玉箫檀板，拍藤几、曲终缥缈。算新声，更解自玉田，怎禁倾倒。莽嚣尘、鬓丝欲老。乾坤恨，半蓍胸端萦绕。小诗涤情，芳尊寄兴，争如美人香草。四愁漫谱，问平子、旧时多少。觅知音，可容得傍墙偷巧。”
    ○杜钝叟词
    杜钝叟同年和余瑞鹤仙韵云：“循良从古少。问狱判南山，谁夸手老。公来让人早。叹冤魂怨魄，散随烟缈。尘昏八表。挽乾坤，须宏怀抱。甚高秋、隼击鹰扬，得似凤翔鸾矫。羞道。六朝金粉，梦绕觚棱，韵严词峭。孩儿绷倒。愧煞我，爨余稿。愿金瓯重补，扶云捧日，春殿从容视草。待偷将、杜句酬公，济时已了。”律细语工，具见故人晚年笔墨。
    ○左笏青词
    左笏青比部绍佐，好吟咏。同直枢垣，日相唱和。因其以御史用，贺以暗香词。笏青次韵云：“旧时旅思。似向空倦鸟，逢林投住。随着鸳鸿，顾望长云没情绪。偏是秋曹转职，离不得、严天霜地。凭宦海、一叶虚舟，渺若泛槎使。听取。天上侣。待稳步赤霄，骋力皇路。凤池胜处。一集一官纪荣遇。不见经纶密勿，惟只见、平寰宇。把谏院、闲煞也，闭门觅句。”君盼迁宫颇亟，故不禁情见乎词。
    ○词不宜和韵
    风前人名作，无论咏古咏物，既经脍炙人口，便不宜作和韵，适落窠臼。必须用翻案法，独出新意，方足以争奇制胜。否则纵极工稳，亦不过拾人牙慧。
    ○词以白描为妙
    李义山咏蝉、落花二律诗，均遗貌取神，益见其品格之高。推此意以作词，自以白描为妙手，岂徒事堆砌者所能见长。
    ○湘弦离恨谱
    张雨珊有悼亡词百余首，颜曰湘弦离恨谱，盖深于情者。情真乃觉语挚，词之所由佳也。
    ○词以入画为工
    王摩诘诗中有画，画中有诗。词家描景造句，往往堪以入画，尤为工峭，写作丹青，愈令人读之不厌。
    ○人多谓词赋为雕小技，意不屑为。非不屑为，乃不易为也。微论音律奥妙，未易索解，即求诸字句之工，非精心深诣，何能造到恰好地步。彼高谈道学者，固难语此，即谬托风雅者，亦岂足知此。
    ○盛昱词
    宗室伯熙同年盛昱，早负才名，仕至祭酒，引疾卒。遗稿尚待搜辑，兹录其题芙蓉碣传奇，减兰云：“风流子野。一曲阳春谁和者。艳绝才华。江上芙蓉笔上花。茫茫大地。千古难消儿女泪。绿酒银筝。我欲同寻石曼卿。”虽小令一曲，大雅不群之气，已自表表。
    ○续晓泉词
    续晓泉年来约同人结社谈诗，以诗词赓答。有咏法华禅院白桃花绮罗香云：“笑靥凝酥，天姿斫玉，春色武陵初见。梅已埋香，梨蕊欲开还晚。喜重来、前度刘郎，惊不似、去年人面。懒梳妆，早卸铅华，夜深应共素娥伴。坡仙而今渐老，翻被朝云惹恨，不胜清怨。流水无情，断送飞琼何限。肯效他、薄命杨花，恐误了、乍来梁燕。漫消得、禅榻间眠，鬓丝愁更短。”冬日踏雪，同在廷味莼酒楼小饮，用稼轩金缕曲韵云：“往事休重说。问何人、追踪靖节，希风诸葛。幸有青莲招市饮，踏破天街积雪。应笑我、早生华发。豪气元龙真老矣，料今宵、只可谈风月。听榨酒，助萧瑟。排檐滴雨声无别。恰开尊、剪灯夜语，几经离合。难得入关班定远，［味莼甫自军中回。］犹★奇傲骨。正帘外、六花都绝。扶醉归来眠不稳，怅杜陵、老被寒如铁。西风紧，纸窗裂。”晓泉所作，能得词家三昧。惜全稿不自检点，仅寸金尺缣，令人怅惘不置。
    ○词贵首尾声一线
    词贵有意，首尾声一线穿成，非枝枝节节为之。其间再参以虚实、反正、开合、抑扬，自成合作。
    ○词须讲音律
    俗谓作词为填词，此语便谬。填之云者，只视其句之长短，字之多寡，如数填足耳。音律之叶，平上去之调，懵然不讲，安有好词。
    ○艰苦词易好
    韩子云：“欢愉之词难工，艰苦之言易好。”诗文皆然，词亦何莫不然。统观诸作，凡泛泛应酬，空空写景，半属平平。若骚客劳人，俯仰古今，溯洄身世，自罔不情味隽永，令读者百回不厌。
    ○永言之义
    书曰：“诗言志，歌永言。”永者长言之不足，而又嗟叹之。若非音节抑扬抗坠，情意宛转缠绵，何由合永字之义。
    ○词曲相近
    词曰诗余，曲曰词余，诗与词不同，词与曲境界亦难强合。然工诗者未必工词，工词者自可工曲，词曲之间，究相近也。
    ○冯延巳词
    冯延巳词：“风乍起，吹绉一池春水。”自是妙语。南唐后主曰：“干卿何事。”此语便觉含讥讽。
    ○词有巧思
    余尝有句云：“柳阴稀处春星闪。”又云：“蝶也为花愁。偏他不白头。”自谓尚有巧思，愿以质之大雅，未审亦见许否。
    ○八旗词人少
    金粟香来书，谓铁梅庵尚书曾辑八旗诗，成熙朝雅颂集。君曷不辑八旗词，以增盛事。蒙非不有此志，然国朝二百余年，八旗中词人，纳兰成德容若外，以词名者颇罕，搜辑殊非易易，非区区力量所能及也。
    ○俞е轩词
    山阴俞е轩中丞，绘卧游图，遍徵题咏。自题长亭怨慢云：“问何事、家山抛了。十载风尘，那堪吟眺。缔鹭盟鸥，几时重理鉴湖棹。旧游如梦，赢得是、丹青稿。试读向空堂，只枕上、幽寻偏好。烦恼。叹飘蓬泛梗，毕竟不如归早。烟霞啸侣，算帷有少文同调。倘更许、探绝搜奇，应犹认、当年鸿爪。趁一箸秋风，休遣莼鲈香老。”湖山之美，故乡之思，不忘，遂觉一往情深。
    ○俞廷词
    俞廷紫松花馆词，采桑子云：“相思有梦难相遇，郎到儿家。儿到郎家。去路来程各一涯。从今梦也商量作，郎梦儿家。儿梦郎家。夜夜排匀总见他。”妙在故作痴语。
    ○李后主词
    李后主词：“烂嚼红绒，笑向檀郎唾。”李易安词：“倚门回首。却把青梅嗅。”汪肇麟词：“待他重与画眉时，细数郎轻薄。”皆酷肖小儿女情态。
    ○李邴词
    李邴汉宫春咏梅，下阕云：“清浅小溪如练，问玉堂何似，茅舍疏篱。伤心故人去后，冷落新诗。微云淡月，对孤芳、分付他谁。空自赏、清香未减，风流不在人知。”此词为人所忌，仕途遂至蹭蹬。甚矣笔墨失检，乃易贾祸。
    ○白石词
    姜白石玉梅令，下阙：“公来领客，梅花能劝。花长好，愿公更健。便探春为酒，剪雪作新诗，拼一日、绕花千转。”词中寓祝寿意，写来却见语妙意新，与俗手固自不同。
    ○稼轩词
    稼轩千年调词：“左手把青霓，右手挟明月。吾使丰隆前导，叫开阊阖。周游上下，径入寥天一。览元圃，万斛泉，千丈石。钧天广乐，燕我瑶之席。帝饮予觞甚乐，赐汝苍璧。突兀，正在一丘壑。余马怀，仆夫悲，下恍惚。”又粉蝶儿云：“昨日春如，十三女儿学绣。一枝枝、不教花瘦。甚无情、便下得，雨亻孱风亻愁。向园林，铺作地衣红绉。而今春似，轻薄荡子难久。记前时、送春归后。把春波，都酿作，一江Ο酎。约清愁、杨柳岸连相候。”用笔如龙跳虎卧，不可羁勒，才情横溢，海天鼓浪。然以音律绳之，岂能细意熨贴。
    ○玉田词
    玉田绮罗香，红叶煞句：“记阴阴绿遍江南，夜窗听暗雨。”与梅溪春雨词煞尾声，同一机轴。
    ○词与诗无异
    词律中纥那曲、罗曲、生查子，皆五言绝句。塞姑、回波、舞马、三台，皆六言绝句。竹枝、小秦王、采莲子、杨柳枝、阿那曲、Ы乃曲、清平调、瑞鹧鸪，皆七言绝句。与诗无异。乃古乐府可歌者，腔板与诗，要自不同。
    ○草堂诗余不可读
    草堂诗余所录，皆鄙俚，万不可读。舒白香词谱，虽仅百首，调多未备，然皆选佳作，足资规抚。不枉竹当年，向钱遵王家，巧偷得来。
    ○王幼霞词
    临桂王幼霞侍御工词，翻刻名家词集多种。官内翰日，与同人唱和，有薇省联吟词。庚子，京师乱闻，侍御纠二三同志，杜门结词课自遣，必多悲愤苍凉之作。惜不获索读为憾。
    ○翻易安词
    易安词：“窗外芭蕉窗里人，分明叶上心头滴。”句久脍炙人口。或又云：“我自有愁眠未得，不关窗外种芭蕉。”已是翻却旧案。或又云：“愁多禁得雨潇潇，况又窗前窗后，密密种芭蕉。”是则翻而又翻矣。或更云：“斫尽芭蕉吹尽雨。看他还有愁如许。”执此类推，人果善用心思，自有翻空不穷之意。
    ○李白词
    李青莲菩萨蛮云：“平林漠漠烟如织。寒山一带伤心碧。暝色入高楼。有人楼上愁。玉阶空伫立。宿鸟归飞急。何处是归程。长亭更短亭。”忆秦娥云：“箫声咽。秦娥梦断秦楼月。秦楼月。年年柳色，灞陵伤别。乐游原上清秋节。咸阳古道音尘绝。音尘绝。西风残照，汉家陵阙。”二作为此调鼻祖，实亦千古绝唱。谪仙才固自不凡。
    ○词常用词
