<!-- { "loadSidebar": true } -->
    阳湖刘光珊学博炳照，工倚声，号语石词人。有留云借月庵词，俞荫甫太史序之，有云：“欧阳公有言，诗必穷而后工，余谓词亦然。”自题秋窗填词图云：“一寸词肠，七分是血，三分是泪。”其概可见。
    ○余成之词
    余成之一鳌，为杨蓉裳先生宅相。集中虞美人云：“落花有限红辞树。一片絮。柳阴斜日子规啼。送客江头，别梦两依依。春来春去寻常过。欲话愁无那。香消酒醒不胜情。回首画眉，江上画眉声。”其他断句有云：“旧时巢燕语温存。落红飞过，衔着总销魂。”又云：“箧中检点那时封，啼痕幻作桃红色。”又云：“风雨横塘一叶舟。知君载得许多愁。”又云：“梦更无聊醒更难，往事思量着。”又云：“便成好梦成何用，何况梦难成。”又云：“拼着一腔绮恨、付东风。”又云：“几度春风。搁住海棠红。”又云：“只有飞来燕子、替侬愁。”又云：“东风吹梦无寻处。”又云：“满身花影数春星。”又云：“东风揉得杨花碎。”又云：“惜春滋味。寒食清明离别意。渺渺关河。犹有黄花赶着他。”皆词中妙语。
    ○粟香五笔
    粟香五笔，因赌棋山庄词话，辨论意内言外之说，为引而伸之。谓当意内有意，言外有言，此语更合填词之旨。
    ○江南春词
    金粟香辑倪云林江南春词，并后人和作，汇刻一卷。此调除下阕起二句，句三字，余皆七字句。似七言古体诗章节，不如他调长短相间之妙。
    ○舒佐尧词
    舒棠陔茂才佐尧摸鱼儿词题云：粤中木鱼歌声最凄咽，客中闻此，百感顿生，吟以遣之。“乍红楼、听残弦管，凄凉人在孤舫，江风远度声声慢。何处采菱归唱。潮渐长。看隔浦斜阳，正晒芦花纲。渔娃荡桨。带一缕歌云，寻烟送暝，波面自来往。蛮天迥，数点征鸿弄吭。新蟾刚被催上。秋江未了芙蓉怨，吹入洞箫哀响。添怅惘。更宛转、尊前不断离愁漾。鲈鱼慢想。剩渺渺舟，丹枫岸冷，频倚翠篷望。”颇有清倩之致。
    ○陆蓉佩词
    阳湖陆蓉佩女士光霁楼词，萨蛮秋蝶云：“荒园露冷花枝少。匆匆旧梦春前杳。抱蒂似寻思。伶俜弱不支。天涯风景换。霜紧飞应倦。黄菊耐秋风。萧疏独伴侬。”绮罗香灯花云：“彩笔难描，金刀未剪，芳事忽惊如许。多少愁心，寞寞背人初吐。伴小楼、永夜长吟，却几度、疑风疑雨。纵非花、也当花怜，风帘低下为深护。盈盈能否解语。一样嫣红烂灿，不教春妒。蓦地惊看，问卜几番疑误。爱缤纷、巧胜天工，恐化作、彩霞飞去。费骚人、百遍思量，剔残天欲曙。”江南闺秀为词，盖多瓣香秋水云。
    ○钱瑗词
    宛平钱玉爰女士瑗有小玲珑舫词一卷。清平乐春日云：“柳摇花颤。吹遍东风软。好梦惊回莺百啭。天远何如人远。乍寒乍暖无凭。一宵几遍阴晴。猜着天公情性。算他真个聪明。”舟行和璞含弟云：“离人酒醒。摇梦波无定。”笔致皮空灵。
    ○姚秋士词
    姚秋士词有云：“鸳鸯最苦。怕凉到天心，欲栖无处。”又云：“Ы乃惊回，听得是、六街车轴。吹破凉云，才认得横归圹路。”又云：“不出乡关，争认得驿亭车骑。”又云：“箐雨茆烟，也未似、雪饕风虐。”意多凄恻。
    ○晓泉词
    辉发那拉晓泉续廉，腹笥博雅，诗词均有家数。惜脱稿懒自收拾，多散佚。剪灯谈艺之余，得数阕，亟登之。唐多令新蝉云：“向晚雨初晴。先秋露未凝。怎禁他、遗蜕娉婷。算尔登仙真羽化，深树里、咽悲声。老我鬓星星。多愁不忍听。怅年年、入耳心惊。最是今年肠欲断，浑不似、去年情。”此盖为悼亡姬作。木兰花慢七月二日同味莼在廷泛舟庆丰闸云：“雨晴残暑退，携二客、泛扁舟。正荻冷蒲荒，水平风稳，容与中流。三忠至今在否，剩丛祠、烟柳夕阳秋。管甚英雄寂寞，且饶我辈遨游。休休。老已何求。桃叶渡、酒家楼。有红粉当窗，笙歌夹岸，谁解间愁。归船暗催日落，指高城、星火似瓜州。可惜一川香水，年年白了人头。”齐天乐，咏金钟儿云：“销魂天寿山前路。断垣衰草零露。岩棱，啾啾月窟，那解兴亡今古。悲鸣自诩。有樵子寻踪，几回笼取。卖向街头，一时惊到小儿女。凉蝉渐辞暗树。蛩寒蛄冷，相和尔汝。檐马敲风，车鸾语夜，等是一般凄楚。铜瓶好贮。正良夜无眠，恼人情绪。试问秋，为谁调律吕。”菩萨蛮，上巳游蟠桃宫云：“长堤一张偎春水。香车宝马人如纤。隔岸两三家。墙头红杏花。旗亭斟绿酒。恰遇兰言友。好去强追欢。年年三月三。”晓泉十入秋闱，始获一捷。又两丧爱姬，故词多哀怨之音。
    ○邓濂词
    邓濂百字令，题金粟香冰泉唱和集词头云：“漫郎去也，只危亭犹在，绿萝深处。”起笔极飘逸。尾云：“瘦藤无恙，甚时来访桑苎。”结笔推开，留悠然不尽之致。
    ○朱苗生词
    朱苗生大令怀新惜余芳馆词，雄快处似近苏辛。金缕曲云：“扑面尘如雾。又今番、马蹄得得，忍寒北去。一抹荒烟斜照外，仿佛离魂无数。更送到、雁声凄楚。如许间愁尝未惯，甚愁人、偏与愁相遇。酒醒也，在何处。夜深镇向孤灯絮。记年时、有人相对，绿窗眉妩。愧我近来增落拓，赢得青衫尘污。但提起、便伤迟暮。望断云山千万迭，莽天涯、何处寻归路。今夜梦，恐无据。”下第由海道南旋云：“海气连云白。甚青衫、软尘ネ透，又成归客。掣电轰雷帆力健，闯过水晶宫阙。准拟倩、玉妃唤月。伴我淋漓三百盏，更老龙、促板蛟吹笛。沦落感，对伊说。休休漫学穷途泣。算人生、绿么红袖，足偿此失。莺燕声声催客梦，寻遍玉人踪迹。叹回首、都教轻别。卧看诸公夸得意，但狂生、笑等秋蝉翼。长啸起，暮潮急。”念奴娇，题楼芸皋丈恋花集云：“一生花底，叹萍飘梗泛，又成羁客。燕玉如花消旅况，拟作长圆明月。鸳径栖香，蝶魂锁梦，绾就同心结。杜鹃无赖，酒连人又催别。恨煞滚滚长江，茫茫碧海，故把离人隔。织女黄姑相望苦，况比天河更阔。哀乐中年，凭他陶写，剩有生花笔。旧欢新恨，个中酸楚谁识。”
    ○弹指词
    无锡顾梁汾弹指词，多清微淡远之作，尚有传本。典籍兄景行明经匏园词，弟倚平茂才清琴词，已不存。姊碧汾女士栖香词二卷，金粟香在叶兰台吏部许钞得。山阳李芝龄侍郎女弟文媛序云：“满纸凄凉，频问梅花之影。一庭沈寂，如参檐卜之禅。忧非萱草可忘，志岂幽兰能托。”可以想其词境。浣溪沙，和王夫人仲英韵云：“百啭娇莺唤独眠。起来慵自整花钿。浣花风日试衣单。几日不曾楼上望，粉红香白已争妍。柳条金嫩带春烟。”卜算子，忆嫂氏云：“木叶下庭皋，针线无心理。闲向黄花说可怜，依约纤腰细。孤雁泣楼头，明月人千里。十二阑干独自凭，尝遍愁滋味。”又有天仙子十影，中有“自掬清流怜瘦影”，“梅花界断阑干影”，“繁华梦去难留影”，几与张子野争名。
    ○钱孟钿词
    钱孟钿女士浣青诗钞，附词三十二首，中有长亭慢咏杨花云：“似花似雪浑无绪。过眼韶光，这般滋味。数点霏微，画檐飘尽向何许。断肠堪寄。更莫问、章台路。便折得长条，已不是、旧时眉妩。迟暮。望天涯漠漠，忍见乱红无数。池塘梦醒，倩莺儿、唤他重诉。却又被晓风吹去。更凄冷、一天烟雨。算只有灞桥，几曲绾愁千缕。”清虚婉约，词家正派。
    ○恽南田词
    恽南田先生以画名，诗亦得清气。尝见其倚声二首，清华朗润，不染尘滓。南唐浣溪沙美人春睡云：“户外飞花心乍惊。缥缃不度懒调筝。倦倚鲛绡金鸡冷，总无情。蝴蝶迷云随梦去，桃花倒晕与潮生。料得醒来呼婢女，打流莺。”金浮图，凤生画美人，倚梅接履，小婢扇底俯拾落梅云：“探梅去。寒香映水。金谷春回，画堂人起。晓烟深、偏绕花多处。锦石长堤，曲曲涧泉如雨。忽见落英飘树。回看扇底，脱却红丝履。湘纹住、何曾动步。轻缕行缠，只怕金钩露。红绡总被青苔湿。唤双鬟、细拾瑶林雾。还道多折南枝。烘暖铜瓶，莫使封姨妒。”无锡陆铁庄楣疏快轩诗二卷，附词十余首。金缕曲，哭朱子西安云：“再见斯人否。只飘零、数行珠玉，照人怀袖。蜗角虚名磨蝎命，多少雨亻孱风亻愁。刚博得、几年诗酒。草草园池生计办，撇鸥盟、更续辕驹走。聊尔事，亦何有。归来三径花如旧。纵长贫，肯教冷落，翟门师友。今日一挥知己泪，不为绨袍情厚。奈寂寞、才名身后。千载心期吾不忘，悔五湖、有约终相负。风乍咽，暮涛吼。”情词悱恻。
    ○丁诵孙词
    丁诵孙学士，取张玉田“折腰横挂酒壶归”词意，浼吴君冠英绘为小照。仁和戴文节公熙、钱唐吴仲匀制军振或、长沙罗苏溪制军绕典，均有题词。具徵先辈笔墨之雅。戴倚霓裳中序第一云：“溪桥独自觅。忽觉梅花香到骨。竹外斜枝漫折。拚蜡屐沽春，携归帘隙。盈盈脉脉。悄自怜、今夕何夕。银灯下，翠尊重洗，小坐对花吸。清绝。问绛都仙客。可能有、酒红花白。空香摇漾簟席。怕醉里壶天，多化香国。阆风颠上立。望玉宇、琼楼霁雪。醒来后，一天瑶想，更向缟衣说。”吴倚尉迟杯云：“空山静。恁几点、写出春风影。荒苔白石斜阳，细觅江南芳信。寻幽彩素，拚趼足、豪情破春冷。趁归禽、小径昏黄，一肩微月香凝。然纸帐铜瓶。横斜好商量，位置宜称。无数明妆清尊畔，浑不是、灯窗独饮。平生梦、琼楼玉宇，奈梦到、罗浮蝶难醒。便来朝、尚余酲，踏云重访仙境。”罗倚梦横塘云：“醉眸云洗，健步风饕，冷香无数吹堕。鹤氅神仙，不肯任、花期忙过。红友招来，翠衣歌罢，半肩花妥。写壶天世界，满纸清芬，刚容得、梅花我。今年踏遍蛮山，尽倾壶百醉，压檐千朵。饯别花前，还属与、小诗题和。一弹指、罗浮梦短，画里人先隔清琐。泪洒黄垆，更从何处，问梅花因果。”
    ○和韵词
    余向不喜作和韵诗词，盖以拘牵束缚，必不能畅所欲言。若押韵妥谐，别出机轴，十不得一。兹录一二，聊备参观。陈德生太史亮畴高阳台原韵云：“瞥眼光阴，伤心院宇，芳魂别样惺忪。刘阮归来，不知洞口苔封。建党草绿王孙怨，到而今、恨煞东风。最难堪，客里情怀，鞭影匆匆。章台柳挽行人住，况尘飞不到，稳系花骢。同是天涯，何须梦逐征鸿。相思只道随流水，甚花时、还比春浓。算人间，万事浮云，且尽杯中。”
    ○丁绍基词
