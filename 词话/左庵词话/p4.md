<!-- { "loadSidebar": true } -->
    词之为道，最忌落腔，落腔即所谓落韵也。姜白石云：十二宫住字不同，不容相犯。沈存中补笔谈，载燕乐地十八调煞声。张玉田词源，论结声正讹，不可转入别腔住字，煞声结声，名虽异而实不殊，全赖乎韵以归之，然此第言收音也。而用韵之吃紧处则在乎起调毕曲。盖一调有一调之起，有一调之毕，某调当用何字起，何字毕，起是始韵，毕是末韵，有一定不易之则。而住字煞声结声即由是以别焉。词之谐不谐，恃乎韵之合不合。韵各有其类，亦各有其音，用之不紊，始能融入本调，收入本音耳。韵有四呼七音三十一等，呼分开合，音辨宫商，等叙清浊。而其要则有六条：一曰穿鼻，二曰展辅，三曰敛唇，四曰抵腭，五曰直喉，六曰开口。穿鼻之韵，东冬钟江阳唐庚大跃进清青蒸登三部是也。其字必从喉间反入，穿鼻而出作收韵，谓之穿鼻。展辅之韵，支脂之微齐灰佳皆ㄉ二部是也。其字出口之后，必展两辅如笑状，作收韵，谓之展辅。敛唇之韵，鱼虞模萧宵爻豪尤侯幽三部是也。其字在口半启半闭，敛其唇以作收韵，谓之敛韵。抵腭之韵，真谆臻文欣魂痕元寒桓删山先仙二部是也。其字将终之际，以舌抵著上腭作收韵，谓之抵腭。直喉之韵，歌戈佳麻二部是也。其字直出本音，以作收韵，谓之直喉。闭口之韵，侵覃谈盐沾严咸衔凡二部是也。其字闭其口以作收韵，谓之闭口。凡平声十四部，已尽于此，上去即随之，惟入声有异耳。入声之本体，后有论四声表在，亦可类推。至其叶三声者，则入某部，即从某音，总不外此六条也。明此六者，庶几韵不假借而起毕住字，无不合矣，又何虑其落韵乎。
    ○杨缵论词
    杨缵有作词五要，第四云；要随律押韵，如越调水龙吟、商调二郎神，皆合用平入声韵。古词俱押去声，所以转摺怪异，成不祥之音也。词之用韵，平仄两途，而有可以押平韵，又可以押仄韵者，正自不少。其所为仄乃入声也。如越调又有霜天晓角、庆春宫，商调又有忆秦娥。其余则双调之庆佳节，高平调之江城子，中吕宫之柳梢青，仙吕宫之望梅花、声声慢，大石调之看花回、两同心，小石调之南歌子。用仄韵者，皆宜入声。满江红有入南吕宫，有入仙吕宫。入南吕宫者，即白石所改平韵之体，而要其本用入声，故可改也。此外又有用仄韵而必须入声者，则如越调之丹凤吟、大，越调犯正宫之兰陵王，商调之凤凰阁、三部乐、霓裳中序第一、应天长慢、西湖月、解连环，黄钟宫之侍香金童、曲江秋，黄钟商之琵琶仙，双调之雨霖铃，仙吕宫之好事近、蕙兰引、六么令、暗香、疏影，仙吕犯商调之凄凉犯，正平调近之淡黄柳，无射宫之惜红衣，正宫中吕宫之尾声犯，中宫商之白苎，夹钟羽之玉京秋，林钟商之一寸金，南宫商之浪淘沙慢，此皆宜用入声韵者，勿概之曰仄，而用上去也。其用上去之调，自是通叶，而亦稍有差别。如黄钟商之秋宵吟，林钟商之清商怨，无射商之鱼游春水，宜单押上声。仙吕调之玉楼春，中吕调之菊花新，双调之翠楼吟，宜单押去声。复有一调中，必须押上，必须押去之处，有起韵结韵，宜皆押上，宜皆押去之处，不能一一胪列。唐段安节乐府杂录，有五音二十八调之图，平声羽七调，上声角七调，去声宫七调，入声商七调，上平声调为徵声，以五音之徵，有其声无其调，故止二十八调也。所论皆填腔叶韵之法，更有商角同用，宫逐羽音之说，可与紫霞翁之言相发明。
    ○词以方音叶
    宋人词有以方音为叶者，如黄鲁直惜余欢，阁合同押。林外洞仙歌，锁考同押。曾觌钗头凤，照透同押。刘过辘轳金井，淄倒同押。吴文英法曲献仙音，冷向同押。陈允平水龙吟，草骤同押，皆以土音叶韵，不可为法。
    ○借音
    有借音数字，宋人习用之。如柳永鹊桥仙：“算密意幽欢，尽成孤负。”负字叶方布切。辛弃疾永遇乐：“凭谁问、廉颇老矣，尚能饭否。”否字叶方古切。赵长卿南乡子：“要底圆儿糖上浮。”浮字叶房逋切。周邦彦大：“况萧素青芜国。”国字叶古六切。潘元质倦寻芳：“待归来研讨会揉花打。”打字叶当雅切。姜白石疏影：“但暗忆江南江北。”北字叶逋沃切。韩玉曲江秋，亦用国北叶屋沃韵。吴文英端正好：“夜寒重、长安紫陌。”陌字叶末各切。烛影摇红：“相间金茸翠亩。”亩字叶忙补切。蒋捷女冠子：“羞与闹娥儿争耍。”耍字叶霜马切。此类略举数家，已见一斑。
    ○上去音异
    韵中平声之阴阳，一定之法，稍习四声者，即能辨之。惟上与去，其音迥殊。元和韵谱云：上声厉而举，去声清而远，相配用之，方能抑扬有致。故词中之宜用上，宜用去，宜用上去，宜用去上，有不可假借处。至字有去上两见者，为体为用，大有区别，不可不审。
    ○孙芝房词
    善化孙芝房学士苍Υ词钞，有杏花天云：“莺莺燕燕都来诉。无计将伊分付。”湘月云：“渐近春宵三九后，月色便多欢喜。”句极清新。倦寻芳云：“怕黄昏，便黄昏时节，也难捱到。”亦是加一倍写法。
    ○周自庵词
    长沙周自庵阁学寿昌，卜算子，闰三月钱春云：“何处见春来，又送春归去。芳草多情不放归，绿断来时路。展得一春期，便拟春长住。不是声声布催，险怪鹃啼误。”小令最宜清婉。又，烛影摇红云；“前岁重阳，潇湘望断长安月。去年愁里又重阳，泪洒么弦绝。今更重阳时节。莽天涯、从新赋别。日高天远，万里孤鸿，扁舟一叶。”半阕中，几多转折，善用曲笔。水龙吟闻笛云；“漫自怜、听不分明，恰更比、分明好。”意亦翻新。所蓍曰思益堂词。
    ○王壬秋词
    湘潭王壬秋运，学问博雅，负一时重望。所蓍湘绮楼集，诗文词无不工。摸鱼儿，洞庭舟望云：“问汀州、几多芳草，青青远黏天去。少年儿女春闺意，又对流光重数。留不住。烟波恨、逡巡踏遍湖连路。凭阑不语。待更不伤心，此心仍似，一点未飞絮。人间事，离合悲欢总误。无情犹有痴妒。愁来漫写登楼赋。未遇解人，休诉梁燕舞。还只恐、洞庭也化桑田土。当年战苦。谁更忆周郎，风流尽在，千古浪淘处。”
    ○张雨珊词长沙张雨珊观祖同，工词，精音律。所蓍湘雨楼集，希踪白石，抗手玉田。水龙吟游丝云：“小阑花韵晴初，悠扬上下随风转。略无头绪，浑无气力，漾成凄眷。纲断怜蛛，依残补蝶，缕斜迎燕。只玉人心上，丝丝牢系，等闲是、愁难剪。休说游踪已倦。尚缠绵、宝钗低颤。撩将画鬓，拈凭纤指，误他双眼。香篆才萦，梁尘轻度，帘阴微见。算青春此际，千般荡冶，在斜阳院。”摸鱼儿云：“长重重、楚峰十二，行云还未成雨。双塘生长相思草，欲采自怜春暮。春未去。指落照明连，有个消魂处。红楼第五。认几叶枇杷，数枝杨柳，一颗小桃树。花如绣，曾是清溪暂住。而今休唱金缕。紫姑乩畔猊烟瘦，仙梦总无凭据。愁欲赋。略记得、些些闲事闲情绪。番风暗数。算燕肯思量，莺将惆怅，都入断肠句。”
    ○朱绶词
    朱环之绶，工词，刻有知止堂词三卷。记其中高阳台有云：“叶叶花花，风风雨雨，年来春恨偏多。燕燕莺莺，看春无奈春何。”十二叠字，参错用之，是由漱玉词中化出。
    ○樊云门词
    樊云门同年增祥，鄂中才人，诗文并皆佳妙。东风玉茗楼词有句云：“撮得绣鞋尖上土，修成丸药疗相思。”意何纤妍乃尔。辛丑四月，予奉观长宝之命，云门以词送别，调寄金缕曲云：“冷眼观棋局。酌使君、英雄一盏，酒香梅熟。屈指同年三百辈，大半霜颠秃蔌。剩尔我、云龙追逐。此去湖南骚雅地，有君山、眉黛瑶妃竹。还忆否，羽衣曲。才高折尽花间福。入关来、老僧藜杖，秀才齑粥。两制文章拚弃了，换取潇湘画幅。且莫厌、长沙卑溽。冰雪聪明诗一卷，九疑烟、染就波笺绿。须寄与，故人读。”告别樵中丞，尝谓同一典故，经云门运用，便化腐为新，此盖由于笔妙。
    ○杜仲丹词
    巴陵杜仲丹同年贵墀，经术湛深，而颇工倚声。张雨珊题其桐华阁词云：“镂云斫月。”运心白石老仙，螺洲王先生叹为不及。兹读其长亭怨慢，题俞中丞卧游图云：“望乡眼、浊河遮住。一笑今逢，别来如故。雪屐烟筇，旧时曾历画中路。蹇驴驮梦，［公自题句］。容易把钱轻负。白榜倚乌篷，又认向、衡云湘雾。［公自言：白板乌篷船，惟其乡有之］。云雾暗、齐州九点甚处。可容愁觑，澎湖浪涌，算总是、泪河波注。好境但、狮岭驼峰，苍生亦、鹭俦鸥侣。嘱枕畔啼鹃，休道不如归去。”亦可尝鼎一脔。
    ○词中五七言
    词中五言七言句，最易淆乱。七言有上四下三，如鹧鸪天“小窗愁黛淡秋山”，玉楼春“棹沈云去情千里”之类。有上三下四者，若唐多令“燕辞归客尚淹留”，爪茉莉“金风动冷清清地”之类。五言有上二下三，若一路索“暑气昏池馆”，锦堂春“肠断欲栖鸦”之类。有一字领句，下则四字者，若桂华明“遇广寒宫女”，燕归梁“记一笑千金”之类。误填便失调，不可不审。
    ○鹿潭词
    江阴蒋鹿潭春霖，工词，刻有水云楼稿。有句云：“压春潮、一船幽恨。”又云：“树影满地压冻月。”又云：“老红吹尽春无力。”又云：“瘦腰不恨秋来早，恨秋来偏在天涯。”又云：“过却清明春是客。”又云：“恨西风、吹淡白鸥心。”练字练意，极词家能事。
    ○项莲生词
    钱塘项莲生廷纪，道光朝颇擅词名。所蓍忆云词四卷，能入宋人之室。与戈顺卿同时，声律之学，饶有讲解。但蒙不甚喜读，犹嫌其不甚醒豁耳。
    ○金昌宗诗
    金昌宗诗：“一缕柳花飞不定，和风搭在绣帘前。”固佳，然似词中语用之于时，便近纤巧。
    ○王策词
    王策词有云：“更竹篱外，小桃绽了。”此则又似曲中句，作词，便不合。诗词各有体裁，参观益见。
    ○朱淑真词
    朱淑真词，蝶恋花云：“楼外垂阳千万缕。欲系青春，少住春还在。犹自风前飘柳絮。随风且看归何处。绿满山川闻杜宇。便作无情，莫也愁人意。把酒送春春不语。黄昏却下潇潇雨。”情致缠绵，笔底毫无沈闷。
    ○刘敏中词
    刘敏中点绛唇云：“短梦惊回，北窗一阵芭蕉雨。雨声还住。斜日明高树。远望行云，送雨前山去。山如雾。断虹犹怒。直入山深处。”写出骤雨乍晴光景。
