<!-- { "loadSidebar": true } -->
　　嘅自曲调既兴诗余遂废纵览草堂之遗帙谁知大晟之元音然而时届金元人工声律迹其编著尚有典型明兴之初余风未冺青邱之体裁幽秀文成之丰格髙华矩矱犹存风流可想既而斯道愈逺愈离即世所脍炙之娄东新都两家撷芳则可佩就轨则多岐按律之学未精自度之腔乃出虽云自我作古实则英雄欺人盖縁数百年来士大夫辈帖括之外惟事于诗长短之音多置弗论即南曲盛行于代作家多擅其名而试付校讐类皆龃龉况乎词句不付歌喉涉歴已号通材摹仿莫求精审故维扬张氏据词而为图钱唐谢氏广之吴江徐氏去图而着谱新安程氏辑之于是啸余谱一书通行天壤靡不骇称博覈奉作章程矣百年以来蒸尝弗辍近嵗所见剞劂载新而未察其触目瑕瘢通身罅漏也近复有填词图谱者图则葫芦张本谱则矉捧啸余持议或偏叅稽太畧盖歴来造谱之意原欲有便于人但拟拗句难填试易平辞易叶故于每篇作注逐字为音可平可仄并正韵而皆移五言七言改诗句而后已列调既谬分句尤讹云昭示于来兹实大误夫后学不知诗余乃剧本之先声昔日入伶工之歌板如耆卿标明于分调诚斋垂法于择腔尧章自注鬲指之声君持致辨煞尾之字当时或随宫造格剏制于前或遵调填音因仍于后其腔之疾徐长短字之平仄阴阳守一定而不移证诸家而皆合兹虽旧拍不复可考而声响犹有可推乃今泛泛之流别有超超之论谓词以琢辞见妙炼句穪工但求选艳而披华可使惊新而赏异奚必斤斤于句读之末琐琐于平仄之防况世传啸余一编即为铁板近更有图谱数巻尤是金科凡调之稍有难谐皆谱所巳经驳正但从顺口便可名家于是篇牍汗牛枣梨充栋至今日而词风愈盛词学愈衰矣仆本鄙人生为笨伯覩兹迷谬心窃惑焉谓此际
　　熙朝世隆文运翕然风防家擅鸿篇乃以鲍谢隽才燕许大手沉溺于学究兔园之册頽顐于村伶钉铰之篇不禁发其嗟吁遂拟取而论订夫今之所疑拗句者乃当日所为谐音协律者也今之所改顺句者乃当日所为捩喉扭嗓者也但观清真一集方氏和章无一字而相违更四声之尽合如可议改则美成何其闇劣而不能制为婉顺之腔千里何其昬庸而不能换一妥便之字其他数百年间之才流韵士何以识见皆出今人之下万万哉且词谓之填如坑穴在焉以物实之而恰满如字可以易则枘凿背矣即强纳之而不安况乎髭防数茎惟贵在推敲之确否则毫挥百幅何难为磅礴之雄乃后人不思寻绎古词止晓遵循时谱既信其分注为尽善又乐其改顺为易从人或议其謷牙彼则援以借口嗟乎古音不作大雅云亡可胜悼哉或云今日无复歌词斯世谁知协律惟贵有文有采博时誉于铿锵何堪亦步亦趋反贻讥于朴遫则何不自制新腔殊名另号安用袭称古调阳奉阴违故愚谓信传而不信经有作不如无作又或云古人亦未必全合如眉山之雄杰词尝见诮于当年失调亦原自可歌如玉茗之离竒曲反大行于斯世不知古人有云取法乎上择善而从非谓旧词必无误填然罗列在前我自可加审勘非谓今词必无中节然源流无本我岂敢作依从故肇于李唐者本为剏始之音即有诘屈难调总当仍其旧贯其行于赵宋者自皆合律之作然有比类太异亦必摘其防瑕除僻调之单行未堪援证凡曩篇之有据自贵折衷要当獭祭而定厥指归讵宜蠡测而狥其眇见用是发为愿力加以校讐戊申已酉之间即与陈检讨【其年】论此志于金台客邸丙辰丁巳之际因过侯盐官【亦园】昉此事于蓉湖艸堂乃未几而同人皆鹊起以乘车贱子则鹑悬而弹铗北辕燕晋南棹楚闽兴既败于饥驱力复孱于孤立赍此怅惋十稔于兹飚馆披函灯帷搦管未尝不惄焉而抱疚也戌夏自晋安莲幕从鞾帊于军中丑春在端署蕉寄琴尊于阁上因繙旧业儗卒前编时公子琰青方有志于声律家之学其小阮雪舫复夙负乎长短句之名闻述鄙懐咸资鼓劝但以官衙严谧若新妇于深闺里秘置三年载籍荒凉如老衲之破笥中残经一巻漂泊向天涯海角既不比通都大市有四库之堪求交防惟明月清风又不遇骚客名流无一鸱之可借祗据贺囊之所挈及搜邺架之所存惟花庵草堂尊前花间万选汲古刻诸家沈氏四集啸余谱词统词滙词综选声数种聊用叅较攷其调之异同酌其句之分合辨其字之平仄序其篇之短长务标准于名家必酌中于各制有调同名别者则删而合之有调别名同者则分而疏之复者厘之缺者补之时则慎庵吴子相为助阅于其初苍崖姜君更共编摩于其后録之成帙稍有可观计为巻二十为调六百六十为体千一百八十有竒其篇则取之唐宋兼及金元而不收明朝自度
　　本朝自度之腔于字则论其平仄兼分上去而每详以入作平以上作平之説此虽独出乎一人之臆见未必有
　　符于四海之时流然试注目而发深思平心而持公论或片言之防中或一得之足收亦有偶合于古人未必无裨于末学但志在明腔正格自不免驳谬纠譌而近来谱图实多舛错作者虽皆守而弗考论者乌可讳而弗详故谆语累辞遂多绳正之议攻瑕砭疾不无讥弹之声每有指陈或至过当固开罪于曩哲亦获戾于今贤虽或邀君子寛大之情能见谅春秋责备之义然自揣愚妄多所懐慙本以秘之帐中岂敢悬诸市上防制府有梓书之役故琰青为订稿之谋率付杀青殊多曳白因为粗述鄙意勉质方家更缕义例之诸条另作发凡于左幅欲稽列调请览前篇大言小言恕妄人姑为绪论知我罪我谅哲士定有公评尔
　　康熙二十六年嵗在丁卯上元夕阳羡万树题

　　发凡
　　啸余谱分类为题意欲别于草堂诸刻然题字参差有难取义者强为分列多至违如踏莎行御街行望逺行此行步之行岂可入歌行之内而长相思尤为不伦醉公子七娘子等是人物岂可与他子字为类通用题与三字题有何分别惜分飞纱窗恨又不入人事思忆之数天香入声色不入二字题白苎入二字不入声色题栁梢青入三字而小桃红又入声色玉连环不入珍寳若此甚多分列俱不确当故列调自应从旧以字少居前字多居后既有曩规亦便检阅
　　自草堂有小令中调长调之目后人因之但亦约畧云尔词综所云以臆见分之后遂相沿殊属牵率者也钱唐毛氏云五十八字以内为小令五十九字至九十字为中调九十一字以外为长调古人定例也愚谓此亦就草堂所分而拘执之所谓定例有何所据若以少一字为短多一字为长必无是理如七娘子有五十八字者有六十字者将名之曰小令乎抑中调乎如雪狮儿有八十九字者有九十二字者将名之曰中调乎抑长调乎故本谱但叙字数不分小令中长之名
　　旧谱之最无义理者是第一体第二体等排次既不论作者之先后又不拘字数之多寡强作鴈行若不可逾越者而所分之体乖谬殊甚尤不足取因向来词无善谱俱以之为髙曽典型学者每作一调即自注其下云第几体夫某调则某调矣何必表其为第几自唐及五代十国宋金元时逺人多谁为之考其等第而确不可移乎更有继啸余而作者逸其全刻撮其注语尤为糊突若近日图谱如归自謡止有第二而无第一山花子鹤冲天有一无二贺圣朝有一三无二女冠子有一二四五而无三临江仙有一四五六七而无二三至如酒泉子以五列六后又八体四十四字九十十一十二体皆四十三字故以八居十二之后夫既以八体之字较多则当改正为十二而以九升为八十升为九矣乃因旧定次序不敢超越故论字则以弟先兄论行则少不逾长得毋两相背谬乎此俱遵啸余而忘其为无理者也本谱但以调之字少者居前后亦以字数列书又一体又一体作者择用何体但名某调又何行辈之注耶且图谱止叙字数故同是一调散分嵌列于诸调之间殊觉割裂今照旧彚之以便简寻至沈天羽驳啸余云一调分为数体体缘何殊花间诸词未有定体何以派入谱中愚谓此语谬矣同是一调字有多少则调有短长即为分体若不分何以为谱观沈所刻或注前段多几字少几字或注后段多几字少几字是本知此体与他体异矣又或云据谱应作几字则知调体不同矣何又以为体不宜分耶花间词虽语句参差亦各有所据岂无规格而乱填者何云不可派入体中耶字之平仄尚不可相混况于通篇大段体裁耶未有定体一语为淆乱词格之本大谬无理甚矣故第一第二必不可次序而体则不可不分
　　词有调同名异者如木兰花与玉楼春之类唐人即有此异名至宋人则多取词中字名篇如贺新郎名乳燕飞水龙吟名小楼连苑之类张宗瑞绮泽新语一帙皆然然其题下自注寓本调之名也后人厌常喜新更换转多至厐杂朦混不可体认所贵作谱者合而酌之标其正名削其巧饰乃可遵守而今之传谱有二失焉啸余则不知而误复收如望江南外又收梦江南蝶恋花外又收一箩金金人捧露盘外又收上西平之类不可枚举甚至有一调收至四五者更如大江东之误作大江乗燕春台燕台春颠倒一字而两体共载一词讹谬极矣图谱则既袭旧传之误而又狥时尚之偏遂有明知是某调而故改新名者如捣练子改深院月卜算子改百尺楼生查子改美少年之类尤多不可枚举至若临江仙不依旧列第三体而换作庭院深深复注云即临江仙三体是明知而故改也又如喜迁莺因韦庄词语又名鹤冲天而后人并长调之喜迁莺亦曰鹤冲天矣中兴乐因牛希济词语又名湿罗衣而后人并字少之中兴乐亦名湿罗衣图谱且倒作罗衣湿矣总因好尚新竒矜多炫博遇一殊名亟收入帙如升庵以念奴娇为赛天香六丑为个侬图谱皆复收之而即以杨词为式盖其序所云宋调不可得则取之唐及元明是也夫唐宋元既不可得是古无此调则亦巳矣何必欲载之耶且念奴娇极为眼前熟调而读赛天香竟不辨耶个侬即用六丑美成原韵而两调连刻亦竟未辨耶本谱于异名者皆识之题下且明列于目録中使览者易于检覈有志古学者切不可贪署新呼故防旧号徒贻大方之诮也至于自昔传讹若髙阳台即庆春泽望梅即解连环之类相沿巳久莫为厘正今皆精研归并有注所不能详者则将原篇用小字载于其左以便校勘如雨中花即夜行船玉人歌即探芳信之类有大段相同而一二字稍异者则不拘字数即以附于本调之后可一览而揣其异同是则仍以大字书之如探芳新于探春过秦楼于惜余春之类又如红情绿意其名甚佳而再四玩味即暗香疎影也此等皆旧所未辨者或曰石帚赋湘月词自注即念奴娇鬲指声则体同名异或亦各有其故子何概欲比而同之余曰于今宫调失传作者但依腔填句即如湘月有石帚之注今亦不必另收盖人欲填湘月即仍是填念奴娇无庸立此名也又如晁无咎消息一调注云自过腔即越调永遇乐是虽换宫调即可换名而今人不知其理耳况其他异名皆作者巧立或后人摘字又与湘月消息不同声音之道必不终湮有知音者出能考定宫调而曹分部署之方可明辨其理于天下后世此则余生平所憾于周栁诸公无详示之遗书而时时望天之生子期公瑾也
