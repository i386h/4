<!-- { "loadSidebar": true } -->
　　御制词谱序
　　词之有图谱犹诗之有体格也诗本于古歌謡词本于周诗三百篇皆可歌凡散见于仪礼礼记春秋左氏传者班班可考也汉初乐府亦期协律魏晋讫唐诸体杂出而比于律者葢寡唐之中叶始为填词制调倚声厯五代北宋而极盛崇宁门大晟乐府所集有十二律六十家八十四调后遂増至二百余换羽移商品目详具逮南渡后宫调失传而词学亦渐紊矣夫词寄于调字之多寡有定数句之长短有定式韵之平仄有定声杪忽无差始能谐合否则音节乖舛体制混淆此图谱之所以不可略也间览近代啸余词统词汇词律诸书原本尊前花间草堂遗説颇能发明尚有未备既命儒臣先辑厯代诗余亲加裁定复命校勘词谱一编详次调体剖析异同中分句读旁列平仄一字一韵务正传讹按谱填词沨沨乎可赴节族而谐筦弦矣乐记曰凡音者生人心者也哀乐喜怒感于心而传于声词之有调
　　亦各以类应不可牵合而起调毕曲七声一均旋相为宫更与周礼大司乐三宫汉志三统之制相凖故紫阳大儒而诗余不废是编之集不独俾承学之士摅情缀采有所据依从此讨论宫商审定调曲庶几古昔乐章之遗响亦可窥见于万一云

　　钦定四库全书　　　　　集部十
　　御定词谱　　　　　　　　　词曲类四【词谱词韵之属】
　　提要
　　【臣】等谨按
　　御定词谱四十巻康熙五十四年
　　圣祖仁皇帝御定词萌于唐而大盛于宋然唐宋两代皆无词谱盖当日之词犹今日里巷之歌人人解其音律能自制腔无须于谱其或新声独造为世所传如霓裳羽衣之类亦不过一曲一调之谱无□合众体勒为一编者元以来南北曲行歌词之法遂絶姜防白石词中间有旁记节拍如西域梵书状者亦无人能通其説今之词谱皆取唐宋旧词以调名相同者互校以求其句法字数取句法字数相同者互校以求其平仄其句法字数有异同者则据而注为又一体其平仄有异同者
　　则据而注为可平可仄自啸余谱以下皆以此法推防得其崖畧定为科律而已然见闻未博考证未精又或叅以臆断无稽之説往往不合于古法惟近时万树作词律析疑辨误所得为多然仍不免于舛漏惟我
　　圣祖仁皇帝聪明天授事事皆深契精微既
　　御定唐宋金元明诸诗立咏歌之凖
　　御纂律吕精义通声气之元又以词亦诗之余派其
　　音节亦乐之支流爰
　　命儒臣辑为此谱凡八百二十六调二千三百六体凡唐至元之遗篇靡弗采録元人小令其言近雅者亦间附之唐宋大曲则彚为一巻缀于末每调各注其源流每字各图其平仄每句各注其韵叶分刌节度穷极窈眇倚声家可永守法程盖
　　圣人裁成万类虽一事之微必考古而立之制类若斯矣乾隆四十六年十二月恭校上总纂官【臣】纪昀【臣】陆钖熊【臣】孙士毅总　校　官　【臣】　陆　费　墀

　　御定词谱凡例
　　一词者古乐府之遗也前人按律以制调后人按调以填词宋元以来调名日多旧谱未备今广搜博采次第编辑俾倚声者知所考焉
　　一宋元人所撰词谱流传者少明啸余谱诸书不无舛误近刻词律时有发明然亦得失并见是谱繙阅羣书互相叅订凡旧谱分调分段及句读音韵之误悉据唐宋元词校定
　　一调以长短分先后若同一调名则长短彚列以又一体别之其添字减字摊破偷声促拍近拍以及慢词皆按字数分编至唐人大曲如凉州水调歌宋人大曲如九张机薄媚字数不齐各以类附辑为末巻
　　一唐人长短句悉照尊前花间花庵诸选收入其五六七言絶句亦各采一二首以备其体至元人小令畧仿词林万选之例取其尤雅者非以曲混词
　　也
　　一毎调选用唐宋元词一首必以创始之人所作本词为正体如忆秦娥创自李白四十六字至五代冯延已则三十八字宋毛滂则三十七字张先则四十一字皆李词之变格也断列李词在前诸词附后其无考者以时代为先后
　　一引用之词皆宋元选本及各人本集其无名氏词亦注明出某书以便校勘
　　一图谱专主备体非选词也然间有俚俗不成句法并无别首可録者虽系宋词仍不采入
　　一词名原委及一调异名之故散见羣书者悉为采注
　　一词中句读不可不辨有四字句而上一下一中两字相连者有五字句而上一下四者有六字句而上三下三者有七字句而上三下四者有八字句而上一下七或上五下三上三下五者有九字句而上四下五或上六下三上三下六者此等句法不可枚举谱内以整句为句半句为读直截者为句蝉聨不断者为读逐一注明行间至词有拗句尤关音律如温庭筠之断肠潇湘春鴈飞万枝香雪开已徧皆是又有一句五字皆平声者如史达祖夀楼春词之夭桃花清晨句一句五字皆仄声者如周邦彦浣溪沙慢之水竹旧院落句俱一定不可易谱内各为注出
　　一韵有三声叶者有间入仄韵于平韵中者有换韵者有叠韵者有短韵藏于句中者逐一注明至宋人填词间遵古韵不外礼部韵畧所注通转之法或有从中原雅音者俱照原本采録
　　一毎调一词旁列一图以虚实朱圏分别平仄平用虚圈仄用实圏字本平而可仄者上虚下实字本仄而可平者上实下虚至词中句法如诗中五言七言者其第一字第三字类多可平可仄似不必拘谱内亦叅校旧词始为作图至一定平仄别词有异同者必引证其句注明本词之下又可平可仄中遇去声字最为紧要平声可以入声替上声不可以去声替宋沈伯时乐府指迷论之最详谱内凡用去声字不可易者悉为标出
　　一宋人集中如栁永姜防词间存宫调悉照原注备载若夫四声二十八调或为鬲指之声或为三犯四犯之曲以至按律谐声所以被诸管弦者在宋张炎已云旧谱零落姑置勿论云

　　钦定四库全书
　　御定词谱巻一目録【起十四字至二十八】
　　竹枝三体
　　归字謡一体【字又名苍　梧谣十六】
　　渔父引一体
　　闲中好二体
　　纥那曲一体
　　拜新月一体
　　梧桐影一体【字令又名】
　　啰唝曲三体【明月斜又】
　　醉妆词一体
　　庆宣和一体
　　南歌子七体【名望夫歌　又名春　宵曲水晶帘碧　窗梦十　爱词南　柯子望】
　　荷叶杯三体
　　囘波乐二体
　　舞马词二体
　　三台二体【又名开元乐　翠华引】
　　柘枝引一体
　　塞姑一体
　　晴偏好一体
　　凭阑人二体
　　花非花一体
　　摘得新一体
　　梧叶儿五体
　　渔歌子六体【又名渔父　渔父乐】
　　忆江南三体【又名谢秋娘　江南好　春去也望江南　梦江南　梦江口　望江梅　安阳好　梦仙游　步虚声　壶山好望蓬莱　归塞北】
　　潇湘神一体
　　章台栁二体
　　解红一体
　　赤枣子一体
　　南乡子九体
　　捣练子二体【又名捣练子令　深院月】
　　春晓曲二体【又名西楼月】
　　桂殿秋一体
　　寿阳曲三体【又名落梅风】
　　阳闗曲一体
　　欸乃曲一体
　　采莲子一体
　　浪淘沙一体
　　杨栁枝一体
　　八拍蛮二体
　　字字双一体
　　十样花二体
　　天净沙二体【又名塞上秋】

　　钦定四库全书
　　御定词谱巻一【起十四字至二十八字】
　　竹枝【唐教坊曲名元郭茂倩乐府诗集云竹枝本出于巴渝唐贞元中刘禹锡在沅湘以里歌鄙陋乃依骚人九歌作竹枝新词九章教里中儿歌之由是盛于贞元元和之间按刘禹锡集与白居易倡和竹枝甚多其自叙云竹枝巴歈也巴儿聨歌吹短笛击鼔以赴节歌者扬袂睢舞其音协黄钟羽但刘白词俱无和声今以皇甫松孙光宪词作谱以有和声也】
　　竹枝【单调十四字两句两平韵】　　　　　　　皇甫松
　　芙蓉并蔕【竹枝】一心连【女儿韵】花侵槅子【竹枝】眼应穿【女儿韵尊前集载皇甫松竹枝词六首皆两句体平韵者五仄韵者一毎句第二字俱用平声余字平仄不拘所注竹枝女儿枝儿叶韵乃歌时羣相随和之声犹采莲之有举棹年少也按古乐府江南弄等曲皆有和声如江南曲和云阳春路时使佳人度龙笛曲和云江南弄真能下翔凤采莲曲和云采莲居緑水好沾衣亦各叶韵此其遗意耳】
　　又一体【单调十四字两句两仄韵】　　　　　　皇甫松
　　山头桃花【竹枝】谷厎杏【女儿韵】两花窈窕【竹枝】遥相映【女儿韵此首用仄韵】
　　又一体【单调二十八字四句三平韵】　　　　　孙光宪
　　门前春水【竹枝】白苹花【女儿韵】防上无人【竹枝】小艇斜【女儿韵】商女经过【竹枝】江欲暮【女儿句】散抛残食【竹枝】饲神鸦【女儿韵此词较皇甫松词多两句按刘白竹枝词俱拗体七言絶句此独谐婉且每句有和声】
　　归字謡【蔡伸词名苍梧謡周玉晨词名十六字令袁去华词亦名归字谣有刻归梧謡者误】
　　归字謡【单调十六字四句三平韵】　　　　　　张孝祥
　　归【韵】猎猎薰风飐绣旗【韵】阑敎住【句】重举送行杯【韵按张孝祥词三首皆以归字起韵蔡伸词以天字起韵袁去华词亦以归字起韵皆一字句也元天机余锦周玉晨词眠月影穿牕白玊钱无人弄移过枕圅边本以一字句起词统及草堂别集譌眠字为明遂以明月影三字为起句者误　按张词别首第二句十万人家儿様啼儿字平声蔡伸词第二句休使圆蟾照客眠休字平声第四句桂影自婵娟桂字仄声谱内可平可仄据此】
　　渔父引【唐教坊曲名】
　　渔父引【单调十八字三句三平韵】　　　　　　顾　况
　　新妇矶边月明【韵】女儿浦口潮平【韵】沙头鹭宿鱼惊【韵此与张志和渔歌子极为宋人传诵黄庭坚徐俯曾取二词合为浣溪沙歌之见乐府雅词注】闲中好【调见唐段成式酉阳杂俎有平韵仄韵二体即以首句三字为调名也】
　　闲中好【单调十八字四句两平韵】　　　　　　段成式
　　闲中好【句】尘务不萦心【韵】坐对当牕朩【句】看移三面隂【韵】
　　【按酉阳杂俎有张希复平韵词与此悉同】
　　又一体【单调十八字四句两仄韵】　　　　　　郑　符
　　闲中好【句】尽日松为侣【韵】此趣人不知【句】轻风度僧语【韵】
　　【此词用仄韵】
　　纥那曲【明胡震亨唐音癸籖云纥那曲不知所出考唐天寳中崔成甫翻得体歌有得体纥那也纥囊得体那之句岂其所本欤按唐人于舟中唱得体歌有号头即和声纥那者或曲之和声也】
　　纥那曲【单调二十字四句三平韵】　　　　　　刘禹锡
　　杨栁郁青青【韵】竹枝无限情【韵】同郎一囘顾【句】聴唱纥那声【韵】
　　【此即唐平韵五言絶句　按尊前集刘词别首第一句蹋曲兴无穷蹋字仄声第三句愿郎千万夀愿字仄声千字平声万字仄声】
　　拜新月【唐教坊曲名】
　　拜新月【单调二十字四句两仄韵】　　　　　　李　端
　　开帘见新月【句】便即下阶拜【韵】细语人不闻【句】北风吹裙带【韵】
　　【此即唐仄韵五言絶句而语气微拗填此词者其平仄当从之】
