<!-- { "loadSidebar": true } -->
灵芬馆词话 [清] 郭麐
　　
　　
　　
　　●卷一
　　○词有四派
　　词之为体，大略为有四：风流华美，浑然天成，如美人临妆，却扇一顾，花间诸人是也。晏元献、欧阳永叔诸人继之。施朱傅粉，学步习容，如宫女题红，含情幽艳，秦、周、贺、晁诸人是也。柳七则磨曼近俗矣。姜、张诸子，一洗华靡，独标清绮，如瘦石孤花，清笙幽磐，入其境者，疑有仙灵，闻其声者，人人自远。梦窗、竹屋，或扬或沿，皆有新隽，词之能事备矣。至东坡以横绝一代之才，凌厉一世之气，间作倚声，意若不屑，雄词高唱，别为一宗。辛、刘则粗豪太甚矣。其馀幺弦孤韵，时亦可喜。溯其派别，不出四者。
　　○词综鉴别粗审
　　本朝词人，以竹为至，一废草堂之陋，首阐白石之风。词综一书，临别精审，殆无遗憾。其所自为，则才力既富，采择又精，佐以积学，运以灵思，直欲平视花间，奴隶周、柳。姜、张诸子，神韵相同，至下字之典雅，出语之浑成，非其比也。
　　○朱彝尊词
　　竹才既绝人，又能搜剔唐、宋人诗中字冷隽艳异者，取以入词。至于铸自灰，令人不觉，直是胸臆间语，尤为难也。同时诸公，皆非其偶。梁汾时有俗笔。耒边锦瑟，苦无动人。惟饮水一编，专学南唐五代，减字偷声，乎入花间之室。
　　○朱彝尊论词
　　词之为体，盖有诗所难言者，委曲倚之于声，竹之论如此。真能道词人之能事者也。又言世之言词者，动曰南唐、北宋，词实至南宋而始极其能。此亦不易之论者。
　　○片语流传
　　牛腰大集，多不当人意，披沙得金，殊不偿劳，厌怠心生，真赏或昧。幺词片语，散落他处，偶一见之，动心悦魄。君情皆然，于词尤著。遗山于刘少宣举其一语曰：“暮鸦庭院春阴淡。”陈迦陵载许三词曰：“唤到侍儿何处使。秋千架下寻梅子。”使举全篇，未必销魂。若此皆善传其人，善传其长者也。
　　○吴嵩梁词
　　吾友吴兰雪嵩梁，诗笔清华，一时罕俪。闻甚工为词，然未之见。乐莲裳食录中，见其“帘外桃花红奈何。春风吹又多”之句，金荃之亚也。
　　○草堂诗馀芜陋
　　草堂诗馀玉石杂糅，芜陋特甚，近皆知厌弃之矣。然竹之论未出以前，诸家颇沿其习。故其词综刻成，喜而作词曰：“从今不按，旧日草堂句。”
　　○吊龙洲词
　　刘龙洲墓在马鞍山麓，往遇试事，至昆山，辄偕同人酹酒其下。四朝闻见录载龙洲事云：“韩骨欲遗使议和，颇闻其名，时刘方留昆山妻舍。韩讽昆山令以祀羁縻，令轻于奉行，遂持原状见刘，止以奉使。刘素挥霍，竭奁资以结誉。後别遗人，刘郁郁以终。”然则昆山乃其妇家也。竹诗中亦未之及。余尝有沁园春吊其墓云：“若飞将军，取万户侯，何足道哉。奈尊前十载，放歌起舞，黄炉一梦，断碣荒苔。蜡屐西风，暮烟斜日，酹马鞍山土一堆。可怜者，是虾蟆语误，尽费徘徊。
　　彘肩斗酒而来。想当日才人壮士怀。算大布衣中，飞扬自尔，小朝廷上，痛哭何为。度曲佳人，随车娘子，如此怜才合葬该。先生听，应九京一笑，尽我金。”湘湄极赏是作，後有送人昆山云：“龙洲墓上莫题诗。”盖谓此也。
　　○半茧园题词
　　鹿城半茧园，故明宰相宅也，今阑入城隍庙中。学使者科岁两试，吴郡人士皆集为游欢之所。戊甲之秋，余与同人清晓入园，见最後小屋西偏之墙，有字迹如新，乃一绝句也。诗云：“月底纤纤扶婢来。梨花如雪点苍苔。红蚕辛苦悉丝尽，谁把同功强擘开。”字非墨书刻划而成，颇似簪脚所为。末後一行，作一毗陵之毗字，意其欲题名而未及完也。朋辈各有诗记事。余为赋一小词云：“青粉墙头苔没砌。谁拔金钗，划破苔痕细。罗袜纤纤来月底。销魂几个银钩字。天远彩云飞去矣。卿自保来，有个芳名未。料得欲题还又止。当时直恁恹恹地。”
　　○袁棠词
　　余未识湘湄时，闻铁门诵其小词云：“人远。人远。风落花庭院。”心窃好之。後尽见其所著词，盖不多作也。时余方笃嗜，每有作，心使湘湄定之。湘湄不肯道一语。近余于此事渐懒，方欲尽忏绮语，而湘湄以浓睡楼词见示，不两月中已得百馀首，上者高唐、洛神，小者亦闯花间之室，爱赏不置，录其数阕于此。河传云：“春晓。雨小。阴阴院宇，落红多少。听他双燕呢喃，阑干。东风寒不寒。
　　欠申微度吹兰息，香帏揭、小玉低声说。略从容。下帘栊。休慵。罗衣一重。”清平乐云：“月斜更短。寻到深深院。约略长廊三四转。梦近不知人远。投怀一笑含情。颊窝两点分明。底事朝来相见，依然脉脉生生。”巫山一段云云：“吹泪和花落，团愁作絮飞。子规只傍画楼西。郎连啼不啼。
　　岁岁天溽蓬转。可奈越飘越远。归期近在畏书来。书来未拟回。”贺圣朝春水云：“涨痕泼绿连芳草。载得落红多少。惜春借问可回流，便回流也小。浮沤易散，浮萍难合，已如今拼了。年年岁岁做清明，只湔裙人老。”
　　○龙光斗词
　　龙剑庵光斗，雨樵先生令嗣也。先生宰吴江时，余与剑庵定交，升堂拜母，有如家人昆弟。余以他出远游，剑庵以时存问老母，代具甘旨，其气谊如此。倜傥挥霍，视鄙儒小拘，蔑如也。然工为小词，多动心回肠之音，花天酒地，唱和不下数十首，惜皆不省记。剑庵亦随手散失，不自存稿。惟记清平乐一阕云：“莺娇燕绮。絮语东风里。手卷珍珠捋玉臂。满院新红铺地。
　　凭谁留住韶华。停针倦倚窗纱。只有多情明月，夜阑还映梨花。”
　　○铁夫戏题沈清瑞词
　　沈芷生清瘦如不胜衣，出语吐气，风雅流发。时有一二语，不甚了了，然非口吃舌结，可以意会。铁夫戏题其词云：“问姓便知身瘦削，填词不碍舌绵蛮。”绵蛮二字，善于题目也。其兄女孙蕙纟襄，得其词学之传，有酷相思云：“梨花也，吹如雪。杨花也，吹如雪。”
　　○双卿词
　　汪讠刃庵撷芳集，载闺秀诗甚备，附绡山女子双卿词几首，哀艳动人。浣溪纱云：“暖雨无晴漏几丝。牧童斜插嫩花枝。小田新麦上场时。汲水种瓜偏怒早，忍烟炊黍又嗔迟。日长酸透软腰肢。”湿罗衣云：“世间人吐只幽情。泪珠咽尽还生。手残花，无言倚屏。镜里相看自惊。瘦亭亭。春容不是，秋容不是，可是双卿。”
　　○任潮诵其友人小词
　　任淑圃潮，尝诵其友人小词云：“记得去年时事。日暖风恬雨霁。芳草绿罗裙，人在碧桃花底。休忆。休忆。正是者般天气。”惜未问其姓名。
　　○近世闺秀词
　　近世闺秀能词者，嘉善沈夫人榛、蒋夫人纫兰，最为清绝。沈有松籁阁集，附词一卷。其如梦令云：“兔影纱窗移过。绿竹风敲声破。秋冷透罗衣，形影平分两个。孤坐。孤坐。玉漏清パ相和。”“袅袅垂杨临水。庭下杏花开未。明月蓦移来，逗破玉床鸳被。无寐。无寐。又被鸟声惊起。”昭群怨云：“春色今年偏早。窗餐杏花开了。无语倚阑干。可轻寒。可奈愁人时候。泪脸红如晕酒。午梦蓦然惊。恨啼莺。”南乡子落句云：“春色三分春过尽，休休。点点飞花点点愁。”蒋夫人长相思云：“思悬悬。望悬悬。人去天涯欲见难。音书更杳然。愁恹恹。病恹恹。愁病支离葬玉颜。问君怜不怜。”点绛唇云：“悔杀当年，别时不把归期订。雁鱼冥冥。两地无书信。昨夜西风，梦断愁难醒。纱窗静。碧梧相映。疑是萧郎影。”
　　○凌廷堪论词
　　近见凌仲子论词云：“词以南宋为极，能继之者竹。至厉樊榭则更极其工，後来居上。北曲填词以关汉卿诸人为至，犹词家之有姜、张。後之填词家，如文长、粲花、笠翁，皆非正宗。玉茗词坛飞将，然能合元人者，惟牡丹亭圆驾一折。近人如洪思长生殿，乃能直逼元人，其气韵迥与诸人不类。”其言累数百，余不能尽记，且于此道无深解，不敢强为之说。然总觉玉茗之才，非馀子可及。至谓樊榭胜竹，鄙意大不谓然。樊榭论词绝句云：“偶然燕语人无语，心折小长芦钓师。”愚谓竹小令固佳，即长调纡馀宕往中，有藻华艳耀之奇，斯为极至。即小令中佳者，亦未必惟此语为可心折也。大抵樊榭之词，专学姜、张，竹则兼收众体也。
　　○罗曾词
　　罗曾玉曾萨蛮词云：“流萤数点窥帘影。蛩声渐逐蟾光冷。脉脉转银河。宵长人奈何。
　　萧郎情味恶。宛似罗衣薄。毕竟薄罗衫。犹能偎夜寒。”大有饮水侧帽风格。
　　○陈其年词
　　迦陵词伉爽之气，清丽之才，自是词坛飞将。竹所谓“前身定自青兕”，非妄誉也。然时有俗笔，村不可耐。如“玉梅花下交三九”，既已妙矣。下半阕结句，乃下劣如是，令人恨恨。
　　○袁棠买陂塘
　　湘湄有题余魏塘移家图买陂塘一阕，曾以稿相示，而未及书于卷子，今录于此。“算江乡分湖最好，金风亭长曾赋。东岸是吴西岸越，占得烟波如许。君竟去。刚剩个、咏潮潘阆萦离绪。提鹇挈鹭。记载酒人来，持螯节近，花外数声橹。
　　头衔署。三十六鸥盟主。新诗和遍渔具。比邻鹅鸭偏相恼，闭了水连窗户。君未误。叹我亦故园无业轻乡土。蜻蛉买取。便稚子敲针，山妻结网，一棹傍君住。”
　　○莲海词
　　余旧有寒墟买醉图，湘湄所画，苍老浑厚，神似井烟。余题貂裘换酒一词其上，湘湄、铁门诸君，皆有和作。後寄乞莲海题词，题就寄还，不知为何人所乾没，至今恨恨。朱袁两词，已附浮眉楼词稿中。莲海之题，余未之见。今从渠稿中钞出云：“寂历孤山畔。正新寒、雪花乱点，茶樯酒幔。客到两三争系马，知是青骢游倦。是栗果少年躯干。指点银瓶频索饮，尚不通姓字粗豪惯。肴与核，咄嗟辨。醉中欲折炉头券。问何人、金龟能解，貂裘能换。鬓影当风吹未已，不惜卷帘通盼。若叔是、昔年曾见。何用十千论价值，抵天涯、一顿王孙馆。留韵事，助欷叹。”
　　○张诩词
　　张渌卿诩，与余定交浙江学使云台先生署中。渌卿好为词，亦兼作香奁诸诗。余以辛稼轩事告之，劝其专致力于倚声，渌卿颇韪余言。其词好为纤侧艳之体，而清气自不可掩。有秋夜偕频伽定香亭小饮，感赋云：“隔院催残点。西风急、雁声卷起清怨。金波荡树，荷香渐歇，翠盘欹软。安仁此日肠断。判付与、清尊汗漫。念醮堤、衰柳依依，今宵泣瘦啼眼。忍将银字重钩，新词自谱，灯下同看。鸣づ颤冷，高梧坠叶，泪花惊散。流光暗里偷换。更荏苒、天长梦短。便悄然、冯暖阑干，沈腰又减。”定香亭，学署荷池之亭也，余与渌卿时对饮于此。
　　○厉鹗河传
