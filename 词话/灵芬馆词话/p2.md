<!-- { "loadSidebar": true } -->
　　蒋群梦华以顾升山蔬果画册索题，上有樊榭河传十八首。後予与二娱皆以萨蛮词题之。曹种水亦用河传调，而止用一体。樊榭则一首和一调也。樊榭词集中不存，今录以补其亡。“青浮卵碗。饼煮槐牙，竹胎犹短。圆丁掣锁，疏篱烟满。我来主版。一村嫩雨林档泫。如啼眼。鸦嘴和苔铲。洋州诗句曾柬。有人炊晚饭。”［笋］“三月小桃吹谢，绿到荒原，英雄种菜不堪论。芜青昼闭门。卧龙已去天星陨。军声尽。战士犹微愤。至今遗种乞邻翁。残冬。满畦黄叶风。”［萝卜］“颗颗。黄破。一林卢橘，县金欲堕。吸红螺。爱新鹅。婀娜。乱压东园舸。跳脱玲珑美人腕。牵银蒜。映得光零乱。蜡儿团。汁儿酸。搓丸。欲将书寄难。”［枇杷］“天凉似水。霜黄梧子。斜阳返照，秋香一树累累。霍靡。鲤鱼风又起。晶盘买向闲坊市。空斋里。点缀乌皮儿。远还疏。淡如无。清虚。酒醒闻著渠。”［香缘］“低萸湾，乱覆兰渚，蟹舍鱼叉斜。撑艇子，照鬟鸦。家家采菱娃。江南水国堪消夏，凉风洒。粉刺兜罗帕。生增辜负镜奁花。天涯。浮梁去卖茶。”［水红菱］“兼橘柚，南方无偶，鸟爪休扪。倚阑闲弄，脉脉想见销魂。玉纤痕。碾香渍入搓酥粉。西风紧。一夜芙蓉冷。檀奴有意为遮文，午腮红。傍帘栊。”［木瓜］“村陌。吹笛。水风凉。绿蛎墙连路长。牛衣古柳紫瓜香。商量。为他加蜀姜。
　　园官菜把无莴苣。清贫处。且汲流泉煮。折项瓠。白雕胡。山厨。多堪敌落苏。”［茄］“秋早。怀抱。龙涎味滑，雀头名好。江乡幽兴最堪怜。年年。蹲鸱不论钱。矮铛折脚煨残火。山僧坐。往事今无那。斫侯鲭。捣金橙。闲评。何如玉糁羹。”［芋］“湖天平碧。鸦头十五，双摇轻楫。清歌学唱想夫怜，乐得绿房和子擘。家乡消夏湾前後。愁时候。心苦忍知否。馆娃宫。水烟空。秋风。销魂坠粉红。”［莲子］“鹤巢兔柴，浓阴萧洒。树间红研讨会，满江城堪爱，栋花风大。筠笼和叶卖。堆盘磊磊杨家果。玫瑰颗。掐得檀痕破。泪淋漓。湿胭脂。沾衣。问郎知不知。”［杨梅］“霜後。红透。榴房初剖。伴栗黄皴，和橙绿皱。石醋姊妹凄其。秋来子满枝。
　　粉裙曾染蛮腥血。华时节。光颢真飘瞥。向墙阴一树，犹记旧风流。坠搔头。”［石榴］“溪涨。风浪。笼瓜船上。蜜虎掌。许多新样。团麝揉酥酝酿。谁将双鼻饷。
　　散筵香粉祈河鼓。当风露。粘著黄金缕。梦瞢腾。事难凭。东陵。种时熟未曾。”［香瓜］“闽岭。幽境。海天遥。绿荔丹蕉最饶。何如青子缀长条。风标。红盐点不消。
　　幔亭峰下家千里。沾牙齿。谏味无如此。试镫天。擘柑筵。春纤。裹来和苟煎。”［橄榄］“颊。堪摘。旧湖州。水驿旗亭小留。重来杜牧恼春愁。红楼。一时不奈秋。吴娘桃叶伤心曲。声声蹙。歌罢难教续。破时新。翠妩颦。娇嗔。中心别有人。”［桃子］“风。月暗。曲廊斜。别梦依依谢家。牵牛篱落挂青花。矢邪。豆棚闲著他。豆花八月吹凉雨。秋深处。剪响裁吴。犀镇帷。换袷衣。依稀。一檐香又肥。”［扁豆］
　　○妇人集
　　陈迦陵妇人集，未见刊本，传者甚少。孙君华海抄一册见饷国初以来宫闺皆在其中。闺秀词句可喜者尤多，爰摘录以广其传。徐湘灿水龙吟感旧云：“合欢花下流连，当时曾向君家道。悲欢转眼，花还如梦，那能长好。真个而今，台空花尽，乱烟荒草。算一番风月，一番花柳，各自斗，春风巧。
　　休叹花神去杳。有题花、锦笺香稿。红英舒卷，绿阴浓淡，对人犹笑。把酒微吟，譬如旧侣，梦中重到。请从今、秉烛看花，切莫待，花枝老。”徐为海宁陈相国之遴贤配，著拙政园诗馀，所咏花当是山茶也。浦湘青映绿题周络坐月浣花图满江红云：“彼美人兮，婉相对、姗姗欲下。恰此夜、月华如洗，花枝低亚。盼到圆时仍未满，看当开半还愁谢。与花神月姊细商量，归来罢。怜嫩蕊，银瓶泻。回清影，晶帘挂，奈晚妆犹怯，镜台初架。二十馀年芳草恨，两三更後长吁态。几时将、络秀旧心情，呼儿话。”络隐者，汉阳李云田妾周宝镫也。王朗浪淘沙云：“几日病淹煎。昨夜迟眠。强移心绪镜台前。双鬓淡烟低髻滑，自也生怜。不贴翠花钿。懒易衣鲜。碧油衫子退红边。为怯游人如蚁拥，故拣阴天。”又云：“疏雨散廉纤。花压重檐。绣帏人倦思恹恹。昨夜春寒眠不足，莫卷湘帘。罗袖护掺掺。怕拂妆签。兽炉看倩侍儿。为底双蛾长翠锁。自也憎嫌。”朗为次回先生之女。次回工为艳体，而词不多见。迦陵又摘其浣溪纱前半云：“抱月怀风绕夜堂。看花写影上纱窗。薄寒春赖被池香。”云“抱月怀风”四字，非温、韦不能为也。顾文婉浣溪沙云：“独坐无聊对一编。闲题恨字满花笺。夕阳西去转凄然。掩泪低徊妆阁畔，掀帘私语瘦梅前。此时试问阿谁怜。”汤畹生淑英南乡子云：“天气最无凭。乍雨还晴又做阴。时候困人三月也，清明。暗买韶光柳醵金。杯酒恣闲吟。寂寞春庭斗草心。院落黄昏帘幕静，深深。独坐谯门又起更。”吴小法永汝如梦令云：“帘外一枝花影。月到花梢影冷。夜坐穗灯销，寂寂小窗寒寝。梦醒。梦醒。重把离愁细整。”吴母，故虞山某尚书姬也。七岁善琴筝，十岁工染翰，乐府诗歌，一见即解，人有霍玉小女之目。十二岁许字邹谟，後以讼阻。邹有惜分飞词十四阕。
　　○众香庵词
　　同辈工词者，湘湄、二娱、甘亭、兰村诸君外，作者寥寥。秋史令嗣子玉山寿以所作众香庵词一卷相质，芊眠宛转，大有无忌似舅之意。余为弁首，而录其数阕。萨蛮云：“吴绫一幅秋如水。索郎画取鸳鸯睡。翠盖要深藏。遮他小梦长。红绒衣上溅编髻拖残线。无语又停针。日长思杀人。”清平乐画白荷花赠诵芬女僧云：“雨斜风细。先做秋来意。一只鹭鸶飞不起。天水冥冥无际。蓼花的新妆。菱花点点方塘。要问乐甘薏苦，莲台稽首空王。”琐窗寒咏帘波云：“细织千丝，低垂一桁，小楼深处。微风乍起，吹皱纹缕缕。荡春光，微茫可怜，叠影圆痕能描否。似盈盈一水，飞花飞絮。溅来无数。流去。闲庭宇。正月影中央，冥隔住。是谁翦出，半幅吴淞如许。听声声、迎风佩姗，隐约凌波见微步。泻苔阶、一片空明，不管吟虫苦。”扫花游苔缝云：“成片，正绣偏庭心，地衣凝翠。沿阶没砌。{髟沙}未满，一丝犹细。吹阵尖风，翦破春痕有几。凉无次。认乱发乍梳，分半挑起。三寸罗袜底。只风嘴鞋尖，也应回避。行行且止，怕匆匆踏损，草芽花子。细界条条，直似乌丝阑纸。秋来矣。老吟蛩，此中身世。”水龙吟重午坐雨寄怀频伽先生西湖云：“歌离吊梦无聊，何人能会沈湘意。屐声门巷，帘声帘户，最愁思。芳草萋萋，长天黯黯，惯惊游子。问西湖今日，凄凉孤馆，谁同伴，谁同醉。旧侣高阳散矣。叹饥驱、飘零千里。功名老大，江关萧瑟，一般风味。［湘湄舅氏客金陵，荔生姑夫宦游西江。［鸥鸟前盟，鸡豚後约，而今寒未。想新词赋罢，铜琶高唱，吐英雄气。”
　　○甘亭词
　　甘亭词，慢调兼学南北宋，小令亦不屑作温韦语，而情韵自胜。浪淘沙云：“屈戍两钩纤。绣户深严。熏笼小响夜恹恹。似说浣沙归略晚，湿了鞋尖。何处望雕奁。数尽铜签。耐他风露立重檐。今夜二更明月上，万一钩帘。”又咏半开花蕊云：“芳意坼微馨。春色星星。涂妆绾髻小娉婷。正为年华刚豆蔻，十四三零。
　　红玉易漂萍。莫放杯停。待他开到越梅青。纵有樱桃能结子，不算韶龄。”浣溪沙咏月云：“不要云衣护浅深。晶帘了了夜沉沉。露华凉到薄罗襟。玉宇琼楼千古泪，青天碧海两人心。商量争抵一春阴。”
　　○沈清瑞词
　　能为南唐五季之词者，自成容若後，断推芷生为第一。萨蛮云：“通波亭带红桥路。天涯倦旅愁延伫。溪外有人家。来禽一树花。花西帘对卷。小立东风浅。门巷夕阳低。衔泥双燕归。”“秋风吹满溪桥路。吟鞭倦指题诗处。烟寺隔疏钟。斜阳雁背红。沈沈天似水。今夜新凉起。金翠镜中寒。苎罗无数山。”浣溪纱云：“夜冷青苔湿地衣。绿窗人静晚妆迟。踏香寻上最高枝。月静帘空无梦到，露寒风细隔花知。此时携手说相思。”“一片青帘酒榭东。花阴流出水溶溶。短长亭上过春风。歌扇影摇香月白，钿车声起暗尘红。相逢可惜太匆匆。”忆王孙云：“棠梨花谢絮。一迳青苔衫落红。亚字阑干东又东。晚来风。画阁春寒细雨中。”南乡子云：“春水绿，白香。兰桡梦渡弄珠江。江上青山连夕照。愁芳草。日暮鹧鸪啼未了。”清平乐云：“鸳鸯眠尽。湖水如圆镜。笑入荷花风不定。画桨划开影。
　　短箫吹过红桥。柳阴阴处烟高。归去轻衫半湿，横塘暮雨潇潇。”诸作入之花间集中，谁复能辨。
　　○严冠词
　　严四香冠词多艳语，殆近黄九，殆近黄九。其钗头凤云：“红酥手。青苔帚。斜阳小迳闲行偶。眉成结。声偏咽。急将心事，欲从君说。吃吃吃。瑶钗溜。琼枝瘦。回头又怕人来骤。罗裙窄。飞如蝶。长廊影里，低蝉欲没。得得得。”绝似琴趣中语。
　　○浮眉楼图题词
　　余浮眉楼图，先自题阑干万里心一阕云：“丝柳不藏秋。隐隐疏帘半上钩。见说年年爱远游。一重楼。两点眉山相对愁。”闺人和云：“春山平远不宜秋。新月弯环只似钩。说与萧郎莫浪游。怕登楼。一曲阑干一曲愁。”江郑堂藩题眉妩一阕，甘亭题买陂塘一阕，皆工。
　　○山阴归棹图题词
　　山阴归棹图题词，二娱、霁青擅场。二娱西子妆云：“一粒诗瓢，一盘茶磨，一舸移家同泛。早春时节寒多，响帆梢、雪花犹糁。瓦山墨淡。全画出、胡天黯艹国中人，莫匆匆，错认扁舟归剡。
　　篷窗掩。著个卿卿，共拨炉灰焰。越山越水越溪人，是第一无双明艳。风流未减。且休羡，赐湖名鉴。待归来，重把黄金铸苑。”霁青和摸鱼子服韵云：“渡钱江、千岩万壑，而今君倦游未。算来不负三年住，占断春风桃李。斜照里。指隔岸吴山，一握青螺髻。五湖差拟。倩画个人，越罗裙钗，同坐短篷底。连朝雪，似欲勾留游子。放归还算天赐。画船两桨人双笑，一路听风听水。家近矣，过学绣村丁，便是君乡里。绿窗晓起。想镜里眉痕，道中山色，深浅画来记。”
　　○还砚图题词
