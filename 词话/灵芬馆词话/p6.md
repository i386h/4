<!-- { "loadSidebar": true } -->
　　○小红楼词
　　小红楼词，仁和程君去瑕作也。其方言情如鹧鸪天：“风消絮雪春无影，雨碎梨云梦有声。”踏莎行：“酒阑烛又今宵，不愁有梦无寻处。”祝英台近：“瘦了黄花，人在可怜里。”浣溪沙：“尊酒旗亭意黯然。厌人絮语劝加餐。最无滋味是离筵。”一翦梅：“轻暖轻寒上已天。柳醒春眠。蚕困春眠。”其体物如玉环出浴图云：“蜀江流恨碧。是太液恩波换得。”帆影云：“轻阴棹入江村里，看暝色高楼初赴。怕有人、误识归舟，带了梦魂飞去。”梅影云：“冰奁脂粉都成幻，写小幅春风空际。”又和郑枫人香奁十咏，其一萼红，咏花信尤工。“悄黄昏，早安排肠断，无语惜惺惺。步涩迟莲，眠妨绊柳，带围困花身。问消得、几番红褪，叹飘零、都是种桃心。春色难关，东风不解，一段幽情。
　　应悔寒浆误饮，却恹恹疑病，心捧眉颦。窥月愁浓，隔花缘浅，让他三五星征。谩认作、云悭雨吝梦分明。昨夜又何曾，独影浣纱石畔，绿水湔裙。”君生平酷好倚声，谬许拙作，曾托人乞为弁语，余未及知也。没後其令嗣以刻本介铁门，复申前请感而录之。
　　○戴金词
　　历樊榭徵君旧居南湖，自号花隐，倪米楼绘花隐楼图。偕李丁斋同作齐天乐词以纪之。戴金比部赋南浦一阕云：“鸥外梦长闲，向湖边、又展露涡风鬓。亭角旧听鹦，杨枝曲、消尽粉团香阵。凉波无恙，画阑几点惊鸿影。城上青山如解意，点缀玉真眉晕。
　　天涯有客悲秋，唤停杯共说，老仙花隐。隐语笑芙蓉，茶烟杪，未歇水楼芳讯。斜阳一舸俊游客，容易成孤引。霜叶无多明艳别，似惜飘零红粉。”金精研经史，而下笔乃清空如此。
　　○二余词句
　　柳梢青末後四字，最宜用意，四字入妙，则全首皆好矣。余少云有句云：“四野无村，一天有月，如此他乡。”甚工。余亦可云：“守到黄昏，上来红烛，又是今宵。”极为汪选楼所赏。
　　○程水南词
　　程水南先生，风雅总持，诗文皆洁净可传，词非当家。然其早起洞仙歌一阕，风致绝妙。“晨光乍启，闪霞红成片。海底飞鸟影先见。最关情、此
　　霎清华，抛不迭，翠被馀温香浅。
　　问檀郎何事，轻犯朝寒，尽把疏窗绣帘卷。雪样有新霜，又遍风来，全不管、冷侵入面。待日上三竿有何妨，好挽起鬟云，溶溶庭院。”
　　○洪梧词
　　洪桐生太守梧，自罢郡归，遂留滞于广陵，主梅花书院。初以足疾，不能良行。後以校阅册府元龟，穷日分夜，遂至失明。始学词，工于慢调，词成，口授侍史书之，都为一册，皆用一萼红调，数叠其韵。云山阁藏书次山尊学士韵一首，最为凄婉。“岭云限。望广寒宫里，任我载书来。中圣相逢，避贤未去，且学绣佛长斋。喜地主、邹阳不拒，遣彦和、纟番帕译经台。双寺红边，五桥高处，万卷楼开。漫拟河阳温石，计十年推毂，多少英才。祭侄韩文，悼妻潘诔，先生逆旅谁陪。幸知我、漂蓬无藉，道湖山送老不须回。怕说邱少，签<贝覃>空排。”太守藏书五万卷，恐日後散佚，乃藏于所州湖上之云山阁。此词所以志也。
　　
　　
　　
