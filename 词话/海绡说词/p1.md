<!-- { "loadSidebar": true } -->
海绡说词 [清] 陈洵撰
　　
　　 
　　◎通论
　　○本诗（谓三百篇也）
　　诗三百篇，皆入乐者也。汉魏以来，有徒诗，有乐府，而诗与乐分矣。唐之诗人，变五七言为长短句，制新律而系之词，盖将合徒诗、乐府而为之，以上窥国子弦歌之教。谓之为词，则与廿五代兴者也。
　　○源流正变
　　词兴於唐，李白肇基，温岐受命。五代缵绪，韦庄为首。温韦既立，正声於是乎在矣。天水将兴，江南国蹙，心危音苦，变调斯作，文章世运，其势则然。宋词既昌，唐音斯畅。二晏济美，六一专家。爰逮崇宁，大晟立府，制作之事，用集美成。此犹治道之隆於成康，礼乐之备於公日，监殷监夏，无间然矣。东坡独崇气格，箴规柳秦，词体之尊，自东坡始。南渡而後，稼轩崛起，斜阳烟柳，与故国月明相望於二百年中，词之流蛮，至此止矣。湖山歌舞，遂忘中原，名士新亭，不无涕泪，性情所寄，慷慨为多。然达事变，怀旧俗，大晟馀韵，未尽亡也。天祚斯文，锺美君特。水楼赋笔，年少承平，使北宋之绪，微而复振。尹焕谓前有清真，後有梦窗，信乎其知言矣。
　　稼轩由北开南，梦窗由南追北，善乎周氏之能言也。南宋诸家，鲜不为稼轩牢笼者，龙洲、後屯阝、白石皆师法稼轩者也。二刘笃守师门，白石别开家法。白石立而词之国土蹙矣。至玉田演为清空，奉白石为祧庙。画江画淮，号令所及，使人遂忘中原，微梦窗谁与言恢复乎。
　　周止庵曰：“近人颇知北宋之妙，然终不免有姜张二字，横互胸中。岂知姜张在南宋亦非巨擘乎。论词之人，叔夏晚出，既与碧山同时，又瑟梦窗别派，是以过尊白石、但主清空。後人不能细研词中浅深曲折之故，群聚而和之，并为一谈，亦固其所也。”
　　洵按：自元以来，若伊仁近、张仲举，皆宗姜张者。以至於清竹、樊榭极力推演，而周吴之绪几绝矣。竹至谓梦窗亦宗白石，尤言之无理者。
　　○师周吴
　　周止庵立周辛吴王四家，善矣。惟师说虽具，而统系未明。疑於传授家法，或未洽也。吾意则以周吴为师，馀子为友，使周吴有定尊，然後馀子可取益。於师有未达，则博求之友。於友有未安，则还质之师。如此，则系统明，而源流分合之故，亦从可识矣。周氏之言曰：“清真，集大成者也。稼轩敛雄心，抗高调，变温婉，成悲凉。碧山切理餍心，言近指远，声容调度，一一可循。梦窗奇思壮采，腾天潜渊，返南宋之清氵此，为北宋之挚，是为四家，领袖一代。所谓师说具者也。”又曰：“问涂碧山，历梦窗、稼轩，以还清真之浑化。”所谓统系未明者也。
　　周氏自言受法於董晋卿，而晋卿则师其舅张皋文。又曰：“已而造诣日以异，论说亦互相短长。晋卿初好玉田，余曰：‘玉田意尽於言，不足好。’余不喜清真，而晋卿推其沉著拗怒，比之少陵。牾者一年，晋卿益厌玉田，而余遂笃好清真。”又曰：“因欲次第古人之作，辨其是非，与二张董氏，各存岸略。”张氏辑词选，周氏撰词辨，於是两家并立，皆宗美成。而皋文不取梦窗，周氏谓其为碧山门径所限。周氏知不由梦窗不足不窥美成，而必曰问涂碧山者，以其蹊径显然，较梦窗为易入耳。非若皋文欲由碧山直造成成也。吾年三十，始学为词。读周氏四家词选，即欲从事於美成。乃求之於美成，而美成不可见也。求之於稼轩，而美成不可见也。求之於碧山，而美成不可见也。於是专求之於梦窗，然後得之。因知学词者，由梦窗以窥美成，犹学诗者由义山以窥少陵，皆涂辙之至正者也。今吾立周吴为师，退辛王为友，虽若与周氏小有异同，而实本周氏之意，渊源所自，不敢诬也。
　　○志学
　　有志然後有学，学所以成志也。学者诚以三百廿五为志，则温柔敦厚其教也，芬芳悱恻其怀也。人心既正，学术自明，岂复有放而不返者哉。若夫研穷事物以积理，博采文藻以积词，深通汉魏六朝文笔以知离合顺逆之法，入而出之，神而明之。海水洞汨，山林杳冥，援琴而歌，将移我情，其於斯道，庶有洽乎。
　　○严律
　　凡事严则密，宽则疏，词亦然。以严自律，则常精思。以宽自恕，则多懈弛。懈弛则性灵昧矣。彼以声律为束缚者，非也。或又谓宫商绝学，但主文章，岂知音节不古，则文章必不能古乎。［无韵之文尚尔，何况於词。］凝思静气，神与古会，自然一字不肯轻下。庄敬日强，通於进德，小道云首哉。
　　○贵拙
　　唐五代令词，极有拙致，北宋犹近之。南渡以後，虽极名隽，气而质不逮矣。昔朱复古善弹琴，言琴须带拙声，若太巧，即与筝阮何异。此意愿与声家参之。
　　○贵养
　　词莫难於气息，气息有雅俗，有厚薄，全视其人平日所养，至下笔时则殊，不自知也。
　　○贵留
　　词笔莫妙於留，盖能留则不尽而有馀味。离合顺逆，皆可随意指挥，而沉深浑厚，皆由此得。虽以稼轩之纵横，而不流於悍疾，则能留故也。
　　○以留求梦窗
　　以涩求梦窗，不如以留求梦窗。见为涩者，以用事下语处求之。见为留者，以命意运笔中得之也。以涩求梦窗，即免於晦，亦不过极意研炼丽密止矣，是学梦窗，适得草窗。以留求梦窗，则穷高极深，一步一境。沈伯时谓梦窗深得清真之妙，盖於此得之。
　　○由大几化
　　清真格调天成，离合顺逆，自然中度。梦窗神力独运，飞沉起伏，实处皆空。梦窗可谓大，清真则几於化矣。由大而几化，故当由吴以希周。
　　○内美
　　飞卿严妆，梦窗亦严妆。惟其国色，所以为美。若不观其倩ツ之质，而徒眩其珠翠，则飞卿且讥，何止梦窗。［玉田所谓碎拆不成片段者，眩其珠翠耳。］
　　○襟度
　　清真不肯附和祥瑞，梦窗不肯攀援藩邸，襟度既同，自然玄契。诗云：“惟其有之，是以似之。”
　　◎宋吴文英梦窗词
　　○霜花腴翠微路窄
　　海绡翁曰：此石湖作，非身在翠微也。次句乃翻杜子美宴蓝田庄诗意，言若翠微路窄，则谁为整冠乎。翻腾而起，掷笔空际，使人惊绝。三四五，座中景，如此一落，非具绝大神力不能。起句如神龙夭娇，奇采盘空。至此则云收雾敛，旷然开朗矣。“病怀强宽”领起，“恨雁声偏落歌前”转身，才宽又恨，才恨便记，以提为煞，汉魏六朝文往往遇之，今复得之吴词。换头三句，遥接歌前，与年时相顾，正见哀乐无端。芳节二句，用反笔作脱，则晴晖句加倍有力。“多阴”、映“幕烟疏雨”。“稀会”、映“旧宿凄凉”。来叙夹议，潜气内转。移船就月，再跌进一步，笔力酣畅极矣。收合有不尽之意。上文奇峰叠起，去路却极坦夷，岂非神境。霜花腴名集，想见觉翁得意。於空际作奇重之笔，此诣让觉翁独步。
　　○霜叶飞断烟离绪
　　海绡翁曰：起七字，已将纵玉勒以下摄起在句前。“斜阳”六字，依稀风景。“半壶”至“风雨”十四字，情随事迁。以下五句，上二句突出悲凉，下三句平放和婉。“彩扇”属“寒蝉”。徒闻寒蝉，不见蛮素，但仿佛其歌扇耳，今则更成倦梦，故曰不知。两句神理，结成一片，所谓关心事者如此。换头於无聊中寻出消遣，“断阕慵赋”，则仍是消遣不得。“残蛩”对上“寒蝉”，又换一境。盖蛮素既去，则事事都嫌矣。收句与“聊对旧节”一样意思，见在如此，未来可知。极感怆，却极闲冷，想见觉翁胸次。
　　○澡兰香盘丝系腕
　　海绡翁曰：此怀归之赋也。起五句全叙往事，至第六句点出写裙，是睡中事。“榴”字融人事入风景，“褪萼”见人事都非，却以风景不殊作结。後片纯是空中设景，主意在“念秦楼也拟人归”一句。“归”字紧与“招”字相应，言家人望己归，如宋玉之招屈原也。既欲归不得，故曰“难招”，曰“莫唱”，曰“但怅望”，则“也拟”亦徒然耳。击首则尾应，击尾则首应，击中间则首尾皆应，阵势奇变极矣。金针度人，全在数虚字。屈原事，不过借古以陈今。薰风三句，是家中节物。秦楼倒影，秦楼用弄玉事，谓家所在。
　　○六幺令露蛩初响
　　海绡翁曰：此事偏要实叙，不怕惊死谈清空一流，却全是世间痴儿女幻境。极力逼出换头二句。“那知二字，劈空提出”。“乞巧楼南北”，倒钩。以下分作两层感叹。“谁见金钗擘”，则不独“不见津头艇子”，人天今古，一切皆空。惟有眼前景物，聊与周旋耳。前段运思奇幻，後段寄情闲散，点化处在数虚字。
　　○唐多令何处合成愁
　　海绡翁曰：玉田不知梦窗，乃欲拈出此阕，牵彼就我。无识者群聚而和之，遂使四明绝调，沉没几六百年，可叹。
　　○八声甘州渺空烟四远
　　海绡翁曰：换头三句，不过言山容水态，如吴王范蠡之醉醒耳。“苍波”承“五湖”，“山青”承“宫里”，独醒无语，沉醉奈何，是此词最沉痛处。今更为推演之，盖惜夫差之受欺越王也。长颈之毒，蠡知之而王不知，则王醉而蠡醒矣。女真之猾，甚於勾践。北狩之辱，奇於甬东。五国城之崩，酷於卑犹位。遗民之凭吊，异於鸱夷之逍遥。而游艮岳幸樊楼者，乃荒於吴宫之沉湎。北宋已矣，南渡宴安，又将岌岌，五湖倦客，今复何人。一倩字有众人皆醉意，不知当时庾幕诸公，何以对此。
　　○宴清都绣幄鸳鸯柱
　　海绡翁曰：只运化一篇长恨歌，乃放出如许异采，见事多，识理透故也。得力尤在换头一句。“人间万感”，天上嫠蟾，横风忽断，夹叙夹议，将全篇精神振起。“华清”以下五句，对上“幽单”，有好色不与民同意，天宝之不为靖康者幸耳，故曰“凭谁为歌长恨”。
　　○渡江云羞红颦浅恨
　　海绡翁曰：此词与莺啼序第二段参看。“渐路入仙坞迷津”，即“逆红渐招入仙溪”。“题门”“堕履”，与锦儿偷寄幽素，是一时事，盖相遇之始矣。明朝以下，天地变色，於词为奇幻，於事为不祥，宜其不终也。
　　○风入松听风听雨
　　海绡翁曰：思去妾也。此意集中屡见。渡江云题曰西湖清明，是邂逅之始，此则别後第一个清明也。“楼前绿暗分携路”，此时觉翁当仍寓西湖。风雨新晴，非一日间事，除了风雨，即是新晴。盖云，我只如此度日。“扫林亭”，犹望其还，赏则无聊消遣。见秋千而思纤手，因蜂扑而念香凝，纯是痴望神理。“双鸳不到”，犹望其到，“一夜苔生”，纵迹全无，则惟日日惆怅而已。当味其词意酝酿处，不徒声容之美。
　　○三姝媚吹笙池上道
