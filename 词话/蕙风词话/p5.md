<!-- { "loadSidebar": true } -->
　　黄几仲《竹斋诗余》《西江月》题云：“垂丝海棠，一名醉美人”“捻翠低垂嫩萼。匀红倒簇繁英。秾纤消得比佳人。酒入香肌成晕。 

　　帘幕阴阴窗牖。阑干曲曲池亭。枝头不起梦春酲。莫遣流莺唤醒。”此花唯吾乡有之，太半樱桃花接本。江南蓟北，未之见也。紫艳沉酣，信足当醉美人品目。 

　　○鹤林词 

　　《鹤林词》《祝英台近·春日感怀》云：“有时低按银筝，高歌《水调》，落花外、纷纷人境。”末七字余极喜之。其妙处难以言说。但觉芥子须弥，犹涉执象。 

　　○马子严阮郎归 

　　《织余琐述》云：“翻腾妆束闹苏堤。”宋马子严《阮郎归》词句，形容粗钗腻粉，可谓妙于语言。天与娉婷，何有于“翻腾妆束”，适成其为“闹”而已。 

　　○严仁醉桃源 

　　又云：宋严仁词《醉桃源》云：“拍堤是春水蘸垂杨。水流花片香。弄花囋柳小鸳鸯。一双随一双。”描写芳春景物，极娟妍鲜翠之致，微特如画而已。政恐刺绣妙手，未必能到。 

　　○卢申之江城子 

　　卢申之《江城子》后段云：“年华空自感飘零。拥春酲。对谁醒。天阔云闲，无处觅箫声。载酒买花年少事，浑不似、旧心情。”与刘龙洲词“欲买桂花同载酒，终不似、少年游”，可称异曲同工。然终不如少陵之“诗酒尚堪驱使在，未须料理白头人”为倔强可喜。其《清平乐》歇拍云：“何处一春游荡，梦中犹恨杨花。”是加倍写法。 

　　○宋词疵病 

　　宋人词亦有疵病，断不可学，高竹屋《中秋夜怀梅溪》云：“古驿烟寒，幽垣梦冷，应念秦楼十二。”此等句钩勒太露，便失之薄。张玉田《水龙吟·寄袁竹初》云：“待相逢说与相思，想亦在、相思里。”尤空滑粗率，并不如高句，字面稍能蕴藉。 

　　○梅溪词 

　　梅溪词：“几曾湖上不经过。看花南陌醉，驻马翠楼歌。”下二语人人能道，上七字妙绝，似乎不甚经意，所谓“得来容易却艰辛”也。 

　　○梅溪用双声叠韵字 

　　《寿楼春》，梅溪自度曲，前段：“因风飞絮，照花斜阳。”后段：“湘云人散，楚兰魂伤。”风、飞；花、斜，云、人，兰、魂，并用双声叠韵字，是声律极细处。 

　　○方壶点绛唇 

　　余少作《苏武慢·寒夜闻角》云：“凭作出、百绪凄凉，凄凉唯有，花冷月闲庭院。珠帘绣幕，可有人听。听也可曾肠断。”半塘翁最为击节。比阅《方壶词》《点绛唇》云：“晓角霜天，画帘却是春天气。”意与余词略同，余词特婉至耳。 

　　○方壶赋梅 

　　《方壶词》《满江红·感赋梅》云：“洞府瑶池，多见是、桃红满地。君试问、江梅清绝，因何拋弃？仙境常如二三月，此花不受春风醉。”此意绝新。梅花身分绝高，响来未经人道。 

　　○方壶词能淡而瘦 

　　方壶居士词，其独到处能淡而瘦。 

　　○吴庄每咏梅 

　　宋王沂公之言曰：“平生志不在温饱。”以梅诗谒吕文穆云：“雪中未问调羹事，先向百花头上开。”吴庄敏词《沁园春·咏梅》云：“虽虚林幽壑，数枝偏瘦，已存鼎鼐，一点微酸。松竹交盟，雪霜心事，断是平生不肯寒。”二公襟抱政复相同。一点微酸，即调羹心事，不志温饱，为有不肯寒者在耳。又庄敏《满江红》有“晚风中笛”句，绝雅炼可喜。 

　　○履斋词 

　　《履斋词》《满江红·九日郊行》云：“数本菊香能劲。”劲韵绝隽峭，非菊之香不足以当此。《二郎神》云：“凝伫久，蓦听棋边落子，一声声静。”《千秋岁》云：“荷递香能细。”此静与细，亦非雅人深致，未易领略。 

　　○吴乐庵咏雪 

　　吴乐庵《水龙吟·咏雪次韵》云：“兴来欲唤，羸童瘦马，寻梅陇首。有客遮留，左援苏二，右招欧九。问聚星堂上，当年白战，还更许追踪否。”此词略仿刘龙洲《沁园春》“斗酒彘肩，醉渡浙江，岂不快哉。被香山居士，约林和靖，与坡公等，驾勒吾回”。而吴词意境较静。 

　　○曾同季赋芍药 

　　曾同季《点绛唇·赋芍药》云：“君知否。画阑幽处。留得韶光住。”寻常意中之言，恰似未经人道。《浣溪沙》前题云：“浓云遮日惜红妆。”所谓仁者见之谓之仁。 

　　○云庄词 

　　《云庄词》《酹江月》云：“一年好处，是霜轻尘敛，山川如洗。”较“橘绿橙黄”句有意境。 

　　○牟端明金缕曲 

　　牟端明《金缕曲》云：“扑面胡尘浑未扫。强欢讴、还肯轩昂否？”盖寓黍离之感。昔史迁称项王悲歌慷慨。此则欢歌而不能激昂。曰“强”，曰“还肯”，其中若有甚不得已者。意愈婉，悲愈深矣。 

　　○龟峯咏西湖酒楼 

　　《龟峯词》《沁园春·咏西湖酒楼》云：“南北战争，唯有西湖，长如太平。”此三句含有无限感慨。宋人诗云：“西湖歌舞几时休。”下云“直把杭州作汴州”，婉而多讽，旨与刚父略同。 

　　○翁五峯摸鱼儿 

　　翁五峯《摸鱼儿》歇拍云：“沙津少驻。举目送飞鸿，幅巾老子，楼上正凝伫。”东坡送子由诗：“时见乌帽出复没。”是由送客者望见行人，极写临歧眷恋之状。五峯词乃由行人望见送者，客子消魂，故人惜别，用笔两面俱到。 

　　○汪晫康范诗余 

　　宋汪晫《康范诗余》水调歌头次韵荷净亭小集云：“落日水亭静，藕叶胜花香。”与秦湛“藉叶香风胜花气”同意。藕叶之香，非静中不能领略。净而后能静，无尘则不嚣矣。只此起二句，便恰是咏荷净亭，不能移到他处，所以为佳。 

　　○词衰于元 

　　词衰于元，当时名人词论，即亦未臻上乘。如陆辅之《词旨》所谓警句，往往抉择不精，适足启晚近纤妍之习。宋宗室名汝茪者，词笔清丽，格调本不甚高。《词旨》取其《恋绣衾》句：“怪别来、胭脂慵传，被东风、偷在杏梢。”此等句不过新巧而已。余喜其《汉宫春》云：“故人老大，好襟怀消减全无。漫赢得、秋声两耳，冷泉亭下骑驴。”以清丽之笔作淡语，便似冰壶濯魄，玉骨横秋，绮纨粉黛，回眸无色。但此等佳处，犹为自词中出者，未为其至。如欲超轶王［碧山］、周［草窗］，伯仲姜［白石］、吴［梦窗］，而上企苏、辛，其必由性情学问中出乎。 

　　○冯深居喜迁莺 

　　冯深居《喜迁莺》云：“凉生遥渚。正绿芰擎霜，黄花招雨。鴈外渔灯，蛩边蟹舍，绛叶表秋来路。世事不离双鬓，远梦偏欺孤旅。送望眼，但冯舷微笑，书空无语。 

　　慵看清镜里，十载征尘，长把朱颜污。借箸青油，挥毫紫塞，旧事不堪重举。闲阔故山猿鹤，冷落同盟鸥鹭。倦游也。便樯云柂月，浩歌归去。”此词多矜炼之句，尤合疏密相闲之法，可为初学楷模。 

　　○芸窗喜雪词 

　　《芸窗词》，《瑞鹤仙·次韵陆景思喜雪》云：“农麦年来管好，禾黍离离，讵忘关洛。”《贺新郎·送刘澄斋归京口》云：“西风乱叶长安树。叹离离、荒宫废苑，几番禾黍。”神州陆沉之感，不图于半闲堂寮吏见之。自来识时达节之士，功名而外无容心。偶有甚非由衷之言，流露于楮墨之表。讵故为是自文饰耶。抑亦天良发见于不自知也。 

　　○空同词用王夫人语意 

　　《空同词》，《月华清·春夜对月》云：“况是风柔夜暖。正燕子新来，海棠微绽。不似秋光，只照离人肠断。”用苏文忠公王夫人语意，绝佳。上三句亦胜情徐引。 

　　○空同词娟妍 

　　空同词如秋卉娟妍，春蘅鲜翠。 

　　○空同词喜炼字 

　　空同词喜炼字。《菩萨蛮》云：“系马短亭西。丹枫明酒旗。”《南柯子》云：“碧天如水印新蟾。”《阮郎归》云：“绿情红意两逢迎。扶春来远林。”又云：“罗衣金缕明。”两“明”字、“印”字、“扶”字，并从追琢中出。又，《鹧鸪天》云：“莹然初日照芙蕖。”能写出美人之精神。《浪淘沙·别意》云：“花雾涨冥冥。欲雨还晴。”能融景入情，得迷离惝恍之妙。皆佳句也。涨字亦炼。《行香子》云：“十年心事，两字眉婚。”“眉婚”二字新奇，殆即目成之意，未详所本。 

　　○杨泽民秋蕊香 

　　“良人轻逐利名远。不忆幽花静院。”杨泽民《秋蕊香》句。“幽花静院”，抵多少“盈盈秋水，淡淡春山”。“良人”句质不涉俗，是泽民学清真处。 

　　○尹梅津咏柳 

　　尹梅津《眼儿媚·咏柳》云：“一好百般宜。”五字可作美人评语。明王彦泓诗“乱头粗服总倾城”，所谓“一好百般宜”也。 

　　○陈以庄菩萨蛮 

　　偶阅《闽词钞》，宋陈以庄《菩萨蛮》云：“举头忽见衡阳雁。千声万字情何限。尀耐薄情夫。一行书也无。泣归香阁恨。和泪淹红粉。待雁却回时。也无书寄伊。”（按此非陈以庄词，惠风袭叶申芗之误。）歇拍云云，略失敦厚之恉。所谓尽其在我，何也。然而以谓至深之情，亦无不可。 

　　○沈约之谒金门 

　　宋词名词，多尚浑成。亦有以刻画见长者。沈约之《谒金门》云：“独倚危阑清昼寂。草长流翠碧。”前调云：“寒色着人无意绪。竹鸣风似雨。”《如梦令》云：“忺睡。忺睡。窗在芭蕉叶底。”《念奴娇》云：“醉态天真，半羞微敛，未肯都开了。”刻画而不涉纤，所以为佳。 

　　○梦窗厚处难学 

　　近人学梦窗，辄从密处入手。梦窗密处，能令无数丽字，一一生动飞舞，如万花为春，非若琱璚蹙绣，毫无生气也。如何能运动无数丽字，恃聪明，尤恃魄力。如何能有魄力，唯厚乃有魄力。梦窗密处易学，厚处难学。 

　　○梦窗密处 

　　“心事称吴妆晕红。”七字兼情意、妆束、容色。梦窗密处如此等句，或者后人尚能勉强学到。 

　　○梦窗与苏辛殊流同源 

　　重者，沉着之谓。在气格，不在字句。于梦窗词庶几见之。即其芬菲铿丽之作，中间隽句艳字，莫不有沉挚之思，灏瀚之气，挟之以流转。令人翫索而不能尽，则其中之所存者厚。沉着者，厚之发见乎外者也。欲学梦窗之致密，先学梦窗之沉着。即致密、即沉着。非出乎致密之外，超乎致密之上，别有沉着之一境也。梦窗与苏、辛二公，实殊流而同源。其所为不同，则梦窗致密其外耳。其至高至精处，虽拟议形容之，未易得其神似。颖慧之士，束发操觚，勿轻言学梦窗也。 

　　○草窗词从义山诗脱出 

