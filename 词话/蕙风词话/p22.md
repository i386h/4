<!-- { "loadSidebar": true } -->
　　○陈铎词 

　　得坐隐先生精选《草堂余意》一册于运司街靃记书肆，无序跋，卷首有新都环翠堂字样。词全和《草堂》韵，每音调名下，径题元作者姓名。唯一人两调相连，则第二阕题陈大声名。（黄虞稷《千顷堂书目》云，录前人作，缀以己作，非是。其题前人名者，亦大声作。）按明陈铎，字大声，下邳人，官指挥使。其词超澹疏宕，不琢不率。和何人韵，即仿其人体格。即如淮海、清真、漱玉诸大家，寘本集中，虽识者不能辨。昔人谓词绝于明，观于大声之作，斯言殆未为信。《明词综》仅录《浣溪沙》一阕。 

　　○严廷中扬州好 

　　维扬本莺花薮泽。自昔新城司李，狎主词盟。红桥冶春，香艳如昨。浮湛宦辙，代有名流。如项莲生、蒋鹿潭，并倚声专家，希踪北宋。宜良严秋槎（廷中），亦后来之秀。需次两淮，有《岩泉山人词》、《麝尘集》。其《扬州好》若干阕，尖艳浑雄，各极其妙。充其才力所至，庶几嗣响《水云》。端木子畴前辈评《麝尘集》曰：“天分甚高，下笔有镌镵造物之致。而瑕瑜互见。想见其傲岸自雄，不受切磋处。”然则秋槎固托于狂士以自晦者也。 

○望江南 

扬州好，池馆闹春分。蝶影衣香团作阵，湖光花气酿成阴。画浆荡斜曛。 

扬州好，骨董列粗粗。鹾贾高谭评古玩，酸丁低首检残书。尝鉴各黏涂。 

扬州好，随意破闲愁。名士商量邀合醵，高僧挥霍到缠头。无事不风流。 

扬州好，处处赛神忙。土佛乘舆朝大士，社公肃柬迓城隍。人鬼两荒唐。 

扬州好，叶子鬬输赢。阿嫂偷传灯畔眼，小姑笑数手中星。金钏响轻轻。 

扬州好，午倦教场行。三尺布棚谭命理，四围洋镜觑春情。笼鸟赛新声。 

扬州好，闺阁礼空王。采线紧拴泥偶臂，栴檀浓和美人香。尽彀佛思量。 

扬州好，对岸列金焦。客舫远归京口月，大江横截海门潮。落日送南朝。（以上见《选巷丛谈》） 

　　○陈聂恒词 

　　艺文志词曲类，陈聂恒《栩园词弃稿》四卷，佚。按《栩园词弃稿》，曩余得于海王邨，镂版精绝，前有顾梁汾先生书，于词学盛衰之故，慨乎言之。略云：“自国初辇毂诸公，尊前酒边，借长短句以吐其胸中。始而微有寄托，久则务为诣畅。香岩、倦圃，领袖一时。唯时戴笠故交，担簦才子，并与燕游之席，各传酬和之篇。而吴越操觚家闻风竞起，选者，作者，妍媸杂陈。渔洋之数载广陵，实为斯道总持。二三同学，功亦难泯。最后，吾友容若，其门地才华，直越晏小山而上之。欲尽招海内词人，毕出其奇，远方骎骎，渐有应者，而天夺之年，未几，辄风流云散。渔洋复位高望重，绝口不谈。于是向之言词者，悉去而言诗、古文辞。回视《花间》、《草堂》，顿如雕虫之见耻于壮夫矣。虽云盛极必衰，风会使然。然亦颇怪习俗移人，凉燠之态，浸淫而入于风雅，为可太息。假令今日，更得一有大力者起而倡之，众人幡然从而和之，安知衰者之不复盛邪？故余之于词，不能无感。而于栩园实不能无望。”（书止此。）栩园词格在《饮水》、《弹指》之间。蚤岁抱安仁之戚，有《金缕曲》十阕。梁汾题云：“人因慧极难兼福，天与情多却费才。”余亦美不胜收。随意录数阕如左，可以概全编矣。陈聂疑系复姓。恒字曾起，一字秋田。 

　　○临江仙（人日） 

　　晓色也知晴更好，檐前几朵花新。翦刀声在隔窗闻。钗头双彩燕，切莫便衔春。　　未便有情如七夕，合欢消息难真。东风吹绉小眉痕。不成还是梦，又是隔年人。（恰合分际，不犯刻露，南宋人逊北宋以此。） 

　　○虞美人（寄贺丈天山） 

　　歌筵凄绝方回句。不道愁如许。江南又是熟梅天。负了月楼花院、一番怜。　　闲来寻梦斜阳里。没个忘忧地。偶然弦外两三声，那得吟魂还在、泪团成。 

　　○鹊桥仙（夜泊虎丘） 

　　阖闾城冷，伍胥潮猛，愁绝不如归去。片帆和月出山塘，尚听得、阊门更鼓。　　清歌欲断，遗钿堪拾，寂寞可中亭路。人家卖酒一灯红，且醉向、溪山佳处。 

　　○定风波（题画） 

　　窣地溪声里月流。柳丝拖得一痕秋。旅雁避人飞不起。烟际。片帆稳稳载闲愁。　　忆自采兰人去后。消瘦。不堪重对白苹洲。似此风光都付与。鸥侣。芦花斜覆梦魂幽。（不黏不脱，题画词，斯为合作。） 

　　○表忠录题词 

　　宋和州防御使刘公师勇，庐州人。（《宋史》附《张世杰传》。元王逢《梧溪集》云山东文安县人，误也。）德佑元年，元师逼常州，知州赵汝鉴遁，郡人钱［山言］以城降。师勇以淮兵复常州，固守不屈。后扈王海上，见时事不可为，忧愤卒，葬粤东赤溪听铜鼓山。江阴金同转归溎笙权赤溪同知时，为表章祠墓，并采辑事实，征题咏，为《表忠录》锲行。余为题词，调水龙吟云：“荒江咽遍寒潮，吊忠更酹兰陵酒。英灵如昨，重围矢石，孤城刁斗。画饼偏安，醇醪末路，壮怀空负。说生平意气，题诗射塔，试旋斡、乾坤手。　　炎徼重寻祠墓，瘴云深、鹤归来否。琼崖玉骨，赤溪血泪，蛮神呵守。五百年来，天时人事，淋浪襟袖。听鼓鼙悲壮，愿屠鲸鳄，为将军寿。”（时东北日俄交閧。）“射塔题诗”见金氏所辑《事略》，江阴悟空寺塔也。师勇以纵酒卒，故曰醇醑未路也。 

　　○陈圆圆舞余词 

　　《梅邨诗集》，《圆圆曲》注：钱湘灵曰：本常州奔牛镇人。（即金牛里。）《武阳志摭遗》：圆圆陈姓，其父曰陈货郎。三桂镇云南，问圆圆宗［尚阝］，谬以陈玉汝对，乃使人以千金招致之。玉汝笑曰：“吾明时老孝廉，岂能为人宠姬叔父耶。”谢弗往。陈货郎至，三桂觞之曲房，持玉杯，战栗坠地，厚其赐归之。按它书载圆圆本邢姓，滇南邸中称邢夫人。据志，则实陈姓，非邢姓矣。暇日因捃摭圆圆事实，牵连记之。圆圆名元，（一作沅。）初与某公子有生死盟。田皇亲购得之。公子遣盗劫之江中，误载它姬以还。盗再往，已有备矣。力战易归。已而事露，祸且不测，公子度不能争，遂以献。见《众香集》小传。（华亭王鸿绪、玉峯徐树敏及渔洋、迦陵诸名辈，撰定国朝闺秀词，名《众香集》。）圆圆工倚声，有《舞余词》。《荷叶杯·有所思》云：“自笑愁多欢少。痴了。底事倩传杯。酒一巡时肠九回。推不开。推不开。”《转应曲·送人南还》云：“堤柳。堤柳。不系东行马首。空余吉缕秋霜。凝泪思君断肠。肠断。肠断。又听催归声唤。”《丑奴儿令·梅落》云：“满溪绿涨春将去。马踏星沙。雨打梨花。又有香风透碧纱。　　声声羌笛吹杨柳，月映官衙。懒赋梅花。帘里人儿学唤茶。”见《众香集》。辛酉城破，圆圆自沉于莲花池，即葬池旁。池中曾放并头莲，在城北商山寺。滇中有《商山鸾影》一卷，载圆圆降鸾之诗，见《颐道堂诗》自注。（云伯有《题阮赐卿公子后圆圆曲》七绝十首。赐卿名福，文达公子，曾亲至圆圆墓上访求轶事。所制曲惜陈集未附录。）曩见四印斋藏圆圆像凡三帧，一明珰翠羽，一六珈象服，一缁衣裙练，名人题咏甚伙。 

　　○冯永年看山楼词 

　　番愚冯恩江（永年），半塘之戚也。戊子二月，余自蜀入都，始识半塘，即以《看山楼词》见贻，并云：“斯人甚好名，若有人为之着录，不知其欣慰奚似。”今事隔十七年，半塘之言犹在耳也。冯官江西南康知县。 

　　○壶中天（避乱章江舟次对月）　　 冯永年 

　　惊魂定否？早白沙洲外，清光如雪。恨雨颦烟收拾尽，漫把冰轮推出。千里波光，满天星影，相映俱澄澈。扣舷长啸，天香飞下琼阙。　　为问当日欢场，曾来相照，可是今宵月？一样团圞秋色好。顿判悲欢情节。数点微云，一行慽雁，似我愁难灭。西风料峭，无端寒透诗骨。 

　　○蝶恋花 

　　秋满长江波浩漫。胜迹凋残，屈指何堪算。吊古新添愁一段。娄妃墓侧徐亭畔。　　莫讶萍踪轻聚散。送客江头，多少帆樯乱。南浦西山青不断。年年只见游人换。 

　　○浣溪沙 

　　恼煞嗁鹃不住嗁。一灯如豆夜凄迷。梦中罗袜是耶非？　　若果它生能再合，便将死别当生离。兰因絮果信还疑。 

　　○凤凰台上忆吹箫 

　　金陵陆筱云校书，于癸丑城陷前一夕，约诸姊妹酣歌醉舞，夜遂自经。无锡杨铁士绘影征，为填此解。 

　　碧玉楼前，石头城外，无端烽火生愁。甚镜花留影，荡漾成秋。弱质何堪再误，风流梦、蓦地回头。聊携酒。蹁跹舞袖。宛转歌喉。　　休休。者番醉也，倩罗帕消除，万种温柔。便剩脂零粉，凭付谁收。化作子规嗁血，声声恨、似切同仇。从今后，紫萝红杜，何处遗坵。（此词因其事可传，存之。） 

　　○黄体正词 

　　《粤西词见》二卷，丙申刻于金陵。尝欲辑补遗一卷，今不复从事矣。黄云湄先生词，余出都后，半塘得于海王邨。今年四月，出以示余，属录入《粤西词补》者也。黄先生名体正，桂平人，嘉庆三年乡试第一，官至国子监典籍。有《带江园小草》，附词。 

　　○夏初临（春暮） 

　　皱绿成波，吹红作雨，东风费尽心情。春似游人，悤悤欲动行旌。光阴梦样难醒，绾晴丝，飘去无声。帘栊昼寂，阑干径峭，院落苔青。　　天涯何处，芳草偏多。玉楼烟重，翠袖寒轻。朱颜易老，怎经花事凋蘦。此恨分明，又烦它，燕子叮宁。共谁听。三眠柳上，坐个黄莺。 

　　○琴调相思引（送春） 

　　梦雨愁云负一春。伤心如别有情人。离筵几刻，怎地不销魂。　　蜂蝶过墙红寂寂，园林回首绿深深。手团风絮，扶醉倚黄昏。 

　　○水龙吟（春江闻蘧） 

　　天涯芳草春初，美人何处潇湘隔。离情欲诉，更沉鼍鼓，波寒瑶瑟。蓦地龙吟，一枝竹裂，江南江北。恁迷蒙烟月，声声弄破，缥缈作、关山白。　　吹散梅魂柳魄。忆当年、动人凄恻。高楼醉倚，清笙漫擫，红牙低拍。回首离亭，万条飞絮，十年孤客。到如今试问，紫鸾黄鹤，阿谁骑得。 

　　○太清春东海渔歌 

