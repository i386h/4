<!-- { "loadSidebar": true } -->
　　毛子晋跋《初寮词》云：“履道由东观入掖垣，由乌府至鳌禁，皆天下第一。或谓其受知于蔡元长，密荐于上，故恩遇如此。”又云：“或云：初为东坡门下士，其后附蔡叛苏。”又《幼老春秋》云：“王安中以文章有时名，交结蔡攸。攸引入禁中，赐燕，作《双飞玉燕》诗。”今就二说考证之。毛跋一曰或谓，再曰或云，殆传疑之词，未可深信。赐燕赋诗，事诚有之，讵必蔡攸引入耶。《宋史》安中本传“有徐禋者，以增广鼓铸之说媚于蔡京。京奏遣禋措置东南九路铜事，且令搜访宝货。禋图绘坑冶，增旧几十倍，且请开洪州严阳山坑，迫有司承岁额数千两。其所烹炼，实得铢两而已。坑术穷，乃妄请得希世珍异与古之宝器，乞归书艺局。京主其言。安中独论坑欺上扰下，宜令九路监司覆之。坑竟得罪。时上方乡神仙之事，蔡京引方士王仔昔以妖术见，朝臣戚里，夤缘关通。安中疏请自今招延山林道术之事，当责所属保任，宣召出入，必令察视其所经由，仍申严臣庶往还之禁。并言京欺君僭上蠹国害民数事。上悚然纳之。已而再疏京罪。上曰：“本欲即行卿章，以近天宁节，俟过此，当为卿罢京。京伺知之，大惧。其子攸日夕侍禁中，泣拜恳祈。上为迁安中翰林学士，又迁承旨”云云。安中对于蔡京，屡持异议，再疏劾京，乃至京惧攸泣，而谓附京结攸者顾如是乎？二家之说，何与史传迥异如是。 

　　○崇宁初无征调 

　　叶少蕴《避暑录话》言：“崇宁初，大乐无征调。蔡京徇议者请，欲补其阙。教坊大使丁仙现云：音已久亡，不宜妄作。京不听，遂使他工为之。逾旬得数曲，即《黄河清》之类。京喜极，召众工试按，使仙现在旁听之。乐阕，问何如。仙现曰：曲甚好，只是落韵。盖末音寄煞他调，俗所谓落腔是也。”按《宋史·乐志》：“政和初，命大晟府政用大晟律，其声下唐乐已两律。然刘昺止用所谓中声八寸七分管为之，又作匏、笙、埙、篪，皆入夷部。至于《征招》、《角招》，终不得其本均，大率皆假之以见征音。然其曲谱颇和美，故一时盛行于天下。然教坊乐工嫉之如雠。其后蔡攸复与教坊用事乐工附会，又上唐谱征、角二声，遂再命教坊制曲。谱既成，亦不克行而止。”云云。今据叶少蕴之言，是当时所制曲，碻有未安，故不克行，非缘教坊乐工嫉之如雠也。 

　　○西施死于水 

　　明杨升庵外集：“世传西施随范蠡去，不见所出。只因杜牧‘西子下姑苏，一舸逐鸱夷’之句而附会也。予窃疑之未有可证，以折其是非。一日，读《墨子》曰：‘吴起之裂，其功也。西施之沉，其美也。’喜曰：‘此吴亡之后，西施亦死于水，不从范蠡去之一证。墨子去吴越之世甚近，所书得其真。然犹恐牧之别有见。后检《修文御览》，见引《吴越春秋》逸篇云：‘吴王亡后，越浮西施于江，令随鸱夷以终。’乃笑曰：此事正与墨子合。杜牧未精审，一时趁笔之过也。盖吴既灭，即沈西施于江。浮，沉也、反言耳。随鸱夷者，子胥之谮死，西施有焉。胥死，盛以鸱夷。今沉西施，所以报子胥之忠，故曰随鸱夷以终。范蠡去越，亦号鸱夷子。杜牧遂以子胥鸱夷为范蠡之鸱夷，乃影譔此事，以坠后人于疑纲也”云云。曩余辑《祥福集》，尝据以辨西施随范蠡游五湖之诬。比阅董仲达（颖）《薄媚西子词》（见《乐府雅词》）其第六歇拍云：“哀诚屡吐，甬东分赐。垂暮日，置荒隅，心知愧。宝锷红委。鸾存凤去，孤负恩怜情，不似虞姬。尚望论功，荣还故里。 

　　降令曰、吴亡赦汝，越与吴何异。吴正怨，越方疑。从公论，合去妖类。蛾眉宛转，竟殒鲛绡，香骨委尘泥。渺渺姑苏，荒芜鹿戏。”此词亦谓吴亡，越杀西施，其曰“鲛绡香骨委尘泥。”又曰“渺渺姑苏”，似亦含有沈之于江之意。与升庵所引《墨子》及《吴越春秋》逸篇之言政合。仲达宋人，如此云云，必有所本。则为西子辨诬，又益一证。当补入《祥福集》。 

　　○生查子误入朱淑真集 

　　欧阳永叔《生查子·元夕》词，误入《朱淑真集》。升庵引之，谓非良家妇所宜。《钦定四库全书提要》辨之详矣。魏端礼《断肠集序》云：“蚤岁父母失审，嫁为市井民妻，一生抑郁不得志。”升庵之说，实原于此。今据集中诗（余藏《断肠集》，鲍渌饮手校本，巴陵方氏碧琳琅馆景元钞本。又从《宋元百家诗》、后邨《千家诗》、《名媛诗归》暨各撰本辑补遗一卷。）及它书考之。淑真自号幽栖居士，钱塘人。（《四库提要》。）或曰海宁人，文公侄女，（《古今女史》。）居宝康巷。（《西湖游览志》：在涌金门内，如意桥北。）或曰钱塘下里人，世居桃邨。（《全浙诗话》。）幼警慧，善读书。（《游览志》。）文章幽艳，（《女史》。）工绘事。（《杜东原集》有朱淑真《梅竹图》题跋。沈石田集有《题淑真画竹诗》。）晓音律。（本诗《答求谱》云：“春醲酽处多伤感，那得心情事管弦。”）父官淛西。绍定三年二月，淑真作《璇玑图记》，有云：家君宦游淛西，好拾清玩。凡可人意者，虽重购不惜也。（《池北偶谈》。）其家有东园、西园、西楼、水阁、桂堂、依绿亭诸胜。（本诗《晚春会东园》云：“红点苔痕绿满枝，举杯和泪送春归。仓庚有意留残景，杜宇无情恋晚晖。蝶趁落花盘地舞，燕随柳絮入帘飞。醉中曾记题诗处，临水人家半掩扉。”《春游西园》云：“闲步西园里，春风明媚天。蝶疑庄叟梦，絮忆谢娘联。蹋草翠茵软，看花红锦鲜。徘徊林影下，欲去又依然。”《西楼纳凉》云：“小阁对芙蕖，嚣尘一点无。水风凉枕簟，雪葛爽肌肤。”《夏日游水阁》云：“澹红衫子透肌肤。夏日初长板阁虚。独自凭阑无个事，水风凉处读残书。”《纳凉桂堂》云：“微凉待月画楼西。风递荷香拂面吹。先自桂堂无暑气，那堪人唱雪堂词。”《夜留依绿亭》云：“水鸟栖烟夜不喧。风传宫漏到湖边。三更好月十分魄，万里无云一样天。”案各诗所云，如长日读书，夜凉待月，碻是家园游赏情景。淑真它作，多思亲念远之意，此独不然。《依绿亭》云“风传宫漏到湖边”，当是寓钱塘作、不在于归后也。］夫家姓氏失考。似初应礼部试，（本诗、《贺人移学东轩》云：“一轩潇洒正东偏，屏弃嚣尘聚简篇。美璞莫辞雕作器，涓流终见积成渊。谢班难继予惭甚，颜孟堪希子勉旃。鸿秸羽仪当养就，飞腾早晚看冲天。”《送人赴礼部试》云：“春闱报罢已三年，又向西风促去鞭。屡鼓莫嫌非作气，一飞当自卜冲天。贾生少达终何寓，马援才高老更坚。大抵功名无早晚，平津今见起甾川。”案二诗似赠外之作。）其后官江南者。（本诗、《春日书怀》云：“从宦东西不自由，亲帏千里泪长流。”《寒食咏怀》云：“江南寒食更风流，丝管纷纷逐胜游。春色眼前无限好，思亲怀土自多愁。”案二诗言亲帏千里，思亲怀土，当是于归后作。）淑真从宦，常往来吴、越、荆、楚间。（本诗、《舟行即事》其六云：“岁暮天涯客异乡，扁舟今又渡潇湘。”《题斗野亭》云：“地分吴楚界，人在斗牛中。”案《舟行即事》其二云：“白云遥望有亲庐。”其四云：“目断亲帏瞻不到。”其七云“庭闱献寿阻传杯。”又，《秋日得书》云：“已有归宁约。”足为于归后远离之碻证。）与曾布妻魏氏为词友，（《御选历代诗余》词人姓氏。）尝会魏席上，赋小鬟妙舞，以飞雪满群山为韵，作五绝句。又宴谢夫人堂有诗，今并载集中。淑真生平大略如此。旧说悠廖，其说有三。其父既曰宦游，又尝留意清玩，东园诸作，可想见其家世，何至下嫁庸夫，一证也。市井民妻，何得有从宦东西之事，二证也。（案本诗，《江上阻风》云：“拨闷喜陪尊有酒，供厨不虑食无钱。”《酒醒》云：“梦回酒醒嚼盂冰，侍女贪眠唤不噟。”《睡起》云：“侍儿全不知人意，犹把梅花插一枝。”淑真诗，凡言起居服御，绝类大家口吻，不同市井民妻。若近日《西青散记》所载贺双卿诗词，则诚邨僻小家语矣。）魏、谢大家，岂友驵妇，三证也。淑真之诗，其词婉而意苦，委曲而难明。当时事迹，别无记载可考。以意揣之，或者其夫远宦，淑真未必皆从。容有窦滔阳台之事，未可知也。（本诗《恨春》云：“春光正好多风雨。恩爱方深柰别离。”《初夏》云：“待封一掬伤心泪，寄与南楼薄幸人。”《梅窗书事》云：“清香未寄江南梦，偏恼幽闺独睡人。”《惜春》云：“愿教青帝长为主，莫遗纷纷点翠苔。”《愁怀》云：“鸥鹭鸳鸯作一池，须知羽翼不相宜。东君是与花为主，一任多生连理枝。”案《愁怀》一首，大似讽夫纳姬之作。近有才妇讽夫纳姬诗云：“荷叶与荷花，红绿两相配。鸳鸯自有群，鸥鹭莫入队。”政与此诗闇合。《游览志余》改后二句作“东君不与花为主，何似休生连理枝。”以为厌薄其夫之左证。何乐为此，其心地殆不可知。）它如《思亲》、《感旧》诸什，意各有指。以证《断肠》之名，（案淑真殁后，端礼辑其诗词，名曰《断肠集》，非淑真自名也。）尤为非是。《生查子词》，今载《庐陵集》第一百三十一卷，（《四库提要》）宋曾慥《乐府雅词》、明陈耀文《花草粹编》，并作永叔。慥录欧词特慎。《雅词》序云：“当时或作艳曲，谬论为公词，今悉删除。”此阕适在选中，其为欧词明甚。余昔校刻《汲古阁未刻本断肠词》，跋语中详记之。兹复箸于篇。 

　　○朱淑真菊花诗 

　　曩余譔词话，辨朱淑真《生查子》之诬，多据集中诗比勘事实。沈匏庐先生《瑟榭丛谈》云：“淑真《菊花诗》‘宁可抱香枝上老，不随黄叶舞秋风’，实郑所南《自题画菊》‘宁可枝头抱香死，何曾吹落北风中’二语所本。志节皦然，即此可见。”其论亦据本诗，足补余所未备，亟记之。 

　　○朱淑真北宋人 

　　朱淑真词，自来选家列之南宋，谓是文公侄女，或且以为元人，其误甚矣。淑真与曾布妻魏氏为词友。曾布贵盛，丁元佑以后，崇宁以前，大观元年卒。淑真为布妻之友，则是北宋人无疑。李易安时代，犹稍后于淑真。即以词格论，淑真清空婉约，纯乎北宋。易安笔情近浓至，意境较沉博，下开南宋风气，非所诣不相若，则时会为之也。《池北偶谈》谓淑真《璇玑图记》，作于绍定三年。绍定当是绍圣之误。绍定、理宗改元，已近南宋末季。浙地隶辇毂久矣。记云：“家君宦游浙西。”临安亦浙西，讵容有此称耶。（按临安府属浙西路，直至宋末未改。） 

　　○朱淑真书有拓本 

