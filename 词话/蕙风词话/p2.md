<!-- { "loadSidebar": true } -->
　　上去声字，近人往往误读。如“动静”之“静”，上声，误读去声。“暝色”之“暝”，去声，误读上声。作词既守四声，则于宋人用“静”字者用上声，用“暝”字者用去声，斯为不误矣。顾审之声调，或反蹈聱牙盭喉之失。意者宋人亦误读误用耶。遇此等处，唯有检本人它词及它人词证之，庶几决定所从。特非精研宫律者之作，不足为据耳。 

　　○上可代入 

　　宋人名作，于字之应用入声者，间用上声，用去声者绝少。检梦窗词知之。 

　　○入声字适用 

　　入声字于填词最为适用。付之歌喉，上去不可通作，唯入声可融入上去声。凡句中去声字能遵用去声固佳，若误用上声，不如用入声之为得也。上声字亦然。入声字用得好，尤觉峭劲娟隽。 

　　○初学宜联句和韵 

　　初学作词，最宜联句、和韵。始作，取办而已，毋存藏拙嗜胜之见。久之，灵源日浚，机括日熟，名章俊语纷交，衡有进益于不自觉者矣。手生重理旧弹者亦然。离群索居，日对古人，研精覃思，宁无心得；未若取径乎此之捷而适也。 

　　○学词须先读词 

　　学填词，先学读词。抑扬顿挫，心领神会。日久，胸次郁勃，信手拈来，自然丰神谐鬯矣。 

　　○词意忌复 

　　词贵意多。一句之中，意亦忌复。如七字一句，上四是形容月，下三勿再说月。或另作推宕，或旁面衬托，或转进一层，皆可。若带写它景，仅免犯复，尤为易易。 

　　○改词之法 

　　佳词作成，便不可改。但可改便是未佳。改词之法，如一句之中有两字未协，试改两字，仍不惬意，便须换意，通改全句。牵连上下，常有改至四五句者。不可守住元来句意，愈改愈滞也。 

　　○改词须知挪移法 

　　改词须知挪移法。常有一两句语意未协，或嫌浅率，试将上下互易，便有韵致。或两意缩成一意，再添一意，更显厚。此等倚声浅诀，若名手意笔兼到，愈平易，愈浑成，无庸临时掉弄也。 

　　○词中对偶 

　　词中对偶，实字不求甚工。草木可对禽蛩也，服用可对饮馔也。实勿对虚，生勿对熟，平举字勿对侧串字。深深浅浓淡，大小重轻之间，务要侔色揣称。昔贤未有不如是精整也。 

　　○起处不宜泛写景 

　　近人作词，起处多用景语虚引，往往第二韵方约略到题，此非法也。起处不宜泛写景，宜实不宜虚，便当笼罩全阕，它题便挪移不得。唐李程作《日五色赋》，首云：“德动天鉴，祥开日华。”虽篇幅较长于词，亦以二句櫽括之，尤有弁冕端凝气象。此旨可通于词矣。 

　　○作词要句中有意 

　　作词不拘说何物事，但能句中有意即佳。意必己出，出之太易或太难，皆非妙造。难易之中，消息存焉矣。唯易之一境，由于情景真，书卷足，所谓满心而发，肆口而成者，不在此例。 

　　○词须选韵 

　　作咏物咏事词，须先选韵。选韵未审，虽有绝佳之意，恰合之典，欲用而不能。用其不必用，不甚合者以就韵，乃至涉尖新，近牵强，损风格，其弊与强和人韵者同。 

　　○虚字叶韵最难 

　　词用虚字叶韵最难。稍欠斟酌，非近滑，即近佻。忆二十岁时作《绮罗香》，过折云：“东风吹尽柳绵矣。”端木子畴前辈［采］见之，甚不谓然，申诫至再。余词至今不复敢叶虚字。又如“赚”字“偷”字之类，亦宜慎用，并易涉纤。“儿”字尤难用之至。（如船儿、叶儿、风儿、月儿云云。］此字天然近俚，用之得，如闺人口吻，即亦何当风格。乃至邨夫子口吻，不尤不可向迩耶。若于此等难用之字，笔健能扶之使竖，意精能炼之使稳，庶极专家能事矣。斯境未易臻，仍以不用为是。 

　　○宋词宜多读多看 

　　两宋人词宜多读、多看，潜心体会。某家某某等处，或当学，或不当学，默识吾心目中。尤必印证于良师友，庶收取精用闳之益。洎乎功力既深，渐近成就，自视所作于宋词近谁氏，取其全帙研贯而折衷之，如临镜然。一肌一容、宜淡宜浓，一经侔色揣称，灼然于彼之所长、吾之所短安在，因而知变化之所当亟。善变化者，非必墨守一家之言。思游乎其中，精骛乎其外，得其助而不为所囿，斯为得之。当其致力之初，门径诚不可误。然必择定一家，奉为金科玉律，亦步亦趋，不敢稍有逾越。填词智者之事，而顾认筌执象若是乎？吾有吾之性情，吾有吾之襟抱，与夫聪明才力。欲得人之似，先失己之真，得其似矣，即已落斯人后，吾词格不稍降乎。并世操觚之士，辄询余以倚声初步何者当学，此余无词以对者也。 

　　○勿学辛吴 

　　情性少，勿学稼轩。非绝顶聪明，勿学梦窗。 

　　○不必学唐五代词 

　　唐五代词并不易学，五代词尤不必学，何也。五代词人丁运会，迁流至极，燕酣成风，藻丽相尚。其所为词，即能沉至，祇在词中。艳而有骨，祇是艳骨。学之能造其域，未为斯道增重。矧徒得其似乎。其铮铮佼佼者，如李重光之性灵，韦端己之风度，冯正中之堂庑，岂操觚之士能方其万一？自余风云月露之作，本自华而不实。吾复皮相求之，则嬴秦氏所云甚无谓矣。晚近某词派，其地与时，并距常州派近。为之倡者，揭橥《花间》，自附高格，涂饰金粉，绝无内心。与评文家所云“浮烟涨墨”曷以异。虽无本之文，不足以自行。历年垂百，衍派未广，一编之传，亦足贻误初学。尝求其故，盖天事绌、性情少者所为，曷如不为之为愈也。 

　　○北宋人手高眼低 

　　余尝谓北宋人手高眼低。其自为词诚琼（去玉）乎弗可及。其于它人词，凡所盛称，率非其至者。直是口惠，不甚爱惜云尔。后人习闻其说，奉为金科玉律，绝无独具只眼，得其真正佳胜者。流弊所极，不特埋没昔贤精谊，抑且贻误后人师法。北宋词人声华藉甚者，十九钜公大僚。钜公大僚之所赏识，至不足恃，词其小焉者。 

　　○词用诗句曲用词事 

　　两宋人填词，往往用唐人诗句。金元人制曲，往往用宋人词句。尤多排演词事为曲。关汉卿、王实甫《西厢记》出于赵德麟《商调蝶恋花》，其尤箸者。检《曲录》杂剧部，有《陶秀实醉写风光好》、《晏叔原风月鹧鸪天》、《张于湖误宿女贞观》、《蔡萧闲醉写石州慢》、《萧淑兰情寄菩萨蛮》，皆词事也。就一剧一事而审谛之，填词者之用笔用字何若？制曲者又何若？曲由词出，其渊源在是。曲与词分，其径涂亦在是。曲与词体格迥殊、而能得其并皆佳妙之故，则于用笔用字之法，思过半矣。 

　　○词与曲作法不同 

　　曲有煞尾，有度尾。煞尾如战马收缰，度尾如水穷云起。［见董解元《西厢记》眉评。］煞尾犹词之歇拍也。度尾犹词之过折也。如水穷云起，带起下意也。填词则不然，过拍祇须结束上段，笔宜沉着。换头另意另起，笔宜挺劲。稍涉曲法，即嫌伤格。此词与曲之不同也。 

　　○明以后词纤庸少骨 

　　明以后词，纤庸少骨。二三作者，亦间有精到处。但初学抉择未精，切忌看之。一中其病，便不可医也。东坡、稼轩，其秀在骨，其厚在神。初学看之，但得其麤率而已。其实二公不经意处，是真率，非麤率也。余至今未敢学苏、辛也。 

　　○求词词外 

　　《织余琐述》云：“蕙风尝读梁元帝《荡妇思秋赋》，至‘登楼一望，唯见远树含烟。平原如此，不知道路几千’。呼娱而诏之曰：‘此至佳之词境也。看似平淡无奇，却情深而意真。求词词外，当于此等处得之。’” 

　　○宋人杂用元寒删先四韵 

　　又云：“元白朴《天籁集》满庭芳小序：‘屡欲作茶词，未暇也。近选宋名公乐府，黄、贺、陈三集中，凡载《满庭芳》四首，大概相类，互有得失。复杂用元、寒、删、先韵，而语意苦不伦’云云。近人词此四韵多通叶，昔贤不谓然也。夫词虽慢调，韵不逾十。即如寒、删两韵，本韵之字即独用不患不敷，矧已通叶，何必再阑入元、先部乎。其为取便，亦已甚矣。” 

　　○词不可概人 

　　晏同叔赋性刚峻，而词语特婉丽。蒋竹山词极秾丽，其人则抱节终身。何文缜少时会饮贵戚家，侍儿惠柔，慕公丰标，解帕为赠，约牡丹时再集。何赋《虞美人》词有“重来约在牡丹时，只恐花枝相妒，故开迟”之句，后为靖康中尽节名臣。○国朝彭羡门孙遹《延露词》，吐属香艳，多涉闺襜。与夫人伉俪綦笃，生平无姬侍。词固不可概人也。 

　　○校词纷心 

　　余癖词垂五十年，唯校词绝少。窃尝谓昔人填词，大都陶写性情，流连光景之作。行间句里，一二字之不同，安在执是为得失。乃若词以人重，则意内为先，言外为后，尤毋庸以小疵累大醇。士生今日，载籍极博。经史古子，体大用闳，有志校勘之学，何如择其尤要，致力一二。词吾所好，多读多作可耳。校律犹无容心，矧校字乎。开兹缥帙，铅椠随之。昔人有校雠之说，而词以和雅温文为主旨。心目中有雠之见存，虽甚佳胜，非吾意所专注。彼昔贤曷能诏余而牖之。则亦终于无所得而已。曩锡山侯氏刻《十名家词》，顾梁汾为之序，有云：“读书而必欲避讹与混之失，即披阅吟讽，且不能以终卷，又安望其畅然拔去抑塞，任为流通也。”斯语浅明，可资印证。盖心为校役，订疑思误，丁一确二之不暇，恐读词之乐不可得，即作词之机亦滞矣。如云校毕更读，则扫叶之喻，校之不已，终亦纷其心而弗克相入也。 

　　○历代诗余依调胪列 

　　《御选历代诗余》，每调胪列如干首。每填一调，就诸家名作参互比勘。一声一字、务求合乎古人。毋托一二不合者以自恕。则不特声韵无误，即宫律之微，亦可由此研入。 

　　○玉梅玲珑四犯有寄托 

　　《玉梅后词》[玲珑四犯]云：“衰桃不是相思血，断红泣、垂杨金缕。”自注：“桃花泣柳，柳固漠然，而桃花不悔也。”斯旨可以语大。所谓尽其在我而已。千古忠臣孝子，何尝求谅于君父哉。 

　　○词林正韵最为善本 

　　吴县戈顺卿（载）《翠微花馆词》，褎然钜帙，以备调守律为主旨，似乎工拙所弗计也。惟所辑《词林正韵》，则最为善本。曩王氏四印斋依戈氏自刻本，刻坿《所刻词》后。倚声家圭臬奉之。顺卿夫人金婉，字玉卿，有《宜春舫诗词》。《为外录词林正韵毕书后》云：“罗襦甲帐愧非仙。写韵何妨手一编。从此词林增善本。四声堪证宋名贤。” 

　　●卷二 

　　○词有穆之一境 

