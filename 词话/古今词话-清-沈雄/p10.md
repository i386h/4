<!-- { "loadSidebar": true } -->
　　王阮亭曰：羡门於广陵旅舍，读蓉渡诸词，曰：“得不为秀老所呵耶，若此泥犁，安得有空日。”余应之曰“山谷迄今泥犁，尽如我辈，便无俗物败人意。”
　　○邹董颇滥笔墨
　　董文友曰：人称邹、董颇滥笔墨，意欲焚之，恐如王考功言，於两庑无分耳。程村应之曰，待欧公罢祀日，再作理会，六一词定是无传也。
　　○诸家艳词
　　黄九烟曰：兰陵邹祗谟、董以宁辈，分赋十六艳等词。云间宋徵舆、李雯，共拈春闺风雨诸什。Т浦沈雄亦合殳丹生、汪枚、张赤共仿玉台杂体。余数往来吴淞间过之，欲作一法曲弁言而未竟，殊为欠事。
　　○词家以兄弟五人名者
　　《柳塘词话》曰：词家以兄弟五人名者，南渡後，李氏花萼集，洪、漳、泳、氵全、氵制。他如杜伯高早登东莱之门，而仲高、叔高、季高、幼高，才名不肯相下。叶正则有杜子五兄弟之称。若今新城士禄、士礻真、士禧、士，亦世所仅见者矣。
　　○二王好香奁
　　金粟词话曰：汪琬说铃云，二王好香奁，倡和每至数十首。刘比部寓书问讯之，王六西樵，不致堕冬郎云雾否，是虽慧业不作可也。余戏语之，不解填词，日诵楞严，岂足了事。
　　○西樵阮亭诗词同工
　　丁景侣曰：尽谓填词能损诗骨，近代何、李诸大家，亦不肯降格为之。往日薛行屋侍郎曾语李昌垣学士，劝勿多作，以崇诗格，以今观西樵、阮亭异曲同工若此，词之与诗，一耶二耶。
　　○董田之争
　　张砚铭曰：董苍水与田{髟弗}渊，为义樽义墨之会。酒国兴师，互相声讨，余最後赋一阕为排解之，江都相，孟尝君，从此相和睦。可想见高阳狂态。
　　○词人不拘
　　《柳塘词话》曰：钱葆芬年方总角，即好倚声。酒肆粉墙倡家团扇，每因兴会，辄有斜行。丁药园自徙靖安，躬自饭牛。行游紫塞，而吟诵自若。词人所至，不可拘摄如此。
　　○云门一僧巫山一段云
　　《柳塘词话》曰：选本多以衲子女郎为殿後，然女郎易见，衲子罕闻。康熙初，云门一大僧枉过柳塘，留巫山一段云词云：“竹杖穿花径，兰桡渡柳村。欹斜古寺白云屯。相对坐黄昏。香篆消残印，霜花冻晓痕。十年情事若为论。一笑月临轩。”则又韶秀绝伦之语。他如云汉、澹归，各有专刻，月函亦有禅乐府，皆石门文字一流人也。
　　○徐湘流子
　　曹秋岳曰：故相国陈素庵徐夫人名灿者，有湘词百首。今得记其风流子云：“只如昨日事，回头想，早已十经秋。向洗墨池边，装成书屋，蛮笺象，别样风流。残红院，几番春欲去，却为个人留。宿雨低花，轻风侧蝶，水晶帘卷，恰好梳头。西山依然在，知何意冯槛，怕举双眸。便把红萱酿酒，只劝人愁。谢前度桃花，休开碧沼，旧时燕子，莫过朱楼。悔杀双飞采翼，忄吴到瀛州。”
　　○随草诗馀
　　沈雄曰：往日读文江倡和，余师牧斋叙之，雪堂跋之，所谓司马梅公，敛经济之业，养晦名园，远山夫人，以林下之风，联吟一室者是也。今得读其随草诗馀，登其一二唱和者，以备佳话。远山元日试笔云：“清烟正吐。玉漏频催五。数点梅花香绣户。犹带冬残嫩雨。相看醉饮屠苏。归来更尽欢娱。却喜新添采胜，炉烟漫进金凫。”此清平乐也。梅公赓韵云：“银缸焰吐。照彻梅妆五。夜半忽惊天欲语。做出风风雨雨。朝来品汇扶苏。韶光渐渐堪娱。乍溢平湖新水，相看待浴凫。”远山复次康小范内君木兰花云：“杏园春暮。艳夺朝霞新彩露。翠黛痕收。笑对桃花小槛幽。雕梁燕语。草长蘼芜卸几处。彤管萧萧。和罢阳春柳絮飘。”词皆隽永有致，得一唱三叹之妙，而不为妍媚之笔。
　　○竿梦棠集
　　竿梦棠集，沈宜修字宛君，一女名纨纨，字昭齐，有愁言集。一女名小鸾，字琼章，有返生香词。其宛君浣溪沙云：“淡薄轻阴拾翠天。细腰柔似柳飞绵。吹箫闲向画屏前。诗句半缘芳草断，鸟啼多为杏花残。夜寒红露湿秋千。”其纨纨浣溪沙云：“几日轻寒懒上楼。重帘低控小银钩、东风深钅巢一窗幽。昼永半消春寂寂，梦残独语思悠悠。近来长自只知愁。”其小鸾南柯子秋思云：“门掩瑶琴静，窗消画卷闲。半庭香雾绕阑干。一带淡烟江树，隔楼看。云散青天瘦，风来翠袖宽。嫦娥眉又小檀弯。照得满阶花影，只难攀。”虞美人残灯云：“深深一点红光小。薄缕微烟袅。锦屏斜背汉宫中。曾照阿娇金屋，泪痕浓。朦胧穗落轻烟散。顾影浑无伴。怆然午夜漫凝思。恰似去年秋夜，雨窗时。”填词俱富，尽称令晖、道蕴，萃於一门，惜乎天靳，惜乎天靳之以年也。
　　○龚静照醉花阴
　　吴园茨曰：梁溪龚静照有醉花阴云：“粉窖眠香红串泪。两眼凝秋水。被冷叠鸳鸯，有梦何曾，熨贴心头去。碧云冉冉黄花地。半晌披帷起。担受峭寒生，不奈虫吟，况续廉纤雨。”馀词如是，余於鹃红草为弁言其首。
　　○吴文青如梦令
　　《柳塘词话》曰：梁溪吴文青者，善绘牡丹鹦鹉，日以易米为举案之供。久客寄吴门，有题鹦鹉如梦令云：“本是乌衣伴侣。不学文沙渚。偶尔寄寒庑，消受酸风苦雨。无语。无语。犹自解怜毛羽。”其咏红豆壶天晓云：“艳比鲛人泪颗，光交帝网珠丝。根苗何处种相思。不道相思是此。鹦鹉啄残何有，珊瑚碾就无疑。随人抛掷本如斯。但少记歌娘子。”
　　○沈树荣与庞蕙攘词
　　周铭词选曰：沈树荣素嘉者，同邑叶氏蕙稠之女，叶子舒颖之室也。其为临江仙病起云：“草草妆台梳裹了，曲阑干外凝眸。年光荏苒又深秋。一番风似剪，两度月如钩。病起高堂频嘱道，而今莫更多愁。愁时检点也应休。青山来眼底，新柳上眉头。”淡雅胜人百倍。庞蕙攘者，同里吴锵室人也。其赋惜花春起早寄画堂春云：“九十春光一瞬间。惜花早向花看。昨宵丝雨淡云边。红紫嫣然。领取晓风残月，莫教莺燕争先。困人无奈晚春天。不忍贪眠。”翩翩林下之选，其金闺赋赠，彤管分题，所谓清丽相须者也。
　　○无名氏菩萨蛮
　　《柳塘词话》曰：往年余参军幕，不省幕庭景象，有邮寄菩萨蛮两阕者。今为记之云：“画弓横掩纤腰底。盘雕捧鹘娇何许。雪作落梅妆。蝉纱罩眼忙。马驮空小胆。毳帐和天晚。才倚胥为忄。归牵百宝鞍。”“衿长袖窄盘金领。一围腻玉搓圆。银管早分烟。含情逗舌尖。左贤骄作伴。斜堕乌丝辫。不羡汉红裙。琵琶马上闻”。此无名氏无题，不忍遗之也。 
　　●词品上卷
　　○原起
　　张炎曰：粤自隋唐以来，声诗间出为长短句。至於尊前、花间，迄於崇宁，立大晟府，命周邦彦诸人，讨论古昔，由此八十四调之声始传。其後万俟雅言辈增衍慢、曲、引、近，或移宫换羽，为三犯、四犯，按充为之，其曲遂繁。
　　黄曰：长短句始於唐，盛於宋。唐词具载花间集，宋词多见於曾端伯所编复雅一集，兼采唐宋，迄於宣和之季，凡四千三百馀首，吁，亦备矣。况中兴以来，作者继出，及乎近世，人各有词，词各有体。知之而未见，见之而未尽者，不胜算也。
　　俞彦曰：词何以名诗馀，诗亡然後词作，故曰馀。非诗亡，所以歌咏诗者亡也。周东迁，三百篇音节始废。至汉而乐府出，乐府不能以代民风而歌谣出。六朝至唐，乐府又不胜诘曲而近体出。五代至宋，近体又不胜方板而诗馀出。唐之诗、宋之词，甫脱颖而已传遍歌工之口，元世犹然，今则绝响。即诗馀中有采入南戏引子，率皆小令，其慢词不知为何物。此诗馀之亡，所以歌咏诗馀者亡也。
　　王岱曰：诗至於馀而诗亡，馀至於极妙而诗复存。是薄诗之气者馀也，救诗之腐者亦馀也。诗以温厚含蓄，怨不怒，哀不伤，乐不淫为旨。词则欲其极怒、极伤、极淫而後已，元气於此尽矣。观唐以後诗之芜涩，反不如词之清新，使人怡然适性，不惟不欲少留元气，若以不留元气为妙者。是时代升降，学力短长各殊，气运至此，不容不变动，人心之巧，不容不剖露，即作者当亦不自知其何故。是诗之不至於尽亡，则实馀有以存之也。徐师曾曰：自乐府亡而声律乖，李白始作清平调、忆秦娥、菩萨蛮，时因效之。厥後行卫尉少卿赵崇祚，辑花间词五百阕，为近代填词之祖。陆放翁云：诗至晚唐五季，气格卑陋，千家一律，而长短句独精巧高丽，後世莫及。此事之不可晓，盖伤之也。然谓之填词，则调有定格，字有定数，韵有定声，间有长短句，或可损益，亦必凛遵於所自也。
　　陈大樽曰：宋人不知诗而强作诗，其为诗也，言理而不言情，终宋之世无诗。然宋人忄愉愁怨之致，动於中而不能抑者，类发於诗馀，故其所造独工。盖以沉挚之思而出之必浅近，使读之者骤遇之，如在耳目之表，久诵之，而得隽永之趣，则用意难也。以狷利之词而制之实工炼，使篇无累句，句无累字，图润明密，言如贯珠，则铸词难也。其为体也纤弱，明珠翠羽，尚嫌其重。何况龙鸾，必有鲜妍之姿，而不藉粉泽，则设色难也。其为境也婉媚，虽以惊露取妍，实贵含蕴不尽，时在低徊唱叹之际，则命篇难也。宋人专事之，篇什既富，触景皆会，虽高谈大雅，而亦觉其不可废也。
　　○疏名
　　都穆曰：满庭芳，取柳柳州“满庭芳草积”。玉楼春，取白香山“玉楼宴罢醉馀春”。霜叶飞，取杜子美“清霜洞庭叶，故欲别时飞”。宴清都，取沈隐侯“朝上阊阖宫，夜宴清都阙”。又云：风流子，出刘良文选注，言其风美之声，流於天下，子者，男子通称。荔枝香，出唐书，贵妃生日，命小部奏新曲未有名，适进荔枝，故以名曲。解语花，出天宝遗事，亦明皇称贵妃语。解连环，出庄子，连环可解。华胥引，出列子，梦游华胥之国。塞垣春，出後汉鲜卑传。玉烛新，出尔雅。此载南濠诗话者。
　　杨慎曰：词句多取诗句，如蝶恋花，取梁元帝“翻阶蛱蝶恋花情”。满庭芳，取吴融“满庭芳草易黄昏”。点绛唇，取江淹诗“白雪凝琼貌，明珠点绛唇”。鹧鸪天，取郑诗“春游鸡鹿塞，家在鹧鸪天”。惜馀春，取太白赋语。浣溪沙，取杜少陵诗。青玉案，取四愁诗语。西江月，取卫万诗“只今惟有西江月，曾照吴王宫里人”。踏莎行，取韩“踏莎行草过春溪”。萧湘逢故人，柳恽诗也。粉蝶，毛滂词与花同活句也。菩萨蛮，西域妇人髻也。苏幕遮，高昌女子所戴油帽。尉迟杯，尉迟敬德饮酒必用大杯也。兰陵王，王入阵必先，言其勇也。生查子，查即古槎字，张骞事也。多丽，张均妓名，善琵琶者也。念奴娇，玄宗宫人念奴也。见词品。
