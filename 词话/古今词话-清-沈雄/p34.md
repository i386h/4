<!-- { "loadSidebar": true } -->
　　兰皋集曰：闻华中翰之词最工香奁，玉楼春数阕，此其零膏剩粉，座间犹留三日香者也。其伯仲如君服善诗，一生不作酬应语。君庸善曲，如鞭歌妓、灞亭秋诸剧，盛传人口，皆妙绝尘表。若中翰之慷慨殉国，又不可以柔情艳语测之耳。
　　○陈大樽《湘真集》
　　兰皋集曰：有赞大樽，文高两汉，诗轶三唐，苍劲之色，与节义相符者。乃湘真一集，风流婉丽如此。传称河南亮节，作字不胜绮罗，广平铁心，梅赋偏工清艳，吾於大樽益信。
　　○吴惕庵《北征小草》
　　《柳塘词话》曰：明季惕庵西郊较射，便读其东湖杂感云：”深宫醉舞夜，敌国卧薪时。“想见其有心斯世。惕庵服上刑，武林僧名敬然者，乞遗骸於张抚军，葬菜园中，为位哭之，岁时供以麦饭。犹传其浪淘沙绝命词，成败论英雄，史笔朦胧云云。
　　○徐白《笑庵词》
　　《柳塘词话》曰：山人遘变後，足迹不入城市。筑室於万笏山前，馆娃宫左，写幅青山，以易白粲而已。好慕毛滂、谢逸之为词，尚有吟咏馀意，小令差有可观也。
　　○叶绍袁迁聊词
　　江尚质曰：叶天寥水部词，偶见其浣溪沙云：“银粉画云乾蝶梦，绣针抛雨湿鹃愁，冶笑博开双脸白，春愁不上小眉青。”先辈遂有此新艳过人之句。其词三十三首，名迁聊集。
　　○周永年怀响斋词
　　沈雄曰：安期师，以博洽著名，冢宰白川之孙，固世其家学者。虞山钱牧斋师所撰列朝诗选，从中补辑亦多。所著词规未竟，无後而废。剩有怀响斋词，如“宿雨揩靡新月色，晚风抬举好花枝”。新艳如是。
　　○汤传楹《湘中草》
　　沈雄曰：汤字卿谋，多才早矢，著贫病秋笺。卿谋死，其友尤悔庵为文哭之，情至之语，亦数千言，在他人不能下一字。别为之刻湘中草，小词特多秀发之句，而藻思总不由人者。
　　○钱继章《菊农长短句》
　　沈雄曰：魏里钱尔斐，五十三年填词手也。曾贻我菊农长短句，见其编以岁月，感慨系之，其词亦整而有法。
　　○王《二槐堂词》
　　王迈人曰：余兄介人专习词，集必备诸调，调复备诸体。二槐堂稿，遂以千计。迨遭盗，尽沉之江，身亡无有存者。余援闻鹿城何太初有选本，求得之，乃十之二三也。陈大樽序之，余梓之，以俟世之阅者。
　　○易震吉《佳哉轩词》
　　沈雄曰：顾庵学士，贻我佳哉轩词，盖易月槎稿也，流寓金陵所得。词总不拾人牙後慧，而饶有别致。
　　○夏存古《玉樊堂词》
　　《柳塘词话》曰：夏存古玉樊堂词，向得之曹顾庵五集中。见其词致，慷慨淋漓，不须易水悲歌，一时凄感，闻者不能为怀。留此数阕，以当东京梦华录也。
　　○徐士俊雁楼词
　　《柳塘词话》曰：野君与余论诗，如康庄九逵，车驱马骤，易为假步。词如深岩曲径，丛条幽花，源几折而始流，桥独木而方渡，非具骚情赋骨者，未易染指。其言正为吾辈长价。
　　○吴伟业《梅村词》
　　熊雪堂曰：情语不嫌其尽，终不露英雄女本色，则尤服其无一字欺人处。
　　王阮亭曰：娄东吴祭酒长短句，能驱使南北史为体中独创。小词流丽稳贴，不徒直逼幼安也。
　　沈雄曰：有以梅村比吴彦高者曰，吴郎近以乐府高天下。余读其“十八年来如梦，万事凄凉”，几使唾壶欲碎。
　　江尚质曰：祭酒神於使事，又得一唱三叹之旨。若其艳情动色，岂真效樊川风致，所谓“正是客心愁绝处，见人红袖倚高楼”，亦复未能免此。
　　○熊文举雪棠集
　　倚声集曰：新建词，不矜奇斗丽，犹有晏氏父子之风。
　　《柳塘词话》曰：少宰夫人，为广陵内君杜猗兰。丙戌南归，为远山夫人作词叙，以酬南乡子之赠。所云，庆易水之生还，羡鉴湖之得请，良有以也。雪堂可谓不孤矣。
　　○龚鼎孳香严斋词
　　倚声集曰：南宋诸词以进奉故，未免浅俗取妍。香严一集，如此雕搜采致，仍归生色真香，所谓妙音难文，未易为浅人索解。
　　徐钅九曰：古人蕴藉生动，一唱三叹，以不尽为嘉。清真以短调行长调，滔滔漭漭，如唐初四杰作七古，嫌其不能尽变。至姜、史、蒋、吴融炼字句，法无不备，兼擅其胜者，惟芝麓尚书矣。
　　○曹溶寓言集
　　陈素庵曰：秋岳词，从无一蹈袭之语，正不必拟之以周、秦，周、秦合让一头地。
　　龚芝麓曰：君词如晏小山，合情景之胜，以取径於风华者，所云“舞低杨柳楼心月，歌罢桃花扇底风”，庶乎。
　　○单恂竹香庵词
　　沈雄曰：曾见莼僧与同学论  ，所尚当行者，选旨遥深，含情丽楚，纵复弦中防露，衿里回文，要不失三百篇与骚赋古乐府之遗意。故其竹香庵词工於言情，而藻思丽句，复不犹人也。
　　○陈世祥散木词
　　沈雄曰：善百老於填词，曾贻我半豹吟、虫馀集。数年以来，情词婉至，诸家必以散木为金荃、兰畹之比，故咸快其流传。自以散木名其词。
　　○梁清标棠村词
　　梁冶湄曰：叔父家法，自理学经济诸书外，稗官野史，不许子弟流览。然使其涉猎诗词者，所以发其兴观群怨，使知古来美人芳草，皆有寄托也。故得从间窃观蕉林集，凡乐章小令，必一一从纨素间志之。
　　○宋徵舆幽兰草
　　倚声集曰：幽兰诸词，不及湘真，於新警中，仍留蕴藉。以才情论，则辕文居胜。
　　彭羡门曰：词於云间称盛，然能作景语，不能作情语。尝从素Ψ见宋宗丞长相思十六阕，力仿沈休文六忆诸体。言情之作，刻划无馀，斯为优矣。
　　○宋琬二乡亭词
　　沈雄曰：闻荔裳观察，只闭户两月，而竟为填词老手。余最服其赋情之真挚，用语之苍古，是以夙学之淹贯，而溢为声歌，故不难也。
　　○李纲兰草
　　曹顾庵曰：云间诸子填词，必不肯入姜之琢语，亦不屑为柳七俳调。舒章舍人，是欧秦入手处。
　　邹程村曰：舒章作小重山除夕，全不学村夫子面目。
　　○贺裳红牙词
　　王阮亭曰：红牙咏燕词，“斜日拖花，微风扑絮”，不独措语之工，正如柳塘花坞之诗，读之便觉春光骀宕。
　　彭羡门曰：红牙一集，其刻划迷离处，西陵松柏，北里菖蒲，履遗缨绝，宛然在目。
　　邹程村曰：余过金阊，贺拓庵为余言，黄公少时，风流倜傥，在青樱桃叶间，大有佳语。此醉花阴即事，入之北里志中，犹令读者想十四楼风味也。
　　○董以宁国仪集
　　曹掌公曰：董文友，殆仿毛文锡之赞成功而不及者也，颖异居然第一。
　　沈偶僧曰：毛驰黄评杨升庵词，有沐兰浴芳，吐雪含英之妙，将无词有别肠乎。以余读文友词极其儇巧，恰合屯田待制得意处。国仪一集，几四百首，又巩其以喁喁女语、渐沦落於渔樵问答也，故欲力为芟而存之。
　　○王庭秋闲草
　　沈雄曰：王阮亭推服方百五言，逼真韦左司，故其词且淡冶而不嫌於俚，刻入而不伤於率。学道人固无一事荒唐，无一语欺人处。
　　○曹尔堪南溪词
　　吴梅村曰：顾庵诸词，有渭南之萧散，无後村之粗豪，南宋当家之技。
　　邹程村曰：南溪诸词，能取眼前景物，随手位置，所制自成胜寄。如晏小山善写杯酒间一时意中事，当使莲鸿、云别按红牙以歌之。
　　○宋荦枫香词
　　曹秋岳曰：汤潜庵称牧仲诗为萧闲澹远，於山水文章有深情者。枫香小词，亦浸淫於乐府，流溢而为法曲，不作儇巧，是一大家。
　　沈雄曰：我友甫草、其年辈，数游京洛，归即艳称宋公为风雅宗盟。今读枫香一刻，固集周、柳、辛、陆诸家而为大成，翩翩材藻，正不屑争雄於下中李、蔡也。
　　○王士禄《炊闻卮语》
　　邹程村曰：西樵考功、无题诸诗，丽情逸致，已见一斑。所撰然脂百馀卷，朱鸟轶事数帙，大为彤管纪胜。而炊闻卮语，亦复新艳自矜。尤悔庵为之叙，更为赏识不倦也。
　　○丁澎扶荔词
　　沈雄曰：药园祠部於拂意时，不作傺伥语，偏工旖旎愁肠。故扶荔词，曲尽纤艳之思。其友亦有以词柬之者，“劝君莫负赏花时，幸归矣，长嘘复奚为。黄须笑援凭红肌，论英雄如此足矣。”其中调行香子、两同心诸作，犹有酒悲馀绪。
　　○尤侗百末词
　　倚声集曰：展成所作，字字隽脱，有瑶天笙鹤之致。西堂杂俎诸刻，自尔欣艳宸衷也。
　　《柳塘词话》曰：晦庵人文压倒一世。每为填词家作小序，不用树颠苦思，亦更层次有致，落笔便有隽上殊胜之想。
　　○韩纯玉凤晨堂词
　　徐瞿庵曰：子蘧为吴兴人文之望，间赋小词，必措语鲜绽，谋篇清圆，不为透露，亦非沉刻，填词上乘也。
　　○沈廉东江别业
　　沈雄曰：家去矜诸词，率从屯田、待制浸淫而出，言情最为浓挚，又必欲据秦、黄之垒以鸣得意，所以来宋歇浦之论词书也。
　　○余怀秋雪词
　　吴梅村曰：澹心词，大要本於放翁，而点染藻艳，出脱轻俊，又得诸金荃、兰畹。此由学富而才俊，无所不诣其胜耳。
　　龚芝麓曰：澹心余子，惊才绝艳，吐气若兰。而搦管题词，直搴淮海之旗，夺小山之簟者。
　　○吴绮《艺香词》
　　王阮亭曰：吴园次太守，工为小赋，隽逼庾、鲍。词亦哀江南之流。
　　吴慊庵曰：吴兴有艺香山，为西施种兰处。家园次适守是邦，取以名词者也。其深丽绵密，集周、秦诸家而为大成。海内操觞家，堪语此者且少。
　　○王士祯衍波词
　　词衷曰：衍波一集，体备唐宋，目不给赏。如扬子江上之“风高雁断”，蜀岗眺望之“乱柳栖鸦”，非坡公之吊古乎。咏镜之“一泓秋水碧於烟”，赠雁之“水碧沙明，参横月落，还向潇湘去”，非梅溪、白石之赋物乎。“楚簟凉生，孤睡何曾着。借锦水桃花笺色，合鲛泪和入俞糜，小字重封”，非清真、淮海之言情乎。要其工致而绮靡者，花间之致语也。其婉恋而流转者，草堂之丽字也。填词於是无憾矣。
　　汪蛟门曰，阮亭尝称易安、幼安俱济南人物，各擅词家之胜。衍波一集，既和漱玉，复仿稼轩，千古风流，遂欲一身兼并耶。
　　○黄永溪南词
　　沈雄曰：溪南词，不趋新斗险，整摄自馀情致。余偕其年读溪南词金缕曲云：“说年来家同鸥泛，门央鹤守。细注农家新月令，乐事吾生尽有。茅檐下，乌乌罨画戴溪都不恶，好风光只落闲人手。”得想见其生趣。
　　○宗元鼎芙蓉集
　　曹顾庵曰：梅岑称小香居士，芙蓉集缘情绮丽，不减西昆、丁卯。而诗馀特出清绮。南晋仙谓花间一书，只有“丝雨湿流光”五字，使读梅岑“半湿斜阳暮”，又如何叹赏耶。
　　○吴骐芝田集
