<!-- { "loadSidebar": true } -->
　　《乐府纪闻》：客谓子野曰，人咸目公为“张三中”，心中事，眼中泪，意中人也。子野曰：何不谓之“张三影”，客不喻。子野曰：“云破月来花弄影”、“娇柔懒起，帘压卷花影”、“柳径无人，坠飞絮无影”。此平生得意者。
　　李端叔曰：子野词，才不足而情有馀。
　　○苏轼东坡词苏过  苏伯固
　　《乐府纪闻》曰：东坡知颍州时，月下梅花盛开。王夫人曰：“春月色胜如秋月色，何如召德麟辈，饮于花下。”东坡喜曰：“谁谓夫人不能诗，此真诗家语也。”作减字木兰花以纪之。“轻风薄雾。都是少年行乐处。不似秋光。只共离人照断肠”。
　　尧山堂外纪曰：东坡备历危险，中秋作水调歌头以怀子由。神宗读至“惟恐琼楼玉宇，高处不胜寒”，乃云：苏轼终是爱君。量移汝州。
　　《太平乐府》曰：东坡贬惠州归，晁以道见公“海山时遣探芳丛，倒挂绿毛么凤”，便道，此老须得过海，只为古今人不能道及，应罚教去。
　　陆放翁曰：世言东坡不能歌，故所作乐府或不协。晁以道谓，绍兴初，与东坡别，东坡酒酣，自歌古阳关曲，则公非不能歌者。
　　晁无咎曰：谓东坡词多不谐声律，但其才横放杰出，自是曲子中缚不住耳。如取东坡的词歌之，终觉天风海雨逼人。
　　陈无己曰：东坡以诗为词，如教坊雷大使之舞，虽极天下之工，要非本色。
　　胡致堂曰：词至东坡，一洗绮罗香泽之态，摆脱绸缪宛转之度，使人登高望远，举首浩歌，超乎尘垢之外。於是花间为皂隶，而柳氏为舆台矣。
　　词品曰：苏过，字叔党，坡公少子，所著词，人以小坡目之，有斜川集。常以山芋作玉糁羹进公，公喜而为诗。坡公有送伯固兄还吴诗，伯固字养直，其鹧鸪天有“醉眠小坞黄茅店，梦倚高城赤叶楼”，佳句也。其“属玉双飞水满塘”，坡公常语人曰：我家苏养直。
　　○柳永乐章集
　　《古今词话》曰：柳永初名三变，景中进士。乐章集中，多增至二百馀调，按宫商为之。
　　吴虎臣曰：柳三变淫冶曲调，传播四方。常候榜作鹤冲天词云：“忍把浮名，换了浅斟低唱。”及下第，仁宗曰：“此人风前月下，好去浅斟低唱，且填词去。”三变由此自称奉旨填词。
　　叶少蕴曰：尝见一西夏归朝官云：凡有井水饮处即能歌柳词。
　　陈质斋曰：柳词格不高，而音律谐缓，词意妥帖，承平气象，形容曲尽，尤工於羁旅行役。
　　李端叔曰，耆卿词辅叙展衍，备足无馀，较之花间所集，韵终不胜。
　　○黄庭坚山谷词黄知命  徐俯
　　黄庭坚，字鲁直，分宁人，元初进士，官起居舍人，有山谷词。
　　《柳塘词话》曰：鲁直少时，使酒玩世，喜作词。法云秀诫之曰：笔墨劝淫，乃欲堕泥犁中耶。鲁直曰：空中语也。後以桂香无隐，因缘有省，居官一如浮屠法。间作小词，绝不似桃叶、团扇斗妖丽者。
　　耆旧续闻曰：崇宁四年重九，山谷在宜城郡楼，听边人私语，今当鏖战取封侯耳。因作南乡子，有“花向老人头上笑，羞羞，白发簪花不解愁”，倚阑高歌，若不能堪。是月三十日果不起。有弟知命字元明，有甥徐俯，字师川，俱能词。
　　○秦观淮海词秦湛  范元实
　　《乐府纪闻》曰：秦少游登第後，苏轼荐为博士。坐党禁，徽宗放还，卒於藤州，有淮海词。
　　艺苑雌黄曰：程公辟守会稽，少游客焉  。馆之蓬莱阁，席上不能忘情，所谓“多少蓬莱旧事，空回首烟霭纷纷”，极为东坡所赏。
　　晁无咎曰：比来作者皆不及少游，如“斜阳外，寒鸦数点，流水绕孤村”。虽不识字人，亦知为天生好语也。
　　冷斋夜话曰：少游既谪方归，尝於梦中作好事近，有云：“醉卧古藤阴下，杳不知南北。”果至藤州，方醉起，以玉盂汲泉，笑视而化。
　　《柳塘词话》曰：少游有子处度，名湛，亦多好词，山谷极称赏之。如“藕叶清香胜花气”，一时盛传之句。乐府纪闻曰：范元实常在歌舞之席，端重不言。妓问，公解词否，范笑曰：吾山抹微云婿也。草堂有选其词者。
　　○张耒宛丘词
　　张耒字文潜，淮阳人，官起居舍人，苏门四学士之一，有宛丘集。
　　尧山堂外纪曰：张文潜十七岁作函关赋，从东坡游。元中，秘阁上巳集西池，张耒咏云：“翠浪无声黄纟散动，春风无力采旌垂。”少游云：“帘幕千家绵绣垂。”同人笑曰：又将入小石调也。因文潜作大石调风流子故云。
　　○毛滂东堂词
　　《古今词话》曰：毛滂字泽民，为武康县令，更葺廨舍。自言庭院萧然，饶食晏眠无所事，於东堂之上作蓦山溪以见意，有东堂集。
　　柯寓匏曰：泽民诗“酒浓香入梦，窗破月寻人”，真词家佳境也。初为杭州法曹掾，为东坡延誉，以此得名。
　　○程垓书舟词
　　词品曰：程垓，字正伯，眉山人，东坡中表之戚也。其酷相思、四代好、折红英皆佳，故盛以词名。独尚书尤公以为正伯之文过於词。［（案程垓南宋人，非东坡之中表。）］
　　梅墩词话曰：“沉水熨香年似日，薄云垂帐夏如秋”，书舟佳句也。
　　○陈师道後山集
　　尧山堂外纪曰：陈师道，字无己，徐州人，苏轼荐为太学博士。一生清苦，每枕上觅句。从上郊祀，天寒，或假以锦裘衣之。问所由来，掷之於地，得寒疾不後山集。
　　《苕溪渔隐》曰：後山自谓他文未能及人，独於词不减秦七、黄九，其自矜如此。
　　○王履道初寮集
　　《古今词话》曰：安中名履道，宣和四年翰林，始为东坡门下士。金人来归，授庆远节度使。郭药师将叛，求召还。绍兴初复附蔡京。有初寮集。
　　花庵词客曰：王履道词有“椽烛垂珠清漏长。庭留春笋缓飞觞。翠雾萦纡消篆印。筝声恰度秋鸿阵”。知名当世。
　　○贺铸东山乐府
　　尧山堂外纪曰：方回少为武弁，以定力寺一绝句，见奇於舒王，知名当世。诗文咸高古可法，不特工於长短句。
　　张文潜曰：贺铸东山乐府，妙绝一世，盛丽如游金张之堂，妖冶如揽西施之，幽索如屈宋，悲壮如苏李。
　　《柳塘词话》曰：方回小筑，在吾苏之横塘。作青玉案词，即黄山谷赠以诗云：“解道江南肠断句，只今惟有贺方回。”其为前辈推重可知。因词中有“梅子黄时雨”，人呼为“贺梅子”。
　　○晁补之鸡肋词
　　《柳塘词话》曰：钜野晁无咎，登元进士，通判扬州。名鸡肋词，又称济北词人。晁补之尝自铭其墓，名逃禅词。与鲁直、文潜、少游为苏门四学士。若晁次膺，其十二叔也。无攵，其八弟也。［（按杨无咎有逃禅词）］
　　花庵词客曰：无咎自言今代作者，秦七、黄九耳。两公词亦不同，若无咎亦未必多逊也。
　　○晁端礼闲适词
　　晁字次膺，崇宁中擢第，宣和间充大晟协律，与万俟雅言按月律进词。
　　能改斋漫录曰：政和癸巳，大晟乐府告成。蔡元长荐次膺赴阙下，会禁中嘉莲生，进并蒂芙蓉词称善。
　　○晁冲之具茨集
　　晁冲之，字叔用，政和间，作汉宫春咏梅，献蔡攸。攸以此词进父京，京曰，今日於乐府中得一人焉。因花庵词客曰：冲之钜野人，其感皇恩二曲最工。
　　○聂冠卿蕲春集
　　新安志曰：聂字长孺，庆历中学士，以词著名，率多慢词，有蕲春集。
　　渔隐丛话曰：聂冠卿於李良定席上，赋绿头鸭，所谓中秋词自东坡水调歌头而外，馀词尽废，惟此称善。
　　○石孝友金谷遗音
　　杨慎曰：石孝友字次仲，其作多丽一词，“西湖晚起”句，後人多和之。次仲在宋，不甚著名，而清奇宕逸如此。是则宋之填词，晋之字，唐之诗，不必名家而皆工也。有金谷遗音一卷。
　　○毛开樵隐词
　　毛开字平仲，三衢人，尚书毛友之子，有樵隐词一卷。
　　杨慎曰：毛开小词，惟满江红一首为佳。
　　○洪适盘洲词
　　《柳塘词话》曰：洪字景伯，中博学宏词科。其生查子春情、好事近别情，出人意表，时遂有批抹之者。生查子起句：“桃疏蝶惜香，柳困莺衔絮。”真为芜累。其下“日影过帘旌，多少闲愁绪。春色似行人，无意花间住”，人所不及也。盘洲词大率类此。
　　○王观冠柳集
　　黄玉林曰：通叟风流楚楚，词林中之佳公子，世谓耆卿，工为浮艳之词，考之此集，得名冠柳，仉偶然哉。
　　陈质斋曰：逐客词格不高，以冠柳自名，概可知矣。
　　《古今词话》曰：观字通叟，官学士。宣仁太后以观应制词近亵，谪之於外，称逐客。其庆清朝慢可歌也。
　　○王诜
　　西清诗话曰：都尉王晋卿歌姬，名啭春莺。得罪外谪，姬为密县人所得。晋卿南还，汝阴道中，闻歌声曰，此啭春莺也。访之果然。赋诗云：“佳人已属沙吒利，义士曾无古押衙。”有足成之者云：“回首音尘两沉绝，春莺休啭上林花。”寻劫得之，归于晋卿。晋卿有人月圆、烛影摇红、花发沁园春诸调。
　　黄鲁直曰：晋卿乐府清丽幽远，工在江南诸贤季孟之间。
　　○谢逸溪堂词谢
　　谢逸字无逸，临川进士，有溪堂词。
　　复斋漫录曰：临川谢无逸，尝过黄州杏花村馆，题江神子於驿壁。过者索笔於馆卒，卒苦之，因以泥涂焉。其为人所赏重可知。
　　《柳塘词话》曰：无逸弟，字幼，有竹友词。但见赠弈妓宋瑶减字木兰花云：“风篁度曲。倦倚银屏初睡足。清簟疏帘。金鸭香消懒去添。纤纤露玉。风雹纵横飞钿局。频敛双蛾。凝伫无言密意多。”
　　○万俟雅言大声集
　　雅言号词隐，崇宁中，充大晟府制撰，与晁次膺按月律进词。大声集五卷，周美成序之。
　　花庵词客曰：雅言之词，词之圣者也。发妙音於律吕之中，运巧思於斧凿之外，工而平，和而雅，比之刻顺意以求精丽者远矣。
　　○向子酒边词
　　《乐府纪闻》曰：临江向伯恭，宋之外戚也，立朝忠节。胡安国、张九成辈极嘉与之。忤桧相意，致仕家居，自号芗林居士。作满庭芳自庆云：“须知道，天教尤物，相伴老江乡。”作减字木兰花绝笔云：“真香妙质。不耐世间风与日。”酒边词四卷。
　　胡致堂曰：芗林居士，步趋苏堂而哜其者也。
　　○周美成清真词
　　《柳塘词话》曰：美成以进汴都赋得官，当徽庙时，提举大晟乐府。每制一词，名流辄为赓和。东楚方千里，乐安杨泽民全和之，或合为三英集行世。
　　陈无己曰：美成笺奏杂著俱善，惜为词掩。
　　强焕曰：美成词，抚写物态，曲尽其妙。自题所居曰“顾曲堂”。
　　陈质斋曰：清真词，多用唐人诗句，隐括入律，浑然天成。其在长调，尤善铺叙。
