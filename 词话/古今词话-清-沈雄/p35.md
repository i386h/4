<!-- { "loadSidebar": true } -->
　　沈去矜曰：日千词专工小令，读之不纤不诡，不浅不深，生色真香，在离即之间。晚唐人用叠字多不见佳，易安声声慢连下十四叠字，不嫌其复。日千亦连下十二叠字，此等语自宜於填词家耳。
　　○张渊懿雒鹃草
　　倚声集曰：其词不过数阕，而筋节成就处，入北宋堂奥，非时流凑泊所能及。
　　《柳塘词话》曰，张砚铭雒鹃草，独能删削靡曼之词，咸归雅洁，而出以工致。徐瞿庵向曾为余言之，此真选声第一功臣也。
　　○秦松龄微云词
　　沈雄曰：对岩以庾、鲍隽才，燕、许大手，得心古学，海内推之。八越联吟，已窥半豹，而微云一帙，绝无俗恶字句，犹可想见“花影乱，莺声碎”於当年。
　　○李天馥容斋词
　　沈雄曰：容斋词深于意态，如“香阶小立不知还。徘徊久，端为出来难”，小重山之艳情也，岂逊南唐。“极目香尘旧板桥。路迢迢。不见归鞍见柳条”，忆王孙之春望也，逼真北宋。乃若“倩魂不隔枕函边，化作彩云飞去远”，更有馀情矣。
　　○邹氏谟《丽农词》
　　邹程村自叙曰：阮亭衍波，羡门延露，彭王齐名，良云不忝。近复以仆丽农词列为三家者，窃有子鱼龙尾之恧矣。
　　沈偶僧曰：︳士少有邹董之目，多拈僻调。後来曲折尽变，而时出新警之句。
　　○彭孙延露词
　　词衷曰：彭十是艳词家。王阮亭曰：每当十郎，辄自觉伧父。沈去矜、宗梅岑诸子亦云，夫一字之工，能生百媚，即欲拂然不受，其可得耶。
　　《柳塘词话》曰：延露词绰然有生趣，而又耐人长想。如“旧社酒徒零乱。添得红襟燕。落花一夜嫁东风，无情蜂蝶轻相许”，词家所谓无理而入妙，非深情者不办。
　　○毛际可映竹轩词
　　沈雄曰：余於同人辈，稔知会侯工填词。其古文已读之久矣，然未见其映竹轩全集也。曾有邮寄蝶恋花一阕云：“桂魄清凉寒玉宇。顾影无聊，影也添凄楚。为月不眠情更苦。来宵愿下廉纤雨。待欲浇愁斟绿醑。酒尽愁生，毕竟愁为主。天上寄愁愁可去。天孙正别银河渚。”似此曲折情致，岂可与颓唐弄笔者比数哉。
　　○董元恺苍梧词
　　潘眉曰：舜民卜筑苍梧别业，有偕隐终焉之志。其所游历燕、赵、秦、晋、齐、鲁、魏、宋、越、楚，以及三江、五湖、七闽、百粤诸名胜，尽入奚囊。故小词亦以苍梧名之，殊有山川郁葱之概。
　　○董俞玉岛词
　　张砚铭曰：宋尚木为词家老手，推重董樗亭，津津不置。近复见潮阳所寄赫踬云，每日荒陬无事，辄焚香咏玉凫乐府，其虚怀折服如此。
　　汪晋贤曰：樗亭婉丽之什，源於清商诸曲，遂与子夜、欢闻竞爽。若矫健疏宕处，则又歌行佳境，非学步辛、陆者也。
　　○陈玉基映山堂词
　　沈雄曰：映山堂词不喜浮艳，自有沉挚之力。“梦里和愁，愁时如梦，情似越梅酸”，此咏闺情也。“纵舞遍天涯，休教忘了，绣阁斜阳里”，此咏落花也。一如湘真之深於意态者。
　　○汪懋麟锦瑟词
　　徐电发曰：宋词俱被管弦，故设大晟应制。金元院本一出，不复管弦旧词。蛟门以锦瑟名词，亦欲如柳郎中争胜於歌头尾犯之下与。相传令狐楚丞相家青衣名锦瑟者，李义山素受知於令狐楚，又为王茂元、郑亚所辟，义山托为锦瑟诸咏，以冀其感动。岂蛟门亦有所托与。要之温情昵语，宜弹拨於弦雁柱之中，非仅酒边花下已也。
　　○曹贞吉《珂雪词》
　　沈雄曰：实庵词，久从南溪读其一二，恨未窥其全豹。珂雪新笺，欲想见其丰采而未可得。兹览陈检讨题词云：“爱佳词一编珂雪，雄深苍稳，笄蝶板莺簧不准。多少词场谈文藻，向豪苏腻柳寻蓝本。吾大笑，比蛙黾。”君词更出其望外。
　　○江皋《染香词》
　　沈雄曰：词如菊英兰畹，生色堪把，匪直如古人构唱，抒写厥里已也，要与矜虫斗鹤者异耳。
　　吴榷曰：旨取温柔词归蕴藉，所谓匿而闺帏，勿浸而巷曲，细而幽折，勿堕而庸套者是也。
　　○孙枝蔚溉堂词
　　尤悔庵曰：豹人老矣，元龙湖海之气未除。而有时寄托闲情，作喁喁女语者，犹之东坡令朝云唱“花褪残红”，稼轩“倩盈盈翠袖，英雄泪”。老子於此，兴复不浅。每读其“小妾不嫌白发，先生共坐朱帘”句可见。
　　○高士奇蔬香词
　　汪枚曰：学士朝朝染翰者，皆黼黻太平景象，有谓欢愉之词难工者谬也。邗上夏之禹邮寄蔬香词，得捧读之，如“惟恐琼楼玉宇，高处不胜寒”，无异坡公之爱君也。
　　○陈维崧《检讨词钞》
　　蒋景祁曰：其年词刻於倚声者，辄弃云。因厉志为乌丝词集，已刻而未竟也。复伤邹董谢世，以向所失意，及平生所诵习，一一於词见之，如是者十年，名曰迦陵词。取裁非一体，造就非一诣，豪情艳趣，触绪纷起，要皆含咀酝酿而出。向使其年於词，墨守专家，若沈雄荡激则目为伧父，柔声曼节或鄙为妇人，即极力为幽情妙绪，昔人已有能之者。其能开疆辟宇，旷古绝今，一至此耶。此余与同学急索其词，而谋梓之，凡千八百篇。既芟而复存之曰词钞者，志其缺也。
　　○朱彝尊《江湖载酒集》
　　李容斋曰：锡鬯集唐句为词，曰蕃锦集，不惟调协声和，又复文心妙合，真杰构也。
　　沈雄曰：汪晋贤盛称竹新词，贻我一卷。读之如梦窗之丽情幽思，不可梯接，但下语用事处，浅人固不易知。
　　江尚质曰：竹检讨每拈一调，务为情警，奇思妙句，总不犹人。良由夙昔之博洽曲籍，以暨平生之周览山川，复得胜情如此。载酒一集，亦尚有未尽者。
　　○毛奇龄当楼集
　　《柳塘词话》曰：文如异锦斑斓，情至之语，使人色飞魂动。近与竹、迦陵辈，纂修之暇，不废吟咏，颖异亦当前队。如“小姑不解断人肠。看花落，又看浴鸳鸯”，“眼底分明暗着人，故逐旁人语”，“落花原有早和迟，空自晓风吹了晚风吹”，妙丽胜人百倍。
　　○严绳孙秋水词
　　《柳塘词话》曰：余於秋水词中，见荪友所制娟娟静好，行役寄情如此，亦词品之最上乘也。
　　○徐钅九菊庄词
　　李容斋曰：菊庄词藻则远取诸古，而情思则近得乎真，故无捃摭粉饰之迹。
　　○郭士眉枢词
　　桑雪芗曰：清则云轻柳弱，怨则月堕烟沉，隔花啼鸟，当路游丝，有其丽情。调雨为酥，催冰做水，有其神思。以至一川烟草，三径风梅，眉枢好句，兼而有之。
　　○顾贞观弹指词
　　顾茂伦曰：梁汾舍人，吾家之司马散骑也。翩翩风采，久不作等夷观矣。其词亦为世所竞赏。
　　沈偶僧曰：余同吴季子北游，与梁汾谛交於芙蓉江上，此三十年事也。伯劳飞燕，已成白首。兹读弹指词，妙丽胜人，及寄季子金缕曲，叹其多情，於词亦无欲尽之病。
　　○陆次雪玉山词
　　宋实颖曰：余读云士所题三异人祠壁，一往情深，至其倚声，便请以三先生句还赠之，如忠愍之“野树含烟迷寺迥，寒山被雪倚窗明”。忠肃之“暗香直入蛟龙窟，绝胜飘零点翠苔”。正学之“能采风雅无穷意，始是乾坤绝妙词。”以拟玉山之风格，其谁曰不可。
　　沈雄曰：陆令君风雅家，蕴藉处正是其生动处。
　　○迩尔景月团词
　　朱竹曰：月团词绮而不伤雕绘，艳而不伤醇雅。逼真南宋风格，安得不叹其工。
　　○万树香胆词
　　沈雄曰：读红友词，已见细心微诣。近得词律一书，留情倚声，服其上下千载，有功词学，固当以公瑾望之。
　　○沈丰垣《兰思词》
　　洪思曰：兰思词多天然妙语，如“独怜春草不成花，看尽晚云都做水”，为徐野君拈出。“怪底窥人莺不语，绿杨枝上微微雨”，为沈去矜拈出。余尤赏其“画屏飞去潇湘月，一床夜月吹羌笛”，直臻神境而在不可解不必解之间。
　　○汪森《月河词》
　　沈雄曰：晋贤与竹搜辑宋元未见词章，刻为词综三十卷以广见闻，俾倚声者之有所宗，大有功於词者。月河一刻不下百篇，而整洁自好，亦自成家，故其人亦如之。余访之於梧桐乡，赠答百字令，信知名下无虚也。
　　○周稚廉《云居堂词》
　　钱葆<香分>曰：冰持词，艳而不纤，利而不滑，刻入而无雕琢之痕，奇警而无突兀之病。可与仿佛者，溧阳彭爰琴、秀水朱竹耳。
　　○蒋景祁《罨溪词》
　　宋牧仲曰：罨溪词，清苍似片玉，流丽似草窗，并不作意标新，而词情自浮动楮墨间。逐影寻声之徒，正未足以语此也。
　　聂晋人曰：京少擅潘江陆海之奇，而工晓风残月之句，便有才大於人自不羁之势，故曼词不让其年。
　　○张轸《邀笛词》
　　沈雄曰：城张具区词，对偶最工，如江南好曰：“秋白果香诗岫紫，冬青子熟酒槽红。”又曰：“万寿亭边争渡急，千人石上春情。”诸句清新俊逸备之矣。其七夕词有云：“偏是侬家欢会，人间只管喧传。”此语千古未经人道破者。
