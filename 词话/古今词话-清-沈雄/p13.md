<!-- { "loadSidebar": true } -->
　　周雪客曰：稼轩对句，如“对郑子真岩石卧，赴陶元亮菊花期”，生硬不可按歌。固不若丁飞涛之“懒对虱嫌嵇叔拙，贪来鬼笑伯龙痴”，用事用意为有情致。####○复字
　　卓人月曰：诗中一句连三字者，“夜夜夜深闻子规”，“日日日斜空醉归”，此非叠字也。如醉春风、钗头凤、摘红英、惜分钗等曲，方有复字，尤更难於落句者，以全在气足韵足耳。刘体仁曰：复字亦良不易，错错与忡忡之类，须是另出，不是上文又不离上段句意乃善。
　　○衬字
　　张炎曰：词之语句，若惟叠以实字，读之且不贯通，况付雪儿乎，合用虚字呼唤。一字如正、但、任、况之类，两字如莫是、又还之类，三字如更能消、最无端之类，要用之得其所。
　　沈雄曰：调即有数名，词则有定格，其字数多寡，句读平仄，韵脚叶否较然，少有参差，委之衬字，缘文义偶不联缀，或不谐畅，始用一二字衬之。究其音节之虚实，寻其正文自在，如沈天羽所引南北剧中，这字、那字、正字、个字、却字，不得认为别宫别调。
　　○转韵
　　沈雄曰：转韵须有水穷云起之势，若重叠金、虞美人、醉公子、减字木兰花，谓之四换头，以其四转韵也。他如荷叶杯、酒泉子、河传等曲，如不转韵，岂不谓之好语零碎也乎。
　　○藏韵
　　周谷曰：换头二字用韵者，长调颇多，中间更有藏韵，木兰花慢，惟屯田得音调之正。盖倾城、盈盈、欢情，於第二字中有韵。且如定风波、南乡子、隔浦莲，岂可冒昧为之。
　　沈雄曰：水调歌头，间有藏韵者。东坡明月词，“我欲乘风归去，惟恐琼楼玉宇”，後段“人有悲欢离合，月有阴晴圆缺”，谓之偶然暗合则可，若以多者证之，则问之笺体家，未曾立法於严也。
　　○排调
　　沈雄曰：唐人歌词，皆七言而异其名。渭城曲为阳关三叠，杨柳枝复为添声，若采莲、竹枝，当日遂有排调。如竹枝女，年少举棹，同声附和，用韵接拍之类，不仅杂以虚声也。
　　○衍词
　　沈雄曰：衍词有三种，贺方回衍“秋尽江南叶未凋”，陈子高衍“李夫人病已经秋”，傅和旧时而为添声也。花非花，张子野衍之为御街行。水鼓子，范希文衍之为渔家傲，此以短句而衍为长言也。至温飞卿诗云：“合欢桃核真堪恨，里许原来别有人。”山谷衍为词云：“似合欢桃核，真堪人恨，心里有两个人人。”古诗云：“夜阑如秉烛，相对如梦寐。”叔原衍为词云：“今宵剩把银缸照，犹恐相逢是梦中。”以此见为诗之馀也。
　　○集句
　　《柳塘词话》曰：徐士俊谓集句有六难，属对一也，协韵二也，不失粘三也，切题意四也，情思联续五也，句句精美六也。贺裳曰：集之佳者亦仅一斑斓衣也，否则百补破衲矣。介甫虽工，亦未生动。沈雄曰：余更增其一难，曰打成一片，稼轩俱集经语，尤为不易。
　　沈雄曰：苏长公南乡子云：“怅望送金杯。［杜牧］渐老逢春能几回。［杜甫］花满楚城愁远别。［许浑］情怀。何况青丝急管催。［刘禹锡］吟断望乡台。［李商隐］万里归心独上来。［许浑］景物登三闲始见。［杜牧］徘徊。一寸相思一寸灰。［李商隐］”近代番锦集中，朱竹点绛唇咏风云：“洒露飘烟。［包佶］无情有恨何人见。［皮日休］罗帏舒卷。［李白］算待花如霰。［王维］听不闻声。［韩愈］紫陌传香远。［陈翥］阳春半。［崔］柳长如线。［李贺］舞态愁将断。［郑］”词则佳矣，但取其义之吻合，不求其句之割切也。律陶集杜，自昔已然，止用七言五言也。即调中对句、结句之工巧，或出人意表，若内用二字、三字、四字，当割切之於何人，而注为某某句乎。
　　○回文
　　邹氐谟曰：回文之就句回者，自东坡、晦庵始也。其通体回者，自义仍始也。近代张纟延以一首律诗，而回作一首填词。董以甯、毛重倬，有一首而回作两调者。文人慧业，曲生狡狯。
　　张纟延律诗一首，向作舞春风，昔有此体，近复回作虞美人调者：“是边柳色春将半。枝上莺声唤。客游晓日绮罗稠。紫陌东风弦管，咽朱楼。少年抚景惭虚过。终日看花坐。独愁不见玉人留。洞府空教燕子，占风流。”沈雄曰：东坡菩萨蛮四时词，是名倒句。即晦庵之春恨，词义亦隐，如“晚红飞尽春寒浅，浅寒春尽飞红晚”，卒章云：“长恨送年芳。芳年送恨长。”犹不失体，若丘琼山之秋思，卒章云：“寒光月影斜。横透碧窗纱。”平粘已失，句意又倒，此只可用倒句，而不可作回文者也。
　　○隐字
　　词综曰：踏青游一词为赠妓崔念四之作，政和间士人所制，隐念四字。词云：“识个人人，恰止二年欢会。以赌赛、六只浑四。向巫山重重去，如鱼水。两情美。同倚画楼十二。倚了叠学重倚。两日不来，时时在人心里。拟问卜、尝占归计。拚三八清斋，望永同鸳被。到梦里。蓦然被人惊觉，梦也有头无尾。”沈雄曰：秦少游水龙吟“小楼连苑横空”，隐娄东玉字。南柯子“一钩斜月挂三星”，隐陶心字。何文缜虞美人“分香帕子柔蓝腻，欲去殷勤惠”，隐惠柔字。兴会所至，自不能已，大雅之作，政不必然。若黄山谷两同心云：“你共人女边着子，争知我们里担心。”隐好闷两字。总因“黄绢幼妇，外孙齑臼”八字作俑，而下流於“秋在人心上，心在门里”，便开俚浅蹊径。
　　○隐括词
　　贺裳曰：东坡隐括归去来词，山谷隐括醉翁亭记，两人固是好手，终堕恶趣。
　　沈雄曰：东京士人隐括东坡洞仙歌为玉楼春，以记摩诃池上之事，见张仲素本事记。鲁直隐括子同渔父词为鹧鸪天，以记西塞山前之胜，见山谷词。是真简而文矣。
　　○福唐体
　　《艺苑卮言》曰：陶渊明止酒用二十止字，梁元帝春日用二十二春字，一时游戏不足多尚。然如宋词，东坡之皂罗特髻，连用七采菱拾翠字，书舟之四代好，连用八好字，亦有不可解者，何独福唐体而疑之。
　　蓉城集曰：欧阳炯清平乐，通首十春字。初在句首，既入句中，始则单行，旋而双见。安顿变化，究不若高宾王卜算子，全用春字，亦复警切，复生动。
　　沈雄曰：山谷阮郎归，全用山字为韵。稼轩柳梢青，全用难字为韵。注云，福唐体，即独不木桥体也。竹山如效醉翁也字，楚辞些字、兮字，一云骚体即福唐也，究同嚼蜡。
　　○和韵
　　张之曰：词不可强和人韵，若曲韵宽平，庶可赓和。倘险韵为人所先，牵强塞责，句意何以融贯乎。和词如东坡杨花起句，质夫合让一头地，後段愈出愈奇，压倒今古。
　　沈际飞曰：张杞和花间集，凡四百八十七首。篇篇押韵，未免拘牵，字字求新，变饶生凿，惟甘州遍“鸿影又被战尘迷”一句差胜。
　　沈雄曰：古者歌必有和，所以继声也。倡予和汝，诗咏箨兮。调高和寡，曲推白雪。至一韵而为之数回往复，长庆之元、白，松陵之皮、陆，实滥觞焉。属和工而格愈降矣。苏、黄间一为之，辛、刘复为迭出，顾其才力优为之，此犹夫绝尘远驭之才技，不驰逐於康庄大堤，而骤於崖峭壁，若不藉此无以擅长者。余作周勒山闲情集序云然。
　　江尚质曰：乱仙鹊桥仙七夕词，以八煞字为韵，“尤云寸正欢浓，但只怕来朝初八。年年此际一相逢，未审是甚时结煞。”张于湖醉罗歌闺情词，以毒蹴字为韵，“多情早是眉峰蹙。一点秋波，闲里觑人毒。归来想见樱桃熟，不道秋千，谁伴那人蹴。”此限韵之险者。张枢言席上，刘巨济、僧仲殊在焉。命作西湖词，巨济口占云：“凭谁好笔。横扫素缣三百尺，天下应无。此是钱塘湖上图。”仲殊应声云：“一般奇绝。云澹天高秋夜月。费尽丹青。只这些画不成。”又命赋梅花词，仲殊先吟云：“江南二月。犹有枝头千点雪。邀上芳樽。却占东君一半春。”巨济续和云：“尊前眼底。南国风光都在此。移过江来。从此江南不复开。”盖减字木兰花也，和句又是一法耳。
　　○节序
　　张炎曰：昔人咏节序，付之歌喉者，不过为应时纳祜之作。所谓清明“拆桐花烂漫”，端午“梅霖乍歇”，七夕“炎光谢”，若律以词家风度，则俱未然。岂如周美成解语花咏元夕，史邦卿东风第一枝咏立春，不独措语精粹，且见时序风物之感。若易安永遇乐咏元夕云：“不如向帘下，听人笑语。”亦自不恶，如以俚词，歌於坐花醉月之下，为真可惜。
　　杨慎曰：冯双溪之评胡浩然词，立春喜迁莺，先纪节序，次述宴会，末归应时纳祜，要有感慨思致。
　　○咏物
　　贺裳曰：曾见姜尧章论双双燕咏燕词，不称其“软语商量”，而赏其“柳昏花暝”。正姚铉所谓赋水不当言水，而言水之左右前後也。尚未若张功父满庭芳，月洗  酲桐一阕，不惟曼声胜其高调，而形容细如毫发，又皆姜词所未发者。
　　沈雄曰：咏物入妙之句，如杜衍咏荷，“真珠零落难收拾”。刘才邵咏夜度娘，“一抹微云淡秋月”。若贺方回“淡黄杨柳带栖鸦”，秦处度，“藕叶清香胜花气”，王阮亭、程村辈所云，取形不如取神也。
　　沈雄曰：紫薇词，“罗帕分柑霜落齿，冰盘剥芡珠盈掬”。安陆词“晴鸽试瓴风力软，雏莺弄舌春寒薄”，杨慎特举之为咏物之工。今弹指词中，有“清脆铃声檐鸽夜，悠扬灯影纸鸢风”，清新亦未有人道。沈雄曰：即贺黄公咏燕词，“斜日拖花，微风扑絮”，如读柳塘花坞时，便觉春光骀宕。王阮亭赠雁词，“水碧沙明，参横月落，还向潇湘去”，又绝似筝声玉指，俱在行间也。
　　张炎曰：词之赋梅，惟白石暗香、疏影二曲，自立新意，诚为绝唱。李白云：“眼前有景道不得，崔颢题诗在上头。”令作梅词者，不能为怀。
　　张炎曰：诗固难於咏物，词为尤难。体认稍真，则拘而不畅。摹情差远，则晦而不明。要须收纵联密，用事切合，一段意思，全在结尾声。如史邦卿双双燕咏燕，姜尧章齐天乐咏促织，全章精粹，了然在目，且不留滞於物。
　　○曲调
