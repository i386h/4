<!-- { "loadSidebar": true } -->
　　刘漫塘曰：范致能、陆务观，以东南文墨之彦，至为蜀帅。在幕府日，宾主唱酬，每和篇出，人以先睹为快。
　　○词至稼轩而变
　　《艺苑卮言》曰：词至稼轩而变，其源实自长公，至改之极矣。南宋如曾觌、张抡辈，应制之作，志在铺张，故多雄丽。稼轩抚时之作，故饶明爽，然於浓情致语，几於尽矣。
　　○东坡为词诗稼轩为词论
　　陈子宏曰：近日词，惟周美成、姜尧章，而以东坡为词诗，稼轩为词论，此说固当。然词曲以委曲为体，徒狃於风情婉恋，则亦易厌。回视苏、辛所作，岂非万古一清风哉。
　　○陆辛时时掉书袋
　　刘潜夫曰：放翁、稼轩，一扫纤艳，不事斧凿。词则高矣，但时时掉书袋，固是一病。
　　○李易安魏夫人能词
　　朱晦庵曰：本朝妇人能词者，惟李易安、魏夫人二人而已。
　　○李魏与秦黄争雄
　　黄玉林曰：李易安、魏夫人，使在衣冠之列，当与秦七、当与秦七、黄九争雄，不徒擅名於闺阁也。
　　○梅圣俞禽言四章
　　辍耕录曰：梅圣俞禽言四章云：“泥滑滑，苦竹冈。雨潇潇，马上郎。马蹄凌兢雨又急，此鸟为君应断肠。”“婆饼焦，儿不食。尔父向何之，尔母山头化为石。山头化石可奈何，遂作微禽啼不息。”“提壶庐，沽美酒。风为宾，树为友。山花撩乱目前开，劝尔今朝千万寿。”“不如归去，春山云暮。万木兮参天，蜀道兮何处。人言有翼可高飞，安用空啼向春树。”沈雄曰：此与文与可题竹十字令，俱长短句，金元人皆有和词。而不可以被管弦者也，非词也。
　　○梅圣俞莫打鸭
　　温叟诗话曰：吕士隆知宣州，好笞妓，适杭妓到，喜之。一日欲笞宣妓，妓曰不敢辞，恐杭妓不安。士隆宥之。梅圣俞为词云：“莫打鸭，打鸭惊鸳鸯。鸳鸯新向池中落，不比孤洲老鸹。”此亦长短句，若足一句，即谢秋娘也。
　　○王通叟莫恼翁
　　江尚质曰：冠柳集载王通叟所制莫恼翁一曲云：“垂乾穗豆垂角。雨足年登不胜乐。乌巾紫领银须长。白酒满盆翁自酌。翁醉不知秋色凉。捋翁须孙撼床。莫恼翁。翁年已高百事慵。”虽三转韵曲，仅可列於古风也。
　　○柳富醉高楼
　　志癸词谱，载有醉高楼一阕，传是宋东都柳富别王幼玉词云：“人间最苦，最苦是分离。伊爱我，我怜伊。青草岸头人独立，画船归去橹声迟。楚天低。回望处，两依依。後会也知。也知俱有愿，未知何日是佳期。心下事，乱如丝。好天良夜还虚过，辜负我，两心知。愿伊家，衷肠在，一双飞。”柳自歌劝酒，殊有盛宋风味。
　　○温公欧公遭谤
　　《柳塘词话》曰：姜明叔云，宣和间耻温公独为君子，诬之以西江月云：“相见争如不见，有情还似无情。笙歌散後酒微醒，深夜月明人静。”蒋一葵曰：欧阳公试士时，钱穆父恨之，诬之以望江南云：“十四五，闲处觅知音。堂上簸钱堂下走，恁时相见已留心，何况到而今。”愚按两公遭谤，尽人知之。所谓高明之家，鬼瞰其室也。
　　○讥魏坛女真词
　　《柳塘词话》曰：词品云，临川守陈虚中，因魏坛女真鲜守戒者，为诗以讥之。有作西江月词，嫁名於觉范云：“最好洞天春晚，黄庭卷罢清幽。凡心无计耐闲愁。试花枝频嗅。”余以洪禅师为佛祖孙，岂得有此，而载於复斋漫录也。
　　○两张先
　　胡应麟曰：天圣间，一时有两张先者，皆字子野，俱进士，其能诗寿考悉同。一博山人，号三影者。一吴兴人，为都官郎中。见齐东野语。愚按红杏枝头春意闹尚书，欲见云破月来花弄影郎中，将命之语，人或疑之，子野自谓，何不谓之张三影。如“娇柔赖起，帘压卷花影”，“柳径无人，坠飞絮无影”，并前句为三影，岂博山人为之乎。且吴兴近杭，子野至，多为官妓作词。常与东坡作六客词，而年最耄，载在癸辛杂识。不闻有两人同号张三影者也。
　　○两苏养直
　　《乐府纪闻》曰；苏养直字伯固，词品讹为名伯固，字养直。东坡有送伯固兄还吴诗。其“属玉双飞水满塘”句，东坡见而喜曰，吾家苏养直。如“醉眠小坞黄茅店，梦倚高城赤叶楼”，便有黄冠气象。传其入罗浮羽化。词综曰：丹阳人，苏庠，字养直，别号後湖，日放浪江湖间。後湖集见推於世。绍圣中，与徐府同召。徐俯赴，苏庠辞，且与康伯可有溪堂之约。作采桑子云：“山阴此夜明如昼，月满前村。莫掩溪门。恐有扁舟乘兴人。”东坡既没，不闻羽化，世数遥遥，恐是两人也。
　　○两朱希真
　　沈雄曰：朱希真名敦儒，天资旷达，有神仙风致。居东都日，作鹧鸪天自述云：“曾批给雨支风券，屡上留云借月章。”有朋侪诣之，闻笛声自烟波起，顷之，棹小舟与客俱归。室中悬琴筑阮咸之属，篮缶贮果实脯醢，皆平日所留意者。南渡後，作鹧鸪天遗兴云：“道人还了鸳鸯债，纸帐梅花醉梦间。”是真素心之士。若名媛集之朱希真，适徐必用，徐商久不归，亦作警悟风情自解。别是一人，岂得同日而语。
　　○晏殊小词未尝作妇人语
　　诗眼曰：晏叔原见蒲传正曰，先君小词，未尝作妇人语。传正云：“绿杨芳草长亭路，年少抛人容易去。”岂非妇人语。叔原曰：公谓年少为所欢乎。因公言，遂晓乐天诗两句，“欲留所欢待富贵，富贵不来所欢去”。传正笑而悟其言之失。
　　○幕士论柳苏词
　　吹剑录曰：东坡在玉堂日，有幕士善歌，因问我词何如耆卿。对曰，郎中词，只好十七八女子，执红牙按歌杨柳岸晓风残月。学士词，须关西大汉铁绰板，唱大江东去。为之绝倒。
　　○柳词有来处
　　江尚质曰：东坡酹江月，为千古绝唱。耆卿雨霖铃，惟是“今宵酒醒何处，杨柳岸晓风残月”，东坡喜而嘲之。沈天羽曰：求其来处，魏承班“帘外晓莺残月”，秦少游“酒醒处，残阳乱鸦”，岂尽是登溷语。余则为耆卿反唇曰，“大江东去，浪淘尽千古风流人物”，死尸狼藉，臭秽何堪，不更甚於袁之一哂乎。
　　○东坡与少游论词
　　高斋计话曰：少游自会稽入都，见东坡。东坡曰：“不意别後，却学柳七作词。”少游曰：“某虽无学，亦不至是。”东坡曰：“销魂当此际，非柳七词乎。”少游惭服。东坡又问别作何词。少游举“小楼连苑横空，下窥绣毂雕鞍骤”。东坡曰：“十三个字，只说得一个人骑马楼前过。”少游问公近著，东坡乃举“燕子楼空，佳人何在，空锁楼中燕”。晁无咎曰：三句便说尽张建封事。
　　○少游踏莎行不必改
　　词品曰：少游踏莎行，为郴州旅舍作也。黄山谷曰：“此词高绝，但斜阳暮为重出。”欲改斜阳为帘栊。范元实曰：只看‘孤馆闭春寒’，似无帘栊。山谷曰：“亭传虽未必有，有亦无碍。”范曰：词本摹写牢落之状，若曰帘栊，恐损初意。今郴州志，竟改作斜阳度。余以斜属日，暮属时，不为累，何必改也。东坡“回首斜阳暮”、美成“雁背斜阳红欲暮”，可法也。
　　○叔原独以词名
　　《太平乐府》曰：程正伯以词名，尤尚书谓正伯之文过於词，此乃识正伯之大者。昔晏叔原以大臣子为靡丽之词，其政事堂中旧客，尚欲其捐有馀之才，以免未至之德。盖叔原独以词名，他文不及也。少游、鲁直，则已兼之。故陈无己之作，自云不减秦七、黄九。夫亦推重其词耳，谓正伯为秦黄则可，为叔原则不可。
　　○林外洞仙歌
　　《古今词话》载有一词云：“飞梁欹水，虹影澄清晓。橘里渔乡半烟草。叹来今古往，物是人非，天地里，惟有江山不老。雨巾风帽。四海谁知道。一剑横空几番到。按玉龙，嘶未断，月冷波寒，归去也，琳宇洞天无锁。认云屏烟壁是吾庐，任满地苍苔，年年不扫。”相传林外作洞仙歌，书於垂虹桥上，道装饮酒而去，人以为仙也，传入禁中，孝宗笑曰：“琳宇洞天无锁，锁与老押，锁音扫，乃闽人也。”访之果然。
　　○岳珂改辛词
　　词钞曰：幼安每开宴，必命侍姬歌所作词。特好歌贺新郎，自诵其中警句：“我见青山多妩媚，料青山见我应如是。不恨古人吾不见，恨古人不见我狂耳。”顾问坐客何如。既而作永遇乐“千古江山，英雄无觅孙仲谋处”，特置酒召客，使妓送歌，自击节，遍问客，必使摘其疵。客逊谢不可，或措一二语不契，又弗答。相台岳珂年少，率然对曰：“童子何知而敢议，必欲如范希文以千金求严陵祠  记一字之易，则晚进窃有议也。”幼安促膝，使毕其说。珂曰：“前篇豪视一世，独前後二警语差相似，新作微觉用事多耳。”於是大喜，谓坐客曰：“夫夫实中予痼。”乃味改其语，日数十易，累月未竟。
　　○文及翁贺新郎
　　尧山堂外纪曰：绵州文及翁，登第後游西湖。或戏之曰：“西蜀有此景否。”及翁即席赋贺新郎以解之，有云：“借问孤山林处士，但掉头笑指梅花蕊。天下事，可知矣。”时贾相行推田之令，及翁作百字令咏雪以讥之。
　　○德太学生百字令
　　湖海新闻曰：德太学生百字令云：“半堤花雨。对芳辰，消遣无奈情绪。春色尚堪描画在，万紫千红尘土。鹃促归期，莺收佞舌，燕作留人语。绕阑红药，韶华留此孤主。真个恨杀东风，几番过了，不似今番苦。乐事赏心磨灭尽，忽见飞书传羽。湖水湖烟，峰南峰北，总是堪伤处。新塘杨柳，小蛮犹自歌舞。”三四谓众宫女行也，五谓朝士去，六谓台官默也，七指太学生上书，八九谓只陈宜中在，东风谓贾相，飞书传羽，北军至也，新塘杨柳谓贾妾。
　　○陈以庄水龙吟
　　尧山堂外纪曰：至正丙子，正月十八，元师至杭，谢、全两太后北行。陈以庄制水龙吟记钱唐之恨。时谢太后年已七十馀矣。故以庄有“金屋难成，阿娇已远，不堪春暮”之句。惜其不能死也。又以秋娘、泰娘比之，有愧於苻登之毛氏，窦建德之曹氏多矣。时有王昭仪清蕙者，题满江红於驿壁，传播中原。文文山读至卒章，“愿嫦娥相顾肯从容，随圆缺”，乃曰：“惜哉，夫人於此少商量矣。”为之代作二首，有云：“算妾身不愿似天家，金瓯缺。”
　　○宋季高节
