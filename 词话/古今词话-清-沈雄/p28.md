<!-- { "loadSidebar": true } -->
　　陆放翁曰：牛峤定西番为塞下曲，望江怨为闺中曲，是盛唐遗音。及读其“翠娥愁，不抬头”，“莫信彩笺书里，赚人肠断字”，则又刻细似晚唐矣。
　　○顾
　　尧山堂外纪曰：蜀通正初，为内直小臣。命作亡命山泽赋，有“到处生草”句，一时笑传。後官太尉，小词特工。
　　蓉城集曰：顾太尉诉衷情曲：“换我心为你心，始知相忆深。”虽为透骨情语，已开柳七一派。
　　○欧阳炯
　　尧山堂外纪曰：炯事孟蜀後主，时号五鬼之一。曾约同僚纳凉於寺，寺僧可朋作耘田鼓歌以刺之，遂撤饮。炯始作三字令。欧阳彬作生杳子者，其弟也。
　　蓉城集曰：欧阳炯首叙花间集者，每言愁苦之音易好，欢愉之语难工。其词大抵婉约轻和，不欲强作愁思者也。
　　○冯延巳阳春集
　　《乐府纪闻》曰：冯延巳字正中，广陵人。唐元宗以优待藩邸旧僚，自记室至中书侍郎入相。词最富，有阳春集。
　　蓉城集曰：“宫瓦数行晓日，龙百尺春风”，殊有元和气象。阳春词尚饶蕴藉，堪与李氏齐驱。
　　《柳塘词话》曰：陈世修云：冯公乐府思深语凡，韵逸调新，有杂入六一集中者。余谓其多至百首，黄山谷、陈後山犹以庸滥目之。然诸家骈金俪玉，而阳春词为言情之作。
　　○张泌
　　《才调集》曰：江南张泌字子澄，为李後主内史。以江城子二阕得名。国亡仕宋，与钱亻叔谥议，泌每奏驳其人。少与邻女浣衣善，经年不见，夜必梦之。女别字，泌寄以诗云：“多情只有春庭月，犹为情人照落花。”浣衣流泪而已。
　　花间集曰：子澄时有幽艳语，“露浓香泛小庭花”是也。时遂有以浣溪沙为小庭花者。
　　○皇甫松
　　花庵词客曰：皇甫松为牛僧孺甥。以天仙子著名，终不若摘得新二首，为有达观之见。
　　元遗山曰：皇甫以竹枝、采莲排调擅长，而才名远逊诸人。花间集亦止小令短歌耳。
　　○牛希济
　　尧山堂外纪曰：希济，峤兄子，仕蜀王衍为中丞。同光三年降唐，唐主令蜀旧臣王锴等赋诗。希济作一律云：“满朝文武欲朝天。不觉邻师犯塞烟。唐主再悬新日月，国王还却旧山川。非关将相扶持拙，自是君臣数尽年。古往今来亦如此，几曾欢笑几潸然。”唐主曰：希济不忘忠孝也，赐缎百。词亦富赡，载花间集。
　　伊山村曰：牛公临江仙，芊绵温丽极矣，自有凭吊凄怆之意，得咏史体裁。
　　○尹鹗
　　张玉田曰：後唐尹鹗，官参卿，其词以明浅动人，以简净成句者也。
　　《古今词话》曰：尹鹗秋夜月，颇觉遵古，而非正赏之音。杏园芳，更多颓唐之句。
　　《柳塘词话》曰：尹鹗杏园芳第二句“教人见了关情”，末句“何时休遣梦相萦”，遂开柳屯田俳调。再检临江仙云：“西窗乡梦等闲成。逡巡觉後，特地恨难平。”又“昔年於此伴萧娘。相偎伫立，牵惹叙衷肠”流递於後，令作者不能为怀，岂必曰花间、尊前句皆婉丽也。
　　○魏承班
　　元遗山曰：魏承班俱为言情之作，大旨明净，不更苦心刻意，以竞胜者。
　　《柳塘词话》曰：魏承班词，较南唐诸公，更淡而近，更宽而尽，尽人喜效为之。愚按，“相见绮筵时，深情黯共知。难话此时心，梁燕双来去”，亦为弄姿无限，只是一腔摹出。至“好天凉月尽伤心”，“为是玉郎长不见，少年何事负初心”，“泪滴镂金双衽”，有故意求尽之病。
　　○毛熙震  齐东野语曰：蜀人毛熙震，官秘书监，其集止二十馀调，中多新警而不为猥薄者也。
　　《柳塘词话》曰：毛熙震词：“象梳欹鬓月生云，玉纤时急绣裙腰。晓花微敛轻呵展，袅钗金燕软。”不止以浓艳见长也，卒章情致尤为可爱。其後庭花云：“伤心一片如月，闲锁宫阙。”清平乐云：“正是销魂时候，东风满院花飞。”南歌子云：“娇羞爱问曲中名，杨柳杏花时节几多情。”试问今人弄笔，能出一头地否。
　　○毛文锡
　　《古今词话》曰：文锡词大致匀净，不及熙震。其所撰纱窗恨可歌也。
　　叶石林曰：毛词以质直为情致，殊不知流於率露，致令诸人之评庸陋词者，必曰，此乃仿毛文锡之赞成功不及者乎。逮览其全集，而咏其巫山一段云，其细心微诣，真造蓬莱顶上。
　　○李琼瑶集
　　茅亭客话曰：梓州李，其先波斯人，事蜀主衍。妹为衍昭仪，亦能词，有“鸳鸯瓦下忽然声”句。有诗名，秀才预宾贡，国亡不仕，有感慨之音。
　　周草窗曰：李辈俱蜀人，各制南乡子数首以志风土，竹枝体也。
　　○鹿虔
　　《乐府纪闻》曰：鹿为永泰军节度使。初读书古祠，见画壁有周公辅成王像，期以此见志。国亡不仕，词多感叹之语。
　　倪元镇曰：鹿公高节，偶尔寄情倚声，而曲折尽变，有无限感慨淋漓处。
　　○欧阳修六一词
　　《名臣录》曰：仁宗景中，欧阳为馆阁校理。两宫之隙，奏事帘前，复主濮议，举朝倚重。後知贡举，为下第刘辉等所忌，以醉蓬莱、望江南诬之。
　　《乐府纪闻》曰：欧阳永叔中岁居颍日，自以集古一千卷，藏书一万卷，瑟一张，棋一局，酒一壶，公以一翁老於五物间，称六一居士，有《六一词》。
　　罗泌序曰：公常致意於诗，温柔敦厚，诗教也，所得多矣。吟咏之馀，溢为词章，平山堂集盛传於世。公所作在三上者，枕上，马上，厕上也。
　　《尧山堂外纪》曰：钱惟演宴客後园，一官妓与永叔後至，妓对以失钗故。钱曰，乞得欧阳推官一词，当即偿汝。永叔即席云：“柳外轻阴池上雨，雨声滴碎荷声。小楼西角断虹明。阑干倚遍，留待月华生。  燕子飞来栖画栋，玉钩垂下帘旌。凉波不动簟文平。水晶双枕，旁有堕钗横。”清绮自好，非不作艳词者。
　　《西清诗话》曰：欧阳词之浅近者，谓是刘辉伪作。又云：元丰中，催公度跋冯正中阳春录，其间有入六一词者。今柳三变词，亦有杂入平山堂集者，则浮艳者皆非公作也。
　　○钱惟演拥麾集
　　钱惟演字希圣，吴越王ㄈ之子。归宋後，为中书门下平章事，坐擅议宗庙，且与后通婚，落为崇信军节度使。意小词，卒谥思，有拥麾集。其越江吟、浣溪沙，不愧唐人也。
　　《侍儿小名录》曰：钱思公谪汉东日，撰玉楼春曰：“城上风光莺语乱。城下烟波春拍岸。绿杨芳草几时休，泪眼愁肠先已断。情怀渐觉成衰晚。鸾镜朱颜惊暗换。昔年多病厌芳尊，今日芳尊惟恐浅。”酒阑歌之，必泣下。後阁有白发歌姬，乃旧日邓王舞鬟惊鸿也，据言先王将薨，预戒挽铎中，歌木兰花引绋为送，今相公其将危乎。果卒。
　　○寇准巴东集
　　名臣录曰：寇准为真宗朝宰相，封莱公。为丁谓所构，乾兴初，贬雷州司户，有巴东集。
　　词品曰：莱公小词数首，率皆清丽，如江南春、阳关引、阿那曲，作词不愧唐人。
　　○石延年扪虱庵词
　　古今仙鉴曰：石曼卿，真宗朝学士，生平遗落世事。死後有见之者，曰，我今为仙，主鞭蓉城。其扪虱庵长短句，少有流傅者。
　　尧山堂外纪曰：曼卿通守朐山，遣人以泥封桃李核，弹之岩竹中，嗣後花开满山。又尝携妓石室间，鸣弦为冰车铁马之声。後党竹为词以吊之云：“铁马冰车断遗响，林花石室自春风。芙蓉城阙五云中。”
　　○范仲淹文正集
　　东轩笔录曰：仁宗朝，范希文守边作渔家傲数首，皆以“塞上秋来风景异”为起句，述边镇之苦。欧阳公尝呼为穷塞主之词。
　　○晏殊珠玉词
　　名臣录曰：晏同叔为仁宗朝宰相，卒谥元献。常兴建学校，为诸生倡，延范仲淹教授生徒，荐为馆阁校理。词名珠玉集，张子野为之序。
　　刘贡父曰：元献喜冯延巳词，其所作不减延巳。
　　○晏几道小山词
　　黄山谷曰：晏叔原乐府，寓以诗人句法，精壮顿挫，能动摇人心。合者高唐、洛神之流，下者不减挑叶、团扇云。晏字叔原，元献幼子，有小山词。
　　晁无咎曰：叔原不蹈袭人语，风度闲雅，自是一家。如“舞低杨柳楼心月，歌罢桃花扇底风”，乃知此人，必不生於三家村中者。
　　程叔彻曰：伊川闻诵叔原词“梦魂惯得无拘锁，又逐杨花过谢桥”。乃笑曰：鬼语也。意颇赏之。
　　陈质斋曰：叔原词在诸名胜中，独可追逼花间，高处或过之。
　　○王琪谪仙长短句
　　《苕溪渔隐》曰：王琪字君玉，仁宗朝翰林。晏元献赴杭，道过维扬，憩大明寺，瞑目徐行，使吏诵壁间诗版，戒勿言爵里姓名，终篇者无几。别诵一诗，问之，江都王琪也。召之同游池上，时春晚已有落花，元献曰，得句书壁，或弥年未尝强对，且如“无可奈何花落去”，至今未有。王琪应声曰：“似曾相识燕归来”何如，元献大喜，由此辟置馆职。
　　陈辅之曰：君玉有望江南词十首，自谓谪仙。王荆公酷爱其“红绡香润入梅天”句。
　　○韩琦安阳集
　　吴虎臣曰：韩稚圭於皇中，镇扬州，撰维扬好四章。所谓“二十四桥千步柳，春风十里上珠帘”者是也。复作安阳好，即望江南也。後罢相，出镇安阳，有安阳集。
　　○宋祁出麾集
　　宋子京为天圣中翰林，以赋采侯，中博学宏词科第一。每夕临文，必使丽竖燃椽烛，此张先所称“红杏枝头春意闹”尚书也。
　　李端叔曰：宋景文以馀力游戏，而风流闲雅，超出意表，有出麾集。
　　○孙洙
　　广陵志曰：孙洙字巨源，元丰中以策论具陈治本，韩琦曰，今之贾谊也。抉翰林，与太尉李端愿往来尤数。李方纳姬之善琵琶者，会宣召者至其家，踪迹得之。公饮不肯去，而迫於命。有菩萨蛮“上马苦，琵琶曲未终”句。
　　艺林学山曰：孙巨源死後，其词为叔原所夺。
　　○王安石临川词王安礼  王安国  王
　　《古今词话》曰：金陵怀古，诸公寄调於桂枝香者，三十馀家，独介甫为绝唱。东坡见之叹曰：此老乃野狐精也。东坡羡服之语，非引用刘玺遇狐故事。
　　沈雄曰：介甫弟和甫，名安礼，有潇湘逢故人慢云：“引多少梦魂归，结洞庭雨棹烟蓑。”弟平甫，名安国，有减字木兰花云：“帘里馀香马上闻。”子，字元泽，有心疾。妻独居小楼事佛，介甫怜而嫁之，作眼媚词。或议元泽不能词，及援笔作倦寻芳，“恨被榆钱，买断两眉长皱”，人不能及也。
　　○张先安陆词
　　吴兴张先，字子野，天圣中进士，为都官郎中，有安陆集。
