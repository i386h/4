<!-- { "loadSidebar": true } -->
　　○曹组箕颖集
　　松窗录曰：曹元宠六举不第，著铁砚篇自励。宣和中成进士，有宠于徽宗，曾赏其如梦令“风弄一枝花影”句，点绛唇“暮山无数，归雁愁边度”句。徽宗又手书眉峰碧以问之。
　　词品曰：曹组蓦山溪赋梅云：“竹外一枝斜，想佳人天寒日暮。”用东坡“竹外一枝斜更好”句。时禁苏文，而曹组暗用之。
　　○吕渭老
　　杨慎曰：圣求在宋淇著名，而词甚工。词选载有望海潮，与醉蓬莱、扑蝴蝶近、惜分钗、薄亻幸、选冠子、百宜娇、豆叶黄、鼓笛慢，佳处不减少游。即东风第一枝咏梅，不减於东坡之绿毛么凤也。但疑中兴後，不复有此等词。
　　沈雄曰：渭老秀州人，宣和末朝士，善属词。又散落人间，江神子慢，尽人以为婉丽。西江月慢，有无限稼华消不得也。
　　黄玉林曰：吕圣求词婉媚深窈，视美成、耆卿伯仲。
　　○陈克赤城词
　　耆旧续闻曰：天台陈子高，元丰间名士也。吕安老帅建康日，荐入幕府，辟为参议，有赤城词。
　　卢申之曰：最喜子高菩萨蛮云：“几处簸钱声。绿窗春梦轻。”谒金门云：“檀炷绕窗灯背壁。画檐残雨滴。”我殊觉其香。
　　陈质斋曰：词格颇高丽，晏、周之流亚也。
　　○汪藻浮溪文粹
　　尧山堂外纪曰：汪字彦章，自作玩鸥亭於愚溪口。有词一卷，附浮溪文粹。时禁苏、黄之学，斜川集有混入彦章词者。汪词自有点绛唇“永夜恹恹”，醉落魄“小舟帘隙”词，乃其所著。
　　○李甲
　　沈雄曰：华亭李甲字景元，宋之词人也。帝台春一词，旧刻李景为唐元宗所制久矣，近代朱彝尊辈始出而正之。余暇日曾读帝台春数过，今偶得望云涯引而并归之。
　　○胡浩然
　　《柳塘词话》曰：时代氏籍俱未详。选词家俱甚薄其声口，但就其春霁、秋霁、万年欢、东风齐着力、送入我门来，俱以其庸而忽诸。殊不知称帖者，亦有佳处，如满庭芳吉席云：“几幅红罗锦帐，宝妆篆、金鸭焚香。分明是、芙蕖浪里，一对浴鸳鸯。”如传言玉女元夕云：“艳妆初试，把珠帘半揭。娇羞向人，手玉梅低说，相逢长是上元佳节。”其情致人所不到，亦何庸过斥之也。
　　○仲殊挥宝月词
　　承天寺僧挥，字仲殊，本安州进士。妻曾以药毒之，故为僧。时食蜜以解毒，东坡呼之曰蜜殊。仲殊於每岁禁烟时，置酒果以待来宾，谓之看花局。後居杭之宝月寺，词七卷，名宝月集。
　　花庵词客曰：仲殊词多矣，小令为最。小令中之诉衷情又为最，不减唐人风味。
　　○觉范洪文字禅
　　石门文字禅，载觉范有“青杏欲尝先齿软，海棠开遍待新晴。分疏积雨调莺舌，拗束东风倩柳条”句。曾作渔家傲公布古，以和宝宁勇禅师。
　　冷斋夜话，洪禅师曾留南昌，登秋屏阁望西山而有归志，赋浪淘沙。
　　许彦周曰：上人善作小词，情思婉约似少游，而仲殊、参寥皆不能及。
　　○正平可东溪集
　　词综曰：僧祖可字正平，丹阳人，苏伯固字子。住庐山，与陈师道、徐俯、谢逸与江西诗社。小重山词意最工。
　　吴虎臣曰：正平工诗，长短句尤佳，何世徒称其诗也。
　　○李清照漱玉集
　　李别号易安居士，适赵明诚。明诚在太学，朔望出质衣，取半千钱市原先文果实归，相对玩味吟和过日。李有漱玉集。
　　○魏夫人
　　端伯雅编曰：魏夫人，曾子宣丞相内子，有江城子、卷珠帘诸曲。
　　○朱淑真断肠词
　　女红志馀曰：钱塘朱淑真自以所适非偶，词多幽怨。每到春时下帏跌坐。人询之，则云，我不忍见春光也。宛陵魏端礼为辑其词曰断肠集。
　　○孙道绚
　　曾氏雅编曰：孙夫人名道绚，城黄铢字子厚之母夫人也，为秀州郑文室。词甚富而失於火，求得之，仅清平乐令数首，绍兴三年二月日事。
　　《乐府纪闻》曰：郑文上舍久寓行都，孙为制忆秦娥。其南乡子风中柳，皆寄外词。兰皋集误刻明人。
　　○吴淑姬阳春白雪
　　花庵词客曰：吴淑姬词五卷，名阳春白雪，此女流中之黠慧者，佳处不减李易安也。
　　○康与之顺庵乐府
　　花庵词客曰：建炎中，康伯可上中兴十策。渡江初有声乐府，受知秦申王，待诏金门。凡粉饰治具，及慈宁归养，两宫欢集，必假其应制。有顺庵乐府。
　　王性之曰：伯可乐章，非近世所可及，今有晏叔原，亦有不得独擅云。
　　○陈与义无住词
　　花庵词客曰：简斋被高宗眷注，参大政。无住词语意超绝，可摩坡公之垒。
　　《柳塘词话》曰：去非佳句“杏花疏影里，吹笛到天明”，“吟诗日日待春风。及至桃花开後却匆匆”。胡元任、张叔夏俱评其自然而然者。
　　○李邴居士词
　　李邴字汉老，任城人，崇宁中进士。伯昭圮，元名士。邴固世其家学者，後受一禅师授记，为云龛居士词。
　　《乐府纪闻》曰：政和中归朝，举国无与共谈者，方怅怅无计。时王辅为首揆，招之出家姬数辈，酒半，唱其汉宫春曲。数日遂有馆阁之命，扈从至南渡。
　　○叶梦得石林词
　　花庵词客曰：少蕴妙龄有文名，早受知於蔡京。擢第後，终崇信节度使。时以词章品骘自命，有石林集。关注曰：公以文章经术为大儒，歌词妙天下。元符中，尚为丹徒尉，得其小词为多，是时妙龄豪气未除。晚岁落其实而华之，能於简淡处，时出雄杰，不减靖节、东坡云。
　　○曾觌海野词
　　花庵词客曰：曾海野，东都故老，及见中兴之盛者。尝侍宴上苑应制，进阮郎归赋燕，柳梢青赋柳，一时推重。其奉使旧京作上西平，重到临安作感皇恩，感慨淋漓，甚得大体，人所不及也。淳熙中咏月云：“金瓯千古无缺。”高宗喜，谓从来未有道之者。有海野集。
　　○吕本中东莱词
　　吕本中字居仁，绍兴中进士，除右史，多论国事得失，见宋纲目。常集江西宗派诗。其所咏“春尽茅詹低着燕，日高田水故飞鸥”，见紫薇集。杜伯高、仲高出其门，为集东莱词。
　　○朱敦儒樵歌
　　花庵词客曰：希真为东都名士，天资旷逸，擅词名。从驾南渡。西江月二首，可以警世之役役於非望之福者。
　　张正夫曰：希真赋月词：“插天翠柳，被何人推上一轮明月。”赋梅词：“横枝销瘦一如无，但空里疏花数点。”词意奇绝，似不食烟火人语。
　　○张元芦川词
　　沈雄曰：绍兴戊午，元以送胡铨及寄李纲词坐罪贬谪，皆金缕曲也。元以此得名。三山人，仲宗其字也，有芦川词。如“溪边翠霭藏春树，小艇风斜沙嘴路”与“帘旌翠波，飒窗影残红一线”，杨慎词品极叹赏之。
　　○刘子屏山集
　　刘字彦冲，朱晦庵之师，有屏山集行世。蓦山溪九日，满庭芳咏桂入选。
　　○赵鼎得全居士词
　　花庵词客曰：元镇词章婉媚，不减花间，名得全居士词。
　　杨慎曰：丁未九月南渡，泊真州作满江红最佳。
　　江尚质曰：赵忠简，中兴名相也。点绛唇云：“梦回鸳帐馀香嫩。更无人问。一枕江南恨。”醉桃源云：“青春不与花为主。花正开时春暮。只有一尊芳醑。留得青春住。”较花间更饶情思。
　　○王庭卢溪词
　　沈雄曰：王民瞻送胡铨远谪，有云：“痴不了公家事，男子要为天下奇。”亦贬辰州。其留别感皇恩云：“醉中暂住。离歌几许。听不能终泪如雨。无情江水，断送扁舟何处。”其感旧点绛唇云：“白发相逢，犹唱当时曲。”皆可歌也。
　　○张抡
　　张材甫，南渡故老，及见太平之盛者。集中多应制词，如蝶恋花、朝中措、霜天晓角，杰作也。
　　○张孝祥紫薇词
　　花庵词客曰：于湖紫薇词，汤衡叙之曰：平昔为词，未尝着稿，但笔酣兴健即成，却无一字无来处。如歌头诸曲，寓以诗人句法者也。
　　沈雄曰：安国在建康留守魏公席上，赋六州歌头，感愤淋漓。魏公为之罢饮而入，则其词之足以动人者也。
　　○杜
　　陈同甫曰：叶正则有“杜子五兄弟，才名不相下”之语。伯高早登吕东莱之门，其词如奔风逸足而鸣以和銮者也。仲高丽句，如“半落半开花有恨，一晴一雨春无力”，令人眼动。叔高戈矛森立。季高、幼高匪独一门之盛，可谓一时之豪。
　　○周文璞
　　沈雄曰：周文璞，字晋仙，淳熙时人。义因郭璞，故字晋仙，非晋之仙人也。唐词纪收为韩文璞更误。诸选止有浪淘沙、南乡子二首。绝妙好词内有一剪梅一首，流传於世，因其题壁，讹为仙家耳。
　　○杨万里
　　杨万里，号诚斋，以道德风节，昭映一世，为四朝耆老。著作词五要。其闲居辟三三径，有“日长睡起无情思，闲看童捉柳花”句。小词亦一二见也。
　　王迈人曰：念奴娇，先生上章乞休词也，“从此螺江门外路，吟诗日日醉春风”。恰适其意。
　　○范成大石湖词游次公
　　范成大，字致能，作吴江三高亭记，争传颂之。曾为独帅，所著有石湖集。时游次公参内幕，倡和有西池集。
　　○陆游剑南词
　　山阴陆务观，母梦少游而生，故名其字而字其名。初官临安，有“小楼一夜听春雨，深巷明朝卖杏花”，传入禁中，称赏知名。韩平原招致之，作南园、阅古二记。时虽称颂而寓劝勉意，得不及於祸，便倚酒自放，号放翁词。
　　花庵词客曰：放翁词纤丽处似淮海，雄快处似东坡。鹊桥仙感旧一词，英爽可掬，流浪亦可惜矣。
　　○张玉照堂词
　　花庵词客曰：杨万里极称功甫之诗。玉照堂词以种梅得名，如“光摇动，一川银浪，九霄霄珂月”是也。周密曰：张功甫，西秦人，月洗高梧一阕，乃咏物之入神者。此白石论邦卿词而及之。
　　○胡仔
　　胡仔字仲任，苕溪人，尝编渔隐丛话。
　　沈雄曰：感皇恩为警悟之词，所得多矣。
　　○张震无隐词
　　《柳塘词话》曰：蜀人张震字东父，孝宗朝谏官也。花庵录其词为富贵人语。
　　○辛弃疾稼轩词
　　蔡光北陷，辛  幼安以所业谒之。蔡曰，诗则未也，他日当以词名。有稼轩词四卷。
　　李濂曰：稼轩与晦庵、同甫、改之交善。晦庵曰：若朝廷赏罚明，此等人尽可用。同甫答辛启曰：“经纶事业，股肱王室之心。游戏文章，脍炙士林之口。”改之气雄一世，寄辛词曰：“古岂无人，可以似我稼轩者谁。”观同时之所推奖，则稼轩概可知矣。稼轩卒，家无馀财，仅遗著述数帙。
　　沈雄曰：稼轩词亦有不堪者，“一松一壑真朋友，山鸟山花好弟兄”是也。
　　○京镗松坡诗
