<!-- { "loadSidebar": true } -->
　　宋史载，京字仲远，豫章人。光尧之丧，以京为报谢使，金赐咽汴亭，京与郊劳使康元弼言，请免宴，不许。请撤乐，不许。促入席，甲士露刃闭门，京排之而出。有诗支：“假令耳与笙镛未，只愿身靡鼎镬中。”後为宁宗朝宰相，立春前一日，为赋汉宫春。有松坡词。
　　○姚宽西溪集
　　姚字令威，其居擅西溪之胜，号西溪。亦以名词。其闺词云：“酒面扑春风，泪眼零秋词。”秋思云：“采菱渡口日将沉，飞鸿楼上人空立。”足以见其概矣。
　　○吴礼之顺受老人词
　　《柳塘词话》曰：吴礼之，字子和，钱塘人。有顺受老人词，久著名，郑国辅为之序。其雨中花慢长调云：“酝造一生清瘦，能消几个黄昏。断肠时候，帘垂深院，人掩重门。”丑奴长调云：“眼前景物只供愁。寂寥情绪，也恨分浅，也海风流。”能以极寻常语言，为极透脱文字。
　　○郑域
　　郑域，字中卿，宁宗朝，尝随张贵谟使北，著燕谷剽闻。词亦清醒可喜。
　　沈雄曰：草窗之选，刻作陆姓。又云，世本误作郑，未知孰是。其词自佳，所重不在此也。
　　○谢懋乐章集
　　沈雄曰：勉仲自号静寄居士。乐章二卷，吴坦为之序，称其片言只字，戛玉铿金，蕴藉风流，为世所贵。其惜别武陵春、行乐风流子，又其词之含情无限者。草窗所选蓦山溪、风入松，更推清丽。
　　○赵蕃
　　花庵词客曰：赵蕃号章泉，负天下重望，屡召不起。刘後村所谓“一生官职监南岳，四海诗名仰玉山”者。曾作小重山一阕，以寄刘叔通，云：“间留建城，衔杯之际，可令歌以酹我否。”
　　○陈亮龙川词
　　陈同甫，擅文名，负气节，寻擢光宗朝第一。未遇时，遂与辛幼安交，每好谈天下事。龙川词疏宕可喜。
　　词品曰：同甫水龙吟一阕：“闹花深处层楼，画帘半卷东风软。”可诵也。
　　○李石
　　花庵词客曰：李号方舟，蜀人。有续博物志，词亦风致。草堂选其夏夜，有“烟林疏疏人悄悄”。赠妓有“瘦玉倚香愁黛翠”句。
　　○危稹巽斋词
　　危字逢吉，淳熙中进士，有选斋词。
　　词品曰：其词咏箜篌，有渔家傲入选，危巽斋之词为善。
　　○刘光祖鹤林集
　　刘光祖字德修，蜀之名士，有鹤林集，词亦庄重而出之者。
　　○刘过龙洲词
　　《乐府纪闻》曰：刘改之厄於韦布，放浪吴楚间。辛幼安守京口，改之敝衣曳屐而来。幼安命之赋雪，则云：“功名有分平吴易，贫贱无交访戴难。”命赋多景楼，则云：“江流千古英雄泪，山掩诸公富贵羞。”幼安帅越日，赠以千缗，为求田资。其词多壮语而学幼安者也。
　　陶南村曰：改之造词赡逸有思致，沁园春二首，极纤丽可爱。
　　○刘仙伦招山词
　　花庵词客曰：庐陵人刘仙伦，乐章为人所脍炙。吉州刊本多遗落，刘复以家藏本行世，纸贵一时。周草窗曰：菩萨蛮别词，词鄙意浓。
　　○严仁清江Ы乃
　　严次山词，极能道闺帏之趣，名清江Ы乃，杜月渚为之序。族人严羽、严参，时称邵武三严，见花庵选。柳塘词话曰：近代选家，无有不知次山词者，玉楼春春思，鹧鸪天别情是也。甚则多丽之记恨，金缕曲之送春，有不能释卷者。独“粘云江影伤千古，流不去断魂处”。是才人创句，而亦削之，为咄咄怪事。
　　○马庄父古洲词
　　《柳塘词话》曰：马古洲建安人，好经纶，填词其馀事也。如月华清云：“怅望月中仙桂。问窃乐佳人，与谁同岁。”贺圣朝云：“游人拾翠不知返。被子规呼转。”阮郎归云：“三三两两叫船。人归春也归。”俱有旨趣。
　　○姜夔白石词
　　《乐府纪闻》曰：鄱阳姜尧章流寓吴兴，常过金阊，有“行人怅望苏台柳，曾为吴王扫落花”，杨诚斋极喜诵之。萧东父万爱其词，以其兄之子妻焉。
　　范石湖曰：白石有裁云缝月之妙手，敲金戛玉之奇声。
　　花庵词客曰：尧章中兴名流，善吹箫，自度曲。初则率意为长短句，其後协以音律，不减清真乐府。
　　赵子固曰：白石，词家之申韩也。
　　沈伯时曰：白石清劲知音，未免有生硬处。
　　张叔夏曰：姜词如野云孤飞，去留无迹。
　　○史达祖梅溪词
　　彭孙曰：南宋白石、竹屋诸公，当以梅溪为第一。昔人谓其分镳清真，平方睨方回，纷纷三变行辈，不足比数，非虚言也。
　　沈雄曰：姜尧章谓梅溪词仅百馀首。张序之曰：生词织绡泉底，去尘眼中。有警迈闲婉之长，而无诡荡污淫之失。盖能融情景於一家，会句意於两得者。尧章亦当时名手，而服之如此。若双双燕之咏春燕，绮罗香之咏春雨，万为尧章拈出者。
　　○刘克庄别调
　　张叔夏曰：潜夫负一代时名，别调一卷，大约直致近俗，效稼轩而不及者。
　　沈雄曰：“贪与萧郎眉语，不知舞错伊州”，“除是无身方了，有身常有闲愁”，此後村悟语也。杨慎谓为壮语，足以立懦，信然。
　　○刘褒
　　刘褒字伯宠，武夷人。其满庭芳别情，善於言情者。水调歌头，亦不减於东坡也。
　　○刘镇随如百咏
　　刘潜夫曰：随如乐府，丽不至亵，新不犯陈。周、柳、辛、陆之能事，庶乎兼之。
　　《柳塘词话》曰：秦定中，进士刘叔安，有“随如百咏”，富贵蕴藉，不屑为无意味句者。其词皆时令物情之什。
　　○戴复古石屏词
　　《柳塘词话》曰：戴式之，天台诗人，江湖四灵之一。方虚谷常议其胸中无百字成诵者。词品曰：惟满江约赋赤壁怀古为佳，游江西後，人尽谓其有才无行，为世所薄，有石屏词。
　　○卢祖皋蒲江词
　　花庵词客曰：州卢祖皋，宁申之，蒲江乐府甚工，字字可入律吕。
　　松陵集曰：庆元中，彭传师吴江作三高祠，盖擅渔人之窟宅以供诗境也。卢约赵子野同作金缕曲以记之。
　　○张辑绮语债
　　花庵词客曰：东泽为鄱阳名下士，绮语债皆以篇末之语而立新名者，作词韵衍文。
　　朱湛卢曰：东泽得诗法於姜尧章，世谓谪仙复作，不知其又能词也。词二卷。
　　○宋自逊渔樵笛谱
　　花庵词客曰：宋字谦父，南昌人。其词名渔樵笛谱，率真而不事矫饰者也。
　　梅墩词话曰：每阅谦父蓦山溪词意，知其性情之所近。
　　○周紫芝竹坡词
　　沈雄曰：周紫芝字少隐，宣城人。举进士，守兴国，有竹坡词三卷。余家有未刻稿。
　　高邮孙竞序曰：竹坡乐章，清丽婉曲，非苦心刻意为之。
　　○李俊明文溪集
　　李俊明字公昴，宝庆进士，资州人，有文溪词。其送郡守“有脚阳春难驻”，知名於时，盖送王子文词也。
　　○吴潜履斋诗馀
　　吴潜字履斋，嘉定中第一人。其声声慢和梦窗赋梅，其贺新郎赠妓，见词品。後为贾似道所陷。
　　○王迈
　　词品曰：王迈字实之，莆阳人。刘後村赠以词云：“天壤王郎，数人物方今第一。”其重之如此。盖进则忠鲠，退则豪侠，太白、元龙一流人也，可以补史氏之遗。词一卷，端重有法。
　　○方千里和清真词
　　花庵词客曰：方千里，三衢人，尽是和周美成词。
　　沈雄曰：方千里词，见汲古阁新刻六十家。过秦楼、风流子是和词之出一头地者。
　　○刘子寰《篁栗词》
　　花庵词客曰；刘圻父早登朱文公之门，刘後村尝序其诗，其词更上一层者。
　　江尚质曰：“静坐时看松鼠饮，醉眼不碍山禽浴”，是咏山泉之极肖者。草窗词又选其霜天晓角。
　　○赵汝{艹光}《霞山集》
　　沈雄曰：赵汝{艹光}字参晦，绝妙好词载其词为多，而语意为人所重。弁阳老人有十拟词，直与花翁、梦窗并列于前，且作醉落魄以咏之。及读其梅花引、汉宫春，有不虚一时之所奖借者。
　　○岳珂玉楮集
　　岳字肃之，号倦翁，飞之孙，历官户部侍郎，有玉楮集。
　　江尚质曰：倦翁登北固亭，寄调於祝英台近，忠愤感慨。於稼轩永遇乐词千古江山相伯仲。
　　○吴文英梦窗词
　　花庵词客曰：四明吴君特，从履斋诸君游。尹焕为序其词曰：求词於吾宋者，前有清真，後有梦窗，此非焕之言，四海之公言也。
　　沈伯时曰：梦窗深得清真之妙，但用事下语太晦处，人不易知。
　　○冯艾子云月词冯取洽
　　《古今词话》曰：延平冯取洽，字双溪。其与黄玉林互相标榜，有词韵等书。其子艾子，精於律吕，词多自制腔。云月词殊有北宋秦、晁风味，比之南宋教督气，酸馅味，不侔矣。
　　沈雄曰：冯伟寿，小名艾子，非误用其名也。余以寿玉林沁园春考之，中有云：“更携阿艾，同寿灵椿。”可证。
　　○洪荼空同词
　　洪字叔，自号空同词客。其词多赋别情，稔悉人意，可歌也。空同集见汲古阁六十家。
　　○黄散花庵词
　　胡德方序曰：玉林早弃制科，雅意歌咏。阁学游受斋称赏其诗，为晴空冰柱。闽帅楼秋房，闻其与魏菊庄为友，以泉石清士目之。其人如此，其才可知。
　　○孙惟信
　　绝妙好词云：孙惟信号花翁，有昼锦堂、夜合花诸调。沈伯时云，花翁有好词，亦善运意，但雅正中亦有一二市井语。
　　沈雄曰：昼锦堂一阕，如“柳裁云剪腰支小，凤盘鸦耸髻鬟偏”与“杏梢空闹相思眼，燕翎难系断肠笺”，周挚纤艳，已为极则。但卒章云：“银屏下，争信有人，真个病也天天。”情至之语，又开一种俳调也，奈何。
　　○莫仑两山词
　　杨慎曰：莫仑词未全睹，但传其“听春教燕颦莺诉”山鬼谣一曲可歌也。
　　○楼采
　　沈雄曰：楼君亮词，见於草窗所选者，瑞鹤仙、玉漏迟、二郎神、法曲献仙音、好事近、玉楼春诸阕，词意具足，而又工力悉敌者也。
　　○施岳梅川词
　　沈雄曰：弁阳选仲山之词，多至数解之外。独其步月咏茉莉一阕，情致周悉。弁阳云，茉莉岭表所产，古今咏者无多，文公曾咏二绝句，道卿曾题此调，独仲山“小莲冰洁”之句，状茉莉最佳。
　　○李彭老李莱老
　　沈雄曰：李彭老，字商隐，有房词。李莱老，字周隐，有秋岩词。两人为一时翘楚，但俱是寄和草窗者。篇章亦甚富而少馀蕴耳。
　　○赵闻礼钓月轩词
　　沈雄曰：闻礼字立之，於南宋播迁之後，而词章饶有北宋风味。在诸选中亦一二仅见者。千秋岁、风入松、与水龙吟之咏水仙、贺新郎之咏萤火，犹可被诸管弦也。
　　○杨缵
　　沈雄曰：杨字继翁，又号守斋。词品载其一枝春咏除夕者。今复见绝妙好词中，有八六子咏牡丹，乃次白云之韵者。又见其被花恼自度一腔，亦皆情真而语悉者也。
　　○张炎玉田词
