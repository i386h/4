<!-- { "loadSidebar": true } -->
　　古今词谱曰：琴调曲也。东坡序曰：郎琊山川奇丽，泉鸣空涧，若中音会。醉翁喜之，欣然忘归。既去十馀年，而好奇之士沈遵闻之往游，以琴写其声曰醉翁操。节奏疏宕，而音韵和畅，知琴者以为绝伦。然有其声而无其词，翁虽为之作歌，与琴声不合，又依楚辞作醉翁引。好事者亦倚其辞以制曲，粗合均度，而琴声为词所绳缚，非大成也。後三十馀年，翁既捐馆舍，遵亦殁久矣。有庐山玉涧道人，特妙於琴，恨此曲之无词，乃谱其声而请于东坡以补之。东坡遂援笔作此醉翁操琴曲云：“琅然。清圆。谁弹。响空山。无言。惟翁醉中知其天，月明风露娟娟，人未眠。荷蒉过山前。曰有心哉此贤。醉翁啸咏，声和流泉。醉翁去後，空有朝吟夜怨。山有时而童颠。水有时而回川。思翁无岁年。翁今为仙。此意在人间。试听徽外两三弦。”沈雄曰：按前解卒章曰“有心哉此贤”，作泛音怨字叶平声。汪水云谓，不若朝禽夜猿也，曾改之。但辛稼轩送范先之琴曲，抑又不同耳。
　　○并蒂芙蓉
　　《东京轶事》曰：政和中，大晟乐府告成。蔡京以晁次膺荐於徽宗，乘驿赴阙。会禁中莲生，异苞含趺，次膺属词以进，名并蒂芙蓉，徽宗览之称善。词云：“太液波澄，向镜中照影，芙蓉同蒂。千柄绿荷深，并丹脸争媚。天心眷临圣日，殿宇分明献嘉瑞，弄香嗅蕊。愿君王，寿与南山齐比。池边屡回翠辇，拥群仙醉赏，凭栏凝思。萼绿揽飞琼，共波上游戏。西风又看露下，更结双双新莲子。斗妆竞美。问鸳鸯，向谁留意。”凡九十八字，大约一时应制，以浅俗取妍如此。
　　○念奴娇百字令  壶中天  大江东  酹江月  无俗念  淮甸春  赤壁谣  湘月
　　《乐府解题》曰：苏长公以“大江东去”为首句，名大江东。啸馀谱中，有讹为大江乘者。以“一尊还酹江月”为卒章，名酹江月。中有公瑾小乔事，名赤壁谣。张辑访高沙事迹云“柳花淮甸春冷”，名淮甸春。词品载，丘长春无俗念咏梨花，凌彦无俗念咏月。金人高夔又改为大江西上曲，皆念奴娇也。姜白石集中湘月注云：即念奴娇之鬲指声也。词品曰：“中流容与，画桡不点清镜”，从柳子厚“绿净不可唾”之语翻出。至“暗柳萧萧，飞星冉冉，夜久知秋信”，写之得其神矣。
　　《古今词谱》曰：大石调曲，又列双调。叶石林中秋一阕，独用平韵，“万顷波光云阵卷，长笛吹破层阴。缥缈高城风露爽，独倚危槛重临”，亦即大石调也。
　　《太平乐府》曰：淳熙三年，孝宗起居上皇赏月，命小刘妃取白玉笙，吹霓裳中序第一。曾觌进壶中天卒章云：“金瓯千古无缺。”上皇喜曰：从来月词，不曾用金瓯事。赐赍无算。六年三月，又请西宫游聚景园，内官进泛兰舟曲，张抡进壶中天，有“一尘不动，四境无鸣柝”句，赐祛锦数事。一日，车驾观浙江潮，命从官各赋酹江月，以吴琚词为第一。壶中天、酹江月，即念奴娇。念奴，唐玄宗宫人名。
　　沈雄曰：调中语意参差，尽人各倚以为法。曾觌词：“素飚澜碧，看天衢，稳送一轮秋月。”吴琚词：“玉虹遥挂，望青山，隐隐有如一抹。”刘似词：“西风何事，为行人，扫荡类襟如洗。”此第二句以三字呼起，第三句遂接以六字句，是一法也。朱希真词：“别离情绪，奈一番好景，一番悲戚。”仲殊词：“水枫叶下，乍胡光清浅，凉生商素。”黄词：“玉林何有，有一湾莲沼，数间茅宇。”此第一句以四字句起，下遂似一衬字接去，作四字句两句者，亦一法也。姚孝甯词：“素娥睡起贺冰轮，碾破一天秋绿。”白玉蟾词：“汉江北泻下长淮，洗尽胸中今古。”刘克庄词：“老夫白首尚嬉，废圃一番料理。”此以七字句起，随作六字叶者，又一法也。若如下文以七字句承去，即以六字句照应，不几为双拽头之病乎，审之，审之。按调中第三句作七字句，第四句作六字句，如“桂魄飞来光射处，冷浸一天秋碧”，“划地东风欺客梦，一枕银屏寒怯”，“流水飘香人去远，难托春心脉脉”。若“木落山高，真个是一雨秋容新沐”，“绿水芙蓉，元帅与宾从风流济济”，即是“故垒西边，人道是三国周郎赤壁”句，此语意参差，以上三字，可续下作九字句者。
　　按换头亦有语意参差者，辛幼安云：“闻道绮陌东头，行人长见，帘底纤纤月。”陈同甫云：“因笑王谢诸人，登高怀远，也学英雄涕。”王子端云：“有梦不到长安，此心安称，只有归耕去。”第二作四字句，第三作五字句，过变直捷，亦一法也。黄山谷云：“年少从我追游，晚城幽径，绕张园森木。”赵长卿云：“憔悴素脸朱唇，天寒日暮，倚阑干无力。”姜白石云：“谁解唤起湘灵，烟鬟雾袖，理哀弦鸿阵。”此以五字句作空头句，亦一法也。杜伯高云：“当日万驷云屯，潮生潮落去，石头孤峙。”赵鼎臣云：“惆怅送子南游，南楼依旧否，朱栏谁倚。”李汉老云：“谁念鹤发仙翁，当年曾共赏，紫岩飞瀑。”第二作五字句，第三作四字句，亦一法也。若姚孝甯词：“尊前须快泻山头鸣瀑。”刘後村云：“梅花差可伯仲之间耳。”似联似断，此即东坡“小乔初嫁了，雄姿英发”意，此了字，与下“多情应笑我，早生华发”之我字同参。
　　○换巢鸾凤
　　沈雄曰：史梅溪春情一阕，通首是箫韶韵，但前半是箫韶之平声，而落句是箫韶之仄声，後遂相沿，尽为仄声，则曲韵亦不可不知也。中句“花外语香，时透郎怀抱。暗握荑苗，乍尝樱颗，犹恨侵阶芳草”。词统谓醉心苏魄之语，恐非生人所安也。
　　○木兰花慢
　　词品曰：此调惟柳永得音调之正，盖倾城，盈盈，欢情，二字句中有韵。近见吴激中秋词，蒋捷咏冰词吴，文英饯别词，亦不失体。刘克庄、戴复古俱不尽然。锦机集中九首内二首两处用韵，亦未为全知者。柳永清明词：“拆桐花烂漫乍疏雨、洗清明。正艳杏烧林，缃桃绣野，芳景如屏。倾城。尽寻胜去，骤雕鞍，绀出郊垌。风暖繁丝脆管，万家齐奏新声。盈盈。斗草踏青。人艳冶、递逢迎。向路傍，往往遗簪堕珥，珠翠纵横。欢情。对佳丽地，任金竭玉山倾，拚却明朝永日，画堂一枕春酲。”
　　沈雄曰：陈参政词，亦自慨切，与德太学生相似，第六六字句，改作“乡心促日行万里，幸此身生入玉门关”，多一日字。王士禄全步其韵而稍改正之，读其“向风尘决计”，见其高致，但藏韵二字句，则又为时例之所忽矣，奈何。
　　○桂枝香（疏帘淡月）
　　《古今词谱》曰：仙吕宫曲，张辑Ы乃集秋思章云：“疏帘淡月，照人无寐。”又名为疏帘淡月。
　　《古今词话》曰：金陵怀古诸公，寄调于桂枝香者，凡三十馀家，独介甫词为绝唱。东坡见之曰，此老乃野狐精也。“登临送目。正故国晚秋，天气初肃。千里澄江似练、翠峰如簇。征帆去棹斜阳里，背西风，酒旗斜矗。采舟云淡，星河鹭起，画图难足。念往昔、豪华竞逐。叹门外楼头，悲恨相续。千古凭高对景，谩评荣辱。六朝旧事随流水，但寒烟衰草凝绿。至今商女，时时犹唱，後庭遗曲。”
　　○水龙吟小楼连苑  海天阔处
　　《曲洧旧闻》曰：章质夫杨花词，命意用事，潇洒可喜。东坡和之，若豪放不入律吕，徐而视之，声韵谐婉，反觉章词有织秀工夫。东坡词如毛嫱西子，净洗却面，与天下妇人斗好，馀人讵可比哉。
　　鹤林玉露曰：闾丘太守，致仁居苏，东坡过之，必流连信宿。常自言，不游虎丘，不谒闾丘，乃二欠事。一日，出後房善吹笛者，名懿卿，佐酒，东坡作水龙吟，咏笛材以遗之。沈雄曰：诸选骚体仅见二首，如东坡，稼轩之醉翁琴调者。蒋竹山效之，为招落梅魂云：“醉兮琼瀣浮觞些，招兮遣巫阳些。”又“月满兮方塘些，叫云兮笛凄凉些。归来为我重骑蛟背，寒鳞蛟背，寒鳞苍些”。词品谓其古艳，迥出纤之外。余谓奇矣，未见当行也。
　　按张世文水龙吟，起句本是六字，第二句本是七字。若放翁“摩诃池上追游路，红绿参差较晚”，上七字，下六字，世文以此疑之。余阅章质夫“燕忙莺懒芳残”，与少游“小楼连苑横空”不异。但质夫下句“正堤上柳花飞坠”，东坡下句“也无人惜从教坠”及“下窥绣毂雕鞍骤”，则又语意参差。又前段歇拍，三字句作两句，  翁之“争先占，新亭馆”不异少游。而质夫之“依前被风扶起”，则又语意参差。即据词品之误，皎月照，作一拍，人依旧，作一拍，尚有情致，似乎无碍。要必如叹春来只有，四字为句，杨花和恨，四字为句，向东风满，四字为结，方为合调。然末句如作霜天晓，系斜阳缆，枕秋蟾醉，与烟霞会，则又四字之空头句也，今拈出正之。按词品谓断句皆有定数，语意所至，时有参差。如少游前段歇拍句云：“红成阵，飞鸳。”换头落句云：“念多情，但有当时皎月，照人依旧。”以词意言，“念多情但有当时，皎月照人依旧”，作二句为顺。以词调拍眼，“念多情但有当时”作一拍，“皎月照”作一拍，“人依旧”作一拍为是。余窃怪之，如东坡杨花词旧本於“细看来不是杨花”为句，“点点是离人泪”为句，颇觉其顺。後阅诸作，如章质夫、陆放翁等词，应作三句。乃知“细看来不是”为句，“杨花点点”为句，“是离人泪”为句。今取以证之，大似上句不了，接在下句者，下句或分别作二句者。而词品所定少游词，“皎月照”作一拍，“人依旧”作一拍，又大讹甚。余驳正之，当以“念多情但有”五字为句，“当时皎月”四字为句，“照人依旧”为句，是则合调耳。
　　按张纟延卒章：“望王孙，甚日归来，除是车轮生角。”未为知调者。只看东坡之“作霜天晓”，轩之“系斜阳缆”，秋涧之“枕秋蟾醉”，玉林之“与烟霞会”，以多者证之如是。若刘後村之“做先生处士，一生一世，不论资考”，毛开之“念素心空在，徂年易失，泪如铅水”，则知六字句之两句与三字句之两句，不可破其断句，而四字末句之空头体，则又可严可不严也。
　　○瑞鹤仙
　　沈雄曰：瑞鹤仙一调，六一、清真、伯可俱擅作手，而三家之长短句，各各不同，平仄声亦不合。惟海子一词，与六一无异。若将捷之寿东轩，全仿骚体俱用也字，但高平调之曲律，渐不可问矣。
　　梅墩词话曰：康伯可上元应制词：“风柔夜暖。花影乱。笑声喧，闹蛾成团打块，簇著冠斗转。喜皇都旧日风光，太平再见。”寿皇喜此数句，甚念东京故事，赐赍无算。此正州所评，以进奉故，未免浅俗取妍也，然惟顺斋老人能赋之。
