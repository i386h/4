<!-- { "loadSidebar": true } -->
　　○喜迁莺
　　花庵词客曰：元丰中，蔡挺自西掖出镇平阳，经数岁，作喜迁莺词播中都。上语吕丞相曰，蔡挺欲归。逐以西掖召还。若康与之作，是媚灶之语，不足存也。吴礼之闰元夕一首，入草堂选本。
　　《词统》曰：史邦卿喜迁莺，细心苦思，不幸有改之者。如“芳草渐侵裙幄”，则改为“双燕渐窥帘幕”。又“莺啭绿窗，也似来相约。粉壁题诗，香阶走马，争奈鬓丝轮却”，又改为“无奈绿窗，孤负敲棋约。锦瑟调弦，银瓶索酒，年少也曾迷著”，不亦大损风韵也哉。此不可以我面为子面者，终必为识法者惧也。
　　○永遇乐
　　古今词谱曰：歇指调曲，东坡词“燕子楼空，佳人何在，空钅巢楼中燕”。晁无咎曰，三句说尽张建封事，即此调也。
　　贵耳集曰：易安南渡後，怀京洛旧事，作元宵词“落日金，暮云合璧”，已自工致。至“染柳烟轻，吹梅笛怨，春意知几许”，气象更好。後云：“於念焦悴，风鬟雾鬓，怕见夜间出去。”皆以寻常语言，度入音律，炼句精巧者易，平淡入妙者难。山谷谓以故为新，以俗为雅者，易安先得之矣。
　　○春霁秋霁
　　《苕溪渔隐》曰：秋霁一词，即是春霁，俨然胡浩然声口，“孤鹜高飞，晚霞相映”，昔人已辨之。草堂刻本，尚添陈後主名，结句一样有谁知得，固无论陈後主岂能逆知王勃文而倒用之，但互抄末句，有谁知得，是甚情思。
　　○摸鱼子山鬼谣  双蕖怨  陂塘柳
　　鹤林玉露曰：辛  幼安摸鱼子，词意殊怨，“斜阳烟柳”之句，其与“未须愁日暮，天际乍轻盈”者异矣。使在汉唐时，宁不贾种豆种桃之祸哉。闻寿皇见之不怿，然终不加罪也。
　　元遗山自记曰：元好问遗山过并州，道逢捕雁者，一死一脱网去。其脱网者，盘空哀鸣，亦堕地死。好问以金赎得二雁，葬汾水旁，垒石为识曰“雁丘”，好问作摸鱼子以记之。
　　《柳塘词话》曰：宋季高节，多有作摸鱼子、买陂塘，旋栽杨柳。为起句者。元时程钜夫、卢挚，亦多和之，故又名陂塘柳。
　　○贺新郎（金缕曲  乳燕飞  貂裘换酒）
　　《古今词话》曰：东坡守钱塘，湖中宴会，官奴秀兰後至，东坡已怒之，坐中ヘ恚恨未已。时榴花盛开，秀兰以一枝告ヘ，东坡作贺新凉以解之。後人误为贺新郎，盖为不得东坡意也。渔隐丛话曰：东坡“乳燕飞华屋”词，托意高远，冠绝古今，宁为一妓而发。“帘外谁来推绣户，枉教人，梦断瑶台曲。又却是，风敲竹”。用古诗“卷帘风动竹，疑是故人来”之意。“艳一枝细看，千重似束”，初夏榴花盛开，因写闺情，调本贺新郎。偶缘晚凉新浴云然，而反言其误，词话之可笑者若此，不可以无辨。
　　词品曰：稼轩“绿树听啼”一首，尽集许多怨事，全与太白拟恨赋相似。而玉林咏梅一首，用文句入音律而不酸，亦宋词之体也。
　　张功甫有送陈退翁分教衡湘贺新郎词。杨慎曰：此词首尾声变化，送教官而及阴山狂口，非善转换不及此。末句“呼翠袖，为君舞”，又能换回结煞，真有千钧笔力。稼轩有“凭谁唤取，盈盈翠袖，英雄泪”。似之。
　　○多丽（绿头鸭）
　　《词统》曰：多丽有平仄二韵，柳屯田赋之，词调少异。卓人月曰，多丽张均妓名，善琵琶者也。
　　胡元任曰：中秋词自水调歌头一出，馀词尽废。其後岂无佳词，如晁次膺绿头鸭殊为清婉，尊俎间以其篇长惮唱，故无闻焉。
　　黄玉林曰：惟聂长孺於李良定席上，赋多丽词，才情富赡矣。其“露洗华桐，烟霏细柳，绿阴摇曳，荡春一色”，则又玉中之拱璧，珠中之夜光也。每一诵之，抚玩无攵。
　　杨用修曰：石次仲金谷遗音，有西湖晚一词。按次仲於宋未著名，而清奇宕逸如此。此宋之填词：犹晋之字，唐之诗，不必名家而皆可传也。
　　○哨遍
　　卓人月曰：般涉调曲，龟兹部语，於华言为五声。五声羽声也，羽於五音之次为五。东坡、稼轩为三叠词。
　　东坡序曰：予於雪堂之上，同张毅夫语及哨遍，为般涉羽音，居慢词之最。毅夫喜拈是曲。予乃隐括归去来辞，使就於声律以遗之，毅夫为之阁笔。
　　○兰陵王（高冠军）
　　南濠诗话曰：兰陵王入阵必先，言其勇也。按北齐史，高长恭破周师，勇冠三军，封兰陵王，一名高冠军，见本传。清真之作“应折柔条过千尺”，尽人以为咏柳也，殊不知别李师师而作，更觉离愁在目。师师为道君皇帝述之，遂传遍都下。
　　辛稼轩兰陵王纪梦自序云：已未八月，夜梦有人以石砚见饷，光润如玉，中有一牛靡角作斗状。云湘潭里张难敌者，多力善斗，与人搏偶败，忿赴河死。三日浮水上，则牛耳。自後并水之山，往往有此石，或得之里中，辄不利。梦中为作诗数言，皆取古之怨愤变化异物等事，觉而忘其诗，赋词以识，亦此调也。
　　○六州歌头
　　古今词谱曰：歌头本大石调，六州歌头，又鼓吹曲也。六州者：伊州、梁州、甘州、石州、胡渭州、氐州也。宋之大祀、大恤用此，良不与艳词同科者。乐府多以兴亡事实之，别有绝句体，不入教坊记。
　　词律曰：宋李冠、刘仲芳词，俱作二叠，辛稼轩词作二叠，亦不甚异。
　　江尚质曰：张翥咏梅云：“孤山岁晚，石老树嵯岈。逋仙去。谁为主。自疏花。破冰芽。乌帽骑驴处。近修竹，侵荒藓，知几度。踏残雪，趁晴霞。空谷佳人，独耐朝寒峭，翠袖笼纱。甚江南江北，相忆梦魂赊。水绕云遮。思无涯。又苔枝上，香痕沁，么凤语，冻蜂衙。瀛屿月，偏来照，影横斜。瘦争些，好约寻芳客，问前度，那人家。重呼酒，摘琼葩。插鬟鸦。唤起春娇扶醉，休辜负，锦瑟年华。怕流芳不待，回首易风沙。吹断城笳。”卓蕊渊谓其有飞鸿戏海，舞鹤游天之势，信然。 
　　●词评上卷
　　◎唐  五代  宋
　　○李白
　　郑樵通志曰：李白草堂集，白蜀人，草堂在蜀，怀故国也。菩萨蛮、忆秦娥二首为百代词曲之祖。
　　尊前集曰：李白有连理枝，黄锺宫曲。
　　遏云集曰：李白清平乐令应制四首，如禁庭春昼，禁闱秋夜，脍炙人口。杨慎曰：後二首无清逸气，逸之。
　　○张志和
　　《乐府纪闻》曰：张志和，自称烟波钓徒，尝谒颜真卿於湖州，愿为浮家泛宅，往来苕间，撰渔歌子词。
　　竹坡丛话曰：唐肃宗赐张志和奴名渔童，使捧钓收纶，芦中鼓。婢名樵青，使苏兰薪桂，竹里煎茶。赐号玄真子，属和渔歌子者无算。
　　罗湖野录曰：张志和，字子同，金华人，放浪江湖。其兄张松龄即以渔歌子招之云：“乐在风波钓是闲。草堂松桂已胜攀。太湖水，洞庭山。风狂浪急且须还。”後家莺ㄕ湖旁仙去。吴人为建望仙亭犹存。
　　○韦应物
　　《乐府纪闻》曰：韦官左司郎中，历苏州刺史，晓音律。夜泊灵壁舟中，闻笛声，谓酷似天宝梨园法曲，李所吹者。询之为李外甥许云封也。韦授以李笛吹之，遂吹六州遍，一叠而裂。
　　唐诗纪事曰：韦苏州性高洁，所在焚香扫地，惟愿况、皎然辈，得与唱酬。其小词不多见。沈雄曰，今惟三台令、转应曲流传耳。
　　○刘禹锡
　　耆旧续闻曰：刘禹锡字梦得，太子宾客，累官苏州刺史。李司空罢镇日，慕其名招至之，出妓佐觞。刘赋“春风一曲杜韦娘，恼乱苏州刺史肠”，司空呼妓归之。竹枝最著。
　　竹枝叙曰：刘禹锡，中山人，贞元进士。在沅湘日，以里歌俚鄙，乃依骚人九歌，作竹枝九章，教里中，由是盛於贞元、元和之间。
　　○白居易长庆集
　　唐诗纪事曰：白字乐天，自号香山居士。作诗每询一老妪，解则录之。以所业谒顾著作郎，因为延誉，名大振。贞元中进士，出知杭州，以尚书致仕，有长庆集。
　　花庵词客曰：白乐天长相思，望江南，缛丽可爱，非後世作者可及。花非花一首，又缠绵无尽。
　　○王建
　　花庵词客曰：王建字仲初，颍州人，大历进士。以宫词百首著名，三台令、转应曲，其馀技也。
　　○徐昌图
　　词品曰：徐昌图，唐人，木兰花一词，缛丽可爱。今人草堂之选，然莫知其为唐人也。
　　《古今词话》曰：尊前集有徐昌图临江仙、河传二首，俱唐音也。按徐昌图为肃宗时进士，至宋太宗时，世次遥遥，而必欲屈之为博士，以列於宋人，不可解也。或曰是两人。
　　○韩香奁集
　　唐诗纪事曰：韩字致尧，小字冬郎。父瞻，李义山同门也。常即席为诗相送，义山喜赠之，有“十岁裁诗走马成”及“雏凤清於老凤声”句。生杳子二首，风致过人。
　　全芳备祖曰：韩冬郎浣溪沙，绝非和鲁公之嫁名者，亦以香奁名词。
　　○温庭筠金荃集
　　北梦不凡言曰：温字飞卿，旧名岐。“以鸡声茅店月，人迹板桥霜”句知名。才思敏捷，入试日，凡八叉手而八韵成，多为邻铺假手。沈询知贡举，别施一席试之。或曰，潜救八人矣。有金荃集，盖取其香而软也。
　　《乐府纪闻》曰：唐宣宗爱唱菩萨蛮，令狐相公假温手撰二十阕以进。戒勿泄，而遽言於人。且曰，中书内坐将军，以讥其无学也，由是疏之。宣宗一日微行，遇於逆旅，温不识而故为傲语，谪为方城尉，流落死。
　　○和凝红叶稿
　　花间集曰：和凝少时，好为曲子，布於汴洛。洎入相，契丹号为“曲子相公”。有集百卷，自镂板以行世。识者非之曰，此颜之推所谓讠令痴符也。
　　《乐府纪闻》曰：和成绩每嫁名於韩，因在政府讳之也。又欲使人知之，乃作游艺集，叙曰：予有香奁、赢金，不传於世。
　　○孙光宪橘斋词
　　花间集曰：孙字葆光，蜀之资州人。为荆南高从诲记室，後官秘书。兵戈之际，以金帛购书数万卷，著北梦琐言。词见橘斋、蓉湖诸集。
　　孙巨源曰：小词有绝无含蓄，自尔入妙者，孙葆光之浣溪沙也。
　　花庵词客曰：孙葆光“一庭花雨湿春愁”，佳句也。
　　○韦庄浣花集
　　《乐府纪闻》曰：韦庄字端己，著秦妇吟，称为“秦妇吟秀才”。举乾宁进士，以才名寓蜀。蜀主建羁縻之，夺其姬之善词翰者入宫。因作谒金门“空相忆，无计得传消息”云。後相蜀，有浣花集。
　　尧山堂外纪曰：韦端己思旧姬，复作荷叶杯、小重山二阕。流传入宫，姬闻之，不食死。
　　○牛峤
　　《古今词话》曰：牛峤字松卿，乾符中进士，事蜀为给事中。其杨柳枝词“不忿钱塘苏小小，引郎松下结同心”，见推於时。
　　姜尧章曰：牛峤望江南，一咏燕，一咏鸳鸯，是咏物而不滞於物者也，词家当法此。
