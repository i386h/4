<!-- { "loadSidebar": true } -->
　　《乐府纪闻》曰：瞿宗吉父士衡与杨铁崖为友。铁崖至，父命宗吉以鞋杯行酒，铁崖遂以沁园春调赋鞋杯属其填词。宗吉词云：“一掬娇春，弓样新裁，莲步未移。笑书生量窄，爱渠尽小。主人情重，酌我休迟。酝酿朝云，斟量暮雨，能使曲生风味奇。何须去，向花尘留迹，月地偷期。风流到手偏宜。便豪吸雄吞不用辞。任凌波南浦，惟夸罗袜，赏花上苑，氐劝金卮。罗帕高擎，银屏低注，绝胜翠裙深掩时。华筵散，奈此心先醉，此恨谁知。“铁崖大喜，为之延誉。
　　○朝鲜苏世讠襄与西域锁懋坚词
　　《梅墩词话》曰：朝鲜苏世让与华使君倡和集，其忆王孙赋残春云：“无端花絮晓随风。送尽春归我又东。雨後岚光翠欲浓。寄征鸿。家在千山万柳中。”又西域锁懋坚於成弘间作乐府有声，其菩萨蛮赋残春云：“晓钟若到春偏过。一番日永伤迟暮。谁送断肠声。黄鹂知客情。山光娇靥湿。仍带伤春泣。绿酒泻杯心。卷帘空抱琴。”即此可以见盛明文教之远。
　　○明人自度曲
　　曹秋岳曰：乙丑夏日集澄晖堂，江子丹崖问，明词去取以何为则。余曰，自花间至元季调已盈千，安得再收自度。如王世贞之怨朱弦，小诺皋。杨慎之落灯风、灼灼花。屠隆之青江裂石、水漫声。丹崖平日留心古调，询及明词如此。至若滕克恭有谦斋稿，陈谟有海桑集，俱元人而入明者。小词仅一二见，故亦不收也。
　　○杨慎词富赡
　　《乐府纪闻》曰：成都杨慎所著书百馀种，号为博洽。金华胡应麟嫌其熟于稗史，不娴於正史，作笔丛以驳之。然杨所辑百明珠，词林万选，王州亦谓之词家功臣也。因辨礼谪戍永昌，暇时红粉傅面，作双丫髻插花，诸妓捧觞以行，了不为怍。有以书规之者，答云：“文有仗景生情，诗或托物起兴。如崔廷相临阵，则召田僧拓为壮士歌。宋子京史，使丽竖耗椽烛。吴元中起草，令远山靡俞糜，是或一道也。走岂能执鞭古人，聊以耗壮心，遣馀年耳。知我者不可以不闻此言，不知我者不可以不闻此言。”诗有“罗衣香未歇，犹是汉官恩”句，故词亦富赡。
　　○夏桂洲严介溪陆俨山词
　　钱允治曰：词至夏桂洲、严介溪，俱以百字令、木兰花慢为赠答之什。如陆俨山、周白川，亦无不效之。但悉遵旧人之韵，千篇一律，了无旨趣。若桂洲闺艳小令脍炙人口，则又嫁名於无名氏。集中三百九十阕，应酬居多。介溪往来词调，纷纷於扇面画幅，相见辄用以媚之。其留心於和大僚以饰己过也如此。至与陆俨山百字令半阕云：“氐今遥指江云，重吟海树，高兴依然发。四十年来同宦海，不觉飚驰星灭。槐省垂鱼，凤池鸣玉，相对俱华发。君恩报了，五湖重访烟月。”此正奸雄之语也，余岂以人废言耶。
　　○夏公谨工於长短句
　　《柳塘词话》曰：余师钱宗伯云：“夏公谨工於长短句，草稿未削，已传播都下。殁未百年，花间、草堂而後，无有及公谨名氏者。求如前代号为曲了相公而不可得。”余对曰：“少曾读书於大姓家，曾见其书踏莎行四阕，後题桂洲字。旧刻又嫁名於无名氏，及检桂洲集有之。”
　　○伯温用修公谨词
　　《艺苑卮言》曰：我明以词起家者，伯温纤有致，去宋尚隔一尘。用修好入六朝丽字，似近而远。公谨最号雄爽，比之稼轩，觉少精思。
　　○衡山水龙吟
　　沈雄曰：衡山待诏性本方正，不与妓接。吴门六月廿四，荷花洲渚，画舫弦歌咸集。祝枝山、唐子畏，匿二妓人於舟尾邀之，衡山又面订不与寻席。唐祝私约酒阑，歌声相接，出以侑觞。衡山愤极欲投水，唐祝急呼小艇送之。其水龙吟题情亦是婉丽，但其声调错落，句读参差，稍为正之。词云：“依依落日从西下，池上晚凉初足。太湖石畔，丝丝疏雨，芭蕉簇簇。院落深沉，帘栊静悄，阑干幽曲。猛然间，何处玉箫声起，满地月明人独。风约轻纱透肉。掩酥胸，盈盈新浴。一段风情，满身娇怯，恍然寒玉。青团扇子，欲举还垂，几番虚扑。向夜阑独笑，红裆自解，灭银屏烛。”
　　○衡山端方亦咏闺情
　　曹尔堪曰：余性不喜艳词，亦惟笔性之所近而已。曾闻衡山先辈端方之至，不受污亵。而水龙吟、风入松、南乡子诸调，复咏吴阊丽人及闺情之作，想亦词用情景有必然者。乃知欧、晏虽有绮靡之语，而亦无关正色立朝之大节也。
　　○唐祝词不甚精警
　　《柳塘词话》曰：唐子畏素性不羁，及坐废，益游于酒人以自娱。宸濠礼之，子畏见有异志，裸形箕踞以处，得遣归。又传其鬻身梁学士家以求美婢，见诸剧戏。祝枝山尝傅粉墨，从优伶入市度新声，多向挟邪游。所著有掷果、窥帘、醉红、金缕诸曲，皆言情之作。好负逋债，出则群萃而呼责之者踵相接也。两人同滥笔墨，每多谐谑，而人争重之。唐有踏莎行、行秋岁引，祝有凤栖梧、浪淘沙。不甚精警，故逸其词而叙其人。
　　○王世贞以诗文词名世
　　《柳塘词话》曰：王世贞自称州山人。於帖括盛行之日，而独以诗古文鸣世。词家亦皆不痛不痒篇什，而能以生动见长。以故汪道昆、李攀龙辈俱逊之。即州自谓意在笔先，笔随意往，法不累气，才不累法，有境必穷，有证必切。匪独诗文为然，填词末艺，敢於数子云有微长。晚年学道，王稚登以书讽之，州答曰：“仆晏坐澹然无营，子嘲我未焚砚，笔砚固当焚，但世无士衡，以此二物少延耳。”
　　○李边词不足存
　　梅墩词话曰：李于鳞怀宗子相诗云：“卧病山中生桂树，怀人江上落梅花。”边庭实怀李献吉诗云：“四海酒杯形影外，十年诗草梦魂馀。”时推作者。而李有八声甘州边有踏莎行，俱不足存，何也。
　　○一泉公三台令
　　柳塘沈雄曰：王父一泉公过姚山访白阳山人，白阳赠以诗云：“重重烟树钅巢招提。野客来寻路不迷。才过石桥尘又隔，落花无数鸟争啼。”作擘窠书，并得咏松浣溪沙双为寿。一时好赋六言，王父作客至三台令以答之云：“酒在孤斟不醉，客来共憩哗。薄业垂杨江岸，一声横竹渔家。”今阅丧乱後，而得手迹於大觉僧家，幸也。
　　○何元朗小鬟唱时曲钱牧斋曰：孝坊李节筝歌，何元朗品为第一。金陵全盛时，顾东桥必用筝琶侑觞。相传武宗南巡，乐工顿仁随驾，学得金元杂剧，何元朗小鬟尽得其曲而用之。比时词调犹作引子过曲，今供筵所唱类其时曲，并无人问及词调。则倚声之被管弦者，殁未百年而竟成广陵散矣。
　　○词体明辨舛讹特甚
　　《柳塘词话》曰：徐师曾鲁庵著词体明辨一书，悉从程明善啸馀谱，舛讹特甚。如南湖图谱，仅分黑白。庵明辨亦别平仄，但衬字未曾分析，句法未曾拈出。小令之隔韵换韵，中调之暗藏别韵，长调之有不用韵，亦未分明。较字数多寡，或以衬字为实字。分令慢短长，或以别名为一调。甚则上二字三字，可以聊下句。下五字七字，可以作对句。过变竟无聊络，结束更无照应，成谱岂可以如是。此我邑先辈著书最当，谅必为人所忄吴也。
　　○沈天羽别集有流弊
　　词衷曰：沈天羽四集中有别集，自谓有捶肠镂肾之妙。吾最喜其意致相诡，言语妙天下数语，为诗馀开却生面。然亦有刻念纤巧，致离本旨，不无奇过得庸，深极反浅之病。岷源滥觞，不得不归咎别集二字。
　　○钱牧斋竹枝词
　　沈雄曰：“花信楼头风暗吹。红栏桥外雨如丝。一枝憔悴无人见，肯与人间绾别离。”“离别经春又隔年。摇青漾碧有谁怜。春来羞共东风语，背却桃花独自眠。”此钱牧斋宗伯竹枝词也。宗伯以大手笔，不趋佻俭而饶蕴藉，以崇诗古文之格。其永遇乐三四阕，偶一游戏为之。
　　○词以艳冶为正则
　　孙执升曰：顾宋梅常言词以艳冶为正则，宁作大雅罪人，弗带经生气。词至施子野花影集，旖旎极矣，宋梅独痛删之。良以词之视曲，其道其远，词之去曲，其界甚微，又不能不为词家守壁耳。
　　○郑婉娥念奴娇
　　《乐府纪闻》曰：洪武中，吴江沈韶游九江，闻月下歌声，乃访琵琶亭。见一丽姝，二小姬前导，韶拜问之。曰汉主陈友谅之婕妤郑婉娥也，年少死，殡此亭旁。二侍女一名钿蝉，一名金雁，亦当时殉葬者。共饮亭中，歌念奴娇以自述云：“离离禾黍。叹江山依旧，英雄尘土。石马铜驼荆棘里，阅遍几番寒暑。刘戟灰飞，楼船鸟散，只今空说西楚。憔悴玉帐虞兮，灯前掩面，双泪飞红雨。凤辇羊车行不返，九曲愁肠漫苦。”且歌一诗云：“凤冒龙舟事已空。银屏金屋梦魂中。黄芦晚日烘残垒，碧草寒烟锁故宫。隧道鱼灯油欲尽，妆台惊镜匣为封。凭君莫话兴亡事，泪湿胭脂损旧容。”系伪宫词。
　　○林鸿与红桥赠答
　　闲情集曰：闽人林鸿子羽，洪武中为员外郎，题吴江垂虹亭诗“欲借仙家辽海鹤，月明吹笛水晶宫”是也。集中有“堤柳欲眠莺唤起，宫花乍落鸟卸来”句。夫人朱氏赠外之什，亦有“待漏衣г仙掌露，朝天身惹御炉香”句。又闽中良家女张红桥，平日欲得才如李青莲者方字之。林鸿投诗，红桥称善，遂委身焉。林游金陵作念奴娇留别，红桥次韵答之，後段云：“还忆浴罢描眉，梦回携手，踏碎花间月。谩道胸前怀豆蔻，今日总成虚设。桃叶津头，莫愁湖畔，远树香云叠。寒灯旅底，荧荧与谁闲说。”胡颖瑗曰，念奴娇赠答二首，一则打算归来，一则商量去後，情事如见。
　　○王秋英潇湘逢故人慢
　　《词统》曰：相传嘉靖甲子，福清韩梦云过石湖山前，遇一丽人，自称王秋英，字淡容，因寇变，不辱身而死。感君家掩骨恩，顾谐伉俪。又明年上巳，梦云携鸡黍奠其墓而哭之，秋英出见，为制潇湘逢故人慢一阕，有“无主泉扃，也能得有情鸡黍”句。以志感焉，与梦云同归。
　　○林章孤鸾
　　《乐府纪闻》曰：林章溺情一妓，妓适以他事为人所累下狱。林日徘徊於狱外，计欲出之，为作孤鸾一阕云：“为谁抛撇，似海燕初分，林莺乍别。回首天涯，满目云山愁绝。东风不怜春色，把一枝杨花吹折。直恁粘烟带雨，更盈盈似雪。奈梦，相隔恨难说。想昨夜孤衾，今朝双颊。比这青衫上，有几重啼血。一声晚钟动了，又送人，断肠时节。莫把琵琶乱拨，正春江潮咽。”寻为当事所释，欲委身於林，林度为女冠，人皆贤之。
　　○沈中翰最工香奁
