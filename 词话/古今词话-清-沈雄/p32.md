<!-- { "loadSidebar": true } -->
　　词综曰：西秦人，字叔夏，曾著乐府指迷，玉田集三卷，郑思肖为之序。
　　仇山村曰：叔夏词，意度超远，律吕协洽，当与白石老仙相鼓吹。
　　○周密草窗词
　　《柳塘词话》曰：公谨济南人，著齐东野语。居吴兴，又著癸辛杂识。词二卷，别名洲渔笛谱。其送王圣与还越，赋三姝媚。送陈君衡被召，赋高阳台。送赵元父过吴，赋庆春宫。与莫两山话旧，赋踏莎行。又有十拟词，此一时氐有弁阳老人耳。故寄调以题词者亦多
　　梅墩词话曰：“彩扇旧题烟雨外，玉箫新谱燕莺中”，此李房题其词，为互相标榜者也。
　　○王沂孙碧山乐府
　　词综曰：王圣与，又号碧山。碧山乐府，又名花外集。词皆春水、秋声、新月、落叶、物情之句。往来止有赠方秋崖、周公谨数阕，而曼声为多。
　　○陈允平日湖渔唱
　　明州陈允平，字君衡，又号西麓，有日湖渔唱。
　　张叔夏云：词欲雅而正，志之所至，一为物所役，则失其雅正之音。近代陈西麓所作，亦有佳者。
　　○汪莘方壶稿
　　词综曰：嘉定中求直言，汪莘三上书不报，为杨慈湖、朱晦庵、真西山所叹服。筑室柳塘，自号方壶。
　　孙山甫曰：汪字叔耕，长短句似坡翁，不受音律束缚者。
　　○文天祥《文山集》
　　《柳塘词话》曰：德初，诏集勤王师，文山结诸路豪俊，发溪洞酋长以应之，有议其猖狂者。有“山河破碎水漂絮，身世浮沉风打萍。诸葛未亡犹是汉，伯夷虽死不从周”句。死年四十七，一时庐陵诸公俱不仕。其词有和王昭仪满江红、南楼令，别有吟啸集，亦不多见也。
　　○蒋捷《竹山词》
　　蒋字竹山，义兴人，宋亡不仕，有竹山集。其词章之刻入纤艳，非游戏馀力为之者，乃有时故作狡狯耳。
　　○刘会孟《须溪集》（将孙）
　　《柳塘词话》曰：按会孟字辰翁，庐陵人，宋亡不仕。张孟浩赠诗，直以孤竹，彭泽比之。自题宝鼎现词云，丁酉时大德元年，亦只书甲子之意，有须溪词。其子将孙，字尚友，同赵青山结社亦不仕，有词行世。
　　○白玉蟾《海词》
　　玉壶遐览曰：白玉蟾，本姓葛，字长庚，有海子集。咏燕云：“秋千节後重相见，被禊人归有所思。”不愧词家。
　　《涌幢小品》曰：白玉蟾，琼州人，自言世间有字之书，无不过目，足迹半天下。常为朱晦作像赞，乃三台令也。其自题云：“千古蓬头跣足，一生服气餐霞。笑指武夷山下，白云深处吾家。”嘉定中被徵，封明道真人，寻别众，於鹤林羽化。 
　　●词评下卷
　　◎金  元  明  清
　　○完颜《如庵小稿》
　　金史曰：字子瑜，完颜宗室明昌诸王，禁不得与外交，故得穷日力於书。越王薨，文士亦时至其门，藏书与中秘等。其临江仙、青玉案，可歌也，见如庵小稿
　　蔡正甫曰：密公子瑜，宗室中第一流人物。小词可歌，非比南宋之有伥气。
　　○吴激《东山乐府》
　　《古今词话》曰：吴激字彦高，故相子。一日，赴张总侍御家集，出侍侑觞，意状摧抑。询之，为故宋宣和殿宫姬也。时宇文叔通赋念奴娇先成，惟彦高作人月圆。又在会宁府遇老姬，善琵琶，自言梨园旧籍。因有感而制春从天上来。後三山郑中卿，从张贵谟使北日，闻有歌之者。当时人尽称之曰：吴郎以乐府高天下，号为吴蔡体。
　　○蔡松年萧闲公集
　　词品曰：伯坚丞相乐府，与彦高东山乐府，多人选者。即名吴蔡体者是也。独推其“银屏小语，私分麝月，春心一点”，乃伯坚尉迟杯也。
　　○党怀英竹词
　　中州乐府曰：党怀英，文似欧阳，不为奇险语。诗如陶、谢，奄有魏晋风。少同辛  幼安师事蔡伯坚，为其所识拔，筮仕决以蓍辛得离，南归，党得坎，留事金。有竹词。
　　○王予可
　　中州乐府曰：予可字南云，本军校子。南渡後平郾城，麻九畴知几，张伯玉，与之游甚狎。年三十，病馀能作诗文，与之纸辄书数百言，散漫无首尾，遇宋讳亦亦时时避之。询以故实，其应如响，稍有条贯，以诞幻语惑之。有见其赋射虎云：“风色偃貂裘。”宫词云：“翠雀啄晴苔。”醉後句云：“一壶天地醒眠。”小乐府句云：“吐尖绒舌淡红甜。”时李子迁赠云：“石鼎夜聊春笔健，布囊春醉酒残粗。”壬辰为顺天军校所获，寻卒，有见之淮上者。词故隽上，无尘俗气，或曰忠义神仙也。
　　○王特起
　　尧山堂外纪曰：正之喜迁莺，为别妾作也。有云：“玉楼欢宴。记遗簪绮席，题诗纨扇。月枕双欹，云窗同梦，相伴小花深院。”又云：“红泪洗妆，雨湿梨花面。雁底关河，马头星角，西去一程程远。”凄惋曲尽。其题郝仙女祠、贺人生第三子，俱有可存者。
　　○刘仲尹龙山词
　　《词统》曰：仲尹字致君，少擢第，终节度副使。龙山词，盖参涪翁而得法者。草堂中与刘迎词同入选。迎字无党，为记室，皆金昌词人也。
　　○高宪
　　《古今词话》曰：王庭筠读书黄华山寺，大定中登第，曾赋谒金门、梅花引。其甥高仲常好读书，泰和中成进士。自言於世味无所好，惟生死文字间耳。以梅花引改名贫也乐。
　　○元好问锦机集
　　金源言行录曰：遗山从郝天挺游，六年学成。闲闲公以书招之，为延誉公是。及登第，出公之门。正大甲申，诸公坐政府，有从外至者，诵元子作秦王破窦建德降王世充露布。公顾左右曰：人言我党元子，诚党之耶。有锦机集，其三奠子、小圣乐、松液凝空，皆自制曲也。
　　锦机集曰：正大中，狂僧李菩萨，於十月洒酒作花，竟开牡丹二株。遗山为赋满庭芳，一时传诵。
　　○冯子振海粟词
　　尧山堂外纪曰：海粟临文时，命侍史二三人润笔，以俟酒酣，援纸疾书，随数多寡，顷刻而毕。有踏莎行以赠珠帘绣。
　　○段克己段成己
　　《柳塘词话》曰：河东段克己，字复之，著Т斋乐府。弟成己，字诚之，著菊轩乐府。两人登第，入元俱不仕。时人目为儒林标榜。
　　○许衡鲁斋词
　　元儒考略曰：元史书集贤大学士许衡卒，仕元之臣书卒者，原其心也。衡常语其子曰：我平生为虚名所累，不能辞官以至於此。死後勿立碑，勿请谥，但书许某之墓足矣。朝野哀之，有鲁斋词。
　　○王恽秋涧词
　　《乐府纪闻》曰：王恽字仲谋，汲县人，官翰林承旨。仕元日，亦效吴彦高，赋故宫人春从天上来，词不引用故实，而淡宕可喜。小词甚多，若平湖乐，即无人所为曲调也。
　　○刘秉忠
　　杨慎曰：元太保刘秉忠，有乾荷叶曲，以咏本意。又制一首以吊宋高宗云：“吴山依旧酒旗风。两度江南梦。”盖秉忠助元凶宋，而其词之凭吊感慨，亦其势之有不容已者然。
　　○陈孚
　　尧山堂外纪曰：天台陈刚中，曾为僧以避世变。洎至元中，又献大一统赋，得官後奉使安南，诗云：“老母越南垂白发，病妻塞北倚黄昏。蛮烟瘴雨交州客，三处相思一梦魂。”其词亦有志风上之异者，太常引一阕，泪渍青衫不少。
　　○王国器
　　《词统》曰：王德琏，赵待制子昂之婿。其学识颇餍众望，万长於今乐府。延中，曾制踏莎行八阕，志香奁韵事，以贻杨廉夫。廉夫使侍歌之，又梓行之。以见王孙门中，虽阅丧乱而风雅犹存也。
　　○赵雍
　　沈雄曰：赵雍字仲穆，子昂之子。延八年，作木兰花慢，别书乐府成卷，以就正於王德琏，盖魏公长倩王国器也，长於今乐府，杨铁崖亟称之者。明正德己卯，文徵明题其後云，赵待制风流习尚，不减魏公，见於卷轴者，未有若此之富也。许初曰：所书凡三十五首，而艳词特多，凭阑干、水调歌头二阕，颇以孤忠自许，纷华是薄，而兴亡骨肉之感，默寓其中。意其父子之仕，当时亦实有所不得已者，良可悲也。
　　○姚燧
　　《词品》曰：牧庵，燧字也，一代文章钜公。醉高歌一曲，高古不减东坡、稼轩。柳城人，元翰林承旨。
　　○滕宾玉霄集
　　《柳塘词话》曰：杨慎词品云：元人工於小令者，玉霄集中，不减宋人之工。按宾字玉霄，睢阳人，官江西提举。後弃家入天台为道士，称涵虚字。其鹊桥仙、齐天乐二阕，共推清绮。
　　○乔吉《惺惺乐府》
　　《尧山堂外纪》曰：乔梦符有和黄子常卖花声本意者，亦常自言作乐府有法，凤头、猪肚、豹尾声是也。有惺惺老人乐府。
　　○陶宗仪南村词
　　《柳塘词话》曰：辍耕录缘起於天台陶宗仪，九成其字也。崎岖离乱日，每以笔墨自随，时时休息於树阴。有闻见辄摘叶书之，贮破盎埋树根下。积数十日，尽发其藏作书曰辍耕录。嗣有南村集，有宋颁韵序一篇。
　　○虞集道园集
　　《柳塘词话》曰：蜀人虞集伯生，虞允文五世孙也，仕元为翰林。元文宗御奎章阁，伯生侍从，日以讨论论法书、名画为事。柯敬仲退居吴下，伯生赋风入松寄之：“报道先生先生归也，可花春雨江南。”又云翰墨兼善，机坊以此织成帕焉，几如法锦。後张仲举於柯敬仲席上，为作摸鱼子记之，卒章云：“楚芳玉润吴兰媚，一曲夕阳西下。试问人生，谁是无情者。先生归也。但留意江南，杏花春雨，和泪在罗帕”。
　　○仇远《山村集》
　　《元儒考略》曰：仇远号山村，钱塘人。一时名公钜卿，都与之词章往来。游其门者，张雨、张乾，俱知名当世。
　　○张翥《蜕庵乐府》
　　《柳塘词话》曰：晋宁张仲举，至正初学士，与同是时韩伯清、钱舜举、姚子章为友。有蜕庵乐府。常集西湖为赋绿头鸭，俱以“晚山青”为起句。
　　○倪瓒《清阁词》
　　《柳塘词话》曰：倪字元镇，慕吴仲圭之为人，而从事於画法。仲圭渔父词“红叶村西日影馀。黄芦滩畔月痕初。”为の溪沈处士作也。元镇绘之为图，词亦淡洁。
　　○顾阿瑛玉山璞词
　　《柳塘词话》曰：昆山顾阿瑛，一名德辉，好游。年五十，预定寿藏，自志其生平成立状。每出，以其文随身，往来九峰Т浦，书经于九里寺，自称金粟後身。有玉山璞词。
　　○张野《古山乐府》
　　《词综》曰：张野古山乐府所载夺锦标、石州慢、念奴娇、水龙吟诸词，其十六字令所云“开帘放燕”者，是其所制也，邯郸人。
　　○邵亨贞《蛾术词》
　　沈雄曰：邵亨贞字清溪，曾有沁园春二首。一赋美人眉，一赋美人目，新艳入情，世所传诵。其单调凭人云：“谁写江南一段秋。妆点钱塘苏小楼。楼中多少人愁。楚山无限愁。”仅此四句，为创调，气竭於直，而情亦不赡。
　　○杨维桢
