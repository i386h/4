<!-- { "loadSidebar": true } -->
　　江尚质曰：余阅青玉案多矣，独不能释手於无名氏之社日也。如“今日江城春已半。一身犹在，乱山深处，寂寞溪桥畔”，後则云：“落日解鞍芳草岸。花无人戴，酒无人劝。醉也无人管。”遂为绝唱。
　　○天仙子
　　《词统》曰：天仙子止以张子野“云破月来花弄影”为妙句，又谓其心与景会，落笔即是，著意即非者，正在可解不可解之间。子野曾对人曰：“云破月来花弄影。”“娇柔赖起，帘压卷花影。”“柳径无人，坠飞絮无影。”人称“三影”，此余所惬意者。
　　《古今词话》曰：刘改之天仙子，游戏词耳，惟“雪迷村店酒旗斜”为佳句。艳异编曰：淳熙甲午，改之赴试，赋天仙子，过麻姑山下，使小僮歌以侑酒。夜有美媛，执拍来唱一词，即赓前调者，有云：“别酒未斟心已醉。忍听阳关辞故里。”又云：“蔡邕博识爨桐声，君抱负却如是，酒满金杯来劝你。”改之与偕东，擢第後过临江。道士熊若水密谓随车女子非人也。改之具以告，道士作法使改之紧抱焉，则一琴也。为赵知军前葬麻姑山下，令焚之。
　　○锦缠绊
　　《乐府纪闻》曰：建中靖国时，士人江衍，过慧应庙下，阍者拒曰，公与夫人方坐白云障下按歌，客子无唐突也。寻呼衍问之，汝闻此歌否。衍曰，世间那得闻此。公曰，此黄锺宫锦缠绊也。词曰：“屈曲新是，占断满林佳气。画檐两行连云际。乱山叠翠水回环，岸边楼阁，金碧遥相倚。柳阴低映，稼艳花光洵美。好平、为谁初起。大都风物不由人，旧时荒垒，今日香烟地。”词极寻常，留以记调，与锦缠道小异。
　　○连理枝
　　江尚质曰：按尊前集，李白连理枝十二首，黄锺宫曲也。词家止收二首云：“雪盖宫楼闭。罗幕昏金翠。斗鸭阑干，香心澹薄，梅梢轻倚。喷宝猊香烬，红绡翠被。”“浅画云垂帔。点滴昭阳泪。咫尺宸居，君恩断绝，似遥千里。望水晶帘外，竹枝寒，守羊车未至。”唐词最初都无换头，今以太白两首，叠作双调者何故。後晏殊亦为此调，始有换头。然在刘过为小桃红，尚亦稍异。刘词结句“画行人愁外两青山，与尊前离恨”，为添三字，馀则皆同。
　　○三奠子
　　曹秋岳曰：唐宋未有是曲，元遗山锦机集中有二阕，传是汉酒、奠、奠璧也。崔令钦教坊记，有奠璧子。元词云：“怅韶华流转，无计流连。行乐地，一凄然。笙歌寒食後，桃李恶风前。连环玉，回文锦，两缠绵。芳尘未远，幽意谁传。千古恨，再生缘。闲衾香易冷，孤枕梦难圆。西窗雨，南楼月，夜如年。”
　　黄九烟曰：康熙甲寅元旦，有挛生男女堕地时，尚有联合作欢状，弃置冰雪中。沈雄词以哀之。“趁春光迁变，一会颠连。生堕地，不天。并头开雪里，比翼落风前。合欢锦，联环玉，短姻缘。笑人薄幸，怅尔缠绵。空觌面，共偎肩。已辞香案远，难续镜台圆。愿同衾，长交颈，白头年”。聊为纪事，以见未免有情，亦复谁能遣此也。
　　○千秋岁
　　词品曰：少游谪虔州日作千秋岁云：“柳边花外。城郭轻寒退。花影乱，莺声碎。飘零疏酒盏，离别宽衣带。人不见，碧云暮合空相对。”後人摹其“花影乱，莺声碎”句，建莺花亭。觉范诵之，谓少游奇丽歌咏之想，见其神情在绛阙、蓬壶之间。
　　《乐府纪闻》曰：山谷尝叹美少游末句“春去也，落红万点愁如海”，意欲和之，以海字难叶而止。觉范为和其千秋岁以题崔徽真子云：“半身屏外。睡觉唇红退。春思乱，芳心碎。空馀簪髻玉，不见流苏带。试与问，今人秀韵谁宜对。湘浦曾同会。手引青罗盖。疑是梦，今犹在。十分春易尽，一点情难改。多少事，却随恨远连云海。”按崔徽河中府娼也，裴敬中与徽相从累月而归。後徽写真奉书，寄裴之友曰：“为妾谢敬中，崔徽一旦不及卷中人，且为君死矣。”元稹为之作歌。
　　《柳塘词话》曰：贺方回卒章，全应玉软花欹意态，竟不知为俚鄙作俑，如“奴奴睡，奴奴睡也奴奴睡”，此倒入睡乡，无语自语时光景也。家词隐先生，采入红蕖记。
　　○隔浦莲
　　强焕序曰：美成为溧水令，民到於今称之。强焕八十年後踵公旧治，既喜且愧。适观隔浦之莲，抑又思美成之词，抚写物态，曲尽其妙。暇日式燕佳宾，果以公词为冠云。“新篁摇动翠葆。曲径通深窈。夏果收新脆，金丸落，惊飞鸟。浓霭迷岸草。蛙声闹。骤雨鸣池沼。水亭小。浮萍破处，檐花帘影颠倒。纶巾羽扇，醉卧北窗清晓。屏里吴山梦自到。惊觉。依然身在江表。”
　　乐府解题曰：“大石调曲，一作有近拍二字，方千里、陆放翁俱有和词，结用二字藏韵，如放翁云：“人静，吹箫同过缑岭”意。
　　○师师令
　　沈雄曰：张子野赠妓李师师云：“香钿宝珥。拂菱花如水。学妆皆道称时宜，粉色有、天然春意。蜀采衣裳胜未起。纵乱霞垂地。都城池苑夸桃李。问东风何似。不须回扇障清歌，唇一点、小於朱蕊。正值残英和月坠。寄此情千里。”按东都遗事，李师师汴京角妓，道君微行幸之。秦观赠以生查子，周美成赠以兰陵王，是也。子野晚年多为官妓作词以此。
　　○碧牡丹
　　蒋一葵曰：晏元献为京兆日，辟张子野为通判。元献属意一侍，每子野来，必令歌子野词以侑觞。王夫人出之，子野戏作碧牡丹一曲，自歌之，元献为之怃然，支俸钱赎之。一时碧牡丹曲盛传焉。其词云：“步障摇红绮。晓月堕，沉烟砌。缓板香檀，唱彻伊家新制。怨入眉头，敛黛峰横翠。芭蕉寒，雨声碎。镜华翳。闲照孤鸾戏。思量去时容易。钿盒瑶钗，至今冷落轻弃。望极蓝桥，但暮云千里。几重山，几重水。”
　　○风入松
　　《古今词话》曰：于国宝於淳熙年，题一词於断桥酒家屏风上云：“一春常费买花钱。日日醉湖边。玉骢惯识西湖路，骄嘶过、沽酒楼前。红杏香中歌舞，绿杨影里秋千。暖风十里丽人天。花压鬓云偏。画船载得春归去，馀情付、湖不湖烟。明日重扶残醉，来寻陌上花钿。”光尧见之称赏，读至“明日重携残醉”，笑曰，此句不免酸寒。改携字为扶字，即日予释褐。
　　陈仲醇曰：柯九思博士，退居吴下，虞集以风入松寄之，如云：“报道先生归也，杏花春雨江南。”一时传诵，机坊以此织成锦帕云。
　　古今词谱曰：双调曲也。于太学第二句“日日醉湖边”，用率然阵法，首尾声相应。康伯可第二句“绿暗红稀”，只四字句，其细情密致，胜人十倍。古乐府有风入松琴调，僧皎然有风入松歌行，惟此为词调耳。
　　○红林柃近
　　洽闻记曰：唐永徽中，王方言於河滩拾得小树栽之，及长，乃林檎也。进於高宗，以为朱柰，又名五色林檎。俗云婆，此云相思，教坊有此曲名，隶双调。
　　古今词谱曰：调始於周美成云：“风雪惊初霁，水乡增暮寒。树杪堕毛羽，檐牙挂琅。”四句起似古风。方千里和之，结句则云：“岁华休作容易看。”句法当以结句之第六字为仄字。
　　诗馀图谱载词：“高柳春才软，冻梅寒更香。暮云助清峭，玉尘散林塘。那堪飘风递冷，故遣度幕穿窗。似欲料理新妆。呵手弄丝簧。冷落词赋客，萧索水云乡。援毫授简，风流犹忆东梁。望虚檐徐转，回廊未扫，夜长莫惜空酒觞。”此美成词也，未知孰是。
　　○蓦山溪
　　词品曰：葛鲁卿一曲，咏天穿节郊社也。宋以前以正月二十日为天穿节，相传是日女娲氏补天，俗皆以煎饼置屋上。葛词故有“春风野外，卵色天如水”句。
　　沈雄曰：此调第四句作七字折腰句，而平仄或异。如张于湖“暖红炉、笑翻灰烬。占前头。一番花信”。宋谦父“办竹几、蒲团茗碗。更薄酒、三杯两盏”。前此第三字俱平，而後此第三字俱仄也。杜伯高“早绿遍、江南千树，有佳人、天高日暮”。只一调之前仄而後平也。黄山谷、程书舟、陆放翁、易彦祥皆然，当不必拘此。此调落句上有三字句两句，有全用押者，有第二句用押者，有全然可平可仄不用押者。如方千里“阑倦倚。帘半起。魂动斜阳里。歌舞地。尊酒底。不羡东邻美”。易彦祥“梨花雪，桃花雨。毕竟春谁主。吴姬唱，秦娥舞。扌弃醉青楼暮”。此全用押，与第二句用押之式也。馀人或上平而下仄，或上仄而下平，竟取陡健耳，全与清真律不相似。
　　○洞仙歌
　　苏东坡曰：仆七岁时，见眉州老尼，自言尝随其师某入蜀主昶宫中。一夕主与花蕊夫人，避暑摩诃池上作词，尼具能道之，今死久矣。仅得二句，暇日为足成之，乃洞仙歌也。“冰肌玉骨，自清凉无汗。水殿风来暗香满。绣帘开、一点明月窥人。人未寝、欹枕钗横鬓乱。起来携素手，庭户无声，时见疏星渡河汉。试问夜如何，夜已三更，金波澹、玉绳低转。但屈指、西风几时来，又不道、流年暗中偷换”。
　　徐萍村曰：按温叟诗话，杨元素作本事曲记，东坡洞仙歌成，而後为士人寄调玉楼春，以诵全篇也。或传玉楼春为蜀主昶自制曲，若然，则东坡为衍词也，何以云足成之。
　　沈雄曰：第二句是空头五字句，李元膺云：“放晓晴庭院”。陈亮云：“梦高唐人困。”辛弃疾云：“算其间能几。”蒋捷云：“受东风调弄。”是一法也。但第四句体异，东坡云：“绣帘开，一点明月窥人。”晁无咎云：“露凉时，零乱多少寒づ”。陈亮云：“又檐花落处，滴碎空阶。”已见一班。而李邴词则云：“自长亭人去後，烟草凄迷。”谢懋词则云：“酿轻寒，和暝色，花柳难胜。”依稀分作三句，又是一法。若李元膺句则云：“更风流多处，一点梅心相映远。约略颦轻笑浅。”又“向楚宫一梦，多少悲凉无处问，愁到而今未尽”。似添一韵而直接落句，在此调之要详於辨者。又，换头三句，自无蛮动。东坡云：“试问夜如何，夜已三更，金波澹玉绳低转”。少游云：“别夜欲重来，沓沓银河，空怅望，不胜凄断。”亦自作七字折腰句。李邴则云：“记那回深院静，帘幕低垂，花阴下，霎时留住。”谢懋则云：“念阳台当日事，好伴云来，因个甚，不入襄王梦里。”似作三字两句。李元膺则云：“到清明时候，百紫千红，花正乱，已失春风一半。”不入字，已失字，俱衬字也。东坡卒章前一句云：“但屈指西风几时来。”晁无咎云：“更携取胡床上南楼。”李邴云：“又只恐伊家忒疏狂。”李元膺云：“早占取韶光共追游。”尽作八字句，而结自易易耳。
　　○离别难
