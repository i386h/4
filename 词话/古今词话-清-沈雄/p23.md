<!-- { "loadSidebar": true } -->
　　《柳塘词话》曰：唐子畏春闺，若不经意出之者，词云：“可怪春光，今年偏早。闺中冷落如何好。因他一去不归来，愁时只是吟芳草。奈尔双姑，随行随到，其间况味余知道。寻花趁蝶好光阴，何须步步回头笑。”此与巨源、简斋同一真趣，而有妙理。余恐其流於渔樵问答也，特拈一词云：“双燕相依，深闺奇语。钩帘未放衔泥去。央伊趁晓向天涯，探郎昨夜和谁住。桃叶轻风，杏花微雨。芹香不啄来何遽。喃喃恼逐絮颠狭发明薄幸人如许。”稍为明破，亦以云救也。
　　王阮亭曰：彭羡门善於言情，春暮之什，亦自矜胜。词云：“莺掷金梭，柳抛翠缕。盈盈娇眼慵难举。落花一夜嫁东风，无情蜂蝶轻相许。尺五楼台，秋千笑语。青鞋湿透胭脂雨。流波千里送春归，棠梨开尽愁无主。”此即张子野“不如桃杏犹解嫁春风”也。贺黄公谓其无理而入妙，羡门“落花一夜嫁东风，无情蜂蝶轻相许”句，愈无理则愈入妙，便与解人参之，亦不易易。
　　○小重山（朝玉阶附）
　　尧山堂外纪曰：韦庄留蜀，蜀主夺其姬之善词翰者入宫。韦庄念之，因作小重山宫词，流传入宫，姬闻之不食死。词云：“一闭昭阳春又春。夜寒宫漏永，梦君恩。卧思前事暗消魂。罗衣湿，新旧啼痕。歌吹隔重阍。绕庭芳草绿，倚长门。万般惆怅向谁论。凝情立，宫殿欲黄昏。”
　　《柳塘词话》曰：汪藻词亦美赡，一时不为流传者，曾为张邦昌雪罪表故也。乃其小重山秋闺云：“月下潮生红蓼汀。残霞都敛尽，四山青。柳梢风急堕流萤。随波去，点点乱寒星。”却从庾信“秋风驱乱萤”不及寒星句来，而景自胜。过变云：“别语记叮咛。如今能间隔、几长亭。夜来秋气入银屏。梧桐雨，还恨不同听。”又从小杜“银烛秋光冷画屏”不及夜长句来，而情自胜。严次山曰：吴淑姬小重山一阕，如怨如诉，自起自倒，诵之有难以为情者，匪直深於意态也。
　　选声集曰：杜安世有朝玉阶，与小重山落句稍异者，词云：“帘卷春寒小雨天。牡丹花落尽，悄庭轩。高空双燕舞翩翩。无风轻絮坠，暗苔钱。拟将幽怨写香笺。中心多少事，语难传。思量真个恶姻缘。那堪长梦见，在伊边。”上作五字句，下作二字叶，有黄蓬雍仄韵。
　　○临江仙（庭院深深  雁後归）
　　《唐词纪》曰：临江仙，多赋水媛江妃，南唐人多效为之。
　　《古今词谱》曰：仙吕宫曲。尧山堂外纪曰：乐曲有念家山，後主倚其声为念家山破，在围城中，赋临江仙未终而城破。词云：“樱桃落尽春归去，蝶翻轻粉双飞。子规啼月小楼西。曲阑朱箔，惆怅卷金泥。门掩寂寥人散後，望残烟草凄迷。”後刘延仲足成之云：“烬香闲袅凤皇。空持双带，回首故依依。”
　　《古今词话》曰：鲁直守当涂，贺方回过之。人日席上，取薛道衡诗句作词，名雁後归，即临江仙也。
　　《乐府纪闻》曰：李清照每爱欧阳公蝶恋花词“庭院深深深几许”，作庭院深深曲，即临江仙也。
　　《柳塘词话》曰：花间集起句，不拘平仄粘，有用韵有不用韵者，有作七字句起，有作六字句起者，韦庄为减字词，晏几道为添字词，共有九体。 
　　●词辨下卷
　　○一剪梅
　　周永年曰：一剪梅，惟易安作为善。刘後村换头亦用平字，於调未叶。若“云中谁寄锦书来”，与“此情无计可消除”，来字、除字不必用韵，似俱出韵。但“雁字回时，月满楼”，楼字上失一西字。刘青田“雁短人遥可奈何”，楼上似不必增西字。今南曲止以前段作引子，词家复就单高别名剪半，将法曲之被管弦者，渐不可诘矣。
　　《柳塘词话》曰：一剪梅为南剧引子，起句仄仄平平仄仄平是也，诸阕如刘克庄、蒋捷尽然。有用福唐体者，州效山谷为之，其旨趣尚逊前人。何况今日，偶一游戏为之可也。但第二字全用平粘则误，王州道场山词：“小篮舆踏道场山。坐里青山。望里青山。渐看红日欲衔山。湖上青山。湖底青山。一湾斜抹是何山。道是何山。又问何山。姓何高士住何山。除却何山。更有何山。”近代吴惕东湖杂感云：“红染青枫白露霏。江上鸿栖。城上乌栖。扁舟野客倒金卮。霜下花稀。月下星稀。旧事兴亡叹弈棋。颦也西施。笑也西施。英雄心事总成痴。俊杀鸱夷。恼杀鸱夷。”以此证之。
　　○钗头凤（折红英）
　　《乐府纪闻》曰：陆放翁初娶唐氏，伉俪相得，弗获於姑。陆出之，未忍绝，为别馆住焉。姑知而掩之，遂绝。後改适赵士程，春游相遇於禹迹寺之沈园。唐语其夫为致酒，放翁怅怅，赋此钗头凤云：“红酥手。黄藤酒。满城春色宫墙柳。东风恶。欢情薄。一怀愁绪，几年离索。错错错。春如旧。人空瘦。泪痕红鲛绡透。桃花落。闲池阁。山盟犹在，锦书难托。莫莫莫。”
　　古今词谱曰：比摘红英多三叠字句。
　　○蝶恋花（凤栖梧  鹊踏枝  黄金缕  卷珠帘  一箩金）
　　《古今词话》曰：司马在落下，梦一美姝，搴帷歌云：“妾本钱塘江上住。花落花开，不管流年度。燕子衔将春色去。纱窗几阵黄梅雨。”其曲曰黄金缕，苏小小作也。为秦少章道其事，续其後段。一林钟商调曲也。
　　冷斋夜话，东坡词云：“花褪残红青杏小。燕子飞时，绿水人家绕。枝上柳绵吹又少。天涯何处无芳草。墙里秋千墙外道。墙外行人，墙里佳人笑。笑渐不闻声渐悄。多情却被无情恼。”东坡过海南，诸姬惟朝云随行，日咏枝上柳绵二句，每到流泪。及病亟，犹不释口也，东坡为作西江月悼之。
　　○苏幕遮（鬓云松）
　　《柳塘词话》曰：苏幕遮，古曲名。古今词谱曰：般涉调曲。张说诗云：“摩遮本出海西胡。琉璃宝眼紫须胡。”杨慎曰：考之即舞回回也，宋人作苏幕遮。注云，胡服，一云高昌女子所戴油帽。余见岭南竹枝云：“碧油油衣苏摩遮。盘旋岭南不采花。红豆乱糁去打鼓。少时聚头来抟虎。”教坊记，有醉浑脱之称，唐吕元济上书，比见方邑，相率为浑脱队，骏马胡服，名曰苏幕遮，曲名取此。李白云：“公孙大娘浑脱舞”，即此意，则一舞曲也。
　　沈雄曰：苏幕遮，一名鬓云松，范仲淹、周邦彦有此词。今以陈黄门之鬓云松证之：“冷风尖，清梦杳。柳荡花飞，总为愁颠倒。钩绞断肠无一了。细雨连天，排演黄昏早。绣原长，青冢小。重问幽泉，可照红裳晓。地下伤春应不老。香魂依旧娇芳草。”此三月十九日作，几许悲凉，盖咏清明也。
　　○渔家傲（水鼓子）
　　东轩笔录曰：“希文守边日，作渔家傲数首，皆以“塞上秋来风景异”为首句。
　　古今词谱曰：黄锺宫曲，欧阳永叔在李端愿席上，作十二月水鼓子词。王荆公记其三句云：“五采新丝缠角粽。金盘送，生绡画扇双描凤。”每问人索其全稿。
　　沈雄曰：按绝句衍义乐府水鼓子，即“千年一遇圣明君”也，後衍为渔家傲。永莲词，希文塞上词无异。独杜安世作，声调少异，独杜安世作，声调少异，其词曰：“疏雨才收澹伫天。微云绽处月婵娟。寒雁一声人正远。添幽怨。那堪往事思量遍。谁道绸缪两意坚。水萍风絮不相缘。舞鉴鸾肠虚寸断。芳容变。好将憔悴教伊见。”杜词以平仄韵参半耳。瞿宗吉曰：杨复初筑室南山，凌彦和其新句云：“喜来不涉邯郸道。愁来不窜沙门岛。”旧谱皆以仄仄平平平仄仄为起句。杨复初更为平平仄仄平平仄也。王荆公“平岸小桥千嶂抱”，周美成“几日春阴寒侧侧”，谢无逸“秋水无痕清见底”，率皆从旧，二公以平粘易之耳。
　　○定风波
　　《古今词谱》曰：商调曲也，始於欧阳炯为之。
　　《苕溪渔隐》曰：东坡云：余昔与张子野作六客词，其卒章云：“尽道贤人聚吴分。试问。也应旁有老人星。”此定风波也。凡十五年，再过吴兴，五人皆已亡矣时张仲谋与曹子方、刘景文、苏伯固、张秉道为座客。仲谋作後六客词云：“月满苕溪照野堂。五星一老斗光芒。十五年间真梦里。何事。长庚对月独凄凉。绿发苍颜同一醉。还是，六人吟啸水云乡。宾主谈锋谁得似。看取。曹刘今对两苏张。”东皋杂录曰：”王定国自岭南归，出歌者柔奴，劝东坡酒。东坡问以广南风土应是不好。柔奴曰：此心安处便为乡。东坡亦作定风波词，其卒章云：“试问岭南应不好，为道，此心安处便为乡。”然最难凑泊者此调也，亦不过记事云尔。
　　○喝火令
　　《柳塘词话》曰：张泌江城子，原是单调两首，故押两情字。有谓不妨用重字者，遂引庄宗阳台梦两凤字，山谷喝火令两寻字为据。数年欲辨其讹，钞本不足证，因於藏书家，检得旧本，乃知阳台梦起句“薄罗衫子金泥凤”，凤字应作缝字。喝火令换头“便愁云雨又难寻”，寻字政无皈著。得见宋本词云：“见晚情如旧，交疏分已深。舞时歌处动人心。烟水数年魂梦，无处可追寻。昨夜灯前见，重提汉上襟。便愁云雨又难禁。晓也星稀，晓也月西沉。晓也雁行低度，不令寄芳音。”便知後寻字应作禁字，良觉称贴，录此以见余无改易之病。
　　○行香子
　　《柳塘词话》曰：世以张子野行香子三句，为足挂齿颊，谓之“张三中”，即心中事、眼中泪、意中人也。却不知石次仲有三些字，如等些时、说些子、做些，言情之作，不涂脂粉。更不知刘改之有三欠字，如欠桃花、欠沙鸟、欠渔船，布景之什，无限风烟，只存乎其人耳。
　　按东坡以二韵事见行香子，秦、黄、张、晁，为苏门四学士，必命取密云龙供茶，家人以此记之。廖明略晚登东坡之门，亦呼密云龙，视之则一廖明略也。东坡为赋行香子。又东坡约刘器之参玉版和尚，至帘泉寺，烧笋而食。刘问之，东坡指笋曰，此玉版僧最善说法。使人得禅悦味，遂有“曲生禅，玉版局，一时参”之句，亦行香子也。
　　按东坡行香子三首，在淮南云龙山上，记崇观年号。其换头四字句，两句俱不用韵。如张子野“江空无畔，凌波何处”。石次仲“良辰美景，赏心乐事”。盖法此也。至稼轩云：“拄杖弯环。过眼嵌岩。”改之云：“无限风烟。景趣天然。”则换头四字两句抑又用韵者矣，留此参之。
　　○青玉案
　　古今词谱曰：中吕宫曲，按过变第二句七字句之第六字，用平声乃叶。六一词“争似家山见桃李”，方回词“彩笔空题断肠句”，稼轩词“笑靥盈盈暗香云”。以多者证之也。若梅溪之“被芳草，将愁去”，又是一法。
