<!-- { "loadSidebar": true } -->
　　沈雄曰：虞山牧斋师语余曰：沈中翰词数阕，最工香奁。其昆仲如君服善诗，君庸善曲，闻之周安期素矣。若其贞性劲节，固不可以柔情艳语测之耳。余应之曰：清平调起自太白，後遂绝响，至家闻华而始为抗衡。如“凤楼百尺绕垂杨。暗送莺声促晓妆。太液胭脂流不尽，人间来作杏花光”，“春日溶溶春夜阑。风流帝子惜春残。三千歌舞犹不足，令抱琵琶马上弹”，低徊无限，此非仅以宫词传之者。
　　○湘真集妙丽
　　梅墩词话曰：明季词家竞起，妙丽惟湘真一集。江蓠槛诸什，如咏斜阳，则云：“弄晴催薄暮。”咏黄昏则云：“青灯冷碧纱烟尽。半晌愁难定。”咏五更则云：“愁时如梦梦时愁。角声吹到小红楼。”咏杏花则云：“微寒着处不胜娇。一番弄雨梢。”咏落花则云：“玉轮碾平芳草，半面恼红妆。”咏春闺则云：“几度东风人意恼。深深院落芳心小。”咏艳情则云：“难去。难去。门外尺深花雨。”皆黄门意到之句。
　　○徐石麒与吴惕庵词
　　沈雄曰：兰皋集载徐石麒拂霓裳云：“望中原。故宫锦树障烽烟。惊坐起，凉宵梦断蒋陵前。金人倾宝篆，玉女绣苔钱。问当筵。谁能醉鼓渐离弦。西台哭罢，三户里、识遗贤。欹皂帽，吹箫乞食总堪怜。英雄身未死，屠钓技常兼。又何颜。许青门瓜种故侯田。”东湖集载吴惕庵满江红云：“斗大江山，经几度、兴亡事业。瞥眼处，英雄成败，底须重说。香水锦帆歌舞罢，虎丘鹤市精灵歇。尚翻来、吴越旧春秋，伤心切。伍胥耻，荆城雪。申胥恨，秦庭咽。羞比肩种蠡，一时人杰。花月烟横西子黛，鱼龙沫喷鸱夷血。到而今、薪胆向谁论，冲冠发。”乙丑季春，予带有选稿，与曹秋岳司农登琴台默坐，同下湖山之泪。见此二阕，为亟登之，以留作正气歌也。
　　○魏学濂虞美人
　　《柳塘词话》曰：柳洲诸公寄情於虞美人曲者，不下百家。而魏学濂为最，词云：“君王羞见江东死。何事侬来此。最悲亭长古人风。载得一船红泪过江东，江东父老深怜我。栽我千千朵。至今留取好容颜。为问重瞳却复得谁看。”其词悲，其心苦矣。
　　○存古烛影摇红
　　玉樊堂稿载一词云：“辜负天公，九重自有春如海。佳期一梦断人肠，静倚银缸待。隔浦红莲堪采。上扁舟伤心Ы乃。梨花带雨，柳絮迎风，一番愁债。回首当年，绮楼画阁生光彩。朝弹瑶瑟夜银筝，歌舞人常在。一自变迁陵谷，黯销魂难再。金钗十二，珠履三千，凄凉千载。”是存古烛影摇红也。遗珠零璧，诸选不收，偶列於此，爱其佳也。
　　○黄山词客行香子
　　诗馀五集者，顾庵学士所辑。贻我行香子一阕云：“俊翮无声。饥掠寒庭。满つ枝，鸟雀皆惊。惜哉不中，徂击嬴秦。恨筑参差，椎孟浪，剑纵横。汝鹘来听。休耻无能。问何如，绣臂金铃。空拳未往，气已峥嵘。任破长空，没孤影，搅青冥。”云见一鹘击鸟不中，而旁为之叹惜者。系黄山词客所作，惜逸其名也。
　　○徐小淑霜天晓角
　　董遐周曰：徐小淑络纬吟，其为绝句也，盖贤乎其为近体也。其为乐府也，盖贤乎其为近体绝句也。乃其为表长句也，盖贤乎其为开元诸家也。如中调霜天晓角，为归舟之作，有云：“露芙蓉茜。翟涩枯棠瓣。傍疏柳，西风几点。行行尚缓。家在绿云天半，念归舟游子，一片乡心撩乱。对旅雁沙汀，盼杀白秋苑。”小淑善绘事，此为画中词，词中画，吾不能辨。
　　○王微如梦令
　　竹窗词选曰：王微初为青楼，後为黄冠。词集甚富，皆言情之作，多有俳调。今氐选其怀谭友夏如梦令云：“月到闲庭如昼。竹长廊依旧。对影黯无言，欲道别来清瘦。春骤。春骤。风底落红亻孱亻愁。”
　　○张璧娘舞春风
　　伊人思曰：神宗时，闽中孀女有张璧娘所作云：“黄销鹅子翠销鸦。簟拂层冰帐九华。裙缕褪来腰束素，钏松尽臂缠纱。床前弱带迷新柳，枕上回鬟压落花。不信登墙人似玉，断肠空盼宋东家。”舞春风词。
　　○张娴倩子夜歌
　　伊人思曰：庐州少妇张娴倩作子夜歌云：“落花风卷愁难歇。枝头燕剪裁桃叶。花气沁兰香。游丝挂绿窗。蕉青鸾翅影。草碧龙须冷。无语倚瑶琴。闲花在胆瓶。”虽绿窗自怨，不失贞静。
　　◎昭代词话
　　○尤侗苏幕遮
　　北游集曰：世祖语弘觉国师曰：“场屋中士子多有学寡而成名，才高而掩抑者。如状元徐元文业师尤侗善作文字，仅以乡贡选推官，又为按臣参黜，岂非时命大谬之故与。”弘觉云：“闻之君相造命，何难擢之高位。”世祖随读其文，有临去秋波那一转之作，重叹赏之。因思尤侗为司李於永平，曾制苏幕遮二阕云：“朔云寒，边塞苦。篥西风，吹散黄沙舞。夜半雪深三尺许。毡帐驼峰，倒载琵琶女。打围来，圈地去。银管吹烟，茶煮乌羊乳。蛮府参军穷塞主。匹马随他，看射南山虎。”“塞垣长，寒信早。画角呜呜，吹破霜天晓。一阵哀鸿残月小。梦绕南云，泪湿征衫老。拄青山，吟白草。燕雀排衙，公事弹琴了。又报黄旗前队到。手板匆匆，走马辽西道。”今以纂修简擢词垣，已免穷塞主之称，信乎其为君相造命之语也。
　　○吴祭酒金缕曲
　　《柳塘词话》曰：闻吴祭酒於临终日，殊多悔恨。作金缕曲有云：“我病难将医药治，耿耿心中热血。待洒向西风残月。剖却心肝令置地，要华陀，解我肠千结。”又“故人慷慨多奇节。为当年沉吟不断，草间偷活。脱屣妻即非易事，竟一钱不值何须说。”嘱後人勿乞墓志，为自题诗人吴伟业之墓，犹夫许衡卒於至元时，语其子曰：“为生平虚名所累，死後勿请益，勿立原先，但书许衡之墓，使子孙识其处足矣。”此二祭酒者，死不自讳，朝野哀之。
　　○龚尚书蓦山溪
　　王阮亭曰：龚尚书蓦山溪词“重来门巷，尽日飞红雨”，不知其何以佳，但觉神驰心醉。
　　○偶僧歌头
　　钱光绣曰：芝麓尚书，自受弘觉记，仆与偶僧俱忝为法门兄弟。尚书退食之暇，闭户坐香，不复作绮语。有以柳塘词进者，尚书曰：“艳才如是，可称绮语一障。我可以谢过於山翁，并可以谢过於秀老矣。”因驰翰相讯，偶僧答以歌头有云：“不入泥犁狱底。便主芙蓉城里。抱椠也风流。莫借空中语，大雅定无尤。”尚书重为之首肯。
　　○陈素庵与李垣园词
　　曹秋岳曰：兴朝相国海昌陈素庵，有上阳词，其南楼令诸作，俱之出塞之曲。高阳李坦园有心远堂词，小令三字令，曼词绿头鸭，为清绮之句，人所不及也。
　　○丁朗中词
　　《柳塘词话》曰：朱近修称丁药园，雄视艺林。余见其虞美人曲云：“与郎一处誓同生。除是郎为柳絮妾为萍。侬拚水面作杨花。只恐郎为飞絮又天涯。”与周勒山所定吴俞云：“约郎约在夜合开。夜合花开不见来。只道夜合花开夜夜合，那道夜合花开夜夜开。”更为真挚而稍觉透露。且丁郎中绝不似柳郎中，有秽亵语。若尤悔庵词云：“漫将薄亻幸比杨花，杨花犹解穿帘幕。”恐又成妒极情深一种矣。
　　○容斋学士贺新郎
　　聂先词钞曰：容斋学士见有优人新婚者，因作贺新郎赠之云：“夫子门楣异，却赢来，娇羞事业，风流经济。一向乔妆身作妾，此举差强人意。指山海，香盟粉誓。笑杀逢场花烛假，喜今尝花烛真滋味。谁颠倒，恣尤。个侬休作男儿戏。料无非，铅华伴侣，裙钗班辈。正自难分姑与嫂，漫道燕如兄弟。恐还是，赵家姊妹。女温存原自惯，愿卿卿，怜妇如怜胥。今何夕，三生会。”
　　○园次太守明月斜
　　蒋景祁曰：园次太守，为明月斜词，有“乳燕寻香未肯归，玉奴背面秋千下”语。较古山乐府之“女子开帘放燕飞，无多许、又是想他归”者，同一香。
　　○其年雪词
　　沈雄曰：其年词如潜夫别调，一开生面。不能多载，因检其一二录之，不嫌偏锋取胜也。今上宣凯值雪，其年为作金缕曲云：“紫陌春如绮。正巴陵征南，昨夜捷书飞至。顷刻凤楼抛钿屑，算今朝，玉做人间世。洗兵气，丰年瑞。临轩弥觉天颜喜。喜今朝九衢花满，千官珠缀。更向银刀都里望，小衬粉侯殊丽。想入蔡军容如是。咽罢不须宣翠烛，水晶球，万盏天边坠。长似昼，晃归骑。”
　　○其年拂水山庄感旧
　　陈其年词，如虞山拂水山庄感旧云：“悄壁哀湍泻。枕春山，此间原是裴家绿野。金粉楼台还幂历，已被苔侵绣瓦。苍鼠窜，邺侯签架。今日西州何限感，踏花枝，翻惹流莺骂。谁认是，羊昙也。西园畴昔高声价。剧相怜、香闺博士，彩毫题帕。人说向书身後好，红粉夜台同嫁。省多少，望陵闲话。公定还能赏此否，袅东风、蛮柳腰身亚。烟万缕，匹堪把。”
　　○其年烟雨楼感旧
　　陈其年怨湖烟雨楼感旧云：“水宿枫根罅。尽沾来、鹅黄老酿，银丝鲜。记得筝堂和会馆，尽是仪同仆射。园都在、水边林下。不闭春城因夜宴。望满湖、灯火金吾怕。十万盏，红球挂。重游陂泽偏潇洒。剩空潭，半楼烟雨，玲珑如画。人世繁华原易了，快比风樯阵马。消几度、城头钟打。惟有怨鸯湖畔月，是曾经、照过倾城者。波织簟，船堪藉。”余读感旧二词，与其年同一山丘华屋之感，词若为余作也，故述於此。
　　○羡门词家独步
　　今世说曰：羡门惊才绝艳，词家独步。阮亭称其吹气如兰，每当十郎，辄自愧伧父。故其词绰然有生趣，又诞甚，耐人长想。如“旧社酒徒零乱。添得红襟燕。落花一夜嫁东风，无情蜂蝶轻相许”，无理而入妙，非深於情者不办。
　　○去矜填词称最
　　沈雄曰：家去矜列名於西泠十子，填词称最。大意以薄亻幸一篇，语真挚，情幽折以胜人。宋歇浦特以书规之。及贻我东江别业有云：“野桥南去不逢人，一片杨花雪。”此即小山“梦魂惯得无拘锁，又逐杨花过野桥”也。谁谓其仅仅言情者乎。
　　○吴龚梁三公词
　　汪蛟门曰：钱唐令君梁冶湄，欲合吴祭酒梅村稿、龚司马香严词，与其家司农棠村集，汇梓行世。夫祭酒骀宕，司马惊挺，司农起恒朔间，而有柳欹花之致。彼河北、河南，代为雄视，未若三公之旨之一也。
　　○广陵词家
　　吴园茨曰：词家旧推云间，次数兰陵，今则广陵亦称极盛。闻之程村曰，陈善百半豹吟，巧于言情。宗定九芙蓉集，精於取境，乃刻意避香奁语，岂畏北海无礼之诮耶。近如锦瑟、溉堂，亦足旗鼓中原也。
　　○蓉渡诸词
