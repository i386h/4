<!-- { "loadSidebar": true } -->
　　胡应麟曰：点绛唇、青玉案等名，杨说或协。馀皆偶合，未必出自诗中。“满庭芳草易黄昏”，形容凄寂，词名仅满庭芳三字，岂应出此，岂应出此。生查子，谓古槎字，合之博望意亦不贯。菩萨蛮，谓南国人危髻金冠故名，非专指妇人髻也。尉迟大杯，正史无考，乃引南剧为据。鹧鸪天，谓郑诗，则春游鸡鹿塞，鸡鹿塞当入何调。愚按用、元敬，俱号博综，过於求新，遂多琐漏。如一满庭芳也，元敬谓谓本柳州，用谓本吴融，果何自欤，说载笔丛。
　　沈际飞曰：按南北剧与调同名者颇多，小令之捣练子、点绛唇、卜算子、谒金门、忆秦娥、浪淘沙、鹧鸪天、步蟾宫、鹊桥仙、夜行船、梅花引等。中调之一剪梅、唐多令、十拍子、青玉案、行香子、天仙子、风入松、剔银灯、祝英台近、满路花、意难忘等。长调之满江红、尾犯、满庭芳、烛影摇红、念奴娇、绛都春、高阳台、喜迁莺、东风第一枝、二郎神、花心动等，皆南剧引子。小令之柳梢青、贺圣朝，中调之醉春风、蓦山溪，长调之声声慢，八声甘州、桂枝香、永遇乐、沁园春、贺新郎，皆南剧慢词。
　　《柳塘词话》曰：唐宋诸词、花闲、草堂，习久传多，僻调异名，每置不问。近来异体怪目，渺不可极，故词选须用旧名。如本草志药，一种数名。必好称新目，徒惑视听，无裨方理，犹必辨以宫律，溯之原起，乃为有当。若後人自度，或前後凑合，更立新名，则吾岂敢定哉。
　　○按律
　　杨万里曰：作词有五要，第一按律，其次择腔。如十一月须用正宫，元宵词须用仙吕宫。当遇事以别之，月令以准之。宋之大祀、大恤，则用六州歌头。可以例定，而不可以名拘者也。黄曰：按周美成瑞龙吟，自章台路至归来旧处，是第一段。自黯凝伫至盈盈笑语，是第二段。谓之双拽头，属正平调。属正平调。自前度刘郎以下，即犯大石调，是第三段。到发骑晚以下，再归正平调。诸本於吟笺赋笔下分段者，非体也。
　　古今乐录曰：姜尧章词，花庵备载无遗。若湘月、翠楼吟、惜红衣诸腔，不得其调，难入管弦也。
　　杨万里曰：作词能依句者少，词若歌韵不协，奚取哉。或谓善歌者能融化其字，殊不详制作转摺，用或不当，正旁偏侧，凌犯他宫，非复本调，所以宫律之重也。如塞翁吟之衰疯，帝台春之不顺，隔浦莲之奇煞，斗百花之无味，是择腔又在按律之後，不可不较量耳。
　　钱谦益曰：张南湖少从王西楼刻意填词，必求合某宫，合某调，某调第几声，其声出入第几犯，抗坠圆美，以期合作，谓之当行。余对之曰，南湖图谱，俱系习见诸体，一按字数多寡，句读平仄，至宫律之学，尚隔一尘。试览乐章集中，有同一体而分载石大、歇指，较之多寡平仄，更大有别，此理亦近人未解。
　　沈际飞曰：所谓宫调者，黄钟宫、南吕宫、无射宫、中吕宫、正宫、仙吕宫、歇指调、高平调、大石调、小石调、正平调、越调、商调，此十三条曲律也。以南北剧引用诗馀较之，尚有林钟宫、双调、般涉调、道宫、散水调、琴调，共一十九条。然诗馀有名同而所入之宫调则异，字数多寡亦因之异者。亦有字数多寡则异，而所入之宫调则同者。
　　雍熙乐府曰：黄钟宫，宜富贵缠绵。正宫，宜惆怅雄壮。大石调，宜风流蕴藉。小石调，宜旖旎妩媚。仙吕宫，宜清新绵远。中吕宫，宜高下闪赚，南吕宫，宜感叹伤惋。双调，宜健捷激枭。越调，宜陶写冷笑。商调，宜凄怆怨慕。林钟商调，宜悲伤宛转。般涉羽调，宜拾缀坑堑。歇指调，宜急并虚揭。高平调，宜涤荡澜。道宫，宜飘逸清幽。角调，宜典雅沉重。此以诗馀之约法，而为歌曲之元声也。
　　沈雄曰：前人既用宫律，岂古者可被管弦，今则不详谱例哉。家词隐先生，作古今词谱，分十九调，一黄钟、二正宫、三大石、四小石、五仙吕、六中吕、七南吕、八双调、九越调、十商调、十一林钟、十二般涉、十三高平、十四歇指、十五道宫、十六散水、十七正平、十八平调、十九琴调，一按旧律所辑，俱唐宋元音。然有以黄钟之喜迁莺而为正官之喜迁莺、南吕之喜迁莺者，别宫参互亦可也。即以小令夏竦之喜迁莺，与长调吴礼之之喜迁莺同一黄钟者，字数多寡无论也。又以皇甫松之平韵天仙子，与张先之仄韵双调天仙子，同一黄钟者，声韵平仄无论也。有以徐昌图之临江仙为仙吕，而牛希济之临江仙为南吕者，其宫调自别亦可也。此即沈天羽云，南剧越调过曲小桃红，与正宫过曲小桃红异者。盖以一二证之，世有解人，幸以教我。
　　陈乐书曰：五行之声，所司为正，所欹为旁，所斜为偏，所下为侧。正宫之调，正犯黄钟宫，旁犯越调，偏犯中吕宫，侧犯越角之类。乐府诸曲，自昔不用犯声。唐自天后末年，剑器入浑脱，始为犯声。以剑器宫调，浑脱角调，以臣犯君也。明皇时乐人孙处秀善吹笛，好作犯声，亦郑卫之变也。
　　柴绍炳曰：论古词而由其腔，则音节柔缓，无驰骤之法。论古词而由其调，则诸调各有所属。後人但以长短分之，不复总是某调在九宫，某调在十三调。竞制新犯名目，不知有可犯者，有必不可犯者。如黄钟不可先商调，商调不可与仙吕相出入，是必须审音律也。
　　沈雄曰：宣政间诸公，自制乐章，有侧犯，若尾声犯一名碧芙蓉，张子野所制词也。凄凉犯、花犯念奴，姜尧章所制词也。别有史邦卿玲珑四犯，仇山村八犯玉交枝，又有花犯咏梅。倒犯一名吉了犯，南方鸟有秦吉了。按啸馀、萃编、明辨诸书，谓倒犯之即花犯。殊不知花犯为小石调，倒犯为仙吕宫，同於一百二十字，是又不可不按律也。
　　○详韵
　　宛委馀编曰：沈休文始为四声，梁高祖雅不好之，问於周舍，舍对天子圣哲四字。於今声调既自有别，诸家取舍，亦复不同。吴楚则时伤轻浅，燕赵则多为重浊，秦陇则去声为入，梁益则平声似去，又支、脂、鱼、虞、共为一韵，先、仙、尤、侯俱论是切。因取韵略、音谱等书参伍之。当时遂有法言撰本，长孙讷言笺注，各各增加焉。即唐人小令，务遵为金科玉律，汪少宽假，至宋成广韵，共二万六千一百九十四字，始有颁韵应制诸词。
　　宛委馀编曰：沈韵之兴也，元周德清以中土台音胜之，又以三声而夺四声。其所举平声，如靴在戈韵。单、邪、遮、嗟却在麻韵。靴不押车，车却协麻。元、暄、鸳、言、褰、焉俱不协先。烦、翻、不协寒、山，却与魂、痕同押。其音何以相着。灰不协挥，杯不协裨，杯不协裨，梅不协糜，雷不协羸。必押梅为埋，雷为来，方与台协。如此呼转，亦非舌而何。然据宋词应制体，则德清之所持未必是，而其所攻未必非也。
　　雅韵序曰：卓氏中州之韵，中州者，中山赵地。北音惟中山为正，南不过定远，北不过彭城，东不过江浦，西不过睢阳，四境千里，过其境则土音生矣。惟北方无乡谈，其音谓之台，台从上声言也。其言无入声，以入声为三声之用。谓北人有台辅之像，其声出乎丹田，发乎胸臆，黄钟、宫商之音也，故重厚而沈雄。其中山之音，重之清者也，故为音律之用。若南方之音多入声，出乎唇齿舌腭之间，角徵羽之音也，故轻浮而雌浅。谓之南音曰蛮，其吴、越、闽、广、荆、湖、溪、洞之地，皆有乡谈，谓之彝语，谓之舌，非译不通，故不入五音之内。今以三声内收入声为北音之用，而无音切者何。以入声之变为三声，故无切。宋应制词赋，类遵颁韵，如此者，庶使有所持循後不渐失之通韵耳。明正统辛酉瞿仟叙。
　　陶宗仪韵记曰：本朝应制颁韵，仅十之二三，而人争习之。户录一编以粘壁，故无定本。後见东都朱希真，复为似韵，亦仅十有六条。其闭口侵寻、监咸、廉纤三韵，不便混入，未遑校雠也。鄱阳张辑始，始为衍义以释之。洎冯取洽重为缮录增补，而韵学稍为明备通行矣。值流离日，载於掌大薄蹄，藏於树根盎中，湿朽虫蚀，字无全行，笔无明画，又以杂叶细书如半菽许。愿一有心斯道者详而补之。然见所书十六条与周德清所辑，小异大同，要以中原之音，而列以入声四韵为准，南村老人记。
　　词品曰：沈韵不合声律，今人守之如金科玉律。无他，今诗学李、杜，李、杜本六朝，相袭而不敢革也。填词自可通变，如朋字与蒸字同押，打字与等字同押，挂字、画字与怪字、坏字同押，是舌之病。周德清著中原音韵矣，乃宋填词已有开先者，盖真见在人心目，而约而同耳。试举苏东坡一斛珠云：“洛城春晚。垂杨乱掩红楼半。小池轻浪纹如篆。烛下花前，曾醉离歌宴。自昔风流云雨散。关山有限情无限。待君重见寻芳伴。为说相思，目断西楼燕。”篆字据沈韵在上韵，本属舌，苏特正之也。蒋竹山女冠子云：“蕙花香也。雪晴池馆如画。春风飞到，宝钗楼上，一片笙歌，琉璃光射。而今灯谩挂。不是暗尘明月，那时元夜。况年来、心懒意怯，羞与闹蛾争耍。江城人悄初更打。问繁华谁解，再向天公借。剔残灯，但梦里隐隐，细车罗帕。吴笺银粉砑。待把旧家风景，写成闲话。笑绿鬟邻女，倚窗犹唱，夕阳西下。”是驳正沈韵画及挂话及打字之谬也。吕圣求感皇恩云：“寒食不多时，牡丹初卖。小院重帘燕飞碍。昨宵风雨，尚有一分春在。今朝犹自得，阴晴快。熟睡起来，宿酲微带。不惜罗襟眉黛。日长梳洗，看花阴移改。笑拈双杏子，连枝戴。”此连拈数韵以见酌古斟今之妙。
　　《词统》曰：从来有韵无书，自五七言近体出而有诗韵，至元人乐府出而有曲韵。唐小令原遵沈韵，宋慢词类因颁韵。沈际飞所谓诗韵严而不凡，在词当并其独用为通用者綦多，曲韵近矣。然以上支、纸、分作支、思韵，下支、纸、分作齐、微韵，上麻、马、分作家、麻韵，下麻、马、分作车、遮韵，而入声隶之平上去三声，则曲韵不可以为词韵明矣。近代不审，词韵迭出，将词韵不亡於无而亡於有，可深叹也。邹程村曰：词韵本无萧画，作者遽难曹随，分合之间，辨极铢黍。宋词有通用至数韵者，有忽然出一韵者。有数人如一辙者，有一首而仅见者。後人不察，利为轻便，一韵偶侵，遂及他部，数字相引，竟及全文。此毛氏一人通谱全族通谱之喻为相类也。学者切戒夫通病恪遵为成式，并举习见者为绳尺，自免驳议於後人，然无遽以鲁男子之不可，学柳下惠之可也。
