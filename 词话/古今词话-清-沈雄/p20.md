<!-- { "loadSidebar": true } -->
　　《古今词话》曰：陆放翁见题驿壁云：“玉阶蟋蟀闹清夜，金井梧桐辞故枝。一枕凄凉眠不得，呼灯起作感秋诗。”询知驿女之作，爰纳为妾。後妻妒又出之，遂赋生查子云：“只知眉上愁，不识愁来路。窗外有芭蕉，阵阵黄昏雨。晓起理残妆，整顿教愁去。不合画春山，依旧留愁住。”
　　朱淑真赋元夕生查子，有云：“月到柳梢头，人约黄昏後。”词品曰：词则佳矣，岂良人妇所宜道耶。但其元夕诗：“但愿暂成人缱绻，不妨长任月朦胧。”与词相合，其行可知。
　　○醉公子（四换头）
　　双调醉公子，一名四换头，平仄互叶，词意四换。如虞美人、菩萨蛮、减字木兰花之类。五言体云：“昨日春园饮，今朝倒接。谁人扶上马，不省下楼时。”词选氐以顾、尹鹗之所著为正。
　　怀古录曰：“门外︵吠，知是萧郎至。划袜下香阶，冤家今夜醉。扶得入罗帏，不肯脱罗衣。醉则从他醉，还胜独睡时。”此唐人词也。前辈谓读此可悟诗法。或以问韩子苍，子苍曰：只是转折多耳。且如喜其至，划袜下阶，是一转矣。而苦其今夜醉，又是一转。喜其入罗帏，又是一转。不肯脱罗衣，又是一转。後两句是自为开释，又是一转。虽与诸家不同，直是赋醉公子也。柳塘词话曰：体是四换韵者，顾、薛昭蕴可法也。无名氏词为两韵，半平半仄体。尚有尹鹗词，只用两韵者，“暮烟笼藓砌。戟门犹未闭。尽日贪。不管人独。刚到促呼茶。豪憨谁耐他。拥被宁孤睡。醒眼难禁醉。待得酒醒时。天街唱晓鸡。”此为申明无名氏词意，而不嫌其透露。
　　○点绛唇（沙头雨  南浦月  十八香）
　　古今词谱曰：本仙吕宫，又入高平调。张仲宗结语云：“遥隔沙头雨。”名沙头雨。又“邀月过南浦”，为南浦月。
　　词品曰：苏叔党，东坡少子。草堂所录“新月娟娟”，“高柳蝉嘶”两首是也。时禁苏文，故隐其名。若以为汪彦章作则谬矣，汪自有“永夜恹恹，画帘低月山卸斗”，见於浮溪文藻。
　　诗话总龟曰：林和靖不特工於诗，且工於词。如咏草一首：“金谷年年，乱生春色谁为主。”终篇不露一草字。如觉范咏梅一首：“风吹平野，一点香随马。”终篇不露一梅字，同一雅洁。
　　○浣溪沙（小庭花  满院春  广寒秋  霜菊黄  踏花天）
　　古今词谱曰：黄钟宫曲。张泌词有“露浓香泛小庭花”，又名小庭花。
　　李後主用仄韵，“红日已高三丈透。金炉次第添香兽。红锦地衣随步皱。佳人舞点金钗溜，酒恶时拈花蕊嗅。别殿遥闻箫鼓奏。”固是独唱。
　　薛昭蕴首句不用韵，“红蓼渡头秋正雨，印沙鸥迹自成行。整鬟飘袖野风香。不语含深浦里，几回愁杀棹船郎。燕归帆尽水茫茫。”亦仅见也。
　　《乐府纪闻》曰：张侍郎爱姬早逝，犹子曙代为浣溪沙云：“天上人间何处去，旧欢新梦觉来时。黄昏微雨画帘垂。”写置几上，朝回见之，一恸曰，此必阿灰所作也。阿灰，曙小字。
　　竹坡丛话曰：苏东坡云：鲁直作浣溪沙，自以水光山色，替却玉肌花貌，此真得渔父之风者。鲁直过泸，泸帅有宠妓盼盼，命之侑酒。鲁直赠以浣溪沙，有云：“见人无语但回波，奴料有心留宋玉，氏缘无奈楚襄何。”盼盼唱惜春容而帅不知也。
　　○卜算子（百尺楼）
　　古今词谱曰：歇指调曲，平韵即巫山一段云也。秦湛词：“极目烟中百尺楼，人在楼中否。”又名百尺楼，有八十九字中调。
　　女红馀志曰：惠州温氏女超超，年及笄不肯字人。东坡至，喜曰：“吾婿也。”日徘徊窗外，听公吟咏，觉则亟去。东坡知之，乃曰：“吾呼王郎与子为姻。”未几，东坡渡海归，超超已卒，葬於沙际。因作词云：“缺月挂疏桐，漏断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。”
　　僧皎然送春词：“有意送春归，无计留春住。毕竟年年用着来，何似休归去。”高宾王全用之：“屈指数春来，弹指惊春去。檐外蛛丝网落花，也要留春住。几日喜春晴，几夜愁春雨。十二阑干六曲屏，题遍伤春句。”
　　《柳塘词话》曰：紫竹卜算子云：“绣阁锁重门，携手终非易。墙外凭他花影摇，那得疑郎至。合眼想郎君，别久难相似。昨夜如何绣枕边，梦见分明是。”是有缱绻意而非秽亵语，携手梦见，方乔可谓不孤。
　　青楼雅述曰：唐仲友守台，命营妓严蕊作红白桃花如梦令，赏以双缣。後朱晦庵为节使，欲摭仲友罪，置蕊於狱。蕊曰：“身为贱妓，不敢妄言以污士大夫也。”岳霖为宪，怜蕊无辜，猝命作词。蕊口占卜算子云：“不是爱风尘，似被前缘忄吴。花落花开自有时，总赖东君主。去也还须去。住也如何住。若得山花插满头，便是侬归处。”立命出之。
　　○巫山一段云
　　乐府解题曰：汉铙歌巫山高为思妇词，一曰状巫峡。按太平广记，王母第二十三女名瑶姬，号云华夫人，居巫山，诗家所谓神女也。峡下有神女祠，过此为无我滩矣。词盛於花间，李、毛文锡诸人。又唐昭宗宫人题於宝鸡驿壁者，换头用六字句，叶仄韵，与柳郎中之咏游仙相类。昭宗宫人云：“青鸟不来愁绝，忍看鸳鸯双结。春风一等少年心，闲情恨不禁。”柳郎中云：“一曲云谣为寿，倒尽玉壶春酒。微醺争撼白榆花，踏研讨会九光霞。”笺体中应备之。
　　○采桑子（罗敷令  丑奴令）
　　教坊记曰：采桑子，即古相和歌中采桑曲。
　　古今词谱曰：大石调曲。
　　词品曰：花蕊夫人因蜀亡制采桑子，题葭萌驿壁云：“初离蜀道心将碎，离恨绵绵，度日如年。马上时时闻杜鹃。”才半阕而为军骑促行。有戏续之云：“三各宫女如花貌，妾最婵娟。此去朝天。只恐君王恩爱偏。”此必後人侮之者，岂有随昶行而书此败节之语。
　　○菩萨蛮（重叠金  子夜歌  女王曲  花间意）
　　古今词谱曰：调属正平，又中吕四换头曲也。
　　《古今词话》曰：温庭筠善属词，唐宣宗好歌菩萨蛮，令狐相公假温手修撰以进，有“小山重叠金明灭”句，为重叠金。
　　杜阳杂编曰：唐大中初，女蛮国贡双龙犀，明霞锦。其人危髻金冠，璎珞被体，当时号为菩萨蛮。优者作女王曲，文士亦往往声其词。
　　丹铅录曰：开元时南诏入贡，危髻金冠，璎珞被体，号菩萨蛮，因以制曲。杨慎改蛮为，以戒经华被首为据。胡元瑞驳之，非真正妇女入贡，盖皆妇女髻也。
　　中朝故事曰：乾宁三年，帝次华州，登城楼歌一词，有曰：“何处是英雄。迎侬归故宫。”又曰：明年秋制此词。既为韩建迎归矣，何又作此词，且改为“安得有英雄，迎归大内中”，绝非昭宗声口。
　　旧曲有衍古诗而作者，如“牡丹带露真珠颗。佳人折向庭前过。含笑问檀郎。花强妾貌强。檀郎故相恼。只道花枝好。一晌发娇嗔。碎ソ花打人”。宣宗尝爱唱之，戏语左右，似妇人支解其夫者。词品以为远在花间之先也。
　　张表臣过吴江词云：“垂虹亭下扁舟住。秋风烟雨长桥暮。白蒙听吴歌。佳人双脸波。劝倾金凿落。莫作思家恶。绿鸭与鲈鱼。如何可寄书。”或曰，不闻鸭可寄书。表臣不答。信乎柳州云，作之难，知之又难，雌霓之赏为少也。
　　南唐卢绛，衡山人，为蜀主昶刺史，夜梦白衣妇人歌菩萨蛮词以侑酒，即“玉京人去秋萧索。画檐鹊起酲桐落。欹枕悄无言。月和清梦圆”也。绛默记之，询之，曰：“妾乃玉真也，他日富贵，相见於固子坡头。”後入宋临刑，有白衣妇人同事。问其名则耿玉真，其地则固子坡也。
　　○谒金门（花自落  垂杨碧  空相忆  春早湖山）
　　古今词谱曰：双调曲，教坊记有儒士谒金门。
　　花庵词客曰：张宗瑞词：“睡起愁怀无处着。无风花自落。”为花自落。又“楼外垂杨如此碧。问春来几日”，为垂杨碧。皆以篇末之语而立新名者。
　　《古今词话》曰：李嗣主谓冯延巳曰：“风乍起。吹皱一池春水。干卿何事。”延巳曰：“未若陛下细雨梦回鸡塞远，小楼吹彻玉笙寒也。”
　　韦庄以才名寓蜀，蜀主建夺其姬之善词翰者入宫。庄作谒金门云：“空相忆。无计得传消息。天上嫦娥人不识。寄书何处觅。春睡觉来无力。不忍把伊书迹。满院落花春寂寂。断肠芳草碧。”
　　○清平乐（忆萝月）
　　词品曰：李白应制清平乐见吕鹏遏云集，共四首。自禁庭春昼，禁闱秋夜之词，脍炙人口。黄玉林以後二首无清逸气，赝作也，逸之。杨慎补作二首，人以为远不忘谏，填词中风雅也。胡元瑞又混以清平调驳之，良误。
　　古今词谱曰：李白换头一句仄粘，一句平粘，下句称是，两首一体。惟孙光宪“等闭无语，愁肠欲断”效之。温庭筠俱用仄粘，韦庄之“春愁南陌全”，效之。要知换头第一、第二、第四俱用平粘，而第三用仄粘，大概如是。
　　○忆秦娥（秦楼月  双荷叶  碧云深）
　　唐词纪曰：商调曲也，凤楼春即其遗意。李白之箫声咽，用仄韵。孙夫人之花深深，用平韵。张宗瑞为立新名曰碧云深，至谢逸止二十三字作调。
　　《乐府纪闻》曰：相传文宗宫妓沈翘翘舞何满子词。文宗曰：“浮云蔽白日，此文选中，念君臣值奸邪所蔽，正是今日。”乃赐金玉环。翘翘泣曰：“妾本吴元济女，投入掖庭。”本艺方响，因奏梁州，音节殊妙。文宗选金吾秦诚之出宫，诚後使日本。翘翘制曲曰忆秦郎，即忆秦娥也。
　　○荆州亭江亭怨
　　乐府杂录曰：荆州亭四十六字，花庵收为清平乐令。因检山谷词，鲁直登荆州亭柱间，见词云：“帘卷曲阑独倚。江展暮天无际。泪眼不曾晴，家在吴头楚尾。数点雪花乱委。扑洒沙鸥惊起。诗句欲成时，没入苍烟丛里。”鲁直凄然曰：“以为余发也。”夜有女子见梦曰：“我家豫章，附客舟堕水死，有感而作，不意公能识之。”鲁直觉而叹曰：“此必吴城小龙女也。”
　　○喜迁莺（鹤冲天  万年枝）
　　古今乐录曰：黄钟宫曲，多赋登第，赋宫词。
　　古今词谱曰：正宫曲，韦庄词：“家家楼上簇神仙。争看鹤冲天。”和凝词：“严妆拢罢啭黄鹂。飞上万年枝。”故名鹤冲天、万年枝。前後和凝、薛昭蕴为一韵者，韦庄、欧阳修为两韵者，至毛文锡换头，一概和仄韵。
　　薛昭蕴词云：“清明节，雨晴天。得意正当年。马骄泥软锦连乾。香袖半笼鞭。花色融，人竞赏，尽是绣鞍朱鞅。日斜无计更流连。归路草和烟。”
