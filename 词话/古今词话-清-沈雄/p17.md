<!-- { "loadSidebar": true } -->
　　“枝上柳绵吹又少，天涯何处无芳草。”苏东坡蝶恋花句。在可解不可解之间，姬人朝云日夕歌之，竟以病终。
　　“落花一夜嫁东风，无情蜂蝶轻相许。”彭羡门踏莎行，为春尽日作也。
　　“愿把东风权做我，向漪帘影里轻软。”王阮亭读龚介眉合欢带句，谓其曲折艳思，得有仙骨。
　　“采索身轻常趁燕，红窗睡重不闻莺。”人谓东坡惟唱大江东去，至如采索身轻等语，使十七八女郎歌之，又岂在晓风残月之下。
　　“无可奈何花落去，似曾相识燕归来”。晏殊谓王琪曰，假如“无可奈何花落去”，久未有对。琪即应声云：“似曾相识燕归来”何如。晏为之大喜，辟置馆职。
　　“一丈红樯迷玉杵，十年青鸟断银钩。”严荪友句。
　　“燕已能言冲社雨，蝶因多梦醉春风。”江尚质句。
　　“梦和花落莺憎蝶，泪傍灯枯雨迸霜。”沈雄句。
　　“最爱学宫样梳妆，偏能效文人心性。”柳耆卿句。
　　“欲归时司空笑问，微近处丞相嗔狂。”陆放翁句。
　　“梦魂淡笔供酒债，风日好棋破花悭。”李坦园句。
　　“恼脂销守宫袖里，羞玉减暗麝香中。”沈永令句。
　　“恨西风不庇寒蝉，便扫尽一林残叶。”张玉田句。
　　“挑琴擘阮太多能，自写影养花风下。”龚芝麓句。
　　“莫道不消魂，帘卷西风，人比黄花瘦。”李易安醉花阴中卒章三句。赵明诚作五十阕杂之以问人，人亦只指此三句为妙绝。
　　“杜宇莫频啼，不唤人归，只唤三更梦。”曹顾庵句。
　　“画里移舟，诗边就枕，叶叶碧云分雨。”史邦卿句。
　　“我见青山多妩媚，料青山见我亦如是。”辛稼轩句。
　　“愁不分明方是病，奈将愁比病谁深浅。”徐萍村句。
　　“君同春去秋来燕，奈妾是朝开暮落花。送入我门来，倩郎双袖窄。栊春纤。频呵冻笔画眉尖。”小重山句。
　　“迟留春笋缓飞觞。南堂静，人已候虚廊。”小重山句。
　　“须信鸾弦易断。奈云和再鼓，曲终人远。”念奴娇句。
　　“红牙双捧旋排行。将歌处，相向更匀妆。”小重山句。
　　“别馆寒砧，孤城画角。一片秋声入寥廓。”千秋岁引句。
　　“风透纸窗蛩语咽。只今宵勾把愁肠绝。”贺新郎句。
　　○割裂
　　沈雄曰：後人以集句为割裂，近代以袭句为割裂。情语未圆，割强先露，是第一病。甚有单调小令，而故加以换头双调者。更有双调原词，而截半为单调者。如一剪梅截取半阕，改名半剪。如烛影摇红截取半阕，收为小令。若以西江月加於小重山，为江月晃重山。以踏莎行加於虞美人，为踏莎美人。割裂已极，何不为四犯八犯之调，不几於南曲之配合乎。
　　○禁忌
　　周永年曰：词与诗曲，界限甚分，惟上不摹香奁，下不落元曲，方称作手。譬如拟六朝文，落唐音固卑，上侵汉制，亦复伧父。
　　爰园词话曰：遇事命意，意忌庸，忌陋，忌袭。立意命句，句忌腐，忌涩，忌晦。意卓矣而束以音，屈意以就音，而意能自振者鲜矣。句奇矣而摄以调，屈句以就调，而句能自然者鲜矣。
　　词筌曰：词须风流蕴藉，作者当知三忌，一不可入渔鼓中语言，一不可涉演义家腔调，一不可象优伶人叙述。其最丑者为酸腐，为怪诞，为粗莽，是不可不禁也。然则险丽者重矣，须泯其刻划之迹。创获者贵矣，尤忌为突兀之辞。
　　金粟词话曰：大约用古人之事，则取其新僻，而去其陈因。用古人之语，则取其清俊，而去其平实。用古人之字，则取其妍媚，而去其浅俗。观方虚谷之讥石屏，杨升庵之论元宠，昔人且然，何况今日。
　　《柳塘词话》曰：词之粗莽者，李似之咏桂“胜如茉莉，赛若荼コ”，仲殊之咏桂“花则一名，种分三色”。更若五子文之“今日事，何人弄得如此”。王实之之“台省好官，都做几回”。笔墨何辜，伧父之甚。
　　徐士俊曰：曹西士为红窗迥，自慰其足云：“扶持我去，博得官归。恁时赏对朝靴，安排你在鞒里。更选对宫样鞋，夜间伴你。”殊欠典雅。
　　蒋一葵曰：康伯可从驾时，重阳遇雨，口占望江南有云：“戏马台前泥拍肚，龙山会上水平脐。直浸到东篱。落帽孟嘉寻箬笠，拂衣陶令觅蓑衣。两个一身泥。”高宗大笑，问之，伯可对云，此蒜酪体也。
　　沈雄曰：粗鄙之流为调笑，调笑之变为谀媚，是也。如唐多令之贺半闲堂也，“算来闲不到人间，一半神仙先占取，留一半与君闲”。如木兰花慢之续福华编也，贾似道喜而语人曰：“词则佳矣，失之太俳，安有著绯衣周公乎。”“篆刻鼎钟将遍整顿乾坤方了”，是何言欤，谀媚之极，变为秽亵，秦少游“怎得香香深处，作个蜂抱”。柳耆卿“愿得你你兰心蕙性，枕前言下，表余深意。”所以“消魂当此际”。来苏长公之诮也。
　　花庵词客曰：耆卿昼夜乐云：“层波细剪明眸，腻玉润搓圆颈。至无限狂心乘酒兴，这欢娱渐入佳境。犹自怨邻鸡，道秋宵不永。”此词丽以淫，为妓作也。
　　《词统》曰：无名氏点绛唇云：“雨尤云，靠人紧把腰贴。颤声不撤，肯放郎教歇。檀口微微，笑吐丁香舌。贲龙麝，被郎轻啮，却更嗔人劣。”余谓汉之秘辛，未必及此。
　　沈雄曰：词贵运动自然，若叶元礼用王氏故事，作沁园春云：“濯濯丰姿，春柳秋桐，仿佛超群。羡乌衣紫燕，画堂如旧，碧鸡金马，采笔方新。座讲毗昙，手持团扇，可是风流珉与。耽情甚，爱长干持楫，载取桃根。莲花幕里相亲。看旁若无人扪虱频。叹谈言绝倒，我非卫，平生意好，君是王筠。对酒长歌，唾壶莫缺，家宝犹来即国珍。难忘处，记滕王高阁，赋就惊人。”犹以搬数家珍，终为触眼也。蒋一葵曰：王特起贺生第三子，叠用三字，作喜迁莺云：“古今三绝，惟郑国三良，汉家三杰。三俊才名，三儒文学，更有三君清节。争似一门三秀，三子三孙奇崛。人总道，赛蜀郡三苏，河东三薛。欢惬。况正是三月风光，好倾杯三百。子并三贤，孙齐三少，俱笃三馀事业。文既三冬足用，名即三元高揭。亲朋庆，看宠加三锡，礼膺三接。”如此语意，亦即福唐恶习也。［（案翰墨全书收目此词不著名氏。）］
　　○语病
　　艺苑雌黄曰：欧阳公“平山栏槛俯晴空。山色有无中”。东坡赋水调歌头记其事，“长记平山堂上，欹枕江南烟雨”。盖以山色有无，非烟雨不能然也。然以“平山阑槛俯晴空”为起句，已成语病，恐苏公不能为之讳也。则是以欧阳公为短视者近是。俯一作倚。
　　渔隐丛话曰：聂长孺赋绿头鸭“露洗华桐，烟霏细柳”，此是仲春天气。其下乃云“绿阴摇曳，荡春一色”，亦语病也。
　　沈雄曰：山谷西江月云：“断送一生惟有，破除万事无过。”似歇後句。“远山横黛蘸秋波”，不甚联属。“不饮旁人笑我”，亦未全该。南宋人谓其突兀之句，翻成语病。
　　○改词
　　张炎曰：词成恐前後不相应，或有重叠句意，又恐字面粗疏，即为修改。少顷再观，必有未稳处，改之又改，方为完璧。急於脱稿，岂能无过。
　　贺裳曰：王次回疑雨诸集，见者沁入肝脾。或云，次回词不多作，善改旧词，有加毫颊上之技。然旧词本有自然而然之妙，反失之透露，失之猥鄙，不如不改之为愈也。
　　温叟诗话曰：李景“手捧真珠上玉钩”，或改真珠为珠帘。舒“十年马上春如梦”，或改为如春梦，皆非知音者。
　　渔隐丛话曰：温飞卿玉楼春：“衰桃一树近前池，似惜容颜镜中老。”欲改近字为ぽ字，映字，便觉一分颓露。词品曰：东坡词“玉如纤手嗅梅花”，俗刻改为玉奴。孙夫人词“日边消息空沉沉”，俗刻改为耳边，败人佳思。或云讹於亥豕，所以书贵旧本。
　　○戏作
　　丘石常曰：词中每多戏赠，曲中谓之诨语。周德清谓庄重之馀，出以诙谐，顾用之者何如。独恨今之以风格笑人者，如陈仲子笑齐人，庄谐皆优，然不如谐者之神明，足以解颐。
　　陈子宏曰：稼轩沁园春止酒词，如答宾戏，解嘲等作，以游戏文章，寓意填词，词所不禁也。
　　沈雄曰：苏长公为游戏之圣，邢俊臣亦滑稽之雄。苏赠舞鬟云：“春入腰支金缕细，轻柔。种柳应须柳州。”盖柳州用吕温嘲宗元诗“柳州柳刺史，种柳柳江边”也。邢作花石纲应制云：“巍峨万丈与天高。物轻人意重，千里送鹅毛。”末用成句，以讽徽宗也。若稼轩之重叠金云：“人言头上发。总向愁中白。拍手笑沙鸥。满身都是愁。”便不成词意。
　　○感遇
　　《柳塘词话》曰：王琪受知於元献，辟置馆职。毛滂受知於东坡，留款法曹。王辅之赏识汉老，汉宫春感旧得名。双溪之标榜玉林，金缕曲尖新特著。虽则一时之胜事，良为不世之奇逢。只如蔡元长之荐晁氏，赵闲闲之党元子，以至游次公有参幕之用，刘改之有求田之资。先辈之在高位，多有为之延誉而成名者。乃若微行觞忤，流落方城，飞卿之数奇也。重扶残醉，一朝释褐，国宝之盛遇也。否亦风前月下，自称奉旨填词。琼海金闺，能识风流学士。雄也薄命谁怜，困学自学，纵不作铁崖之老妇吟，尚能如升庵之熟稗史。无奈仅免公卿三辱，欲续文章九命。三十年来，落落穷途，萧萧白发。谅可期於减字偷声，庶有补於按宫变徵。乃若疏影暗香，小红得以长价。纟呙云棱玉，粉真个消魂。当亦自斥为狂悖云。
　　○词谶
　　《太平广记》曰：韩置柳氏都下，寄以章台柳词：“纵使长条似旧垂，亦应攀折他人手。”後果为沙吒利所劫，人皆以为词谶。
　　《侍儿小名录》曰：钱思公撰木兰花“绿杨芳草几时休，泪眼愁肠先已断”，歌之必泣下，舞鬟惊鸿闻之曰：“相公其将危乎。”果卒於随州。
　　《冷斋夜话》曰：少游既谪方归，尝於梦中作好事近，卒章云：“醉卧古藤阴下，沓不知南北，”果至藤州卒。徐士俊曰：徐渭作鹧鸪天“越溪多少莲舟女，老却朱颜不嫁郎”，为终身下第之谶。
　　○读词
　　徐渭曰：读词如冷水浇背，陡然一惊，便是兴观群怨，应是为亻庸言借貌一流人说法。夫温柔敦厚，诗教也。陡然一惊，固是词中佳境。
　　曹秋岳曰：周雪客云：文章不遇赏鉴家，宁落咸阳一劫，甚为士人之恨。余每读古今填词，非能自振拔，无为呵护者，必不流传。三复斯语，因读无名氏诸杰作，亦思设一法以公之举世也。
　　○传词
