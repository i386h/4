<!-- { "loadSidebar": true } -->
　　乐府解题曰：武后时，士人陷冤狱，其家配入掖庭，撰离别难，一名大郎神，一名悲切子，俱见教坊记。其词即五言近体，唐词纪中“此别难重陈，花飞复恋人”是也。白乐天七言近体云：“绿杨陌上送行人。马去车回一望尘。不觉别时红泪尽，归来无可更г巾。”乃离别难曲也。惟薛昭蕴一首为长短句，词家用之。
　　古今词谱曰：中吕宫曲，多隔韵叶者，且长调过变，亦作两韵。况又有平仄韵，随作，随转，随叶，当警切而出之以响亮可也。离别难词：“宝马晓鞴雕鞍。罗帏乍别情难。那堪春景媚。送君千万里。半妆珠翠落，露华寒。红蜡烛，青丝曲，偏能勾引泪阑干。良夜促。香尘绿。魂欲迷。檀痕半敛愁低。未别心先咽，欲语情难说。  出芳草，路东西。摇袖立。春风急。樱花杨柳雨凄凄。”
　　○鱼游春水
　　唐词纪曰：东都防河卒於汴日，得一石刻，有词无调。摭词中四字名之曰鱼游春水。教坊倚声歌之。“秦楼东风里。燕子还来寻旧垒。馀寒犹峭，红日薄侵罗绮。嫩草方抽碧玉簪，媚柳轻拂黄金缕。莺啭上林，鱼游春水。几曲阑干遍倚。又是一番新桃李。佳人应怪归迟，梅妆泪洗。凤箫声绝无归雁，望断清波无双鲤。云山万重，寸心千里。”凡八十九字，而风花莺燕动植之物曲尽，此唐人语也。
　　○满江红
　　古今词谱曰：仙吕宫曲，教坊记有此名。唐人冥音录曰上江虹，即江江红，彭芳远有平声词。
　　《苕溪渔隐》曰：一丘一壑，予将老焉。吕居仁所作满江红，能具道阿堵中事，每一歌之，未尝不击节也。词品曰：于湖玩鞭亭，焉明帝觇王敦营垒处，自温飞卿赋诗，张文潜赋于湖曲，张安国赋满江红，虽间杂温张语，而词气不在其下。尝见安国大书其後，有乾道元年年号。
　　王清昭仪，随谢全两太后北行，题满江红於驿壁，传播中原。文信国改其卒章，邓中斋亦为和之。有云：“空有琵琶传出塞，更无环鸣归月。又争知有客夜悲歌，壶敲缺。”
　　周谷曰：小令中调前後两韵者颇有，独辛稼轩满江红，亦用两韵间杂，不可以训後。今拈出其词云：“浪蕊浮花，当不住，晚风吹了。微雨过，池塘飞絮，一帘晴昼。寂寂山光春似梦，依依草色薰如酒。近新来，怕上小红楼。凭栏眺。心事阻，诗情少。东皇去，良辰杳。想故园闲趣，水村烟柳。此日鹃声天不管，当年燕子人何有。叹江南、离别酒初醒，频回首。”
　　○六么令
　　沈雄曰：杨慎云：古之六博，即今骰子也。晋谢艾传，枭者邀也，六博得么者胜。即骰子之么也。曲名六么序，义取六博之采。胡应麟曰：六朝盛用樗蒲，以五木为之，其采曰卢、曰雉，曰捷、曰枭，其制如银杏仁，仅二面。春秋演繁露考甚详，俨然遗制在目。初无么二三四五六等称，以枭为么者。且晋书谢艾无传，附张重华传中。碧鸡漫志曰：六么名绿么。吐蕃传曰：奏凉州、胡渭、绿腰杂曲。琵琶录曰：绿腰，本录要也，乐工进曲，令录其要者。王仲初宫词：“琵琶先采六么头。”元微之琵琶歌：“逡巡弹得六么彻。”白乐天竹枝：“六么水调家家唱。”永叔词：“六么催拍盏频传，贪看六么花十八。”於义何取乎。青箱记曰：曲有六么，即霓裳羽衣曲。沈雄曰：按霓裳羽衣，黄钟宫音，而六么令为仙吕宫曲。清真集中“快风收雨”是也。晏小山“绿阴春尽”，辛稼轩“酒群花队”，实与霓裳羽衣殊绝，然则并非六博之义可知。词有与六么调名无干者，如晏小山六么令词：“绿阴春尽，飞絮绕香阁。晚来翠眉宫样，巧把远山学。一寸狂心未说。已向横波觉。画帘遮匝。新翻曲妙，暗许闲人带偷掐。前度书多隐语，意浅愁难答。昨夜诗有回文，韵险还慵押。都待笙歌散了，记取留时霎。不消红蜡。间云归後，月在庭花旧阑角。”
　　○水调歌头（花犯念奴）
　　古今词谱曰：此不与艳词同科者，仄韵即花犯念奴。琵琶词东坡所制，公旧序云：欧阳公常问予琵诗，答以退之作。公曰：此最奇丽，然非听琴，乃听琵琶也。予深然之。建安章质夫家善琵琶者，乞为歌调，特取退之词，稍加隐括，使就声律以遗之。
　　《词统》曰：明月几时有一词，画家大斧皴，书家劈窠体也。後有海子一词，“一叶飞何处，天地起西风”为起句。“铁笛一声，唤起五湖龙”为卒章。此岂胸中有烟火，笔下有纤尘者，所能仿佛其一二耶。且读此老■翁赋冰纨火布，错列交陈，直令馋眼为醉。
　　沈雄曰：东坡中秋词，前段第三句作六字句，後段“不应有恨，何事长向别时圆”，又似四字七字句，词品所谓语意参差也。稼轩席上作“何人为我楚舞，听我楚歌声”与“人间万事，毫发常重泰山轻”类是。馀俱整肃，能使神宗读至“惟恐琼楼玉宇，高处不胜寒”，叹曰：苏轼终是爱君也。但前後六字句，“我欲乘风归去”二句，“人有悲欢离合”二句，似有暗韵相叶，馀人失之。然每阅张于湖观雨，辛稼轩观雪，杨止济登楼，无名氏望月，固不如东坡之作，陈西麓所以品其为万古一清风也。［（按杨炎正字济翁）］
　　○铁围山丛谈云：“寒鸦飞数点，流水绕孤村”，隋炀帝语也，少游满庭芳引用之云：“斜阳外，寒鸦数点，流水绕孤村。”
　　《乐府纪闻》曰：秦少游婿范元实时在席，妓问曰：“公解词否？”范曰：“吾乃山抹微云女婿也。”可见当时盛传太虚此词为绝唱。
　　沈雄曰：满庭芳，尽推少游之作。少游又有咏茶一首，传者多讹，今为正之云：“北苑龙团，江南鹰爪，万里名动京关。碾轻罗细，琼蕊暖生烟。一种风流臭味，如甘露，不染尘凡。纤纤捧，冰瓷莹玉，金缕鹧鸪斑。”旧词“北苑春风，方圭圆璧”，虽用故实而多庸腐。即苦心作“碎身粉骨，功名合上凌烟”，亦是小家气象。惟“尊俎风流战胜，降春睡，开拓愁边”一语差当。而“煞波溅乳”，实不及“冰瓷莹玉”，更为落句地也。况後段又用“搜搅胸中万卷，还倾动、三峡词源”乎。更为纪之云：“相如方病酒，银瓶蟹眼，波怒涛翻。为扶起，尊前醉玉颓山。饮罢风生两腋，醒魂到，明月轮边。归来晚，文君未寝，相对小庄残。”周勒山曰：相传王娇娘词前有“临风泪，抛成暮雨，犹向楚江头”句。後有“须相忆，重寻旧约，休忘杜家秋”句。喁喁女语，不堪多读。更阅徐君宝妻词：“一旦刀兵齐举，歌楼舞榭，风卷落花愁。”又“破镜徐郎何在，断魂千里，夜夜岳阳楼。”情死情生，天日为之晦螟也。
　　○小圣乐
　　江丹崖曰：锦机集载，都城外万柳堂，廉野云置酒，招卢疏斋、赵松雪同饮。时歌妓解语花者，左手折荷花，右手执杯行酒，歌小圣乐，词云：“绿叶阴浓，遍池亭水阁，偏趁凉多。海榴初绽，朵朵蹙红罗。乳燕雏莺弄语，对高柳、鸣蝉相和。骤雨过，似琼珠乱撒，打遍新荷。人生百年有几，念良辰美景，休放虚过。富贵前定，何用苦张罗。命友邀宾燕赏，饮芳醑、浅斟低歌。且酩酊，从教二轮，来往如梭。”此元遗山预为制曲以教歌者也。
　　○汉宫春
　　《苕溪渔隐》曰：晁叔用汉宫春咏梅“问玉堂何似，茅舍疏篱”，谓引用薛维翰“白玉堂前一树梅”事。或云，玉堂琼榭之玉堂非也。端伯雅编、玉林词选，俱以为李邴作，讹矣。政和年间，晁叔用以此曲献蔡攸，攸呈父京，京善之曰：我於乐府得一人焉。即日除大晟府丞。词云：“潇洒江梅，向竹梢深处，横两三枝。东君也不爱惜，雪压霜欺。无情燕子怕春寒，轻失花期。惟是有、南来归雁，年年长见开时。清浅小溪如练，问玉堂何似，茅舍疏篱。伤心故人去後，冷落新诗。微云淡地孤芳，分付他谁。空自倚、清香未减，风流不在人知。”
　　○烛影摇红（忆故人）
　　能改斋漫录曰：王诜都尉，忆故人作，本名忆故人。徽宗喜其词，犹以不丰容宛转为憾，遂令大晟府职，别撰腔调。周邦彦增益其词，以首句名之，为烛影摇红云。古今词谱曰大石调曲。
　　《乐府纪闻》曰：明州舒信道中丞第中，灯下见一女子，举手代拍而歌者。询之为丘氏，每歌烛影摇红曲，有云：“绿静波光，浅寒先到芙蓉岛。谢池幽梦属才郎，几度生春草。恨锁横波，远山浅黛无人扫。”句亦婉丽，家人以其为祟，延法士治之，则一池中物也。
　　梅墩词话曰：近代芝麓龚宗伯有催妆词云：“一揖芙蓉，闲情乱似春云发。凌波背立笑无声，学见生人法。此夕欢娱几许，唤新妆佯羞浅答。算来好梦，总为今番，被他猜杀。”则已极此调之工艳矣。
　　○帝台春
　　尧山堂外纪曰：唐元宗赋春恨帝台春，为长调之佳者。如“飞絮乱红，也似知人无气力。谩倚遍危栏，尽黄昏，也只是墓云凝碧。扌弃则而今已扌弃了，忘则怎生例忘得”。按元宗时，尚无此等娄极妍之语。及词综辩之，为华亭李甲作，非元宗作也。李甲字景元，即讹为中主李景之作，一如李重元忆王孙四首，便推为後主词矣。
　　○声声慢
　　贵耳集曰：李易安词，首下十四个叠字，乃公孙大娘舞剑法。本朝非乏能词之士，未有下此十四个叠字者。盖用文选诸赋格也，後“到黄昏点点滴滴”，又叠四字，而无斧凿痕，妇人中有此，殆间气也。词云：“寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他晚来风急。雁过也，正伤心，却是旧时相识。满地黄花堆积。憔悴损，如今有谁堪摘。守着窗，独自怎生得黑。梧桐更兼细雨，到黄昏，点点滴滴。这次第，怎一个愁字了得。”
　　○醉蓬莱
　　《太平乐府》曰：仁宗秋霁日宴禁中，太史奏老人星现，命词臣各进乐章。柳永冀进用，作此词。仁宗见首有渐字，似若不怿。读至“宸游凤辇何处”，乃与御制真宗挽词暗合，仁宗惨然。又至“太液波翻”，曰，何不言“太液波澄”。投之於地。
　　《古今词谱》曰：林钟商调曲，吕圣求醉蓬莱词佳处不减少游。
　　○醉翁操
