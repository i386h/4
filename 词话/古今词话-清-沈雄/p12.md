<!-- { "loadSidebar": true } -->
　　赵千门曰：诗韵中平声十灰、十三元，上声十贿、十三阮，去声十卦、十一队、十四愿，皆令人之割半分用者也。今考宋词，凡此等类，一概不分，悉依诗韵原本。如稼轩沁园春用灰韵，少游千秋岁用队韵，俱全用不分。将以宋人为全遵沈韵耶，其不遵者乃十之八九。考白乐天长相思词用支、微韵，已与灰半通用。唐人守沈韵如山，而作词已透宋人之韵。况各韵分半，洪武正韵亦然。作者当遵有宋辛、秦诸公多仍唐韵，然亦不必相沿也。
　　赵千门曰：入声最难牵合，颁韵分为四韵，今人亦别立五韵，亦就宋词中较其大略以为区别耳。今检者词如去矜者十之七，彼此牵混者亦什之三，即如物、部等字押於昔词绝少，其仅见者，东坡念奴娇，物与雪、灭、发、杰等同押。介甫雨淋铃，物与吃、窟、没、渤同押，似物部当通用月、曷等部矣。而念奴娇不免杂用壁字，雨淋铃不免杂用出字，何为两俱入於质、陌韵乎。至于稼轩满江红，物部全与质、陌部同押，是又与质、陌通矣。再考洪武正韵，物部亦并入质、陌部者，及历考唐宋物部有时单通用月、曷。有时与质、陌、月、曷等共通者。前辈既以游移，今日仍无畛域，此道将流於漫漶无极矣。故守韵宜严也，今当以去矜所分者分之。
　　毛驰黄曰：词韵大约平声独押，上去声通押。然间有三声通押者，如西江月、少年心、换巢鸾凤之类。故去矜於每部韵俱总统三声，如东、董、江、讲，以平声贯上去，而弁之名曰三声，而止列二声，而中又分平仄凡十四部。至于於入声无与平上去三声通押之法，故後又别列为五部。
　　毛驰黄曰：沈谱取证古词，惟以名手雅篇，灼然无弊者为准。乃有秦观秋闺，慢、暗累押。仲淹怀旧，外、泪莫辨。邦彦美人，心、云并陈。少隐禁烟，南、天杂叶。稼轩诸作，歌、麻通用。李景春恨，本支、纸韵，而中阑入来字。其他固未易细数，当时便已从逸。世鲜通人，传讹至今，莫能弹射。而翦才劣手，苦於按谱，似更利其疏漏，难矣。至於稼轩南柯子新开河词，本佳、蟹韵，而起韵则用时字。欧阳修踏莎行离别词，本支、纸韵，而末用外字。姜夔疏影咏梅词，本屋、沃韵，而中用北字。柳永送征衣词，本江、讲韵，而末用遥字。当是古人误处，未宜因以为例，所以不能概责之後来也。
　　陆尽恩曰：今以古词参之音律，以正当世词用曲韵之病者。曲韵宗中原音韵，四声通用，而入声不列。考之唐宋词家，概无是例。至於肱、轰、崩、烹、盲、弘、鹏等字，词韵收入庚、梗韵者，而曲韵收入东、钟韵。浮字收入尤、有韵者，而曲韵收入鱼、模韵。则曲韵之不通於词韵昭然矣。或曰，德清曲韵不可遵，洪武正韵所必遵也。夫正韵作词，不无格，且晚近为词韵者，利於易押，苟且傅会所臻，将古诗风雅而亦以词韵例之乎。
　　○本意
　　胡应麟曰：菩萨蛮、忆秦娥，为诸调之祖，後无与调名相符者，犹乐府然。题即词曲之名也，调即词曲之声也。宋人填词绝唱，如流水孤村，晓风残月等编，皆与调名了不相合，而王晋卿人月圆，谢无逸渔家傲，殊碌碌无闻，则乐府所重在调不在题明矣。＋
　　沈际飞曰：唐词多述本意，有调无题，如临江仙赋水媛江妃也。天仙子，赋天台仙子也。河渎神，赋祠庙也。小重山，赋宫词也。思越人，赋西子也。有谓此亦词之末端者。唐人因调而制词，命名多属本意，後人填词以从调，故赋咏可离原唱也。
　　○虚声
　　胡仔曰：七言八句，与七言四句，见诸歌曲者，今止瑞鹧鸪、小秦王耳。瑞鹧鸪犹依字易歌，若小秦王必杂以虚声，乃可歌也。
　　杨慎曰：唐人曲调，皆有词有声，而大曲又有艳，有趋，有乱，词者其歌诗也。声者若羊吾夷、伊那何之类。艳在曲之前，趋与乱在曲之後，亦犹吴声西曲前有和，後有送也。
　　沈雄曰：词品以艳在曲之前，与吴声之和，若今之引子，趋与乱在曲之後，与吴声之送，若今之尾声，则是羊吾夷、伊那何，皆声之馀音联贯者。且有声而无字，即借字而无义。然则虚声者，字即有而难泥以方音，义本无而安得有定谱哉。夫唐词以一章为一解，伧歌以一句为一解，古今乐录曾述之矣。余以近代吴歌犹有乐府遗意，腔调如是，而词义之变轻重流递，反复联合，且有迟其声以媚之，如那何二字之类，俱化作数字，亦大有方音在焉。
　　○小令
　　张炎曰：词难於小令，如诗难於绝句。一阕不过十数句，一句着闲字不得，更末句最当留意，惟有有馀不尽乃佳。
　　倚声集曰：小令不学花间，当效欧、晏、秦、黄。夫花间之绮琢处，於诗为靡，於词如古锦，ウ然异色。若欧、晏，则饶蕴藉，秦、黄，则最生动，更有一唱三叹之致。
　　王士礻真曰：南宋长调，如姜、史、蒋、吴，有秦、柳所不能及者。北宋小令，如晚唐绝句，以刘宾客、杜紫薇为绝诣，时出供奉、龙标一头地。
　　○中调
　　沈际飞曰：唐人长短句，小令耳，後衍为中调、长调，其故以换头双调联合之者，中调也。复系之以近，以犯以慢分别之，如院本之名犯、名赚、名破之类。且顾从敬编辑草堂，以臆见分之，後遂相沿耳。沈雄曰：唐宋作者，止有小令曼词。至宋中叶而有中调、长调之分，字句原无定数，大致比小令为舒徐，而长调比中调尤为婉转也。今小令以五十九字止，中调以六十字起，八十九字止，遵旧本也。
　　○长调
　　张炎曰：作慢词须看题目，先择曲名，然後命意。思其头何如起，尾声何如结，然後选韵，然後述曲，最要过变，不可断了曲意。
　　《柳塘词话》曰：唐人率多小令，尊前集载唐庄宗歌头一阕，不分过变，计一百三十六字，为长调之祖，苦不甚佳。按歌头系大石调，别有六州歌头，不调歌头，皆宜音节悲壮，以古兴亡事实之，良不与艳词同科者。
　　梅墩词话曰：词贵柔情曼声，弟宜於小令。若长调而亦喁喁细语，失之约矣，惟沈雄悲壮，情致，方为合作。其多有不转韵者，以调长势散，恐其气不贯也。如俞彦所云，意窘於侈，字贫於复，气竭於鼓，鲜不纳败。
　　○换头
　　张炎曰：要知换头不可断了曲意，如白石云：“曲曲屏山，夜深独自甚情绪。”於过变则云：“西窗又吹暗雨。”此则曲意不断矣。
　　刘体仁曰：换头处不欲全脱，不欲明粘。能如画家开阖之法，一气而成，则神味自足，有意求之不得也。宋人多於过变处言情，然其气忆全於上段矣。另作头绪，便不成章。至如东坡贺新郎“乳燕飞华屋”，其换头“石榴半吐”，皆咏石榴。卜算子“缺月挂疏桐”，其换头“缥缈孤鸿影”，皆咏鸿，又一变也。
　　沈雄曰：法曲之起，多用绝句，或皆单调，教坊记所载是也。乐府所制，有用叠者。今按词则云换头，或云过变，犹夫曲调之为过宫也。宋人三换头者，美成之西河、瑞龙吟，耆卿之十二时，戚氏、稼轩之六州歌头、丑奴儿近，伯可之宝鼎现也。四换头者，梦窗之莺啼序也。
　　○起句
　　张炎曰：司之语句，太宽则率易，太工则苦涩。如起头八字相对，须着一字眼，如诗眼同。若八字既工，下句例可少宽，庶不窒塞，约莫太宽易，又着一句工致者，便精粹，此词之关键也。
　　沈雄曰：起句言景者多，言情者少，叙事者更少。大约质实则苦生涩，有清空则流宽易。换头起句更难，又断断不可犯此。所以从头起句，照管全章及下文，换头起句，联合上文及下段也。
　　○结句
　　刘体仁曰：词之起最难，而结更难於起，不欲转入别调也。“呼翠袖为君舞”，“倩盈盈翠袖英雄泪”，便是一法。须结得“不愁明月尽，自有夜珠来”之妙。若美成“任舞休歌罢”，则何以称焉。
　　沈雄曰：结句如水龙吟之“作霜天晓”，“系斜阳缆”，亦是一法。如忆少年之“况桃花颜色．，好事近之”放真珠帘隔．，紧要处前结，如奔马收缰，须勒得住，又似住而未住。後结如众流归海，要收得尽，又似尽而不尽者。
　　○辨句
　　词衷曰：近人多据图谱，啸馀谱二书，平仄差，而又半黑半白以分别之。其中虚实句读，每置不论，且载词太略。如字数稍有起结相类，遂讠为为一调矣。明辨一书，多遵啸馀谱，舛错更甚，或逸本名，或列数调，或分讠为字，甚则以衬字为实字，则有增添字数之讠为。以上二字可联在下句，以下三字可截在上句，则又错乱句读之讠为。成谱岂可如是，是不可不辨句也。
　　《柳塘词话》曰：俞彦云，词全以调为主，调全以字之音为主。音有平仄，大有必不可移者，间有可移者。仄有上去入，大有可移者，间有必不可移者。任意出入，失其由来，有棘喉涩舌之病。余则先整其词句平仄之粘，务遵彼宫调阴阳之律。纵奇才博洽，僻字尖新，有不得称为当行者。此余从音律家学之传。虽曲更严於词，词或宽於诗，有不能任意为之者。柳塘词话曰：五字句起结自有定法，如木兰花慢首句，“拆桐花烂熳”，三奠字首句，“怅韶华流转”，第一字必用虚字，一如衬字，谓之空头句，不是一句五言诗可填也。如醉太平结句，“写春风数声”，好事近结句，“悟身非凡客”，可类推矣。如七字句在中句，亦有定法。如风中柳中句，“怕伤郎，又还休道”，春从天上来中句，“人憔悴，不似丹青。”句中上三字须用读断，谓之折腰句，不是一句七言诗可填也。若据图谱，仅以黑白分之，啸馀谱以平仄协之，而不辨句法，愈见舛错矣。
　　○叠句
　　沈雄曰：两句一样为叠句，一促拍，一曼声。潇湘神、法驾导引，一气流注者，促拍也。东坡引，“雄心消一半，雄心消一半”，不为申明上意，而两意全该者，曼声也。体如是也。若吕居仁之“恨君不似江楼月，南北东西。南北东西。只有相随无别离”，是承上接下，偶然戏为之耳。
　　○对句
　　周德清曰：作词十法，始即对耦，有扇面对，重叠对，救尾声对。赵元镇满江红云：“欲往乡关何处是，正水云浩荡连南北。”又，“欲待忘忧须是酒，奈酒行欲尽愁无极”，此即扇面对也。俞彦曰：词中对句，须是难处，莫认为衬句。正惟五言对句、七言对句，使读者不作对疑尤妙，此即重叠对也。
　　沈雄曰：对句易於言景，难於言情。且开放则中多迂滥，收整则结无意绪，对句要非死句也。牛峤之望江南，“不是鸟中偏爱尔，为缘交颈睡南塘”，其下可直接“全胜薄情郎”，此即救尾对也。
