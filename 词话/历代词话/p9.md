<!-- { "loadSidebar": true } -->
　　晏叔原乐府寓以诗人句法，精壮顿挫，能动摇人心，合者高唐、洛神之流，下者亦不减桃叶、团扇云。［黄庭坚］

　◎　晏几道不蹈袭人语
　　叔原不蹈袭人语，风度闲雅，自是一家。如"舞低杨柳楼心月，歌尽桃花扇底风"，乃知此人必不生於三家村中者。［晁补之］

　◎　鬼语
　　伊川闻诵叔原词"梦魂惯得无拘检，又踏杨花过谢桥"，笑曰："鬼语也。"意颇赏之。［程叔彻］

　◎　晏几道词可追步花间
　　叔原词在诸名胜中独可追逼花间，高处或过之。［陈质斋］

　◎　石曼卿词少有流传
　　石曼卿，真宗朝学士，生平遗世事，死後有见之者。曰："我今为仙，主芙蓉城。"其扪虱庵长短句少有流传者。［古今仙鉴］

　◎　党怀英吊石曼卿词
　　曼卿通守朐山，遣人以泥封桃李核，弹之岩谷间，嗣後花开满山。又尝携伎石室中，鸣弦为冰车铁马之声。後党竹为词以吊之云："铁马冰车断遗响，林花石室自春风。芙蓉城阙五云中。"［尧山堂外纪］

　◎　石曼卿对长吉歌
　　李长吉歌"天若有情天亦老"，人以为奇绝无对。石曼卿对以词曰："月如无恨月长圆。"足为效敌。［温叟诗话］

　◎　梅尧臣咏草
　　梅圣俞有苏幕遮咏草词云："露堤平，烟墅杳。乱碧萋萋，雨後江天晓。独有庾郎年最少。地青袍，嫩色宜相照。 接长亭，迷远道。堪怨王孙，不记归期早，落尽梨花春又了。满地残阳，翠色和烟老。"与六一词咏草一首同妙。［古今词话］

　◎　梅尧臣莫打鸭
　　吕士隆知宣州，好笞妓，适杭妓到，喜之。一日，欲笞宣妓，妓曰："不敢辞，但恐杭妓不安。"士隆宥之。梅圣俞为词曰："莫打鸭，打鸭惊鸳鸯。鸳鸯新向池中浴，不比孤洲老鸹。"若增一句，即谢秋襄也。［温叟词话］

　◎　梅尧臣禽言
　　辍耕录载梅圣俞禽言四章云："泥滑滑，苦竹冈。雨潇潇，马上郎。马蹄凌雨又急，此鸟为君应断肠。""婆饼焦，儿不食。尔父向何之，尔缡母山头化为石。山头化石可奈可，遂作微禽啼不息。""提壶芦，沽美酒。风为宾，树为友。
　　山花撩乱目前开，劝尔今朝千万寿。""不如归去，春山云暮。万木兮参天，蜀道兮何处。人言有翼可高飞，安用空啼向春树。"此与文与可题竹十字令俱长短句，金元人皆有和词，而不可以被以管弦者也。［古今词话］

　◎　司马光阮郎归
　　司马温公词云："渔舟容易入深山。仙家日日闲。绮窗纱幌映朱颜。相逢醉梦间。 松露冷，海霞斑。匆匆整棹还。落花寂寂水潺潺。重寻此路难。"盖阮郎归本意也。［古今词话］

　◎　王安石集句
　　王荆公筑草堂於半山，引八功德水作小港，其上叠石作桥。为集名填菩萨蛮云："数间茅屋闲临水。窄衫短帽垂杨里。花是去年红。吹开一夜风。 梢梢新月偃。午睡醒来晚。何物最关情。黄鹂三两声。"後黄豫章戏效其体云："半烟半雨桥畔。渔翁醉著无人唤。疏懒意何长。春风花草香。 江山如有待。此意陶潜解。问我去何之。君行即自知。"［能改斋漫录］

　◎　王安石桂枝香金陵怀古，诸公寄调桂枝香者三十馀家，惟王介甫为绝唱。
　　东坡见之叹曰："此老乃野狐精也。"其词云："登临送目。正故国晚秋，天气初肃。千里澄江似练，翠峰如簇。征帆去棹残阳里，背西风、酒旗斜矗。采舟云淡，星河鹭起，图画难足。 念自昔、豪华竞逐。叹门外楼头，悲恨相续。千古凭高，对此漫嗟荣辱。六朝旧事随流水，但寒烟、衰草凝绿。至今商女，时时犹唱，後庭遗曲。"［古今词话］

　◎　王安礼王安国王词
　　介甫弟和甫，名安礼，有潇湘逢故人慢云："引多少梦魂归绪，洞庭烟棹渔蓑。"弟平甫，名安国，有减字木兰花云："月破黄昏。帘里馀香马上闻。"子，字元泽，有心疾，妻独居小楼事佛，介甫怜而嫁之。作眼儿媚词，有"相思只在，丁香枝上，豆蔻梢头"之句。更有倦寻芳云："恨被榆钱，买断两眉长斗。"皆人所不能及。［古今词话］

　◎　韩缜留别词
　　元丰初，韩丞相缜以枢密院都承旨使北。将行，剧饮通夕，作乐府词留别爱妾。翌日，神宗已密知之，忽中批步军司遣兵搬家追送之。缜初莫测，久之，知自乐府发也。缜之词，由此盛传於天下。［石林诗话］

　◎　韩缜咏草
　　韩缜有爱姬能词，韩参使时，姬作蝶恋花送之云："香作风光浓著露。正恁双栖，又遣分飞去。密诉东君应不许。泪波一洒奴衷素。"神宗知之，遣使送行。
　　刘父赠以诗："卷耳幸容留婉娈，皇华何啻有光辉。"莫测中旨何自而出。後乃知姬人别曲传入内庭也。韩亦有词云："锁离愁，连绵无际，来时陌上初薰。
　　绣帽人念远，暗垂球露，泣送征轮。长行长在眼，更重重、流水孤云。但望极楼高，尽日目断王孙。 消魂。池塘别後，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳草长新。遍绿野，嬉游醉眼，莫负青春。"此凤箫吟咏芳草以留别，与兰陵王咏柳以叙别同意，後人竟以芳草为词名，则失凤箫吟原唱意矣。［乐府纪闻］

　◎　张三影
　　客谓张子野曰："人咸目公为张三中。谓公词有心中事，眼中泪，意中人也。"子野曰："何不谓之张三影。"客不喻。子野曰："'云破月来花弄影'、'娇柔嫩起，帘压卷花影'、'柳径无人，坠絮轻无影'。"此生平得意者。［乐府纪闻］

　◎　张先才不足而情有馀
　　子野词才不足而情有馀。［李之仪］

　◎　张先碧牡丹
　　晏元献尹京日，辟张先为通判。新纳侍儿，公甚属意。先能为诗词，公雅重之，每张来，令侍儿出侑觞，往往歌子野所为之词。其後王夫人浸不容，公即出之。一日，子野至，公与之饮，子野作碧牡丹云："步障摇红绮。晓月堕，沉烟砌。缓板香檀，唱彻伊家新制。怨入眉头，敛黛峰横翠。芭蕉寒，雨声碎。镜华翳，闲照孤鸾戏。思量去时容易。钿盒瑶钗，至今冷轻弃。望极蓝桥，但暮云千里。几重山，几重水。"令管伎歌之，至末句，公怃然曰："人生行乐耳，何自苦如此。"亟命於宅库支钱若干，复取前所出侍儿。既来，夫人亦不复谁何也。
　　［道山清话］

　◎　张先谢池春慢
　　子野於玉仙观道中逢谢媚卿，作谢池春慢云："缭墙重院，间有流莺到。绣被掩馀寒，画阁明新晓。朱槛连空阔，飞絮无多少。径莎平，池水渺。日长风静，花影闲相照。 尘香拂马，逢谢女、城南道。秀艳过施粉，多媚生轻笔。斗色鲜衣薄，碾玉双蝉小。欢难偶，春过了。琵琶流怨，都入相思调。"一时传唱几遍。
　　［古今词话］

　◎　宋祁过张先家
　　宋景文过子野家，将命者曰："尚书欲见'云破月来花弄影'郎中。"子野内应曰："得非'红杏枝头春意闹'尚书耶。"［古今词话］

　◎　张先乐府掩诗声
　　张先郎中能为诗及乐府，至老不衰。子瞻尝赠以诗云："诗人老去莺莺在，公子归来燕燕忙。"先和云："愁似鳏鱼知夜永，嫩同蝴蝶为春忙。"为子瞻所赏。然世俗多喜传先乐府，遂掩其诗声，识者皆以为恨。［石林诗话］

　◎　两张先
　　本朝有两张先，皆字子野。一则枢密副使逊之孙，与欧阳文忠同在洛阳幕府，其後文忠为作墓志铭，称其志守端方，临事敢决者。一与东坡先生游，东坡推为前辈，诗中所谓"诗人老去莺莺在，公子归来燕燕忙"，能为乐府，号张三影者。
　　［王明清玉照新志］

　◎　无两张三影
　　天圣间一时有两张先者，皆字子野，俱进士，其能诗、寿考悉同。一博山人，号三影者。一吴兴人，为都官郎中。见齐东野语。愚按"红杏枝头春意闹"尚书欲见"云破月来花弄影"郎中，将命之语，人或疑之。子野自谓：何不谓之张三影。如"娇柔赖起，帘压卷花影"，"柳径无人，坠絮轻无影"，并前句为三影，岂博山人为之乎。且吴兴近杭，子野至，多为官妓作词，常与东坡作六客词，而年最耄，载在癸辛杂识。不闻有两人同号张三影者也。［胡应麟笔丛］

　◎　云破月来花弄影最佳
　　张先以三影名者，因其词中有三影字，故自誉也。然以"云破月来花弄影"为最，馀二影字不及。［词统］

　◎　六客词
　　吾昔自杭移高密，与杨元素同舟，而陈令举、张子野皆从余过李公择於湖，遂与刘孝叔俱至松江。夜半月出，置酒垂虹亭上。子野年八十五，以歌词闻於天下，作定风波令。其略云："见说贤人聚吴分。试问。也应傍有老人星。"座客欢甚，有醉倒者，此乐未尝忘也。今七年尔，子野、孝叔、令举皆为异物，而松江桥亭，今岁七月九日海风驾潮，平地丈馀，荡尽孑遗矣。追思曩时，真一梦耳。
　　［苏轼］

　◎　後六客词
　　吴兴郡圃今有六客亭，即公择、子瞻、元素、子野、令举、孝叔，时公择守吴兴也。东坡又云："余昔与张子野、刘孝叔、李公择、陈令举、杨元素会於吴兴，时子野作六客词，其卒章云：'见说贤人聚吴分。试问。也应傍有老人星。'凡十五年，再过吴兴，而五人皆已亡矣。时张仲谋与曹子方、刘景文、苏伯固、张秉道为座客，仲谋请作後六客词云：'月满苕溪照野堂。五星一老斗光芒。十五年间真梦里。何事。长谀对月独凄凉。 绿鬓苍颜同一醉。还是。六人吟笑水云乡。宾主谈锋论证得似。看取。曹刘今对两苏张。'"［苕溪渔隐］

　◎　张先柳永齐名
　　子野、耆卿齐名，而时论有以子野为不及耆卿者，然子野韵高，是耆卿所乏处。［晁补之］

　◎　秦观情词相称
　　子野词胜乎情，耆卿情胜乎词。情词相称，少游一人而已。［蔡伯世］

　◎　柳永鹤冲天
　　仁宗留思儒雅，务本理道，深斥浮艳虚薄之文。初，进士柳三变好为淫冶曲调，传播四方。尝有鹤冲天词云："忍把浮名，换了浅斟低唱。"及临轩放榜，特落之曰："此人风前月下，好去浅斟低唱，何要浮名，且填词去。"三变由此自称奉旨填词。景中方及第，後改名永，方得磨勘转官。其词曰："黄金榜上。
　　偶失龙头望。明代暂遗贤，如何向。未遂风云便，争教不瓷狂荡。何须论得丧。
　　才子词人，自是白衣卿相。 烟花巷陌，依约丹青屏幛。幸有意中人，堪寻访。
　　且恁偎红翠，风流事、平生畅。青春都一晌。忍把浮名，换了浅斟低唱。"［能改斋漫录］

　◎　柳永望海潮
