<!-- { "loadSidebar": true } -->
　　洪皓为通问使，途间作梅花引，即"天涯池馆忆江梅。几枝开。
　　使南来。还带馀杭，春信到燕台"之词也。终以忤秦桧谪官，则梅花引何减广平梅花赋乎。［宋名家词评］

　◎　李清照嘲张九成
　　张子韶对策，有"夜桂飘香"之语。赵明诚妻嘲之曰："露花倒影柳三变，夜桂飘香张九成。"［词苑］

　◎　黄公度青玉案
　　黄公度以第一人登第，为赵忠简所器，而秦桧颇衔之。及召赴行在，知非当路意，而迫於君命，故作青玉案词，有云："欲倩归鸿分付与。鸿飞不住。倚阑无语。独立长天暮。"盖去就早定矣。［知稼翁集跋］

　◎　葛立方卜算子
　　葛立方卜算子词，用十八叠字，妙手无痕，堪与李清照声声慢并绝千古。本邑学道人，胸中乃有此奇特。其词云："袅袅水芝红，脉脉蒹葭浦。淅淅西风澹澹烟，几点疏疏雨。 草草展杯觞，对此盈盈女。叶叶红衣当酒船，细细流霞举。"［草窗词评］

　◎　周必大赠小琼
　　周必大有点绛唇词，赠歌者小琼作也。"秋夜乘槎，客星容到天孙渚。眼波微注。待许牵牛渡。 见了还非，重理霓裳谱。期无误。几年一遇。莫讶周郎顾。"［词苑］

　◎　陈济翁蓦山溪
　　陈济翁，南渡遗老，有蓦山溪词云："去年今日，从驾游西苑。彩仗压金波，看水戏、鱼龙曼衍。宝津南殿，宴坐近天颜，金杯酒，君王劝。头上宫花颤。六军锦绣，尤骑穿杨箭。日暮翠华归，拥钧夫、笙歌一片。如今关外，千里未归人，前山雨，西楼晚。望断思君眼。"此词天下歌之，舍人张孝祥以廷试第一，移知潭州，因宴客，妓有歌之者，至"金杯酒，君王劝。头上宫花颤"，张之首不觉自为摇动者数四，坐客忍笑指目者甚多，而张不知也。［能改斋漫录］

　◎　范成大谒金门
　　范成大行宜春道中，见野塘春水可喜，有怀旧隐，作谒金门词云："塘水碧。仍带麦尘颜色。泥泥纹无气力。东风如爱惜。 恰似越来溪侧。也有一只。只欠柳丝千百尺。系船春弄笛。"成大出使回，每思石湖，故言之悒悒如此。［杨慎］

　◎　孔平仲五杂组词
　　乐府有五杂组及两头纤纤，殆类小令。孔平仲最爱作此，以为词戏，故亦效之作五杂组词云："五杂组，同心结。往复来，当窗月。不得已，话离别。""五杂组，流苏缕。往复来，临行语。不得已，上马去。""五杂组，回纹机。
　　往复来，锦棱飞。不得已，独画眉。""五杂组，采丝钅咸。往复来，鸟投林。
　　不得已，梦孤衾。""五杂组，绶若若。往复来，大车铎。不得已，去丘壑。""五杂组，侯门戟。往复来，道上檄。不得已，天涯客。""五杂组，汉旌旆。
　　往复来，宾鸿宇。不得已，餐毡使。""五杂组，非烟云。往复来，胡马尘。不得已，撄龙鳞。"又作两头纤纤词云："两头纤纤探宫茧，半白半黑鹤氅缘。
　　々膊々上贴箭。磊磊落落封侯面。""两头纤纤小秤衡。半白半黑月未明。
　　々膊々扣户声，磊磊落落金盘冰。"［范石湖集］

　◎　卢祖皋题钓雪亭
　　吴江三高祠前有钓雪亭，盖渔人之窟宅也。卢申之题贺新郎一阕云："挽住风前柳。问鸱夷、当日扁舟，近曾来否。月落潮生无限事，零乱茶烟未久。漫留得、莼鲈依旧。可是功名从来误，抚荒祠、谁继风流後。千古恨，一搔首。 江涵雁影梅花瘦。四无尘、雪飞风起，夜窗如昼。尤里乾坤清绝处，付与渔翁钓叟。
　　又恰是、题诗时候。猛拍阑干呼鸥鹭，道他年，我亦垂纶手。飞过我，共尊酒。"［芦浦笔记］

　◎　陆游词
　　范致能帅蜀，陆务观在幕府，主宾酬倡，人争传诵之。陆尝春日游摩诃池上作水龙吟云："摩诃池上追游路，红绿参差春晚。韶光妍媚，海棠如醉，桃花欲暖。挑菜初闲，禁烟将近，一城丝管。看金鞍争道，香车飞盖，争先占、新亭馆。
　　惆怅年华暗换。黯消魂、雨收云散。镜奁掩月，钗梁拆凤，秦筝斜雁。身在天涯，乱山孤垒，危楼飞观。叹春来只有，杨花和恨，向东风满。"又在王忠州席上作玉蝴蝶云："倦客平生行处，坠鞭京洛，解潇湘。此夕何年，来赋宋玉高唐。绣帘开、香尘乍起，莲步稳、银烛分行。暗端相。燕羞莺妒，蝶扰蜂忙。难忘。芳尊频劝，峭寒新退，玉漏犹长。几许幽情，只愁歌罢月侵廊。欲归时、司空笑问，微近处、丞相嗔狂。断人肠。假饶相送，上马何妨。"［词苑］

　◎　陆游钗头凤
　　放翁娶唐氏女，伉俪相得，而弗获於姑，陆出之，後改适同郡赵士程。春日出游，相遇於禹迹寺南之沈园，唐语其夫为致酒肴。陆怅然赋钗头凤词云："红酥手。黄藤酒。满城克公宫墙柳。东风恶。欢情薄。一怀愁绪，几年离索。错、错、错。 春如旧。人空瘦。泪痕红鲛绡透。桃花落。闲池阁。山盟难在，锦旧难托。莫、莫、莫。"唐亦和之，未几怏怏卒。放翁复过沈园赋诗云："落日城头画角哀。沈园非复旧池台。伤心桥下春波绿，曾见惊鸿照影来。"［耆旧续闻］

　◎　陆游鹊桥仙
　　放翁词纤丽处似淮海，雄快处似东坡。甚感旧鹊桥仙一首："华灯纵博，雕鞍驰射，谁记当年豪举。酒徒一半取封侯，独去作、江连渔父。 轻舟八尺，低篷三扇，占断洲烟雨。镜湖元自属闲人，又何必、官家赐与。"英气可掬，流落亦可惜矣。［词品］

　◎　陆游词有去国怀乡之感
　　放翁呈范至能待制双头莲，末句云："空怅望，美菰香，秋风又起。"又夜闻杜鹃桥仙末句云："故山岗犹自不堪听，况半世、飘然羁旅。"去国怀乡之感，触绪纷来，读之令人於邑。［词统］

　　●卷八·南宋二

　◎　掉书袋
　　放翁、稼轩，一扫纤艳，不事斧凿，高则高矣，但时时掉书袋，要是一癖。
　　［刘克庄］

　◎　辛弃疾以词名
　　蔡光陷北，辛弃疾以所业谒之。蔡曰："诗则未也，他日当以词名。"［本传］

　◎　岳珂论辛词
　　辛稼轩每开宴，必令侍姬歌所作词，特好歌贺新郎，自诵其中警句"我见青山多妩媚，料青山见我应如是"与"不恨古人吾不见，恨古人不见我狂耳。"顾问坐客何如。既而作永遇乐："千古江山，英雄无觅，孙仲谋处。"特置酒招客，合妓按歌自击节，遍问客，必使摘其疵。客逊谢不可，或措一二语不契，又弗答。
　　相台岳珂年最少，率然对曰："童子何知，而敢有议，必欲如范希文以千金求严陵记一字之易，则晚进窃有议也。"稼轩促膝使毕其说。珂曰："前篇豪视一世，独前後二警语差相似，新作微觉用事多耳。"稼轩大喜，谓座客曰："夫夫也，实中余痼。"乃味改其语，日数十易，累月未竟。［古今词话］

　◎　辛弃疾为诸贤推服
　　稼轩与与晦庵、陈同父、刘改之友善，晦庵尝曰："若朝廷赏罚明，此等人尽可用。"用甫答辛启曰："经纶事业，股肱王室之心。游戏文章，脍炙士林之口。"改之寄辛词曰："古岂无人，可以似我，稼轩者谁。"观诸贤之推服如此，则稼轩可知矣。［古今词话］

　◎　辛弃疾破阵子
　　陈亮过稼轩，纵谈天下事，亮夜思幼安素严重，恐为所忌，窃乘其厩马以去。
　　幼安赋破阵子词寄之，词云："醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。 马作的卢飞快，弓如霹雳弦惊。了却君王天下事，赢得生前身後名。可怜白发生。"［古今词话］

　◎　辛弃疾摸鱼儿
　　淳熙己亥，幼安自湖北漕移湖南，同官王正之置酒小山亭，辛赋摸鱼儿一阕，词意颇怨，使在汉唐，宁不贾种豆种桃之祸。闻寿皇见此词颇不悦，然终不加罪，可谓有君人之度。［罗大经］

　◎　辛弃疾赋临江仙
　　稼轩有姬名钱钱，辛年老遗去，赋临江仙与之云："一自酒情诗兴懒，无裙歌扇阑珊。好天良夜月团团。杜陵真好事，留得一文看。 岁晚人欺程不识，怎教阿堵流连。杨花榆荚任漫天。从今花影下，只看绿苔圆。"［词苑］

　◎　刘过诗
　　辛稼轩帅浙东时，朱晦庵、张南轩为仓宪使。刘改之欲见辛，不纳。二公为之地云："某日公宴，君可来，门者不纳，但喧争之，必可入。"改之如所教，门下果喧哗。辛问故，门者以告，辛怒甚。二公因言："改之豪杰也，善赋诗，可试纳之。"改之至，长揖。辛问："能诗乎。"曰："能。"时方进羊腰肾羹，遂命赋之。改之曰："甚寒，顾乞卮酒。"酒罢，乞韵。时饮酒手颤，馀沥流於怀，因以流字为韵。即吟云："拔毫已付管城子，烂胃曾封关内侯。死後不知身外物，也随尊俎伴风流。"辛大喜，命共尝此羹，终席而去，厚馈焉。席散，南轩邀至公廨，置酒语之曰："先公一生公忠为国而厄於命，来挽者竟无一章得此意，愿君为发幽潜。"改之即赋一绝云："背水未成韩信阵，明星已陨武侯军。
　　平生一点不平气，化作祝融峰上云。"南轩为之堕泪。今龙洲集中不见此二诗，岂遗珠耶。又稼轩守京口时，大雪率僚佐登多景楼，改之敝衣曳屐而前，辛令赋雪，以难字为韵。即赋云："功名有分平吴易，贫贱无交访戴难。"辛喜甚，又诵其贺新郎、沁园春词，遂自此莫逆云。［蒋子正山房随笔］

　◎　刘过沁园春
　　刘改之能诗词，酒酣耳热，出语豪纵。嘉泰癸酉寓中都时，辛稼轩帅越，遗以事不及行，因傲辛体作沁园春一词缄往，下笔便逼真。其词曰："半酒彘肩，风雨渡江，岂不快哉。被香山岗居士，约林和靖、与东坡老，驾勒吾回。坡谓西湖，正如西子，淡抹浓妆临照台。二人者，俱掉头不顾，只管传杯。 白云天竺去来。看金碧峥嵘图画开。更纵横一涧，东西水绕，两峰南北，高下云堆。逋曰不然，暗香疏影，何似孤山先探梅。须晴去，访稼轩未晚，且此徘徊。"辛得词大喜，竟邀之去，馆燕弥月，酬赠千缗。改之竟荡於酒，不问也。尝以此词，语岳侍郎倦翁，掀髯有得色。岳曰："词句固佳，但恨无刀圭药，疗君白日呓症耳。"举座大噱。［词苑］

　◎　刘过词有思致
　　刘改之造词赡逸有思致，沁园春二首尤纤刻奇丽可爱。［陶宗仪］

　◎　刘过贺新郎贺新郎"老去相如倦"一阕，去年秋，余试牒四明赠老妓者，至今天下与禁中皆歌之，江西人来以为邓南秀词，非也。［刘过自记］

　◎　陈亮水龙吟
