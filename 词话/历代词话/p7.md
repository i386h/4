<!-- { "loadSidebar": true } -->
　　梓州李，其先波斯人。有诗名，以秀才豫宾贡事蜀主衍，国亡不仕。有琼瑶集，多感慨之音。其妹为衍昭仪，亦能词，有"鸳鸯瓦上忽然声"句，误入花蕊宫词中。［茅亭客话］

　◎　李志风土
　　李、欧阳炯辈俱蜀人，各制南乡子数首以志风土，亦竹枝体也。［周密］

　◎　牛希济词富赡
　　同光三年，唐主命蜀旧臣王锴等赋蜀亡诗，牛希济一律云："满朝文武欲朝天。不觉邻师犯塞烟。唐主再悬新日月，国王还却旧山川。"末云："古往今来亦如此，几曾欢笑几潸然。"唐主曰："希济不忘忠孝也。"赐缎百。词亦富赡，载花间集。［尧山堂外纪］

　◎　牛希济临江仙
　　希济临江仙，芊县温丽极矣。自有凭吊凄怆之意，得咏史体裁。［仇远］

　◎　孙光宪北梦琐言
　　孙光宪进遘兵戈之际，以金帛购书数万卷，著北梦琐言，亦多采词家逸事。
　　［古今词话］

　◎　孙光宪浣溪沙
　　小词有绝无含蓄自尔入妙者，孙葆光之浣溪沙也。［孙洙］

　◎　孙光宪佳句
　　孙葆光"一庭花雨湿春愁"，佳句也。［黄升］

　◎　韩熙载不羁
　　韩熙载放旷不羁，每得俸钱，辄为诸姬分去。乃著衲衣负筐，使门生舒雅执歌板，乞食於诸姬院，以取笑乐。及使中国，有云："我本江南人，去作江北客。
　　舟到江北来，举目无相识。不如归去来，江南有人忆。"［南唐近事］

　◎　陶词
　　国初，朝廷遣陶使江南，以假书为名，实使觇之。李献以书抵韩熙载曰："五柳公骄甚，其善待之。"至，果如李所言。熙载谓所亲曰："陶奉使非端介者，其守可隳，当使诸君一笑。"因令誊六朝书，半年乃毕。熙载使歌姬秦弱兰衣敝衣为驿卒女，见之，遂犯慎独之戒，作长短句赠之。明日，中主宴，俨然不可犯，中主持觥，使弱兰出歌所赠之词侑觞，大惭而罢。词名风光好，云："好姻缘。恶姻缘。只得邮亭一夜眠。别神仙。 琵琶拨尽相思调。知音少。再把鸾胶续断弦。是何年。"［侍儿小名录］

　◎　陶赠杜任娘词
　　陶尚书奉使江南，邂逅驿女秦弱兰，作风光好词。前人小说，或有以为曹翰者，疑以传疑，本不足论也。近乃见括苍所刻沈睿达之云巢编中所纪，独以为陶使吴越，惑娼妓杜任娘，遂作此词以求遗书为寻逸犬。且云："娼既得陶词，後遂发建立仁王院。"与诸家之说大异。审如其言，则此娼亦不凡矣。睿达杭人，所闻当不谬。院不知在何地，今城中吴山岗自有仁王院，建於近年者，亦非也。
　　［野雪锻］

　◎　张泌江城子
　　江南张泌，为李後主内史，以江城子二阕得名。国亡仕宋，与钱ㄈ谥议，泌每奏驳其人。少与邻女浣衣善，经年不见，夜必梦之。女别字，泌寄以诗云："多情只有春庭月，犹为离人照落花。"浣衣为之陨涕。［古今词话］

　◎　张泌浣溪沙
　　张子澄时有幽艳语，"露浓香泛小庭花"是也。时遂有以浣溪沙为小庭花者。
　　［花间集］

　◎　皇甫松摘得新
　　皇甫松为牛僧孺甥，以天仙子词著名，终不若摘得新二首为有达观之见。［花庵词客］

　◎　皇甫松竹枝采莲
　　皇甫松以竹枝、采莲排调擅场，而才名远逊诸人。花间集所载，亦止小令短歌耳。［元好问］

　◎　无名氏扑蝴蝶词
　　无名氏有扑蝴蝶词云："烟条雨叶，绿遍江南岩。思归倦客，寻春来较晚。
　　岫边红日初斜，陌上花飞正满。凄凉数声羌管。怨春短。 玉人应在，明月楼中，画眉懒。鸾笺锦字，多时鱼雁断。恨随去水东流，事与行云共远。罗衾旧香犹暖。"一篇情景周挚，换头句，逼真周秦之先声也。［词统］

　◎　西蜀南唐词
　　词至西蜀、南唐，作者日盛，往往情至文生，缠绵流露。不独为苏、黄、秦、柳之开山，即宣和、绍兴之盛，皆兆於此矣。论者乃有世代升降之感。不知天地之运日开，山川之秀不尽，有不知其然而然者，非可胶柱而鼓瑟也。［玉茗堂集］

　　●卷四·宋一

　◎　宋初帝王以不词见
　　词盛於宋，而国初宸翰无闻，然观钱ㄈ之"金凤欲飞遭掣搦"，为艺祖所赏。
　　李煜之"一江春水向东流"，为太宗所忌。开创之主，非不知词，不以词见耳。
　　嗣则有金珠乞诗之宫嫔，有提举大晟之官僚，按月律进词承宣，命珥笔宠诸词人，良云盛事，奚必宸翰之远播哉。［古今词话］

　◎　钱ㄈ献词
　　吴越後王来朝，太祖为置宴，出内伎弹琵琶。王献词曰："金凤欲飞遭掣搦。
　　情脉脉。行即玉楼云雨隔。"太祖起，拊其背曰："誓不杀钱王。"［後山诗话］

　◎　缓缓歌
　　吴越王妃每岁归临安，王以书遗之云："陌上花开，可缓缓归矣。"吴人用其语为缓缓歌。後苏东坡为易其词歌之。"陌上山花无数开，人争看翠来"，即古清平调也。［古今词话］

　◎　後主作词未就而城破
　　南唐後主在围城中作临江仙词，未就而城破。尝见其残稿点染晦昧，心方危窘，不在书耳。艺祖曰："李煜若以作词工夫治国家，岂为吾所俘也。"［西清诗话］

　◎　後主於围城中春间作词
　　按太祖实录及三朝正史云，开宝七年十月，诏曹棚、潘美等帅师伐江南。八年十一月，拔升州。今後主词"樱桃落尽"云云，乃咏春景，非十一月破城时作。
　　然王师围陵凡一年，後主於围城中春间作此词，亦未可知。方是时，其心岂不危急。［苕溪渔隐］

　◎　潘阆忆馀杭
　　潘逍遥狂逸不羁，往往有出尘之语，自制忆馀杭词三首，一时盛传。东坡爱之，书於玉堂屏风。石曼卿使画工绘之作图，其词曰："长忆西湖湖水上。尽日凭阑湖上望。三三两两钓鱼舟。岛屿正清秋。笛声依约芦花里。白鸟成行忽飞起。
　　别来闲想整纶竿。思入水云寒。"又，"长忆孤山山影独。山在湖心如黛簇。僧房四面向湖开。轻棹去还来。 芰荷香细连云阁。阁上清声檐下铎。别来尘土浣人衣。空役梦魂飞。"又，"长忆西湖添碧溜。灵寺前天竺後。冷泉亭上旧曾游。
　　三伏似清秋。 白猿时见攀高树。长啸一声何处去。别来几向画图看。终是欠峰峦。"旧刻或云虞美人，或云酒泉子，皆误。更有失去第二首"山岗影独"字，第二首添"碧溜"字者，不成词矣。［古今词话］

　◎　潘阆语带烟霞
　　潘阆忆孤山词，句法清古，语带烟霞，近时罕及。［陆淞］

　◎　仁宗论乐
　　仁宗尝语张文定、宋景文曰："孟子可谓知乐矣，今乐犹古乐。"又曰："自排偏以前，音声不相侵乱，乐之正也。自入破之後，始侵乱矣，至此则郑卫也。"［随手杂录］

　◎　裕陵制瑶台第一层
　　武才人色冠後庭，裕陵得之，会教坊献新声，因为制词，号瑶台第一层。［後山诗话］

　◎　寇准江南春
　　寇莱公诗才思融远，年十九，成太平兴国进士，初知巴东县，有诗云："野水无人渡，孤舟尽日横。"又尝为江南春词云："波渺渺，柳依依。孤村芳草远，斜日杏花飞。江南春尽离肠断，苹满汀洲人未归。"一时脍炙。［温公诗话］

　◎　寇准诗词
　　寇莱公诗，若"野水无人渡，孤舟尽日横"之句，深入唐人三昧。初授归州巴东令，人皆以寇巴东呼之，以比韦苏州。然富贵时所作诗皆凄楚愁怨，尝为江南春词一阕，脍灸人口。又有诗曰："杳杳烟波隔千里。白苹香散东风起。日落汀洲一望时，愁心不断如春水。"余尝谓世之深於诗者，尽慕唐人清怨悲感，以主其格。不知清极则志飘，感深则气谢。莱公富贵时，送人使岭南云："到海只十里，过山岗应万重。"人以为警绝。晚窜海康，至境，首吏呈图经迎拜於道。
　　公问州去海远近。曰："只可十里。"憔悴奔窜已兆於此矣。余尝爱王沂公曾布衣时，以所业质吕文穆公蒙正，卷有早梅诗云："雪中未问和羹事，先向百花头上开。"文穆曰："此生已次第安排作状元宰相矣。"后果然。［蓼花洲闲录］

　◎　晏殊词不减延巳乐府
　　晏元献尤喜冯延巳歌词，其所自作，亦不减延巳乐府。
　　木兰花云："重头歌咏响忽，入破舞腰红乱旋。"重头、入破，皆管弦家语也。［父诗话］

　◎　晏殊词不作妇人语
　　晏叔原谓蒲传正曰："先君一生小词，未尝作妇人语。"傅正曰："'绿杨芳草长亭路，年少抛人容易去'，岂非妇人语。"叔原曰："公谓年少为所欢乎。
　　因公言乃解得乐天诗'欲留所欢待富贵，富贵不来所欢去'"。傅正笑而悟其言之失。［诗眼］

　◎　陈尧佐词
　　皇中，吕夷简致仕，仁宗问："卿去论证可代者。"夷简荐陈尧佐，上遂召还大拜。吕生日，陈携酒过之，作踏莎行词曰："二社良辰，千家庭院。翩翩又睹双飞燕。凤凰巢稳许为邻，潇湘烟暝来何晚。 乱入红楼，低飞绿岸。画梁轻拂歌尘转。为谁归去为谁来，主人恩重珠帘卷。"吕笑曰："只恐卷帘人已老。"陈曰："但得公老於廊庙，莫愁调鼎事无功。"二公相推，何等蕴藉。［词苑］

　◎　钱惟演词
　　钱惟演，吴越王ㄈ之子，为中书门下平章事，坐擅议宗庙，且与后家通婚，落职为崇信军节度使。其玉楼春词云："城上风光莺语乱。城下烟波春拍岩。绿杨芳草几时休，泪眼悉肠先已断。 情怀渐觉成衰晚。莺镜朱颜惊暗换。昔年多病厌芳尊，今日芳尊惟恐浅。"此公暮年之作，词极凄惋。［黄升］

　◎　钱惟演谪汉东词
　　钱思公谪汉东日，撰玉楼春词，酒阑歌之，必为泣下。後阁有白发歌姬，乃旧日邓王舞鬟惊鸿也。言先王将薨，戒挽铎中歌木兰花，引绋为送。今相公其将危乎。果然。［侍儿小名录］

　◎　韩琦点绛唇
　　韩稚圭点绛唇词云："病起恹恹，庭前花影添憔悴。乱红飘砌。滴尽真珠泪。
　　惆怅前春，论证向花前醉。愁无际。武陵凝睇。人远波空翠。"公经国大手，而小词乃以情韵胜人。［词苑］

　◎　韩琦维扬好与安阳好
　　皇初，魏公镇扬州，撰维扬好四章，所谓"二十四桥千步柳，春风十里上珠帘"者是也。後罢相出镇安阳，复作安阳好词十章，皆望江南调也。［吴虎臣］

　◎　范仲淹送神诗
