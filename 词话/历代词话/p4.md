<!-- { "loadSidebar": true } -->
　　有乐工取西河长命女，加减节奏，颇有新声，未进内廷，先歌於韦青宅第。青令红红隔屏听之，以小豆合数记其拍。绐之云："女弟子久歌此，非新曲也。"隔屏奏之，一声不失。且云："曲中有一声不稳，今已正之矣。"乐工大惊拜伏，嗟叹不已。寻诏入内廷宜春院，宠泽隆异，宫中号为记曲娘子，即拜才人。［脞说］

　◎　李益征人歌
　　李益诗名早著，征人歌一篇，好事者画为国障。"回乐峰前沙似雪"，天下唱为歌曲。［唐语林］

　◎　章台柳
　　韩字君平，有友人每将妙妓柳氏至其居，窥韩所与往还，皆名人，必不久贫贱，许配之。未几，韩从辟淄青，置柳都下，三岁，寄以词："章台柳。章台柳。昔日青青今在否。纵使长条似旧垂，也应攀折他人手。"柳答以词："杨柳枝，芳菲节。可恨年年赠离别。一夜随风忽报秋，纵使君来岂堪折。"後为番将沙叱利所创，有虞候许俊诈取得之，诏归韩。［太平广记］

　◎　鄂州伎杨柳枝
　　韦蟾字隐，下杜人，廉问鄂州，罢还，宾客祖饯。蟾书文选句云："悲莫悲兮生别离。登山临水送将归。"以笺毫授宾从，请续其句。逡巡，有伎泫然起曰："某不才，不敢染翰，欲口占两句。"韦大惊异，随令念，曰："武昌无限新栽柳，不见杨花扑面飞。"座我不嘉叹，韦令唱作杨柳枝词。［唐诗纪事］

　◎　沈阿翘
　　太和中，文宗於内殿看牡丹，翘足赁阑，忽吟舒元舆牡丹赋云："坼者如语，含者如咽。俯者如愁，仰者如悦。"吟罢方省元舆词，不觉叹息良久，泣下沾襟。
　　时有宫人沈翘者，为舞何满子，调声风态，率皆宛转。曲罢赐金臂环，即问其从来。翘曰："妾本吴元济之伎女，元济败，因以声得为宫人。"俄遂进白玉方响，云本元济所与也。光明皎洁，可照十数步，犀槌即响犀也。方物有声，乃响应其中焉。架则云檀香也，文彩若支霞之状，芳馥著人，弥月不散，制度精妙，非中国所有。因令阿翘奏凉州曲，音韵清越，听者无不凄然，谓之天上乐。乃选内人与阿翘为弟焉。［杜阳杂编］

　◎　霓裳羽衣曲赋
　　开成中，高锴知举，内出霓裳羽衣曲赋，太学创置石经诗。进士复试诗赋，自此始也。［卢氏杂说］

　◎　景德寺题壁
　　京师景德寺东廊三学院壁间题云："明月斜，秋风冷。今夜故人来不来，教人立尽梧桐影。"相传吕洞宾题也。［庚溪诗话］

　◎　吕洞宾题字
　　大梁景德寺峨眉院壁间，有吕洞宾题字。寺僧相传，以为顷时有蜀僧号峨眉道者，戒律甚严，不下席者二十年。一日有布衣青裘昂然一伟人来，与语良久，期以明年是日复相见於此，愿少见待也。明年是日，日方午，道人沐浴端坐而逝。
　　至暮，伟人果来，问："道者安在？"曰："亡矣。"伟人叹息良久，忽不见。
　　明日见数语於堂侧壁间绝高处。其语云："落日斜，西风冷。幽人今夜来不来，教人立尽梧桐影。"字画飞动，如翔莺舞凤，非世间笔也。［竹坡诗话］

　◎　如梦令
　　如梦令，小石调曲。有传自庄宗者，有传自吕仙者。庄宗於宫中掘得石刻，名曰古记，复取调中二字为名，曰如梦令。所谓"如梦。如梦。残月落花烟重"是也。不知先曾有一阕云："尝记溪亭日暮。沉醉不知归路。兴尽欲回舟，误入藕花深处。争渡。争渡。惊起一行鸥鹭。"传是吕仙之曲。别刻又云无名氏作，非吕仙也。张宗瑞寓以新词，曰比梅。近选以庄宗"曾宴桃源深洞"，又名曰宴桃源。［古今词谱］

　◎　解红
　　解红，相传为吕仙作。余考解红为和鲁公歌童。其词曰："百戏罢，五音清。
　　解红一曲新教成。两个瑶池小仙子，此时夺却柘枝名。"鲁公自制曲也。按解红舞，衣紫绯绣襦，戴花凤冠，五代时饰。焉有吕仙在唐季为此腔耶。［物外清音］

　◎　司空图酒泉子
　　司空图王官谷，自目为耐辱居士，豫为冢棺，遇胜日，引客坐圹中赋诗词，徘徊不已。客或难之。则曰："君何不广也，生死一致，吾宁暂游此中哉。"每岁时祠祷歌舞，与闾里耆老相乐。有酒泉子词云："买得杏花，十载归来方始坼。
　　假山岗西畔药栏东。满枝红。 旋开旋旋成空。白发多情人更惜，黄昏把酒祝东风。且从容。"［唐诗纪事］

　◎　韩生查子
　　凡写迷离之况者，止须述景。如"小窗斜日到芭蕉"，"半床斜月疏钟後"，不言愁而愁自见。因思韩致光"空楼雁一声，远屏灯半灭"，已足色悲凉，何必又赘"眉山正愁绝"耶。觉首篇"时复见残灯，和烟坠金穗"，如此结句，更自含情无限。［词筌］

　◎　韩诗
　　韩小字冬郎，父瞻，李义山同门也。尝即席为诗相送，义山喜赠之，有"十岁裁诗走马城"，及"雏凤清於老凤声"句。其生查子二首，风致过人。［唐诗纪事］

　◎　韩浣溪纱
　　韩冬郎浣溪纱，绝非和鲁公之嫁名者，亦以香奁名词。［全芳备祖］

　◎　八叉手
　　温庭筠旧名岐，以"鸡声茅店月，人迹板桥霜"句知名。才思敏捷，入试日，凡八叉手而八韵成，多为邻铺假手。沈询知举，别施一席试之。或曰，潜救八人矣。词有金荃集，盖取其香而软也。［北梦琐言］

　◎　温庭筠进菩萨蛮
　　宣宗爱唱菩萨蛮。令狐假温庭筠手，撰二十阕以进，戒勿泄，而遽方於人。
　　且曰："中书堂内坐将军。"以讥其无学也。由是疏之。［乐府纪闻］

　◎　花间集载温词
　　赵崇祚花间集载温飞卿菩萨蛮甚多，合之吕鹏尊前集，不下二十阕。［古今词话］

　◎　温飞卿故事
　　温飞卿才思艳丽，与李义山齐名，号温李。一日义山谓曰："近得一联句：远比赵公，三十六年宰辅。未有偶。"温曰："何不云：近同郭令，二十四考中书。"宣宗尝赋诗，上句用"金步摇"，未有对。遣索进士对之。温乃以"玉条脱"续之。宣宗赏焉。又有药名"白头翁"，温以"苍耳子"为对，他皆类此。
　　宣宗好微行，遇於逆旅，温不识龙颜，傲然诘之曰："公非长史司之流。"帝曰："非也。""得非六之类。"帝曰："非也。"後谪为方城尉。最善鼓琴吹笛。
　　云："有丝即弹，有孔即吹，不必柯亭爨桐也。"著乾巽子，不传；有握兰集、金荃集、汉南真稿。［唐诗纪事］

　◎　温李诗
　　温李齐名，或谓温不如李，徒以温多香奁之词耳。然亦有彼此互胜者。李七夕诗云："清漏渐移相望久，微云未接过来迟。"温七夕词云："苏小横塘过桂楫，未应清浅隔牵牛。"皆妙於荒唐事说得真实。李隋宫诗云："玉玺不缘归日角，锦帆应是到天涯。"温春江花月夜诗云："十幅锦帆风力满，在展尽金芙蓉。"虽竭力描与豪奢，不及李语能状无涯之态。至其结句云："地下若逢陈後主，岂宜重问後庭花。"温云："後主荒宫有晓莺，飞来只隔西江水。"则温语含蓄多矣。［诗话又编］

　◎　薛昭纬
　　薛昭纬恃才傲物，每入朝省，弄笏而行，旁若无人，好唱浣溪纱词。知举後，有一门生辞归乡里，临歧献规曰："侍郎重德，某乃受恩，尔後请不弄笏与唱浣溪纱，幸甚。"时人以为至言。［北梦琐言］

　◎　宣宗曲
　　宣宗制泰边陲曲。［杜阳杂编］

　◎　唐昭宗宫人作巫山一段云
　　唐昭宗宫人作巫山一段云二首，或以为昭宗作。二首各一体，比旧调六字句换头，而第二首结句换韵。［尊前集］

　◎　昭宗词
　　乾宁三年，昭宗次华州，韩建迎归郡中，帝郁郁不乐，每登城西齐云楼远望。
　　明年秋，制菩萨蛮词云："登楼遥望秦宫殿。茫茫只见双飞燕。渭水一条流。千山与万丘。 远烟笼碧树。陌上行人去。何处是英雄。迎侬归故宫。"［中朝故事］

　◎　徐昌图词
　　徐昌图，唐人，冬景木兰花一词，缛丽可爱，今入草堂之选，然莫知为唐人也。［词品］

　◎　尊前集中有徐词
　　尊前集有徐昌图临江仙、河传二首，俱唐音也。按昌图为肃宗时进士，至宋太宗时，世次遥遥，而必欲屈之为博士以列於宋人，不可解也。或云是两人。［古今词话］

　◎　仄韵绝句
　　仄韵绝句，唐人以入乐府，谓之阿那曲。女郎姚月华歌二首，即"手拂银瓶秋水冷"，"烟柳鹊飞去也"也。其夫北游，感其词而归。［今词话］

　◎　妖女词
　　太平广记载妖女一词云："五原分袂真吴越。燕拆莺离芳草歇。年少烟花处处春，北邙空恨清秋月。"其词亦佳。［词品］

　◎　妙香歌北邙月
　　郑继超遇田参军，赠妓曰妙香。留数年，告别，歌北邙月送酒。明日偕过北邙，化狐而去。［洞微志］

　◎　字字双
　　唐中涓宿官妓馆，见童子捧酒核半三人至，皆古衣冠。相谓曰："崔常侍来何迟。"俄一人至，有离别意，共联四句，为字字双曲："床头锦衾斑复斑。架上朱衣殷复殷。空庭明月闲复闲。夜长路远山复山。"［才鬼录］

　◎　黄损
　　贾人女裴玉娥善筝，与黄捐有婚姻约。损赠词云："无所愿，愿作乐中筝。
　　得近佳人纤手子，砑罗裙上放娇声。便死也为荣。"後为吕用之劫归第，赖胡僧神术复归损。词内七言二句，本唐崔怀宝诗，多有以此词为崔作者。［诗馀广选］

　◎　醉公子
　　"门外︵儿吠，知是萧郎至。划袜下香阶，冤家今夜醉。 扶得入罗帏。不肯脱罗衣。醉则从他醉，还胜独睡时。"此唐人词也。前辈谓读此可悟诗法。或以问韩子苍，子苍曰"只是转折多。且如喜其至是一转也，而苦其今夜醉又是一转。入罗帏是一转矣，而不肯脱罗衣又是一转。後二句自家开释又是一转。直是赋尽醉公子也。"［怀古录］

　◎　鱼游春水
　　东都防河卒於浚汴日得一石刻，有词无调，摭词中四字名之曰鱼游春水。教坊倚声歌之。词云："秦楼东风里。燕还来寻旧垒。馀寒犹峭，红日薄侵罗绮。
　　嫩草方抽碧玉簪，媚柳轻拂黄金蕊。莺啭上林，鱼游春水。 几曲阑干遍倚。又是一番新桃李。佳人应怪归迟，梅妆泪洗。凤箫声绝无归雁，望断清波无双鲤。
　　云山尤重，寸心千里。"凡八十九字，而风花莺燕动植之物曲尽，此唐人语也。
　　［词苑］

　◎　後庭宴
　　宣和间，掘地得石刻一词，唐人作也。本无名，後人名之为後庭宴。云："千里故乡，十年华屋。乱魂飞过屏山簇。眼重眉褪不胜春，菱花知我销香玉。
　　双双燕子归来，应解笑人幽独。断歌零舞，遗恨清江曲。尤树绿低迷，一庭红扑簌。"［词苑］

　◎　薄命女
