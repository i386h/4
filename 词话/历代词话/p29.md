<!-- { "loadSidebar": true } -->
　　翠螺青黛，绛仙慵眉妩。"又口中一律赠诏云："凤冒龙舟事已空。银屏金屋梦魂中。黄芦晚日烘残垒，碧草寒烟锁故宫。隧道鱼灯油欲烬，妆台鸾锦匣长封。
　　凭君莫话兴亡事，泪湿胭脂损旧容。"与韶谈元末群雄兴废及伪汉宫中事，历历如见。临别以金条脱为赠。同游梁生作琵琶佳遇歌。［乐府纪闻］

　◎　明代词家评
　　尝论前代诸词家，文成之於元献，犹兰亭之似梓泽也。新都之於庐陵，犹弘治之似伯玉也。郎邪之於眉山，犹小令之似大令也。公谨之於幼安，犹宣武之似司空也。逮黄门舍人之於屯田待制，直如曹、刘之与苏、李，遂觉後来益工，世有解人，应河汉斯言。［词衷］

　◎　唐以後诗不如词
　　周东迁，三百篇音节始废，至汉而乐府出。乐府不能代民风，而歌谣出。六朝至唐，乐府又不胜诘屈，而近体出。五代至宋，近体又不胜方板，而诗馀出。
　　唐之诗，宋之词，甫脱颖而已遍传歌工之口，元世犹然，今则尽废矣。观唐以後诗之腐涩，反不如词之清新，使人怡然适性。是不独天资之高下，学力之浅深各殊，要亦气运、人心有日新而不能已者。故诗至於馀而诗亡，诗至於馀而诗复存也。［词统序略］

