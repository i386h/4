<!-- { "loadSidebar": true } -->
　　陈同父开拓万古之心胸，推倒一世之豪杰，而作词乃复幽秀。其水龙吟云："闹花深处层楼，画帘半卷东风软。春归翠陌，平沙茸嫩，绿杨金浅。迟日催花，淡云阁雨，轻寒轻暖。恨芳菲世界，游人未赏，都付与，莺和燕。 寂寞凭高念远，向南楼一声归雁。金钗斗草，青丝勒马，风流云散。罗袖分香，翠绡封泪，几多幽怨。正销凝，又是疏帘淡月，子规声断。"［词苑］

　◎　陈亮虞美人
　　"东风荡漾轻云缕。时送潇潇雨。水连台榭燕新归，一点香泥湿带落花飞。
　　海棠糁径铺香绣。依旧成春瘦。黄昏庭院柳啼鸦，记得那人和月折梅花。"盖虞美人词也。陈龙川好谈天下大略，以气节自居，而词亦疏宕有致。［周密词评］

　◎　杜子五兄弟
　　叶正则赠杜幼高诗，有"杜子五兄弟，才名不相下"之语。盖伯高早登东莱之门，其词如奔风逸足，而呜以和鸾。仲高丽句如"半落半开花有恨，一晴一雨春无力"，令人眼动。叔高戈矛森立，有吞虎食牛之气。季高幼高，後先辉映，匪独一门之盛，可谓一时之豪。［陈亮］

　◎　赵汝愚柳梢青
　　赵汝愚有题不楼柳梢青词云："水月光中，烟霞影里，涌出楼台。空外笙歌，人间笑语，身在蓬莱。 天香暗逐风回。正十里荷花尽开。买个轻舟，山南游遍，山北归来。"汝愚谪後，朱晦庵叹宗臣去国，注楚辞以哀之。［宋名家词评］

　◎　刘仙伦诗词
　　刘仙伦有招山诗集，其乐章尤为人所脍炙。［黄］

　◎　岳珂祝英台近
　　岳倦翁登北固亭，赋祝英台近，其末云："倚楼休弄新声，重城门掩。历历数、西州更点。"真佳句也。［玉楮集评］

　◎　汪莘词似坡公
　　嘉定中求直言，汪莘三上书，不报，为杨慈湖、朱晦庵、真西山所叹服。筑室柳溪，自号方壶居士，其柳塘长短句似坡公，不受音律束缚。［孙山甫］

　◎　汪莘杏花天
　　"美人家在江南住。每惆怅江南日暮。白洲畔花无数。还忆潇湘风度。 犹恐是断肠无处。怎强作莺声燕语。东风占断秦筝柱。也逐落花归去。"汪叔耕杏花天词也。叔耕词蕴霞笺玉滴之奇，而忧深思远，未易遽班之贺白也。［程必］

　◎　刘子寰咏山泉
　　刘圻父早登朱晦庵之门，刘後村尝序其词。其咏山泉云："静坐时看松鼠饮，醉眠不碍山禽浴。"是真得山泉之兴趣者。［古今词话］

　◎　黄铢渔家傲
　　朱晦翁示黄铢以欧阳永叔鼓子词，盖所以讽之也。铢赋渔家傲云："永日难忧千尤绪。霜舟远泛清漳浦。珍重故人寒夜语。挥玉麈。沉沉画阁凝香雾。 风砌落花留不住。红蜂翠蝶闲飞舞。明日柳阴江上路。云起处。苍山尤叠人归去。"［草窗词选］

　◎　大圣乐
　　朱晦庵为仓使时，某郡太守贪污，几为按治，忧惶百端。未几，晦庵移节他路，喜可知也。有招守饮者，出宠姬歌大圣乐，至末句云："休眉锁。问朱颜去了，还更来麽。"太守为之起舞。［轩渠後录］

　◎　严蕊卜算子
　　唐仲友知台州，诲庵为浙东提举，互相申奏。寿皇问宰执两人曲直。对曰："秀才争闲气耳。"仲友眷官妓严蕊奴，晦庵系治之。及晦庵移去，提刑岳霖行部至台，蕊乞自便。岳问曰："去将安归。"蕊赋卜算子云："住也如何住。去也终须去。若得山岗花插满头，莫问奴归处。"岳笑而释之。［雪舟脞语］

　◎　谢希孟词
　　谢希孟，陆象山门人也，少豪俊，与妓陆氏狎，象山屡责之，希孟但敬谢而已。他日复为妓造鸳鸯楼，象山又以为言。希孟谢曰："非特建楼，且为作记。"象山喜其文，不觉曰："非特建楼，且为作记。"象山喜其文，不觉曰："楼记云何。"即占首句云："自孙、抗、机、云之死，而天地英灵之气，不锺於男子，而锺於妇人。"象山默然，知其侮己也。一日，在妓所，恍然有悟，不告而行。
　　妓追送江浒悲恋涕泣，希孟不顾，取领巾书一词与之云："双桨浪花平，夹岸青山岗锁。你自归家我自归，说著如何过。 我断不思量，你莫思量我。将你从前与我心，付与他人可。"其词勇决，真象山门下之利根也。［古今词话］

　◎　姜夔词
　　姜白石，诗家名流，词尤精妙，不减清真乐府，其间高处有美成所不能及者。
　　善吹箫，多自制曲，初则率意为长短句，既成，乃按以律吕，无不协者。有咏蟋蟀齐天乐一阕最胜。其词曰："庾郎先自吟愁赋。凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪。 西窗又吹暗雨。为论证频断续，相和砧杵。候馆吟秋，离宫吊月，别有伤心无数。豳诗漫与。笑篱落呼灯，世间儿女。写入琴思，一声声更苦。"其过苕云："拂雪金鞭，欺寒茸帽，尝记章台走马。雁碛沙平，渔汀人散，老去不堪游冶。"人日词云："池面冰胶，墙腰雪老，云意还又沉沉。朱户黏鸡，金盘簇燕，空叹时序侵寻。"湘月词云："中流容与，画桡不点清镜。"从柳洲"绿净不可唾"之语翻出。戏张平甫纳妾云："别母情怀，随郎滋味，桃叶渡江时。"翠楼吟云："槛曲萦红，檐牙飞翠。酒祓清愁，花消英气。"法曲献仙音云："过秋风、未成归计，重见冷枫红舞。"玲珑四犯云："轻盈唤马，端正窥户。酒醒明月下，梦逐潮声去。"句法奇丽，其腔皆自度者，昔旧谱零落，未能被之管弦也。［词品］

　◎　姜夔赋柳枝
　　鄱阳姜尧章流寓吴兴，尝暇日游金阊，徘徊吊古，赋柳枝词，有"行人怅望苏台柳，曾为吴王扫落花"之句。杨诚斋极喜诵之。萧东父尤爱其词，以其兄之子妻焉。［乐府纪闻］

　◎　姜夔暗香疏影
　　姜尧章自序曰："淳熙辛亥之冬，余载雪诣石湖上，留止匝月。主人授简索句，且徵新声，因作仙吕宫二曲。石湖把玩不已，使工伎隶习之，音节谐婉，乃命之曰暗香、疏影。"小红者，石湖家青衣也，色艺俱妙，尤善歌二词。及姜归，石湖以小红赠之。［古今词话］

　◎　姜夔百宜娇
　　尧章尝寓吴兴张仲远家，仲远屡出外，其室人知书，宾客通问，必先窥来札，性颇妒。尧章戏作百宜娇词以遗仲远云："看垂杨迷苑，杜若吹沙，愁损未归眼。
　　信马青楼去，重帘下，娉婷人妙飞燕。翠尊共款。听艳歌，郎意先感。便携手月地云阶里，爱良夜微暖。"竟为所见。仲远归，竟莫能辨，则受其指爪损面，至不能出外云。［耆旧续闻］

　◎　姜夔词如野云孤飞
　　白石词如野云孤飞，去留无迹，不惟清虚，又馥骚雅，歌之使人神观飞越。
　　［乐府指迷］

　◎　高观国精於咏物
　　高观国精於咏物，竹屋痴语中最佳者有御街竹咏轿、咏帘，贺新郎咏梅，解连环咏柳，祝英台近咏荷，少年游咏草，皆工而入逸，婉而多风。［古今词话］

　◎　高观国怀梅溪
　　高竹屋有中秋夜怀史梅溪齐天乐词，即"晚云知有关山念"一阕也。徘徊宛转，交情如见。［姜夔］

　◎　史达祖词
　　史达祖词，织绡泉底，去尘眼中，妥贴轻圆，情词俱到。有环奇警迈清闲婉之长，而无讠荡淫之失。端可分镳清真，平睨方回。［张］

　◎　史达祖杏花天
　　史邦卿杏花天词云："软波拖碧蒲芽短。画楼外，花晴柳暖。
　　今年自是清明晚。便觉芳情较懒。 春衫瘦，东风翦翦。逗花坞香吹醉面。归来立马斜阳岩。隔水歌声一片。"姜尧章谓邦卿之词，奇秀清逸，有李长吉之韵，盖能融情景於一家，会句意於两得者。其"做冷欺花，将烟困柳"一阕，将春雨神色拈出。"飘然快拂花梢，翠尾声分开红影"，又将春燕形神画出矣。姜亦当时名手，而推服之如此。［词品］

　◎　吴文英咏舞女
　　吴梦窗名文英，字君特，四明人。尹惟晓序其集云：求词於我穴，前有清真，後有梦窗，此非焕之方，四海之公言也。其咏京市舞妇玉楼春云："茸茸狸帽庶梅额。金蝉罗翦胡衫窄。乘肩争看小腰身，倦态强随闲鼓笛。 问称家在城东陌。
　　欲买千金应不惜。归来困顿春眠。犹梦婆娑斜趁拍。"深得其意态云。［词品

　◎　吴文英金盏子
　　吴城连日赏桂，一夕风雨，悉已零落。独寓窗晚花，方作小蕾，未及见开，遂有新邑之役。来西馆，篱落间嫣然一枝可爱，似见人而喜，为赋一解。［吴文英金盏子词自序］

　◎　吴文英疏快词
　　吴梦窗词如七宝楼台，眩人眼目，拆研讨会下来，不成片段，惟唐多令一首云："何处合成愁。离人心上秋。纵芭蕉不雨也飕飕。都道晚凉天气好，有明月，怕登楼。 年事梦中休。花空烟水流。燕辞归客尚淹留。垂柳不萦裙带住，漫长是，系行舟。"及倦寻芳之"不约舟移杨柳系，有缘人映桃花见"，高阳台之"南楼不恨吹横笛，恨晓风千里关山"，最为疏快不质实。［张炎］

　◎　王词
　　张子野晚年多畜姬侍，东坡有诗云："诗人老去莺莺在，公子归来燕燕忙。"盖均用张家故事也。按唐有张君瑞，遇崔氏女於蒲，崔小名莺莺，元稹与李绅语其事，作莺莺歌。汉童谣曰："燕燕尾声涎涎，张公子时相见。"又张祜妾名燕燕。其事迹与对偶皆精切如此。然莺莺对燕燕，已见於杜牧之诗曰："绿树莺莺语，平沙燕燕飞。"前辈用字，必有所祖。鲁直作苏翰林出游诗曰："人间化鹤三千岁，海上看羊十九年。"亦皆用本家故事，而不失之偏枯，可以为法也。余尝祖其意作一词为张仪直寿曰："三杰後，福寿两无涯。食乳相君功未既，画眉京争兆眷方滋。富贵莫推辞。 门两戟，却棹一纶丝。莼菜秋风鲈美，桃花春水鳜鱼肥。笑傲溪湄。"盖寓声望江南云。［野客丛谈］

　◎　查┚词
　　伤离念远之词，无如查┚"斜阳影里，寒烟明处，双桨去悠悠"，令人不能为怀。然尚不如孙光宪"两桨不知消息，远汀时起"，尤为黯然。洪叔"醉中扶上木兰舟，醒来忘却桃源路"，造语虽工，却微著色矣。两君专以淡语入情。［词筌］

　◎　张宗瑞谒金门
　　张宗瑞乐府一卷，名东泽绮语债，其词皆倚旧腔而别立新名，亦好奇之故也。
　　草堂选其疏帘淡月一篇，即桂枝香也。余尤爱其垂杨碧一篇，即谒金门。其词曰："花半湿。睡起一窗晴色。千里江南空咫尺。醉中归梦直。 前度兰舟送客，双鲤沉沉消息。楼外垂杨如许碧。同春来几日。"［词品］

　◎　严次山词
