<!-- { "loadSidebar": true } -->
　　孙子宜鹾尹［星华］，为莲士太守之子。曩游福州，子宜尝一再叠余迈陂塘韵见赠。词云：“甚无端挂帆云海，载词来作吟旅。才名籍甚知谁似，有似骅骝开路。还试觑。问青眼高歌，结客宜何处。乘查来去。料欲访成连，天风吹浪，不惜几延伫。相逢乍，漫赋江郎南浦。平原十日应住。韶华抛掷真容易，已换春庚夏扈。君许否。许他日高文，题在延陵墓。［君擅骈散各文，故欲以墓志为讬。］惭非胜侣。祇愿学东坡，头衔自署，识字老田父。”又云：“算人生劳劳蓬转，百年强半羁旅。江山正赖文章助，那憧迢迢行路。回首觑。记珠海花田，有我曾游处。知君此去。觅早岁鸿泥，朝天台畔，访古定凝伫。［时君将重游岭南。］片帆挂、也指春申君浦。［余亦将入都。］行帏已整难住。毛锥三雨思投脚，惟有蛟函可扈。堪叹否。叹宦海飘零，廿载违邱墓。叨陪俊侣。羡寸许奚囊，长留诗卷，又见孔巢父。”可云不坠家学。
　　
　　○缪荃孙词
　　江阴缪筱珊太史［荃孙］，覃心金石目录，艺风堂所藏四部，皆旧钞名椠。尤好词，辑国朝常州词录三十卷，毗陵文献，赖以不坠。其自著如齐天乐云：“九龙山色空濛里，乱烟织成新暝。湖雨抽丝，岭云擘絮，蓦地白销千顷。天公做冷。渐乡梦催回，酒潮逼醒。隔岸渔家，菰浦深处响笭箵。沧江惊又岁晚，衔泥同燕子，巢幕难稳。一样清游，灯前酒底，换了旧时情性。凋年急景，恁转瞬阴晴，也无定准。夜半枫桥，听钟声猛省。”金菊对芙蓉云：“柳眼微舒，蕉心尽吐，断肠人在天涯。怅绣幡难护，羯鼓频挝。辽阳信断东风紧，渐吹散、鬓雾衫霞。相思红豆，嵌来入骨，是也非耶。管甚春深春浅，把春光一半，分送人家。更买春开宴，重拨琵琶。莺嗔燕咤真多事，有谁能、收拾芳华。可怜杜牧，绿阴如水，尚逐香车。”其词殊怨，几於辛稼轩之烟柳斜阳。
　　
　　○夏孙桐词
　　夏闰枝太守［孙桐］，与筱珊同邑，同官翰林。尝偕筱珊过望亭，风雨竟夕，绘同舟听雨图。自题夜飞鹊云：“西风暗吹雨，黄叶声边。孤棹冷泊吴烟。津桥星火半明灭，羁人相对迟眠。潇潇又喧几阵，正山钟搀断，野柝催阑。清愁万点，任蓬窗、一晌无言。休叹转蓬身世，偏共卧沧江，经岁经年。今夕茫茫荒浦，云凄水阔，谁更鸣舷。拥衾翦烛，想掔中、梦影都寒。怕栖乌惊起，明朝搅镜，换了朱颜。”近日轮铁交通，电掣风驰，瞬息千里，駪駪征夫，无复知有听风听水滋味者矣。读闰枝词，辄念杨柳岸酒醒何处时也。
　　
　　○吕景端词
　　曩在真定，见阳湖吕幼舲舍人［景端］题壁：有“今日龙川祠下水，可怜流不到滹沱”之句，盖吊赵佗作，爱其伉爽。後晤幼舲於京师法华寺，尝为诵之。幼舲倚声专家，惜当时匆匆别去，不暇唱渭城也。金溎生丈冰泉唱和集，有幼舲题迈陂塘一阕，移写於此。词云：“莽南天、苍梧缥缈，前番云气犹度。江关萧瑟兰成意，赋就小园枯树。萦别绪。看一舸轻装，都载新诗句。骖鸾访古。有漫叟风流，千秋片石，遗迹待公补。牂牁水，堪抵廉泉乡住。吴中坛坫分据。罢编桂海虞衡录。好记故园风土。停樽处。羡斗韵拈题，五字长城固。离筵起舞。又岭峤山河，蓟门烟柳，怅望迟鸿羽。”筱珊次其韵云：“酌冰瓷、半规凉玉，依稀元叟襟度。井亭山角斜阳晚，翠绕几重烟树。愁万绪。试初汲朝华，好诵屯田句。泉新瓷古。更绿铲苔茸，黄镌山骨，四字旧铭补。莼鲈梦，依旧江南小住。萍路人谁道无据。鸳江鸿雪留新画，犹忆桂林风土。凭吊处。只得意文章，高揖迁和固。墨花飞舞。叹逝水韶光，抟沙踪足，远恨寄归羽。”
　　
　　○王以慜词
　　又尝於沙河道中，见武陵王梦湘太守［以慜］题壁词云：“霜月凄骨，辞凤阙，照关山。山驿悄，秋早不胜寒。昨夜梦长安。花残。五更君莫看，是孤弦。”［诉衷情］挑灯读之，觉其凄异，因填河传一解和之。词云：“愁省丝鬓落关山。马上征衫影单。遥天照人眉月弯。长安。琼楼回首寒。一十二年弹指耳。［梦湘题词在壬辰，距癸卯一十二年矣。］浑不似。天宝承平事。草萋萋。柳依依。长堤。銮舆从此归。”［时两宫新从汴返跸。］梦湘尝主讲吾州紫琅书院，时余已入都。去年王聘三观察自江西来，以梦湘檗坞诗存见贶，余亦以所刻小三吾亭集报之。延津之剑，合并何时，望美人兮天一方，渺渺兮余怀也。
　　
　　○吴翌寅词
　　阳湖吴孟棐［翌寅］，客广州久，以名孝廉一行作吏，非其志也。孟棐说经有师法，尤善骈体文。其曼陀罗花室词自叙一篇，朴茂可诵。词亦寓言十九，得风人比兴之遗。高阳台云：“廿四番风，两三点雨，踏青才过清明。惆怅垂杨，春深不管啼莺。画船莫向烟波住，怕晓风、残月长亭。更消魂，南浦凄迷，没个人行。江干打桨桃根去。问落花何处，流水无声。门巷依然，斜阳又放新晴。双飞燕子江蓠岸，悔重来，负了鸥盟。但盈盈。望断归桡，数尽邮程。”梦芙蓉云：“碧云罗障薄。挂弯环斜月，半钩欲落。疏萤乱飐无力、受风约。平芜烟漠漠。望中何处林壑。宛忆江南，倚谿楼擫笛，凉梦警黄鹤。谁信人间飘泊。团扇秋深，鬓影浑非昨。欢场回首，悔铸旧时错。当筵歌一曲，绛殊曾赐千斛。此日灯前，剩阑干老泪，重话少年乐。”御街行云：“秋山数点城头满。锁翠黛，眉峰敛。夜深月上女墙西，拥髻晚妆人倦。重门都掩谁家院。横笛声声远。银云一抹星河淡。看雁影遥天散。捣衣生怕听清砧，况是客衣须换。沉沉鼓角，更催魂断。欹枕眠孤馆。”念奴娇云：“薰香小阁，正晚妆才罢，文窗闲恁。玳瑁梁空双燕去，只怨归期难定。翠袖慵垂，罗帏怕卷，有恨无人省。谁家女伴，踏歌声度花迳。记否月底摧箫，风前擫笛，共倚雕阑听。扫尽春江螺十斛，忍把眉山蹙损。红豆调鹦，绿杨系马，往事休重问。同心绾就，旧时衣带宽褪。”__
