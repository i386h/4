<!-- { "loadSidebar": true } -->
　　江宁何青耜丈［兆瀛］，与海秋同里齐名。由给谏官杭嘉湖道，转两广盐运使。其第五孙为家哲斋伯祖第三女婿。丈生平有戏癖、鼻烟癖，卒以被服儒雅罢官。其所著心庵词，未携行箧，仅就谭仲修箧中所选，悉登於此。金缕曲云：“辛苦衔泥燕。尽回翔、朝朝暮暮，雨丝风片。觅得新巢栖息稳，为尔珠帘常卷。却换了一般庭院。故主恩情还记否，号几番、王谢堂前见。普舞得、红襟倦。炎凉世事寻常变。见说道、寂寥罗雀，翟公门掩。曲曲雕梁泥落尽，红剩斜阳一线。听枝上流莺低啭。似诉东邻留殢尔，旧同群，软语含凄怨。秋近矣、莫飞远。”壶中天慢云：“缁尘人老，被秋灯照出，伤心滋味。四壁虫吟风断续，抱影与愁同睡。枕冷黄粱，簪欺白发，一穗花犹媚。玉虫无赖，向人开作如意。当日胆怯空房，挑残夜雨，泥檀奴同倚。倦蝶凄迷馀梦影，枨触寒宵半臂。金粟痕空，铜荷尘瘦，烟也含清泪。比他团扇，旧情何忍捐弃。”卜算子云：“镜背一灯红，灯背无人语。忽有秋虫一两声，啼碎黄昏雨。帘底阁琼箫，箫外风如缕。吹我天涯听雨心，和梦江南云。”月下笛云：“一抹荒烟，孤亭尚在，断无人处，丛芦萧瑟，还是寻秋那时路。亭前卧柳浑相识，早耐尽、年年冷雨。却重来攀折，霜颠顾影，独行谁语。愁绪。嗟迟暮。待归去江天，再盟鸥鹭。风尘倦旅。听蝉何事酸苦。菀枯容易都成梦，问入梦、有人醒否。剩几点晨鸦，栖老禅门旧树。”南乡子云：“春事了残红。闲著阑干画阁东。几日杜鹃声不断，忽忽。一笛吹春唱懊侬。无语下帘栊。苦把春痕忆梦中。雨又不来云又散，濛濛。满院杨花满院风。”秋千索云：“新词多是销魂语。却搀得、秋声如许。已觉凉虫不耐，又添了、三更雨。迷离往事难抛去。问旧日、鸿泥何处。灯影琴丝十载心，梦里抟风絮。”台城路云：“修蛇曲折城南路，倚筇还过萧寺。扫叶门深，种花僧去，冷意野鸥知未。苇花满地。有头白人来，相看蕉萃。瑟缩寒鸦，似曾相识一枝寄。祇林无限往事。一般兴废感，都付深喟。诗梦烟空，酒人星散，眼底惟馀秋气。流连荒砌。认疥壁蜗涎，模糊文字。铃语催归，夕阳天半坠。”论者谓何词沉郁，稍不逮许，而许之粗率，则亦所无也。
　　
　　○朱祖谋彊村词
　　归安朱古微侍郎［祖谋，］中岁始填词，而风度矜庄，格调高简。王幼遐云：“世人知学梦窗知尊梦窗，皆所谓但学兰亭之面，六百年来真得髓者，古微一人而已。”古微词品不可及，人品尤不可及。庚子夏秋之间，黄巾黑山，群情汹汹，古微独昌言其不可恃，几陷不测。比年乞病却归吴门，与郑叔问、刘光珊辈岁寒唱和，有终焉之志。朝廷知其誓墓之词甚苦，亦不相强，视近时三事大夫之勇猛精进，夜行不休者，真可思量烂熟也已。古微所刊有庚子秋词、春蛰吟，皆与幼遐诸人唱答之什。其彊村词三卷，则近从吴中刻成见寄者也。还京乐云：“塞鸿近著意，偎沙度月成秋响。傍黄昏愁重，旋搀铁马，檐头悲哽。溅泪花孤坐，屏山背烛幢幢影。倦睡减遥夜，怨起罗衣新冷。听壶莲竟。梦沧波、残画风鸦，阵黑如尘，垂翅未整。江湖画角声声，暗惊回、雨凉烟暝。搅愁肠，是按笛人稀，餐霞伴醒。脉脉窥华发，清霜飞上明镜。”花犯云：“影屏山，灯唇碎语，春痕似依旧。夜堂无酒。怜燕采谁簪，蜜苣孤守。睡轻厌数残更漏。欺人年事骤。剩浅靥、缃梅三两，飘香黏半袖。帘栊外边峭寒多，头番问、阆苑东风醒否。芳讯换，还惆怅、幡人瘦。箫声送、背邻笑语，容易到、林鸦惊散候。料镜槛、飞鸾尘涩，新妆愁里斗。”宴清都云：“钱腊蛮村鼓。声声急，雁边低和鸣橹。琼箫市远，膏炉焰薄，好春何许。横谿数萼娇红，点缀入、迎年秀语。任向夕、雪意垂垂，韩山冷落眉妩。银荷翠管西船，歌呼簺博，浑忘羁旅。涂笺燥墨，沾杯淡酒，自温眠绪。荒鸡定怜沉梦，是一夜、乡心几处。唤绪风、帆色新年，春程未误。”诉衷情云：“鸾軿秋讯有无间。桦烛掩屏山。琤然露井酲韵，惊梦绛河还。无别语，拥眠鬟。泪阑干。兰丛风起，未抵针楼，罗荐新寒。”解连环云：“绪牵愁结。被蛮薰沁骨，素天无极。傍露井、叶叶疏桐，信经过暮凉，画秋真色。罢酒阑干，雁书断、浮云东北。望三山凿翠，尺海涨尘，有情难忆。登临故欢尽掷。觑新霜镜里，乌笑头白。待叩君、密约鸾钗，怕著枕睡酣，暗销瑶碧。梦入关榆，但流恨、沉沉寒汐。背西风、怨蛩细语，伴人絮得。”声声慢云：“城痕烟结，镜曲香销，巡阑远避尘红。未近黄昏，无人冷翠濛濛。西邻旧家双燕，倚娇瞋、新妒雕栊。寻胜处、是檐虚岫纳，屟响廊空。谁信伤春倦客，费临花娇马，愁对巫峰。多宴心情，飘灯阑夜偏浓。尊前几人，闲泪背东风。浇与珍丛酒醒未，堕娇云、一片梦中。”秋霁云：“别枕潺潺障暗雨，帘衣晕冷灯色。瘁叶凉喧，晚蛩愁咽，病怀惯禁秋力。倦吟暂息。梦痕宛转莼丝碧。问故国谁睠，夜阑孤坐瘴乡客。惊卧岁晚，乱落江蓠钓竿，沉吟诗卷疏寂。背西风、残鹃苦说，青铜欺鬓盛年白。归事布帆从办得。怕酒醒後。惊见画里湖山，采珠荒水，捣尘新驿。”玲珑四犯云：“压水梦寒，濛花霜浅，空陂鸥逝何许。数峰青弄影，酒洗吴台古。何郎旧情未赋。又东风、画船烟浦。泪粉春魂，袜尘游事，吹老玉龙苦。行云满垂虹路。忆疏香步绮，低髻迎户。往来罗袖，尽早蝶冲寒去。清歌自在人间世，送闲客、幽单春旅。愁寄语。无人间、题裙旧侣。”庆宫春云：“岛玉封烟，蝉梳抛黛，凤窠旋旋黄昏。流管梅芳，缘屏兰旧，怨蟾不照孤颦。絮繁丝乱，又重叠、清寒著人。宫衣添未，催罢鸾笺，销瘦真真。相思化作仙云。捐块中洲，心事虚陈。伤别啼妆、端忧灵体，蘅皋重梦无因。坠欢寻去，镇呵泪、红绵镜尘。回衾灯暗，还数中宵，鹃语残春。”齐天乐云：“黄昏连树拳鸦噤，江寒笛声不起。拥叶惊波，呼风断角，凄别归鸾千里。灯窗自倚，渐冰折吴绵，薄醪慵理。尚有残香，夜深不暖旧心字。荒鸡空唤倦旅，未应霜霰集，谁整归计。箭水繁声，棂纱淡色，落尽凉蟾无寐。西楼翠被，怕一夕将愁，玉珰难寄。曙蜡红啼，梦痕持泪洗。”惜红衣云：“倦侣哀时，长愁送日，坐支孱力。病里登台，霜林媚红碧。当唇注酒，持一笑、刚肠从客。喧寂。凉雨雁声，识殊方栖息。明灯广陌。盈匊狂尘，沧波荡愁藉。湛卢迸泪，去国海西北。断得故山归思，何地钓游寻历。酹晚英无语，知是谁家秋色。”
　　
　　○朱祖谋霜叶飞
　　古微以壬寅秋晚，奉命督学粤东，余与秦幼蘅水部、夏闰枝编修，集中圣斋，用梦窗韵赋霜叶飞词录别。是日同游天宁寺归，翦烛至夜分始散。古微越日待舟唐沽，寄和词云：“乱云愁绪孤帆外。随风飘著燕树。倦程先雁下沧洲，寒带丁沽雨。甚一霎、飙轮过羽。微尘惊风红桑古。怕更倚危楼，海气近黄昏，换尽酒边情素。何况北极觚棱，东门帐饮，怨歌今夜难赋。简诗情画意电苍茫，空觅荒鸡语。梦不入、莼丝半缕。商量听水听风去。剩根笛、飞声罢，寂寞鱼龙，觑人眠处。”古微高卧东山，幼蘅、闰枝各羁天末，读此殊有停云之感。
　　
　　○郑文焯词
