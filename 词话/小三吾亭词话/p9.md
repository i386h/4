<!-- { "loadSidebar": true } -->
　　吴县曹君直舍人［元忠］，精校勘之学，有其乡黄荛圃师法。所著云瓿词一卷，余尝序之。谓机九张而泽鲜，丝一钩而络贵，岂陈思华胄，雅擅风华，抑吴女故都，能传哀怨者也。祝英台近云：“蝶衣凉，莺语静、瑶砌散花影。珠箔飘灯，夜永玉凫烬。可怜帘底窥人，银黄月子，也消瘦、似伊风韵。赤阑凭。瑶筝一十三弦，断梦替句醒。数点残星，飞堕绿杨顶。寻常廿四屏山，护寒犹怯，怎禁得、今宵露冷。”偷声木兰花云：“揉蓝衫子乾红袂。络缝金泥花琐碎。背面妆匀。拖香云一尺春。绿杨紫陌城西路。长记当时游冶处。门外钿车。莫又雕轮碾落花。”满庭芳云：“紫陌催归，绿章罢奏，匆匆春去人间。东风影里，吹损小华年。绝艳终归抔土，这残红、还有何言。便忍与、情天终古，到死是朱颜。堪怜。谁替汝，上排碧落，下诉黄泉。料香魂十万，难度神仙。偏要为花请命，恐东皇、无力周旋。空留得、眉尖心上，三字落红天。”子夜歌云：“祝东风、万花吹遍，莫长江南红豆。又勾惹、旧愁新恨，娇怯怎生消受。束竹肠攒，食莲心苦，替得那人否。恐帕绡缄泪天涯，点点桃花，半黦泥金小袖。总念我、燕山倦旅，要把归期厮守。鹦唤帘前，马嘶门外，盼到容光瘦。待镜台双倚，玉颜能几时候。冉冉青春，沉沉紫曲，钿约长孤负。为萧郎、担尽虚名，相思还又。”金缕曲云：“绿晕螭奁雪。试重搴、镜衣一片，照人圆缺。曾照眉峰颦碧韵，曾照泪冰红结。恨不照、千年小别。闻说拥衾低髻夜，剩罗衫、瘦里飞龙骨。肠欲断，送春节。画楼深锁金蟾齧。记年时、吟声低和，有人点屟，重掐玉彄填怨句，无复病鹃凄咽。只窗外、笼鹦替说。还恐姗姗环珮至，为思君、啼损黄昏月。怕泉下，更凄切。”氏州第一云：“一缕春愁，摇漾似絮，飞入［平］笛孔银字。绿损华年，红销英气，空把黄金铸泪。乐府功名，算未必、大晟许尔。写出江南，喁喁儿女，为谁如此。纵付么娘檀口里。又弹向、四条弦子。天宝宫人，贞元朝士，到底何身世。怕西风吹鬓影，能消几、回肠汤气。只有湘累旧离骚，可怜知己。”
　　
　　○竹垞静志居琴趣
　　世传竹垞风怀二百韵，为其妻妹作。其实静志居琴趣一卷，皆风怀注脚也。竹垞年十七，娶於冯，冯孺人名福贞，字海媛，少竹垞二岁。冯夫人之妹名寿常，［风怀诗所谓巧笑元名寿，妍娥合号嫦也。］字静志，［两同心词，所谓洛神赋中央小字，只有侬知也。］少竹垞七岁。［竹垞生崇祯己巳，而风怀诗云问年愁豕误故知。静志生崇祯乙亥，为少七岁也。］曩闻外祖周季况先生言，十五六年前，曾见太仓某家藏一簪，簪刻寿常二字。因悟洞仙歌词云：“金簪二寸短，留结殷勤，铸就偏名有谁认”，盖真有本事也。［太仓扬云璈叔温，有鸳水仙缘传奇，往尝於陆彤士民部处见之。］风怀诗稿，旧藏聊城杨又云司马家，後归嘉兴沈子培提学。稿凡五纸，风怀二字系後改定，其先亦题为静志也。［余曾撰风怀诗案一卷，刻入冒氏丛书。］君直亦有洞仙歌题其後云：“万千劫换，只情丝空里。堕落人间跕还起。被金风亭长，句上吟笺，亲印著，颠倒鸳鸯钤记。坠欢重拾取，便说当初，已是相思铸清泪。何况到而今，二寸金簪，怕蚀损、萧娘名字。判买个蜻蜓访娄湄，要替证芳盟，仙缘鸳水。”
　　
　　○钱振锽词
　　阳湖钱梦鲸比部［振锽］，负气坎轲，不可一世，世目之为狂，非真知梦鲸者也。梦鲸人有风骨，能以身分为重，名位为轻，处此颓流，眼中之人吾见亦罕。所刻谪星初二三集中，说诗笔谈杂著诸种，持论或未免过高，骇人闻听。要其浩浩落落，自抒胸臆，固不屑有一字一句寄人篱下也。词如蝶恋花云：“一树海棠花婀娜。半夜狂风，处处飘花朵。莺老客归无一可。绿阴庭院门深锁。难道东皇看得过。未到污泥，还望天怜我。帘底伤春人独坐。自嗟心事都成错。”又云：“五岁分离殊太苦。断雁茫茫，魂魄知何处。山黛水蓝明月素。经过一带伤心路。准拟西湖寻乐趣。今日西湖，又带愁心去。如此天涯风与露。有人泪落还如雨。”减兰云：“雄奇浩渺。如此青楼天下少。曳起楼窗。一面青山一面江。风流才调。赢得美人呼阿宝。淡月初凉。薄醉些儿自不妨。”又云：“天涯佳境。个个村庄皆画景。疑是仙家。没数红桃没数花。一般情韵。山要远看花要近。春水无涯。更爱波纹似碧纱。”清平乐云：“天涯半载，省试春憔悴。悟後心情原自在。太息韶华易改。眼前事事淹留。几回提笔还休。蓦地低徊花下，可怜今夕中秋。”少年游云：“多时不寐太凄清。欹枕数寒更。酒已销时，茶馀爽後，争奈此时情。如烟小梦来还去，总是不曾成。一个吟蛩，半墙清月，相约到天明。”菩萨蛮云：“尊前一个人如玉。几番到眼看难足。端的是嫦娥。夜来光艳多。花姿迷蝶性。方寸浑难定。忘记出门时。有人双泪垂。”临江仙云：“天气有风无雨，高穹一碧如揩。压檐榆叶影毰毸。乍过初一二，便有月光来。似梦如醒时候，清音入耳潆洄。谁将横竹夜深吹，却疑深树外，别有好楼台。”皆性灵语，雅与元人为近。
　　
　　○史念祖弢园词
　　江都史绳之都护［念祖］为藩司时，以目不识丁被劾去官。发愤著书，裒然遂成巨集。其弢园词，亦规抚南宋，第读之使人气塞。录其较可诵者，一落索云：“岁岁长堤古渡。鸦啼蝉诉。永丰坊里记前生，有斜照，供迟暮。又受几番风露。舞腰低处。近来深浅换时妆，未必被，蛾眉妒。”秋蕊香云：“睡亸云鬟不拢愁，压一肩衣重。苦将红豆沿阶种。种出相思无用。长宵心事如潮涌。春衾拥。起来几次堕钗凤。如病如醒如梦。”谒金门云：“人影外。诗思被莺啼坏。风聚残红斜日晒。绿肥花径隘。烟老柳输画黛。风急蝶荒舞态。也算春光填夙债。杏花和雨卖。”月中行云：“愁似篆，出金炉。烟重倩花扶。纤尘翳镜肯模糊。瞒过妾容孤。斜阳惯刺愁人眼，休携手，再上春湖。杨花未腐绿萍铺。君信断肠无。”一枝春云：“春别江南，万花飞、酿出一天酸雨。东风暂住。愿听碧鹃馀诉。玉关万里，借一片，殢云偷度。耐心数。茧里光阴，偏不化蝶飞去。愁煞绿阴千树。奈韶光不学，尘心黏絮。红闺望眼，例隔断桥春雾。桃枝水影，是千古、艳阳归路。才省得、芳草天涯，恨根种处。”甘州云：“一春来无泪可轻弹，将愁钱风花。问移巢燕子。隔年心事，还集谁家。偏是檐牙帘角，容易夕阳斜。但识春归路，愿送天涯。才扫闲情如雾，恨流莺痴语，双鬓催华。便遮留桃浪，芦蕨已生芽。任卖得，铃声幡影，满残红、羯鼓向谁挝。休辞苦，把销魂酒，换点春茶。”谒金门云：“帘乍卷。几度薄寒轻暖。一样桃花开早晚。雨风春不管。池水为谁碧浅。梅豆向人绿颤。昨日眠蚕今日茧。欲言双泪泫。”
　　
　　●卷四
　　
　　○黄体立词
　　光绪甲午，余年二十举贤书，出瑞安黄叔颂编修师门下，师因以女妻之。为之蹇修者，则房考会稽王履安大令师也。妇尝为余诵其大父卣香先生［体立］词，南唐之骨，北宋之神，殆兼之矣。先生为潄兰侍郎难兄，有二陆双丁之目。以进士官刑部，浮沉僚底，未展骥足，可惜也。满庭芳云：“三月春深，廿年梦远，旧游记得分明。瑶鬟双髻，携手曲廊行。处处饧箫粥鼓，立花阴、昵听春声。赢人说，鸳鸯珍偶，生小便痴情。如今回首处，魂销别鹄，肠断流莺。犀帘弹泪雨。玉碎珠零。冷落纸钱飞蝶，剩棠梨花影冥冥。知谁把、天涯愁恨，酹酒诉伊听。”月底修箫谱云：“燕子楼，猧儿巷，西畔回栏曲。小影惊鸿，雪映绛纱烛。爱伊六幅裙移，鞋帮红窄，衬醉靥、暖云娇玉。春寒足。恁般心字香烧，银甲拨箫局。临别怱怱，圆梦甚时续。商量菱角持笙，桃根打桨，更花下、共斟浓醁。”卖花声云：“榴火照星星，香满中庭。夜深微雨酒初醒。抹取花心春一点，恁样多情。弱叶倚灯屏。翠荚秋馨。垂丝碎约暮烟冥。拟把青棠千万本，种遍愁城。”采桑子云：“那时鹦鹉帘前唤，春冷梨花。手弄琵琶。亲见盈盈舞绛纱。如今竟作西飞燕，隔著天涯。风月谁家。泪落梅边萼绿华。”唐多令云：“花底赚刘郎。琴边谑窈娘。脆莺声乱点钗梁。偏令愁人听不得，唱一曲、旧伊凉。同梦妒鸳鸯。天星盻角张。恨斜晖、不系垂杨。著意替修眉子黛，待归去、细思量。”
　　
　　○黄绍箕潞舸词
　　黄仲弢提学［绍箕］为卣香刑部犹子，潄兰侍郎子。殚心金石目录之学，在国朝人中似钱晓徵，其著述多未写定。故事国史馆儒林列传，必胪列其人生平述，始克奏准，而丈礼堂未写，亦蒙异数。岁乙未，余客瑞安，曾见丈潞舸词一卷，惜未录副。仅题一词归之，今不可踪迹矣。［近日章一山检讨、王书衡推丞、陈石遗学部皆谋葺丈遗著，］尚忆其齐天乐一阕，前有小序云：“王幼遐给谏，假余所藏旧钞宋元词辑刻见诒，赋此柬之。彭文勤藏汲古钞宋未刻词，见知圣道斋读书跋尾，余藏本行款悉合，盖出一源。彭跋又云：‘合李西涯辑南词一部，又宋元人小词一部，於已刻六十家外，得六十二种，安得好事者续飧後集’云云。幼遐所刊，适得其半，他日当相助访求，系之篇终，以当息壤。”词云：“绛云消歇金风谢，虞山秘储星散。渔笛腔边，樵歌谱外，花草飘零无算。春回雪案。忽双白山人，笑呼俦伴。拟为君图，乌丝红烛校词馆。平生躭玩古翰。苦删除绮语，偏被情绊。梁梦留凄，荷心卷悴，幻出玉锵金灿。风骚一瓣。料词客英灵，未应枯烂。剑合他年，补南昌一半。”此词无一字无来历，凤毛麟角，不待识者亦知宝贵矣。
　　
　　○谢章铤酒边词
