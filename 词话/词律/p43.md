<!-- { "loadSidebar": true } -->
　　【向读此词于暖律下难以句豆啸余彊分和字住为八字句黄鹂以下为八字句心尝疑之无可考证后读晁无咎词亦有此调方喜得以校正矣而晁词此数句比栁更多一字尢难分断其首句七字用韵起与栁同其下云两两三三修篁新笋出初齐猗猗过墙侵户共十七字再四防绎不得其理旣而悟曰此晁词误多一出字耳盖栁第二句是暖律潜吹幽谷六字用邹衍事吹字误催其谷字乃以入声叶首句主字韵中州韵云谷叶古是也晁词修篁篁字乃是竹字之讹其词首句暑字亦是鱼虞韵故以竹字叶中州韵云竹叶主是也栁词暄和黄鹂是四字句翩翩乍迁芳树是六字句和字去声谓当春暄莺声相和而鸣或是喧字之误晁词新笋初齐四字句猗猗过墙侵户六字句盖竹至过墙不宜言新出但言新笋为是如此则两词皆字字相合而于文理条贯无聱牙矣盖暄和至绵蛮与后两两至偏饶俱相同也雨乍字露叶似意又趂恣雾上别此诸仄字两词如一不可照谱用平幽黄鹂观枝踪终风当诸平字不可照谱用仄】
　　步月【九十六字】　　　　　　　　史达祖
　　剪栁章台问梅东阁醉中携手初归逗香帘下璀璨缕金衣正依约冰丝射眼更荏苒蟾玉西飞轻尘外双鸳细蹙谁赋洛滨妃　霏霏红雾绕步摇共鬓影吹入花围管弦将散人静烛龙稀泥私语香樱乍破怕夜寒罗袜先知归来也相偎未肻入重帏
　　【按此调与满庭芳相似但正依约句泥私语句俱多一字步摇句亦多一字末句相偎下少二字耳然其体格自是不同中间两七字句即如潇湘夜雨中二语自相对偶与满庭芳之上句六字下句七字者判然不同管弦二句虽亦是九字却与前段逗香二句一様句法乃前后比合者与满庭芳之上句五字下句四字者亦判然不同至末句少字不必言矣故不彊扭作满庭芳也或曰子于他调有一二字参差者往往合而为一独于此歧而别之何也余曰词有声响如此篇声响自各异耳及阅施仲山梅川词亦有此调用入声叶者比史词少二字其声响更别愈知与满庭芳迳庭矣今録于右】
　　又一体【九十四字】　　　　　　　施　岳
　　玉宇薰风寳堦明月翠丛万点晴雪炼霜不就散广寒霏屑采珠蓓緑萼露滋嗔银艳小莲冰洁花魂在纎指嫩痕素英重结　枝头香未絶还是过中秋丹桂时节醉香冷境怕翻成消歇玩芳味春焙旋薰贮秾韵水沈频爇堪怜处输与夜凉睡蝶
　　【用入声叶其句法与前词稍异处则散广寒句怕翻成句是一字领句者后起二字不叶韵还是句平仄相反两结各少一字耳　按前词尾句或谓相偎下必落相倚二字盖欲増入以合满庭芳也不知满庭芳此句应于第三字仄声梅溪精审絶伦必不用相倚相字至于此输与句则与满庭芳之尾一四字一五字者相去河汉岂得谓之合调乎况前结不惟上四字句平仄不同素英句四字与满庭芳之五字声响全别不可添一字而相合尢为明证矣　又按此体九十四字字数较少于前然梅溪词家标凖用平自为正体施词另格故载后云】
　　汉宫春【九十六字】　　　　　　　吴文英
　　花姥来时带天香国艳羞掩名姝日长半娇半困宿酒微苏沈香槛北比人间风异烟殊春恨重盘云坠髻碧花翻吐琼盂　洛苑旧移仙谱向吴娃深馆曽奉君娱猩唇露红未洗客鬓霜铺兰词沁壁过西园重载双壶休谩道花扶人醉醉花却要人扶
　　【后段起句换头余同赋此调者甚众此篇用字穏妥可为程式日长二句与猩唇二句本上六下四而稼轩用无端风雨未肻收尽余寒乃上四下六且风雨二字平仄亦异余谓虽此句十字贯下或可不拘然歴观诸家皆用此篇之体即稼轩此首后段亦云闲时又来镜里转变朱顔矣更有作长把清明夜雨者尢不可从此平平仄平仄仄则为中正之理也后段起句亦有用平平仄平平仄者不拘槛沁二字以仄为妙比人间过西园两处有作仄平仄有作仄仄平皆不拘凡词调于此等七字句往往互异然此调似用仄平平为响知音者审之至春恨重春字自当用平有作仄者不可学也坠字是仄人字亦宜仄此则古人用平者亦多然求无瑕之壁其亦以用仄为全美乎　又前后首句有起韵者如惜香讲栁谈花从前万事堪夸是又一体因字同不録附记于此若放翁后起用无事又作南来又非叶韵乃用平声断句他无同者恐不可从】
　　又一体【九十六字】　　　　　　　康与之
　　云海沈沈峭寒收建章雪残鳷鹊华灯照夜万井禁城行乐春随鬓影映参差栁丝梅萼丹禁杳鼇峯对耸三山上通寥廓　春衫绣罗香薄步金莲影下三千绰约冰轮桂满皓色冷侵楼阁霓裳帝乐奏升平天风吹落留凤辇通宵宴赏莫放漏声闲却
　　【用仄韵两结平仄稍异所用峭照鬓映禁对上绣步桂帝奏凤宴漏诸去声宜学帝乐二字偶合非叶韵观前段影字可知第一字啸余作雪字误下有雪残也　按春随鬓影与霓裳帝乐乃四字句其下七字上三下四于差字平字为豆而萼字落字为叶也其下又七字亦上三下四于杳字辇字为豆而耸字赏字为句也结句皆六字前后相对明明白白且此体虽仄韵而句字与用平一様甚为显而易见乃图谱将映参差与奏升平分属上句误矣犹未足竒也竟以丹禁至三山作九字末作四字而后段之尾则又作一七一六何所见而云然乎又以禁字耸字注可平竒甚更可笑者啸余不识丹禁杳读断竟将杳字读作香字遂刻作丹禁香鼇不知鼇有何香臭真足捧腹】
　　阳台路【九十六字】　　　　　　　栁　永
　　楚天晩坠冷风败叶疎红零乱冒征尘匹马区区愁见水遥山逺追念年时正恁凤帏倚香偎暖嬉游惯又岂知前欢云雨分散　此际空劳回首望帝里难收泪眼暮烟衰草算暗锁路歧无限今宵又依前寄宿甚处苇村山馆寒灯半夜厌厌凭何消遣
　　【此篇婉顺可从平仄宜悉遵之幸谱图失收尚留得本来面目未被雕锼涂抹也】
　　采明珠【九十六字】　　　　　　　杜安世
　　雨乍收小院尘消云淡天高露冷坐看月华生射玉楼清莹蟋蟀鸣金井下帘帏悄悄空堦败叶坠风惹动闲愁千端万绪难整　秋夜永凉天迥可不念光景嗟薄命倐忽少年忍教孤冷灯闪红牕影步回廊嬾入香闺暗落珠满面谁人知我为伊成病
　　【他无作者莫可校勘姑注其句豆如右然或有讹落非确然也其中确然者惟蟋蟀句至空堦与后灯闪句至香闺可以无疑珠字上必有泪字孤冷冷字不宜犯重恐是另字景字亦未必是叶】
　　庆清朝【九十七字或加慢字】　　　　　　　史达祖
　　坠絮孶萍狂鞭孕竹偷移红紫池亭余花未落似供残蝶经营赋得送春诗了夏帷撺断緑隂成桑麻外乳鸦穉燕别様芳情　荀令旧香易冷叹俊游疎懒枉是销凝尘侵谢屐幽径斑驳苔生便觉寸心尚老故人前度谩丁宁空相悮祓兰曲水挑菜东城
　　【余花下与后尘侵下同此词是此调正体穏顺可从王碧山词亦与此合较后载王通叟所作易填也细玩各家词于未送乳穉旧易后谢寸尚祓曲等字皆宜用仄此篇诗字恐是句字此乃起调处不可谓古人之拙而愚见之迂也】
　　又一体【九十七字】　　　　　　　王　观
　　调雨为酥催冰做水东君分付春还何人便将轻暖点破残寒结伴踏青去好平头鞋子小双鸾烟郊外望中秀色如有无间　晴则个隂则个饾饤得天气有许多般须教撩花拨栁争耍先看不道吴绫绣袜香泥斜沁几行斑东风巧尽收翠緑吹上眉山
　　【何人二句与须教二句上六下四与前词异后起两句亦异故虽字同另録之然亦因其词佳也晴则个二句虽各三字然与前调六字一句者平仄恰合故妙饾饤二句用流走活字巧合音律故谱图疑之不敢注断作九字句此无足怪所怪者此调自何人下即前后相同如何将结伴句分作五字而以好字连下平头句作八字乎岂后段可读不道吴绫绣为句而下可作袜香泥乎以较前词可读了夏帷老故人乎】
　　緑盖舞风轻【九十七字】　　　　　周　密
　　玉立照新妆翠盖亭亭凌波步秋漪真色生香明珰摇淡月舞袖斜倚耿耿芳心奈千缕晴丝萦系恨开迟不嫁东风颦怨娇蕋　花底谩卜幽期素手采珠房粉艳初洗雨湿铅腮碧云深暗聚软绡清泪访藕寻莲楚江逺相思谁寄棹歌回衣露满身花气
　　【袖字怨字艳字去声不可依图谱作平而凌波步谓可用仄仄平尢无理　按漪字平声想草窗偶作仄用亦误也不然则是绮字之误耳】
　　玉京谣【九十七字】　　　　　　　吴文英
　　蝶梦迷清晓万里无家嵗晩貂裘敝载取琴书长安闲看桃李烂绣锦人海花场任客燕飘零谁计春风里香泥九陌文梁孤垒　微吟怕有诗声翳镜慵看但小楼独倚金屋千娇从他鹓暖秋被蕙帐移烟雨孤山待对影落梅清泚终不似江上翠微流水
　　【载取至春风里与后段金屋至终不似同　按此词结句亦似玉京秋或谓即是一调但他句不合且陈随隠谩録云先君号藏一梦窗吴先生为度彛则商犯无射宫制玉京谣一篇相赠则此调创于梦窗与玉京秋无涉故不敢连载于前也】
　　西子妆【九十七字或加慢字】　　　　　　　吴文英
　　流水麴尘艳阳酷酒画舸游情如雾笑拈芳草不知名乍凌波断桥西堍垂杨谩舞总不解将春系住燕归来问防绳纎手如今何许　欢盟误一箭流光又趂寒食去不堪衰鬓着飞花傍緑隂冷烟深树都秀句记前度刘郎曽赋最伤心一片孤山细雨
　　【谩字秀字俱要去声张叔夏作于谩舞用寸碧二字其词是意字起韵碧字乃以入声为叶者故知入声不但可作平兼可作上声而叶韵矣中州音韵原以碧叶比也细雨去上煞妙甚张亦用万里若作平仄或上上或去去便落调矣凡词结尾字皆不宜草草乱填可于此类推换头起句叔夏用外字或谓可以不叶余云词中多以外字叶支微韵作者自当用韵为是况叔夏原注效梦窗自度而作无不同之理也酷酒酷字无理汲古刻本集及图谱词综等书皆相沿误刻余谓是酤字之讹耳】
　　被花恼【九十七字】　　　　　　　杨　缵
　　疎疎宿雨酿轻寒帘幙静垂清晓寳鸭微温睡烟少檐声不动春禽对语梦怯频惊觉欹珀枕倚银牀半牕花影明东照　惆怅夜来风生怕娇香混瑶草披衣便起小径回廊处处都行到正千红万紫竞芳妍又还似年时被花恼蓦忽地省得而今双鬓老
　　【此杨守斋自度腔也以词中语名题亦因山谷水仙诗坐对真成被花恼故取其三字耳】

　　词律巻十四
　　钦定四库全书
　　词律巻十五
　　宜兴万树撰
　　玉簟凉【九十七字】　　　　　　　史达祖
　　秋是愁乡自锦瑟断弦有泪如江平生花里活奈旧梦难忘蓝桥云树正緑料抱月几夜眠香河汉阻但凤音传恨栏影敲凉　新妆莲娇试晓梅痩破春因甚却扇临牕红巾衔翠翼早弱水茫茫柔指各自未剪问此去莫负王昌芳信凖更敢寻红杏西厢
　　【平生至汉阻与后红巾至信凖同指各二字照前桥云二字宜用平声想皆借用耳若认是用仄填入去声字便拗矣平生二句同是五字但上句平生二字连与五言诗句同下则奈字领句而旧梦二字相连不可比而同之也红巾二句亦然】
　　月边娇【九十七字】　　　　　　　周　密
