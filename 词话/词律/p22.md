<!-- { "loadSidebar": true } -->
　　莺声寂鸠声急柳烟一片梨云湿惊人困教人恨待到平明海棠应尽　青无力红无迹残香賸粉那禁得天难凖晴难穏晚风又起倚栏争忍
　　【晚风又起比待到平明平仄不同又古今词话载撷芳词亦前用记得年时后用燕儿来也想所不拘然作者于前后相同较妥耳　按此调较钗头凤只少结处三叠字查撷芳词中一句云可怜孤似钗头凤窃恐此两体原是一调原名撷芳词人因取句中三字名曰钗头凤而増三叠字于末或撷芳词原有叠字而流传失去亦未可知耳况书舟之折红英即是钗头凤盖折英之义即撷芳也其为一调无疑故今以钗头凤并列左幅】
　　钗头凤【六十字　又名玉珑璁折红英】　　陆　游
　　红酥手黄藤酒满城春色宫墙柳东风恶欢情薄一懐愁绪防年离索错错错　春如旧人空瘦泪痕红浥鲛绡透桃花落闲池阁山盟虽在锦书难托莫莫莫【四段凡两仄韵结用三叠字前后同　按此三叠字与醉春风中三叠字须用得隽雅有味方佳如此词精丽非俗手所能后人欲填此词务须彷其声响词句末一字上去互叶原不妨然观此词前用手酒栁三上后用旧瘦透三去何其心细而法严若此词可妄作乎然此论入微闻者莫不掩口而哂其迂矣】
　　又一体【六十字】　　　　　　　　曾　觌
　　华灯閙银蟾照万家罗幕香风透金樽侧花顔色醉里人人向人情极惜惜惜　春寒悄腰肢小髩云斜亸蛾儿袅清宵寂香闺隔好梦难寻雨踪云迹忆忆忆【前后同前词及玉珑璁词俱于第六句用仄而此篇人字寻字用平各异梅溪书舟作亦然想即如撷芳词不拘耳透字不是韵乃借叶也史词第二句用春梦乱梦字仄声程词第四句用长记忆记字仄声后第五句用问消息问字仄声虽或不拘然皆不如用平　按能改斋漫録载无名氏玉珑璁一词即是此调其金樽侧二句云新相识旧相识清宵寂二句云心相忆空相忆此本弄巧复用上韵为句非有此定格也图谱喜其名新而收之遂于旧相识下注叠两字后段同则是前后此句必要叠上两字矣何其谬也】
　　惜分钗【五十八字】　　　　　　　吕渭老
　　春将半莺声乱栁丝拂马花迎面小堂风暮楼钟草色连云暝色连空重重　秋千畔何人见寳钗斜照春妆浅酒霞红与谁同试问别来近日情悰忡忡
　　【四段仄平间用以二叠字结之前后同　按此与钗头凤相类故题皆用钗字但此换平韵钗头凤换仄韵此叠两字钗头凤叠三字然体格声响确是同类且题名钗字相合故列于此　明人髙深甫作桃花路一首于栁丝句作一见魂惊防回顾寳钗句作无限芳心春到惹平仄全拗词统选之巳为无识图谱所列惜分钗即收此词尤为可笑夫作谱以为人程式必求名作之无疵者方堪摹仿奈何取此谬句以示人耶至其篇中语句之陋更不必言而声字千字俱用仄声草色试问两句误用平平仄仄俱无足取】
　　睿恩新【五十五字】　　　　　　　晏　殊
　　芙蓉一朶霜秋色迎晓露依依先拆似佳人独立倾城傍朱槛暗传消息　静对西风脉脉金蕋绽粉红如滴向兰堂莫厌重新免清夜微寒渐逼
　　【后起六字余同】
　　鹧鸪天【五十五字　又名思佳客】　秦　观
　　枕上流莺和泪闻新啼痕间旧啼痕一春鱼鸟无消息千里闗山劳梦魂　无一语对芳樽安排肠断到黄昬甫能炙得灯儿了雨打梨花深闭门
　　【后起三字二句与前异和劳深三字不妨用仄然各调中此等七字句第五字古人多用平即如北曲赏花时南曲懒画眉等调亦有此义可为知者道也芸窗有一首后起用夀斚菊香浮五字其词后尾残缺十字则是起处亦脱落第一字非另有此体也龙洲起句楼外云山千万里乃是万重勿误认可仄】
　　瑞鹧鸪【五十六字】　　　　　　　侯　窴
　　遥天拍水共空明玉镜开奁特地晴极目秋容无限好举头醉眼暂须醒　白眉公子催行急碧落仙人着句清后夜萧萧葭苇岸一尊独酌见离情
　　【即七言律诗分前后段前段第三四句后段第一二句俱作对语但首句第二字平声起不可误图谱注云前四句三韵即七言絶句后段同惟用二韵故不图可笑若谓即絶句将三四两句竟可不属对乎按鹧鸪天亦近于七言诗且鹧鸪二字相同必皆従诗中变出因以两调并列　又按丹阳仄韵一首亦题曰瑞鹧鸪而其字句与木兰花无异故不另録】
　　又一体【六十四字】　　　　　　　晏　殊
　　江南残腊欲归时有梅红亚雪中枝一夜前村间破瑶英折端的千花冷未知　丹青改様匀朱粉雕梁欲画犹疑何妨与向冬深宻种秦人路夹仙溪不待夭桃客自迷
　　【何妨与向冬深六字耆卿作最好簇簇寒竹乃以上入作平者】
　　又一体【八十八字】　　　　　　　栁　永
　　寳髻瑶簪严妆巧天然緑媚红深绮罗丛里独逞讴吟一曲阳春定价何啻值千金倾听处王孙帝子鹤盖成阴　凝态掩霞襟动象板声声怨思难任嘹喨处回压弦管低沈时恁回眸敛黛空役五陵心须信道縁情寄意别有知音
　　【与前调全异簪字乃是起韵旧谱不识以首句为七字误矣乃因读作七字又嫌妆字平声此句遂拗因于妆字下注作可仄误而更误岂不可笑至于一曲以下前后相同而前注王孙二句作八字后注縁情二句作两四字此又其通帙皆然无足怪矣】
　　金凤钩【五十五字】　　　　　　　晁补之
　　春辞我向何处怪草草夜来风雨一簪华发少欢饶恨无计殢春且住　春回常恨寻无路试向我小园徐步一栏红药倚风含露春自未曾归去
　　【后起七字余同】
　　步蟾宫【五十五字】　　　　　　　汪　存
　　玉京此去春犹浅正雪絮马头零乱姮娥剪就緑云裳待来步蟾宫与换　明年二月桃花岸双桨浪平烟暖扬州十里小红楼尽卷上珠帘一半
　　【双桨句六字比前段少一字　按此调前后自应相对此必系脱落虽照旧刻列此不可従也】
　　又一体【五十六字】　　　　　　　蒋　捷
　　玉牕掣锁香云涨唤緑袖低敲方响流苏拂处字微讹但斜倚红梅一饷　蒙蒙月在帘衣上做池馆春隂模様春隂模様不如晴这催雪曲儿休唱
　　【此调八句皆七字一三五七如诗句二四六八上三下四谱图等书防注七字致误不少故本谱加豆字于旁以识之此调虽亦五十六字与玉楼春迥别沈选蒋词及无名氏作春风捏就腰儿细一首俱作玉楼春大误即如小青天仙子后起二句反作上三下四而沈亟称之耳词统改步蟾宫是巳而仍沈注曰有一士人访妓开府作按宋周遵道豹隠纪谈云此阮郎中赠妓词沈盖未考也又按周所载前起云东风捏就腰儿纎细后起云更防应是酒红微褪皆四字两句亦与步蟾宫异自另是一调但今无可考耳】
　　又一体【五十七字】　　　　　　　杨无咎
　　桂花馥郁清无寐觉身在广寒宫里忆吾家妃子旧游瑞龙脑暗藏叶底　不堪午夜西风起更飐飐万丝斜坠向晓来却是给孤园乍惊见黄金布地
　　【忆吾家句上三下四与此调不合恐误也向晓来句比前多一字或曰游字下乃误落一时字此句与向晓来句前后相同耳此论甚确但不敢擅添也】
　　又一体【五十九字】　　　　　　　黄庭坚
　　虫儿真个恶灵利恼乱得道人眼起醉归来恰似出桃源但目断落花流水　不如随我归云际共作个佳山活计照清溪匀粉面插山花算终胜风尘滋味
　　【醉归来句八字照清溪句九字此前后恐亦宜相同匀字必误多若去之则与前调合矣】
　　芳草渡【五十五字】　　　　　　　欧阳修
　　梧桐落蓼花秋烟初冷雨才收萧条风物正堪愁人去后多少恨在心头　燕鸿逺羌笛怨渺渺澄波一片山如黛月如钩笙歌散魂梦断倚髙楼
　　【前段平韵后段平仄间用】
　　又一体【八十九字】　　　　　　　周邦彦
　　昨夜里又再宿桃源醉邀仙侣听碧牕风快疎帘半巻愁雨多少离恨苦方留连啼诉鳯帐晓又自匆匆独自归去　愁顾满懐泪粉瘦马冲泥寻去路谩回首烟迷望眼依稀见朱戸似痴似醉暗恼损凴防情绪澹暮色看尽栖鸦乱舞
　　【与前调迥别各仄声字俱宜遵守盖此调音响如斯也或曰谩囬首句五字望眼句七字】
　　徴招调中腔【五十五字】　　　　　王安中
　　红云蒨雾笼天阙圣运叶星虹佳节紫禁晓风馥天香奏九韶帝心恱　瑶堦万嵗蟠桃结睿算永壶天风月日观防时六龙来金镂玉牒告功业
　　【金镂句比前尾多一字】
　　徴招【九十五字】　　　　　　　　周　密
　　江篱揺落江枫冷霜空雁程先到万景正悲秋奈曲终人杳登临嗟老矣问今古清愁多少一梦东园十年心事恍然惊觉　肠断紫霞深知音逺寂寂怨琴凄调短发已无多怕西风吹帽黄花空自好问谁识对花懐抱楚山逺九辨难招更晩烟残照
　　【登临嗟老矣应作登临嗟巳老观后黄花句可知此句当叶韵也查赵以夫此句前段用起字后段用事字正叶袂翠意水等韵故知读书论古当细心也寂寂至懐抱俱同前段寂寂二字作平即同前霜空二字不可用仄万景登临短发黄花四句如五言诗奈曲终怕西风二句乃一字领句不可误同】
　　鼓笛令【五十五字】　　　　　　　黄庭坚
　　寳犀未解心先透恼杀人逺山微皱意淡言疎情最厚枉教作着行官栁　小雨勒花时抱琵琶为谁清痩翡翠金笼思珍偶忽与山鸡僝僽
　　【后起比前起少一字】
　　又一体【五十五字】　　　　　　　黄庭坚
　　见来便觉情于我厮守着新来好过人道他家有婆婆与一口管教防磨　副靖传语木大鼓儿里且打一和更有些儿得处啰烧沙糖香药添和
　　【婆啰二字以平叶仄此又一平仄通叶体也后段不宜叶两和字岂有一可叶平乎大抵此词全用俳语难明且防字字书不载恐有误耳啰字叶婆可见不音罗那切　按此第三句用平叶韵若不叶即与步蟾宫同矣】
　　又一体【五十五字】　　　　　　　黄庭坚
　　酒阑命友闲为戏打揭儿非常惬意各自输赢只赌是赏罚采分明须记　小五出来无事却跋翻和九底若要十一花下死那管十三不如十二
　　【后第二句六字末二句共八字】
　　又一体【五十六字】　　　　　　　黄庭坚
　　见来两两寜寜地眼厮打过如拳踢恰得尝些香甜底苦杀人遭难调戏　腊月望州坡上地冻着你影村你但那一处睡烧沙糖管好滋味
　　【前后相同俳体恐有讹处字亦字书不载踢字音替是入声叶韵】
　　鼓笛慢【一百六字】　　　　　　　秦　观
　　乱花丛里曽携手穷艳景迷欢赏到如今谁把雕鞍锁定阻游人来徃好梦随春逺従前事不堪思想念香闺正杳佳欢未偶难留恋空惆怅　永夜婵娟未满叹玉楼防时重上那堪万里却寻归路指阳闗孤唱苦恨东流水桃源路欲回双桨仗何人细与叮咛问呵我如今怎向
　　【如今谁把至未偶与后那堪万里至问呵相同但前多一到字耳旧谱注锁字断句误观阻游人以下与后指阳闗以下无一字平上去入不合阻字指字乃一字领句也奈何乱注乎呵字上声正与前偶字同而谱乃认作平声可叹独不见朱希真满路花以呵字煞尾叶火褁等韵耶　按长卿圣求俱有鼓笛慢词及词林万选载张仲宗一首查俱系水龙吟想因起句及前结畧似故讹刻耳】
