<!-- { "loadSidebar": true } -->
　　又一体【一百二字】　　　　　　　王沂孙
　　明玉擎金纎罗飘带为君起舞回雪柔影参差幽香零乱翠阑腰瘦一捻岁华相误记前度江臯怨别哀弦重诉却是凄凉未须弹彻　国香到此谁怜烟冷沙昏顿成愁絶花恼难禁酒销欲尽门外冰凘初结试招仙魄怕今夜瑶簪冻拆携盘独出空想咸阳故宫落叶【用入韵柔影下同前刘澜前结须作下后结宫作醒想可用仄但花恼句作平生高兴前后各异误也】
　　湘春夜月【一百二字】　　　　　　黄孝迈
　　近清明翠禽枝上消魂可惜一片清歌都付与黄昏欲共柳花低诉怕柳花轻薄不解伤春念楚乡旅宿柔情别绪谁与温存　空樽夜泣青山不语残月当门翠玉楼前惟是有一波湘水摇荡湘云天长梦短问甚时重见桃根这次第筭人间没个并刀剪断心上愁痕【此调池无作者想雪舟自度风度婉秀真佳词也或谓首句明字起韵非也如此佳词岂有借韵之理】石州慢【一百二字　慢或作引又名柳色黄】　　贺　铸
　　薄雨催寒斜照弄晴春意空濶长亭柳色才黄远客一枝先折烟横水际映带几防归鸦东风消尽龙沙雪还记出门时恰而今时节　将发画楼芳酒红泪清歌顿成轻别已是经年杳杳音尘都絶欲知方寸共有几许清愁芭蕉不展丁香结枉望断天涯两厌厌风月【烟横以下与后欲知以下同长亭二句因向传芦川词溪梅晴照生香嫩蘂数枝争发人多读作四字三句故高季廸亦云春来长恁乐章懒按酒筹慵把今据贺词则人六字两句谢勉仲亦同想此十二字一气句豆不拘谱作一八一四则无谓矣后段已是二句芦川云辜负枕前云雨樽前花月作上六下四此十字于四字分句六字分句亦不拘也图谱更收一石州引又因旧刻之讹于共有六字句止存下四字遂另列一体引字慢字或不知其原是相同乃不于石州二字一留心察之何也且轻颦浅笑刻浅颦轻笑而后尾两句云回首一销凝望归鸿容与误读凝望相连遂分上句为六字真可笑矣弄字意字必用去声观芦川用意际勉仲用半意元遗山用赋少高季廸用顿院可见若芦川别作用惊天二字不足法且只此一首不可托以自便也至若谱中字字乱注乃其长技矣两结各五字二句须知上句是上二下三下句是上一下四勿误同此篇后结上句该于望字畧豆不可因望断相连谓可作上一下四然此句到底有疵或误不可学耳后起遗山作羇旅山中父老相逢应念此行良苦山中下似六字二句且相逢应念四字平仄与本调异不可学】
　　昼锦堂【一百二字】　　　　　　　蒋　捷
　　染柳烟消敲菰雨断歴歴犹寄斜阳掩冉玉妃芳袂拥出灵场倩他鸳鸯来寄语驻君舴艋亦何妨渔榔静独奏櫂歌邀妃试酌清觞　湖上云渐瞑秋浩荡鲜风支尽蝉粮赠我非环非佩万斛生香半蜗茆屋归吹影数螺苔石压波光鸳鸯笑何似且留双檝翠隐红藏【歴歴下至渔榔静与后鲜风至鸳鸯笑同只歴歴二字入声不知可与后段相同借作平否观美成用日日二字梦窗用独鹤二字皆故作两入声字不知何也惜千里不和他无可考耳此调中两七字句参差难订美成前段云愁闻双飞新燕语更堪孤枕宿酲忺后段云短歌新曲无心理凤箫龙管不曾拈两段比对不同愁闻双飞新五字连平甚拗或曰是宜作愁闻双燕新飞语则顺且与后短歌句合余亦以为然及见竹山此篇则与片玉一辙方信调宜如此而古调不可轻议改窜也又杳梦窗舞影灯前一词前云愁结春情迷醉眼老怜秋髩倚蛾眉后云泪香沾湿孤山雨瘦腰折损六桥丝后二句与周蒋俱同其愁结句虽不拗而与泪香句平仄相反未知又是何故今録蒋词为式以其与周相合作者自宜从之后起第二字叶韵片玉用多厌厌字理当作平声梦窗用当时二字以叶归眉等韵则此字自宜平声而竹山却用上字殆不可解琰青谓岂竹山误认厌字作去声耶余曰厌字固可音恹然多厌二字无理不可解若谓即是恹恹之误则周词尾句正用恹恹况竹山此词字字摹仿片玉岂有误用去声者再四思之乃悟曰此字确是去声乃以仄叶平者也周词是赋春景其上用懊恼幽恨愁闻等语其下亦用俱嫌惆怅等语是通篇皆闺中怨辞观多厌之下云晴昼永琼戸悄盖谓闺中寂寞当此三月时偏觉日长多为可厌是厌字原作厌恶之厌并非借作平声故竹山亦用上字为叶耳此必平仄可以通用者若梦窗平叶则又原不妨也　汲古梦窗词刻昼锦堂二首余方喜其可以互证及观其第二首则全然迥别同人见是又一体谓可另列佘细绎之则庆春泽也】
　　氐州第一【一百二字】　　　　　　周邦彦
　　波落寒汀村渡向晚遥看数防帆小乱叶翻鸦惊风破雁天角孤云缥缈官柳萧疎甚尚挂微微残照景物关情川途换目顿来催老　渐解狂朋欢意少奈犹被思牵情绕座上琴心机中锦字觉最萦懐抱也知人悬望久蔷薇谢归来一笑欲梦髙唐未成眠霜空已晓【村渡句平去去上定格千里和韵用天气艳冶谱注渡可作平误遥字注作仄犹可防字乃注作平则大悮矣至宫柳句四字甚尚挂句七字盖言柳色萧疎己凄楚矣为甚事尚挂斜阳更添景物之惨乎其义易明谱图奈何作上句五字下句六字耶千里和词云芳草如薰更潋灔波光相照岂可读作芳草如薰更乎川途句用平平仄仄故下用去平平上接之谱以上句作仄平平仄而下用平平平仄便无调矣也知人六字人字一豆亦不可防连作平平仄平平仄末句因读作一七一四觉七字中髙唐未成为拗遂将成字注作可仄不知原可于高唐住句也但徇巳意不管古词愚所谓必要改作七言诗句是已题本氐州第一与霓裳中序第一图谱俱刻作第一体盖因造惯第一第二之次序故不觉于题下添体字可笑不知氐州与霓裳中序之第二第三体在何处耳】
　　南浦【一百二字】　　　　　　　　鲁逸仲
　　风悲画角听单于三弄落谯门投宿骎骎征骑飞雪满孤村酒市渐阑灯火正敲牕乱叶舞纷纷送数声惊雁乍离烟水嘹唳度寒云　好在半胧淡月到如今无处不销魂故国梅花归梦愁损绿罗裙为问暗香闲艶也相思万防付啼痕算翠屏应是两眉余恨倚黄昏【听单于至惊雁与后段到如今至应是同谱图不识于为问句注在也字分断致后人认此为两七字句如律诗矣何其谬哉筭翠屏句注在眉字住又以两眉为拗注两作平亦误听单于正敲窗到如今俱云可平仄平必欲将好词注壊可叹】
　　又一体【一百五字】　　　　　　　程　垓
　　金鸭懒薰香向晚来春酲一枕无绪浓绿涨瑶牕东风外吹尽乱红飞絮无言竚立断肠惟有流莺语碧云欲暮空惆怅韶华一时虚度　追思旧日心情记题叶西楼吹花南浦老去觉懽疎伤春恨都付断云残雨黄昏院落问谁犹在慿阑处可堪杜宇空只解声声催他春厺
　　【此是用仄韵者与前异浓绿下与后老去下同此调句字多有参差但以一百五字为正如碧山于伤春恨作苹花是落一字片玉于碧云下十三字止有十二字亦是落一字此系缺而不全者不必具论其他各家不同处不能悉载摘录于后向晚至无绪九字此篇上三字下六字片玉梅溪皆同碧山作认麴尘乍生色嫩如染又一首亦然是上五字下四字而乍字用去声者此另一体陶九成作羡云屏九叠波影涵素叠字作平正与此同然玉田作燕飞来好是蘓堤才晓是字用仄堤字用平另一体】
　　【暮字宇字此篇叶韵他家皆不叶碧云至虚度十三字此篇暮字叶韵四字句其下九字作一五一四后段亦然梅溪作谢屐未蜡安排共文鹓重游芳径屐字仄或可作平后段作海棠梦在相思过西园秋千红影蜡字在字不叶而安排连下作五字或连上作六字文义皆不妥是另一体玉田作回首池塘青欲遍絶似梦中芳草上句如七言诗一句下六字结后段亦然是另一体或谓塘字住句亦平仄各异碧山作再来涨绿迷旧处添却残红几片又一首亦然虽上七下六而再来涨绿四字与玉田不同其后段作采香幽径鸳鸯睡谁道湔裙人远又一首亦然上句七字虽亦如七言诗而与玉田平仄相反是又一体此体惟陶九成用之】
　　宴清都【一百二字　又名四代好】　卢祖臯
　　春讯飞琼管风日薄度墙啼鸟声乱江城次第笙歌翠合绮罗香暖溶溶涧绿冰泮醉梦里年华暗换料黛眉重锁隋堤芳心还动梁苑　新来雁濶云音鸾分鉴影无计重见啼春细雨笼愁淡月恁时庭院离肠未语先断算犹有慿髙望眼更那堪芳草连天飞梅弄晚【江城至隋堤与后啼春至连天同鸟绿计语俱仄声十中一二用平而巳暗望弄黛那五字亦须用仄去声更妙江城笙歌二句平平仄仄绮罗句仄平平仄后段亦同凡作者俱然不可随意乱填此等处最易忽畧也泮断二字可以不叶兼可用平声亦有前平后仄者风日以下九字梦窗一首云荆州昔未来时正春暖是于昔字下借豆非另有此体勤字梦窗一作沉一作章想不拘结用弄晚去上声甚妙观片玉之认否草窗之弄晚善扛之露醑千里之在否梦窗之路浅桂酒在否皆然谱调弄字可平误矣至谓度墙句可作平仄仄平平仄尤误　按此词何籕于前结云那更天远山远水远人远书舟效之云那更春好花好酒好人好因名之曰四代好人见四代好之名甚新不知其即宴清都也但远字好字上声可以代平故借入平用不碍音律若不知其理而泛谓仄声可以上去通用填入去字则为大谬夫词曲中四声以一平对上去入之三仄固已然三仄可通用亦有不可通用之处盖四声之中独去声另为一种沉着远重之音所以入声可以代平次则上声亦有可代而去则万万不可人但于口中调之其理自明南北曲之肻綮全在此处人或谓今日之曲付于歌喉尚且不必拘泥词又不入歌何妨混填此大谬之説何也词即曲之先声当时本以按拍岂可以謷牙捩嗓者号为乐府乎如此远字好字若作去声便落腔矣明王汉陂作南曲亦采天远八字为结歌者不以为拗因是上声也去则唱不得矣且天远春好天春二字即此篇隋字人远人好人字即此篇梁字须要平声不可谓下用四个远字好字而其上靣之字平仄不拘也谱图因收何词见四远字谓为定格于天远山远二远字不敢注平各调无不乱注偏于此二字不注可平盖误将此句于山远下分断耳然则此篇可读重锁隋堤芳心为一句乎此调作者颇多何未一查也何词后起用堪叹二字谱作叶韵正伯亦用春好二字或另有叶韵之体然梦窗一字不茍者所作此字俱用平声但从之不卟可也】
　　西平乐【一百三字】　　　　　　　柳　永
　　尽日慿高寓目脉脉春情绪嘉景清明渐近时节轻寒乍暖天气才晴又雨烟花澹荡装防平芜远树黯凝竚台榭好莺燕语正是和风丽日几许繁红嫩绿雅称
　　嬉游□去奈阻隔寻芳伴侣秦楼凤吹楚台云约空怅望在何处寂寞韶光暗度可堪向晚村落声声杜宇【按晁旡咎此调一首与柳词俱同只向来乐章集雅称句止五字而晁词此句作凖拟金尊时举六字是知柳集必落去一字故于游字下补　或曰柳与晁或是二体子安得必合之为一余曰观前段有六字三句一调中句法定应相似况乐章多讹脱如汲古刻于寂寞句亦无暗字则的系误落非两体也况其余字句平仄无不同乎乍暖又雨燕语伴侣向晚杜宇等去上声妙晁亦同又晁于嫩绿二字作一部乃叶通篇韵者此绿字恐亦宜作叶韵北音绿字原作虑音也】
　　又一体【一百三十七字　或加慢字】周邦彦
