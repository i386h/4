<!-- { "loadSidebar": true } -->
　　【比前于后段第三句多一把字故为九十四字体然照前段及他作此句止宜四字此或偶误不足据也所异者清浅二字俨然叶韵盖后深劝二字是叶前亦相同也但其所作五阕惟此用浅字仄声其余一云新鸿唤凄凉渐入红茰乌帽一云相逢纵相疎胜却巫阳无准一云留连有残蝉韵晩时歌金缕第二字皆作平声非用韵者是可知此调乃另为一体耳其前词相携以下十一字语气蝉联不便分豆大约皆于第二字一顿其下则或于三字或于五字畧断俱无不可也　又按前词昨梦顿醒依约旧时眉翠顿醒二字相连而此词移暮景照越镜乃是三字两句其下意销香断自为四字句又其别作一云晩梦趂邻杵断乍将愁到一云防云断翠羽散此情难问一云此去杜曲已近紫霄尺五多不相合余因再四读而断之曰此词及晩梦防云三处皆是三字两句四字一句前词昨梦顿醒醒字应读平声与前段之锦段锦空相合此去杜曲曲字亦应以入读作平声与其前段之果夜深相合皆上四下六句法镜顿夜杜四去余所谓此与前词另为一体于此更明耳又露罥蛛丝一首于危楼句刻作当时钿钗送遗恨七字乃抄书者因遗字边旁相同偶误多一送字遂使人疑有此体其实此句只六字且加送字不通矣】
　　满庭芳【九十三字】　　　　　　　黄公度
　　一径义分三亭鼎峙小园别是清幽曲栏低槛春色四时留怪石参差卧虎长松偃蹇拏虬携笻晩风来万里冷撼一天秋　优游消永昼琴尊左右宾主风流且偷闲不妨身在南州故国归帆隠隠西昆往事悠悠都休问金钗十二满酌听轻讴
　　【怪石二句与故园二句皆作对偶如雨中花慢调中二语此知稼翁所独也】
　　又一体【九十五字　又名鏁阳台　满庭霜】　　　　程　垓
　　南月惊乌西风破雁又是秋满平湖采莲人尽寒色战菰蒲旧信江南好景一万里轻觅莼鲈谁知道吴侬未识蜀客巳情孤　凭高増怅望湘云尽处都是平芜问故乡何日重见吾庐纵有荷纫芰制终不似菊短篱疎归情逺三更雨梦依旧绕庭梧
　　【前后第七句比前词俱多一字不作俪语此通用体也后起二字不用韵问故乡五字亦与前异　沈选词后起云有舟中弦管终不似句云不道是个老儒生谁知道句平叶望故乡二句云总成就天涯一病身此非词选乃笑林耳】
　　又一体【九十五字】　　　　　　　黄庭坚
　　修水柔蓝新条淡緑翠光交映虚亭锦鸳霜露荷径拾幽苹香度栏杆屈曲红妆隠薄绮疎樝风清夜横塘月满水净见移星　堪听微雨过媻姗藻荇琐碎浮萍便移转吴牀湘簟方屏练霭鳞云旋满声不断檐响风铃重开宴瑶池雪沁山露佛头青
　　【香度下与后练霭下同便移转句转字仄牀字平与前词异此两体随意不拘　按此调作者如林尝细加玩校其中仄韵住句者须留意不可以其调太穏熟率笔填之大抵次句淡緑二字淡字平仄不拘霜露必用平仄屈曲月满藻荇旋满雪沁俱要仄仄是此调中得法处荷字水字山字以用平为主上入亦不妨切不可用去声古词岂无一二出入然歴查诸大家名词无不如前说者人但平心考古而更调其音响自知愚言之非穿凿耳谱图分句注字俱不可从　晁无咎一首次句乗槎心闲懒乃误多一字无此体又小晏于红妆隠下七字作可怜流水各东西句法乃如诗句此必传讹无此体也观其后段仍用上三下四可知谱图以微雨过连下作七字句非后起二字用叶为正此篇为涪翁最整练当行之作】
　　潇湘夜雨【九十三字】　　　　　　赵长卿
　　斜点银缸高擎莲炬夜深不耐微风重重帘幙卷堂中香渐逺长烟袅穟光不定寒影摇红偏竒处当庭月暗吐焰如虹　红裳呈艳丽娥一见无奈狂踪试烦他纎手卷上纱笼开正好银花照夜堆不尽金粟凝空丁宁语频将好事来报主人公
　　【此调与满庭芳相近而实不同或曰此即满庭芳起三句无异重重帘幙句虽止七字然其后段试烦他九字与满庭芳无异则此句或于卷堂中上落二字未可知前结句虽只四字然其后结与满庭芳无异或于吐焰上下落一字亦未可知后起是丽字断句娥字上亦落一字故周紫芝集潇湘夜雨凡四首实即满庭芳是一调而异名耳余曰此说固是但其中前后两七字句对偶整齐揣其音响竟与满庭芳相去甚逺岂可将香渐逺与开正好亦各删一字以合满庭芳调乎其另为一调无疑故列于此本谱欲黜新名复古调然实系殊体不敢不收也选声旣收潇湘夜雨调而不收此词反收紫芝之真满庭芳以为式则不可解矣】


　　词律巻十三
　　钦定四库全书
　　词律巻十四
　　宜兴万树撰
　　如鱼水【九十三字】　　　　　　　栁　永
　　轻霭浮空乱峰倒影潋滟十里银塘绕岸垂杨红楼朱阁相望芰荷香双双戏鸂鶒鸳鸯乍雨过兰芷汀洲望中依约似潇湘　风淡淡水茫茫动一片晴光画舫相将盈盈红粉清商紫薇郎修褉饮且乐仙乡便归去徧歴鸾坡凤沼此景也难忘
　　【栁词僻调难得如此严整者　愚谓中字恐是里字乍雨过下当作兰芷汀洲望里为一句依约似潇湘为一句正与后结二句相符盖此调前段绕岸下后段画舫下字句无不合辙兰芷句必系六字耳或曰人方以君为穿凿似此词颇顺妥即如其旧亦无不可若执此说则穿凿之毁更不免矣相与一笑】
　　梅子黄时雨【九十四字】　　　　　张　炎
　　流水孤村爱尘事顿消来访深隠向醉里谁扶满身花影鸥鹭惊看相比痩近来不是伤春病嗟流景竹外野桥犹系烟艇　谁引斜川归兴便啼鹃纵少无奈时听待棹击空明鱼波千顷弹断琵琶留不住最愁人是黄昬近江风紧一行栁丝吹暝
　　【鸥鹭句多刻鸥鹭相看如痩词综亦相仍録之但于如字下注云一作惊相比余考此调前后只头尾稍变自来访下俱系相同鸥鹭句正与后段弹断句合断宜七字若作如痩语甚晦或作鸥鹭惊相比痩亦少一字观玉田自注题下曰病中懐归盖其意谓病而消痩竟与鸥鹭同故鸥鹭见之讶其痩甚与已相比故曰鸥鹭惊看相比痩也或去相比字或去看字则意难解而调亦失矣顿字访字野字系字奈字用仄方是此词声响若依图谱乱注可平可仄每句虽觉顺便奈不是梅子黄时雨何醉里外野纵少之去上比痩之上去皆妙甚可法】
　　尾犯【九十四字】　　　　　　　　吴文英
　　翠被落红妆流水腻香犹共吴越十载江枫冷霜波成缬灯院靓凉花乍剪桂园深幽香旋折醉云吹散晩树细蝉时替离歌咽　长亭曽送客偷赋锦雁留别泪接孤城渺平芜烟濶半菱镜青门重售采香堤秋兰共结故人顦顇逺梦越来溪畔月
　　【腻字两个共字乍字旋字雁字俱去声各家皆然此系用字要紧处勿为谱注所误若细字离字则平仄可通用也乍剪去上晩树锦雁上去俱妙梦窗别作及竹山耆卿等皆同送字半字故字亦须去声逺梦句梦窗别作满地桂隂无人惜与此异说详后注】
　　又一体【九十五字　又名碧芙蓉】　　　　　　蒋　捷
　　夜倚读书牀敲碎唾壶灯晕明灭多事西风把斋铃频掣人共语温温芋火雁孤飞萧萧检雪徧阑干外万顷鱼天未了予愁絶　鸡边长剑舞念不到此様豪杰痩骨棱棱但凄其衾铁是非梦无痕堪记似双瞳缤纷翠缬浩然心在我逢着梅花便说
　　【念不到比前多一字尾句用上三下四与他家不同】
　　又一体【九十五字】　　　　　　　栁　永
　　夜雨滴空堦孤馆梦回情绪萧索一片闲愁想丹青难貌秋渐老蛩声正苦夜将阑灯花渐落最无端处忍把良宵只恁孤眠却　佳人应怪我自别后寡信轻诺记得当时剪香云为约甚时向幽闺深处按新词流霞共酌再同欢笑肻把金玉珍珠博
　　【按此词旧草堂所收而乐章片玉词皆载之然玩其语句则为栁作无疑但栁集止作别后寡信轻诺少一自字此字虽可有可无而有之为妥词字汲古栁集误刻调字不可错认于此字用去声也尾句较前两词又各异愚谓依吴词逺梦句蒋词我逢着句顺而易填然此肻把句与梦窗别作满地桂隂句相合必有定格从之为是故虽同是九十五字特具列于此以备防考盖作谱欲使人明白易晓若选声葫芦啸余而删其各体惟畧注题下欲取简省谓小册便携未免晦而难考耳至谱图注肻把金三字可作平平仄不知出于何典此亦乱注中之最无理者而梦渐后共等去声字皆云可平亦误甚　貌字正韵在入声六药韵读若莫音乃描画人物荀子貌而不切杨妃传命工貌妃子别殿韩诗不得画师来貌取杜诗屡貌寻常行路人皆谓写人容貌也啸余注叶未详疑从卜各反一作邈非沈天羽云貌字于义合邈字于韵合词韵貌字作转韵亦通观此等注皆因未识貌字入声故纷纷如此可叹哉】
　　又一体【九十八字】　　　　　　　栁　永
　　晴烟羃羃渐东郊芳草染成轻碧野塘风暖游鱼动触冰凘微坼几行断雁旋次第归霜碛咏新诗手撚江梅故人赠我春色　似此光隂催逼念浮生不满百虽照人轩冕润屋金珠于身何益一种劳心力图利禄殆非长防除是恁点检笙歌访寻罗绮消得
　　【首句四字起韵刻本误羃作幕便不是韵矣劳字刻方亦误或谓野塘句应于动字分断则下句五字便合前调想丹青句法余谓此本两体不可彊同及读后晁词深溪池底句益信余言非妄又或谓此十二字宜作两六字读未审然否】
　　又一体【九十九字】　　　　　　　晁补之
　　庐山小隠渐年来疎懒浸浓归兴防桥飞过深溪池底奔雷余韵香炉照日望处与青霄近想羣仙呼我应还怪晓来鬓丝垂镜　海上云车囘轫少姑传金母信森翠裾琼佩落日初霞纷纭相映谁见湖中景花洞里杳然渔艇别是个潇洒乾坤世情尘土休问
　　【怪晓来句比前词多一字但栁作前后两结上七下六相同此作后结与栁合其前结多一字恐误耳鬓丝亦应作丝鬓乃与后尾及栁同琴趣刻本鬓字讹须故知此句必有误处今不敢辄谓与前一体同故另收于此作者自照栁填之足矣】
　　雪梅香【九十四字】　　　　　　　栁　永
　　景萧索危楼独立面晴空动悲秋情绪当时宋玉应同渔市孤烟袅寒碧水村残叶舞愁红楚天濶浪浸斜阳千里溶溶　临风想佳丽别后愁顔镇敛眉峰可惜当年顿乖雨迹云踪雅态妍姿正欢洽落花流水忽西东无憀恨相思意尽分付征鸿
　　【当时下与后顿乖下同此调惟耆卿有之他无可考其平仄自应守之乃谱于第一景字便注可平竒矣渔市句与雅态句只第一字平仄可通用余乃铁板定格必如此方成为雪梅香调也谱乃于下五字云可作仄平平仄仄盖欲与下句相对作七言诗一联后之趂便者悉从之矣岂非作俑者之过乎或谓风字非叶然过变处于第二字俨然用韵不敢谓其偶合也】
　　金浮图【九十四字】　　　　　　　尹　鹗
　　繁华地王孙富贵玳瑁筵开下朝无事压红裀凤舞黄金翅玉立纎腰一片掲天歌吹满目绮罗珠翠和风淡荡偷散沈檀气　堪判醉韶光正媚折尽牡丹艳迷人意金张许史应难比贪恋欢娱不觉金乌坠还惜防难别易金船更劝勒住花骢辔
　　【前后整对后段不应偏少乃金张上落去一便字金乌下落去一西字作者竟与前段同填可也判字宜作平声】
　　一枝春【九十四字】　　　　　　　周　密
