<!-- { "loadSidebar": true } -->
　　【起处三句十四字图谱不识合前后为一另立一调作六十三字而于尾句浇奴坟土作坟上土是六十四字矣且即取词中第四语揉碎花笺四字命作调名因即杜撰出许多可平可仄来乃以为谱怪极矣】
　　凤楼春【七十七字】　　　　　　　欧阳烱
　　凤髻緑云丛深掩房栊锦书通梦中相见觉来慵匀面泪脸珠融因想玉郎何处去对淑景谁同　小楼中春思无穷倚阑凝望闇牵愁绪栁花飞起东风斜日照帘罗幌香冷粉屏空海棠零落莺语残红
　　【照帘一作照帘栊词综仍之但前用房栊此处不宜复叶谱图以罗幌句拗因注罗幌香三字可用仄平仄此调自五代迄金元无第二首传世者何从知幌字可平耶此句或当在幌字断句而帘字上尚有绣字或珠字耳即谓幌字或是帏字之讹亦止可存其臆说相传巳久岂可竟改其平仄以示后人乎】
　　一丛花【七十八字】　　　　　　　秦　观
　　年来今夜见师师双颊酒红滋疎帘半卷微灯外露华上烟袅凉飔簮髻乱抛偎人不起弹泪唱新词　佳期谁料久防差愁绪暗萦丝相应妙舞清歌夜又还对秋色嗟咨惟有画楼当时皓月两处照相思
　　【前后同露华上又还对多用仄平仄或有用仄平平仄仄平者乱字画字必用去声即不能亦用上入声必不可用平此为定格如子野用渐细东坡用纵少惜香用乍厚等字可见书舟放翁于此句用平平仄仄则又一格亦可从也　惜香一首第四句作东西芳草漫茸茸系误刻无此体】
　　阳闗引【七十八字　又名古阳闗】　晁补之
　　草草蛩吟噎暗栁萤飞灭空庭雨过西风飘黄叶巻书帷寂静对此伤离别重感叹中秋数日又圆月　沙觜樯竿上淮水濶有飞鳬客词珠玉气冰雪且莫教皓月照影惊华发问几时清樽夜景共佳节
　　【巻书帷与且莫教二句句法用巻且二字领句与下对此句照影句如五言诗者不同不可不知　按寇莱公作前结云动黯然知有后防甚时节后结云念故人千里自此共明月有字里字俱用上声不拘也空庭以下前后相同有飞鳬客仄平平仄与前异而飞鳬二字相连寇云叹人生里叹字亦仄人生亦连气字用去声与前异寇亦用易字必非偶合作者须留意焉谱图将西风连上作七字词珠玉连下作六字前结一三一七后结两五俱误　按第一草字恐误】
　　金人捧露盘【七十九字　西平曲又名上西平】　程　垓
　　爱春归忧春去为春忙旋检雨障云妨遮红防緑翠帏罗幙任髙张海棠明月杏花天更惜浓芳　唤莺吟招蝶拍迎栁舞倩桃妆尽呼起万籁笙簧一觞一咏尽教陶泻绣心肠笑他人世漫嬉游拥翠偎香
　　【此调因有别名故各书多复收之而图谱乃收至三体既收金人捧露盘与上西平又收一元人词上南平调竒絶盖啸余于两结原读作一七字一四字故图谱亦以杏花天三字属上句而啸余所收之词于天字用仄图谱所收之词于天字用平且偶于通篇韵合故以为另一体而列之又其后段于尽呼起至绣心肠云洗五州妖气闗山巳平全蜀风行何用一泥丸是于州字豆山字叶蜀字句丸字叶者图谱误认洗五州妖气为一句闗山巳平为一句全蜀风行为一句何用一泥丸为一句则此词比前词原未尝有异而读者差到底故遂另列一体耳岂非竒絶乎又稼轩集九衢中一首前结云自怜是海山头种玉人家乃于自怜是一句内落去一字观其后段仍是两句十一字可知谱因将自怜是连下作十字句故认为另格然则如东浦刻后结不如早问溪山髙养吾慵亦不管其是误落而亦可另收一体耶总之此调起处三字三句换头三字四句其余字字相同岂有前后互异之理书籍之误刻者甚多安可不一细心体认凡读书皆然不独一词也　芦川后起作名与利不必学】
　　望云涯引【七十九字】　　　　　　李　甲
　　秋容江上岸花老苹洲白露湿蒹葭浦屿渐増寒色闲渔唱晚鹜雁惊飞处映逺碛数防轻帆送天际归客凤台人散漫囘首沉消息素鲤无凭楼上暮云凝碧晓向西风下认逺笛宋玉悲怀未信金尊消得
　　【此词后段比前少闲渔唱晚四字尾句多一字愚以为不全之调也盖尾句或多或寡词原有换尾之例若通篇前后字句平仄音响皆同而中间缺去四字则各调无此例故谓其不全惜他无可考证耳】
　　梦还京【七十九字】　　　　　　　栁　永
　　夜来匆匆饮散欹枕背灯睡酒力全轻醉魂易醒风揭帘栊梦断披衣重起悄无寐　追悔当初绣阁话别太容易日许时犹阻归计甚况味旅馆虚度残嵗想娇媚那里独守鸳帏静永漏迢迢也应暗同此意
　　【无可引证姑为分句恐有差落未必确然】
　　山亭栁【七十九字】　　　　　　　晏　殊
　　家住西秦赌博艺随身花栁上鬬尖新偶学念奴声调有时髙遏行云蜀锦纒头无数不负辛勤　数年来往咸京道残杯冷炙谩消魂衷肠事托何人若有知音见采不辞遍唱阳春一曲当筵落泪重掩罗巾
　　【花栁下与后衷肠下同】
　　又一体【七十九字】　　　　　　　杜安世
　　晓来风雨万花飘落叹韶光虚过却芳草萋萋映楼台淡烟漠漠纷纷絮飞院宇燕子过朱阁　玉容淡妆添寂寞檀郎孤愿太情薄数归期絶信约暗添春宵恨平康恣迷欢乐时时闷饮緑醑甚转转思量着
　　【用仄韵而首句不起韵次句四字前结五字后结六字芳草下暗添下各十一字皆上四下七俱与前调异姑分其句然或有讹脱也暗添添字该仄其误尤明】
　　镇西【七十九字】　　　　　　　　蔡　伸
　　秋风吹雨觉重衾寒透伤心聴晓钟残漏凝情久记红牕夜雪促膝围炉交杯欢酒如今顿孤欢偶　念别后菱花清镜里眉峰暗鬭想标容怎禁销瘦忍囘首但云牋墨妙鸳锦啼妆依然似旧临风泪霑襟袖
　　【后段想标容以下与前段同念别后仄平仄莫误】
　　又一体【七十九字　　本集作小镇西】　　　　　栁　永
　　意中有个人芳顔二八天然俏自来奸黠最竒絶是笑时媚靥深深百态千娇再三偎着再三香滑久离缺夜来魂梦里尤花殢雪分明似旧家时节正懽悦被鸡声唤起一场寂寞无眠向晓空有半牕残月
　　【首句五字次句四字无眠向晓不叶韵与前词异或云前词或亦五字起余谓秋风吹雨如何觉起来除是脚字则可　按此调天然俏以下前后相同久离缺三字系后段换头句前词甚明汲古误将此三字赘附前尾遂失却此调之体况论文义亦云离别巳久而夜来梦中犹是旧时光景乃正当欢悦却又被鸡声惊觉也岂可割一句搭上截耶本应改正今仍旧録之者因欲览者与前蔡词相较自见分明耳一场以下十四字若照前词原可作一场寂寞一句无眠向晓一句空有半窗残月一句但前段是笑时以下不可如此分读故注断句如右】
　　小镇西犯【七十一字】　　　　　　栁　永
　　水乡初禁火青春未老芳华满栁汀烟岛波际红帏缥缈尽杯盘小歌袚褉声声谐调　路辽绕野桥新市里花秾妓好引游人竞来欢笑酩酊谁家年少信玉山倒家何处落日眠芳草
　　【汲古亦将路辽绕三字属上段又袚字重写今改正落日句五字比前结异玉字照前似应作平声杯盘玉山皆四字句中用二字相连者不可不知　本谱以字少者居前此调因题有犯字必非镇西全体故以列于正调之后】
　　红林檎近【七十九字】　　　　　　方千里
　　晓起山光惨晩来花意寒映月衣纎缟因风佩琅玕三弄江梅聴彻几防岸栁飘残宛然舞曲初翻帘影卷波澜　把酒同唤醉促膝小留欢清狂痛饮能消多少杯盘况人生如寄相逢半老嵗华休作容易看
　　【起四句后起二句竟是五言古诗甚拗结一句亦拗但此系美成按腔制体有冬初雪景二首平仄相同千里和之亦一字不异是知调格应是如此不可任意更改不然美成既苦守不变千里又苦相模彷何其迂拙大逊今人之巧便乎于此可悟词律之严愚之迂拙见哂于今人而或见谅于古人处亦可稍自白巳乃图谱无一字不改拗为顺不知皆改顺为拗矣每见今之名流云作词但要錬字尖新链句妥俊读之谐耳即为甚工必费心力求合于古毋乃愚而无益余词若然则随意做成长短句便是词矣何必更名为某调某调耶未有名为某某调而平仄字句故与相乖之理如五七言古诗而彊名曰律岂理也哉　衣字去声影字周用池字初疑千里和周词一巻步趋不差分寸此字何以不守及观清真雪词亦用手字故千里不妨亦用上声耳】


　　词律巻十一
　　钦定四库全书
　　词律巻十二
　　宜兴万树撰
　　过涧歇【八十字】　　　　　　　　晁补之
　　归去奈故人尚作青眼相期未许明时归去放怀处买得东臯数亩静爱园林趣任过客剥啄相呼书扃戸堪笑儿童事业华颠向谁语草堂人悄圆荷过微雨都付邯郸一枕清风好梦初觉砌下槐影方停午
　　【草堂旧刻及各选俱载栁七淮楚旷望极一首久而传讹于后段落去二字啸余乃因而作谱硬注字句图谱因之遂为千古贻误今以无咎词为据并録栁作于后以证讹脱之说】
　　【淮楚旷望极千里火云烧空尽日西郊无雨厌行旅数幅轻帆旋落舣棹蒹葭浦避畏景两两舟人夜深语　此际争可便恁奔利名九衢尘里衣冠冒炎暑囘首江乡月观风亭水边石上幸有散发披襟处首句两字起韵次句三字千里句六字尽日句六字晁词明明可证也而谱注云首句七字以里字为起韵是一注而破乱三句失一楚字韵反妄添一里字韵岂不大误且此阕是鱼虞韵岂首句便借支字韵乎而淮字注可仄避字可平夜深注可平仄必欲改尽此调而后巳矣后段九衢以下与前词草堂以下字字相同则九衢之上该有十一字今落去二字止存九字因而不可句豆据愚揣之必奔字与名字下各落一字或是奔驰利名路耳故下便接九衢冒暑等语于理为当而谱乃硬注此际争可便为一句恁奔至尘里为一句岂不大误又自以恁奔利名为拗因注此四字平仄皆可反用岂不误而又误盖以里字为卟即首句里字起韵之说栁七纵有俳俗之谤岂意至五六百年后又以不识韵之罪加之乎况恁奔是何言语夫旧刻传讹非后人之过但阙疑则可若彊不知以为知则自误不可况以误人乎】
　　安公子【八十字】　　　　　　　　栁　永
　　长川波潋灔楚乡淮岸迢逓一霎烟汀雨过芳草青如染驱驱携书剑当此好天好景自觉多愁多病行役心情厌　望处旷野沉沉暮云黯黯行侵夜色又是急桨投村店认去程将近舟子相呼遥指渔灯一防
　　【惟耆卿有此词他无可证　按此调当作三叠长川至如染驱驱至情献字句相同宜分作两段所谓双拽头也】
　　又一体【一百二字】　　　　　　　陆　游
　　风雨初经社子规声里春光谢最是无情零落尽蔷薇一架况我今年憔悴幽牕下人尽怪诗酒消声价向药炉经卷忘却莺牕栁榭　万事收心也粉痕犹在香罗帕恨月愁花争信道如今都罢空忆前身便面章台马因自来禁得心肠怕纵遇歌逢酒但说京都旧话【此调整顺可从前后段同】
　　又一体【一百四字】　　　　　　　晁补之
