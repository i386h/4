<!-- { "loadSidebar": true } -->
　　天南游客甚而今却送君南国西风万里无限吟蝉暗续离情如织秣马脂车去即去多少人惜望百里烟惨云山送两城愁作行色　飞帆过浙西封域到秋深且舣荷花泽就船买得鲈鳜新谷破雪堆香粒此兴谁同须记东秦有客相忆愿听了一阕歌声醉倒今日【此系词综所载与屯田晓风残月词相符只君字栁用雨字或可不拘不如依栁为是而飞帆句栁云多情自古伤离别如七言诗句此则上三下四不同自应从栁词所以取此者欲广见闻也甚而今八字栁云对长亭晚骤雨初歇是晚字断句此应于今字作豆荩此八字总一气亦于却字借豆耳秣马以下十一字栁云执手相看泪眼竟无语凝咽谱分上作六字句下作五字句大差而语凝二字注可用平仄送两城句栁云暮霭沉沉楚天濶注可用平平仄仄平平仄鲈字注可仄须记下八字栁云应是良辰好景处设注谓良辰好景可用仄仄平平更差】
　　眉妩【一百三字　又名百宜娇】　　王沂孙
　　渐新痕悬栁澹影穿花依约破初暝便有团圆意深深拜相逄谁在香径画眉未稳料素娥犹带离恨最堪爱一曲银钩小寳帘挂秋冷　千古盈亏休问叹谩磨玉斧难补金镜太液池犹在凄凉处何人重赋清景故山夜永试待他窥戸端正看云外山河还老桂花旧影【便有至离恨与后太液至端正同畵眉未稳故山夜永用去平去上真名笔也观石帚翠尊共欵乱红万防可见图谱奈何以意窜定乎其余破在带挂补赋戸等字俱用仄是定格石帚后起云无限风流疎散谱因注二字叶韵起观此篇则知非叶也　按石帚于前尾五字云爱良夜微暖是上一下四此则上二下三句法各异又石帚后结云又争似相携乘一舸镇长见乘一舸下与此篇不同想亦可如此然石帚在前定宜从之此所以载碧山此篇者正欲人两相对勘以见用字之法也愚又疑此或是还老桂旧花影于桂字豆本与姜同而误以桂花连写耳　按此调俱作百宜娇不知百宜娇另有一体系一百五字】情久长【一百三字　或作情长久】　吕渭老
　　锁牕夜永无聊尽作伤心句甚近日带红移眼梨脸择雨春心偿未足怎忍听啼血催归杜宇暮帆挂沉沉暝色衮衮长江流不尽来无据　防检风光岁月今如许趂此际浦花汀草一棹东去云牕□雾阁洞天晓同作烟霞伴侣算谁见梅帘醉梦栁陌晴游应未许春知处【尽作至择雨与后岁月至东去同怎忍听以下与后洞天晓以下同只云窗雾阁一句四字与春心偿未足五字异是必云窗句下缺一字故以□补之择字必系挥字之讹此调止圣求二首平仄相同不可乱改其第二首于棹字作平必系误刻此字对上脸字也至梨脸句作天外飘逐其通篇用里睡等韵逐字失叶亦必误刻或是飘逐天外倒写耳】
　　迎新春【一百四字】　　　　　　　栁　永
　　嶰管变青律帝里阳和新布晴景回轻煦庆喜节当三五列华灯千门万戸遍九陌罗绮香风微度十里燃绛树鳌山耸喧喧箫鼓渐天如水素月当午香径里絶缨掷果无数更阑烛影花隂下少年人往往竒遇太平时朝野多欢民康阜堪随分良聚对此争忍独醒归去【按此调必系双叠或当于箫鼓下分段或曰渐天如水二句似对此争忍一句恐于当午下分段总无他词可证难以臆断也】
　　合欢带【一百四字】　　　　　　　杜安世
　　楼台高下玲珑鬭芳树绿隂浓芍药孤栖香艶晚见樱桃万颗初红巢喧乳燕珠帘镂曵满戸香风罩纱帏象牀屏枕昼眠才似防胧　起来无语更兼慵念分明事成空被你厌厌牵系我怪纎腰绣带寛松春来早是分飞两处长恨西东到如今扇移明月簟铺寒浪与谁同【鬬芳树至屏枕与后念分明至明月同然观前结与后载栁词恐尾句误多与字也分明明字疑误此字即前段树字恐原系分手分袂分别之类耳此篇调明字稳可学】
　　又一体【一百五字】　　　　　　　栁　永
　　身材儿早是妖娆算举措实难描一个肌肤浑似玉更都来占了千娇妍歌艶舞莺惭巧舌栁妒纎腰自相逢便觉韩娥价减飞燕声销　桃花零落溪水潺湲重寻仙径非遥莫道千金酬一笑便明珠万斛须邀檀郎幸有凌云词赋掷果风标况当年便好相携凤楼深处吹箫
　　【首句比前调多一字自相逢下前词一四一六此一六一四后起两四一六亦与前异后结与前调之前结同而便好相携四字平仄亦异】
　　月中桂【一百四字】　　　　　　　赵彦瑞
　　露醑无情送长歌未终己醉离别何如暮雨酿一襟凉润来留佳客好山侵座碧胜昨夜疎星淡月君欲翩然去人间底许员峤问帆席　诗情病非畴昔赖亲朋对影且慰良夕风流雨散定几回肠断能禁头白为君烦素手荐碧藕轻丝细雪去去江南路犹应水云秋共色【已醉至然去与后且慰至南路同长歌未终用平平去平己醉句且慰句用仄仄平仄问帆席用去平仄皆不可擅改暮字雨散雨字皆仄淡细皆去妙送酿胜赖定荐等为领句字尤须去声影字不可用去】阳春【一百四字　或加曲字】　　　杨旡咎
　　蕙风轻莺语巧应喜乍离幽谷飞过北牕前迎清晓丽日明透翠帏縠篆台芬馥初睡起横斜簮玉因甚自觉腰肢瘦新来又寛裙幅　对清镜无心欣梳裹谁问着余酲带宿寻思前懽往事似惊回好梦难续花亭徧倚槛曲厌满眼争春凡木尽顦顇过了清明愁红惨绿【按此调与梅溪杏花烟一首同只因甚二句上七下六史云还是寳络雕鞍被莺声唤来香陌乃上六下七无他作可证作者随所择从之可也至其平仄处与史皆合如丽日明透史云旧火销处图谱乃谓可用平仄仄平对清镜句史云记飞盖西园寒犹疑图谓飞西犹三字可仄又谓思字回字可仄梦字并厌满过了惨字俱可平不知何据徧倚槛曲四仄史云故里信息亦改信字可平皆出自新裁者尽顦顇句八字愁红句四字无可疑也史云奈芳草正锁江南梦春衫怨碧上云故里信息俱无故此句言江南之梦亦被芳草锁住耳图乃读作上七字下五字梦春衫如何解　按丽日句史云旧火销处近寒食愚谓火字与此篇日字恐是作平高明者试于口中调之以为何如欣字应是忺字】
　　绮罗香【一百四字】　　　　　　　张　翥
　　燕子梁深秋千院冷半湿垂阳烟缕怯试春衫长恨踏青期阻梅子后余润留寒藕花外嫩凉锁暑渐惊他秋老梧桐萧萧金井断蛩暮　薰篝须待被暖催雪新词未稳重寻笙谱水阁云牕总是惯曾经处曾信有客里关河又怎禁夜深风雨一声声滴在疎篷做成情味苦【怯试至梧桐与后水阁至疎篷同催雪句六字旧刻梅溪做冷欺花一首此句作还被春潮急盖急字上落一晚字也歴查他家俱作六字可证后起六字须用三平三仄间有用平平仄平平仄者十中之一耳前结金井断蛩暮必用平仄仄平仄后尾味苦二字必用去上声更有细处如秋千院冷新词未稳则用平平仄仄垂杨烟缕重寻笙谱则用平平平仄踏青期阻嫩凉销暑惯曾经处夜深风雨则用仄平平仄此则词中用字关键处如谓鄙言为凿请騐诸古人名词可也　按前结句后起句后结二句俱与齐天乐平仄脗合不可为谱注淆惑情味二字必须相连説见齐天乐下】
　　霜花腴【一百四字】　　　　　　　吴文英
　　翠微路窄醉晚风慿谁为整欹冠霜饱花腴烛销人瘦秋光做也都难病懐彊寛恨雁声偏落歌前记年时旧宿凄凉暮烟秋雨野桥寒　妆压髩英争艶度清商一曲暗坠金蝉芳节多隂兰情稀防晴晖称拂吟牋更移画船引佩环邀下婵娟算明朝未了重阳紫萸应耐看【霜饱至凄凉与后芳节至重阳同病怀句更移句用仄平仄平图以懐字可仄悮也至认烟字为叶而以记年时旧宿为五字句凄凉暮烟为四字句尤误晚风慿图谓可平仄仄犹可若雁字佩字改平而偏字改仄则此二句失调矣此腔是梦窗自制惟有此曲何所见为可改乎】
　　西湖月【一百四字】　　　　　　　黄子行
　　初月挂林梢又一度西园探梅消息粉墙朱戸苔枝露蕋淡匀轻饰玉儿应有恨为怅望东昏相记忆便解佩飞入云阶长伴此花倾国　还嗟瘦损幽人记立马攀条倚栏横笛少年风味拈花弄蕋爱香怜色扬州何逊在试防染吟牋留醉墨谩赢得疎影寒牕夜深孤寂【此调二首黄注自度商调查他家别无同作者其平仄二首如一自当恪守不可乱填别一首谩赢得句刻本作消瘦沈约诗腰乃消瘦上落了一字故图谱收作一百三字误也况此词两段字句相同只前结六字后结四字比前少长伴二字耳前起句六字即同后起句六字图谱见其别作云湖光冷浸玻瓈荡一饷薰风小舟如叶竟不及观其此篇而遽录之遂以荡字连上读不知此荡字盖指下小舟非指上湖光有何难明处乎岂此篇亦可读作初月挂林梢又乎其别作之后段又注六字何不亦读作殢人小摘墙榴为乎异哉异哉谱图等书毎遇四字槩作平平仄仄与仄仄平平不知此中正有大分别处如此篇探梅句倚栏句是仄平平仄此是上三句住语其下三句亦俱四字而第一句用仄平平仄第二句必须用平平仄仄第三句则仍用仄平平仄抑扬顿挫方为有调此是词中深微处而亦是词中明显处须悟此理便可操钥以开各调之关锁矣彼乱填乱注者岂解此哉如图谱所收此调即黄子行首作其余字字相同不必言矣所谓四字三句者前云藕花十丈云梳雾洗翠娇红怯后云旧游如梦新愁似织泪珠盈睫岂不与此篇一辙故不惮饶舌而详录之以证鄙言之不妄云】
　　绮寮怨【一百四字】　　　　　　　周邦彦
　　上马人扶残醉晓风吹未醒映水曲翠瓦朱檐垂杨里乍见津亭当时曾题败壁蛛丝罩淡墨苔晕青念厺来岁月如流徘徊久叹息愁思盈　去去倦寻路程江陵旧事何曾再问杨琼旧曲凄清敛愁黛与谁听樽前故人如在想念我最关情何须渭城歌声未尽处先泪零【查宋词止此一首无可据正元人王学文有一词字句与此俱同只平仄稍异今取注于旁学文首次句云忽忽东风又老冷云吹晚隂图谱以忽忽东风为首句又老冷云为次句起韵吹晚隂为三句叶韵竒乎不竒其词所用韵乃隂林禁深寻临沉心吟音皆十二侵闭口字岂起韵用一云字况又老冷云如何解乎当时二句学文云江南庾郎憔悴睡未醒病酒愁怎禁本上六下八图以江南庾郎为一句憔悴睡未醒为一句病酒愁怎禁为一句又读庾平声遂以江南庾郎四字叠平竟注江南二字可仄又以憔可仄酒可平竒乎不竒敛愁黛六字总读作一句故于黛字云可平而其余之乱图者更不可胜举矣竒乎不竒】
　　送入我门来【一百四字】　　　　　胡浩然
　　荼垒安扉灵馗挂戸神傩烈竹轰防动念流光四序式周回须知今岁今宵尽似顿觉明年明日催向今夕是处迎春送腊罗绮筵开　今古徧同此夜贤愚共添一岁贵贱仍偕互祝遐龄山海固难催石崇富贵籛铿寿更潘岳仪容子建才仗东风尽力一齐吹送入此门来【动念以下与后互祝以下同向今夕句五字即同后仗东风句夕字入作平谱图不识以向今夕分句谓可作平仄仄是字翻作可平竟与后全异矣明日明字妙后子字上声亦可大约调中此等句此一字得平为佳用去声便下乘矣　按词统载此调七十八字一体前段无向今夕以下后段无仗东风以下各十三字乃明人吴鼎芳作不知其何所本歴查唐宋金元皆无此体不足为法选声收之又误刻吴鼎南恐人不知其为明人而学之转谓本谱失载故备注于此】
　　忆瑶姬【一百四字】　　　　　　　蔡　伸
