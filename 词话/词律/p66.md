<!-- { "loadSidebar": true } -->
　　【词调最长者惟此序而最难订者亦惟此序葢因作者甚少惟梦窗数阕与词林万选所收黄在轩一首耳其中句法字法多有不一今细细校定大约从其合者可也起句六字合矣次句五字句法上一下四吴之引鸳鸯戏水凝春空灿绮凝去声黄之卧长龙一带合也次七次六亦合但説字吴他作用纱字碧字説碧入作平而黄用市字仄然照后段儿字应作平声耳次七字人多因横塘棹穿艶锦一曲云润玉瘦冰轻倦浴疑是七言诗一句于冰字读断作上四下三句法而黄作芳草岸湾环半玉似亦可两借不知此作画船载又别作防翼曵扶摇宛转则显然上三下四是本无不合而人误读也次七字俱合次念羇情至轻絮十一字可作上五下六读亦可作一三两四读观吴他作听银水声细梧桐渐搅凉思吴作防碧天连水翻成箭様风快则当为上五下六而观第二段之结及吴他作怕因循罗扇恩疎又生秋意黄作黛眉修依约雾鬟在秋波外则是一三两四者梦窗天吴驾云阆海一篇首段云近玉虚髙处天风笑语飞坠次段云歩新梯藐视年华顿非尘世或者因谓前必上五下六次必一三两四乃是定格余曰非也总之此十一字意义相贯但平仄声响不误便是难订难从处不在此也第二段起句四字次句四字次句五字乃一定之体葢起二句为换头而五字句仍与前段合也人因横塘曲内次句用冉冉迅羽乃上上去上四仄字故读作窗隙流光冉冉一句迅羽愬空梁燕子一句不知四仄乃此调定格此词傍柳系马四字亦然不可截傍柳连上作西湖傍柳亦不可截系马连下作系马趂娇尘也况吴他作清浊缁尘快展旷眼傍危栏醉倚黄作白露横江一苇万顷问灵槎何在快展句一苇句皆四仄尤为明证考此则不惟句法该两四一五而四仄字万无夹一平声如时人所作薄铅不御之理矣所用趂字傍字问字领起五字句正与首段掩沉香句法同次七次六与前合但遡红渐黄作平仄仄幽字吴他作金字平声不字亦作平声黄作沆字去声然照前段迟字应作平耳遡红渐七字本上三下四黄作空翠湿衣不胜寒人多读空翠湿衣此误认也但观前段燕来晚句上三下四原无不合次七字上三下四四词皆合但梦字黄作衬吴他作雨俱仄声且前段此句吴用过倦宛三字黄用半字则此字宜仄乃词统词滙于吴横塘曲刻云记琅玕新诗陈迹搯香痕纤葱玉指陈字乃是平声可疑及查吴本稿则记琅玕新诗细搯早陈迹香痕纤指是细字本是仄声而各书误刻耳因一字之差遂致参差不合甚矣书之不可不细校也次又七字句此句最为可疑论前段晴烟冉冉句则上四下三该如七言诗一句四词皆合而此句独黄作琼田涌出神仙界与前段合若此首断红湿歌纨金缕与他作早陈迹香痕纤指又燕泥动红香流水则用上三下四矣此则依吴依黄可以不拘也次十一字与前合不必再论只斜字吴他作恩字年字平声与前段合而黄作雾字去声此则当依吴为是还字与前为字皆平声而吴他作二首与黄作皆前结用仄次结用平想皆可不拘其难订难从处犹不在此也第三段起处两四一五四词皆同只水郷句句法稍异若作尚水乡寄旅则与前段合观他作叹几萦梦寐可见黄作飞葢蹴鳌背亦不合不必从也乃词统词滙于横塘曲第三段误刻云西湖旧日画舸频移不定叹几萦梦寐霞佩冷飞雨乍湿鲛绡暗盛红泪比前段于频移下多不定二字于霞佩冷下少五字读之再三不解及查本稿则频移下原无不定二字而霞佩冷下乃叠澜不定麝霭飞雨乍湿鲛绡暗盛红泪与前段原合其他作翁笑起离席而语敢诧京兆以后为功落成奇事字字相同奈为后人讹乱耳黄作万选刻云灯火暮相轮倒景隃睇别浦片片归帆共十五字以灯火暮三字抵别后访则其下少四字且失一叶韵句其误不必言矣事往花萎萎字平声亦可作仄读麝霭飞雨敢托京兆等皆仄仄平仄至后之尚染鲛绡则各篇俱用仄仄平平想不拘然用平为有调也次两四字相对下以七字句承之四词皆合只黄作于渔灯句汲古刻云有人剪取江水此乃江字上落一字或吴字或淞字耳次八字上三下五四词皆合次四字次六字又次六字皆合只临分之分字吴他作用头字街字而黄用见字去声不必从也第四段两四一五与前合四词皆同只叹髩侵句横塘曲云也感红怨翠翠字仄声与此相合而黄作寄语休见猜吴他作正午长漏迟猜迟二字想可以平叶仄但寄语二字亦如飞葢二字句法不如上一下四也暗防检以下至慵舞与前段合黄作于首三字句止有洗却二字乃脱去一字吴他作词滙于省惯二字上乃脱一念字也次殷勤至过雁十五字与前段俱合四词亦皆同过字宜仄声读吴他作浪字褉字黄作我字俱仄声不可平也次谩相思下二十二字四词俱合但汲古刻吴他作御炉香分染朝衣袂脱染字耳据此结该六字与两四字或因谓前结亦应以六字领句青楼彷佛临分可以读断不知黄与吴他作不可读断词于结处另异乃是常格第四段尾只还他一六两四可耳总之作词须从其多者须从其全者尤须从其前后相同者便无差谬故以愚见论次如右不知时流肯谓余之狂言为然否也又汲古载梦窗稿附絶笔一首即天吴一曲而残阙几半毛氏未订并载于帙耳　按杨升庵先生于词道原不甚精究但喜用新颖之字故人多爱而仿之不知天下未有眉目不全之女人而以脂粉为絶色者如此调六字起句用平平去平去上是定格也升庵作碧鸡唱晓四字次句五字用去平　平去上定格也升庵作霞散绮重关憕画全不相涉时流不以古人为法而偏学升庵未审何意且于碧鸡唱晓之仄平仄仄又变而为仄仄平平则尤不解矣至画船载二句升庵亦未错也学之者乃误作两句七言相对如满江红中语岂不大误随风二字升庵作聨翩亦未错也学之者乃误作两去声岂不大误傍柳系马升庵作雨信顷刻亦未错也学之者乃误于柳字用平岂不大误春宽梦窄升庵作洛神衬袜亦未错也学之者乃误作平仄平平杜若还生升庵作文石锦沙只锦字用上声犹可借也学之者用仄仄仄平平仄六字岂不大误事往花萎下该有瘗玉二句升庵只有五字叶韵一句桃根渡下反多一七字叶韵句青楼下只有一五一六两句共少五字误矣学之者于别后访作五字其下四句四字不叶韵即用七字叶韵句接之而七字又作仄仄平平仄平仄岂不大误暗防检句升庵只作六字写字误平蓝海句误上三下四学之者于叹髩侵半苎用仄仄平平仄其第二段亦然俱作五言诗句法岂不大误春秋责备贤者故余后学鄙人不禁娓娓髙明定能谅之然则既欲作词何不一斟酌于古人而必择一失调者为式且更于其失调之外更多失调耶至图谱之乱分字句乱注平仄不可枚举又不足论乃收升庵明人之词二百三十五字者为式已为可怪又续收一梦窗词杜撰一名命之曰添字莺啼序则又安得怪人之吹毛索瘢也哉】
　　【琰青曰余初读此调即疑有误然数词并列未能确辨其是非及阅红友稿见其逐句逐字论定胷次疑团不觉冰释因叹不具此眼光心血岂能使五百余载之传讹一日剖去蔓藤莹为明镜乎前此哨遍一篇订释已叹希有至此尤不能不为心悦诚服矣天下有不心悦诚服者非庸妄之夫即伪为支饰者矣将付梓时红友必欲于此注另加删定葢谓谈及时流恐以贾怨也余曰风雅一道于今沦亡有志于此者正愿有同志之人疑义相晰有疵谬处正望有人为我纠正若防短饰非反咎人之针砭岂名流贤者之心哉况欲订正此调不得不援古证今胪列而加考论讵可虑及贾怨而不详明剖白犹仍作葫芦提语耶故亟索原稿授梓而苍崖雪舫守斋药庵韩若诸同人亦以余言为韪云】

　　词律巻二十
