<!-- { "loadSidebar": true } -->
　　淡碧春姿栁眠醒似怯朝来疎雨芳尘乍数唤起探花情绪东风尚浅甚先有翠娇红妩应自把罗绮围春占得画屛春聚　留连绣丛深处爱歌云袅袅低随香缕琼牕夜暖试与细评新谱妆眉媚粉料无奈弄颦佯妒还只怕帘外笼鹦笑人醉语
　　【草窗此调二首音节俱同但应自把作空自伤愚谓把字即同后怕字伤字平声或误观其后段用深院悄悄字用仄无异也料无奈作曽记是愚谓此三字即同前甚先有或系记曽是误倒观其前段用倩谁画无异也草窗为顾曲周郎其所用乍数唤起尚剪夜暖试与媚粉等去上字俱宜恪遵至于尾句笑人醉语别作云倩莺寄语皆是去平去上尢不可差图谱载杨守斋一首与此词用字平仄全同可爱而罗绮围春本作歌字清圆误刻歌清字圆得字用夸字或不拘乃将醒朝芳东留连琼新妆眉无还帘等字俱注可仄似乍唤尚甚翠目把与自等字俱注可平絶妙好辞可惜都遭改壊作者费尽拈髭走瓮一片苦心读者全然不知无怪浪仙有归卧故山之痛也】
　　白雪【九十四字】　　　　　　　　杨无咎
　　蟾收雨脚云乍敛依旧又满长空纹蜡焰低薰炉烬冷寒衾拥尽重重隔帘栊听撩乱扑漉春虫晓来见玉楼朱殿恍若在蟾宫　长爱越水泛舟蓝闗立马画图中怅望几多诗无句可形容谁与问巳经三白或是报年丰未应真个情多老却天公【亦作扫除隂翳惟祈红日生东】
　　【谁与问下三句似前结语立马下似有脱落大抵此词有误刻处　试据愚意移补録后】
　　【蟾收雨脚云乍敛依旧又满长空纹蜡焰低薰炉烬冷寒衾拥尽重重隔帘栊听撩乱扑漉春虫晓来见玉楼朱殿恍若在蟾宫未应真个情多老却天公长爱越水泛舟蓝闗立马几多怅望□囗画图中无诗句囗可形容谁与问巳经三白或是报年丰扫除隂翳惟祈红日生东以未应二句补前尾以扫除二句改后尾长爱处为换头玩越水泛舟句泛字去声确与纹蜡焰低相合只换头字太少或更有脱落耳】
　　天香【九十四字】　　　　　　　　王　充
　　霜瓦鸳鸯风帘翡翠今年又是寒早矮钉明牕侧开朱户断莫乱教人到重隂未解云共雪商量不少青帐垂氊要密缝放围宜小　呵梅弄妆试巧绣罗衣瑞云芝草伴我语同语笑时同笑巳被金樽劝酒又唱个新词故相恼尽道穷冬元来恁好
　　【草堂旧载如此旧谱分句如此余阅他家词皆九十六字者因疑此前结青氊二句各家皆六字两句且多为对偶语此必以放围宜小对上垂氊要密而缝字乃系脱误但思其字不得及观沈天羽所驳谓密字下是红窗二字乃红字误作缝而窗字误缺耳初亦谓然沈又云窗字犯上明窗宜改因思作者必不连用两窗而上之明窗非讹字沈所云红窗未必确也又伴我以下各家俱十字沈谓当作语时同语而缺一字余又信之乃今查校各集始得其说方知旧谱之非误而沈为臆说耳盖毛泽民词本有此体其前结云对罢宵分又金莲烛引归院句法亦上四下七是此结所云缝密而围小者即是青氊一物而密字作平读耳其伴我下九字毛云碧瓦千家借袴襦余暖亦是九字是与草堂旧载者正同九十四字余因爽然信有此体而谱注为非谬也本谱于啸余驳正最多此调又几因沈氏谬为论定故详识于此以表愚意之公云隂字向讹冷字或作寒字亦误】
　　又一体【九十六字】　　　　　　　唐艺孙
　　螺甲磨星犀株捣月蕤英嫩压拖水海蜃楼高仙娥钿小缥缈结成心字麝媒暖载一朶轻云未起银叶初生薄晕金猊旋翻纎指　芳杯恼人渐醉碾微馨凤团闲试满架舞红都换嬾收珠佩几片菱花镜里更摘索双鬟伴秋睡早是新凉重薰翠被
　　【此则前结六字满架以下十字者芳杯句草窗作素被琼篝夜悄乃是偶误不可从压字亦有用平者亦不如用仄为是里字可不必卟韵篇中诸去声字凡名家皆同俱宜细玩谱于捣嫩压结渐碾凤满镜更摘早翠等字俱注可平螺防芳杯闲菱重等字俱注可仄谬甚而将伴秋睡注可用平仄仄尢可怪从未见此三字用平仄仄之天香也　又景覃有二阕前结俱作四字三句如云宿雨新晴陇头闲看露桑风麦又云纸帐练衾日高睡起懒梳蓬鬓此又是一体因其余皆同且作者多从唐体故不録其余满架下十字有用上四下六此则语气本系一贯不必拘也又谱图载刘方叔漠漠红臯一首自草堂旧刻皆于后段第二句作不许蝶亲蜂近然查从来作家此句皆七字无六字者此必系脱落一字故本谱不收九十五字格沈氏刻不许上加全字】
　　玉漏迟【九十四字】　　　　　　　元好问
　　浙江归路杳西南却羡投林高鸟升斗微官世累苦相萦绕不似麒麟殿里又不与巢由同调时自笑虚名负我半生吟啸　扰扰马足车尘被嵗月无情暗消年少钟鼎山林一事几时曽了四壁秋虫夜雨更一点残灯斜照清镜晓白发又添多少
　　【投林至自笑与后暗消至镜晓同杳字可不起韵宋子京吴梦窗皆有之然不必起韵为正查竹山一首于更一点处少一更字此句宜同前段又不与句乃误落一字也又草窗一首西南却羡句作锦鲸去三字亦误落一字也又归愚于被嵗月句止有四字残灯斜照止有三字亦误落二字也故本谱不收九十三字格又书舟于升斗下十字作忍对危栏数曲暮云千叠是上六下四然可不拘后尾白发二字乃以入作平观子京用东风梦窗用瑶台黄昬归愚用何人竹山用盈盈皆两平声竹山又一首用鹤立二入声正与白发二字同此二字用平其下一字必仄如白发之下必用又字也书舟用不耐飞来蝴蝶耐仄飞平乃误笔不可从后起扰字非叶不可误认　沈选有于虚名上多一字者非】
　　六么令【九十四字　或作緑腰録要　又名乐世】　　李　琳
　　淡烟疎雨香迳渺啼鴂新晴画帘闲巻燕外寒犹力依约天涯芳草染得春风碧人间陈迹斜阳今古几缕游丝趂飞蜨　谁向尊前起舞又觉春如客翠袖折取蔫红笑与簪华发回首青山一点檐外寒云叠梨花摇叶栁花飞絮梦绕阑干满园雪
　　【燕外下与后笑与下同渺寒二字片玉俱用平亦有俱用仄者不拘趂字满字则必用仄耳栁词前结刻作梦里欲归归不得误归不得恐是怎归得也　此篇絶妙好辞惜于梨花下用着雨二字忘却卟韵愚僭改如右非敢妄易前贤之句因欲以为程式必用韵为佳又爱其词故不取他作而録之】
　　四犯剪梅花【九十四字】　　　　　刘　过
　　水殿风凉赐环归正是梦熊华旦【解连环】叠雪罗轻称云章题扇【醉蓬莱】西清侍宴望黄伞日华宠辇【雪狮儿】金劵三王玉堂四世帝恩偏眷【醉蓬莱】　临安记龙飞凤舞信神明有后竹梧隂满【解连环】笑折花看槖荷香红润【醉蓬莱】功名嵗晩带河与砺山长逺【雪狮儿】麟脯杯行狨荐坐穏内家宣劝【醉蓬莱】
　　【此调为改之所创采各曲句合成前后各四段故曰四犯栁词醉蓬莱属林钟商调或解连环雪狮儿亦是同调也剪梅花三字想亦以剪取之义而名之但前段起句与解连环本调全不相似殊不可解后段起句比解连环多一记字此系误传宜去之此篇虽是集成仍分前后段汲古所刻龙洲词乃欲连刻之又因旧刻分段处空白疑有落字遂于分处多加一误矣宠字应是龙字荐字应是鞯字此二处俱宜平声槖字疑亦有误或用荷囊故事恐是笑折花香看荷囊红润或云紫荷囊荷字去声与前云章云字不合不知醉蓬莱此字原平仄可以通用也润章借叶非失韵　又按玲珑四犯史邦卿起处云雨入愁边翠树晩无人风叶如剪与此词起句相似恐史之四犯亦即与此同】
　　留客住【九十四字】　　　　　　　周邦彦
　　嗟乌兔正茫茫相催无定只恁东生西没半均寒暑昨见花红栁緑处处林茂又覩霜前篱畔菊散余香看看又还秋暮　忍思处念古往贤愚终归何处争似高堂日夜笙歌齐举选甚连宵彻昼再三留住待拟沈醉扶上马怎生向主人未肻交去
　　【字有脱落姑仍旧録之　愚谓没字音暮緑字音虑皆用北音为叶不然前段用韵太稀恐无此词体也】
　　又一体【九十七字】　　　　　　　栁　永
　　偶登眺恁小楼艳阳时节乍晴天气是处闲花野草遥山万叠云散涨海千里潮平波浩渺烟村院落是谁家緑树数声啼鸟　旅情悄逺信沈沈离魂杳杳对景伤懐度日无言谁表惆怅旧欢何处后约难凭看看春又老盈盈泪眼望仙乡隠隠断霞残照
　　【此亦有差落处但比前词稍全旅情悄系后段起句旧刻属前结尾今照周词改正度日句可拟是处句遥山至浩渺十五字宜同惆怅至又老十五字今观后段不差此必前段讹错愚谓里字应作重字而颠倒之云云散遥山万叠涨海千重潮平波浩渺则可与后相符烟村以下则前后原同矣】
　　玉女迎春慢【九十五字】　　　　　彭元逊
　　才入新年逢人日拂拂淡烟无雨叶底妖禽自语小啄幽香还吐东风辛苦便怕有踏青人误清明寒食消得渡江黄翠千缕　看临小帖宜春填轻晕湿碧花生雾为说钗头袅袅系着轻盈不住问郎留否似昨夜教成鹦鹉走马章台忆得画眉归去
　　【叶底至人误与后段为说至鹦鹉同填轻句似宜同逢人日句恐填字有误否则轻字下落一字耳图谱以填轻晕湿为一句填轻二字难解余不敢从语字似乎用韵故图谱注叶然观后段袅字非韵因知语字乃偶合也】
　　埽花游【九十五字　又名埽地花　埽地游】　　　　方千里
　　野亭话别恨露草芊绵晓风酸楚怨丝恨缕正杨花碎玉满城雪舞耿耿无言暗洒阑干泪雨片帆去纵百种避愁愁早知处　离思都几许但渐惯征尘斗迷归路乱山似俎更重江浪淼易沈书素瞪目销魂自觉孤吟调苦小留伫隔前村数声箫鼓
　　【恨露草至帆去与后但渐惯至留伫同千里和周一字不异或谓太拘不知有不可假借处也如此词只种字梦窗两首用隂字湖字其余皆同歴查清真西麓梦窗五首碧山四首玉田二首邵清溪张半湖如出一辙其中恨缕泪雨似俎浪淼调苦诸去上字并诸仄字俱是定例谱图乱注话恨露晓怨恨正碎满耿暗泪片怨思但渐斗乱似更易瞪目调小隔俱谓可平而杨离归前数字必须用平者则反注可仄岂非深恨埽花游之调必欲尽壊之而后快邪吾不知舍宋元诸公外别何可宗旣欲如此则作谱者何不自我作古悉载自度之腔而犹勉彊袭古人之调名列古人之词句邪　按第一野字碧山用商字系偶笔不必从玉田一首野字用烟避字用荒思字用天玉田于此中最精深必不如此皆误刻也　图谱旣收埽地花又收埽花游其注亦差至缕字俎字二句不注叶韵意欲将后之作者皆勒令失韵可谓忍矣】水调歌头【九十五字　梦窗名江南好白石名花犯念奴】　苏　轼
　　明月几时有把酒问青天不知天上宫阙今夕是何年我欲乗风归去又恐琼楼玉宇高处不胜寒起舞弄清影何似在人间　转朱阁低绮户照无眠不应有恨何事常向别时圆人有悲欢离合月有隂晴圆缺此事古难全但愿人长久千里共婵娟
