<!-- { "loadSidebar": true } -->
　　【常记得三句与前调异但此处与后脂粉二句宜同或常字误多别字作平时字分句耳作者从前词体可也少年下八字平仄亦异】
　　三姝媚【九十九字】　　　　　　　王沂孙
　　红缨悬翠葆渐金铃枝深瑶堦花少万颗燕支赠旧情争奈弄珠人老扇底清歌还记得樊姬娇小几度相思红豆都销碧丝空袅　芳意荼防开早正夜色瑛盘素蟾低照荐笋同时叹故园春事已无多了贮满筠笼偏暗触天涯懐抱谩想青衣初见花隂梦好
　　【瑶堦至娇小与后素蟾至懐抱同金铃枝深四字平声定格如此查碧山别作用西窗凄凄梦窗一用春衫啼痕一用王孙重来一用清波明眸詹玉用谁家花天皆同各谱收梅溪词烟光摇缥瓦一首此四字作晴檐风袅袅字仄声查梅溪本集原系晴檐多风各书误改袅字耳图谱仍录晴檐多风是矣而注多字可仄亦误若选声则多风二字皆作可仄尤误瑶字则不妨作上去声也梦好二字去上声勿误碧山别作用弄晚梦窗用泪满未起梅溪用暗写俱妙天游作烟雨则调不振矣】
　　又一体【一百一字】　　　　　　　吴文英
　　酣春清镜里照清波明眸暮云愁□半绿垂丝正楚腰纎瘦舞衣初试燕客漂零烟树冷青骢曽系畵馆朱桥还把清尊慰春顦顇　离苑幽芳深闭恨浅薄东风褪香销腻防箑翻歌冣赋情偏在笑红颦翠暗拍阑干看散尽斜阳船市付与娇鸎金衣清晓花深未起
　　【后结多二字余同暮云愁下应是叶韵刻本系敛字讹故缺之诸去声字各家皆同万勿依谱图混用总之调之恊不恊全在平仄古人于平仄无传书其传词即可据也如此篇平仄各家字字俱同岂不可信只梦窗别作于恨浅薄二句云但惟得当年梦缘能短惟字用平然此惟字无理恐是怪字盖此字各家俱去声也最赋情二句云傍海棠偏爱夜浅开宴则浅字乃深字讹刻无疑耳】
　　丁香结【九十九字】　　　　　　　吴文英
　　香嫋红霏影髙银烛曾纵夜游浓醉正锦温琼腻被燕踏暖雪惊翻庭砌马嘶人散后秋风换故园梦里吴霜融晓陡觉晴动偷春花意　还似海雾似仙山唤觉环儿半睡浅薄朱唇娇羞艶色自伤时背帘外寒挂淡月向日秋千地懐春情不断犹带相思旧字
　　【故园句美成云弃掷未忍千里云泪眼暗忍掷眼用仄此园字或是国字或曰掷眼乃作平者曾纵周作庭树方作为谁从周为是前结十二字周云登止临水此恨自古销磨不尽似与此同方云青青榆荚满地纵买闲愁难尽则六字两句总是一气豆处不拘此调惟此数篇平仄相合宜学勿乐图注之寛而自误也晴字照周方不宜用平况晴动欠妥必是暗字无疑海雾句应一字领句起必系似海雾仙山之讹】念奴娇【一百字　又名百字令　百字谣酧江月　大江东去　　大江西上曲
　　壶中天　无俗念淮甸春　湘月】　　　　辛弃疾
　　野棠花落又匆匆过了清明时节刬地东风欺客梦一枕银屏寒怯曲岸持觞垂杨系马此地曾经别楼空人去旧游飞燕能説　闻道绮陌东头行人长见帘底纎纎月旧恨春江流不尽新恨云山千叠料得明朝樽前重见镜里花难折也应惊问近来多少华发
　　【此为念奴娇正格　清明明字平而于湖作一防张枢作渔唱李彭老作清透董明徳作多爱亦用仄声】
　　又一体【一百字】　　　　　　　苏　轼
　　大江东去浪淘尽千古风流人物故垒西边人道是三国周郎赤壁乱石穿空惊涛拍岸卷起千堆雪江山如画一时多少豪杰　遥想公瑾当年小乔初嫁了雄姿英发羽扇纶巾谈笑处樯艣灰飞烟灭故国神游多情应笑我早生华发人生如梦一樽还酹江月
　　【此为念奴娇别格　按念奴娇用仄韵者惟此二格止矣盖因小乔至英发九字用上五下四遂分二格其实与前格亦非甚悬殊也奈后人不知曲理妄意剖裂因疑字句错综余谱诸书梦梦竟列至九体甚属无谓余为醒之曰首句四字不必论次句九字语气相贯或于三字下或于五字下畧断乃豆也非句也词综云浪淘尽本是浪声沉世作浪淘尽与调未协愚谓此三字如樵隐作算无地阆风顶此等甚多岂可俱谓之未恊乎人读首句必欲作七字故误而谱中不知此义因以为各异矣故垒以下十三字语气于七字畧断如此词人道是三字原不妨属上读谱中不知此义又以为各异矣羽扇以下十三字即与前故垒句同因处字讹间字谱又以为各异矣至多情句因读我字属上句故又以为异不知原可以我字连下读也词综云本系多情应是一句笑我生华髪一句世作多情应笑我益非愚谓此説亦不必此九字一气即作上五下四亦无不可金谷云九重频念此衮衣华髪竹坡云白头应记得尊前倾盖亦无碍于音律盖歌喉于此滚下非住拍处在所不拘也更谓小乔句必宜四字截了字属下乃合则宋人此处用上五下四者尤多不可枚举岂可谓之不合乎又如前词帘底纎纎月五字易安作玉阑干慵倚惜香作倚阑干无力句亦稍变总不拘亦不必另作一体也至如芸窗于道字笑字作平声芦川后起作修褉当时今日艣字作平声洛水前结作临风浩然搔首后结作歌此与君为夀此等甚多皆误笔又惜香前结句作八字圣求于小乔句作小窗寒静尽掩多一尽字烘堂于三国句少二字而稼轩集参差处更多总是误刻不然如此极平熟之调岂有诸名公不谙者且此调原名百字令岂有做九十八字与百一字百二字者乎至谱图之误又不止在分体断句之差而已所可怪者此调因坡公词尾三字名为酹江月而图谱另收酹江月一调下又注云即忿奴娇第九体夫不知其即念奴娇而另收犹不足怪也既知即念奴娇而又收之岂非大怪乎又因蘓词首四字名为大江东去传之既久落一去字遂谓为大江东而作谱者不识以字形相类误读为大江乗谱中因载一大江乘调岂非大怪乎然此犹因传讹而错盖其词尾句本是中书二十四考六字因添一还字于中书之下因以为一百一字而收之耳乃同是一百字而另收无俗念一调岂不大怪此词名百字令谁不知者而又收百字谣一调如此则尚有壶中天大江西上等名色皆宜另收孙行者行者孙有何穷极乎选声亦另收大江西上曲图谱又收赛天香调采杨升庵词为式仍是念奴娇无论重出失考即明人自度曲原未协律如凤洲小诺臯等亦不可入谱也又如白石湘月一调自注即念奴娇鬲指声其字句无不相合今人不晓宫调亦不知鬲指为何义若欲填湘月即仍是填念奴娇不必巧徇其名也故本谱不另收湘月调　沈选鲜于伯机词尾云多病年年如削此本年年多病而误耳沈不能辨正陋哉啸余见百字谣之名以为新竒因不识即念奴娇故收之不足怪矣妙在此词非宋元人作不知何人所填故其题下与日录不书朝代止有一袁字而阙其名至图谱竟换作周邦彦词极丑劣不知美成何不幸而遭此嫁祸也或曰此词为贺人新婚不过俗耳君何毁之若此余曰公自未读竟耳如后段于多情应笑二句谱图俱连作九字其词云房奁中好物事骎骎近无论作三字三句甚竒试问新婚而好物事相近是何物事乎真笑断人肠矣】
　　又一体【一百字】　　　　　　　　陈允平
　　凝云沍晓正防花才积荻絮初残华表翩跹何处鹤爱吟人正孤山冻解苔铺水融莎甃谁凭玉勾阑茸衫氊防冷香吹上吟鞭　将次柳际琼消梅边粉瘦添做十分寒闲踏轻凘来荐菊半潭新涨微澜水北峯峦城隂楼观留向月中看巘云深处好风飞下晴湍
　　【用平韵芦川石林皆有此体梅边二句可用平平平仄仄平仄平平此可证前小乔二句不妨上五下四也汲古于石林此调注云或刻百字令字句迥异葢不知有用平体故骇然然谓字异则可谓句异则非】
　　换巢鸾凤【一百字】　　　　　　　史达祖
　　人若梅娇正愁横断坞梦绕溪桥倚风融汉粉坐月怨秦箫相思因甚到纎腰定知我今无魂可销佳期晚谩几度泪痕相照　人悄天花外语香时透郎懐抱暗握荑苗乍尝樱颗犹恨侵堦芳草天念王昌忒多情换巢鸾凤教偕老温柔乡醉芙蓉一帐春晓
　　【平仄通叶苗字或云是叶平韵余谓此句与下乍尝句为偶无叶韵理图谱句句俱改欲其顺口无乃太劳乎】
　　渡江云【一百字】　　　　　　　　张　炎
　　山空天入海倚楼望极风急暮潮初一帘鸠外雨几处闲田隔水动春鉏新烟禁柳想如今绿到西湖犹记得当年深隐门掩两三株　愁余荒洲古溆断梗疎萍更漂流何处空自觉围羞带减影怯灯孤长疑即见桃花面甚近来翻致无书书纵远如何梦也都无
　　【平仄互叶往往有之如西江月等显然者人知之其他人多未察遂致失韵如此更漂流何处正是以处字去声叶上初鉏等平韵余初于片玉晴岚低楚甸一首用指长安日下谓其以下字叶沙家等韵人多不信及观千里和词亦用遏离情不下已为明证而玉田此词亦以处字为叶及别作是纱佳等韵此句云想萧娘声价吴草庐作是妆霜等韵此句云似长江去浪草窗作是茵云等韵此句云数幽期难准詹天游作是声情等韵此句云掩重门夜永歴观诸家如此岂非此句皆以仄声叶平乎若不细察则少却一韵矣　又按片玉结句本系时时自剔灯花刻本时字上加一但字似赘千里和词加一曰于末句上乃原无此字而误以为缺耳查玉田草庵草窗等词尾皆六字可知本调尾无七字体也图谱于前尾止有四字盖将周词渐渐可藏鸦删去可字异哉】
　　琵琶仙【一百字】　　　　　　　　姜　防
　　双桨来时有人似旧曲桃根桃叶歌扇轻约飞花蛾眉正竒絶春渐远汀洲自绿更添了几声啼鴂十里扬州三生杜牧前事休説　又还是宫烛分烟奈愁里匆匆换时节都把一襟芳思与空阶榆荚千万缕藏鸦细柳为玉尊起舞回雪想见西出阳关故人初别
　　【此石帚自制腔平仄俱宜遵之图谱何据谓可改易至读思字作平反图可仄何也夫以一百字之调而议改至四十一字亦可谓善改者矣沈氏谓此调与绛都春相近大竒其音响判若天渊何为相近】
　　御带花【一百字】　　　　　　　　欧阳脩
　　青春何处风光好帝里偏爱元夕万重缯防搆一屏峯岭半空金碧寳檠银缸耀绛幕龙虎腾掷沙堤远雕轮绣毂争走五王宅　雍雍熈熈作昼防乐府神姬海洞仙客曵香摇翠称执手行歌锦街天陌月淡寒轻渐向晓漏声寂寂当年少狂心未已不醉怎归得
　　【啸余于此调以搆一屏至金碧作一句寳檠至绛幕作一句作尽防至神姬作一句称执手至天陌作一句皆误盖万重以下与后曵香以下相同只岭字仄歌字平稍异耳寳檠句即月淡句耀绛幕即渐向晓句也檠字可读作仄声虎字可借作平声沙堤远即当年少何以前段作三字后段连狂心未已作七字乎争走句与不醉句皆平仄仄平仄是定格奈何注可作仄仄平平仄乎曵字去声刻俱作拽误观其所用帝爱万搆耀绛绣洞曵称渐向等去字发调何得俱作可平作画亦作可平雍雍本是去声注可仄皆可笑　按作画防三字欠妥必有误处盖题是元宵安得云作画防愚谓作字必是似字之讹乃雍雍熈熈似昼一句防字连下乐府神姬为一句谓神姬仙客俱至故以防字领之耳鄙见如此质诸高明】
　　东风第一枝【一百字】　　　　　　史达祖
