<!-- { "loadSidebar": true } -->
　　疎雨烘晴早栁盼娇嚬兰芽愁醒九街月淡千山夜暖十里寳光花影尘凝步袜送艳笑争夸清俊笙箫迫晓翠幙卷天香宫粉　少年顾曲疎狂絮花纵迹夜蛾心性戏丛围锦灯帘转玉却舞勾歌引前欢谩省又辇路东风吹鬓醺醺倚醉任夜深春冷
　　【九街至迫晓与后戏丛至倚醉同省字照前袜字不必叶韵】
　　暗香【九十七字又名红情】　　　　　　　　吴文英
　　县花谁葺记满庭燕麦朱扉斜阖妙手作新公馆青红晓云湿天际疎星趂马画帘隙冰弦三叠尽换却吴水吴烟桃李靓春靥　风急送帆叶正雁水夜清卧虹平帖輭红路接涂粉闱深早催入懐暖天香宴果花队簇轾轩银蜡便问讯湖上栁两堤翠匝
　　【公馆至换却与后涂粉至问讯同此调惟尧章创之君待填之耳观其步趋原曲如此谨严所谓断髭踏醋令人有击鉢挥毫之惧姜词首句第三字是月字谱俱作仄观此谁字则知可用平吴水姜作竹外可知竹字可平送帆叶姜作正寂寂可知第二个寂字作平卧虹姜作夜雪可知雪字作平有此一阕姜遂不孤矣至图谱所注于作字靓字送字夜字輭字问字两字俱作可平而花队簇轾轩五字谓可用仄平平仄仄则其见太广其说太非愚之浅鄙所识矣按词调有红情緑意二体向原疑为巧立名色近校之即暗香疎影二词也详见疎影调下】
　　夜合花【九十七字】　　　　　　　晁补之
　　百紫千红占春多少共推絶世花王西都万家俱好不为姚黄谩肠断巫阳对沈香亭北新妆记清平调词成进了一梦仙乡　天葩秀出无双倚朝晖半如酣酒成狂无言自有檀心一点偷芳念往事情伤又新艳曽说滁阳纵归来晩君王殿后别是风光
　　【西都下与无言下同但西都句六字无言句四字稍异然此十字句分豆可上可下而他家则俱用上四下六耳】
　　又一体【一百字】　　　　　　　　周　密
　　月地无尘珠宫不夜翠笼谁炼铅霜南州路杳仙子误入唐昌零露滴湿微妆逗清芬蝶梦空忙梨花云暖梅花雪冷应妒秋芳　虚庭夜气方凉曽记幽丛采玉素手相将青蕤嫩萼指痕犹映瑶房风透幙月侵牀记梦回粉艳争香枕屏金络钗梁绛缕都是思量
　　【作者多用此体南州下与后青防下同零露滴二句风透幙二句各三字与前谩肠断念往事句五字异按梨花句枕屏句他家多于中二字相连如前晁词清平二字归来二字史用共凄凉处向销凝里吴】
　　【用共追游处高用隔花隂浅想体当如此　按梦窗一首于曽记句作似西湖燕去五字查各家俱六字故不另收附记于此梅溪栁锁莺魂一首于逗清芬三字原作早窥春而谱图相沿俱误刻早去窥春遂谓此句八字盖未审其后段之是当初三字及将他家词相校故竟作一百一字调耳路嫩二字妙在去声注作可平全然没味矣】
　　醉蓬莱【九十七字】　　　　　　　吕渭老
　　任落梅铺缀雁齿斜桥裙腰芳草闲伴游丝过晓园庭沼厮近清明雨晴风软称少年寻讨碧缕墙头红云水面栁堤花岛　谁信而今怕愁憎酒对着花枝自疎歌笑莺语丁宁问甚时重到梦笔题诗帊绫封泪向凤箫人道处处伤懐年年逺念惜春人老
　　【对着下与前雁齿下俱同任过称问向诸字定用仄声且须去声方妙歴览古人作者无不如此盖此一字领句必去声方唤得起下面也此亦易明之理况旧词篇篇可证而谱俱注可平一字之讹便失一调之体岂得如此率意乎而庭花憎人等字翻注可仄且将过晓园句不注叶韵啸余旣误图谱再误必欲去此一韵矣此调凡五字句者皆一字领下四字不可上二下三作五言诗句法查杨无咎作有用况是当佳致嵗嵗称眉夀者竟与念奴娇中三语同此乃其误处不可从也梦窗首句作碧天书信断虽或第一句可通用然亦是败笔后起四句毎句四字系定格坡公作此防应须烂醉仍把紫菊茱萸细看重嗅上二句六字下一句四字而醉字又用去声定难协律亦不可从又晁无咎于称少年句作与花争艳乃落去一字非有此体晴字坡作饮绫字坡作我栁作辇上可借作平不得用去声　圣求此词汲古刻本于懐字作　念字上又多一　误】
　　燕春台【九十七字】　　　　　　　张　先
　　丽日千门紫烟双阙琼林又报春回殿角风微当时去燕还来五侯池馆屏开探芳菲走马重帘人语辚辚车幰逺近轻雷　雕觞霞灔翠幙云飞楚腰舞栁宫面妆梅金猊夜暖罗衣暗裛香煤洞府人归笙歌院落灯火楼台下蓬莱犹有花上月清影徘徊
　　【此词疑有讹脱惜无他篇可证愚谓探芳句下或尚有叶韵语盖走马句与重帘人语词意不连也或谓微字飞字归字亦是叶韵词中微灰原通用未知是否　按啸余谱于春字题内收燕台春又于宫室题内收燕春台将下二字颠倒遂收两调又两处所载俱即张子野此篇岂不贻笑千古当日欲作谱示人宁竟未一考邪又于燕春台内少却院落二字至所注之可平可仄两处互异又不必言矣真竒絶竒絶此调沈氏作燕春台图谱作燕台春若作燕春台则燕字当作燕防之燕若作燕台春则是黄金台事】
　　【当作幽燕之燕但旧草堂所载是燕春台合当从之也　又按夏初临一调与此相同即载此后以便考订】
　　夏初临【九十七字】　　　　　　　洪咨防
　　铁瓮栽荷铜彞种菊胆瓶萱草榴花庭户深沈画图低映牕纱数枝竒石谽谺染宣和瑞露明霞于菟长啸风林囗囗霜草先斜　雪丝香里冰粉光中兴来进酒睡起分茶轻雷急雨银篁迸插檐牙凉入琵琶枕帏开又送蟾华问生涯山林朝市取次人家
　　【此词缺二字照后结应是平仄　按此调与燕春台声响句法俱同只染宣和句上三下四与前探芳菲下不同余反覆玩之而断其为一调何也盖前探芳菲下原有阙文今以此相较是走马之下当有二字落去窃恐是归来二字也其词意谓五侯之家同诸闺人出游至暮则探芳菲者走马而归来矣其闺人则在车上帘中将到第宅故帘中有语而其时宅中迎故池馆屛开耳后段则言归后重整筵宴歌舞之景故用夜字灯字月字也若上无归来二字则接不下矣笙歌句必上落一字而下误多院落二字是因笙歌归院落灯火下楼台二句成语而误写耳此句即同前探芳菲句亦宜上三下四盖探芳菲即洪词之染宣和七字□笙歌即洪词之枕帷开七字前后相同也查草堂旧刻止笙歌灯火楼台六字是虽缺上一字而原无院落二字汲古所刻亦同愈可征余说之不谬自啸余收作两调于燕春台内作笙歌灯火楼台六字燕台春内作笙歌院落灯火楼台八字于是沈氏刻仍其八字反注云一本缺院落二字而图谱则竟作八字矣岂不谬欤犹有花上月亦误多一字此即洪词之山林朝市也玩其节奏岂不脗合乎是则前洞府人归句果是叶韵正与凉入琵琶合矣盖他处犹可谓偶同若换头处四字四句断无两调而如此相符者愚见如此然以五六百年后尚论而独创异说其能免于时俗之骇怪乎】
　　又一体【九十八字】　　　　　　　刘　泾
　　泛水新荷舞风轻燕园林夏日初长庭树隂浓雏莺学弄新簧小桥飞盖入横塘跨青苹緑藻幽香朱栏斜倚霜纨未摇衣袂先凉　欢歌稀遇怨别多同路遥水逺烟淡梅黄轻衫短帽相携洞府流觞况有红妆醉归来寳蜡成行拂牙牀纱厨半开月在回廊
　　【旧刻此词俱作小桥飞入横塘沈天羽云飞字下缺盖字愚谓据此调风范小桥句当以六字为正况有前洪词可据但天羽或有所考故收此九十八字体然作者只从洪平斋可耳　此篇霜纨未摇纱厨半开用平平去平比洪词山林朝市句用平平平仄者不同想所不拘也】
　　瑶台第一层【九十七字】　　　　　张元干
　　寳歴祥开飞练上青防万里光石城形胜秦淮风景威凤来翔腊余春色早兆钓璜贤佐兴王对熙旦正格天同徳全魏分疆　荧煌五云深处化钧独运斗魁旁绣裳龙尾千官师表万事平章景钟文瑞世醉尚方难老金浆庆垂裳看云屏间坐象笏堆牀
　　【石城至兴王与后绣裳至金浆同钓字即同后尚字图注可平误垂裳是用韵其别作亦以觞字叶长光等字图失注璜方二字似叶而非观别作后用旦字也　按图谱收其别作腊余二句云豆花初秀雨散暑空洗出秋凉亦于雨字断句正与其后段旧山同梓里荷月旦久巳平章同此正前后相合处如此篇后段景钟二句也上五下七甚明何乃后作上五下七而前则另读为四字三句邪】
　　长亭怨慢【九十七字或无慢字】　　　　　　姜　防
　　渐吹尽枝头香絮是处人家緑深门户逺浦萦回暮帆零乱向何许阅人多矣谁得似长亭树树若有情时不防得青青如此　日暮望高城不见只见乱山无数韦郎去也怎忘得玉环分付第一是早早归来怕红萼无人为主算只有并刀难剪离愁千缕
　　【按此调为白石所创其字句自应守之但前结此字不是韵乃白石借叶者后人不知遂将后起句日暮二字割连前尾如沈氏别集词统图谱等书皆逓相传误加以圏防注其平仄而不知其非也周公谨张叔夏皆南宋人去白石最近其所作长亭怨周词用处字韵前结云叹转眼嵗华如许后起云凝伫张一首是絶字韵前结云谁为主都成消歇后起云凄咽一首是处字韵前结云应笑我飘零如羽后起云同去是端端正正两个韵脚岂可硬判日暮二字连上而使此调前结少却一韵乎但有不可晓者第一是句上三下四周乃作燕楼鹤表半飘零与姜不合而张词则合又谁得似句六字树若句五字张一作浑忘了江南旧雨七字不拟重逢四字一作愁千折心情顿别七字露粉风香四字与姜不合而周词则合此二者又不知何以参差如此后人但依姜填之可耳　枝字周张作仄是处是字张作平暮帆暮字周作平不防只玉第一是早只等字张两首内或作平想不拘也又张一首于首句不起韵阅人句周张俱叶韦郎句张一首叶】
　　黄鹂绕碧树【九十七字】　　　　　周邦彦
　　双阙宠佳气寒威日晚嵗华将暮小院闲庭对寒梅梅照雪淡烟凝素忍当迅景动无限伤春情绪犹赖是上苑风光渐好芳容将煦　草荚兰芽渐吐且寻芳更休思虑这浮世甚驱驰利禄奔竞尘尘纵有魏珠照椉未买得流年住争如引榴花醉偎琼树
　　【平仄照填　或云上苑风光渐好为一句】
　　帝台春【九十七字】　　　　　　　李　甲
　　芳草碧色萋萋遍南陌飞絮乱红也似知人春愁无力忆得盈盈拾翠侣共携赏贝凤城寒食到今来海角逢春天涯行客　愁旋释还似织泪暗拭又偷滴谩遍倚危栏尽黄昬也只是疋暮云凝碧则而今巳了忘则怎生便忘得又还问鳞鸿试重寻消息
　　【宋人作此调者絶少向来谱图相传俱首作三字句以碧字起韵色萋萋作一句遍南陌作一句不知后有暮云凝碧断无复韵之理况春草碧色乃江文通别赋中语此正用之其为色字起韵无疑词综于飞字作暖字也似知人句无似字必有所考但从来旧刻如右故仍之啸余所注平仄皆以意为之遍南谓可平仄至忘则怎生便五字逐字反注盖欲字字改顺几于变尽本来面目矣本谱则不敢也】
　　珍珠帘【九十八字珍一作真】　　　　　　　吴文英
