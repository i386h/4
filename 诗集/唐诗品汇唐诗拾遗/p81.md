<!-- { "loadSidebar": true } -->
　　中庭地白树栖鸦冷露无声湿桂花今夜月明人尽望不知秋思在谁家
　　江陵使至汝州
　　回看巴路在云间寒食离家麦熟还日暮数峯青似染商人说是汝州山
　　王涯
　　宫词七首
　　曈曈日岀大明宫天乐遥闻在碧空禁树无风正和暖玉楼金殿晓光中
　　禁门烟起紫沈沈楼阁当中复道深长到暮天凝不散掖庭宫里动秋砧
　　碧绣帘前柳散垂守门宫女欲攀时曾经玉辇从容处不敢临风折一枝
　　春来新挿翠云钗尚着云头踏殿鞋欲得君王回一顾争扶玉辇下金阶
　　迎风殿里罢云和起听新蝉歩浅莎为爱九天和露滴万年枝上最声多
　　炎炎夏日满天时桐叶交加覆玉墀向晓移灯上银簟丛丛緑鬓坐弹棋
　　银瓶泻水欲朝妆烛焰红高粉壁光共怪满身珠翠冷黄花瓦上有新霜
　　献寿词
　　宫殿参差列九重祥云瑞气捧堦浓微臣欲献唐尧寿遥指南山对衮龙
　　从军词
　　旄头夜落捷书飞来奏金门看赐衣白马将军频破敌黄龙戍卒几时归
　　塞下曲
　　年少辞家从冠军金装宝劒去邀勳不知马骨伤寒水唯见龙城起暮云
　　秋夜曲二首
　　丁丁漏水夜何长漫漫轻云露月光秋逼暗虫通夕响寒衣未寄莫飞霜
　　桂魄初生秋露微轻罗已薄未更衣银筝夜乆殷勤弄心怯空房不忍归
　　秋思
　　网轩凉吹动秋衣夜听更长玉漏稀月渡天河光转湿鹊惊秋树叶频飞
　　闺人春思
　　愁见游空百丈丝春风挽断更伤离闲花落尽青苔地尽日无人谁得知

　　唐诗品彚巻五十一
　　钦定四库全书
　　唐诗品彚巻五十二
　　明　高棅　编
　　七言絶句七
　　接武【下之二】
　　武元衡
　　送卢起居
　　相如拥传有光辉何事防干泪湿衣旧府东山余妓在重将歌舞送君归
　　送张司録赴京
　　江南烟塞鸿飞西府文章谢掾归相送汀洲兰杜晚菱歌一曲泪沾衣
　　送张谏议
　　汉庭从事五人来白首疆场独未回今日送君魂断处寒江寥落数枝梅
　　送柳郎中
　　望鄕台下秦人去学射山中杜魄哀落日河桥千骑别春风寂寞斾旌回
　　鄂渚送人
　　云帆渺渺巴陵渡烟树苍苍故郢城江上梅花无数发送君南浦不胜情
　　岁暮送舍人使京
　　边城岁尽望鄕关身逐戎旌未得还欲别临岐无限泪故园花发寄君攀
　　立秋华原南馆别二客
　　风入泥阳池馆秋片云孤鹤两难留明朝独向青山郭唯有蝉声催白头
　　访裴校书不遇
　　梨花落尽柳花时庭树流莺日过迟几度相思不相见春风何处有佳期
　　题李将军林亭
　　落英飘蕊雪纷纷啼鸟如悲霍冠军逝水不回弦管絶玉楼迢递锁浮云
　　登阖闾古城
　　登高逺望自伤情柳发花开映古城全盛已随流水去黄鹂空转旧春声
　　春日偶作
　　飞花寂寂燕双双南客衡门对楚江惆怅管弦何处发春风吹到读书牕
　　春兴
　　杨柳隂隂细雨晴残花落尽见流莺春风一夜吹鄕梦梦逐春风到洛城
　　陌上暮春
　　青青南陌柳如丝柳色莺声晚日迟何处最伤游客思春风三月落花时
　　汴州闻角
　　何处金笳月里悲悠悠逺客梦先知单于城上关山曲今日中原总解吹
　　杨巨源
　　赠崔驸马
　　百尺梧桐画阁齐箫声落处翠云低平阳不惜黄金埒细雨花骢踏作泥
　　听李凭弹箜篌
　　听奏繁弦玉殿清风传曲度禁林明君王听乐梨园暖翻到云门第几声
　　宿藏公院听齐孝若弹琴
　　禅思何妨在玉琴眞僧不见听时心离声怨调秋堂夕云向苍梧湘水深
　　观妓人入道
　　荀令歌钟北里亭翠蛾红粉敞云屛舞衣施尽余香在今日花前学诵经
　　和练秀才杨柳【一作戴叔伦诗】
　　水边杨柳緑烟丝立马烦君折一枝唯有春风最相惜殷勤更向手中吹【谢云杨柳已折生意何在春风披拂如有爱惜之心此无情似有情也仁人君子以天地生物为心兴哀于无用之地垂徳于不报之所与春风吹断柳何异】
　　题云师山房
　　云公兰若深山里月明松殿微风起试问空门清净心莲花不省秋潭水
　　张仲素
　　汉苑行二首
　　回鴈高飞太液池新花低发上林枝年光到处皆堪赏春色人间总未知
　　春风淡淡影悠悠莺啭高枝燕入楼千歩回廊闻凤吹珠帘处处上银钩
　　天马诗二首
　　天马初从渥水来郊歌曾唱得龙媒不知玉塞沙中路苜蓿残花几处开
　　躞蹀宛驹齿未齐摐金喷玉向风嘶来时行尽金河道猎猎轻风在碧蹄
　　塞下曲三首
　　三戍渔阳再渡辽骍弓在臂箭横腰匈奴似欲知名姓休傍隂山更射雕
　　猎马千行鴈几双燕然山下碧油幢传声漠北单于破火照旌旂夜受降
　　隂碛茫茫塞草腓桔橰原上暮烟飞交河北望天连海苏武曾将汉节归
　　秋闺思二首
　　碧牕斜月蔼深辉愁听寒螀泪湿衣梦里分明见关塞不知何路向金微
　　秋天一夜静无云断续鸿声到晓闻欲寄征人问消息居延城外又移军
　　权徳舆
　　舟行夜泊
　　萧萧落叶送残秋寂寞寒波急暝流今夜不知何处泊断猿晴月引孤舟
　　赠天竺灵隐二寺主
　　石路泉流两寺分寻常钟磬隔山闻山僧半在中峰住共占清猿与白云
　　题柳郎中故居
　　下马荒堦日欲曛潺潺石溜静中闻鸟啼花落人声絶寂寞山牕掩白云
　　朝元阁
　　缭垣复道上层霄十月离宫万国朝胡马忽来清跸去空余台殿照山椒
　　李渉
　　竹枝词
　　十二峰头月欲低空澪滩上子规啼孤舟一夜东归客泣向东风忆建谿
　　过襄阳上于司空頔
　　方城汉水旧城池陵谷依然世自移歇马独来寻故事逢人唯説岘山碑【谢云于公镇襄阳为政苛刻此诗以羊祜之仁襄阳人思之无穷劝于公当以羊祜为法词婉而妙】
　　从秦城回再题武关
　　逺别秦城万里游乱山高下入商州关门不锁寒谿水一夜潺湲送客愁
　　送魏简能东游二首
　　燕市悲歌又送君目随征鴈过寒云邮亭宿处时看剑莫使尘埃蔽斗文【谢云此诗勉魏生坚志养气勿以穷困而销沮也如宝剑当时时淬厉思立功名不可与尘埃俱汩没也】
　　献赋论兵命未通却乘羸马出江东灞陵道上重回首十载长安似梦中【谢云此诗劝魏当知命待时不必奔趍也】
　　秋夜题夷陵水馆
　　凝碧初高海气秋桂轮斜落到江楼三更浦上巴歌歇山影沈沈水不流
　　开元寺
　　宿雨初收草木浓羣鸦飞散下堂钟长廊无事僧归院尽日门前独看松
　　题鹤林寺
　　终日昬昬醉梦间忽闻春尽强登山因过竹院逢僧话又得浮生半日闲
　　重过文上人院
　　南随越鸟北燕鸿松月三年别逺公无限心中不平事一宵清话又成空
　　春晚游鹤林寺
　　野寺寻花春已迟背岩惟有两三枝明朝携酒犹堪赏为报春风且莫吹【谢云此诗有爱惜人才之意】
　　再游头陀寺
　　无因暂泊鲁阳戈白髪兼愁日日多只恐雪晴花便尽数来山寺亦无他
　　山居送僧
　　失意因休便买山白云深处寄柴关若逢城邑人相问报道花时也不闲
　　窦巩
　　洛中即事
　　高梧叶尽鸟巢空洛水潺潺夕照中寂寂天桥车马絶寒鸦飞入上阳宫
　　南游感兴
　　伤心欲问前朝事惟见江流去不回日暮东风春草緑鹧鸪飞上越王台【谢云此诗四句无限意思非巧心妙手不能摹写】
　　寄南游弟兄
　　书来未报几时还知在三湘五岭间独立衡门秋水濶寒鸦飞去日衔山
　　襄阳寒食寄宇文籍【已见第五巻】
　　烟水初销见万家东风吹柳万条斜大堤欲上谁相伴马踏春泥半是花
　　代邻叟
　　年来七十罢耕桑就暖支羸强下牀满眼儿孙身外事闲梳白髪向斜阳
　　寻道者隐处不遇【一作于鹄诗】
　　篱外涓涓涧水流槿花半照夕阳收欲题名字知相访又恐芭蕉不耐秋
　　宫人斜
　　离宫路绕北原斜生死恩深不到家云雨今归何处去黄鹂飞上海棠花【谢云宫人承恩幸之时朝云暮尽应极妍而今不知在何处但见墟墓之傍听黄鹂之声观海棠之色宫人之音容与草木禽鸟同一澌尽亦可哀矣】
　　窦牟
　　奉诚园笛
　　曾絶朱缨吐锦茵欲披芳草访遗尘秋风忽洒西园泪满目山阳笛里人
　　窦庠
　　上阳宫
　　愁云漠漠草离离太乙勾陈处处疑日暮毁垣春雨里残花犹发万年枝
　　雍裕之
　　宫人斜
　　几多红粉委黄泥野鸟如歌又似啼应有春魂化为燕年年飞入未央栖
　　李约
　　过华清宫
　　君王游乐万几轻一曲霓裳四海兵玉辇升天人已尽故宫唯有树长生【谢云君王所重者游乐所轻者万几此天下所以乱也第二句妙絶后两句与少陵哀江头一同凄怆】
　　陆畅
　　成都送费冠卿
　　红椒花落桂花开万里同游俱未回莫厌宫中频送客思鄕犹上望鄕台
　　刘言史
　　乐府杂词
　　紫禁梨花飞雪毛春风丝管翠楼高城里万家闻不见君王试舞郑樱桃
　　吕温
　　感贞元旧节寄窦三卢七
　　同事先皇立玉墀中和旧节又支离今朝各自看花处万里遥知掩泪时
　　道州郡斋卧疾寄东馆诸贤
　　东池送客醉年华闻道风流胜习家独卧郡斋寥落意隔帘微雨湿梨花
　　羊士谔
　　郡中即事
　　红衣落尽暗香残叶上秋光白露寒越女含情已无限莫敎长袖倚防干
　　登楼
　　槐柳萧踈绕郡城夜添山雨作江声秋风南陌无车马独上高楼故国情
　　令狐楚
　　少年行
　　家本清河住五城须凭弓箭得功名等闲飞鞚秋原上独向寒云试射声
　　坐中闻思帝鄕有感
　　年年不见帝鄕春白日寻思夜梦频上酒忽闻吹北曲坐中惆怅更何人
　　陈羽
　　吴城览古
　　吴王旧国水烟空香迳无人兰叶红春色似怜歌舞地年年先发馆娃宫
　　小江驿送陆侍御
　　鹤唳天边秋水空荻花芦叶起秋风今夜渡江何处宿会稽山在月明中
　　九月十日即事
　　汉江天外东流去巴塞连山万里秋节过重阳人病起一枝残菊不胜愁
　　游洞灵观
　　初访西城李少君独行深入洞天云风吹青桂寒花落香绕仙坛处处闻
　　酬幽闲上人喜及第后见赠
　　九霄心在劳相问四十人间岂足惊风动自然云岀岫高僧不用笑浮名
　　洛下赠彻公
　　天竺沙门洛下逢请为同社笑相容支頥忽望碧云里心爱嵩山第几峯
　　柳宗元
　　詶曹侍御过象县见寄
　　破额山前碧玉流骚人遥驻木兰舟春风无限潇湘思欲采苹花不自由
　　柳州二月榕叶尽落偶题
　　宦情羇思共凄凄春半如秋意转迷山城过雨百花尽榕叶满庭莺乱啼【刘云其情景自不可堪】
　　浩初上人见贻絶句欲登仙人山因以酬之
　　珠树玲珑隔翠微病来方外事多违仙山不属分符客一任淩空锡杖飞
　　韩愈
　　题楚昭王庙
　　丘坟满目衣冠尽城阙连云草树荒犹有国人怀旧徳一间茅屋祭昭王【刘云比人评韩曲江寄乐天絶句胜白全集此独谓唱詶可尔若韩絶句正在楚昭王庙一首尽压晚唐】
　　题广昌馆
