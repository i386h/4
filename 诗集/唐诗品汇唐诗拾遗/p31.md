<!-- { "loadSidebar": true } -->
　　【殷璠云评事性落拓不拘小节耻与常科隠迹博徒才名自逺然适诗文多胷臆语兼有气骨故朝野通尚其文　唐史本传云适年五十始为诗即工毎吟一篇好事者辄传布严沧浪云高岑之诗悲壮读之令人感慨】
　　宋中五首
　　梁王昔全盛賔客复多才悠悠一千年陈迹唯高台寂寞向秋草悲风千里来
　　朝临孟诸上忽见芒砀间赤帝终已矣白云长不还时清更何有禾黍徧空山
　　景公徳何广临变莫能欺三请皆不忍妖星终自移君心本如此天道岂无知
　　梁苑白日暮梁山秋草时君王不可见修竹令人悲九月桑叶尽寒风鸣树枝
　　登高临旧国怀古对穷秋落日鸿鴈度寒城砧杵愁昔贤不复有行矣莫淹留
　　蓟门三首
　　边城十一月雨雪乱霏霏元戎号令严人马亦轻肥羌胡无尽日征战几时归
　　幽州多骑射结髪重横行一朝事将军出入有声名纷纷猎秋草相向角弓鸣
　　黯黯长城外日没更烟尘胡骑虽凭陵汉兵不顾身古树满空塞黄云愁杀人
　　东平路作
　　清旷凉夜月裵徊孤客舟然风波上独梦前山秋秋至复揺落空令行者愁
　　登垅
　　垅头逺行客垅上分流水流水无尽期行人未云已浅才登一命孤剑通万里岂不思故乡从来感知已
　　钜鹿赠李少府
　　李侯虽薄宦时誉何籍籍骏马常借人黄金毎留客投壶华馆静纵酒凉风夕即此遇神仙吾忻知损益
　　送韩九
　　惆怅别离日裵徊岐路前归人望独树匹马闻秋蝉常与天下士许君兄弟贤良时正可用行矣莫徒然
　　别耿都尉
　　四十能学剑时人无此心如何耿夫子感激投知音翩翩白马来二月青草深别易小千里兴酣倾百金
　　别张少府
　　归客留不住朝云纵复横马头向春草斗柄临高城嗟我久离别羡君看弟兄归心更难道回首一伤情
　　自淇渉黄河途中作五首
　　川上常极目世情今已闲去帆带落日征路随长山亲友若云霄可望不可攀于兹任所惬浩荡风波间清晨泛中流羽族满汀渚黄鹄何处来昻藏寡俦侣飞鸣无人见饮啄岂得所云汉尔固知胡为不轻举野人头尽白与我忽相访手持青竹竿日暮淇水上虽老羙容色虽贫亦闲放钓鱼三十年中心无所向南登滑台上却望河淇间行树夹流水孤城对逺山念兹川路濶羡尔沙鸥闲长想别离处犹无音信还东入黄河水茫茫泛纡直北望太行山峨峨半天色山河相映帯深浅未可测自昔有贤才相逄不相识
　　登子贱琴堂赋诗三首【并序】
　　甲申嵗适登子贱琴堂赋诗三首首章懐宓公之德千祀不朽次章美太守李公能嗣子贱之政再造琴堂末章多邑宰崔公能思子贱之理
　　首章
　　宓子昔为政鸣琴登此台琴和人亦闲千载称其才临眺忽凄怆人琴安在哉悠悠此天壤唯有颂声来
　　次章
　　邦伯感遗事慨然建琴堂乃知静者心千载犹相望入室想其人出门何茫茫唯见白云合东临邹鲁乡
　　末章
　　皤皤邑中老自夸邑中理何必升君堂然后知君美开门无犬吠早卧常晏起昔人不忍欺今我还复尔
　　寄孟五
　　秋风落穷巷离忧兼暮蝉后时巳如此高兴亦徒然知君念淹泊忆我屡周旋征路见来鴈归人悲逺天平生感千里相望在贞坚
　　登百丈峯二首
　　朝登百丈峯遥望燕支道汉垒青冥间胡天白如扫忆昔霍将军连年北征讨匈奴终不灭寒山徒草草唯有鸿鴈飞令人伤怀抱
　　晋武轻后事惠皇终已昏豺狼塞瀍洛胡羯争乾坤四海如鼎沸五原徒自尊而今白庭路犹对青阳门朝市不足问君臣随草根
　　蓟中作【一作送兵选作】
　　防马自沙漠长驱登塞垣边城何萧条白日黄云昏一到征战处毎愁胡虏翻岂无安边书诸将已承恩惆怅孙呉事归来独闭门
　　酬司空璲
　　飘飖未得意感激与谁论昨日遇夫子乃欣吾道存江上满词赋札翰起凉温吾见风雅作人知徳业尊惊飚荡万木秋气屯高原燕赵何苍茫鸿鴈来翩翻此时与君别握手欲无言
　　同韩四薛三东亭翫月
　　邃游怅不乐兹赏吾道存欵曲故人意辛勤清夜言东亭何寥寥佳境无朝昏堦墀近洲渚户牖当郊原矧乃穷周旋况复怡讨论树隂荡瑶瑟月气延清樽明河带飞鴈野火连荒村对此更愁予悠哉怀故园
　　宋中遇刘书记有别
　　何代无秀士高门生此才森然覩毛髪若见河山来几载困常调一朝时运催白身谒明主待诏登云防相逢梁宋间与我醉蒿莱寒椘千里雪天昼不开末路终别离不能强悲哀男儿争富贵劝尔莫迟廻
　　酬岑二十主簿秋夜见赠之作
　　舍下蛩乱鸣居然自萧索缅怀高秋兴忽枉清夜作感物我心劳凉风惊二毛池空菡蓞死月出梧桐高如何异乡县复得交才彦汨没嗟后时蹉跎耻相见箕山别来久魏阙谁不恋独有江海心悠然未尝倦
　　别王彻
　　归客自南椘怅然思北林萧条秋风暮廻首江淮深留连愁作欢或为梁甫吟时辈想鹏举他人嗟陆沈载酒登平台赠君千里心浮云暗长路落日有归禽离别未足悲辛勤当自任吾知十年后季子多黄金
　　【严沧浪云古人赠送多相勉之辞如苏子卿云愿君崇令徳李少卿云努力崇明徳刘公干云勉哉修令徳杜子美君若登台辅临危莫爱身往往是此意如高达夫吾知十年后季子多黄金盖金多何足道又甚于以名期人者此达夫偶然漏逗处也】
　　自淇渉黄河途中作
　　秋日登滑台台高秋巳暮独行既未惬怀土怅无趣晋宋何萧条羌胡散驰骛当时无战畧此地即边戍兵革徒自勤山河孰云固乘闲喜临眺感物伤游寓惆怅落日前飘飖逺帆处北风吹万里南鴈不知数归意方浩然雪沙更廻互
　　赠别沈四逸士
　　沈侯未可测其况信浮沈十载常独坐几人知此心乘舟蹈沧海买剑投黄金世务不足烦有田西山岑我来遇知已遂得开清襟何意闾阎间沛然江海深疾风扫秋树濮上多鸣砧耿耿尊酒前联鴈飞愁音平生重离别感激对孤琴
　　涟上别王秀才
　　飘飖经逺道客思满穷秋浩荡对长涟君行殊未休﨑岖山海侧想像无前俦何意照乘珠忽然欲暗投东路方萧条楚歌复悲愁暮帆使人感去鸟兼离忧行矣当自爱壮年莫悠悠予亦从此辞异乡难久留赠言岂终极慎勿滞沧洲
　　同诸公登慈恩寺塔
　　香界泯羣有浮图岂诸相登临骇孤高披拂忻大壮言是羽翼生逈出虚空上顿疑身世别乃觉形神王宫阙皆户前山河尽檐向秋风昨夜至秦塞多清旷千里何苍苍五陵郁相望盛时惭阮歩末宦知周防输效独无因斯焉可游放
　　同羣公秋登琴台
　　古迹使人感琴台空寂寥静然顾遗尘千载如昨朝临眺自兹始羣贤久相邀徳与形神高孰知天地遥四时何倐忽六月鸣秋蜩万象归白帝平川横赤霄犹是对夏伏几时有凉飚燕雀满檐楹鸿鹄抟扶揺物性各自得我心在渔樵兀然还复醉尚握樽中瓢
　　同羣公出猎海上
　　畋猎自古昔况伊心赏俱偶与羣公游旷然出平芜层隂涨溟海杀气穷幽都鹰隼何翩翩驰聚相传呼豺狼窜榛莽麋鹿罹艰虞高鸟下骍弓困兽鬬匹夫尘惊大泽晦火燎深林枯失之有余恨获者无全躯咄彼工拙间恨非指踪徒犹怀老氏训感叹此欢娱
　　过冲和先生
　　冲和生何代或谓游东溟三命谒金殿一年拜银青自云多方术往往通神灵万乘亲问道六宫无敢听昔去限霄汉今来覩仪形头戴鹖鸟冠手揺白鹤翎终日饮醇酒不醉复不醒犹忆鸡鸣山毎诵西升经拊背念离别依然出户庭莫见今如此曽为一客星
　　同薛司直诸公秋霁曲江俯见南山作
　　南山郁初霁曲江湛不流若临瑶池间想望昆仑丘连首见黛色渺然波上秋深沈俯峥嵘清浅延阻修连潭万木影挿岸千岩幽杳蔼信难测渊沦无暗投片云对渔父独鸟随虚舟我心寄青霞世事惭白鸥得意在乘兴防怀非外求良辰自多暇忻与数子游
　　奉和储光羲
　　天静终南高俯映江水明有若蓬莱下浅深见澄瀛羣峯县中流石壁如瑶琼鱼龙隠苍翠鸟兽游清泠菰蒲林下秋薜荔波中轻山蔓浴兰沚水若居云屏岚气浮渚宫孤光随曜灵隂隂豫章馆宛宛百花亭大君及羣臣燕乐方嘤鸣吾党二三子兹辰怡性情逍遥沧洲时廼在长安城
　　观李九少府翥树宓子贱神祠碑
　　吾友吏兹邑亦尝怀宓公安知梦寐间忽与精灵通一见兴永叹再来激深衷賔从何逶迤二十四老翁于焉见层碑突兀长林东作者无愧色行人感遗风坐令高岸尽独对秋山空片石勿谓轻斯言固难穷龙盘色丝外鹊顾偃波中形胜驻羣目坚贞指苍穹我非王仲宣去矣徒发防
　　哭单父梁九少府洽
　　开箧泪沾臆见君前日书夜台今寂寞犹是子云居畴昔贪灵竒登临赋山水同舟南浦下望月西江里契阔多别离绸缪到生死九原即何处万事皆如此晋山徒峨峨斯人已防防常时禄且薄殁后家复贫妻子在逺道弟兄无一人十上多苦辛一官常自哂青云将可致白日忽先尽唯有身后名空留无逺近
　　宋中遇林虑杨十七山人因而有别
　　昔余渉漳水驱车行邺西遥见林虑山苍苍戞天倪邂逅逄尔曹説君彼岩栖萝迳垂野蔓石房倚云梯秋韭何青青药苖数百畦栗林隘谷口栝树森廻谿耕耘有山田纺绩有山妻人生茍如此何必组与珪谁谓逺相访曩情殊不迷檐前举醇醪灶下烹只鸡朔风忽振荡昨夜寒螀啼游子益思归罢琴伤解携出门尽原野白日黯巳低始惊道路难终念言笑暌因声谢岑壑嵗暮一攀跻
　　睢阳酬别畅大判官
　　吾友遇知巳防名逢圣朝高才擅白雪逸翰怀青霄承诏选嘉賔慨然即驰轺清画下公馆尺书忽相邀留欢惜别离毕景驻行镳言及沙漠事益令胡马骄丈夫拔东蕃声冠霍嫖姚兠鍪冲矢石铁甲生风飚诸将出井陉连营济石桥酋豪尽俘馘子弟输征徭边庭絶刁斗战地成渔樵榆闗夜不扃塞口长萧萧降胡满蓟门一一能射雕军中多燕乐马上何轻趫戎狄本无厌羁縻非一朝饥附诚足用饱飞安可招李牧制儋蓝遗风岂寂寥君还谢幕府慎勿轻刍荛
　　李云南征蛮诗【并序】
　　天寳十一载有诏伐西南夷右相杨公兼节制之寄乃奏前云南太守李宓涉海自交趾击之道路险艰往复数万里盖百王所未通也十二载四月至于长安君子是以知庙堂使能而李公効节适忝斯人之旧因赋是诗
　　圣人赫斯怒诏伐西南戎肃穆庙堂上深沈节制雄遂令感激士得建非常功料死不料敌顾恩寜顾终鼓行天海外转战蛮夷中梯巘近高鸟穿林经毒虫鬼门无归客北户多南风蜂趸隔万里云雷随九攻长驱大浪破急击羣山空饷道忽已逺县军垂欲穷精诚动白日愤薄连苍穹野食掘田防脯餐兼僮收兵列亭堠拓地弥西东临事耻茍免履危能饬躬将星独照耀边色何溟蒙泸水夜可渉交州今始通归来长安道召见甘泉宫亷蔺若未死孙呉知暗同相逢论意气慷慨谢深衷
　　岑参
　　【唐杜子美常荐参于朝表云岑参识度清逺议论雅正佳名早上时辈所仰又诗云岑生多新诗性亦嗜醇酎又云髙岑殊缓歩沈鲍得同行盖参与子美非薄交也其诗实为少陵所称许殷璠云参诗语竒体俊意亦造竒至如长风吹白茅野火烧枯桑可谓逸才又山风吹空林】
