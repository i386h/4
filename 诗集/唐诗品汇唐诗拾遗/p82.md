<!-- { "loadSidebar": true } -->
　　白水龙飞已几春偶逢遗迹问耕人丘坟发掘当官路何处南阳有近亲
　　和李司勲过连昌宫
　　夹道疎槐岀老根高甍巨桷压山原宫前遗老来相问今是开元几叶孙
　　晚次宣谿
　　潮州南去接宣谿云水苍茫日向西客泪数行先自落鹧鸪休傍耳边啼
　　湘中酬张十一功曹
　　休垂絶徼千行泪共泛清湘一叶舟今日岭猿兼越鸟可怜同听不知愁
　　榴花
　　五月榴花照眼明枝间时见子初成可怜此地无车马顚倒青苔落绛英
　　欧阳詹
　　题延平剑潭
　　想像精灵欲见难通津一去水漫漫空余千载淩霜色长与澄潭白日寒
　　元稹
　　闻白乐天左降江州司马
　　残灯无熖影幢幢此夕闻君谪九江垂死病中惊坐起暗风吹雨入寒牕【白乐天云此句他人尚不可闻况仆哉洪容斋云嬉笑之怒甚于裂眦长歌之悲过于恸哭此语诚然】
　　忆事
　　夜深闲到防门边却绕行廊又独眠明月满庭池水緑桐花垂在绣帘前
　　白居易
　　后宫词
　　泪尽罗巾梦不成夜深前殿按歌声红顔未老恩先断斜倚熏笼坐到明
　　竹枝词
　　瞿塘峡口冷烟低白帝城头月向西唱到竹枝声咽处寒猿晴鸟一时啼
　　宿西林寺
　　木落天晴山翠开爱山骑马入山来心知不及柴桑冷一宿西林即便回
　　春题华阳观
　　帝子吹箫逐凤凰空留仙洞号华阳落花何处堪惆怅头白宫人扫影堂
　　鲍溶
　　隋宫
　　柳塘风起日西斜竹浦风回鴈弄沙炀帝春游古城在坏宫芳草满人家
　　赠杨錬师
　　紫烟衣上绣春云清隐山书小篆文明月在天将凤管夜深吹向玉宸君
　　寄薛膺昆季
　　楚山清路两无期梦里春风玉树枝何况芙蓉楼上客海门江月亦相思
　　孟郊
　　临池曲
　　池上春蒲叶如带紫菱成角莲子大罗裙蝉鬓倚迎风双双伯劳飞向东
　　李贺
　　蝴蝶舞
　　杨花扑帐春云热甲屛风醉眼缬东家蝴蝶西家飞白骑少年今日归
　　卢仝
　　逢郑三游山
　　相逢之处花茸茸峭壁攒峰千万重他日期君何处好寒流石上一株松
　　逢病军人
　　行多有病住无粮万里还鄕未到鄕蓬鬓哀吟古城下不堪秋气入金疮
　　李绅
　　却到无锡望芙蓉湖
　　丹橘村边独火微碧流明处鴈初飞萧条落叶垂杨岸隔水寥寥闻捣衣
　　顾非熊
　　洲送朱万言
　　渡头风晚叶飞频君去还吴我入秦双泪别家犹未断不堪仍送故鄕人
　　张祜
　　胡渭州【乐苑曰胡渭州商调曲也】
　　亭亭孤月照行舟寂寂长江万里流乡国不知何处是云山漫漫使人愁
　　雨淋铃【明皇别録曰帝幸蜀南入狭斜谷属淋弥旬于栈道中闻铃声与山相应帝既悼贵妃因采其声为淋铃曲以寄恨焉时独梨园善觱藁乐工张徽从至蜀都以其曲授之洎至徳中复幸华清宫从宫嫔御皆非昔人帝于望京楼令张防奏此曲不觉凄怆流涕其曲后入法部】
　　雨淋铃夜却归秦犹是张徽一曲新长说上皇垂泪敎月明南内更无人
　　集灵台【又见杜集作虢夫人】
　　虢国夫人承主恩平明骑马入金门却嫌脂粉汚顔色淡扫蛾眉朝至尊
　　华清宫
　　风树离离月正明九天龙气在华清宫门深锁无人觉半夜云中羯鼓声
　　宿湓浦逢崔升
　　江流不动月西沈南北行人万里心况是相逢鴈天夕星河寥落水云深
　　洲闻晓角
　　寒耿稀星照碧霄月楼吹角夜江遥五更人起烟霜静一曲残声遍落潮
　　题弋阳馆
　　一叶飘然下弋阳残霞昬日树苍苍葛谿谩淬干将劒却是猿声断客肠
　　邮亭残花
　　云暗山横日欲斜邮亭下马看残花自从身逐征西府每到花时不在家【谢云此与张翰秋风思鲈同意有道者闻之必不以山林之乐易钟鼎之奉矣】
　　朱庆余
　　宫中词
　　寂寂花时闭院门美人相并立琼轩含情欲说宫中事鹦鹉前头不敢言
　　闺意上张水部
　　洞房昨夜停红烛待晓堂前拜舅姑妆罢低声问夫婿画眉深浅入时无
　　西亭晚宴
　　虫声已尽菊花干五老松隂向晚寒对酒看山俱惜去不知残日下防干
　　庐江途中遇雪
　　芦苇声多鴈满陂湿云连野见山稀遥知将吏相逢处半是春城贺雪归
　　徐凝
　　洛城秋砧
　　三川水上秋砧发五凤楼前明月新谁谓秋砧明月夜洛阳城里更愁人
　　贾岛
　　渡桑干
　　客舍幷州已十霜归心日夜忆咸阳无端更渡桑干水却望幷州是故鄕【谢云乆客思乡人之常情旅寓十年交游欢爱与故乡无异一旦别去岂能无情渡桑干而望幷州反以为故乡也非东西南北之人不能道此】
　　期吕逸人不至
　　逸人期宿石牀中遣我开扉对晚空不知何处啸秋月闲却松门一夜风
　　姚合
　　边将
　　将军作镇古汧州水腻山春节气柔清夜满城弦管沸行人不信是边头【谢云此诗颂边城贤守有风人法度与云黄知塞近草白见边秋者异矣】
　　王表
　　成徳乐
　　赵女乘春上画楼一声歌发满城秋无端更唱关山曲不是征人亦泪流
　　裴夷直
　　忆家
　　天海相连无尽处梦魂来往尚应难谁言南海无霜云试向愁人两鬓看
　　唐诗品彚巻五十二
　　钦定四库全书
　　唐诗品彚巻五十三
　　明　高棅　编
　　七言絶句八
　　正变
　　李商隐
　　汉宫词
　　青雀西飞竟未回君王长在集灵台侍臣最有相如渴不赐金茎露一杯
　　宫词
　　君恩如水向东流得宠忧移失宠愁莫向尊前奏花落凉风只在殿西头
　　龙池
　　龙池赐酒敞云屏羯鼓声高众乐停夜半宴归宫漏永薛王沈醉寿王醒【容斋续笔云唐岐薛诸王俱薨于开元中而太眞以天宝三载方入宫此篇与元稹连昌词百官队仗避岐薛俱失】
　　瑶池
　　瑶池阿母绮牕开黄竹歌声动地哀八骏日行三万里穆王何事不重来
　　咸阳
　　咸阳宫阙郁嵯峨六国楼台艶绮罗自是当时天帝醉不关秦地有山河
　　过楚宫
　　巫峡迢迢旧楚宫至今云雨暗丹枫浮生尽恋人间乐只有襄王忆梦中【谢云高唐云雨本是说梦古今皆以为实事此诗讥襄王之愚前人未道破】
　　过华清内廐门
　　华清别馆闭黄昬碧草悠悠内廐门自是明时不巡幸至今青海有龙孙
　　贾生
　　宣室求贤访逐臣贾生才调更无伦可怜夜半虚前席不问苍生问鬼神
　　夜雨寄北
　　君问归期未有期巴山夜雨涨秋池何当共剪西牕烛却话巴山夜雨时
　　宿骆氏亭寄怀崔雍崔衮
　　竹坞无尘水槛清相思迢递隔重城秋隂不散霜飞晚留得枯荷听雨声
　　访隐者不遇
　　城郭休过识者稀哀猿啼处有柴扉沧江白石渔樵路日暮归来雨满衣
　　忆住一师
　　无事经年别逺公帝城钟晓忆西峯炉烟销尽寒灯暗童子开门雪满松
　　寄令狐郎中
　　嵩云秦树乆离居双鲤迢迢一纸书休问梁园旧宾客茂陵秋雨病相如
　　昨夜
　　不辞鶗鴂妬年芳但惜流尘暗洞房昨夜西池凉露满桂华吹断月中香
　　槿花
　　风露凄凄秋景繁可怜荣落在朝昬未央宫里三千女但保红顔莫保恩
　　夕阳楼
　　花明柳暗绕天愁上尽重城更上楼欲问孤鸿向何处不知身世自悠悠
　　东还
　　自是仙才自不知十年长梦采华芝秋风动地黄云暮归去嵩阳寻旧师
　　端居
　　逺书归梦两悠悠只有空牀敌素秋阶下青苔与红叶雨中寥落月中愁
　　游灵伽寺
　　碧烟秋寺泛湖来水打城根古堞摧尽日伤心人不见石榴花满旧琴台
　　嫦娥
　　云母屏风烛影深长河渐落晓星沈嫦娥应悔偷灵药碧海青天夜夜心【谢云意谓嫦娥有长生之福无夫妇之乐为悔前人未道破】
　　絶句【一作宫妓】
　　珠箔轻明拂玉墀披香新殿鬬腰肢不须看尽鱼龙戏终遣君王怒偃师【列子云偃师周穆王时工人献能倡者歌舞千变万化技将终倡者瞬其目招王之左右侍妾王大怒立欲诛偃师偃师大慑立剖能倡者以示王皆传绘草木胶漆黑白丹青之所为王乃叹曰人之巧与造化同功乎　杨文公谈苑云余知制诰日与余恕同考试因出李义山诗共读酷爱此絶击节称叹曰古人措辞寓意如此之深妙令人感慨不已】
　　杜牧
　　宫怨
　　监官引岀蹔开门随例虽朝不是恩银钥却收金鎻合月明花落又黄昬
　　秋夕
　　银烛秋光冷画屛轻罗小扇扑流萤天街夜色凉如水卧看牵牛织女星【苕溪渔隠诗话云此诗断句极佳意在言外其幽怨之情不待明言而自见之也】
　　泊秦淮
　　烟笼寒水月笼沙夜泊秦淮近酒家商女不知亡国恨隔江犹唱后庭花
　　登乐游原
　　长空澹澹孤鸟没万古消魂向此中看取汉家何事业五陵无树起秋风【谢云汉家基业之广大为何如今日登原一望五陵变为荒田墅草无树木可以起秋风矣盛衰无常废兴有时有天下者观此亦可以栗栗危惧】
　　赤壁
　　折防沈沙铁未销自将磨洗认前朝东风不与周郎便铜雀春深锁二乔【道山清话云此诗正佳但颇费解说】
　　华清宫
　　零叶翻红万树霜玉莲开蕊暖泉香行云不下朝元阁一曲淋铃泪万行
　　长安晴望
　　翠屏山对凤城开碧落揺光霁后来回识六龙巡幸处飞烟闲绕望春台
　　过勤政楼
　　千秋佳节名空在承露丝囊世已无唯有紫苔偏称意年年因雨上金铺
　　金谷园
　　繁华事散逐香尘流水无情草自春日暮东风怨啼鸟落花犹似堕楼人
　　青冢
　　青冢前头陇水流燕支山下暮云秋蛾眉一坠穷泉路夜夜孤魂月下愁
　　洛阳秋夕
　　泠泠寒水带霜风更在天桥夜景中清禁漏闲烟树寂月轮移在上阳宫
　　将赴吴兴登乐游原
　　清时有味是无能闲爱孤云静爱僧欲把一麾江海去乐游原上望昭陵【石林诗话云牧之是不满于当时故末有昭陵之句】
　　江南春
　　千里莺啼緑映红水村山郭酒旗风南朝四百八十寺多少楼台烟雨中
　　汉江
　　溶溶漾漾白鸥飞緑净春深好染衣南去北来人自老夕阳长送钓船归
　　宣州开元寺
　　松寺曾同一鹤栖夜深台殿月高低何人为倚东楼柱正是千山雪涨谿
　　长安雪后
　　秦陵汉苑参差雪北阙南山次第云车马满城原上去岂知惆怅有闲人
　　山行
　　逺上寒山石迳斜白云深处有人家停车坐爱枫林晚霜叶红于二月花
　　闻角
　　晓楼烟槛出云霄景下林塘已寂寥城角为秋悲更逺护霜云破海天遥
　　春尽途中
　　田园不事来游宦故国谁敎尔别离独倚关亭还把酒一年春尽送春时
　　寄扬州韩绰判官
　　青山隐隐水迢迢秋尽江南草木凋二十四桥明月夜玉人何处敎吹箫【刘云韩之风致可想书记薄幸自道耳】
　　怀吴中冯秀才
　　长洲苑外草萧萧却算游程岁月遥惟有别时今不忘暮烟秋过枫桥
　　送陆洿郎中弃官归
　　少微星动照春云魏阙衡门路自分倐去忽来应有意世间尘土漫疑君
　　送隐者
　　无媒迳路草萧萧自古云林逺市朝公道世间唯白髪贵人头上不曾饶
　　许浑
　　楚宫怨二首
