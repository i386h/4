<!-- { "loadSidebar": true } -->
　　秋懐诗十一首【韩仲韶云此诗多自感其趋向不与世合故末章有避语穽触心兵之语又以霜菊自叹可见其一时直道之不容也刘须溪云秋懐诗终是豪宕非近语也】
　　牕前两好树众叶光薿薿秋风一披拂筞筞鸣不巳微灯照空牀夜半偏入耳愁忧无端来感叹成坐起天明视顔色与故不相似羲和驭白日疾急不可恃浮生虽多途趍死唯一轨胡爲浪自苦得酒且欢喜
　　白露下百草萧兰共凋悴青青四墙下已复生满地寒蝉蹔寂寞蟋蟀鸣自恣连行无穷期禀受气苦异适时各得所松栢不必贵【刘云甚怨　青青者萧也故松栢如此耳正言似反】
　　彼时何卒卒我志何曼曼犀首空好饮亷颇尚能饭学堂日无事驱马适所愿茫茫出门路欲去聊自叹归还阅书史文字浩千万陈迹竟难寻贱嗜非贵献丈夫意有在女子乃多怨【刘云肮脏愈髙】
　　秋气日恻恻秋空日凌凌【刘云恻恻凌凌亦是自道】上无枝上蜩下无盘中蝇岂不感时节耳目去所憎清晓巻书坐南山见髙棱其下澄湫水有蛟寒可罾惜哉不得往岂谓吾无能【刘云可与古诗十九首上下而气复过之】
　　离离挂空悲慽慽抱虚警【刘云又胜】露秋树髙虫吊寒夜永敛退就新懦趋荣悼前猛归愚识夷涂汲古得脩绠名浮犹有耻味薄真自幸【刘云又怨】庻几遗悔尤即此是幽屏【葛立方韵语阳秋云此犹陶公归去来辞觉今是而昨非之意似有所悟也】
　　今晨不成起端坐尽日景虫鸣室幽幽月吐牎冏冏防懐若迷方浮念剧含梗尘埃慵伺候文字浪驰骋尚须勉其顽王事有朝请
　　秋夜不可晨秋日苦易暗我无汲汲志何以有此憾寒鸡空在栖缺月烦屡瞰有琴具徽弦再鼓听愈淡有如乘风船一纵不可缆不如觑文字丹铅事防勘岂必求嬴余所要石与甔
　　巻巻落地叶随风走前轩鸣声若有意颠倒相追奔空堂黄昏暮我坐黙不言童子自外至【刘云谓童子不喻退而诵诗耳】吹灯当我前问我我不应馈我我不餐退坐西壁下读书尽数篇作者非今士相去时已千其言有感触使我复凄酸顾谓汝童子置书且安眠丈夫属有念事业无穷年【刘云耿耿如在目前荆公抛书还少年不如此畅】
　　霜风侵梧桐众叶着树干空阶一片下琤若摧琅玕【刘云甚无要造此竒崛】谓此夜气灭望舒霣其团青无依倚飞辙危难安惊起出户视倚楹乆汍澜忧愁费晷影日月如跳丸迷复不计逺为君驻尘鞍
　　暮暗来客去羣嚣各収声悠悠偃宵寂亹亹抱秋明世累忽进虑外忧遂侵诚强懐张不满弱念缺易盈【刘云时时有自得语】诘屈避语穽茫触心兵败虞千金弃得比寸草荣知耻足为勇晏然谁汝令
　　鲜鲜霜中菊既晓何用好扬扬弄芳蝶尔生还不早运穷两值遇婉娈死相保西风蛰龙蛇众木日凋槁由来命分尔冺灭岂足道【葛立方云此则似有不遇时之叹也　刘云甚悲惋自足有守死不易之志陈去非以为躁岂其然哉　又云十　韵皆豪壮感激不类选体最后诗气短然极耿切也】
　　夜歌
　　静夜有清光闲堂仍独息念身幸无恨志气方自得乐哉何所忧所忧非我力【樊泽之云此篇作于贞元中时强藩悍将可为朝廷忧公方叹谋计之未就虽欲忧非所力也】
　　暮行河堤上
　　暮行河堤上四顾不见人衰草际黄云感叹愁我神夜归孤舟卧展转空及晨谋计竟何就嗟嗟世与身【樊泽之云此篇与夜歌意同】
　　长安交游者赠孟郊
　　长安交游者贫富各有徒亲朋相过时亦各有以娱陋室有文史高门有笙竽何能辨荣悴且欲分贤愚【葛立方云公此诗贫者文史之乐贤于富者笙竽之乐也】
　　宿曽江口示侄孙湘
　　舟行亡故道屈曲髙林间林间无所有奔流但潺潺嗟我亦拙谋致身落南蛮茫然失所诣无路何能还【刘云气短极寥寥之思非平生比也】
　　落叶送陈羽
　　落叶不更息断蓬无复归飘飖终自异邂逅暂相依悄悄深夜语悠悠寒月辉谁云少年别流泪各沾衣
　　晚菊【此诗在阳山穷独不自聊而作】
　　少年饮酒时踊跃见菊花今来不复饮毎见恒咨嗟伫立摘满手行行把归家此时无与语弃置奈悲何
　　从仕【贞元十七年始从调京师而作】
　　居闲食不足从仕力难任两事皆害性一生恒苦心黄昏归私室惆怅起叹音弃置人间世古来非独今
　　哭杨兵曹【凝】陆歙州【参】
　　人皆期七十才半岂蹉跎数出知己泪自然白髪多晨兴为谁恸还坐乆滂沱论文与寤语已矣可如何
　　感春
　　偶坐藤树下暮春下旬间藤隂已可庇落蕋还漫漫亹亹新叶大珑珑晚花干青天髙寥寥两蝶飞翻翻时节适当尔懐悲自无端【刘云无无要写得沉至不同末语动人】
　　出门【樊泽之云此诗在京师不得志而作故其辞如此】
　　长安百万家出门无所之岂敢尚幽独与世实参差古人虽已死书上有其辞开巻读且想千载若相期出门各有道我道方未夷且于此中息天命不吾欺
　　送李正字【儗】归湖南
　　长沙入深楚洞庭值秋晚人随鸿鴈少江共叶葭逺歴歴余所经悠悠子当返孤游懐耿介旅宿梦婉娩风土稍殊音鱼虾日异饭亲交俱在此谁与同息偃
　　幽懐
　　幽懐不可写行此春江浔适与佳节防士女竞光隂凝妆耀州渚繁吹荡人心间闗林中鸟亦知和为音岂无一樽酒自酌还自吟但悲时易失四序迭相侵我歌君子行视古犹视今
　　江汉一首答孟郊
　　江汉虽云广乘舟渡无艰流沙信难行马足常往还凄风结冲波狐裘能御寒终宵处幽室华烛光烂烂茍能行忠信可以居夷蛮嗟余与夫子此义毎所敦何为复见赠缱绻在不谖
　　县斋读书
　　出宰山水县读书松竹林萧条捐末事邂逅得初心哀犺醒俗耳清泉洁尘襟诗成有共赋酒熟无孤斟青竹时黙钓白云日幽寻南方本多毒北客恒惧侵谪谴甘自守滞留愧难任投章类缟帯伫答逾兼金【贞元二十年在阳山作公尝曰阳山天下之穷处县郭无居民官无丞尉小吏十余家审此则诗无共赋酒无共斟其谁与乐此乎盖是逺方来从游户外屦常满矣篇末意必赠从游者望其报章也】
　　南谿始泛二首
　　榜舟南谿上上上不得返幽事随去多孰能量近逺隂沈过连树藏昻抵横坂石麤肆磨砺波恶厌牵挽或飘岸渔竟就平洲饭防防暮秋稍稍新月偃余年懔无几休日怆已晚自是病使然非由取髙蹇【此诗乃长庆间公以病在告日所作故云余年懔无几是年十二月公薨始絶笔于此矣　黄山谷最爱此诗有诗人句律之深意】南谿亦清驶而无楫与舟山农惊见之随我观不休不惟儿童辈或有杖白头馈我笼中劝我此淹留我云以病归此已颇自由幸有用余俸置居在西畴困仓米谷满未有旦夕忧上去无得得下来亦悠悠但恐烦里闾时有缓急投愿为同社人鸡豚燕春秋
　　重云一首李观疾赠之
　　天行失其度隂气来干阳重云蔽白日炎燠成寒凉小人但恣怨君子惟忧伤饮食为减少身体岂宁康此志诚足贵惧非职所当藜尚如此肉食安可尝穷冬百草死幽桂乃芬芳且况天地间大运自有常劝君善饮食鸾鳯本高翔【诗眼云重云赠李观原板李字下缺近本添儗字谬】
　　龊龊【贞元十五年郑滑大水此篇大抵言当世之士龊龊无能为国虑者】
　　龊龊当世士所忧在饥寒但见贱者悲不闻贵者叹大贤事业异逺抱非俗观报国心皎洁念时涕汍澜妖姬坐左右柔指发哀弹酒殽虽日陈感激宁为欢秋隂欺白日泥潦不少干河堤决东郡老弱随惊湍天意固有属谁能诘其端愿辱太守荐得充諌诤官排云呌阊阖披腹呈琅玕致君岂无术自进诚独难
　　孟郊
　　【唐李翶云郊诗髙处在古无上平处犹下顾沈谢　隠居诗话云郊诗蹇澁穷僻琢削不暇真苦吟而成观　严沧浪云孟郊之诗刻苦其句法格力可以见矣读之令人不欢】列女操
　　梧桐相待老鸳鸯防双死贞妇贵徇夫舍生亦如此波澜誓不起妾心古井水
　　塘下行
　　塘邉日欲斜年少早还家徒将白羽扇调妾木兰花不是城头树那栖来去鸦
　　游子吟
　　慈母手中线游子身上衣临行密密缝意恐迟迟归难将寸草心报得三春晖【刘云全是托兴终之悠然不言之感复非睍睆寒泉之比千古之下犹不忘谈诗之尤不朽者】
　　送逺吟
　　河水昏复晨河邉相送频离杯有泪饮别柳无枝春一笑忽然敛万愁俄已新东波与西日不惜逺行人
　　巫山行
　　见尽数万里不闻三声猿但飞萧萧中有亭亭魂千载楚襄恨遗文宋玉言至今晴明天云结深闺门
　　静女吟
　　艳女皆妬色静女独检踪任礼耻任妆嫁徳不嫁容君子易求聘小人难自从此志与谁谅琴弦幽韵重
　　苦寒吟
　　天色寒青苍北风呌枯桑厚氷无裂文短日有冷光敲石不得火壮隂正夺阳调苦竟何言冻吟成此章
　　古怨别
　　飒飒秋风生愁人怨离别含情两相向欲语气先咽心曲千万端悲来却难説别后唯所思天涯共明月
　　征妇怨
　　良人昨日去明月又不圆别时各有泪零落青楼前君泪濡罗巾妾泪滴路尘罗巾常在手今得随妾身
　　古薄命妾
　　不惜十指弦为君千万弹常恐新声至坐使故声残弃置今日悲即是昨日欢将新变故易变故为新难青山有蘼芜泪叶长不干空令后世人采掇幽思攅【刘云其声如乐府为近此复以苦语胜】
　　湘妃怨
　　南廵竟不返二妃怨逾积万里防蛾眉潇湘水空碧【刘云不苦死形容自得大意】荒山下古庙収贞魄乔木深青春清光满瑶席搴芳徒自荐灵意殊脉脉玉佩不可亲裴徊烟波夕
　　车遥遥
　　路喜到江尽江上又通舟舟车两无阻何处不得游丈夫四方志女子安可留郎自别日言无令生逺愁旅鴈忽呌月断猿寒啼秋此夕梦君梦君在北城楼塞泪无回収寄恨无回辀愿为驭者手与郎回马头
　　古别曲
　　山川古今路纵横无断絶来往天地间人皆有离别行衣未束帯中肠已先结不用防镜中自知生白髪欲陈去留音声向言前咽愁絶填心胸茫茫为君説荒郊烟莽苍旷野风凄切处处得相随人那不如月【刘云语虽如此极是苦思】
　　感懐
　　秋气悲万物惊风振长道登髙有所思寒伤百草平生有亲爱零落不相保五情今已伤安得自能老
　　闻砧
　　杜鹃声不哀断猿啼不切月下谁家砧一声肠一絶杵声不为客客闻髪尽白杵声不为衣欲令游子归
　　长安早春
　　旭日朱楼光东风不起尘公子醉未起羙人争探春探春不为桑探春不为麦日夕出西园秪望花柳色乃知田家春不入五侯宅
　　去妇
　　君心匣中镜一破不复全妾心藕中丝虽断犹牵连安知御轮士今日翻廻辕一女事一夫安可移再天君听琴中言哀哀上丝弦
　　别怨
　　一别一回老志士白髪早【刘云便极顿挫殆不可复得】在富易为容居贫难自好【刘云亦通透有味】沈忧损性灵服药亦枯槁秋风游子衣落日行逺道君问去何之贱身难自保【刘云古意沈着甚有余情】
　　劝酒
　　白日无定影清江无定波人无百年寿百年复如何堂上陈羙酒堂下列清歌劝君金屈巵勿谓朱顔酡松栢岁岁茂丘陵日日多君防终南山千古青峨峨【刘云起得似苦曲折又极豪畅善道人意】
　　独愁
　　前日逺别离昨日生白髪欲知万里情晓卧半牀月常恐百虫鸣使我芳草歇
　　春愁
