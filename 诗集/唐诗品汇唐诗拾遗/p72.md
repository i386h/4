<!-- { "loadSidebar": true } -->
　　家住孟津河门对孟津口常有江南船寄书家中否君自故乡来应知故乡事来日绮牕前寒梅着花未巳见寒梅发复闻啼鸟声愁心视春草畏向玉阶生
　　送别
　　山中相送罢日暮掩柴扉春草年年緑王孙归不归【刘云古今防肠理不在多】
　　别辋川
　　依迟动车马惆怅出松萝忍别青山去其如绿水何
　　崔九弟欲往南山马上口号与别
　　城隅一分手防日还相见山中有桂花莫待花如霞
　　留别崔兴宗
　　驻马欲分襟清寒御沟上前山景气佳独徃还惆怅
　　山中寄诸弟妹
　　山中多法侣禅诵自为羣城郭遥相望唯应见白云
　　赠弟穆十八
　　与君青眼客共有白云心不向东山去日令春草深【刘云淡淡有情】
　　哭孟浩然【时为殿中侍御史知南选至襄阳有作】
　　故人不可见汉水日东流借问襄阳老江山共蔡州
　　鸟鸣涧【系云溪杂咏】
　　人闲桂花落夜静春山空月出惊山鸟时鸣春涧中【刘云皆非着意】
　　上平田
　　朝耕上平田暮耕上平田借问问津者宁知沮溺贤【刘云语调并髙】
　　孟城坳【系辋川杂咏】
　　新家孟城口古木余衰栁来者复为谁空悲昔人有【刘云复欲二语如此俯仰旷达不可得】
　　华子冈
　　飞鸟去不穷连山复秋色上下华子冈惆怅情何极【刘云萧然更欲无言】
　　鹿柴【去声】
　　空山不见人但闻人语响返景入深林复照青苔上【刘云无言而有画意】
　　南垞【音茶】
　　轻舟南垞去北垞淼难即隔浦望人家遥遥不相识
　　欹湖
　　吹箫凌极浦日暮送夫君湖上一回首山青巻白云
　　白石滩
　　清浅白石滩緑蒲尚堪把家住水东西浣纱明月下
　　竹里馆
　　独坐幽篁里弹琴复长啸深林人不知明月来相照
　　辛夷坞
　　木末芙蓉花山中发红萼涧户寂无人纷纷开且落【刘云其意不欲着一字渐可语禅】
　　漆园
　　古人非傲吏自阙经世务偶寄一微官婆娑数枝树【朱子语録云摩诘辋川此诗余深爱之毎以语人辄无解余意者　刘云便在谢东山辈口语皆成髙防】
　　崔国辅
　　怨辞二首
　　妾有罗衣裳秦王在时作为舞春风多秋来不堪着楼头桃李疎池上芙蓉落织锦犹未成虫声入罗幙
　　古意
　　净扫黄金堦飞霜皎如雪下帘弹箜不忍见秋月
　　魏宫词
　　朝日照红妆拟上铜雀台画眉犹未了魏帝使人催
　　长信草
　　长信宫中草年年愁处生时侵珠履迹不使玉阶行
　　少年行
　　遗却瑚鞭白马骄不行章台折杨栁春日路傍情
　　湖南曲
　　湖南送君去湖北送君归湖里鸯鸳鸟双双他自飞
　　流水曲
　　归来日尚早更欲向芳洲渡口水流急囘船不自由王孙逰【楚辞招隠士曰王孙逰兮不归春草生兮萋萋王孙逰盖出于此】
　　自与王孙别频看黄鸟飞应由春草误着处不成归
　　采莲
　　玉溆花争发金塘水乱流相逢畏相失并着采莲舟
　　渭水西别李仑
　　陇右长亭山深古塞秋不知呜咽水何事向西流
　　孟浩然
　　宿建徳江
　　移舟泊烟渚日暮客愁新野旷天低树江清月近人
　　送朱大入秦
　　逰人五陵去寳剑值千金分手脱相赠平生一片心
　　送友之京
　　君登青云去余望青山归云山从此别泪湿薜萝衣【刘云甚不多语神情悄然比之苏州特怨甚】
　　同储十二洛阳道中作
　　珠弹繁华子金羁逰侠人酒酣白日暮走马入红尘
　　下浙江
　　八月观涛罢三江越海浔回瞻魏阙路无限子牟心
　　春晓
　　春眠不觉晓处处闻啼鸟夜来风雨声花落知多少【刘云风流闲羙正不在多】
　　杨子津望京口
　　北固临京口夷山近海濵江风白浪起愁杀渡头入
　　洛阳访袁拾遗不遇
　　浴阳访才子江岭作流人闻说梅花早何如此地春【刘云便不着字亦自深怨】
　　寻菊花潭主人
　　行至菊花潭村西日巳斜主人登髙去鸡犬空在家

　　唐诗品彚巻三十九
　　钦定四库全书
　　唐诗品彚巻四十
　　明　髙棅　编
　　五言絶句三
　　羽翼
　　储光羲
　　洛阳道四首【献吕四郎中】
　　洛水春冰开洛城春树緑朝看大道上落花乱马足大道直如髪春日佳气多五陵贵公子双双鸣玉珂春风二月时道傍栁堪把上枝覆宫阁下枝拂车马洛水照千门千门碧空里少年不得志走马逰新市
　　长安道二首
　　西行一千里暝色生寒树暗闻歌吹声知是长安路鸣鞭过酒肆袨服逰娼门百万一时尽含情无片言
　　江南曲二首
　　绿江深见防髙浪直翻空惯是湖邉住舟轻不畏风日暮长江里相邀归渡头落花如有意来去遂船流
　　闗山月
　　一鴈过连营繁霜覆古城胡笳在何处半夜起邉声
　　玉真公主山居
　　山北天泉苑山西凤女家不言沁园好独隠武陵花
　　王昌龄
　　题灞池
　　腰鎌欲何之东园刈秋韭世事不复论悲歌和樵叟
　　送李十五
　　怨别秦楚深江中秋云起天长杳无隔月影在寒水
　　送张四
　　枫林巳愁暮楚水复堪悲别后冷山月清猿无断时
　　送郭司仓
　　映门淮水绿留骑主人心明月随良掾春潮夜夜深
　　送胡大
　　荆门不堪别况乃潇湘秋何处遥望君江邉明月楼
　　答武陵田太守
　　仗剑行千里微躯敢一言曽为大梁客不负信陵恩
　　题僧房
　　棕榈花满院苔藓入闲房彼此名言絶空中闻异香
　　击磬老人
　　双峰褐衣乆一磬白眉长谁识野人意徒看春草芳
　　裴迪
　　孟城坳【逰王维辋川别业同赋】
　　结庐古城下时登古城上古城非畴昔今人自来徃【刘云未为不佳与维相去远甚】
　　鹿柴【去声】
　　日夕见寒山便为独徃客不知松林事但有麏麚迹
　　木兰柴
　　苍苍落日时鸟声乱溪水縁溪路转深幽兴何时巳
　　宫槐陌
　　门前宫槐陌是向欹湖道秋来风多落叶无人扫
　　临湖亭
　　当轩弥滉漾孤月正裵徊谷口猿声发风传入户来
　　南垞
　　孤舟信风泊南垞湖水岸落日下崦嵫清波殊淼漫
　　栾家濑
　　濑声喧极浦防涉向南津泛泛鳬鸥渡时时欲近人
　　白石滩
　　跂石复临水弄波情未极日下川上寒浮云澹无色
　　竹里馆
　　来过竹里馆日与道相亲出入惟山鸟幽深无世人
　　杜甫
　　武矦庙
　　遗庙丹青落空山草木长犹闻辞后主不复卧南阳【刘云语絶又云上句想望其风采犹在也下句伤其巳死】
　　八阵图
　　功葢三分国名成八阵图江流石不转遗恨失呑吴
　　复愁
　　万国尚戎马故园今若何昔归相识少早巳战埸多【江天多云先言今而后言昔无限忧疑之意　刘云今又可知】
　　归鴈
　　东来万里客乱定防年归肠断江城鴈髙髙正北飞
　　答郑十七郎一絶
　　雨后过畦润花残步屧迟把文惊小陆好客见当时
　　絶句三首
　　江碧鸟逾白山青花欲燃今春看又过何日是归年江边踏青罢回首见旌旗风起春城暮髙楼鼓角悲江动月移石谿虚云傍花鸟栖知故道帆过宿谁家
　　崔颢
　　长干行二首
　　君家住何处妾住在横塘停船暂借问或恐是同乡家临九江水来去九江侧同是长干人生小不相识【刘云只写相问语其情自见】
　　江南曲
　　下渚多风浪莲船渐觉稀那能不相待独自逆潮归【刘云其诗皆不用思致而流丽畅情固宜太白之所爱敬】
　　髙适
　　咏史
　　尚有绨袍赠应怜范叔寒不知天下士犹作布衣看
　　送兵到蓟北
　　积雪与天逈屯军连塞愁谁知此行迈不为覔封侯
　　田家春望
　　出门无所见春色满平芜可叹无知巳髙阳一酒徒
　　同羣公题张处士菜园
　　耕地桑拓间地肥菜常熟为问葵藿资何如庙堂肉【古今诗话曰覩物有感则有兴义盖兴近乎讪髙适此诗则近乎讪矣作者知兴讪之异始可言诗】
　　岑参
　　行军九日思长安故园【时末复长安】
　　强欲登髙去无人送酒来遥怜故园菊应傍战埸开【方虚谷云悲感】
　　题平阳郡汾桥邉栁树【参曾居此郡八九年】
　　此地曾居住今年宛似归可怜汾上栁相见也依依
　　见渭水思秦川
　　渭水东流去何时到雍州慿添两行泪寄向故园流
　　题三防寺仓颉造字台
　　野寺荒台晚寒天古木悲空阶有鸟迹犹似造书时
　　王之涣
　　登鹳雀楼
　　白日依山尽黄河入海流欲穷千里目更上一层楼【迂叟诗话云唐之中叶文章特盛其姓名烟没不传于世者甚众如河中府鹳雀楼有王之涣畅当二诗皆当时名所不称呜呼后人以诗名者岂能及之哉】
　　送别
　　杨栁东风树青青夹御河近来攀折苦应为别离多
　　祖咏
　　终南望余云
　　终南隂岭秀积雪浮云端林表明霁色城中増暮寒
　　李适之
　　罢相作
　　避贤初罢相乐圣且衔杯为问门前客今朝几个来
　　李颀
　　奉送五叔入京兼寄綦母三
　　阴云带残日怅别此何时欲望黄山道无由见所思
　　沈如筠
　　闺怨
　　雁尽书难寄愁多梦不成愿随孤月影流照伏波营
　　崔曙
　　对雨送人
　　别愁复经雨别泪还如霰寄心海上云千里长相见
　　王缙
　　别辋川别业
　　山月晓仍在林风凉不絶殷勤如有情惆怅令人别【刘云清洒顿挫畧不动容】
　　丘为
　　左掖棃花
　　冷艳全欺雪余香乍入衣春风且莫定吹向玉阶飞
　　沈千运
　　古歌
　　北邙不种田但种松与柏松柏未生处留待市朝客
　　萧颖士
　　元日陪元鲁山登北城留别二首
　　绵连滍川逈杳渺鸦路深彭泽兴不浅临风动归心
　　其二
　　渐闻惊栖羽坐叹清夜月中欢怆有违行子念明发
　　元结
　　将牛何处去
　　将牛何处去耕破故城东相伴有田父相欢唯牧童
　　石宫夏咏
　　石宫夏水寒寒水宜髙林逺风吹萝蔓野客熈清隂
　　石宫冬咏
　　石宫冬日暖暖日宜温泉晨光静水雾逸者犹安眠

　　唐诗品彚巻四十
　　钦定四库全书
　　唐诗品彚巻四十一
　　明　髙棅　编
　　五言絶句四
　　接武【上】
　　刘长卿
　　平蕃曲二首
　　渺渺戍烟孤茫茫塞草枯陇头那用闭万里不防胡絶漠大军还平沙独戍闲空留一片石万古在燕山
　　湘妃怨
　　帝子不可见秋风来莫思婵娟江上月千载空蛾眉
　　春草宫怀古
　　君王不可见芳草旧宫春犹带罗裙色青青向楚人
　　斑竹
　　苍梧千载后斑竹对湘沅欲识湘妃怨枝枝满泪痕
　　逢雪宿芙蓉山
　　日暮苍山逺天寒白屋贫柴门闻犬吠风雪夜归人
　　送张起崔载华之闽中
　　朝无寒士迹家在旧山贫相送天涯里怜君更逺人
　　送张十八归桐庐
　　归人乗野艇带月过江村正落寒潮水相随夜到门
　　送方外上人
　　孤云将野鹤岂向人间住莫买沃州山时人巳知处
　　送灵澈上人
