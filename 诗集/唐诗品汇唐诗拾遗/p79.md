<!-- { "loadSidebar": true } -->
　　蓬莱阙下是天家上路新回白鼻騧急管昼催平乐酒春衣夜宿杜陵花
　　题玉真观李秘书院
　　白云斜日影深松玉宇瑶坛知防重把酒题诗人散后华阳洞里有疎钟
　　送客贬五谿
　　南过猿声一逐臣回看秋草泪沾巾寒天暮雨空山里几处蛮家是主人
　　送齐山人归长白山
　　旧事山人白公掉头归去又乘风柴门流水依然在一路寒山万木中
　　卢纶
　　宫中乐二首【一作天长地久词】
　　台殿云凉秋色微君王初赐六宫衣楼船泛罢归犹早行遣才人鬬射飞
　　云日呈祥礼物殊彤庭生献五单于塞垣万里无飞鸟可是边城用郅都
　　曲江春望
　　菖蒲翻叶栁交枝暗上莲舟鸟不知更到芦花最深处玉楼金殿影参差
　　春日有怀
　　桃李风多日欲隂伯劳飞处落花深贫居静久难逢信知隔春山不可寻
　　与从弟同下第出闗言别二首
　　杂花飞尽栁隂隂官路逶迤緑草生对酒巳成千里客望山空寄两乡心
　　出闗愁暮一沾裳满墅蓬生古战埸孤村树色昬残雨逺寺钟声带夕阳
　　村南逢病叟
　　双膝过頥顶在肩四邻知姓不知年卧驱鸟雀惜禾黍犹恐诸孙无社钱
　　赴虢州留别故人
　　世故相逢各未闲百年多在别离间昨夜秋风今夜不知何处入空山
　　山店
　　登登山路何时尽决决谿流到处闻风动叶声山犬吠几家松火隔秋云
　　别李纷
　　头白乘驴悬布裳一囘言别泪千行儿孙满眼无归处惟到樽前是故乡
　　唐诗品彚巻四十九
　　钦定四库全书
　　唐诗品彚巻五十
　　明　髙棅　编
　　七言絶句五
　　接武【上之二】
　　刘方平
　　乌栖曲
　　画舸双艚锦为缆芙蓉花发莲叶暗门前月色映横塘感郎中夜度潇湘
　　春怨二首
　　纱牕日落渐黄昬金屋无人见泪痕寂寞空庭春欲晚梨花满地不开门
　　朝日残莺伴妾啼开帘只见草萋萋庭前时有东风入杨栁千条尽向西
　　夜月
　　更深月色半人家北斗阑干南斗斜今夜偏知春气暖虫声新透緑牕纱
　　朱放
　　送温台
　　渺渺天涯君去时浮云流水自相随人生一世长如客何必今朝是别离
　　皇甫曾
　　萼岭四望
　　汉家仙仗在咸阳洛水束流出建章野老至今犹望幸离宫秋树独苍苍
　　韦使君宅海榴咏
　　淮阳卧理有清风腊月榴花带雪红闭阁寂寥常对此江湖心在数枝中
　　秦系
　　题明惠上人房
　　檐前朝暮雨添花八十吴僧饭熟麻入定几时还出定不知巢燕汚袈裟
　　山中赠耿湋拾遗
　　数片荷花不满身青山百鸟岂知贫如今不是秦时世更隠桃花亦笑人
　　严维
　　丹阳送韦参军
　　丹阳郭里送行舟一别心知两地秋日晚江南望江北寒鸦飞尽水悠悠
　　李嘉祐
　　夜宴南陵留别
　　雪满前庭月色闲主人留客未能还预愁明日相思处疋马千山与万山
　　题前谿馆
　　多年谪宦在江西举目云山要自迷今日始知风土异浔阳南去鹧鸪啼
　　过乌江公山寄钱贠外
　　雨过青山猿呌时愁人泪滴石榴枝无端王事还相系肠断蒹葭君不知
　　郎士元
　　送麴司直
　　曙雪苍苍兼曙云朔风燕鴈不堪闻贫交此别无他赠惟有青山逺送君
　　夜泊湘江
　　湘山木落洞庭波湘水连云秋鴈多寂寞舟中人借问月明只是聴渔歌
　　聴邻家吹笙
　　凤吹声如隔防霞不知墙外是谁家重门深鎻无寻处唯有碧桃千树花【谢云只是聴邻家吹笙闻其声不见其人求其人不得其所一段风景极难形容此诗情思句律极其工巧】
　　柏林寺南望
　　谿上遥闻精舍钟泊舟微迳度深松青山霁后云犹在画出东南四五峰
　　送别
　　穆陵闗上秋云起安陆城邉逺行子薄暮寒蝉三两声囘望故乡千万里
　　司空曙
　　送郑锡【曙曾事此公季父】
　　汉阳云树情无极蜀国风烟思不堪莫怪别君偏有泪十年曾事晋征南
　　江村即事
　　罢钓归来不系船江村月落正堪眠纵然一夜风吹去只在芦花浅水边
　　登岘亭
　　岘山回首望秦关南向荆州几日还今日登临惟有泪不知风景在何山
　　峡口送友
　　峡口花飞欲尽春天涯去住泪沾巾来时万里同为客今日翻成送故人
　　送卢彻之太原谒马尚书
　　榆落雕飞关塞秋黄云画角见并州翩翩羽骑双旌后上客亲随郭细侯
　　发渝州却寄韦判官
　　红烛津亭夜见君繁弦急管两纷纷平明分手空江逺惟有猿声满水云
　　李端
　　长信宫
　　金壶漏尽禁门开飞燕昭阳侍寝回随分独眠秋殿里遥闻语笑自天来
　　闺情
　　月落星稀天欲明孤灯未灭梦难成披衣更向门前望不忿朝来鹊喜声
　　江上送客
　　故人南去汉江隂秋雨潇潇梦泽深江上见人应下泪由来逺客易伤心
　　送刘侍郎
　　几人同事谢宣城未及酬恩隔死生唯有夜猿知客恨峄阳谿路第三声
　　耿湋
　　古意
　　虽言千骑上头居一世生离恨有余叶下绮牕银烛冷含啼自草锦中书
　　凉州词
　　国使翩翩随斾旌陇西岐路足荒城氊裘牧马胡雏小日暮蕃歌三两声
　　路傍墓
　　石马双双当古树不知何代公侯墓墓前靡靡春草深唯有行人看碑路
　　崔峒
　　题兰若
　　絶顶茅庵老此生寒云孤木伴经行世人那得知幽迳遥向青峰礼磬声
　　张继
　　枫桥夜泊
　　月落乌啼霜满天江枫渔火对愁眠姑苏城外寒山寺夜半钟声到客船
　　阊门即事
　　耕夫召募逐楼船春草青青万顷田试上吴门看郡郭清明防处有新烟
　　顾况
　　桃花曲
　　魏帝宫人舞凤楼隋家天子泛龙舟君王夜醉春眠晏不觉桃花逐水流
　　宫词
　　玉楼天半起笙歌风送宫嫔笑语和月殿影开闻夜漏水晶帘卷近秋河
　　听角思归
　　故园黄叶满青苔梦后城头晓角哀此夜断肠人不见起行残月影徘徊
　　宿昭应
　　武帝祈灵太乙坛新丰树色绕千官那知今夜长生殿独闭空山月影寒
　　题叶道士山房
　　水边杨栁赤栏桥洞里神仙碧玉箫近得麻姑书信否浔阳江上不通潮
　　王郎中席歌妓
　　栁拂青楼花满衣能歌宛转世应稀空中几处闻清响欲绕行云不遣飞
　　湖中
　　青草湖邉日色低黄茅嶂里鹧鸪啼丈夫飘荡今如此一曲长歌楚水西
　　江上故居
　　家在双峰兰若边一声秋磬发孤烟山连极浦鸟飞尽月上青林人未眠
　　江村乱后
　　江村日暮寻遗老江水东流横浩浩竹里闲牕不见人门前旧路生青草
　　忆故园
　　惆怅多山人复稀杜鹘啼处泪沾衣故园此去千余里春梦犹能夜夜归
　　戎昱
　　塞下曲
　　汉将归来虏塞空旌旂初下玉闗东髙蹄战马三千疋落日平原秋草中
　　采莲曲
　　涔阳女儿花满头毵毵同泛木兰舟秋风日暮南湖里争唱菱歌不肯休
　　旅次寄湖南张郎中
　　寒江近户漫流声竹影当牕乱月明归梦不知湖水濶夜来还到洛阳城
　　移家别湖上亭
　　好是春风湖上亭栁条藤蔓系离情黄鹂久住浑相识欲别频啼四五声
　　征人归乡
　　三月江城栁絮飞五年留客送人归故将别泪和乡泪今日防干湿汝衣
　　寄许錬师
　　扫石焚香礼碧空露华偏湿蕋珠宫如何说得天坛上万里无云月正中
　　长孙翔
　　宫词
　　一道甘泉接御沟上皇行处不曾秋谁言水是无情物也到宫前咽不流
　　卫象
　　古词
　　鹊血调弓湿未干鸊鹈新淬剑光寒辽东老将鬓成雪犹向旄头夜夜看
　　栁谈
　　凉州曲
　　闗山万里逺征人一望闗山泪满巾青海城头空有月黄沙碛里本无春
　　宋济
　　东邻美女歌
　　花暖江城斜日隂莺啼绣户晓云深春风不道珠帘隔传得歌声与客心
　　杨慿
　　中怨秋
　　辞家逺客畅秋风千里寒云与断蓬日暮隔山投古寺钟声何处蒙蒙
　　长孙佐辅
　　别友人
　　愁多不忍醒时别想极还寻静处行谁遣同衾又分手不如行路本无情
　　咏河邉枯树
　　野火烧枝水洗根数围枯枿半心存应是无机承露却将春色寄苔痕
　　寻山家
　　独访山家歇还涉茅屋斜连隔松叶主人闻语未开门绕篱野菜飞黄蝶【苕溪渔隠云余尝居林落间食饱支笻纵步疑邻家之扉小立待之眼前景物悉如诗中语然后知其工也】
　　刘商
　　观猎
　　日隠寒山猎未归鸣弦落羽雪霏霏梁园射尽南飞鴈淮楚人惊阳鸟稀
　　白沙宿窦常宅观妓
　　杨子澄江映晚霞栁条垂岸一千家主人留客江邉宿十月繁霜见杏花
　　题潘师房【英华作于鹄诗】
　　渡水傍山寻絶壁白云飞处洞门开仙人来徃行无迹石径春风长緑苔
　　送王使君自楚移越
　　露冕行春向若耶野人怀恵欲移家东风二月淮隂道惟见棠梨一树花
　　送豆卢郎赴海陵
　　烟波极目巳沾襟路出东塘水更深看取海头秋草色恰如江上别离心
　　合谿送王永归东郭
　　君去春山谁共逰鸟啼花落水空流如今送别临谿水他日相思来水头
　　送清上人徃湖南
　　闲出东林日影斜稻苗深浅映袈裟船到南湖风浪静可怜秋水照莲花
　　醉后
　　春月秋风老此身一瓢长醉任家贫醒来还爱浮萍草漂寄官河不属人
　　送别
　　灞岸青门有敝庐昨来间道半丘墟陌头空送长安使旧里无人可寄书
　　于鹄
　　襄阳寒食寄宇文借
　　烟水初销见万家东风吹栁万条斜大堤欲上谁相伴马踏春泥半是花
　　秋夕
　　霜天云映月朦胧乌鹊争飞井上桐夜半酒醒人不觉满池荷叶动秋风
　　泛舟入后谿【一作羊士谔诗】
　　雨余芳草浄沙尘水緑沙平一带春惟有啼鹃似留客桃花深处更无人
　　题美人
　　秦女窥人不解羞攀花趂蝶出墙头胸前空带宜男草嫁得萧郎爱逺逰
　　戴叔伦
　　蕲州行营作
　　蕲水城西向北看桃花落尽栁花残朱旂半巻山川小白马连嘶草树寒
　　湘南即事
　　卢橘花开枫叶衰出门何处望京师沅湘日夜东流去不为愁人住少时
　　宿灌阳滩
　　十月江邉芦叶飞灌阳滩冷上舟迟今朝未遇髙风便还与沙鸥宿水湄
　　夜发袁江寄李頴川刘侍郎
　　半夜囘舟入楚乡月明山水共苍苍孤猿更呌秋风里不是愁人亦断肠
　　赠商亮
　　日日河邉见水流伤春未巳复悲秋山中旧宅无人住来徃风尘共白头
　　对月答元明府
　　山下孤城月上迟相留一醉本无期明年此夕逰何处纵有清光知对谁
　　别张贠外
　　木叶纷纷湘水滨此中何事徃来频临风自笑归时晚更送浮云逐故人
　　送吕少府
　　共醉流芳独归去故园髙士日相亲深山古路无杨栁折取桐花寄逺人
　　徳宗皇帝
　　九日
　　禁苑秋来爽气多昆明风动起沧波中流箫鼓诚堪赏讵假横汾发棹歌
　　包何
　　寄杨侍御
　　一官何幸得同时十载无媒独见遗今日不论腰下组请君看取鬓邉丝

　　唐诗品彚卷五十
　　钦定四库全书
　　唐诗品彚巻五十一
　　明　高棅　编
