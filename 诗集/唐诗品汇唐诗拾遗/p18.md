<!-- { "loadSidebar": true } -->
　　【唐丹阳进士殷璠云白性嗜酒志不拘检常林栖十数载故其为文章率皆纵逸然自骚人以还鲜有此体调也　李阳氷序畧云太白不读非圣之书耻为郑卫之作故其多仙天之词凡言多讽兴自风骚之后驰骋屈宋鞭挞扬马千载独步唯公一人　刘全白墓记畧云性倜傥好纵横术善赋诗才调逸出往往兴会属词恐古人之善诗者亦不逮　宋南丰曾巩后序畧云白之诗连类引象义虽中于法度者寡然其辞闳丽隽伟殆骚人所不及近世所未有也旧史称白有逸才志气宏放飘然有超世之心予以为实録　黄山谷云太白歌诗度越六代与汉魏乐府争衡乐城遗言云太白诗过人其平生所得如浮花浪蘂如罗帏舒巻似有人开明月直入无心可猜不可及也　雪浪斋日记云太白诗源流出于鲍明逺如乐府多用白纻等语故曰俊逸鲍防军也　诗眼云建安诗辩而不华质而不俚风调高雅格力遒壮得风雅骚人气骨最为近古唯李杜得之太白罕有全篇多雅似鲍明逺体　归来子云太白天才俊丽不可矩矱然要长于诗而文非其所能也　朱子语録云太白诗如无法度乃从容于法度之中葢圣于诗者　严沧浪云观太白诗要识真太白处太白天才豪逸语多率然而成者学者于毎篇中要识其安身立命处可也　又曰太白发语谓之开门见山　又曰李杜二公不当优劣子美沈郁太白飘逸太白梦游天姥吟蜀道难等篇子美不能道子美北征兵车行垂老别等作太白不能作后之论诗以李杜为凖挟天子以令诸侯也　又曰少陵诗法如程不识太白诗如李广】
　　古风三十二首【朱子云太白古风两巻皆自陈子昻感遇中来亦有全用其句处太白去子昻不逺其尊慕如此刘后村云太白古风与陈子昻感遇之作笔力相上下唐之诗人皆在下风】
　　大雅久不作吾衰竟谁陈王风委蔓草战国多荆榛龙虎相啖食兵戈逮狂秦正声何微茫哀怨起骚人扬马激頽波开流荡无垠废兴虽万变宪章亦已沦自从建安来绮丽不足珍圣代复元古垂衣贵清真羣才属休明乗运共跃鳞文质相炳焕众星罗秋旻我志在删垂晖映千春希圣如有立絶笔于获麟【朱晦庵云李白诗不専是豪放如首篇大雅久不作多少和缓　刘后村云此古今诗人之断按也舂阳杨齐贤云唐兴文变极矣扫魏晋之陋起骚人之废太白葢以自任矣覧其著述笔力翩翩如行云流水出乎自然非思索而得岂欺我哉　章贡萧士赟云按本事诗话曰李白才逸气高与陈子昻齐名先后合徳其论诗云齐梁以来艳薄斯极沈休文又尚以声律将复古道非我而谁观此诗则太白之志可见斯其所以为有唐诗人之称首者欤】
　　蟾蜍薄太清蚀此瑶台月圆光亏中天金魄遂沦没防蝀入紫微大明夷朝晖浮云隔两曜万象昏隂霏萧萧长门宫昔是今已非桂蠧花不实【萧云是采废王后制中语】天霜下严威沈叹终永夕感我涕沾衣【杨云按唐书王皇后久无子而武妃有宠后不平显诋子遂废欲立武妃为后太白诗意似属乎此萧云白意若曰夫妇君臣俱人之大伦也至密近者莫如夫妇而且不能保其终况臣子之疎逺乎此所以感叹而涕零也】
　　秦皇扫六合虎视何雄哉飞剑决浮云诸侯尽西来明断自天啓大畧驾羣才收兵铸金人函谷正东开铭功会稽岭骋望琅琊台刑徒七十万起土骊山隈尚采不死药茫然使心哀连弩射海鱼长鲸正崔嵬额鼻象五岳扬波喷云雷鬐鬛蔽青天何由覩蓬莱徐市载秦女楼船防时廽但见三泉下金棺葬寒灰【萧云白意若曰仙者自然无为而化秦皇之所为宜其卒为方士所欺而不免于死也后之为人君而好神仙者亦可以鉴矣】
　　鳯飞九千仞五章备彩珍衔书且虚归空入周与秦横絶歴四海所居未得邻吾营紫河车千载落风尘药物秘海岳采铅清谿濵时登大楼山举首望仙真羽驾灭去影飚车絶廽轮尚恐丹液迟志愿不及伸徒霜镜中髪羞彼鹤上人桃李何处开此花非我春唯应清都境长与韩众亲【萧云此篇游仙诗太白自言其志云】
　　太白何苍苍星辰上森列去天三百里邈尔与世絶中有緑髪翁披云卧松雪不笑亦不语冥栖在岩穴我来逢真人长跪问宝诀粲然啓玉齿授以錬药説铭骨传其语竦身已电灭仰望不可及苍然五情热吾将营丹砂永与世人别【萧云白少遇司马承祯谓其有仙风道骨可与学仙此诗与前篇非泛然之作】客有鹤上仙飞飞淩太清扬言碧云里自道安期名两两白玉童双吹紫鸾笙去影忽不见囬风送天声举首逺望之飘然若流星愿餐金光草夀与天齐倾【萧云此篇亦游仙诗恐是赠答之词】
　　庄周梦蝴蝶蝴蝶为庄周一体更变易万事良悠悠乃知蓬莱水复作清浅流青门种人旧日东陵侯富贵固如此营营何所求【刘须溪云语意音节适可如此而止　萧云此篇达生者之辞也谓忽然为人化为异物忽为异物化而为人一体变易尚未能知悠悠万事岂能尽知乎况又乃能知桑沧之变乎故侯种富贵者固如是也既烛破此理尚何所求而营营茍茍以劳生哉】
　　齐有倜傥生鲁连特高妙明月出海底一朝开光曜却秦振英声后世仰末照意轻千金尽顾向平原笑吾亦淡荡人拂衣可同调【萧云白平生豪迈藐视权臣浮云富贵此诗葢有慕乎鲁仲连之为人也】黄河走东溟白日落西海逝川与流光飘忽不相待春容舍我去秋髪已衰改人生非寒松年貌岂长在吾当乗云螭吸景驻光彩【萧云此篇欲学仙以离世其见趣又出乎流俗矣】
　　松栢本孤直难为桃李顔昭昭严子陵垂钓沧波间身将客星隐心与白云闲长揖万乗君还归富春山清风洒六合邈然不可攀使我长叹息冥栖岩石间【萧云太白亦有髙尚其事之意此诗有所慕而作也】
　　君平既弃世世亦弃君平观变穷大易探元化羣生寂寞缀道论空闭幽情驺虞不虚来鸑鷟有时鸣安知天汉上白日悬高名海客去已久谁人测沈冥【萧云此篇虽咏史诗其自负之意亦深矣与咏子陵意同】
　　胡闗饶风沙萧索竟终古木落秋草黄登高望戎虏荒城空大漠边邑无遗堵白骨横千霜嵯峨蔽榛莽借问谁凌虐天骄毒威武赫怒我圣皇劳师事鼙鼓阳和变杀气发卒骚中土三十六万人哀哀泪如雨且悲就行役安得营农圃不见征戍儿岂知闗山苦李牧今不在边人饲豺虎【萧云此篇当为哥舒翰败石堡而作其防微而显欤】
　　燕昭延郭隗遂筑黄金台剧辛方赵至邹衍复齐来奈何青云士弃我如尘埃珠玉买歌笑糟糠养贤才方知黄鹤举千里独裴徊【萧云此篇岂白不为时贵所礼而作欤不然何其有黄鹤千里之句吁读其诗者百世之下犹有感慨】
　　宝剑双蛟龙雪花照芙蓉精光射天地雷腾不可冲一去别金匣飞沈失相从风胡灭已久所以潜其锋呉水深万丈楚山邈千里雌雄终不隔神物会当逢【刘云此篇似学鲍照而作】
　　天津三月时千门桃与李朝为断肠花暮逐东流水前水复后水古今相续流新人非旧人年年桥上游鸡鸣海色动谒帝罗公侯月落西上阳余辉半城楼衣冠照云日朝下散皇州鞍马如飞龙黄金络马头行人皆辟易志气横嵩丘入门上高堂列鼎错珍羞香风引赵舞清管随齐讴七十紫鸳鸯双双戏庭幽行乐争昼夜自言度千秋功成身不退自古多愆尤黄犬空叹息緑珠成衅讐何如鸱夷子散髪棹扁舟【萧云此篇叹时贵宠昔不知退安得无李斯石崇之祸乎】
　　郢客吟白雪遗响飞青天徒劳歌此曲举世谁为传试为巴人唱和者乃数千吞声何足道叹息空凄然【萧云士负才而不遇能不读其诗而为之吞声叹息也欤】
　　秋露白如玉团团下庭緑我行忽见之寒早悲岁促人生鸟过目胡乃自结束景公一何愚牛山泪相续物苦不知足得陇又望蜀人生若波澜世路有屈曲三万六千日夜夜当秉烛【萧云此篇言人功成当去奈何悬世不足而谬用心防百年之内唯及时行乐耳识者观之岂不可笑欤葢白之言不尽意意在其中非圣于诗者孰能与于此乎】
　　世道日交防浇风散淳源不采芳桂枝反栖恶木根所以桃李树吐花竟不言【刘云十字不知何从出不辨其説谓出于成蹊又浅浅知言者也】大运有兴没羣动争飞奔归来广成子去入无穷门【刘云结得更超　萧云此篇见世道如此决意为有道者之归】
　　三季分战国七雄成乱麻王风何怨怒世道终纷拏至人洞象高举淩紫霞仲尼欲浮海吾祖之流沙圣贤共沦没临岐胡咄嗟【萧云此篇其作于安史乱离之后遭难被黜之时乎不然何有羡乎古人之高飞逺举者邪其志亦可哀矣】
　　郑客西入闗行行未能已白马华山君相逢平原里璧遗镐池君明年祖龙死秦人相谓曰吾属可去矣一往桃花源千春隔流水【萧云此白深有羡乎避秦之人卒欲全身逺害者乎】
　　蓐収肃金气西陆海月秋蝉号阶轩感物忧不歇良辰竟何许大运有沦忽天寒悲风生夜久众星没恻恻不忍言哀歌逮明发【萧云此悲秋之诗也嗟夫士有志而不遇于时者千载读之同一兴懐也】
　　羽檄如流星虎符合专城喧呼救边急羣鸟皆夜鸣【刘云非蹊涉是境不知其妙处模写及此则入神矣】白日耀紫微三公运权衡天地皆得一澹然四海清借问此何为答言楚征兵渡泸及五月将赴云南征怯卒非战士炎方难逺行长号别严亲日月惨光晶泣尽继以血心摧两无声困兽当猛虎穷鱼饵奔鲸千去不一囬投躯岂全生如何舞干戚一使有苖平【萧云此篇为讨云南而败叹大臣不能如益禹之佐舜敷文徳以来逺人致有覆军杀将之耻其爱君忧国之意深矣言之者无罪闻之者足以戒悲夫】
　　抱玉入楚国见疑古所闻良宝终见弃徒劳三献君直木忌先伐芳兰哀自焚盈满天所损沈冥道为羣东海沈碧水西闗乗紫云鲁连及柱史可以蹑清芬【萧云此篇叹士之不遇知己者曷若效鲁连柱史之髙举逺蹈与道为羣以保其身也哉】
　　燕臣昔恸哭五月飞秋霜庶女号苍天震风击齐堂精诚有所感造化为悲伤而我竟何辜逺身金殿傍浮云蔽紫闼白日难囬光羣沙秽明珠众草淩孤芳古来共叹息流泪空沾裳【萧云此白被谗遭放黜而作哀而不伤怨而不诽】
　　孤兰生幽园众草共芜没虽照阳春辉复悲高秋月飞霜早浙沥緑艳恐休歇若无清风吹香气为谁发【萧云此亦太白自伤而托兴也】
　　登高望四海天地何漫漫霜被羣物秋风飘大荒寒荣华东流水万事皆波澜白日掩徂辉浮云无定端梧桐巢燕雀枳棘栖鸳鸾且复归去来剑歌行路难【萧云此篇葢谓君子在下小人在上识时之士唯有归去来而已】
　　鳯饥不啄粟所食惟琅玕焉能与羣鸡刺蹙争一餐朝鸣昆丘树夕饮砥柱湍归飞海路逺独宿天霜寒幸遇王子晋结交青云端懐恩未得报感别空长叹【萧云此篇白自比之辞葢谓帝裔疎逺贺知章荐之方防知遇懐恩未报而叹息也】
　　周穆八荒意汉皇万乗尊淫乐心不极雄豪安足论西海宴王母北宫邀上元瑶水闻遗歌玉杯竟空言灵迹成蔓草徒悲千载魂【萧云此篇葢有讽乎明皇好神仙之事耳】
　　八荒驰惊飚万物尽凋落浮云蔽頺阳洪波振大壑龙鳯脱网罟飘飖将安托去去乗白驹空山咏塲藿【萧云此篇谓遭世乱而得脱身羁囚无所依托唯有咏白驹以自遣耳】
