<!-- { "loadSidebar": true } -->
　　丹阳殷璠云夫文有神来气来情来有雅体野体鄙体俗体编记者能审鉴诸体委详所来方可定其优劣论其取舍至如曹刘诗多直语少切对或五字竝侧或十字俱平而逸驾终存然挈瓶肤受之流责古人不辨宫商征羽词句质素耻相师范于是攻异端妄穿凿理则不足言常有余都无兴象但贵轻艳虽满箧笥将何用之自萧氏以还尤增矫饰武徳初微波尚在贞观末标格渐高景云中颇通逺调开元十五年后声律风骨始备矣
　　京兆杜确云自古文体变易多矣梁简文帝及庾肩吾之属始为轻浮绮靡之辞名曰宫体厥后沿袭务于妖艳谓之摛锦布绣焉其有欲敦尚风格颇有规正者不复为当时所重讽谏比兴由是废缺物极则变理之常也圣唐受命斵雕为朴开元之际王纲复举浅薄之风兹焉渐革其时作者凡十数辈颇能以雅参丽以古杂今彬彬焉粲粲焉近建安之遗范矣
　　河南元稹云唐兴学官大振歴世之文能者互出而又沈宋之流研练精切穏顺声势谓之为律诗由是而后文体之变极焉
　　庐陵欧阳修云唐之晚年诗人无复李杜豪放之格然亦务以精意相高
　　河南宋祁云唐兴诗人承陈隋风流浮靡相矜至宋之问沈佺期等研揣声音浮切不差而号律诗
　　蔡寛夫诗话云唐自景云以前诗人犹习齐梁之气不除故态率以纎巧为工开元后格律一变遂超然度越前古
　　李希声诗话云唐人作诗正以风调高古为主虽意逺语疎皆为佳作后人有切近的当气格凡下者终使人可憎
　　雪浪斋日记云前辈云建安才六七子开元数两三人前辈所取其难如此余尝与能诗者论书止于晋而诗止于唐葢唐自大厯以来诗人无不可观者特晚唐气象衰薾耳
　　洪邃云唐人以絶句名家者多矣其词华而艳其气深而长锦绣其言金石其声读之使人一唱而三叹
　　沧浪严羽云禅家者流乗有小大宗有南北道有邪正学者须从最上乗具正法眼悟第一义若小乘禅声闻辟支果皆非正也论诗如论禅汉魏晋与盛唐之诗则第一义也大厯以还之诗则小乘禅也已落第二义矣晚唐之诗则声闻辟支果也学汉魏晋与盛唐诗者临济下也学大厯以还之诗者曹洞下也大抵禅道惟在妙悟诗道亦在妙悟惟悟乃为当行乃为本色然悟有浅深有分限有透彻之悟有但得一知半解之悟汉魏尚矣不假悟也谢灵运至盛唐诸公透彻之悟也他虽有悟者皆非第一义也故予不自量度輙定诗之宗防且借禅以为喻推原汉魏以来而截然谓当以盛唐为法虽获罪于世之君子不辞也
　　又云夫诗有别材非关书也诗有别趣非关理也然非多读书多穷理则不能极其至所谓不渉理路不落言筌者上也诗者吟咏性情也盛唐诸人惟在兴趣羚羊挂角无迹可求故其妙处透彻玲珑不可凑拍如空中之音相中之色水中之月镜中之象言有尽而意无穷
　　又云夫学诗者以识为主入门须正立志须高以汉魏晋盛唐为师不作开元天寳以下人物若自退屈即有下劣诗魔入其肺腑之间由立志之不高也行有未至可加工力路头一差愈骛愈逺由入门之不正也【已上见诗辩】
　　又云宋朝坡谷诸公之诗如米元章之字虽笔力劲徤终有子路事夫子时气象盛唐诸公之诗如顔鲁公书既笔力雄壮又气象浑厚其不同如此【荅呉景僊书】
　　又云诗有词理意兴南朝人尚词而病于理本朝人尚理而病于意兴唐人尚意兴而理在其中
　　又云或问唐诗何以胜我朝唐以诗取士故多专门之学我朝之诗所以不及也
　　又云唐人与本朝人诗未论工拙直是气象不同又云唐人命题言语亦自不同杂古人之集而观之不必见诗望其题引而知其为唐人今人矣
　　又云唐人好诗多是征戍迁谪行旅离别之作往往能感动激发人意
　　又云盛唐人有似麤而非麤处有似拙而非拙处又云盛唐人诗亦有一二滥觞晚唐者晚唐人诗亦有一二可入盛唐者要当论其大槩耳
　　又云大厯之诗高者尚未失盛唐下者渐入晚唐矣又云五言絶句众唐人是一様少陵是一様韩退之是一様【已上见诗评】
　　又云律诗难于古诗絶句难于八句七言律诗难于五言律诗五言絶句难于七言絶句【见诗法】
　　汶阳周伯弼云絶句之法以第三句为主首尾率直而无婉曲者此异时所以不及唐也
　　庐陵刘辰翁云絶句难作要一句一絶短语长事愈读愈有味为正
　　浦城杨载云取材于选效法于唐
　　浚仪马伯庸云枕籍骚选死生李杜矣
　　清江范梈云余尝观于风骚以降汉魏下至六朝弊矣唐初陈子昻辈乘一时元气之防卓然起而振之开元大厯之音由是丕变至晚宋又极矣
　　蜀郡虞集云诗之为学盛于汉魏者三曹七子至于诸谢备矣唐人诸体之作与代终始而李杜为正宗【见傅与砺诗序】
　　又云诗者斯人情性之所发自击壤来有是然体制随世道升降音节因风土变迁以近代言唐诗不与宋诗同晚唐难与盛唐匹【见风雅集】
　　豫章僧来复云诗自删后至于两汉正音犹完建安以来寖尚绮丽而诗道微矣魏晋作者虽优不能兼备诸体其铿鍧轩昻上追风雅所谓集大成者惟唐有以振之降是无足采焉【见张蜕庵集序】
　　诗法源流云诗者原于徳性发于才情心声不同有如其面故法度可学而神意不可学是以太白自有太白之诗子美自有子美之诗昌黎自有昌黎之诗其他如陈子昻王摩诘高岑贾许姚郑张孟之徒亦皆各自为体不可强而同也
　　又云唐人以诗为诗宋人以文为诗唐诗主于逹性情故于三百篇为近宋诗主议论故于三百篇为逺
　　又云古诗径叙情实去三百篇为近律诗牵于对偶去三百篇为逺此诗体之正变也自选体以上皆纯乎正唐陈子昻李太白韦应物之诗犹正者多而变者少杜子美则正变相半变体虽不如正体之自然而音律乃人声之所同对偶亦文势之必有如子美近体佳处前无古人亦何恶于声律哉
　　唐诗品彚姓氏爵里详节
　　帝王八人
　　太宗皇帝【讳世民姓李氏髙祖之子年十八举义兵启唐封定隋乱英武仁恕纳谏任贤身致太平
　　功徳兼着改元贞观在位二十四年崩寿五十三有集四十巻】
　　韩王元嘉【髙祖之子少好学藏书至万巻皆以古文参定同异与弟灵防友爱燕见终日如布衣礼
　　闺门修整当世称之垂拱中纠合宗室同举兵谋泄自杀】
　　高宗皇帝【讳治太宗第九子贞观十七年立为皇太子即位之初遵贞观之治显庆后多苦风政
　　归武氏在位三十四年而政在中宫者三十年矣寿五十六集八十六卷】
　　章懐太子【高宗之子名贤字明允容止端重数岁读书一覧辄不忘常招集诣儒注后汉书奏上帝优赐数万少时读论语至贤贤易色一再诵之帝问其故对曰性实爱此帝语李世勣称其夙敏后明崇俨为盗所杀武后疑出贤谋遣人发太子隂事乃废为庻人迫令自杀年三十四】
　　中宗皇帝【讳哲高宗之子嗣圣元年即位随废为庐陵王在房陵十五年东宫八年及张柬之等举
　　兵讨武氏之乱帝始复位而又惑于中宫不修刑政惜夫】
　　宗皇帝【讳隆基由临淄为平王再清内难乐善好贤开元之间海内富实几致刑措不能保治以侈召乱天寳十四载安禄山陷京师七月幸蜀太子即位于灵武明年上皇还京居西内上元元年崩年七十八在位四十七年】
　　徳宗皇帝【讳适代宗子即位之初有拨乱之志猜忌刻薄信任非人卒致播迁唐政衰焉在位二十
　　七年】
　　文宗皇帝【讳昻宪宗子恭俭文雅有志治功然优游不断受制家臣不能绍贞观开元之美惜哉年
　　二十三崩在位十五年】
　　公卿名士四百四十六人
　　虞世南　【字伯施越州人性沈静寡欲与兄世基同受学于呉顾野王为文章惋缛慕徐陵时方晋二陆隋炀帝爱其才然疾峭止为七品十年不徙太宗践阼拜文馆学士屡进谠言迁秘书监贞观十二年以银青光禄致仕封永典公卒年八十一谥文懿有集三十巻传帝手诏魏王泰曰世南当代名臣人伦凖的今其云亡石渠东观中无复人矣集三十巻】
　　魏徴　　【字成魏州曲城人少孤落魄状貌不逾中人有志胆通贯书术初为隐太子洗马太子败事太宗即位拜谏议大夫毎犯顔进諌或引至卧内访天下事贞观三年以秘书监参预朝政俄捡校侍中进爵郡公后封郑国公多病辞职乃拜特进知门下省事诏朝章国典参议得失十七年薨帝临哭为之恸罢朝五日赠司空諡曰文贞】
　　陈叔逹　【字子聪陈宣帝子武徳初判纳言贞观初迁礼部尚书位至宰相】
　　许敬宗　【字延族杭州人防善属文隋大业中举秀才后为李宻记室太宗闻其名召署文学馆贞观中除著作郎掌诏令喜谓所亲曰仕宦不为著作无以成门戸咸亨初以特进致仕卒年八十一諡曰恭】
　　杨师道　【字景猷清警有才思客洛阳为王世充所拘贞观十年拜侍中预朝政性周谨未尝语禁省事迁中书令善草工诗毎与名士燕集歌咏自适后赐燕帝曰闻公毎酣赏捉笔赋诗如宿构试为朕赋之师道再拜少选輙成无所窜定一坐叹伏卒諡曰懿】
　　王绩　　【字无功绛州人隋王通之弟举孝亷授正字游东臯著书号东臯子待诏门下省日给酒三升或问待诏何乐曰良醖可恋耳侍中日给一斗时称斗酒学士着五斗先生传贞观以疾罢缋之仕以醉失职乡人诮之托无心子以见趣其文不录】
　　李义府　【瀛州饶阳人与耒济同时以文显时称未李刘洎马周更荐之太宗召见转监察御史貌柔恭心褊忌时号笑中刀又以柔而害物号人猫官至右相永徽后以罪流嶲州卒集四十卷】
　　岑文本　【字景仁邓州人年十四为父诣司理寃众命作莲花赋文成合台叹赏父寃得直性沈敏
　　有姿仪善文辞贞观元年除秘书郎擢中书舎人迁侍郎官至中书令】
　　王宏　　【栁子厚龙城録云济南人与太宗防日同学因间为八体书及帝即极因访宏乡人竟传
　　隐去是亦子陵之徒与】
　　褚遂良　【字登善亮之子隋大业末为通事舎人贞观中累迁起居郎博渉文史工楷累官至中
　　书令高宗立进封郡公后以谏立武氏流贬】
　　刘孝孙　【许敬宗同时撰古今诗苑三十巻又与房徳懋等同着事始三巻见唐艺文志又按张彦逺名画记云秦府十八学士及薜収卒乃徴孝孙入馆孝孙时为东虞州録事参军徴入】
　　凌敬　　【初臣于窦建徳建徳救王世充敬献防请悉兵逾太行狗汾晋则郑围自解窦不从而败
　　见容斋续笔】
　　赵中虚
　　萧翼　　【梁元帝之曾孙魏州华县人负才艺多权谋太宗时为监察御史奉勑取僧辩才兰亭称
　　防授员外郎赏赉甚厚】
　　薛元超　【収之子蒲州人九岁袭爵长好学善属文高宗即位迁给事中转中书舎人俄拜中书令帝东都畱辅太子监国毎有谏太子帝知之赏赐甚厚后政出武氏因佯喑乞骸骨卒】
　　王徳贞　【武后时为侍中后以罪流象州】
　　杨思
　　郑羲贞
　　董思恭　【官至右史与许敬宗等撰摇山玉五百巻见艺文志又按杜正伦传思恭为中书舎人与
　　正伦夜直论文思恭归谓人曰与杜公论文觉吾文顿进】
