<!-- { "loadSidebar": true } -->
　　新安君莫问此路水云深江海无行迹孤舟何处寻青山空向泪白月岂如心纵有余生在终伤老病侵
　　送李中丞归汉阳别业
　　流落征南将曾驱十万师罢归复旧业老去恋明时独立三边静轻生一剑知茫茫江汉上日暮欲何之
　　送刘使君贬连州
　　独客长沙去谁堪此路愁秋风散千骑寒雨泊孤舟贾谊辞明主萧何识故侯汉庭当自召湘水但空流
　　送舎弟之鄱阳居
　　鄱阳寄家处自别掩柴扉故里何人在沧波孤客归湖山春草遍云木夕阳微南去逢回鴈应怜相背飞
　　送王端公入秦赴上都
　　旧国无家访临岐亦羡归途经百战后客过二陵稀秋草通征骑寒城背落晖行当防顾问呉楚岁频饥
　　送李二十四移家之江州
　　烟尘犹满目岐路亦沾衣迁客多南渡征鸿自北飞九江春草緑千里暮潮归别后谁相访全家隐钓矶
　　送张继司直适越
　　时危身适越事往任浮沈万里三江去孤舟百战心春风呉渚緑古木剡溪深明月沧洲路归云不可寻
　　饯别王十一南游
　　望君烟水濶挥手泪沾巾飞鸟没何处青山空向人长江一帆逺落日五湖春谁见汀洲上相思愁白苹
　　过萧尚书故居见李花感而成咏
　　手植已芳菲伤心故径微往年啼鸟至今日主人非满地谁当扫随风岂复归空怜旧阴在门客泪沾衣
　　雨中过袁稷巴陵山居赠别
　　怜君洞庭上白髪向人垂积雨悲幽独长江对别离牛羊归故道鸟雀聚寒枝明发遥相望云山不可知
　　寻南溪常道士
　　一路经行处莓苔见屐痕白云依静渚芳草闭闲门过雨看松色随山到水源溪花与禅意相对亦忘言
　　碧润别墅喜皇甫侍御相访
　　荒村带晚照落叶乱纷纷古路无行客空山独见君野桥经雨断涧水向田分不为怜同病何人到白云【方虚谷云此诗句句明润】
　　过湖南羊处士别业
　　杜门成白首湖上寄生涯秋草芜三迳寒塘独一家鸟归村落静水向县城斜爱子醒还醉东篱菊正花
　　送道标上人归南岳
　　悠然倚孤棹却忆卧中林江草将归逺湘山独往深白云留不住緑水去无心衡岳千峯乱禅房何处寻
　　送勤照和尚往睢阳赴太守请
　　燃灯传七祖杖锡为诸侯去住云无意东西水自流青山春满目白月夜随舟知到梁园下苍生赖此游秋夜肃公房喜普门上人自阳羡山至
　　山栖久不见林下偶同游早晚来香积何人住沃洲寒禽惊后夜古木带高秋却入千峯去孤云不可留
　　重阳岳城楼送屈突司直
　　登高复送逺惆怅洞庭秋风景同千古云山满上游苍苍来暮雨淼淼逐寒流今日闗中事萧何共尔忧
　　晚行次苦竹馆却忆于越旧游
　　疋马风尘色千峯旦暮时遥看落日尽独向逺山迟故驿花临道荒村竹映篱谁怜却廻首步步恋南枝
　　秋夜雨中过灵光寺所居
　　晤语青莲舍重门闭夕阴向人寒烛静带雨夜钟深流水从他事孤云任此心不能捐斗粟终日愧瑶琴
　　海盐官舎早春
　　小邑沧洲吏新年白首翁一官如逺客万事极飘蓬栁色孤城里莺声细雨中羇心早已乱何事更春风
　　新年作
　　乡心新岁切天畔独然老至居人下春归在客先岭猨同旦暮江桞共风烟已似长沙传从今义几年
　　钱起
　　和万年成少府寓直
　　赤县新秋夜文人藻思催钟声自仙掖月色近霜台一叶兼萤度孤云带鴈来明朝紫书下应问长卿才
　　登复州南楼
　　孤树延春日他山巻曙霞客心湖上鴈归思日边花行李迷方久归期涉岁赊故人云路隔何处寄瑶华
　　晚次宿豫馆
　　乡心不可问秋气又相逢飘泊方千里离悲复几重廻云随去鴈寒露滴鸣蛩延颈遥天末如闻故国钟
　　赠邻居齐六司仓
　　沈冥众所遗咫尺絶佳期始觉衡门下翛然太古时鸡声共林巷烛影隔茅茨坐惜牛羊迳芳荪白露滋
　　宴郁林观张道士房
　　灭迹人间世忘归象外情竹坛秋月冷山殿夜钟清仙侣披云集霞杯达曙倾同欢不可再朝暮赤龙迎
　　裴廸南门秋夜对月
　　夜来诗酒兴月满谢公楼影闭重门静寒生独树秋鹊惊随叶散萤逺入烟流今夕遥天末清光几处愁
　　秋夜寄袁中丞王员外
　　一夕盈千念方知别者劳衰荣难会面魂梦暂同袍片月临堦早晴河度鴈高应怜蒋生迳秋露满蓬蒿
　　送少微师西行
　　随縁忽西去何日返东林世路无期别空门不住心人烟一饭少山雪独行深天外猿啼处谁闻清梵音
　　送虞説擢弟东游
　　湖山不可厌东望有余情片玉登科后孤舟任兴行月中严子濑花际楚王城岁暮云臯鹤闻天更一鸣
　　送杨臯擢弟游江南
　　行人临去水新咏复新悲万里高秋月孤山逺别时挂帆严子濑酧酒敬亭祠岁晏无芳杜如何寄所思
　　送宋征君让官还山
　　至人无滞迹谒帝复思魏阙辞花绶春山有杏田紫霞开别酌黄鹤舞离弦今夜思君梦遥遥入洞天
　　送弹琴李长史赴洪州
　　抱琴为傲吏孤棹复南行几处秋江水皆添白雪声佳期来客梦幽思缓王程佐牧无劳问心和政自平
　　送卫功曹归荆南
　　汉家仍用武才子晚成名惆怅江陵去谁知魏阙情碧云愁楚水春酒醉宜城定想褰帷政还闻坐啸声
　　送陆郎中
　　事边仍恋主举酒复悲歌粉署含香别辕门载笔过莺声出汉苑栁色过漳河相忆情难尽离居春草多
　　送僧归日本
　　上国随縁住来途若梦行浮天沧海逺去世法舟轻水月通禅寂鱼龙听梵声惟怜一灯影万里眼中明
　　送张管书记
　　边事多劳役儒衣逐鼔鼙日寒闗树外峯尽塞云西河广蓬难度天遥鴈渐低班超封定逺之子去思齐
　　赋得绵绵思逺道送岑判官入岭
　　极目烟霞外孤舟一使星兴中寻白雪梦里过沧溟夜月松江戌秋风竹坞亭不知行逺近芳草日青青
　　别张起居【时多故】
　　有别时留恨销魂况在今风涛初振海鹓鹭逺辞林旧国闗河絶新秋草露深陆机婴世网应负故山心
　　谷口书斋寄杨补阙
　　泉壑带茅茨云霞生薜帷竹怜新雨后山爱夕阳时闲鹭栖常早秋花落更迟家僮扫萝径昨与古人期
　　哭空寂寺上人
　　凄然双树下垂泪逺公房灯续生前火炉添殁后香古松韵旧榻【一作阴堦明片雪】寒竹响空廊寂灭应为乐尘心徒自伤
　　贞懿皇后挽词
　　淑丽诗传美徽章礼餙哀有恩加象服无日祀高禖晓月孤秋殿寒山出夜台通灵深眷想青鸟独飞来
　　韦应物
　　奉送从兄宰晋陵
　　东郊春草歇千里夏云生立马愁将夕【刘须谿云妙】看山独送行依微呉苑树迢递晋陵城慰此断行别邑人多颂声
　　送汾城王主簿
　　少年初带印汾上又经过芳草归时徧【刘云闲情婉约可爱】情人故郡多禁钟春雨细宫树野烟和【刘云妙】相望东桥别微风起夕波【刘云极浓丽而不脂粉情理入微】
　　送别覃孝廉
　　思亲当自去不第未蹉跎家住青山下门前芳草多【刘云类以为幽致不觉可笑谁家门前无此】秭归通逺徼【刘云却自浑浑】巫峡住惊波州举年年事还期复几何
　　送榆次林明府
　　无嗟千里逺亦是宰王畿防马雨中去逢人闗外稀【刘云此等亦味外味】邑传榆石在路绕晋山微【刘云无一句不合此句尤极清润作者可仰】别思方萧索秋风一叶飞
　　送元仓曹归广陵
　　官闲得去住告别恋音徽旧国应无业【刘云可悲】他乡到是归【刘云他人几许造次能通】楚山明月满淮甸夜钟微何处孤舟泊遥遥心曲违
　　送渑池崔主簿
　　邑带洛阳道年年应此行当时疋马客【刘云如此世态尚可】今日县人迎暮雨投闗郡春风别帝城东西殊不逺朝夕待佳声
　　送五经赵随登科授广徳尉
　　明经有清秩当在石渠中独往宣城郡高斋谒谢公寒原正芜没夕鸟自西东秋日不堪别凄凄多朔风
　　李五席送李主簿归西台
　　请告严程尽西归道路寒欲陪鹰隼集犹恋鹡鸰欢洛邑人全少嵩高雪尚残满台谁不故想我在微官
　　赋得暮雨送李曹
　　楚江微雨里建业暮钟时漠漠帆来重冥冥鸟去迟海门深不见浦树逺含滋相送情无限沾襟比散丝
　　赠萧河南
　　厌剧辞京县褒贤待诏书酂侯方继业潘令且闲居霁后三川冷秋深万木踈对琴无一事新兴复何如期卢嵩枉书称日暮无车马不赴以诗答
　　佳期不可失终愿枉衡门南陌人犹度西林日未昏庭前空倚杖花里独留樽莫道无来驾知君有短辕
　　淮上喜会梁州故人
　　江汉曾为客相逢毎醉还浮云一别后流水十年间欢笑情如旧萧踈鬓已斑何因不归去淮上有秋山
　　赋得鼎门送卢耿赴任
　　名因定鼎地门对凿龙山水北楼台近城南车马还晓开春野静暮掩寺钟闲此去无嗟屈前贤尚抱闗
　　郎士元
　　【刘须谿云士元诸诗殊洗链有味虽自浓景别有淡意】
　　送李将军赴邓州
　　双旌汉飞将万里独横戈春色临闗尽黄云出塞多鼓鼙悲絶漠烽戍隔长河想到阴山北天骄已请和
　　送杨中丞和蕃
　　锦车登陇日边草正萋萋旧好随君长新愁听鼓鼙河源飞鸟外雪岭大荒西汉垒今犹在遥知路不迷
　　送钱大
　　暮蝉不可听落叶岂堪闻【高仲武云古谓谢眺工于发端比之于今有惭沮矣】共是悲秋客那知此路分荒城背流水逺鴈入寒云陶令东篱菊余花可赠君
　　送奚贾归呉
　　东南冨春渚曾是谢公游今日奚生去新安江正秋水容清过客枫叶落行舟遥想赤亭下闻猿应夜愁
　　送裴补阙入河东幕
　　皎然青琐客何事动行轩苦节酧知已清吟去掖垣秋城临海峤寒月上营门邹鲁诗书地应无鼙鼓喧
　　送长沙韦明府之县
　　秋入长沙县萧条旅宦心烟波连桂水官舎映枫林云日楚山暮沙汀白鹭深遥知讼堂里佳政在鸣琴
　　送韦湛判官
　　高阁清河上重阳古戍闲聊因送归客更此望乡闗惜别心能醉经秋鬓自斑临流兴不尽惆怅水云间
　　送元诜还丹阳旧业
　　已知成傲吏复见改朝衣应向丹阳郭秋山独掩扉草堂连古寺江日动晴晖一别沧洲逺兰桡几岁归
　　长安逢故人
　　数年音信断不意在长安马上相逢久人中欲认难【刘云情至】一官今懒道双鬓竟羞看莫问生涯事只应持钓竿
　　春日宴张舍人宅
　　懒寻芳草径来接侍臣筵山色知残雨墙阴觉暮天莺归汉宫栁花隐杜陵烟地与东邻接春光醉目前
　　冬夕寄青龙寺源公
　　敛屦入寒竹安禅过漏声高杉残子落深井冻痕生罢磬风枝动悬灯雪屋明何当招我宿乗兴上方行
　　双林傅大士
　　草径经前代津梁及后人此方今示灭何国更分身月色空知夜松阴不记春犹怜下生日应在一微尘
　　送大徳讲时河东徐明府招
　　逺近作人天王城指日边宰君迎説法童子伴随縁到处花为雨行时杖出泉今宵松下月开阁想安禅
　　赴无锡别灵一上人
　　高僧本姓竺开士旧名林一入春山里千峯不可寻新年芳草遍度日白云深欲问微官去悬知讶此心
　　送洪州李别驾之任
　　南去秋江逺孤舟兴自多能将流水引更入洞庭波夏口帆初上浔阳鴈正过知音在霄汉佐郡岂蹉跎
　　石城馆酬王将军
