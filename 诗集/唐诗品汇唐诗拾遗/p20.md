<!-- { "loadSidebar": true } -->
　　有时忽惆怅匡坐至夜分【刘云起意正同】平明空啸咤思欲解世纷心随长风去吹散万里云羞作济南生九十诵古文【刘云自谓素志如此】不然拂剑起沙漠収竒勲老死阡陌间何因扬清芬夫子今管乐英才冠三军终与同出处岂将沮溺羣
　　赠武十七谔【并序】
　　门人武谔深于义者也质本沈悍慕要离之风濳钓川海不数数于世事闻中原作难西来访余余爱子伯禽在鲁许将冐胡兵以致之酒酣感激援笔而赠
　　马如一疋练明日过呉门乃是要离客西来欲报恩笑开燕匕首拂拭竟无言狄犬吠清洛天津成塞垣爱子隔东鲁空悲断肠猿林囬弃白璧千里阻同奔君为我致之轻赍涉淮源精诚合天道不愧逺游魂【萧云轻赍涉淮嘱之辞也虽未保其必达亦尽吾父子之情而已万一不幸魂其有知亦可无愧矣】
　　赠裴司马
　　翡翠黄金缕绣成歌舞衣若无云闲月谁可比光辉秀色一如此多为众女讥君恩移昔爱失宠秋风归愁苦不窥邻泣上流黄机天寒素手冷夜长烛复微十日不满匹鬓蓬乱如丝犹是可怜人容华世中稀向君发皓齿顾我莫相违
　　赠新平少年
　　韩信在淮阴少年相欺淩屈体若无骨壮心有所凭一遭龙顔君啸咤从此兴千金答漂母万古共嗟称而我竟何为寒苦坐相仍长风入短袂两手如懐氷故友不相恤新交宁见矜摧残槛中虎羁绁鞲上鹰何时腾风云搏击申所能
　　五月东鲁行答汶上君
　　五月梅始黄蚕凋桑柘空鲁人重织作机杼鸣栊顾余不及仕学剑来山东举鞭放前途获笑汶上翁下愚忽壮士未足论穷通我以一箭书能取聊城功终然不受赏羞与时人同西归去直道落日昏阴虹此去尔勿言甘心如转蓬
　　赠从兄襄阳少府皓
　　结髪未识事所交尽豪雄却秦不受赏击晋宁为功【一本此下有脱身白刃里杀人红尘中非也】小节岂足言退归舂陵东归来无产业生事如转蓬一朝乌裘敝百镒黄金空弹剑徒激昻出门悲路穷吾兄青云士然诺闻诸公所以陈片言片言贵情通棣华倘不接甘与秋草同
　　赠范金卿
　　君子枉青盼不知东走迷离家未防月络纬鸣中闺桃李君不言攀花愿成蹊那能吐芳信恵好相招携我有结緑珍久藏浊水泥时人弃此物乃与燕石齐摭拭欲赠之申眉路无梯辽东慙白豕楚客羞山鸡徒有献芹心终流泣玉啼只应自索漠留舌示山妻
　　读诸葛武侯传懐赠崔少府叔封昆季
　　汉道昔云季羣雄方战争霸图各未立割据资豪英赤伏起頽运卧龙得孔明当其南阳时陇畆躬自耕鱼水三顾合风云四海生武侯立岷蜀壮志吞咸京何人先见许但有崔州平余亦草间人颇懐拯物情晚途值子玉华髪同衰荣托意在经济结交为弟兄母令管与鲍千载独知名
　　赠别舎人弟台卿之江南
　　去国客行逺还山秋梦长梧桐落金井一叶飞银牀觉罢揽明镜鬓毛飒已霜良图萎蔓草古貌成枯桑欲道心下事时人疑夜光因为洞庭叶飘落之潇湘令弟经济士谪居我何伤濳虬隐尺水著论谈兴亡客遇王子乔口传不死方入洞过天地登真朝玉皇吾将抚尔背挥手遂翺翔
　　早秋赠裴十七仲堪
　　逺海动风色吹愁落天涯南星变大火热气余丹霞光景不可廽六龙转天车荆人泣美玉鲁叟悲匏功业若梦里抚琴发长嗟裴生信英迈崛起多才华歴抵海岱豪结交鲁朱家复携两少妾艳色惊荷花双歌入青云但惜白日斜穷溟出宝贝大泽饶龙蛇明主倘见収烟霄路非赊时命若不会归应炼丹砂
　　赠崔司戸文昆季
　　双珠出海底俱是连城珍明月两特达余辉傍照人英声振名都高价动殊邻岂伊箕山故特以风期亲惟昔不自媒担簦西入秦攀龙九天上忝列岁星臣布衣侍丹墀密勿草丝纶才微惠渥重谗巧生缁磷一去已十年今来复盈旬清霜入晓鬓白露生衣巾侧见緑水亭开门列华茵千金散义士四坐无凡賔欲折月中桂持为寒者薪路傍已窃笑天路将何因垂恩傥丘山报徳有微身
　　酬崔五郎中
　　朔云横高天万里起秋色壮士心飞扬落日空叹息长啸出原野凛然寒风生幸遭圣明时功业犹未成奈何懐良图郁悒独愁坐杖防寻英豪立谈乃知我崔公生民秀缅邈青云姿制作参造化托讽含神祗海岳尚可倾吐诺终不移是时霜飚寒逸兴临华池起舞拂长剑四坐皆扬眉因得穷懽情赠我以新诗又结汗漫期九垓逺相待举身憇蓬壶濯足弄沧海从此淩倒景一去无时还朝游明光宫暮入阊阖闗但得长把袂何必嵩丘山
　　赠清漳明府侄聿
　　我李百万叶柯条布中州天开青云器日为苍生忧小邑且割鸡大刀伫烹牛雷声动四境惠与清漳流弦歌咏唐尧脱落隐簮组心和得天真风俗犹太古牛羊散阡陌夜寝不扄户问此何以然贤人宰吾土举邑树桃李垂阴亦流芬河堤绕緑水桑柘连青云赵女不冶容提笼昼成羣缲丝鸣机杼百里声相闻讼息鸟下阶高卧披道帙蒲鞭挂檐枝示耻无扑抶琴清月当户人寂风入室长啸无一言陶然上皇逸白玉壶氷水壶中见底清清光同毫髪皎洁照羣情赵北美嘉政燕南播高名过客览行謡因之颂徳声
　　经乱后将避地剡中留赠崔宣城
　　双鹅飞洛阳五马渡江徼何意上东门胡雏更长啸中原走豺虎烈火焚宗庙太白昼经天頺阳掩余照王城皆荡覆世路成奔峭四海望长安颦眉寡西笑苍生疑落叶白骨空相吊连兵似雪山破敌谁能料我垂北溟翼且学南山豹崔子贤主人欢娯毎相召胡牀紫玉笛却坐青云呌杨花满州城置酒同临眺忽思剡溪去水石逺清妙雪尽天地明风开湖山貌闷为洛生咏醉发呉越调赤霞动金光日足森海峤独散万古意闲垂一溪钓猿近天上啼人移月边棹无以墨绶苦来求丹砂要华髪长折腰将贻陶公诮
　　沙丘城下寄杜甫
　　我来竟何事高卧沙丘城城边有古树日夕连秋声鲁酒不可醉齐歌空复情思君若汶水浩荡寄南征
　　寄当途赵少府炎
　　晚登高楼望木落双江清寒山饶积翠秀色连州城目送楚云尽心悲胡鴈声相思不可见廽首古人情
　　望终南山寄紫阁隐者
　　出门见南山引领意无限秀色难为名苍翠日在眼有时白云起天际自舒巻心中与之然托兴毎不浅何当造幽人灭迹栖絶巘
　　独酌清溪江石上寄权昭夷
　　我携一尊酒独上江阻石自从天地开更长防千尺举杯向天笑天廽日西照永赖坐此石长垂严陵钓寄谢山中人可与尔同调
　　下浔阳城泛彭蠡寄黄判官
　　浪动灌婴井浔阳江上风开帆入天镜直向彭湖东落景转疎雨晴云散逺空名山发佳兴清赏亦何穷石镜挂遥月香炉灭彩虹相思俱对此举目与君同
　　宿白鹭洲寄杨江宁
　　朝别朱雀门暮栖白鹭洲波光摇海月星影入城楼望美金陵宰如思琼树忧徒令魂入梦翻觉夜成秋緑水解人意为余西北流因声玉琴里荡漾寄君愁
　　夕霁杜陵登楼寄韦繇
　　浮云灭霁景万物生秋容登楼送逺目伏槛观羣峰原野旷超缅闗河纷杂重清辉映竹日翠色明云松蹈海寄遐想还山迷旧踪徒然廹晚暮未果谐心胷结桂空伫立折麻恨莫从思君达永夜长乐闻疎钟
　　月夜江行寄崔员外宗之
　　飘飘江风起萧飒海树秋登舻美清夜挂席移轻舟月随碧山转水合青天流沓如星河上但觉云林幽归路方浩浩徂川去悠悠徒悲蕙草歇复听菱歌愁岸曲迷后浦沙明瞰前洲懐君不可见望逺增离忧
　　秋夜宿龙门香山寺奉寄王方城十七丈奉国营上人从弟防成令问
　　朝发汝海东暮栖龙门中水寒夕波急木落秋山空望极九霄迥赏幽万壑通目浩沙上月心清松下风玉斗横网户银河耿花宫兴在趣方逸欢余情未终鳯驾忆王子虎溪懐逺公桂枝坐消歇棣华不复同流恨寄伊水盈盈焉可穷
　　北山独酌寄韦六
　　巢父将许由未闻买山隐道存迹自高何惮去人近纷吾下兹岭地闲喧亦泯门横羣岫开水凿众泉引屏高而在云窦深莫能凖川光昼昏凝林气夕凄紧于焉摘朱果兼得养牝坐月观宝书拂霜弄瑶轸倾壶事幽酌顾影还独尽念君风尘游傲尔令自哂
　　江上寄元六林宗
　　霜落江始寒枫叶緑未脱客路悲清秋永路苦不达沧波眇川汜白日隐天末停棹依林峦惊猿相呌聒夜分河汉转起视溟涨濶凉风何萧萧流水鸣活活浦沙净如洗海月明可掇兰交空懐思琼树讵解渇朂哉沧洲心岁晚庶不夺幽赏颇自得兴逺与谁豁
　　游敬亭寄崔侍御
　　我家敬亭下輙继谢公作相去数百年风期宛如昨登高素秋月下望青山郭俯视鸳鹭羣饮啄自鸣跃夫子虽蹭蹬瑶台雪中鹤独立窥浮云其心在寥廓时来顾我笑一饭葵与藿世路如秋风相逢尽萧索腰间玉贝剑意许无遗诺壮士不可轻相期在云阁
　　安陆白兆山桃花喦寄刘侍御绾
　　云卧三十年好闲复爱仙蓬壶虽冥絶鸾鹤心悠然归来桃花嵒得憇云牕眠对岭人共语饮潭猿相连时升翠微上邈若罗浮巅两岑抱东壑一嶂横西天树杂日易隐崖倾月难圆芳草换野色飞萝摇春烟入逺搆石室选幽开山田独此林下意杳无区中縁永辞霜台客千载方来旋
　　淮阴书懐寄王宗城
　　沙墩至梁苑二十五长亭大舶夹双艣中流鵞鹳鸣云天扫空碧川岳涵余清飞鳬从西来适与佳兴并眷言王乔舄婉娈故人情复此亲懿会而增交道荣沿洄且不定飘忽怅徂征暝投淮阴宿欣得漂母迎斗酒烹黄鸡一餐感素诚予为楚壮士不是鲁诸生有徳必报之千金耻为轻缅书羇孤意逺寄棹歌声
　　寄东鲁二子【在金陵作】
　　呉地桑叶緑呉蚕已三眠我家寄东鲁谁种阴田春事已不及江行复茫然南风吹归心飞堕酒楼前楼东一株桃枝叶拂青烟此树我所种别来向三年桃今与楼齐我行尚未旋娇女字平阳折花倚桃边折花不见我泪下如流泉小儿名伯禽与姊亦齐肩双行桃树下抚背复谁怜念此失次第肝膓日忧煎裂素写逺意因之汶阳川【范徳机云天下防乱骨肉离散此北征入门号唾以下意也然彼合此离彼有哭其死此则怜其生彼兼时事此乃单咏要其忧思之正者也】
　　闻丹丘子于城北营石门幽居中有高鳯遗迹仆离羣逺懐亦有栖遁之志因叙旧以寄之
　　春华沧江月秋色碧海云离居盈寒暑对此长思君思君楚水南望君淮山北梦魂虽飞来防面不可得畴昔在嵩阳同衾卧羲皇緑萝笑簮绂丹壑贱岩廊晚途各分析乗兴任所适仆在鴈门闗君为蛾眉客心悬万里外影滞两乡隔长剑复归来相逢洛阳陌陌上何喧喧都令心意烦迷津觉路失托势随风翻以兹谢朝列长啸归故园故园恣闲逸求古散缥帙久欲入名山婚娶殊未毕人生信多故世事岂唯一念此忧如焚怅然若有失闻君卧石门宿昔契弥敦方从桂树隐不羡桃花源高风起遐旷幽人迹复存松风清瑶瑟溪月湛芳樽安居偶佳赏丹心期此论
　　送张舍人之江东
　　张翰江东去正值秋风时天清一鴈逺海濶孤帆迟白日行欲暮沧波杳难期呉洲如见月千里幸相思
　　鲁郡东石门送杜甫
　　醉别复防日登临徧池台何时石门路重有金樽开秋波落泗水海色明徂徕飞蓬各自逺且尽手中杯
　　送裴十八图南归嵩山
　　君思颍水緑忽复归嵩岑归时莫洗耳为我洗其心洗心得真情洗耳徒买名谢公终一起相与济苍生
　　江夏送友人
　　雪防翠云裘送君黄鹤楼黄鹤振玉羽西飞帝王州鳯无琅玕实何以赠逺游徘徊相顾影泪下汉江流
　　送郄昻谪巴中
