<!-- { "loadSidebar": true } -->
　　置酒延落景金陵鳯凰台长波谢万古心与云俱开借问往昔时鳯凰为谁来鳯凰去巳久正当今日囬明君越羲轩天老坐三台豪士无所用弹弦醉金罍东风吹山花安可不尽杯六帝没幽草深宫冥緑苔置酒勿复道歌钟但相催
　　九日登巴陵置酒望洞庭水军【时贼逼华容县】
　　九日天气清登高无秋云造化辟川岳了然楚汉分长风鼔横波合沓蹙龙文忆昔传游预楼船壮横汾今兹讨鲸鲵旌斾何缤纷白羽落酒尊洞庭罗三军黄花不掇手战皷遥相闻劒舞转頺阳当时日停曛酣歌激壮士可以摧妖氛龌龊东篱下渊明不足羣
　　秋登巴陵望洞庭
　　清晨登巴陵周览无不极明湖映天光彻底见秋色秋色何苍然际海俱澄鲜山青灭逺树水緑无寒烟来帆出江中去鸟向日邉风清长沙浦霜空云梦田曕光惜頺髪阅水悲徂年北渚既荡漾东流自潺湲郢人唱白雪越女歌采莲听此更断肠凭厓泪如泉
　　与周刚清溪玉镜潭宴别【潭在秋浦桃树陂下余新名此潭】
　　康乐上官去永嘉游石门江中有孤屿千载迹犹存我来想秋浦三入桃陂源千峰照积雪万壑尽啼猿兴与谢公合文因周子论扫厓去落叶席月开清尊溪当大楼南溪水正南奔回作玉镜潭澄明洗心魂此中得佳境可以絶嚣喧清夜方归来酣歌出平原别后经此地为余谢兰荪
　　望庐山瀑布水
　　西登香炉峰南见瀑布水挂流三百丈喷壑数十里歘如飞电来隠若白虹起初惊河汉落半洒云天里仰观势转雄壮哉造化功海风吹不断江月照还空【刘云竒俊不复可道】空中乱□射左右洗青壁飞珠散轻霞流沫沸穹石而我乐名山对之心益闲无论潄琼液还得洗尘顔且谐宿所好永愿辞人间
　　游太山五首
　　四月上太山石屏御道开六龙过万壑涧谷随萦回马迹绕碧峰于今满青苔飞流洒絶巘水急松声哀北眺崿嶂竒倾崖向东摧洞门闭石扇地底兴云雷登髙望蓬瀛想像金银台天门一长啸万里清风来玉女四五人飘飖下九垓含笑引素手遗我流霞杯稽首再拜之自愧非仙才旷然小宇宙弃世何悠哉
　　清晓骑白鹿直上天门山山际逢羽人方瞳好容顔扪萝欲就语却掩青云闗遗我鸟迹书飘然落岩间其字乃上古读之了不闲感此三叹息从师方未还
　　平明登日观举手开云闗精神四飞扬如出天地间黄河从西来窈窕入逺山凭崖揽八极目尽长空闲偶然值青童緑髪双云鬟咲我晚学仙蹉跎凋朱顔踌躇忽不见浩荡难追攀
　　清斋三千日裂素冩道经吟诵有所得众神卫我形云行信长风飒若羽翼生攀崖上日观伏槛窥东溟海色动逺山天鸡已先鸣银台出倒景白浪翻长鲸安得不死药髙飞向蓬瀛
　　日观东北倾两崖夹双石海水落眼前天光揺空碧千峰争攅聚万壑絶凌歴缅彼鹤上仙去无云中迹长松入霄汉逺望不盈尺山花异人间五月雪中白终当遇安期于此錬玉液
　　陪族叔当涂宰游化城寺升公清风亭
　　化城若化出金榜天宫开疑是海上云飞空结楼台升公湖山秀粲然有辨才济人不利已立俗无嫌猜了见水中月青莲出尘埃闲居清风亭左右清风来当暑防广殿太阳为裴徊茗酌待幽客珍盘荐雕梅飞文何洒落万象为之摧季父拥鸣琴徳声布云雷虽游道林室亦举陶潜杯清乐动诸天长松自吟哀留欢若可尽刼石乃成灰
　　春陪商州裴使君游石娥溪【时欲东游遂有此赠】
　　裴公有仙标防俗数千丈澹荡沧洲云飘飖紫霞想剖竹商洛间政成心巳闲萧条出世表冥寂闭闗我来属芳节觧榻时相悦褰帷对云峰扬袂指松雪蹔出东城邉遂游西岩前横天耸翠壁喷壑鸣红泉寻幽殊未歇爱此春光发溪傍饶名花石上有好月命驾归去来露华生翠苔淹留惜将晚复听清猿哀清猿断人肠游子思故乡明发首东路此欢焉可忘
　　登梅冈望金陵赠族侄髙座寺僧中孚
　　钟山抱金陵霸气昔腾发天开帝王居海色照宫阙羣峰如逐鹿奔走相驰突江水九道来云端遥明没时迁大运去龙虎势休歇我来属天清登览穷楚越吾宗挺禅伯特秀鸾鳯骨众星罗青天明者独有月冥居顺生理草木不剪伐烟牕引蔷薇石壁老野蕨呉风谢安屐白足傲履袜几宿一下山萧然忘干谒谈经演金偈降鹤舞海雪时闻天香来了与世事絶佳游不可得春风惜逺别赋诗留巗屏千载庶不灭
　　登金陵冶城西北谢安墩【此墩即晋太傅谢安与右军王羲之同登超然有髙士之志余将营园其上故作是诗也】
　　晋室昔横溃永嘉遂南奔沙尘何茫茫龙虎闘朝昏胡马风汉草天骄戏中原哲匠感頺运云鹏忽飞翻组练照楚国旌旗连海门西秦百万众戈甲如云屯投鞭可填江一扫不足论皇运有返正丑虏无遗魂谈笑遏横流苍生望斯存冶城访古迹犹有谢安墩凭览周地险髙标絶人喧想像东山姿缅懐右军言梧桐识嘉树蕙草留芳根白鹭映春洲青龙见朝地古云物在台倾禾黍繁我来酌清波于此树名园功成拂衣去归入武陵源
　　宿五松山下荀媪家
　　我宿五松下寂寥无所欢田家秋作苦邻女夜舂寒跪进雕胡饭月光明素盘令人慙漂母三谢不能餐
　　宿巫山下
　　昨夜巫山下猿声梦里长桃花飞緑水三月下瞿塘雨色风吹去南行拂楚王髙丘懐宋玉访古一霑裳
　　上三峡
　　巫山夹青天巴水流若兹巴水忽可尽青山无到时三朝上黄牛三暮行太迟三朝又三暮不觉鬓成丝
　　江行寄逺
　　刳木出呉楚危槎百余尺疾风吹片帆日暮千里隔别时酒犹在己为异乡客思君不可亲愁见江水碧
　　之广陵宿常二南郭幽居
　　緑水接柴门有如桃花源忘忧或假草满院罗丛萱暝色湖上来防雨飞南轩故人宿茅宇夕鸟栖杨园还惜诗酒别深为江海言明朝广陵道独忆此倾樽
　　郢门秋懐
　　郢门一为客巴月三成朔风正揺落行子愁归旋杳杳山外日茫茫江上天人迷洞庭水鴈度潇湘烟清旷谐宿好缁磷及此年百龄何荡漾万化相推迁空谒苍梧帝徒寻溟海仙已闻蓬海浅岂见三桃圆倚剑增浩叹扪襟还自怜终当游五湖濯足沧浪泉
　　自巴东舟行经瞿塘峡登巫山最髙峰晚还题壁
　　江行几千里海月十五圆始经瞿塘峡遂歩巫山巅巫山髙不穷巴国尽所歴日邉攀垂萝霞外倚穹石飞歩淩绝顶极目无纎烟却顾失丹壑仰观临青天青天若可扪银汉去安在望云知苍梧记水辨瀛海周游孤光晚歴览幽意多积雪照空谷悲风鸣森柯归途行欲曛佳趣尚未歇江寒早啼猿松暝巳吐月月色何悠悠清猿响啾啾辞山不忍听挥策还孤舟
　　苏武
　　苏武在匈奴十年持汉节白鴈上林飞空传一书札牧羊邉地苦落日归心絶渇饮月窟水饥餐天上雪东还沙塞逺北怆河梁别泣把李陵衣相看泪成血
　　经下邳圯桥懐张子房
　　子房未虎啸破产不为家沧海得壮士椎秦愽浪沙报韩虽不成天地皆振动濳匿游下邳岂曰非智勇我来圯桥上懐古钦英风唯见碧流水曾无黄石公叹息此人去萧条徐泗空
　　望鹦鹉洲懐祢衡
　　魏帝营八极蚁观一祢衡黄祖斗筲人杀之受恶名呉江赋鹦鹉落笔超羣英锵锵振金玉句句欲飞鸣鸷鹗啄孤鳯千春伤我情五岳起方寸隠然讵可平才髙竟何施寡识冐天刑至今芳洲上兰蕙不忍生
　　商山四晧
　　白髪四老人昻藏南山侧偃蹇松雪间冥翳不可识云牕拂青霭石壁横翠色龙虎方战争于焉自休息秦人失金镜汉祖升紫极隂虹浊太阳前星遂沦匿一行佐明圣倐起生羽翼功成身不居舒巻在胷臆窅冥合元化茫昧信难测飞声塞天衢万古仰遗迹【刘云首尾无俗意一似古题】
　　春思
　　燕草如碧丝秦桑低緑枝当君懐归日是妾断肠时春风不相识何事入罗帏【刘云平易近情自有天趣萧云燕草如丝兴征夫懐归秦桑低枝兴思妇断肠未意贞防非外物所能动此诗可谓得诗人不淫不诽之体矣】
　　寓言
　　长安春色归先入青门道緑杨不自持从风欲倾倒海燕还秦宫双飞入帘栊相思不相见托梦辽城东
　　待酒不至
　　玉壶系青丝沽酒来何迟山花向我笑正好衔杯时晚酌东山下流莺复在兹春风与醉客今日乃相宜
　　望月有感
　　清泉映踈松不知防千古寒月揺清波流光入牕戸对此空长吟思君意何深无因见安道兴尽愁人心
　　落日忆山中
　　雨后烟景緑晴天散余霞东风随春归发我枝上花花落时欲暮见此令人嗟愿游名山去学道飞丹砂
　　对酒忆贺监
　　狂客归四明山隂道士迎勑赐镜湖水为君台沼荣人亡余故宅空有荷花生念此杳如梦凄然伤我情
　　感兴四首
　　瑶姬天帝女精彩化朝云宛转入宵梦无心向楚君锦衾抱秋月绮席空兰芬茫昧竟谁测虚传宋玉文十五游神仙仙游未曾歇吹笙吟松风泛席窥海月西山玉童子使我炼金骨欲逐黄鹤飞相呼向蓬阙【萧云此篇喻贤者相招以求禄仕者】
　　西国有羙女结楼青云端蛾眉艳晓月一笑倾城欢髙节不可夺炯心如凝丹常恐彩色晚不为人所观安得配君子共乘双飞鸾【萧云此篇喻贤者不轻去就复恐老之将至于时无闻思见君子事之以共禄位也】
　　洛浦有宓妃飘飖雪争飞轻云拂素月了可见清辉觧佩欲西去含情讵相违香尘动罗袜緑水不沾衣陈王徒作赋神女岂同归好色伤大雅多为世所讥
　　庐山东林寺夜懐
　　我寻青莲宇独徃谢城阙霜清东林钟水白虎谿月天香生虚空天乐鸣不歇宴坐寂不动大千入毫髪湛然真心旷刧断出没
　　春日独酌二首
　　东风扇淑气水木荣春晖白日照緑草落花散且飞孤云还空山众鸟各已归彼物皆有托吾生独无依对此石上月长醉歌芳菲
　　我有紫霞想缅懐沧洲间思对一壶酒澹然万事闲横琴倚高松把酒望逺山长空去鸟没落日孤云还但恐光景晚宿昔成秋顔
　　独酌
　　春草如有意罗生玉堂隂东风吹愁来白髪坐相侵独酌欢孤影闲歌面芳林长松尔何知萧瑟为谁吟手舞石上月膝横花间琴过此一壶外悠悠非我心
　　春日醉起言志
　　处世若大梦胡为劳其生所以终日頺然卧前楹觉来盼庭前一鸟花间鸣借问此何时春风语流莺感之欲叹息对酒还自倾浩歌待明月曲尽已忘情【刘云流丽酣畅欲胜渊明者以其尤易也诗皆如此何以沉着为哉　范云诸五言皆有晋宋间风而此更超然】
　　月下独酌四首
　　花间一壶酒独酌无相亲举杯邀明月对影成三人【刘云古无此竒】月既不觧饮影徒随我身暂伴月将影行乐须及春我歌月裴徊我舞影淩乱醒时同交欢醉后各分散永结无情游相期邈云汉【刘云凡情俗态终以此安得不为改观】
　　天若不爱酒酒星不在天地若不爱酒地应无酒泉天地既爱酒爱酒不愧天巳闻清比圣复道浊如贤圣贤既已饮何必求神仙三杯通大道一斗合自然但得酒中趣勿为醒者传【刘云纒绵散朗渐入真趣言语之悟入如此】
　　三月咸阳城千花昼如锦谁能春独愁对此径须饮穷通与脩短造化夙所禀一樽齐死生万事固难审醉后失天地兀然就孤枕不知有吾身此乐最为甚
　　穷愁千万端羙酒三百杯愁多酒虽少酒倾愁不来所以知酒圣酒酣心自开辞粟卧首阳屡空饥顔囘当代不乐饮虚名安用哉蠏即金液糟丘是蓬莱且须饮羙酒乗月醉髙台
　　日夕山中忽然有懐
