<!-- { "loadSidebar": true } -->
　　山中有流水借问不知名映地为天色飞空作雨声转来深涧满分出小池平恬澹无人见年年长自清
　　李颀
　　望秦川
　　秦川朝望迥日出正东峯逺近山河净逶迤城阙重秋声万户竹寒色五陵松客有归欤叹凄其霜露浓
　　宴陈十六楼【楼枕金谷】
　　西楼对金谷此地古人心白日落庭内黄花生涧阴四隣见踈木万井度寒砧石上题诗处千年留至今
　　晚归东园
　　荆扉带郊郭稼穑满东菑倚杖寒山暮鸣梭秋叶时回云覆阴谷返景照霜棃澹泊真吾事清风别自兹
　　送钱子入京
　　夜梦还京北乡心恨捣衣朝逢入秦使走马唤君归驿路清霜下闗门黄叶稀还家应信宿看子速如飞
　　送人尉闽中
　　可叹芳菲日分为万里情阊门折垂桞御苑听残莺海戍通闽邑江航过楚城客心君莫问春草是王程
　　送卢逸人
　　洛阳为此别携手更何时不复人间见祗应海上期清溪入云木白首卧茅茨共惜卢敖去天边望所思
　　送窦参军
　　城南送归客举酒对林峦暄鸟迎风啭春衣度雨寒桃花开翠幕桞色拂金鞍公子何时至无令芳草阑
　　送人归沔南
　　梅花今正发失路复何如旧国云山在新年风景余春饶汉阳梦日寄武陵书可即明时老临川莫羡鱼
　　綦母濳
　　题灵隐寺山顶院
　　招提此山顶下界不相闻塔影挂清汉钟声和白云观空静室掩行道众香焚且驻西来驾人天日未曛
　　宿龙兴寺
　　香刹夜忘归松清古殿扉灯明方丈室珠系比丘衣白日传心净青莲喻法微天花落不尽处处鸟衔飞
　　若耶溪逢孔九
　　相逢此溪曲胜托在烟霞潭影竹间动岩阴檐外斜人言上皇代犬吠武陵家借问淹留日春风满若耶
　　题沈东美员外山池
　　仙郎偏好道凿沼象瀛洲鱼乐随情性舟行任去留秦人辨鸡犬尧日识巢由归客衡门外仍怜返景幽
　　题章彛下第
　　长安渭桥路行客别时心献赋温泉毕无媒魏阙深黄莺啼就马白日暗归林三十名未立君还惜寸隂
　　王昌龄
　　胡笳曲
　　城南虏已合一夜几重围自有金笳引能令出塞飞听临闗月苦清入海风微三奏高楼晓胡人掩泪归
　　和振上人秋夜懐士会
　　白露伤草木山风吹夜寒遥林梦亲友高兴发云端郭外秋声急城边月色残瑶琴多逺思更为客中弹
　　客广陵
　　楼头广陵近九月在南徐秋色明海县寒烟生里闾夜帆归楚客昨日渡江书为问易名叟垂纶不见鱼
　　驾幸河东二首
　　圣徳超千古皇风扇九围天回万象出驾动六龙飞淑气来黄道祥云覆紫微太平多扈从文物有光辉晋水千庐合汾桥万国从开唐天业盛入沛圣恩浓下辇回三象题碑任六龙睿明悬日月千载此时逢
　　少年行
　　走马逺相寻西楼下夕阴结交期一剑留意赠千金高阁歌声逺重门桞色深夜阑须尽饮莫负百年心
　　塞上曲
　　边头何惨惨已葬霍将军部曲皆相吊燕南代北闻功勲多被黜兵马亦寻分更遣黄龙戍唯当哭塞云
　　张谓
　　送裴侍御归上都
　　楚地劳行役秦城罢鼓鼙舟移洞庭岸路入武陵溪江月随人影山花趁马蹄离魂将别梦先已到闗西
　　送青龙一公
　　事佛轻金印勤王度玉闗不知从树下还肯到人间楚水青莲净呉门白日闲圣朝须助理絶莫爱东山
　　寄李侍御
　　柱下闻周史书中慰越吟近看三岁字遥见百年心价以吹嘘长恩从顾盻深不栽桃李树何日得成阴
　　寄崔沣州
　　共襆台郎被俱褰郡守帷罚金殊往日鸣玉幸同时五马来何晚双鱼赠已迟江头望乡月无夜不相思
　　郡南亭子宴
　　亭子春城外朱门向緑林桞枝经雨重松色带烟深漉酒迎山客穿池集水禽白云常在眼聊足慰人心
　　同王征君湘中有懐【此诗又见严维集】
　　八月洞庭秋潇湘水北流还家万里梦为客五更愁不用开书帙偏宜上酒楼故人京洛满何日复同游
　　扬州雨中张十七宅观妓
　　夜色带寒烟灯花拂更燃残妆添石黛艳舞落金钿掩笑须欹扇迎歌乍弄弦不知巫峡雨何事海西边
　　贾至
　　长门怨
　　独坐思千里春庭晓景长莺喧翡翠幕栁暗郁金堂舞蝶萦愁绪繁花对靓妆深情托瑶瑟弦断不成章
　　铜雀台
　　日暮铜台静西陵鸟雀归抚弦心断絶听管泪霏微灵几临朝奠空牀巻夜衣苍苍川上月应照妾魂飞
　　侍宴曲
　　云陛褰珠扆天墀覆緑杨隔帘妆隐映向席舞低昻鸣佩长廊静开氷广殿凉欢余剑履散同辇入昭阳
　　对酒曲
　　梅发桞依依黄鹂歴乱飞当歌怜景色对酒惜芳菲曲水浮花气流风散舞衣通宵留暮雨上客莫言归
　　南州有赠二首
　　极浦三春草高楼万里心楚山晴霭碧湘水暮流深忽与朝中旧同为泽畔吟停杯试北望还欲泪沾襟越井人南去湘川水北流江边数杯酒海内一孤舟岭峤同仙客京华即旧游春心将别恨万里共悠悠
　　崔曙
　　途中晓发
　　晓霁长风里劳歌赴逺期云轻归海疾月满下山迟旅望因高尽乡心遇物悲故林遥不见况在落花时
　　缑山庙
　　遗庙宿阴阴孤峯映緑林步随仙路逺意入道门深涧水流年月山云变古今祗闻风竹里犹有鳯笙音
　　同诸公谒啓母祠
　　閟宫淩紫微芳草闭闲扉帝子复何在王孙游不归春风鸣玉佩暮雨拂灵衣岂但湘江口能令懐二妃
　　常建
　　破山寺后禅院
　　清晨入古寺初日照高林曲径通幽处禅房花木深山光悦鸟性潭影空人心万籁此俱寂惟闻钟磬音
　　泊舟盱眙
　　泊舟淮水次霜降夕流清夜久潮侵岸天寒月近城平沙依鴈宿馆听鸡鸣乡国云霄外谁堪羁旅情
　　江行
　　平湖四无际此夜泛孤舟明月异方意呉歌令客愁乡园碧云外兄弟緑江头万里无归信伤心看斗牛
　　裴廸
　　过感配寺昙兴上人山院
　　不逺灞陵边安居向十年入门穿竹径留客听山泉鸟转深林里心闲落照前浮名竟何益从此愿栖禅
　　夏日过青龙寺谒操禅师
　　安禅一室内左右竹亭幽有法如不染无言谁敢酧鸟飞争向夕蝉已先秋烦暑自兹退清凉何处求
　　张子容
　　云阳驿陪崔使君邵道士夜宴
　　一尉东南逺谁知此夜欢诸侯倾皂葢仙客整黄冠染翰灯花满飞觞云气寒欣承国士遇更借美人看
　　除夜乐城逢孟浩然
　　逺客襄阳郡来过海畔家樽开栢叶酒灯发九枝花妙曲逢卢女高才得孟嘉东山行乐意非是竞繁华
　　冦坦
　　同皇甫兵曹天宫寺浴室新成招友人赏会
　　温室欢初就兰交托胜因共听无漏法兼濯有为尘水洁三空性香沾四大身清心多善友颂徳慰同人
　　郑徳
　　晚至乡亭
　　长亭日已暮驻马暂盘桓山川杳不极徒侣黙相看云夕荆台暗风秋郢路寒客心一如此谁复采芳兰
　　蔡希寂
　　陜中作
　　西别秦闗近东行陜服长川原余让畔歌吹忆遗棠河水流城下山云起路傍更怜栖泊处池舘绕林篁
　　薛据
　　题丹阳陶司马防
　　高鉴清洞彻儒风人进难诏书增宠命才子益能官门带山光晚城临江水寒唯余好文客时得咏幽兰
　　阎防
　　与永乐诸公泛黄河作
　　烟深载酒入但觉暮川虚映水见山火鸣榔闻夜渔爱兹山水趣忽与世人踈无暇燃官烛中流有望舒
　　殷遥
　　友人山亭
　　故人从薄宦往往涉清溪凿牖对山月褰裳拂涧霓游鱼逆水上宿鸟向风栖一见桃花发能令秦汉迷
　　丁仙芝
　　剡溪馆闻笛
　　夜久闻羌笛寥寥虚客堂山空响不散溪静曲宜长草木生边气城池泛夕凉虚然异风出髣髴宿平阳
　　渡杨子江
　　桂楫中流望空波两畔明林开杨子驿山出润州城海尽边阴静江寒朔吹生更闻枫叶下淅沥度秋声
　　长宁公主旧山池
　　平阳旧池舘寂寞使人愁座巻琉黄簟帘垂白玉钩庭闲花自落门闭水空流追想吹箫处应随仙骑游
　　张廵
　　闻笛【此篇守睢阳而作也睢阳忠节之士其表见于世者非以文墨而诗可见者使人诵之加敬】
　　岧嶤试一临虏骑附城阴不辨风尘色安知天地心门开边月近战苦阵云深旦夕更楼上遥闻横笛音
　　张均
　　岳阳晚景
　　晚景寒鸦集秋风旅鴈归水光浮日出霞彩映江飞洲白芦花吐园红柿叶稀长沙卑湿地九月未成衣
　　韦迢
　　早发湘潭寄杜员外院长
　　北风昨夜雨江上早来凉楚岫千峯翠湘潭一叶黄故人湖外客白首尚为郎相忆无南鴈何时有报章
　　顔真卿
　　登平望桥下作
　　登临试长望望极与天平际海蒹葭色终朝鳬鴈声近山全髣髴逺水忽微明更览诸公作知高题柱名
　　李憕
　　和户部杨员外伯成寓直【按韦韬传有户部郎中杨伯成】
　　落日弥纶地公才画省郎词惊起草笔坐引防衣香双阙天河近千门夕漏长遥知台上宿不独有文强
　　丘为
　　寻庐山崔征君
　　日高鸡犬静门掩向寒塘夜竹深茆宇秋庭冷石牀住山年已逺服药寿偏长虚弃浮生者相逢益自伤
　　张轸
　　舟行旦发
　　夜帆时未发同侣暗相催山晓月初下江鸣潮自来稍分杨子岸不辨越王台自客水乡里舟行知几廻
　　徐晶
　　同蔡孚五亭咏
　　独奏丹墀罢云泉别业归拂琴铺野席牵栁挂朝衣翡翠巢书幌鸳鸯立钓矶幽栖可怜处春事满林扉
　　闾丘晓
　　夜渡淮
　　舟人自相报落日下芳潭夜火连河市春风满客帆水穷沧海畔路尽小山南且喜乡园近言荣意未甘







　　唐诗品彚巻六十三
　　钦定四库全书
　　唐诗品彚巻六十四
　　明　高棅　编
　　五言律诗九
　　接武【上】
　　刘长卿
　　穆陵闗北逢人归渔阳
　　逢君穆陵路匹马向桑干楚国苍山古幽州白日寒城池百战后耆旧几家残处处蓬蒿徧归人掩泪看
　　逢郴州使因寄严协律
　　相思楚天外梦寐楚猿吟更落淮南叶难为江上心衡阳问人逺湘水向君深欲逐孤帆去茫茫何处寻
　　北归次秋浦界清溪馆
　　万岭猿啼断孤村客暂依鴈过彭蠡暮人向宛陵稀旧路青山在余生白首归渐知行近北不见鹧鸪飞
　　使还至菱陂驿渡浉水作
　　清川已再涉疲马共西还何事行人倦终年流水闲孤烟飞广泽一鸟向空山愁入云峯里苍苍闭古闗
　　松江独宿
　　洞庭初下叶孤客不胜愁明月天涯夜青山江上秋一官成白首万里寄沧洲久被浮名系能无愧海鸥
　　余干旅舎
　　摇落暮天迥青枫霜叶稀孤城向水闭独鸟背人飞渡口月初上邻家渔未归乡心正欲絶何处捣寒衣秋日登呉公台上寺逺眺【寺即陈时呉明彻战场】
　　古台摇落后秋入望乡心野寺来人少云峯隔水深夕阳依旧垒寒磬满空林惆怅南朝事长江独至今
　　经漂母墓
　　昔贤懐一饭兹事已千秋古墓樵人识前朝楚水流渚苹行客荐山木杜鹃愁春草茫茫緑王孙旧此游【方虚谷云长卿意深不露葢谓楚汉兴亡唯有流水耳一老母之墓樵人犹能识之亦以其有一饭之徳于一时也】
　　长沙桓王墓下书事别张南史
　　长沙千载后春草独萋萋流水朝还暮行人东复西碑苔几字灭山木万株齐唯有年芳在相看惜解携
　　赴新安别梁侍郎
