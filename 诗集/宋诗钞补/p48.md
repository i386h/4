<!-- { "loadSidebar": true } -->
　　欹枕目双炯，触屏肠九回。玉虫迷眩雾，银鹿伴饥雷。清梦虽惊隔，丹心未猝灰。青萍聊把玩，尘匣为谁开。
　
　　一载为官忧，文书每压头。枕铃常警夜，筑甬更惊秋。倦岂因心至，闲常与病谋。息肩仅旬耳，二竖欲何求。
　
　　秋近夜初长，开窗病骨凉。心惊嫠妇叹，肘系越人方。动帐风侵几，窥檐月在床。呼僮然粥鼎，我欲待晨光。
　
　　积病渐成衰，情知老见欺。眵昏先掩卷，肩竦不关诗。行圃须人助，登楼怯步迟。经年早知倦，况复隔年时。
　
　　太行道

　　太行羊肠坂九折，云黑风乾尺深雪。堇泥道滑木叶寒，辘辘车声行复歇。华山有马久脱辕，归来牧野经几年。一从仓箱事居积，聊以知道烦长鞭。前车已覆覆道左，天井关头夜明火。后车趣驾开井陉，唱筹仍复催连营。关山青草春二月，单轨一冬曾结辙。鬃颓毛落双膊高，引领皮穿眼流血。去年搏手双拳空，今年三月甬道同。可怜驽力不敢惜，辕下亦觉盐车通。君恩天大示弗服，野已甘偕觳觫。感恩伏枥饱秣刍，犹为太行忧后车。
　
　　长门怨

　　惊风不成雨，行云去无踪。妾生三十年，著籍长门宫。宫车辘辘春雷晓，明星初荧绿云扰。增成丙舍争迎銮，惟有长门闭花鸟。黄门开玉匙，画史图蛾眉。金铺振琼钥，玉秀生铜池。朝阳才回金屋在，转盼不堪人事改。入宫已作郑袖啼，出塞那知延寿卖。花残鸟语频，长门春复春。花鸟易惊老，况复门内人。东风动地夜来恶，万翠千红绕帘幕。当熊自有匪石心，肯顾班姬秋扇薄。长门勿轻怨，视此箧中扇。白华兮绿衣，自古兮有之。
　
　　病中散步四绝

　　一年无病缘官事，一病兼旬为燕居。自是素餐天所厌，可能竖子解乘除。
　
　　朝随粥鼎蝉腹润，夜掩书帷鳏目眠。无奈暑威侵病骨，起来搔首斗垂天。
　
　　平头奴子初茸鹿，利口啬夫双部蛙。二物何关人静躁，不妨卧听步随车。
　
　　绝怜倦翼晚风高，解绁归来得故巢。物态随人也欢喜，游丝不住舞螨蛸。
　
　　荷花盛开以病旬馀不至亭上偶成二唐律

　　病襟佣策杖，天镜恰开奁。青盖迷前浦，红妆闲曲檐。藻窥知鹭下，萍破识鱼潜。会看吴公阵，宫蛙奏晓严。
　
　　好在中孚泽，犹横未济舟。掷金随柳舞，跳玉趁莲讠区。埽榻方思士，钩帘也觅侯。病夫均一笑，此意本无求。
　
　　予归未省松揪将以初秋望前泛湖之龙门已戒舟舰而连夕雨作不见月因赋天问二章

　　拟放平湖月下船，棹歌中夕发长川。苹风好为云开幕，兰桨不妨人扣舷。猿鹤候迎将晓日，鱼龙悲啸未晴天。玉川塌额金沙上，阊阖封词漫一贱。
　
　　小心风伯紫宫回，眼看银蟾海上来。玄豹又成漫谷雾，断虹犹作隐山雷。便教雨积三时害，未信晴无一日开。待试平生补天手，为君明镜再安台。
　
　　秋夕有感

　　早岁骊车拥汉关，忧心耿耿日凋颜。秋成正望狼烽急，夜枕不禁鱼目鳏。三仕古犹关喜愠，万金今不博安闲。回思此日一尊酒，只合常居木雁闲。
　
　　寄李微之秘监

　　棠湖浩荡有盟鸥，塞上归来赋叶舟。范蠡功名付西子，庾公风月自南楼。不虞绕指柔百链，已幸安心老一丘。从此书来访生死，汉阳烟树隔吴头。
　
　　送高江州将漕江右

　　猎猎英声世少双，两年乡国望麾幢。才猷牛蔡四库本作刃，小集作綮硎初试，笔力龙文鼎独扛。风节又新唐十道，恩波仍浃禹三江。澄清何事先经济，尚使尊贤志未降。
　
　　昔日东州看阵图，武昌陆续拜鱼书。我归旧齿邦人版，公去新乘使者车。但愿世官居鼎鼐，从教野老自犁锄。西风鸿雁方遵渚，时有音尘接单庐。
　
　　得陈元履家书六言四首

　　病骨经秋易怯，人情比日多疏。惊起打门军将，传来置驿家书。
　
　　老病两无世用，谋谟百不如人。喜见东床论事，谁言下榻生尘。
　
　　安问经时落落，边声镇日摇摇。寄贺塞翁马失，决疑天老龟焦。
　
　　窥户几回鹊喜，绕阶一夜蛩吟。痛饮政须似旧，安居且愿如今。
　
　　观物四首

　　△蛩
　
　　春蚕缲茧白如霜，机妇停机待天凉。井蛩一夜秋已至，寸丝千结萦柔肠。催租吏嚣翁媪怒，裘葛未成心转苦。篝灯促织永夜忙，悔杀比邻日长语。
　
　　蛙

　　鸣蛙恰恰地底鸣，池泉深澈池草青。秧田正枯须水活，龙骨车翻蛙不惊。在池固合忧涸鲋，鼓吹未妨明月步。可怜强聒将何为，到底官私不关汝。
　
　　蝉

　　乱蝉凄咽下复高，逢秋辄作升木号。老夫触热思静卧，夕阳畏见声嘈嘈。客来画册夸莫二，伐木驱蝉蝉不至。不辞来岁无繁阴，正恐先为斧斤费。
　
　　蚊

　　啬夫利口工噬肤，纤腰萤尾不受驱。不知一噤何所苦，拍拍攘攘歌且呼。清晨出帷昼藏隙，正是袢蒸炎暑日。但愿凉风即日来，且为苍生膏血惜。
　
　　闲居六咏

　　△早起
　
　　五夜玉绳转，双轳金井寒。背人蚊作市，欺梦蝈鸣官。竹迳风初度，松梢月尚团。踞龟犹汗漫，何计觅乘鸾。
　
　　午睡

　　东日平明际，北窗高卧时。五经方坦腹，百虑且伸眉。蕉覆从疑鹿，槐安更猎龟。觉来还一莞，七碗玉川诗。
　
　　昼闲

　　用关无用地，才与不才间。万法因心起，几人如我闲。床头看黄卷，屋外尽青山。隐几逌然笑，何人战触蛮。
　
　　晡饮

　　闲居欣少事，燕坐觉无营。炎暑鏖天阵，驱除须酒兵。勿嫌晡日杲，自有晚风清。堪笑竹中饮，终成七子名。
　
　　晚步

　　抱病游从少，居闲醉醒频。心怀喜无事，脚力尚随人。野径经行地，园亭自在身。不妨归步晚，长趁月华新。
　
　　夜坐

　　一窗凉浸月，四壁息闻雷。铜漏水仍滴，金炉香未灰。徘徊听蛩远，熠燿原作燿熠，据四库本乙逐萤来。看剑挑灯久，谯城角引梅。
　
　　贺高中书兼崇政殿说书

　　欲议通三府，高名动四聪。凤池仍旧渥，虎观册新功。昼日槐方翠，秋风枣已红。直须先抗议，莫待入云中。
　
　　日月熙明地，风云际会辰。紫宫瞻象逼，丹扆喜情亲。逊志贤谟在，仔肩圣德新。耕莘须负鼎，从此学而臣。
　
　　张孝显晨访懋忠堂因拉陈升可王囦道同饮径醉卧小阁醒则晡矣戏呈诸公

　　凌晨有客来款门，盥栉下榻呼冠巾。怪生鹊喜绕庭树，迎客不但填河津。清尊湛湛开北牖，颐指市奴骏奔走。烹鲜煮饼罗朝盘，苜蓿阑干岂无有。一杯两杯叱先驱，群羊入梦撞瓮菹。三杯四杯舌底滑，阖坐牢辞辄投辖。共言卯饮夕不同，能使终日长冬烘。一朝便废一日事，除却投床百无技。老夫笑倒绝冠缨，人生无日无经营。经营至竟有底成，谨閟此舌君勿评。直须大噭五六七，不醉不扶毋返室。高眠一枕醉复醒，莫管今朝更明日。
　
　　吴季谦侍郎送家酿香泉绝无灰得未曾有戏成报章

　　义丰爱酒憎官壶，日长忍渴呼酪奴。自言畏灰如畏虎，有酒不向官坊酤。当家香泉世无比，米洁麹甘醇且美。酿时不著一点灰，满酌寒泉挹清泚。小槽滴沥竹笕承，冰渠夜溅真珠明。一泓澄澈玉无底，满瓮盎盎春风生。醒成不肯饮俗客，浇著柴桑旧时宅，共此千年醉眠石。更将馀沥走马军，来注吾家老瓦盆，许我自饮不许分。老境宦游环轨辙，官酒遍尝随地别，何曾见灰能作孽。饥来一腹大于蝉，鲸呿自觉吸百川。是灰是酒俱不辨，岂问他州并异县。今夕何夕翻露浆，扣壶一洗灰上肠。君不见柴桑于酒特寓意，相逢不择贱与贵，要是醇醨均一致。汝阳后来帝家子，路逢麹车不知味，流涎正复何所谓。贫为田舍富天宗，遇酒随饮莫适从。岂如仙家居义丰，无怀自与造化通。彼燧人氏初何功，酬君三语将无同。同不同，君信否？黄花飘香石耐久，明日山行且携酒。
　
　　珊瑚

　　铜柯凝异质，铁网坠层渊、海雾夜涵润，山霞朝欲然。绿鬟尚欹枕，乌帽称呜鞭。勿为毛锥子，日兴靡万钱。
　
　　无题

　　秋水芙蓉试早妆，半轩微雨洒鸳鸯。细腰正欠酬金饼，奋翼何堪卸玉梁。发鬒钗横人在牖，绳低斗转月侵床。无情花影云来去，都做一天风露凉。
　
　　馒头

　　几年太学饱诸儒，馀伎犹传笋蕨厨。公子彭生红缕肉，将军铁杖白莲肤。芳馨政可资椒实，粗泽何妨比瓠壶。老去齿牙辜大嚼，流涎聊合慰馋奴。
　
　　小墅桂花盛开与客醉树下因赋二律

　　旧游曾赋小山篇，浪蕊浮葩总逊妍。金粟同瞻黄面老，玉枝争拥碧霞仙。化身瑞相已百亿，匝地香风更大千。无量现前金世界，倦翁又结醉中缘。
　
　　黄金涌出碧檀栾，消得充庭舞广寒。露蕊移将天上种，云阶借与月中看。扶疏清影立黄鹄，匼匝满庭翔翠鸾。吹彻玉笙正凉透，香风万斛夜漫漫。
　
　　雨中观庐山

　　雨里观山夏不同，何须九叠看屏风。紫觚坛上排苍璧，青步障边铺翠茸。谷锦未回晴日照，衣绡聊借淡烟笼。只今万木添红缬，更倩青霜染晓枫。
　
　　半生每负看山眼，此日真成带雨游。欹枕有无疑欲暮，成峰横侧总宜秋。耳喧似厌泉呜咽，腰系不妨云去留。明日新晴马蹄放，直须三峡看龙湫。
　
　　约吴季谦山行书来问期戏答

　　连朝积雨快新晴，雨后青山眼倍明。大路岳莲聊戏马，西园池柳正啼莺。已拚一醉从金诺，共听层渊喷玉声。月里青山尽清绝，可怜偏照国西营。
　
　　观芙蓉有感

　　芙蓉城边观芙蓉，开时淡白蔫深红。新晴著人过于酒，聊与老面回春风。少年白貌岂长好，花落花开不知老。老来会有少年时，对酒不饮将何为。
　
　　邵伯温闻见录载范忠宣帅庆阳时总管种诂无故讼于朝上遣御史按治诂停任公亦罢帅至公为枢密副使诂尚停任复荐为永兴军路钤辖又荐知隰州公每自咎曰先人与种氏上世有契义某不肖为其子孙所讼宁论事之曲直哉予在山中读书偶见此书而表之

　　君不见孔融昔日见李膺，百世尚以通家称。又不见孔融后来荐鸿豫，卵翼方成比行路。北海平生开酒尊，未应宾客皆若人。倘令同德更比义，华胄肯以遥遥论。世间麟凤杂枭虺，人事会逢总如此。高平丞相本大贤，尺璧那容寸瑕指。一朝世讲青涧种，转头不记龙图公。蝈鸣乱磬蝇点素，丞相襟量沧溟同。归来端委庙堂上，一眚不捐三世将。自言曲直何必拘，愧死老奴作何样。吁嗟此辈何代无，高平堂堂真丈夫。邵家闻见订千古，寂寞涧城坟上土。
　
　　赵季茂通判惠走笔奉和

　　病懒两相宜，闲吟九日诗。江山虽旧隐，泉石是新知。不分黄花老，从教乌帽吹。白衣浑未至，醒眼欲何为。
　
