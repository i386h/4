<!-- { "loadSidebar": true } -->
　　我行田野际，吁嗟连数村。千山收宿雨，溪水黄梅浑。渐看风叶底，一洗龟拆痕。馀功被行客，稍压车尘昏。
　
　　秋怀

　　秋风来几日，我发白已多。千林了未觉，奈此一叶何。安坐惜流光，斜盼寄庭柯。寒虫独何者，唧唧夜自歌。
　
　　月林疏愈明，露草净可拭。飞飞萤递照，轧轧虫自织。移灯检书读，千载如经夕。微言契夙心，妙解失陈迹。文章事雕琢，回视真儿剧。世无扬子云，此理谁见直。
　
　　林皋片叶脱，静士最先知。自我抱兹独，悠然星气驰。乾坤一逆旅，鼎鼎竟何为？枯荣俯仰中，儿辈浪自悲。青云渺难必，白发不可辞。得饱良已泰，雨畦瓜芋肥。
　
　　庭柯一叶失，风挟凉气归。湛湛陂中青，芙渠脱红衣。非无岑寂士，句法妙玄晖。独怀履霜戒，德人贵知微。
　
　　市朝富危机，匹夫死冯河。何如狎鸥子，烟雨一沧波。行藏各有趣，不在相诋诃。我师陋苍巷人，千古冠四科。
　
　　穿堵超玉绳，影倒夜窗寂。火云一洗空，月露清欲滴。幽人负疴卧，起坐三叹息。归同对床第，晤语永佳夕。
　
　　次韵谢绰中游报国寺诗

　　掩关味诗书，青简亦已槁。相携出东城，及此风日好。僧檐覆溪渌，共取一尊倒。眷此松桂阴，不接车马道。殷勤玩流光，齿发行且老。
　
　　五言

　　丹白春事了，灌木忽暗园。卷书护岑寂，幽鸟时一喧。起携无事酒，往扣常关门。岂无素心人，之子不可谖。
　
　　岩桂花

　　开门惊积叶，秋气日以厉。独芳摇落中，粲粲岩下桂。幽姿不自怜，惆怅纷满地。未忍蹋残英，何以娱晚岁！
　
　　解汳舟

　　上国经年客，春流一棹波。已醒离帐酒，犹记客亭歌。野枕残归梦，霜衾拥独哦。蓬窗横落月，作意傍人多。
　
　　淮南道中微雪

　　密密云阴合，斜斜雪态妍。似欺春力浅，故傍客愁边。宿鸟投村暝，寒梅抱蕊鲜。无人命尊酒，清绝袅茶烟。
　
　　东阳社日泛舟观竞渡

　　谁唤思家客，来为荡桨嬉。鬓华羞照水，雨意解催诗。叠鼓飞文鹢，香鬟出短篱。醉归真梦觉，犹忆湔裙时。
　
　　春晚五言寄梦得

　　美景殊可惜，残春尤不堪。晚英馀燕蹴，熟颗坠莺含。岁月蓬双鬓，生涯粟一甔。唯思对公瑾，把酒话江南。
　
　　辛亥中秋不见月

　　今夕九秋半，心期负隔年。劳生灰劫里，微雨客游边。旅泊正无酒，阴云遑怨天。何时草堂月，相对藉糟眠。
　
　　饮梅花下赠客

　　忆挽梅花与君别，终年梦挂南台月。天涯溪上一尊酒，依旧风枝舞香雪。高情绝艳两无言，玉笛冰滩自幽咽。且当醉倒此花前，犹胜相思寄愁绝。
　
　　次刘彦仲傅茂先韵

　　强蹋府尘从傅子，立谈江阁识刘郎。一尊此地见眉宇，十载相思成鬓霜。秋灯煜煜照情话，夜浪翻翻吹客床。投名径入农圃社，老矣不梦天门翔。
　
　　送蔺廷彦之衡州

　　墙东新径去年开，二老扶筇便往来。数面何曾三日别，离怀都寄十分杯。客亭系马梅争落，官舍裁书雁欲回。见说云宵有知己，那须卜筑向蒿莱。
　
　　竹斋

　　谁云山僧贫，而有千椽玉。幽眠岂无处，爱此晴窗绿。
　
　　怀刘园作

　　一与刘园别，春风到海隅。墙阴草争绿，留得屐痕无。
　
　　太康道中

　　一色春匀万树红，坐愁吹作雪漫空。谁知榆荚杨花意，只拟春残卷地风。
　
　　游妙峰庵二首

　　朝暖南冈一杖藜，忽投深壑得禅栖。共言伐翳通樵径，后日重来路恐迷。
　
　　手开茅棘养疏慵，不着尘中车马踪。只许幽人来别岭，卧听岩磴响枯筇。
　
　　芍药

　　已分春光冉冉过，奇葩好在奈愁何。谁令玉颊红成点，如意痕流琥珀多。
　
　　春日

　　梦和残月两朦胧，饶舌幽禽苦唤侬。若说五更春睡好，绝胜骑马火城中。
　

玉澜集补钞

　 
　　朱槔
　　大食饼

　　窳质谢天巧，风轮出鬼谋。入窑奔阏伯，随舶震阳侯。独鸟藏身稳，双虹绕腹流。可充王会赋，漆简写成周。

竹洲集补钞

　 
　　吴儆
　　寓郡城客舍热不可寐与程彦举坐语达旦

　　淡月微云对倚楼，无声河汉自西流。高城忽起梅花弄，散作晴空万里秋。
　

省斋集补钞

　 
　　周必大
　　游茅山道中口占须篇游乃成章

　　千峰溧阳来，势若西南奔。遥拱三茅峰，不敢迫至尊。三茅如轩悬，次序俨弟昆。正西辟夷途，群仙之所门。至今下泊官，往往弥旗幡。
　
　　过池州作

　　千古风流杜牧之，诗材犹及杜筠儿。向来稍喜《唐风集》，今晤樊川是父师。
　
　　高宗皇帝挽词

　　社稷兴中否？干戈静四溟。牛年同艺祖，庆寿似慈宁。人忆庚庚兆，天倾九九龄。向来怀夏禹，今祔越山青。
　
　　太极乾元父，清都大帝宫。宴酣忘御骏，仙去任遗弓。音遏尧仁远，旻号舜孝隆。孤臣台阁旧，泪血洒春风。
　
　　题九华山化成峰

　　攀萝度险捷猱猿，石角钩衣屦尽穿。莫讶远寻金地藏，也曾徐步玉阶前。
平园续集补钞

　 
　　访诚斋

　　杨监全胜贺监家，赐湖岂比赐书华。四环自劚三三径，顷刻常开七七花。门外有田聊伏腊，望中无处不烟霞。却惭下客非摩诘，无画无诗只谩夸。
　
　　陶渊明己酉重九诗一首某以此年此日舟次吉水距永和才一程耳辄用其韵先寄二兄十三弟并呈提举七兄

　　王觐十五载，归来稀旧交。我鬓昔已华，今兹固宜凋。去国甫重五，还家倏登高。永和有兄弟，咫尺如烟霄。缅怀江东使，地远心更劳。遥知上翠微，江山胜金焦。岂无茱萸酒，望望心郁陶。相从会有日，永矣非一朝。
　
　　次韵史院洪景卢检详馆中红梅

　　红罗亭深宫漏迟，谁得知。蓬山移植自何世，国色含酒纷满枝。初疑太真欲起舞，霓裳拂饰天然姿。又如东家窥墙女，施朱映粉尤相宜。须臾胭脂着雨落，整装俯照含风漪。游蜂戏蝶日采掇，嗟尔何异氓之蚩。提壶火急就公饮，他日堕马空啼眉。
　
　　渔父四时歌

　　三湘七泽云连水，短棹意行无远迩。江花时傍绿蓑飞，水鸟忽从清唱起。醉从欢呼踏踏儿，鲔可鲙兮粳可炊。芳草从教天样远，都无闲恨寄恓迷。碧桃几片来何处，试访秦人武陵路。
　
　　朝霞沉绮乌鹊惊，钓车徐理根一鸣。夕蟾散金鸥鹭浴，乘流荡桨清江曲。行人亭午汗如流，绿阴浓处杙扁舟。丝纶卷尽身无事，日长睡足风飕飕。觉来一觞仍起舞，未信人间有炎暑。
　
　　世人只咏江如练，此景何曾眼中见。露零月白人已眠，万顷风光侬自占。尊鲈况复生计优，酒醒还醉馀何求。有时闲看飞鸿字，斜倚篙竿不掉头。晓来谁误招招渡，一笑夤缘苇间去。
　
　　白浪粘天云覆地，津人断渡征人喟。欲矜好手傲风波，故把扁舟恣游戏。雪蓑不博狐白裘，尺寸之肤暖即休。卖鱼得钱沽美酒，翁媪儿孙交劝酬。田家禾熟疲输送，乐哉篷底华胥梦。
　
　　二月十五日同兄弟甥侄游西山次子戴韵

　　地饮成真率，天风恕涩慳。台临平野迥，人对老僧闲。已是寻春至，仍容载月还。郊坰有如此，能不数追攀。
　
　　游云光寺李提举庚领客将至留诗奉呈

　　来如负弩先，去为乘聪避。江祖一片石，留伴幽人醉。作者正七人，饮中空八仙。长斋讵容醉，晋也合逃禅。
　
　　直徽猷阁邵及之挽词

　　不殖千金产，惟求十亩园。湖山堆几席，花木报寒暄。曾是尊前客，常思醉后言。怀贤空有泪，无路洒新原。
　
　　胡元之提刑迂涂相过宠示二诗次韵为诗兼简赵再可经略张君量运使

　　外计初驰传，元戎久奏功。马牛非北海，鸡犬是新丰。梅萼三冬绿，榴花四季红。德星临越分，桂海即吴中。
　
　　次沈作式署园咏

　　宫槐分影直，官柳着行疏。画栋飞翚远，晴霞散绮馀。池邀山简马，水胜武昌鱼。只恐封泥召，骖鸾上帝居。
　
　　送陆圣修府赴春闱

　　送君南浦惨离情，握手依依数去程。日薄云浓风转劲，江寒水落浪还生。此时执别仙舟稳，后夜相思山月明。好把嘉谋献丹扆，中兴天子急昇平。
　
　　舟行忆永和兄弟

　　一挂吴帆不计程，几回系缆几回行。天寒有日云犹冻，江阔无风浪亦生。数点家山常在眼，一声鸿雁正关情。长年忽得南来鲤，恐有音书急遣烹。
　
　　次韵丁维皋粮料帱牡丹未开

　　拙速那能斗巧迟，从教绿暗与红稀。天香未染蜂犹懒，日幄先笼蝶已飞。羯鼓只应催上苑，鹤林谁复倩红衣。请君多酿淮南米，纵赏先拼倒载归。
　
　　次韵广东芮漕时闻其部中寇退而湖湘之民方避地来此

　　笑酌贪泉为赋诗，凛然清节照南夷。厩空不纳如羊马，才大常嗤捕鼠貍。盗已奔秦非地险，心迟去鲁只天知。爱君勤把归鞍促，莫待鸾旗访具茨。
　
　　胡邦衡相过赏金凤花许诗未送邦衡复作木犀会二花殆是的对偶成四韵

　　身闲端合醉秋光，两地名花况并芳。金作凤形如许巧，木成犀理若为香。髻头自笑辜钗色，沙面谁知识带黄。莫闭坛偃旗鼓，天生的对欠平章。
　
　　杨文甫主簿顷惠佳篇今赴松溪次韵送别

　　投林倦翼久知还，尚列君家伯仲间。入市每嫌妨杖屦，临岐那忍问河山。家声好在金陵簿，人物争看玉笋班。他日银黄夸里后，不妨徐伴野夫间。
　
　　邦衡再送皇字韵来诗仍次韵

　　宾鸿列阵竞随阳，却向丹山隐凤凰。银管题诗纷满帙，金钗度曲俨分行。汉宫早促三更席，梁苑行称万寿觞。顾我飘零无著处，非公湔祓尚谁望。
　
　　戴子微运使出使湖北约以恶语送行而未遣也佳篇见督次韵奉寄

　　早日逍遥侍从间，重来奉引近威颜。倦趋北阙晨霜冷，思上南楼夜月闲。直指不夸新衣绣，曲台犹记旧联班。岂知隔面心犹渴，空讶相如下笔慳。
　
　　文潞公居洛有丙午同甲会诗今执政府凡三位枢密使王季海参政钱师魏与连墙而居适然齐年时号丙午坊次文公韵

　　四公八十会伊川，盛事于今又百年。岂意苍颜华发叟，亦陪黄阁紫枢仙。府居末至容连栋，班路前瞻愧比肩。丁丙连干支合德，君臣庆会岂虚传。
　
　　三月十六日中宫生辰二府例以前四日就孤山四圣观设醮泛舟至玉壶环碧园因记欧阳公治平三年丙午岁上巳和韩丞相诗辄借元韵赋简诸公

　　东华正踏软红尘，却趁西湖祓禊辰。历似明天时令正，春逢闰岁物华新。流连花柳输豪侠，判断湖山愧隐沦。尚拟鸣銮一犹豫，还陪英衮奉严辰。
　
　　送广西谭景先经幹兼简赵帅思朱漕晞颜

