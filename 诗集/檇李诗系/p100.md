<!-- { "loadSidebar": true } -->
　　坐闗期必悟善闭不缄縢丈室寒暄外髙窓昼夜灯巢林多施鸟乞市有归僧莫受天厨供令人説小乗
　　春日游城南园赠主人
　　霁雨日暾暾佳辰处士园池通九折水地接五家村茂草全迷径髙花半出垣知君学桃李寂寞自无言法济
　　法济字慈航嘉兴人石佛寺僧有竹闲语
　　得养性兄书
　　故人寄我白云牋梦里深谈去住縁萍散偶随鸥浪逺松髙不免兎丝纒舒懐晚啸千巗月薄视秋横万里天悬想已知河海味归来共煮故山泉
　　本中
　　本中字养性嘉兴石佛寺僧禅林诗辑又有海盐释本中另见
　　过本觉寺三过堂
　　文翁兰若接邨墟满径蒿莱嵗月余塔拥珠光衔舍利池涵碧水浸芙蕖疎花鸟语和清梵古壁蜗涎学篆书寂寂空堂谁复过去来今事总成虚
　　戒言
　　戒言号少林海盐天寜寺雪江之孙有五亩山居少林遗藁
　　题田家
　　野老林居竹树低白头志愿乐卑栖石矼新水鱼贪荇茅屋深村燕惜泥明月采菱归渡口梨花沽酒过村西由来生事湏当计学稼何妨复灌畦
　　戒逸
　　戒逸海盐天宁寺僧
　　山居
　　小窗拥被昼偏永髙枕寥寥聴雨眠匣中古镜有片月壁月素琴无一弦春深何事寒更作落落几畨风夜颠东郭美人期不至维摩有室榻空悬
　　紫柏大师真可
　　真可字逹观号紫柏俗出吴江沈氏尝居嘉善荒墩五嵗不语有异僧过其门摩顶谓曰此儿出家当为人天师言讫不见遂能言儿时志气雄放不可羁勒年十七仗剑游塞上至苏州遇雨宿虎丘闻僧夜诵八十八佛名心大悦即薙髪尝过匡山穷相宗奥义逰五防至京师防徧融笑巗诸老发明大事还住嘉善景徳寺掩闗三年郡城楞严寺久为势豪割其半志欲复之万厯壬辰至京于石经山得佛舎利玉函闻于慈圣太后赐紫伽黎迎供因奏请兴复楞严又刻蔵经于径山复戒坛于檀柘西逰峩眉下瞿塘过荆襄登太和憩匡庐复归宗古寺后闻憨山师以法被难逺戍雷阳叹曰法门无人矣南康太守吴寳秀以矿税被逮其妻投缳死叹曰阉人横行至此世道不可为矣乃决防入都曰海印不归我为法一大负矿税不止我救世一大负传灯録不续我慧命一大负舍此一具贫骨释此三负不复走王舍城矣及妖书狱起逮入诏狱执政意在钩党欲牵连杀之被笞血肉狼籍索浴説偈坚坐而逝
　　牢山访憨山清公不值
　　吾道沈冥久谁倡齐鲁风闲来居海北名误落山东水接田横岛云连慧炬峰相寻不相见踏徧法身中
　　楞严废寺
　　万花丛里画楼新玉女凭栏天上春明月一轮帘外冷夜深曽照坐禅人
　　吴氏废园二首
　　汾阳门第晋风流缥缈湖山感胜游今日松萝谁是主断云残月锁江楼
　　筑成金屋贮婵娟草魇花迷知几年愁见向来歌舞地古槐疎栁起寒烟
　　重至荒墩庵
　　流水桃花大士家道人曽此泛星槎白牛塘上闲吹笛归去儿童日已斜
　　绀园诗老明旷
　　明旷字公朗隆万间崇徳崇福寺僧蚤见知于沈嘉则黄贞父诸公四方作者过御儿必与逰善病筑寳函楼居其上西南可望臯亭诸山同邑郭舜举辈结社殳山招之赋诗着有绀园集沈尝有诗寄之云忆汝从逰日追予尚盛年传心招秀句授法凖佳篇薝卜斋香篆御儿溪水船追随宋居士【初旸】吟咏谢丸仙【道化】风日朋俦合骚坛尔我偏名园友芳胜画笔许舟传【士载】大运苍茫里飞埃桑海前一从鳬令去【吕文心】遂断虎溪縁梦接真闗想书来讵偶然新诗三过读白雪五成弦顿悟知禅理明心见道筌从兹超上乗笑杀辟支禅
　　山隂道中
　　兰舸逐江开秋深勾践台探竒从竹箭即事坐莓苔白雁行行急丹枫树树摧霞标望不极疑是赤城来秋日同吴公治明府沈孺真沈稚圭沈伯龙李莫胜郭张虚诸丈结社大雅山堂得书字
　　竹掩西园引鹿车傍城丘壑混樵鱼霜芜半入林堂屐风箨时侵石几书白社多情髙士驾青山无恙野人居不縁湖海成嘉防那得骊珠薄紫虚
　　别友
　　昨逢山寺中今送清谿口山水无别顔行人自分手传相
　　传相字无为号鹿林桐乡凤鸣寺僧有薰莸漫藁慕果轩镜园集
　　九日登东林山沈东老遇仙处
　　贝锦峰登九日中孤村小寺有淳风长歌欲问当年事回首斜阳满树红
　　明导
　　明导字心空桐乡密印寺僧
　　与顔将军樊昌过杨庵
　　林间一聚首莫谓非夙心胜偶难再逢明日岂似今残红已落尽子规无续音向夕来凉风故吹分别襟海白
　　海白字法朗号慈涧崇徳西林寺僧明旷法孙孙徳超过访不值有寄
　　访客出林去那知客到家有童翻贝叶未解出茶细草风行滑髙花雨照斜此时还待尔重过説三车广化禅师
　　广化字无期嘉兴梅溪人住海盐天宁寺有唾余集与王百谷赵凡夫姚叔祥项子瞻唱和重建古东林社云栖大师曰化公丛林髙表不染时风圣水寺礼中峰国师塔
　　扪萝石磴上孤塔云悠悠半偈残碑尽三朝白骨留寒灯明破殿莫雨洗荒楸一段开山事西风黄叶秋
　　夜宿田家因赠
　　相逢不知姓竹榻欵高眠白髪人双口青山水一田槿篱浮宿雨茅屋湿秋烟近説寛租税牀头有酒钱
　　夜投慧花庵
　　黄昏仍买渡一水就南村路黑人归语天寒僧闭门断烟横径口残雪冻篱根感切云萍话青灯吊梦魂斯云
　　斯云字抱石万厯间海盐天宁寺僧后住平湖西林终老径山有天香社草
　　阻风龙潭驿
　　千里横江望惊涛白马奔征帆欹别岸飞鸟没孤邨雨湿春常暝天寒日易昏自怜为客久愁絶向谁论
　　重过广福寺
　　髙树昔年曽挂锡不期重问説经台门前山色浑无恙却笑老僧忙去来
　　黄叶老僧智舷
　　智艇字苇如号秋潭嘉兴梅溪人居秀水金明寺晚构黄叶庵于西郊自称黄叶老人修竹百竿手自拂拭客至拾落叶煮茶移时无寒暄语工诗擅行草吴越士大夫慕谒者接踵与沈纯甫吴少君陈眉公殷方叔交善陈赠诗云人与寒云淡身如秋叶轻非闗住禅寂兼欲遣诗名羣称为僧中黄叔度行脚三十余年道价隆重诸方礼为耆宿而不説法领众不立侍者书记诗名满东南而无専集日煨品字柴支折脚铛咿唔黄叶堆中发为词章实足迈今轶古同郡谭梁生休宁叶熙时辈各梓其稿名黄叶庵集
　　渔舟图
　　画山如夏云画水如秋涨千里咫尺间疑真不疑妄莫大芥为舟钓月杯水上意欲得鲲鱼身不顾风浪安知此渔翁不是太公望
　　寒山访雪谷
　　寒山太湖东二月雪埋坞时有天耳师巢居类巢父春秋未半百气骨自髙古清泉冻连底蹲石怒狮虎此中除梅花无物入巗户
　　南庵殷方叔髙元雅郁伯承见过
　　野处虽已适久不闻髙咏刻烛夜何短含毫晓未竟微雨原上来洗我竹林净荷池涨莫知松檐溜可聴扁舟勿遽还出浦风波劲
　　登铜官山无畏庵作
　　铜官鞠为草孰识此岭下松似天目移山如巨然画猛虎户外睡古月泉上挂遐想无畏师此中住持罢外人不曽闻前僧后僧话
　　题叶熙时空树轩
　　尝闻松化石未闻树化竹君家草堂树何乃虚其腹懐抱日益空枝叶不放緑其中有客焉外润若不足僧还可入定旅寓何必屋居士空诸有不独此老木
　　题破窗风雨图
　　千山云头黑万山雨脚白大风卷却屋上茆牀头书巻尽打湿幽人缩项破窗里屋上藓花长数尺若得溪流直到牀钓竿插向枕头石
　　送生明还雪窦
　　残月在松僧在户犬声如豹隔松坞霜厚如雪野易风空邨家家门尚杜还山不问几日程直造云边峰顶坐莫想钱塘江北庵瑠璃一防如萤火
　　送叶熙时还新安省亲于黄山指月庵
　　今年季秋与孟冬余也踏遍黄山峰归来相对数竿竹倦锡倚壁雪满屋送君手捉天台藤打破子陵滩下氷欲识君家读书处只问丹台指月僧
　　冬日晨起题庵壁
　　庵前万叶风扫空欲死不死孤劲松省曽雷击天忽裂鳞甲云雨如狞龙北风萧萧草短枯云色不动天糢糊地肤裂水骨立冻死冢穴长生狐僵卧惊起触冷雪麻衣线麤氷欲折君不见雪山老子骨如铁
　　送吴复季中秘还新安兼问商山诸隠君子
　　江山千里如披画来往一帆如走马嗟君同路不同行拏舟独泊钓台下钓台上有子陵祠风吹松子落山瓦应有新诗吊子陵临风感慨不能写归问商山四老者
　　人日感旧
　　去年人日逰何处穆家池馆寒梅树今年人日劳梦思穆家池馆非旧时兀兀颓檐遥倚徧主人何日还相见村南村北栁树边烟条弄影青苔面竹圃衡门池水寒嗟君夙昔此盘桓而今细雨生春草纵有梅花若个看
　　寄懐黄贞父
　　楼开鹫岭北门对淛江濆有地皆髙竹无人尽白云涧芳秋后摘灯火佛前分只此西山里思君未见君
　　送期公游天台
　　记得天台路犹然似梦中履声山答响锡影涧浮空藤老全无叶松寒只有风此惟多道者神契可能同
　　题梁生湖上聊斋
　　聊斋并湖寺鱼鸟亦髙情山似画中看花从镜里生烟黄栁剰叶霜紫菊余英想见泉新涌君于此濯缨
　　范涵辉舟中同叔遂照渊赋
　　舟穏客贪载心闲水益空翻从迷误所得趣烟波中花乱触飞鸟草腥过钓翁习知云厂路犹惑浦西东
　　题履实上人新居
　　头陀冢闲住鬼食夜常分密行许谁识微言期自闻树隂初上月水气晚为云别有示心处不资半偈文
　　简沈纯甫大司马
　　不买湖田不买山百年身领白鸥闲霜时自笑婆娑鬓酒后人疑谏诤顔幽石尽教云去住髙松惟与鹤飞还若非二仲时来往恕醉轩当日日闗
　　送谷响入匡庐石门磵
　　飘然汝去蹑何峯六月匡庐雪尚封芒履不妨江路草净瓶将挂石门松云开岭外逢僧影日落巗前见虎踪闻道逺公莲再发斋时还聴一溪钟
　　登黄山莲花峯
　　五丁畏难未开凿峯顶至今无路通三神若螺逸海外二目如粟堕井中烟云巻缩似潮落猿鸟坠匿疑刼空惟有丹台一明月当时曽照轩辕宫
　　寻梅
　　绊芒鞵踏冻沙樵村鱼坞竟忘賖忽闻香处溪犹隔寻着花时日又斜縦使月明惟冷淡莫愁霜苦不精华无论异日亲甞子谈説犹能酸齿牙
　　余至黄山时识苍梧先生于带溪今戊午先生六十乃叔存翁乞余诗为赠
　　谓余尝聴雪猿啼心在天都身带溪千许嵗芝如野菜万余年鹤似家鸡曽贻满扇有声画尽是前人未品题君道叔痴余亦信乞余诗挂片帆西
　　新竹
　　剪去东西寒迳茅如簪如角透溪坳未离紫箨皆含节直上青云始放稍修劲挺然齐玉立欹斜早已付斋庖此君慎勿论新旧直节虚心并可交
　　采菱曲
　　采菱湏采早菱老刺侬手刺手不足忧菱老如侬丑
　　长乐寺
　　山翠一堆中有寺溪流四绕外闻钟僧寮寻得云封着虎迹满庭三两松
　　徐春门画
　　山头云湿皆含雨溪口泉香尽带花此是天池谷雨候松隂十里卖茶家
　　徳舜
　　徳舜嘉兴人
　　寄题萍香阁【为杨华山居士作】
　　梦到萍香一载余幽竒小阁隠人居春流写媚鳬鸥狎暮雨凝寒水竹疎空濶四天疑是艇江湖满地想为鱼何时寻尔兼邀月南垞重图亦不如
　　传如禅师
