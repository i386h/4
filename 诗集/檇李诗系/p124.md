<!-- { "loadSidebar": true } -->
　　苏公遗迹觉林中岁久荒凉戏牧童三过题诗浑是梦千年觅胜总成空山僧已入忘言境词客还多琢句功景仰高风难再挹遥瞻明月起林东
　　古寺幽藏郭外邨萧条萝薜满山门世无披老还谁过坐有文公可再论吊古共看碑上句感时且倒月中尊坐来不觉诸天暝忽聴疎钟动梵言
　　学古原非尘世侣高踪未许俗人寻虚堂鸟雀争来往野寺松筠自古今一榻白云新庙貌半窓明月旧禅心我来聊致苹蘩意此日瞻依思独深
　　长水法师墓
　　文杏过防天下有长水墓长水日夜流眞诠谁了悟【附考墓在真如寺中】
　　管橘【字彦懐南陵人万厯间嘉兴令】
　　东郭草堂为沈大夫赋
　　幽偏甪里足逍遥小憇茅庐胜折腰十亩田春树合一湾萍水暮烟消亭如绿野堪供赋地似桃源可避嚣不独于今成吏隐也令千古让风标
　　南垓草堂【以上二诗考见本传】
　　衡栖虚寂似崆峒野老相传旧閟宫曲迳春深麻苎雨小亭秋满芰荷风吴冈越峤防茫外沙鹭汀鸥隐见中湏信世途无坦地只宜长日醉芳丛
　　刘应钶【安福人万厯间郡守】
　　烟雨楼次屠赤水韵
　　高阁晴空飞落霞间随鸥鹭问蒹葭水光清浅尘缘浄树色参差野眺赊江上歌弦延客棹林间砧杵动谁家矶头凝望思何极欲把金戈挂日斜
　　曹维藩【万厯间郡判】
　　春日同刘太守集烟雨楼
　　亭亭虚敞白云浮赢得官闲共胜游绿树风廻清籁合画栏月浸碧漪流逺山飞翠供吟席夹防垂香引客舟五马风流君独擅翩翩词赋醉沧洲
　　李畅【南海人万厯时赠知县】
　　钟明府邀酌鸳鸯湖
　　高人拉我游浑似泛仙舟箫鼓风传曲壶觞月满楼湖山青翠遍烟雨绿荷稠地挹六桥暮风廻五月秋低花时度蝶近水不惊鸥酒醉未归去应知欲枕流
　　沈明臣【字嘉则鄞人万厯间布衣】
　　语儿溪
　　春风未过语儿溪野雉低飞麦浪齐一片桑麻天气绿养蚕时节鹧鸪啼
　　汤显祖【字义仍临川人万厯间官祠部】
　　寄嘉兴马乐二丈兼懐陆五台太宰
　　爲郎苦迟去官早歴落乡闗罢伦好忽忽神游京洛春泣向五台原上草马翁只似扶风人乐生当作望诸君卧想少游何可得拜筑高堂曽一闻世局风流常似此曾见英雄长不死江山岁月老闲身风雨鱼龙动君子沙井防头初卜居穿池散花引红鱼春风入门好杨栁夜月出水新芙蕖往往催花临节鼓自踏新词教歌舞青春索向酒人抛白髪判教侍儿数烟雨楼前烟雨迷莺脰湖边莺脰嗁但取风光足留赏越西还胜大江西
　　秀州
　　雨湿松陵春满前轻飞榆防映新田不知何处唱歌好东栅平湖日夜船
　　程嘉燧【字孟阳休宁人】
　　六月鸳湖饮朱子暇夜归与云娃惜别
　　寻得伊人在水湄移舟同载复同移心随湖草闲偏乱愁似横波逺不知病起尚怜妆黛浅情多颇觉笑顔违一樽且就新知乐莫道明朝有别离
　　张翚【桐乡人】
　　失题
　　一水周遭抱梵宫石崕断处小桥通片云委地家家雨万树呼秋叶叶风供佛野僧来施食放生衲子自开笼邑侯东去无多路已觉闲忙逈不同
　　【附考阙】
　　芙蓉浦
　　独来洲上看芙容掩映寒波淡复浓近拟明霞当落照忽惊仙子露芳容简师行脚今何在米老名书久絶踪回首旧亭风景换荒汀衰草忆人龙
　　【附考浦在桐乡县北二十五里青墩广福院中又曰芙容洲即宋陈简斋所居有词咏之院系宋庆厯间建后改夀圣院米芾书简斋像賛存于院明洪武间定爲广福寺】
　　孙孟吉【字兆祯乌镇人】
　　车溪
　　释子当年逺世寰絶嚣尘处作闗森森祗树环方丈寂寂珠林抱水湾金磬不鸣清梵静白云自伴老僧闲夕阳杖锡门人逺遥聴钟声隐约间
　　【附考在桐乡清风里自皂林扺青镇南北二十里两旁皆腴田借以戽水灌溉故名】
　　朱纯【绍兴人】
　　麟湖夜泛
　　寥落暮天逈苍茫湖水平秋云开雁道凉雨洗蝉声坐石忘收钓临流爱濯缨自缘躭野趣不是爲逃名王涣【长洲人】
　　吊梅道人墓
　　碑满紫苔字来瞻试解骖丈人留戏墨武水绕新蓝宿草围高冢梅花有旧庵吁嗟成一吊归去坐清谈王三阳【字干甫福建人万厯间嘉善令】
　　偶憇景徳寺
　　一官淡武水胜刹望东城衲老僧初补澜幽寺转清禅心追八景宦况愧三生独有波罗月分湖彻底明陈冕【华亭人】
　　武塘邑中书所见
　　老妇拨船翁打鱼水添石脚夜来初江天有雨复不雨客子手书仍放书燕掠水禽穿栁去农捜田莠带根锄烟炊过午尚未歇林外鹁鸠时一呼
　　郭防【海寕人】
　　泛麟湖
　　麟湖迢逓片帆飞夜月孤悬野烧防浊酒漫酾聊遣兴霜毛初变慨知非停桡茅屋舂声急路入寒塘渔唱稀楚客久谙鰕菜味五侯缨冕重相违
　　董其昌【字宰华亭人官礼部尚书】
　　寄题萧使君弄珠楼二首
　　闲将乡思倚层霄吴楚乾坤共泬防鹦鹉夜惊才子赋鳯凰春怨美人箫山连秦望三神近湖似浔阳九沠消一自明珠还海曲采风应到弄珠谣
　　茂宰能将吏隐兼楼开山岳散江潭芷兰一一分湘浦杨栁依依自汉南地有骊龙供照乘人如黄鹤解停骖欲知交甫遗珠事歴乱星辰逗短檐
　　【附考在平湖县东湖中旧名戏珠亭又名珠台以九水环拱故也万厯间汉阳萧鸣甲爲湖令始建楼董其昌飞白署曰弄珠楼更题栱间曰晴川歴歴汉阳树芳草萋萋鹦鹉洲陆果沈懋孝皆有记】李培【利津人万厯间秀水令】
　　烟雨楼
　　风吹明月堕鱼梁读罢残书倚绿杨湖上蕅花楼上月踏歌惊起睡鸳央
　　萧鸣甲【字尔先汉阳人万厯间爲平湖令迁民部】
　　忆弄珠楼步董太史韵
　　名游俗吏异时兼逺岫低窓应碧潭好景自饶吴会咏美人多在大江南花明乍浦时开缆草绿鹦湖几驻骖一别蓟门秋色老可堪河影落朱檐
　　陈熙昌【字杲庵南海人万厯间爲平湖令擢吏科】
　　题弄珠楼
　　兰桡桂楫荡新晴湖上花深似镜平九曲烟波来海屿半空楼阁望蓬瀛吟成鹦鹉潮初长探罢骊龙月正明欲识琅琊遗防处十围杨栁拂金城
　　陈子壮【字秋涛熙昌子官尚书】
　　题弄珠楼
　　鹤驾飞来仍旧屿琴声放出是新波去年芳草王孙地一曲沧浪孺子歌天琼楼飞梦少夜深龙女抱珠多盈盈欲问三江水尽浣缁尘制绿荷
　　章士雅【字循之吴县人万厯间爲嘉善令歴郎中】
　　幽澜泉
　　幽澜千载寺落叶旧山门一自芳踪去惟余古甃存片云浮幻影孤月洗尘根坐对空人境何须花露繁
　　秋日同张景铭使君登武塘城楼
　　苍苍平野淡秋容百雉何年海上封一水白云连檇李片帆寒雨入吴淞高低禾黍邨流合逺近楼台落照重喜有使君持节至笑谈今古静烟烽
　　水月禅院
　　滉漾湖光逺接天坐来水月境疑仙一滩芦荻寒相映半壁松萝静可怜孤磬自悬开士榻浮云不系使君船两山遥望青如黛愁入乡闗倍惘然
　　刘公台
　　百里堂开五子雄崇冈北峙佐神功星楼俯瞰摇银海水殿高骞落彩虹夹防莺花千堞绕连江风雨百川通松云翠拥低秦柱瓠粉香飘逼汉宫估客挂残青舫月仙人吹断紫箫风红顔十斗情逾剧白眼千秋调更同尘世浮游身老大乾坤涕涙路西东亭臯栁绿年年色烟树苏台一望中
　　【附考台在嘉善北城外半里嘉靖间郡守刘慤筑】
　　黄辉【字平倩南充人官少詹】
　　送章循之赴嘉善
　　东行翻出国门西雪路南枝望不迷仙吏故乡长水近美人别恨逺山齐乍便越舫移萱背不隔吴歌过韭谿家世风流谁得似向来看劔气成霓
　　钟顺【字必华南海人官知州】
　　嘉善沈氏梅雪楼闻笛
　　小楼人静月初斜归思迢迢隔海涯短笛谁吹断肠曲满庭香雪落梅花
　　陈继儒【字眉公华亭人】
　　南湖
　　水月淡无际秋风清可怜是谁能领略罢钓老渔船葛一龙【字震甫苏州人官理问】
　　烟雨楼
　　烟楼头春乍晴鸳央湖上鸟嘤嘤中浮片席空三靣斜抱千家截半城渔网晒来风栁变酒船揺出浪花生夕阳惯照凭栏妓一抹逺山红袖明
　　廖孔説【字傅生应天人诸生】
　　石门
　　石门酒薄客愁寛谁念霜溪晓被寒偶见邻舟説红叶五更疎雨梦长干
　　黄某【逸其名天台庠生】
　　冬日游陈山
　　乘兴凭高日未曛苍苔屐齿自纷纷林深出涧有流水雪霁满山多白云一榻琴声凭鹤聴半牀松影与僧分惭余未脱尘凡迹欲寄乡心到雁羣
　　俞安期【字羡长宜兴人万厯间山人】
　　登秦驻
　　地尽危峰逺望开惊波直见海门廻翠华驻辇空秦跸彩笔观涛有汉才纷动梵音雷下震长驱山势雪东来探奇不尽登临兴无奈狂心托酒杯
　　樊维城【字亢宗黄冈人万厯间海盐令】
　　鹰窠山
　　秀周遭叠翠屏临崖乔木几千龄痴龙午避翻盆雨怪蜴朝爲破柱霆僧止林中曽九白鸟飞海外忆三青沧洲小吏羁心乱又逐行春出野坰
　　过秦驻
　　秦驻峰头问祖龙神仙缥缈若爲从穿厓酷似桃源宅到海谁爲空谷踪暑过渐无蝉噪栁秋成欲献鸟衔穜碁翁散后留崖屋似觉梯仙有附庸
　　横塘
　　驰驱环泽国镇日坐洪流画艇安如舍清江狭似沟官程无乐事物态变虚游惯识风波险休藏夜壑舟
　　旭日观潮
　　阳侯出游旗沛艾素车白马来天外羲和朝行浴两骖金绳界道光如绘车轮骤雨倒山来楼阁重云匝日会砰雷转石窜赤蛇惊起眠龙走狼狈汪洋万顷莫可量倐忽似神千里汰鱼虾奔逬不能随鲜食艰民资口脍余波飞雪入平原都君吾子咸防赖坐见堪舆青复明何如宇宙屯还泰须防赫日正中天遥看蜃气浮山带
　　古泾
　　古泾通幽际桑条拂水湄鸡鸣闻里社妇馌祝田祠抚字惭无术催科复有期常来肥掾坐驯雉愧芳规【附考海盐有古泾三百一所在县西境唐令李谔开以御水旱】
　　杨抚
　　三塔
　　漠漠江邨暮停舟数落霞花飘金雀乱桥锁玉龙斜僧梵迷三塔神游逼九华琴书擕共逺幽兴老还赊蒋恺【松江人官工部】
　　缾山
　　百尺浮图势如削杰顶更与云相薄秋高木落凝望眼许大乾坤费镌凿倚栏渐觉云汉低午夜茫茫如可梯唤回鹤梦晓光发何处一声来碧鸡
　　【附考山在嘉善治南半里宋置酒务积罂所成上有玉皇阁文昌殿银杏一榦二枝最大】
　　鹤湖
　　何物昂藏相翛然见此湖横江掠苏轼小艇纵林逋华表终疑化朱门未许呼安流任来往聊以慰畸孤【附考在嘉善县西北三十里多莼菜旧以产鹤得名】
　　盛子昭墓
　　墨迹相传取次看满堂风雨不胜寒那堪荒冢徘徊处踏破白云红日残
　　【附考盛懋字子昭元季魏塘镇人山水人物花鸟倶臻妙境学陈仲美而略变其法墓在嘉善城外东北里许其侄着字叔彰亦善畵明初供事内府高帝异之着盛叔彰全画记后画天界寺影壁以水母乘龙皆不称旨弃市】
　　陈贤良墓
　　先生天下士荒冢水边村髠奴识宝气神劔辞泉阍千载有遗恨一抔空断魂青苗曽抗疏高义动乾坤黄景昉【字太穉晋江人】
　　赠陆嗣端年丈时以水部郎小谪
