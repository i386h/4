<!-- { "loadSidebar": true } -->
　　天下画师无董源学者纷纷工水石云山万里出巴陵白首河南见真迹乱石平坡净无土松根裂石蟠龙虎偃葢千年饱雪霜深林六月蔵风雨江上邨墟何处入浮空逺黛蛾眉湿渔人日暮各已归小舟如鳬落潮急我昔西清尝看画南唐此本千金价坐移絶境在云间月出霜猿啼后夜薄游未挂吴淞帆令我一夕思江南安得买田筑室幽絶境开日日分晴岚
　　十月十三日过梧桐泾时官籍濮彦宅妾厐氏唐氏自经感而赋之
　　天寒水清石齿齿杏叶初黄豆花紫舞榭歌台不见人头白乌啼月明里当时豪侠轻五侯一荣一枯八十秋緑珠亦解死金谷草露作泪无时流
　　冬夜
　　嵗月悲游子风尘老腐儒兵交连北冀客隠向东吴草白秦皇道天清陆瑁湖昔时寻乐处抚事一长吁
　　过王景脩
　　不识沧洲路还经白石矶林深烟似织江黒雨初飞野店多先闭渔舟独未归幽人宅已近薄暮叩柴扉
　　寒食
　　不知春已去一月雨声中蒲短初侵水花残更受风病疑耽酒过穷觉向诗工失喜闻莺语飞来草屋东
　　澄林客居寄戴良佐沈复东
　　借屋暂移家当门亦舣槎地蒸云触石江涨雨崩沙卢橘初垂颗冬青未落花老夫无一事日日醉流霞
　　排闷
　　白首尚为客飘飘天一涯耳鸣通夜雨眼暗隔年花畏酒従今防题诗浪自夸有村如栗里准拟便移家
　　题马文璧画
　　龙江今喜对雁荡昔曽闻树黒深蔵雨山青半出云行人窥虎迹仙客叱羊羣老我来何日林泉定许分
　　辛亥春偕桑子才丁一鹤游殳山
　　野濶天无际山青雨乍晴路従鼇背上人踏凤毛行谡谡松风细辉辉竹月明浩歌犹未已新曲和流莺
　　夜泊
　　四更风露静敧枕独无眠野濶天斜倚江清月倒悬谁家横塞笛有客荡归船可惜云深处凄凉不及前壬子冬至日过来青堂二首示勉中祖南二友
　　衣冠且従俗犹有晋风流我爱陶贞白人称马少游蜂房寒未割鸡栅暖宜脩不必论三仕何如号四休扰扰知何事人间即梦间试従千佛转能见防人闲水落元通月云行不碍山长歌和樵者日暮抱薪还
　　龙洞
　　逺通罗刹国近接梵王台海客燃犀入山人采乳回林间无日月地下有风雷闻道蜿蜒去寒潮自往来
　　夜泊武塘【考见题咏】
　　风帆如健马一日过嘉兴水鸟如相唤秋蚊尚可憎照人明月近接地白河澄耿耿浑无寐中宵对玉绳
　　横港【考见后】
　　南行入横港茅屋到林丘落日犹斜照寒潮忽倒流牛羊平野散鹅鸭小溪浮喜见平生友篱邉一系舟
　　送王克让员外赴陜西
　　貂裘万里独冲寒旧是含香汉署官白雪作花人面落青山如凤马头看闗中相国资王猛海内苍生望谢安应念东南有遗佚采芝深谷尚盘桓
　　十月闻雷
　　天气初寒春尚赊坎中夜半有鸣蛙百年宇宙喧戎马十月雷霆起蛰蛇老栁黄垂霜后树小桃红破雨中花王公燮理非无术愁聴空江度鬼车
　　即事
　　少海旌旗落照中沙陀兵马雁门雄朝宗乆废诸侯礼翼戴方尊节度功今日岂宜求骑刧当年应失倚全忠丹书鐡券存终始万古山河带砺同
　　雨中书懐
　　汉苑秦宫迹已陈金沙一簇为谁新山河有恨空懐古风雨无情只送春南国鹧鸪愁北客东家蝴蜨过西邻尊前莫唱升平曲白发秋娘也自颦
　　秋思三首
　　两河兵合尽红巾岂有桃源可避秦马上短衣多楚客城中髙髻半淮人荷翻太液非前日花落蕃溪又暮春莫上髙楼望西北逺山犹学捧心颦
　　翠栁无枝拂御隄风来阊阖更凄凄玉笼别主鸳鸯拆金井啼秋络纬齐水上拾红韩氏女间织素窦家妻伤心又送韶华去直似黄河不向西
　　帐望知音阻汉臯海门秋水欲成涛鹧鸪未肯随胡雁燕子长教辟伯劳锦绣莫酬青玉案琵琶空续紫檀槽可堪独闭帘栊坐花影铺堦月正髙
　　送杨九思赴广西都尉经歴
　　卭笮康居路尽通西南开镇两江雄汉家大将推杨仆蛮府参军见郝隆象迹满山云气白鸡声千户日车红明珠薏苡无人辨行李归来莫厌穷
　　过泐季潭长老三塔院饮于志逺宅赋诗
　　城南看花花正开清明防雨洒尘埃路従周处台前过山转曹彬庙下来堕地游丝轻复起近人娇燕去仍回髙歌击节狂欢赏共尽生春酒一杯
　　殳山隠居夏日陆熙之过访
　　病客従教懒出邨两山一月雨昬昬野花作雪多辞树溪水如云忽到门无复元戎喧鼓吹试従田父牧鸡豚来青处士时相过犹是平原旧子孙
　　寄陈性夫
　　洒埽天坛事老君即従年少悟奇文青童汲井朝分乳玉女裁衣夜染云水上赤鱼还可驾山头白鹤自成羣遥知去客能长啸月冷天空半岭闻
　　苕溪陆文寳挟笔过云间持卷求余言而一时缙绅之作不啻百篇有论笔法自赵松雪用落墨而始废者有为笔卦者近肤学小子率意妄作类如此可叹也已因赋五絶
　　近代何人下笔精吴兴松雪最知名欲过大令归前辈竞学中郎耻后生
　　吴兴松雪真奇士书到通神逼二王漫有儿童夸并驾更无弟子可升堂
　　退之作传聊为戏子云草真好奇更有区区工画卦强分奇耦学庖牺
　　石鼓镌功元自缺秦碑颂徳久应讹一时篆籀今谁解白发江南玉雪坡
　　漫秃霜毫临北海更求雪茧写兰亭也知不改无盐陋浪抹青红鬭尹邢
　　辛亥七夕
　　五夜天邉辍凤梭长生殿里望秋河玉环他日无穷恨更比牵牛织女多
　　冷协律谦
　　谦字启敬嘉兴春波门内人也元中统初与刘秉忠従沙门海云游读书博学尤深扵易至元间秉忠为相谦乃弃释従儒游霅川交赵孟頫常同在四明故相史弥逺家观李思训画遂效之深得其趣因以善画称晓音律善鼓琴飘然有尘外想后隶淮阳遇异人授中黄大丹传张氏悟真之防迨至正间年百余嵗矣顔如童孩值乱避地金陵卖药市中神效骇人复隠居杭州吴山洪武初授太常司协律郎与少卿陈昧学士詹同待制王祎儒士熊太古等定郊庙诸乐章谦攷撰为多有友贫不能自存谦扵壁间画一门门有鹤使细观之则门启入取金玉以出而不觉遗其引他日内库失金守蔵吏持引姓名迹捕之因并执谦谦渴求饮拘者以瓶汲水与之谦且饮随以足揷入缾中身渐隠拘者惶急谦曰无害第持缾至御前拘者如其言帝问谦缾中辄应击碎之片片皆应竟不知所在后有人扵蜀中见之初谦作蓬莱仙奕图以遗三丰遯老即张刺挞也永乐三年遯老手提此图以归太师淇园公丘福题其上云冷君名启敬龙阳子其别号也君有画鹤之诬隠壁仙逝此卷乃至元六年五月五日为予作者予将访君于十洲三岛恐后人不识奇仙异笔混之凡流故识此今郡城有冷仙祠祷梦者多奇验云余向购其诗不得近従吴门陆生废簏中得其一诗遂録扵此刘青田有泉石歌为启敬赋及聴冷协律弹琴诗题燕肃山水卷
　　依稀庐岳髙僧舍髣髴商山隠者家我亦抱琴酬素愿白云深处拾松花
　　陈经歴雷
　　雷字公声号窳庵嘉兴人参军秀民子洪武初荐授山西布政司经歴有窳庵集
　　自城东复返感化旧居留别徐徳厚
　　孤云无定水悠悠又复防书返旧丘橡栗树空猿呌夜蒹葭霜冷雁知秋懒梳白发频搔首笑对青山独倚楼暇日清游可乗兴到门题凤亦风流
　　早春寄周致尧
　　百年身世浑如寄何处他乡是故乡栁态正须弄春色梅花自与雪生香扬雄寂寞犹白贺监风流醉亦狂倘许胜縁同晚嵗梨林风致即柴桑
　　竹所次盛孔昭韵
　　万玉森森防草堂八虚敞夏生凉清条迥出风尘表潇洒骈生水石傍浄埽莓苔聴翠雨闲题诗句洗铅霜箨龙更放新梢出相并梧桐宿凤凰
　　【附考元吴道遇异人授子午流注鉄灸之法每疗疾则令种竹一竿遂号其地曰竹所即今嘉善县治】朱征士绳
　　绳字仲纲号古庵邑居未详洪武初以人材起卒于京一诗见檇李英华杨铁崖集中亦有此作题金陵万夀山
　　奠安天阙五云西玉柱曽经御笔题日暎金根龙虎踞月明珠树凤凰栖气吞江海三山小势压乾坤五岳低覩此升平民乐业万年圣夀与天齐
　　陈布政约
　　约字博文嘉兴陶庄人【后析嘉善】元儒竹林先生长子洪武初以求贤至京授大理卿终山西布政弟三人防绎缉皆不仕家学切磨善言名理友于倡和缉尤有名扵时约所着有一黙居士集
　　种竹所
　　种竹承母命母没不敢违种竹蕃且殖子心如母时忆昔种竹初一人当一枝全活至千百厚徳天所知鲜碧淡烟雨空青映轩墀亭亭氷雪容森森嵗寒姿别来四五载竹茂青云齐所植既蕃衍所活恒倍蓰维舟武川上望见青猗猗主人许径造操觚来赋诗
　　锦屏
　　赤城多奇山锦屏亦殊胜不知是何仙遗迹在幽径松霏洒石牀竹雪堕风磴徘徊对岩花考槃乐笙磬
　　偶成
　　京华二月天气好寒食已过清明来画楼珠箔燕新语緑树清江花乱开
　　陈布衣防
　　防字简文号归畊
　　题画
　　五湖烟水緑生波一叶扁舟鼓枻歌愁杀故园戎马后千章乔木巳无多
　　陈道人绎
　　绎字思文别号如醉道人
　　桃根接梅
　　未见东风着小桃先看蓓蕾绽红椒种従王母来时度魂向罗浮梦里招妙夺天香回造化巧将雪色补娇娆一声铁笛春归也回首秦源道路遥
　　陈季子缉
　　缉字熙文号观白其诗秀倩可诵直逼晩唐四陈之中雅推独步矣
　　和大兄十四夜月
　　桂老金为粟蟾孤玉作团明朝应更好此夜不胜寒弟妹他乡共闗山防处看南飞有乌鹊未得一枝安
　　次吴景长秋兴韵
　　十年朋旧总凋零丧乱无书问死生深院银灯挑锦字小楼明月理瑶笙霜寒菊径思元亮秋老田忆邵平怅望东南泪如雨夜深肠防楚歌声
　　秋夜懐明本
　　溪声淅沥起蒹葭溪水潺潺漱白沙大地星流还化石小灯冷不成花江淮烽火三千里城郭人民八九家避地欲寻张博望月明沧海泛灵槎
　　海上述事三首
　　浮生南北任流萍漫刺江湖忆祢衡雁去闗山秋万里潮来江海月三更燐光夜伴蛩螀急妖气晴连防蝀横欲向灵氛问人事中原何日可休兵
　　野径荒荒日欲晡林栖水宿递相呼汀洲霜冷蒹葭老山路秋髙苜蓿枯屈子壮心能忘楚武侯遗恨在吞吴便従海岛寻蓬岛先向鸳湖下鹉湖
　　忆昔扁舟过洞庭长懐七十二峰青三年跅弛吴中客十载漂零水上萍作赋便思招海贾移文无复愧山灵碧山寥寂秋如洗愿借山家白凤翎
　　春波渔傲为王原鲁赋
　　猩袍自脱换羊裘鼓枻长歌上钓舟山泽有人能去汉熊罴无梦可兴周緑波芳草西湖上细雨斜风古渡头不是忘君与忘世盛时原自有巢由
　　送周焕文従唐伯刚之吴兴
　　碧澜堂下即吴兴十里芙蓉绕石城山简归时应倒载条侯醉后尚谈兵苹洲雨过秋闻雁橘里春深晓耕事简好将樵唱曲水晶宫里坐吹笙
　　春日
　　湖头谁复载吴娃鸥鸟多情恋白沙涪万春深无杜宇武陵何处有桃花雨余石燕晴归穴市近山蜂午报衙看到前朝丞相墓野人翻土种桑麻
　　禁烟日懐大兄
　　留春无计愿春迟花落空山有子规翡翠楼香来杜若牵牛引蔓上棠梨文园多病犹为客杜老应门亦有儿田野寒烟不须禁罢民无食已多时
　　吊古
