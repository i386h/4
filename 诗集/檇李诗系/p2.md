<!-- { "loadSidebar": true } -->
　　况字逋翁海盐人至徳二年进士志尚踈逸颇好诙谐虽王公之贵必戏侮之与柳浑李泌为方外友浑辅政以秘书郎召况况荅诗云四海如今已太平相公何用唤狂生此生还似笼中鹤东向沧溟呌数声及泌相自谓当得达官久之稍迁著作郎白居易初举以诗谒况况谑之曰长安百物贵居大不易及读至原上草诗野火烧不尽春风吹又生叹曰有句如此居亦何难老夫前言戏之耳因为延誉邺侯卒况感其知作海鸥咏云万里飞来为客鸟曾逢丹凤借枝柯一朝凤去梧桐死满目鸱枭奈尔何为权贵所嫉坐诗语调谑贬饶州司户防军况文词之外兼工小笔尝求知新亭盐监人或诘之况曰余要貌海中山耳半年解绶去家县南横山宅边有禅寂寺故有家在双峰兰若边之句后结庐茅山号华阳真逸年九十卒人谓尸解去况尝与三诗友游苑中坐流水上得大梧叶上有诗云一入深宫里年年不见春聊题一片叶寄与有情人况亦题一叶放于波中诗曰花落深宫莺亦悲上阳宫女断肠时君恩不禁东流水叶上题诗欲寄谁后十余日有人于苑中寻春乂于叶上得诗以示况诗曰一叶题诗出禁城谁人倚和独含情自嗟不及波中叶荡漾乘春取次行有集二十卷皇甫湜为序云偏于逸歌长句骏发踔厉往往若穿天心出月脇意外惊人语非寻常所能及最为快也又曰自吾为顾况集序未尝许人也其为名流叹重如此
　　华山西冈游赠隠叟
　　羣峰郁初霁泼黛若鬟沐天风鼓唅呀揺撼千灌木木叶微堕黄石泉浄停渌危磴萝薜牵回步入幽谷我心寄青霞世事慙苍鹿遂令巢许辈于焉谢尘俗想是悠悠云可契去留躅
　　行路难三首
　　君不见担雪塞井徒用力炊沙作饭岂堪吃一生肝胆向人尽相识不如不相识冬青树上挂凌霄歳晏花凋树不凋凡物各自有根本种木终不生豆苗行路难行路难不知何处是平道中心无事当富贵今日觉君顔色好
　　君不见少年头上如云发少壮如云老如雪岂知灌顶有醍醐能使清凉头不热吕梁之水挂飞流鼋鼍蛟蜃不敢游少年恃险若平地独倚长剑凌清秋行路难行路难昔日少年今已老炫目春光不长好前朝竹帛事皆空日莫牛羊古城草
　　君不见古人烧水银变作北邙山上尘蕅丝挂在虚空中欲落不落愁杀人睢水英雄多血刃建章宫阙成煨烬淮王身死桂树折徐福一去音书絶行路难行路难生死由命皆由天秦皇汉武遭下脱汝独何人学神仙
　　险竿歌
　　宛陵女児擘飞手长竿横空上下走已能轻险若平地岂肯身为一家妇宛陵将士天下雄一下定却长梢弓翻身挂影恣腾蹋反绾头髻盘旋风飞鸟惊猿绕树枝里头打鼓不闻时手蹉脚跌蜘蛛丝忽雷掣断流星尾曜晱划破蚩尤旗若不随仙作仙女即应嫁贼生贼儿中丞方畧通变化外户不扄从女嫁
　　稽山道芬上人画山水歌
　　镜中真僧白道芬不服朱审李将军墨汁平铺洞庭水笔头防出苍梧云且看八月十五夜月下看山尽如画
　　李湖州孺人弹筝歌
　　武帝升天留法曲凄清掩抑弦柱促上阳宫人怨青苔此夜想夫怜碧王思妇髙楼刺壁窥愁猿叫月鹦呼儿寸心十指有长短妙入神处无人知独把梁州凡防拍风沙对面胡秦隔聴中忘却前溪碧醉后犹疑边草白
　　萧郸草书歌
　　萧子草书人不及洞庭叶落秋风急上林花开春露湿花枝蒙蒙向水泣见君数行之洒落石上之松松下鹤若把君书比仲将不知谁在凌云阁
　　露青竹鞭歌
　　鲜于仲通正当年章仇兼琼在蜀川约束蜀児采马鞭蜀儿采鞭不敢眠横截斜飞飞鸟边绳桥夜上层崖巅头插白云捧飞泉采得马鞭长且坚浮沤丁子珠聨聨灰煑蜡揩光烂然章仇兼琼持上天上天雨露何其偏飞龙闲廏马数千朝饮吴江夕秣燕红尘扑辔汗湿鞯狮子麒麟聊比肩江面昆明洗刷牵四蹄踏浪头捬天蛟龙稽颡河伯防拓羯胡雏脚手鲜陈闳韩干丹青妍欲貌未貌眼欲穿金鞍玊勒锦连干骑入桃花杨柳烟十二楼中奏管弦楼中美人夺神仙争爱大家把此鞭禄山入闗闗破年忽见扬州北邙前秪有人还千一钱亭亭笔直无皱节磨将形相一条铁市头格是无人别江海贱臣不拘絏垂窗挂影西窗缺稚子觅衣挑仰穴家童拾薪几拗折玉润犹沾玉垒雪碧鲜似染苌血蜀帝城边子规咽相如桥上文君絶往年策马降至尊七盘九折横劒门穆王八骏超昆仑安用冉冉孤山根圣人不贵难得货金玊瑚谁买恩
　　公子行
　　轻薄児面如玉紫陌春风纒马足双县金镂鹘飞长衫刺雪生犀束緑槐夹道隂初成瑚防节敌流星红肌拂拂酒光凝当街背拉金吾行朝游咚咚鼔声发莫游咚咚鼔声絶入门不肯自升堂美人扶踏金阶月
　　八月五日歌
　　四月八日明星出摩耶夫人降前佛八月五日佳气新昭成太后生圣人开元九年燕公説奉诏聴置千秋节丹青庙里贮姚宋花萼楼中宴岐薛清乐灵香防处闻鸾歌凤吹动祥云已于武库见灵乌仍向晋山逢老君率上普天无不乐河清海晏穷寥廓梨园子弟传法曲张果先生进仙药玊座清凉游帝京悲翁回首望承明云韶九奏杳然逺唯有五陵松柏声
　　瑶草春【并序】
　　陇西李迅者纳别宅监奴出迅不喜欲访故人为刺史强而配焉既归而不合监奴投井而死因作瑶草歌以悲之
　　瑶草春杳容与江南艶歌京西舞执心轻子都信节冠秋胡议以腰支嫁时论自有夫蝉鬓蛾眉明井底燕裾赵袂萦辘轳李生闻之泪如绠不忍回头看此井月中桂树落一枝地上防防唳孤影露桃秾李自成谿流水终天不向西翠帐緑窗寒寂寂锦茵罗荐夜凄凄瑶草春丹井逺别后相思意深浅
　　东湖望山歌
　　浴鲜积翠栖灵异石洞花宫横半空夜光潭上明星启风雨坛前树如洗水淹徐孺宅恒干绳坠洪厓井无底主人载酒东湖隂遥望西山三四岑
　　洛阳早春
　　何地避春愁终年忆旧游一家千里外百舌五更头客路偏逢雨乡山不入楼故园桃李月伊水向东流
　　鄱阳大云寺一公房
　　尽日陪游处斜阳竹院清定中观有漏言外证无生色界聊传法空门不用情欲知相去近钟皷两闻声
　　经废寺
　　不知何世界有处似前朝石路无人埽松门被火烧防幡犹挂刹故板尚搘桥数卷残经在多年字欲销
　　南归
　　老病力难任犹多镜雪侵鲈鱼销宦况鸥鸟识归心急雨江帆重残更驿树深乡闗殊可望渐渐入吴音
　　白苹洲送客
　　莫信梅花发由来谩报春不才充野客扶病送朝臣阙下摇清佩洲边采白苹临流不痛饮鸥鸟也欺人
　　春鸟词送元秀才入京
　　春来绣羽齐暮向竹林栖禁苑衔花出河桥隔树啼寻声知去逺顾影念飞低别有无巣燕犹窥幕上泥
　　送大理张卿
　　秋色依依伤解携月卿今夜泊隋堤白沙洲上江蓠长緑树邨边谢豹嗁迁客此来无倚仗故人相去隔云泥越禽惟有南枝分目送孤鸿飞向西
　　送从兄奉使新罗
　　六气铜浑转三光玊律调河宫清奉賮海岳晏来朝地接提封入天平赐贡饶扬威轻破虏柔服耻征辽曙色黄金阙寒声白鹭潮楼船非习战骢马是嘉招帝女飞衔石鲛人卖泪绡管宁虽不偶徐福倘相邀独岛县空翠孤霞上泬寥蟾蜍同汉月防蝀异秦桥水豹横吹浪花鹰迥拂霄晨装凌渺漭夜泊记招摇防路通圆峤何山是沃焦飓风晴自起隂火暝潜烧鬒髪成新髻人参长旧苗扶桑迎日近析木带津遥梦向愁中积魂当别处销临川思结网见弹欲求鸮共散羲和厯谁差甲子朝沧波仗忠信译语辨讴谣叠皷鲸鳞隠隂帆鹢首飘南溟垂大翼西海饮文鳐指景寻灵草排云聴洞箫封侯万里外未肯后班超
　　寄江南鹤林寺石氷上人
　　山川重复重心地闇相逢忽忆秋江月如闻古寺钟湖平南北岸云抱两三峰定力超香象真言摄毒龙风中何处鹤石下防年松为报烟霞道人间共不容
　　宿山中僧
　　不爇香炉烟蒲团坐如铁尝想同夜禅风堕松顶雪
　　溪上
　　采莲溪上女舟小怯揺风惊起鸳央宿水云撩乱红
　　寄淮上桺十三
　　苇萧中辟户相映緑淮流莫讶春潮濶鸥边可泊舟
　　忆鄱阳旧游
　　悠悠南国思夜向江南陌楚客断肠时月明松子落
　　山中夜宿
　　凉月挂层峰萝林落叶重掩闗深畏虎风起撼长松
　　归山作
　　心事数茎白发生涯一片青山空林有雪相待古道无人独还
　　过山农家
　　板桥人渡泉声茅屋日午鸡鸣莫嗔焙茶烟暗却喜晒谷天晴
　　宿昭应
　　武帝祈灵太乙坛新丰树里绕千官那知今夜长生殿独闭山门月影寒
　　横山故居
　　家在双峰兰若边一声清磬发孤烟山连极浦鸟飞尽月上青林人未眠
　　题叶道士山房
　　水边垂栁赤阑桥洞里仙人碧玉箫近得麻姑书信否浔阳江上不通潮
　　宫词二首
　　玉楼天半起笙歌风送宫嫔笑语和月殿影开闻夜漏水晶帘卷近秋河
　　九重天乐降神仙步舞分行踏锦筵嘈囋一声钟皷歇万人楼下拾金钱
　　桃花曲
　　魏帝宫人舞凤楼隋家天子泛龙舟君王夜醉春眠晏不觉桃花逐水流
　　山僧兰若
　　絶顶茅庵老此生寒云孤木伴经行世人那得知幽径遥向青峰礼磬声
　　越中席上看弄老人
　　不到山隂二十春镜中相见白头新此生不复为年少今日从他弄老人
　　早春思归有唱竹枝歌者坐中下泪
　　渺渺春生楚水波楚人齐唱竹枝歌与君皆是思归客拭泪看花奈老何
　　湖中
　　青草湖边日色低黄茅嶂里鹧鸪啼丈夫飘荡今如此一曲长歌楚水西
　　山中
　　野人爱向山中宿况在葛洪丹井西庭前有个长松树夜半子规来上啼
　　江邨乱后
　　江邨日暮寻遗老江水东流横浩浩竹里闲牕不见人门前旧路生青草
　　丘员外丹
　　丹嘉兴人郡邑志俱失载官诸暨令厯员外郎隠居临平山与韦应物鲍防吕渭诸牧守往还唱和钱起李端亦多赠言丹有诗七首幷聨句诸作及江南长安十二月景词行世崔峒送丘二十二诗云积水与寒烟嘉禾路防千孤猿啼海岛穷雁起湖田曾见长洲苑尝闻大雅篇却将封事去知尔爱闲眠
　　题湛长史旧居
　　身退谢名累道存嘉止足设醴降华旛挂冠守空谷偶寻野外寺仰慕贤者躅不见昔簮裾犹有旧松竹烟霞虽异世风韵如在曯余即江海人归辙青山曲
　　奉酬韦使君送归山之作
　　侧闻郡守至偶乘黄犊出不别桃源人一见经累日蝉鸣念秋稼兰酌动离瑟临水降麾幢野艇才容膝参差碧山路目送江帆疾涉海得骊珠栖梧慙凤质愧非郑公里归扫防笼室
　　酬重送归山
　　卖药有时至自知来往疎遽辞池上酌新得山中书步出芙蓉府归乘觳觫车猥防招隠作岂愧班生庐
　　和韦使君秋夜见寄
　　露滴梧叶鸣风秋桂花发中有学仙人吹箫弄山月
　　中元日鲍端公宅遇吴天师聨句
　　道流为柱史教戒下真仙【严维】共契中元防初修内景篇【鲍防】游方依地僻卜室喜墙连【谢良辅】宝笥开金箓华池潄玊泉【贾弇】恠龙随羽翼青节降云烟【李清】昔去遗丹灶今来变海田【刘蕃】养形奔二景链骨度千年【谢良弼】骑竹投陂里携壶挂牖边【郑防】洞中尝入静河上旧谈【陈元初】伊洛笙歌逺蓬壶日月偏【樊珣】青骡蓟训引白犬伯阳牵【丘丹】法受相君后心存象帝先【吕渭】道成能缩地功满欲升天【范淹】何意迷孤性含情恋数贤【吴筠】
