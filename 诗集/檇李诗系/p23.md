<!-- { "loadSidebar": true } -->
　　投棰渡江江水空朝驰淮海莫吴中江东壮士轻王猛吴下诸公失吕防山鬼有灵啼夜月野花无主怨东风尽将骸骨填沟壑谁在云台第一功
　　竹枝词
　　赠君曽出双南金别君曽弹紫绮琴防金还比阿侬意防弦持比阿郎心
　　金典史子肃
　　子肃嘉兴人按诗题柿林即新城镇【后析秀水】或云名慎字子肃以字行洪武初贡官典史
　　柿林新居
　　喜得携家秀水濵此乡风物旧相亲为农久已知农事近市还能逺市尘鹅散墨池迎洗砚鸥当渔屋看垂纶蔬畦药圃终吾老未必溪花解笑人
　　贝纪善翺
　　翺字季翔琼第三子洪武初荐辟官楚府纪善着有平澹集同官管时敏寄诗云花竹临笔砚清初秋一雨便凉生锦囊平淡诗千首近日新编防卷成今其集不传
　　登硖石山
　　朝登硖石巅霁色浮髙宇长冈抱回龙恠石骇奔虎古刹凌层云中天立鼇柱万室涌鱼鳞晴光动江浒曲径入藤萝行行见危堵寺僧闻客来袈裟庭庑登堂识遗像画绘衣冠古乃知顾况宅今为梵王土书台空有名湮埋化烟莽葛井虽依然日暮饮牛羖长松非旧枝子规嗁正苦古人岂不足身后窅难覩悲风振林薄落木惊秋雨人生一无成寂寞知何许
　　未央宫瓦头歌【有序】
　　临川宋季子得未央宫瓦头一片代陶因搨一纸见遗上有长乐未央四字其文古雅余为赋一首云
　　赤龙西飞入咸阳乌骓喷火焚阿房阿房已灰骓亦逝渭水参差开未央未央宫殿中天起乃公见之怒仍喜壮丽方推相国能万户千门従此始南山相对双阙开函闗夜启侯王来奉觞殿上呼万嵗拔劒砍树何雄哉玉阶一汚新都履旧宅重开洛阳水东西照耀四百秋汉基半与周基似长杨昨夜西风早锦幔椒涂迹如扫谁言长乐殊未央回首青青千里草可怜遗瓦至今存古今不剥莓苔痕铜雀有歌哀白日鸳鸯无梦到黄昬梁园老人爱奇雅锦囊得之百金价茅斋风雨伍陈犹作金人泪如防朝来搨得寄江城旧物相看无限情白发张衡足愁思何人相与话西京
　　闲居
　　闲居不是为逃名野性従来少宦情况有林塘供笑咏且无冠盖费逢迎夕阳山好楼中见春水船髙树杪行何处飞来如雪鸟时时相近不相惊
　　董知县佐才
　　佐才字良用嘉兴人元处士性存子洪武初荐辟授洛容知县卒扵官诗多散轶惟青藜杖歌为明初诸选本所收今不録席帽山人王逢有题良用释耕所诗
　　题华亭朱孟辨篆冢诗卷
　　古初无毫楮羲画何由传孰知文字理已具河图前神农洎苍颉俯仰极天人穂书与鸟书创制分后先龟畴锡禹时盘铭着汤年岐阳纪石鼓史籀称独贤矫若蛟龙蟠郁若锁钮连蝌蚪聿竹漆形体因自然一従孔壁废重为经籍怜秦相约籀古譔次苍颉篇小篆遂名家劲健含姿妍登封及诅神金石纷雕镌下逮隶八分变化如云烟汉经煨烬余文教仍敷宣保氏存六书学僮才九千子云纂奇字杜林解探研继踵非无人意象莫能全伟哉许祭酒搜罗归简编堕绪赖复举后学知相沿阳氷克逺绍铉锴造其近代郚与周笔力为奔川复有朱茂才好古情欲颠一埽世俗书习篆忘食眠秦望并之罘碧落兼新泉小者案间列大者屋壁悬平生囊槖资多充买碑钱功深学既精齿壮志益坚鱼池染皆黒鐡砚磨将穿摹搨累万番积藁齐人肩师法正在兹什袭比蹄筌孙樵文自祭智永笔忍捐前修不我欺我癖犹难痊嵯峨细林山上与浮云连譬彼汲冢书函之瘗其巅聚土封若堂劖石表为阡其阳緑树交其隂书带縁山灵谨呵防有名如有仙挥洒人间者显晦名非偏寳劒贾胡发玉押蔓草纒何如篆冢光夜夜映斗躔
　　方寸铁为卢丹丘赋
　　方寸铁百链刚吹毛劒锋秋水光镌勒妙儗郚竹房倒薤文连环钮通侯累累悬肘后伏龟趺蟠螭首颂徳纪功垂不朽铁名已着霜满颅复得铁业传二雏勿劖元祐党勿刻詅痴符何如往补石经缺万古六书存楷模天下英髦知所趋伊谁之力丹丘卢
　　读杜诗有感
　　防年京国暗戈矛沦落谁怜杜甫愁春漏也曽嗔録事秋饥仍复问彭州平生节槩穷逾见小技文章老更优我亦此身无定处夕阳孤倚仲宣楼
　　董佥事良史
　　良史名纪以字行初字述夫号一槎良用弟自嘉徙松早有文名与乡贡进士陆宅之吴子愚颉颃洪武间首举贤良诏试内庭称防授江西按察佥事未防辞归结西郊草堂为终老计雅好吟咏多率己意曰供一笑而已每不留稿间有存者自题为西郊笑端其诗闲整流利诸体俱可观
　　秋词
　　露下碧梧巢凤寒悲螀暗啼金井防风吹绣帏罗袂薄琵琶零落无心弹谁家月明正捣练十二防干愁倚徧锦水鸳鸯不独栖芙蓉一夜生新怨
　　新卜草堂
　　为爱林塘好移家向瀼西久知乌绕树稍学燕衔泥花径偏宜曲茅堂不厌低犹烦车马客时复问幽栖
　　舟次采石
　　风雨黄昬后帆收采石来人家临驿住野庙向江开蜡面倾浮螘镫花落细煤谪仙何处问夜静水声哀
　　题友人山居
　　烟萝寂寂防柴扉路入苍苔一径防江燕定巢来自熟岩花结子落还稀修琴有制先抄谱沽酒无钱更典衣采药山童终日去夜深常与鹤同归
　　海屋为彛上人赋
　　海上髙僧屋数椽瑚碧树绕阶前过桥云磬天台寺对岸风帆日本船龙女献珠来供佛鲛人分席与防禅百年刼数如弹指眼见桑田防变迁
　　送石达卿受淮南之辟
　　当代搜罗急俊英岂容徒步鹿门耕淮南幕府多招隠水北山人最得名参术正须归狄笼盐梅甫用入商羮只应湖上秋风起犹为鲈鱼惜此行
　　游虎丘
　　参差楼阁半山开逦迆登髙入寺来寳藏虎归风撼树劒池龙去水生苔尘封坡老题诗壁云锁生公説法台但过不须穷古迹上方鹤易惊猜
　　效秦文仲絶句二首
　　日上东华暖雾开御河金水碧于苔内廷擎出清凉繖知是黄门进膳来
　　朱衣绣袄织金花寳盖仙幢拥翠华文武班齐天乐奏龙头小辇载官家
　　芭蕉士女
　　春来心事苦人知懒写芭蕉叶上诗记得霓裳新乐谱晩凉偷按玉参差
　　题扇次姚比玉韵
　　甫里西来笠泽东扁舟髣髴似龟防旧时记得相逢处恰与如今画里同
　　闲居
　　风雨连朝不出门晚来步屧看溪痕不知笋过邻家去篱落新添竹防根
　　殷参政近仁
　　近仁嘉兴人博学能文家贫与其弟元诚原善协力养亲洪武初以孝弟举授山西平遥知县上莅政戒铭二十四篇擢广西参政夫妇皆卒扵官三子一女皆幼原善抚如己出自誓不娶人劝之泣曰吾兄之子犹吾子也使吾娶而不贤则诸孤何恃哉沈继宗为作行义传原善自号青松道人杨妃醉卧图
　　夜倾玉椀葡萄酒晓进金盘荔子浆莫道海棠真自醉故将酣眼盼渔阳
　　钓鼇生陶振
　　振字子昌嘉兴陶庄人【后析嘉善】自号钓鼇生元季徙金泽学扵杨亷夫治诗书春秋三经天才超逸吐语豪俊少有神童之名洪武间荐授吴江训导尝坐佃居官房逮至京进紫金山金水河二赋得释改安化教谕归隠九峯一夕死扵虎王达善挽诗云昔为海上钓鼇客今作山中饲虎人有钓鼇海客及云间清啸二集
　　紫箫歌为贝廷珍赋
　　湘江老竹饱霜雪圆如赤琼劲如铁摩挲碧藓生秋香尚带湘娥泪痕血梧溪老人人中龙一朝入手夸奇逢截作渔家紫玉管学得丹山双凤鸣雌雄年来移家东海峤眼前独恨知音少相逢海上春山光慨然掷赠开懐抱老人渴饮酒一瓢醉披谪仙宫锦袍乗舟即泛大江涛起坐篷吹此箫海天月白云寥寥起舞水底百尺之潜蛟恍若东坡夜游赤壁下草木振动山崩揺老人老人真不俗余子焉能继髙躅十年海上居絶尘门对苍烟秋一幅既不肯掉舌下七十城又不屑折腰为五斗粟但知吹箫醉酒学神仙此乐平生无不足
　　聴雨楼
　　一年过京口帆飞疾如走半江疎雨隔篷聴防下骊珠三百斗一年过汉阳雪山翻怒泷黄鹤矶头泊船住醉聴秋雨眠西江一年过东海急雨乱洒船外洞庭帝子鸣钧天蓬莱仙人锵玉佩故人邀宿聴雨楼玉山颠倒恍然醉一笑使我消离愁公本拏云夫我亦聴雨客明朝大晴当奋飞万里天风振鹏翼
　　题拙庵
　　娄江之侧有昆丘拙庵道人居上头江声到枕或成雨海色满帘都是秋守株曽得山中兔托迹竟比林头鸠有愚还学栁州栁有身却作囚山囚平生自笑何太拙耻向权门事干谒分甘巢许一身闲不掉苏张三寸舌所以头最拙有髪不能冠所以手最拙有琴不能弹郑卫之音有耳不能聴毛嫱子都之色有眼不能观嗟嗟若人谁得似汉隂丈人差可儗既看形骸若槁木想见寸心如止水分明有类抱朴翁只儗更是真子钓鼇先生来海门相见娄东黄叶邨手持先天书一卷白日共向林间论骑牛却入山中去浊酒同倾老瓦盆
　　题美人织锦图
　　大嫂二十余小姑年十九大嫂织倦花下行小姑弄梭不停手纎纎玉指柔且温机声似凤哑哑闻一尺一尺复一尺织成一片湘江云东家郎君大骄劣倚防漫把春情説玉梭信手忽自抛白日触翻双齿折
　　题梅道人画二首
　　山中种木围书阁无数好枝生屋头白浪吹云湖艇晩青松含雨石秋赋诗当似韩宣子作器定従樊敬侯更爱小亭深树里竹根洗砚细泉幽
　　江南春尽雨涔涔绕树筼筜合积隂园曲疏泉石苔滑篱根系艇涨痕深山寒翡翠巢密叶日暮鹧鸪啼逺林此时世虑淡于水聨牀灯火百年心
　　丁佥事豫
　　豫字叔寛号兰室海盐人洪武初以儒术召对称防授江西按察司佥事
　　过醴城时奉诏两广求贤作
　　奉使南来过醴城春风得得马蹄轻鸟飞緑树隂中去人在白云堆里行巫峡有山千嶂出湘潭无雨百花明行行不厌登临倦欲振荆阳滞璞名
　　髙知县岳
　　岳字彦髙本辉和尔氏髙昌裔也其祖仕元为御史中丞岳博洽有才仪容秀整工草书凡丹药卜筮之术咸究识焉洪武间荐知云阳县免官寓嘉兴复寓魏塘嘉善志又作岳彦髙号雪樵
　　寓崇徳青镇
　　南亭桥下水无波独客扁舟试一过抚景自惭佳句少思亲还恨别情多东风燕子穿花雨落日渔郎起棹歌却上髙篷望西北青山云影共嵯峨
　　小西湖渔者钱钧
　　钧字志衡嘉兴人洪武中以明经授本府训导喻良奉命治水甫按郡即与钧讲求水利筹画颇多复以疾辞扁舟放浪云水间自号小西湖渔者复聘至京卒有半隠集
　　凌孝子歌
　　凌孝子渥洼种鸑鷟姿金精玉魄蕴借骨与肌老蠙秀毓明月颗浊海挺出瑚枝十五志学富文史灯火夜夜蔵书帷二十应门足宾客交游往往称白眉凌孝子父典粟人揑词一朝逮系归京师仰天哀号眼流血突地吼急心剜锥重明不照覆盆底壮气直拂青云涯上书欲雪父非罪父罪既释身先萎水航陆走有余苦风餐雨宿无良医天公与才不与夀吾党堪恨仍堪悲凌孝子死絶奇生年未永人见推乡邻闻讣杵不舂亲戚奔丧泪再麾白杨风悲云惨淡蕙帷月冷香逶迤空懐手提如意舞无复梦把连环持鹊巢伶俜哀锦树琴弦防絶凋朱丝呜呼月溪篆周郎引扵公辞当时三絶人见之石湖大篇又超迈东柯八句同追思香名脍炙众人口风烈照耀羣贤诗呜呼半隠老材力薄人品卑縦有空言何所施笔力既无扛鼎势文藻适足为时嗤愿求当世采风者表而出之天下知不然排云呌阊阖请树绰楔光门楣遂令首行身朽誉不朽簉迹二十四子肩相随卓哉簉迹二十四子肩相随天荒地老磊磊落落名声垂
