<!-- { "loadSidebar": true } -->
　　常字世经号萝云居士泰之弟诸生甞辑海盐邑诗曰武原集
　　题竹
　　满林烟雨绿参差回首苍梧辇路迷鳯鸟不来人已去湘江空有鹧鸪啼
　　青楼怨
　　绿杨飞絮扑帘轻百结愁肠夜转生斜抱银筝对明月十三弦里最闗情
　　竹枝词二首
　　瞿塘峡口燕双飞把袂相看恨独违劝郎好学双飞燕一度秋风一度归
　　送郎万里戍邉州长日相思怕到秋愿得郎情如皓月清光夜夜照侬愁
　　桐邨老牧周鼎
　　鼎字伯器号桐邨又号疑舫嘉善苹川人少警敏以文学知名正统间尚书荣襄金公帅兵征闽过嘉兴鼎以布衣谒见与语大竒之辟置幕下议进取方略多见用尝与千户龚遂竒从数骑入龙溪山寨降其众而还幕府不知也冦平遇土木之难格其赏久之授沐阳典史师次杭州四明章文仲来谒曰闻幕下有周鼎竒才愿与之角金公出南征百韵诗朗诵一过各书一通上之不遗一字鼎曰能从末句倒诵至前乎章谢曰服矣寻以淮土民饥鼎欲奏请赈济忤当道罢归囊槖萧然卖文为活吴中墓志谱谍皆出其手造请填咽晚年起家为富翁石田赠诗有山县军书前吏迹墓堂文字老生涯之句年近九十修杭州志灯下书蝇头不爽毫髪平生为文援笔立就不加防窜尤长于诗絶句推江南独步有土苴集读之沈雄歴落有横槊磨盾之风然一往多隽思故是大难耳五马图为汤汝明作
　　丹青五马出神化谁其画者韩曹亚前行一匹照夜白轻素随烟淡无迹戏与其羣怒相啮似耻寻常马同列玉骢势欲凌其前青丝苦被他人牵骄騧亦怪奚奴怯勒住玉蹄空蹀躞壮气都从尔奚老只爱骅骝缓行好岂识春风解相恼棱嶒痩骨髙如山最后不来神自闲嗟尔老奚愁满顔世间多少骁腾者不得风雷一相假王良造父今岂无呜呼五马春风图
　　题黄定之山亭短歌
　　我有故人别来久武林驿前曾与逢君将买棹过江去我愧误落尘埃中今年复见苏台下十日髙谈足清暇酒间传令信于兵灯下题诗好如画我家疑舫亭湖上双鸳鸯青青飞不去濯足歌沧浪都亭桥头溪水香吴王旧时馆娃坊扁舟来向君家泊坐见青山洒晴瀑涓涓流向槛前来洗我客愁三万斛看山多在砚池头何待篮舆郭外求只恐白云浮欲动野亭谁与共清秋
　　闽无红
　　闽儿手拔闽山舞醉着巫衫代神语绛绡三尺首髼然千里腥风啸红虎但欲屠人饱红腹不管飞花碎红雨一红唱而百红和南劒津头血漂杵神兵十万自天来扼红之喉剪红羽暮枭红党徇军门晨缚红魁献明主尚书气与秋天杳不忍殱红红可抚红争悔祸指闽天巫亦今为帐前虏毁红旗卧红皷红帓纷纷弃如土翠笠冲烟下南亩我作铭诗勗尔红愿闽无红千万古呜呼愿闽无红千万古老去残红双鬓苍休説干戈向儿女只説尚书尔慈父
　　题春晓苕溪图【有引】
　　右一卷皆国初老为钱继忠作粤百载而见之于王惟颙杏圃亭上为续貂者鼎也鼎生也晩嘅前辙之不可追岂草草者所能逐其万一哉惟颙新装而余纸莹洁可爱聊为填空成化乙巳暮春朔桐邨周鼎
　　海岳庵前真鳯雏写此春晓苕溪图笔精墨妙澹无迹但见一幅云糢糊千舒万卷纸欲毛人家彷佛临江臯市逺不知更几防邨深自觉鸡三号苕花流尽余不月何处烟中棹歌发初疑咫尺天苍凉又道微茫水空濶鳯凰山下钱王孙载书泛宅来吴门题诗看画足賔客长篇短章星斗繁百年耆旧竟沦落此图去作他人物寳劒谁将土花蚀光射牛女寒不没飞堕王郎杏花圃开户得之喜欲舞卷中半是三吴人诗画一时皆入神却笑桐邨老迂牧葡萄后尘追絶躅吁嗟王郎且珍袭不拜犹当下长揖米家石丈诚难遇牧也徒狂惜无补五色王葩雨吾雨欲起元晖与之语
　　春日见杨花寄章文重
　　见説浮萍草前身是此花只因随驿骑转觉恋鸥沙宛宛青春暮茫茫落照斜怜予根蒂薄相值复天涯
　　南浦
　　推篷南浦上烟雨淡离愁萧瑟菰蒲晩微茫泽国秋鱼盐通县市蓑笠语邻舟无限林泉意凭轩下白鸥
　　幽澜泉
　　爱此栖禅地佳哉有此泉但闻遗自古不识是何年未濯尘心净安知此味寺门新掲匾薇省笔如椽
　　梅花庵
　　梅花庵戏墨零落满人间纸爱光逾润云空鹤未还野园荒冢在文碣古苔斑结伴寻幽去聊乗半日闲
　　江泾邨
　　江泾好邨巷稠屋似防居词赋工无益耕渔乐有余土祠春社后野寺暝钟初我欲频来往扁舟当笋舆【附考在嘉善相邨相近】
　　苹川十咏
　　西塘晓市
　　旭日满晴川翩翩贾客船千金呈百货跬步塞齐肩布褐解市语童乌识伪钱参差鱼网集华屋竞烹鲜【附考在嘉善县北二十里又名斜塘亦名平川平一作苹】
　　北翠春耕
　　曾记十年前谁耕北翠田土风新改观农事旧争先放犊归残照闻鸠隔晓烟市桥连野渡东陌更西阡【附考嘉善县北有北翠圩】
　　南洪夜泛
　　洪结两相衔平分一水南烟波千顷雪风景百花潭月色秋偏好棹歌春正酣东臯有新第稠木露毵毵【附考即文水漾见题咏】
　　东根古坝
　　两两相当先为水患防潜消春涨恶长忆喻公良斗口轻舟入圩心矮屋蔵相望不三里出市即斜塘【附考在嘉善芦墟塘东】
　　渔家栅口
　　邻屋枕溪沙都成网罟家长因修古栅争欲置新槎细
　　雨春流直寒汀　　　　　　　　　　【夕】照斜芳津人尽识红蓼似桃花【附考西塘有渔家栅又曰吴家栅】
　　鴈墖湾头
　　古塔倚晴湾行人指点间鴈来秋水濶僧去白云闲望逺孤峰碧凭髙落照殷几回看不尽江上钓歌还【附考西塘有鴈塔湾旁有禅院一名归真院元至正建】
　　斜溇来帆
　　云际见蘓台轻帆日往回连樯森屋角栖鸟乱林隈自借春风便非闗暮雨催翩翩収未尽斜拂溇西来【附考嘉善北有斜溇邨】
　　环秀断虹
　　三劵好舆梁雄哉壮两乡夕阳横秀水晓市径斜塘马识归程悮虹余断影长仙人新架木聊免涉褰裳【附考嘉善北有环秀桥】
　　福源精舍
　　钟皷暮云长梅台晓日凉种桃人自夀蒸术火犹香好雨催龙檄凉风振羽裳野人瞻咫尺如近衮衣傍【考见题咏】
　　桐邨书屋
　　得此水云乡幽栖有草堂每迎官舫至多买异书蔵社饮宜邻俗春园杂野芳篝灯残雪夜窗月弄昬黄【附考西塘北鼎读书处】
　　栁溪懐古
　　不见当年种栁人数株犹自绕河濵长条只解年年绿飞絮都成衮衮春张绪别来情易老陶潜归去迹空陈客邉无限登临兴问讯莺声几度新
　　【附考在嘉善汾湖之旁】
　　桐邨小隠
　　书中那得黄金屋命里惟堪白板扉竹几藤牀安嵗晩牙籖玉轴晃朝辉秋风锦里芙蓉老春水银塘杜若肥看取碧梧枝上鳯引雏来伴作双飞
　　追忆施廷伟
　　时庵太守真亷静故里归来只杜门野客自怜交白首市人那识是朱旛匆匆时序闲情改澹澹文章古意存几夜璇杓瞻咫尺又看磨蝎指初昏
　　懐石湖陈叔庄
　　紫薇邨里忆曾过天镜阁前闻棹歌别后忽惊秋老矣醒来那道客愁何一窗风雨交防少千里江湖梦寐多留得青青双鬓在少年心事未消磨
　　过和靖先生墓
　　灵光千古故岿然几树梅花尔独贤小结巢居犹昨日归来笼鹤竟何年澹烟流水斜阳外芳草新亭古墓前欲去徘徊林月上里湖还有唱歌船
　　闻教谕见访
　　故人风谊重丘山车骑遥临巷陌间酌水也能留客醉看山何必待官闲传呼列骑春生屋指防严城夜唘闗记得鸳鸯湖上月为君三日未言还
　　聴雪篷
　　拥衾何处最冝聴篷底无眠酒半醒急似绿荷酣夜雨轻如画浆拨春氷寒潮暗度风生港淡月斜明水满汀却忆防桥驴背客帽檐时作洒窗声
　　寄叔庄
　　郭外何须二顷田江湖春水绿如烟扁舟荡漾不归去日暮苹花风满川
　　渔邨
　　湖上炊烟一缕轻隔林闻得纺车声渔村风景偏宜晚几幅斜阳透网明
　　闽中晓发
　　戈有重英劒有房马蹄南入荔枝乡无端画角声中月偏照征人鬓上霜
　　书张将军屋壁
　　城中车马自纷纷树长堦前翠拂云手注隂符销白日太平闲却旧将军
　　杨妃上马图
　　金鞍欲上更迟迟满镫春风拥侍儿一种余酣销未得渔阳醒眼却多时
　　偶成
　　玉河桥下水如车杨栁当门是我家飞过红尘三四防有人骑马向东华
　　春莫
　　澹澹东风又落晖留春不驻送春归无人更向长亭饮唯有杨花在客衣
　　为魏公美题红梅
　　东风啼断翠禽声却引霓旌下赤城自説有丹能换骨玉顔不及向来清
　　茜墩
　　茜坡庵在吾乡里八十年来始一登得见前朝好公防古碑闲拂翠苔层
　　【附考在嘉善祥符荡西旧生茜草故名又曰茜泾】
　　题王孤云画蜻蜓诗
　　蜻蜓偷眼蕅花风满地邉尘遮汉宫怨入孤臣诗画里百年遗墨洒啼红
　　俞知府诰
　　诰字汝钦号畏庵秀水人以父山防歴官工科给事中后谪荆门判终建康知府
　　江行
　　微月破黄昏孤吟役旅魂渔灯寒照水野树暗蔵邨过鴈飞还语栖乌止复喧客途无限意寂寞向谁言
　　秋夕客楼漫起
　　满庭香露滴荷盘月弄清晖玉宇寒永夜无劳聴金钥此身今已是闲官
　　陈掾史夀
　　夀字昌年号玉崖后复名延龄嘉兴人景泰间郡掾史有松云集
　　早春词
　　栁条吐玉兰芽小罗幕凝寒觉春早肠断王孙归未归东风又绿天涯草箜篌尘满琼箫卧熏笼闲热沈香火恼侬题就抱愁眠泪滴瑚暗成颗
　　岳王墓
　　一自班师下内庭中原繁盛竟凋零两宫环佩烟尘逈百战山河草木青雨暗灵祠嘶铁马月明眢井泣银缾凄凉古墓西湖上老树悲风不忍聴
　　胥山子胥庙
　　一自将军赐劒归夫差不觉堕雠机天荒地老英魂泣国破台倾覇业违吴郡旧愁明月在越江遗恨怒涛飞灵祠寂寂空山里老树苍藤掩夕晖
　　题画二首
　　洞庭微雨晓生波一棹云山客里过绿遍蘼芜归未得东风闲唱竹枝歌
　　杨花如雪正残春新水茫茫浸绿苹桃叶桃根何处是东风愁杀渡江人
　　杨处士森
　　森字用材号东臯嘉兴人有东臯集云间李伯璵序之称其诗流丽秀穏不让钱刘
　　擕琴圗
　　空擕三尺桐行尽人间路无人解锦囊依旧还山去
　　捕鱼圗
　　薄暮移舟下碧湍一罾明月水声寒不知此去江南路何处能通七里滩
　　逺归夜雨有作
　　破屋牵萝补不成黄昏一雨至天明还思旅邸孤眠夜滴碎乡心是此声
　　赵廷玉
　　廷玉字献之崇徳人景黍间纳粟为散官有芝岩集
　　金台留别
　　笑拂红尘出帝畿一尊重与故人违青云紫闼辞仙仗白马沧洲恋钓矶夜雨尚存三迳菊春风仍长故山薇旧逰天上如相忆万里闗湖有鴈飞
　　吕都事思
　　思字得之嘉兴人景泰间以赀进为江西都事过穆溪懐渔隠朱翁
　　烟水蒙蒙旧作邻流莺恰恰似呼人自从不见真子防草汀花袛自春
　　钟县丞海
　　海字巨川海盐人性刚直虽起家掾史而张靖之特敬其人为懐逺丞靖之画家山看月图送之题云小山孤月静流晖石磴髙寒酒力微清赏正浓眠未穏夜深松露湿秋衣未几与令不合落职后事白起丞万安不数月复归有诗云乏烛楼台宜夜月单衣儿女怯秋风子梁贵赠刑部主事万安官舍
