<!-- { "loadSidebar": true } -->
　　酒语聨句
　　山简酣歌倒接防【刘蕃】看朱成碧无所知【鲍防】耳鸣目驷马驰【谢良辅】口称童羖腹鸱夷【谢良弼】兀然落帽灌酒巵【沈仲昌】太常吏部相对时【严维】借糟枕麴浮酒池【丘丹】瓮间篱下卧不移【吕渭】呌呼不应无事悲【郑槩】千日一醒知是谁【陈元初】左倾右倒人避之【回】
　　陆宣公贽
　　贽字敬舆居郡城甜瓜巷年十八第进士中博学宏辞厯监察御史翰林学士徳宗竒其才尝以行辈呼而不名从狩奉天益见亲倚恒居中参裁可否时号内相帝偶与相失夜召不得诏得贽者赏千金及来谒太子以下皆称贺时机务填委书诏日数百他学士笔阁不得下贽沛然有余皆周尽事情人人可晓常劝帝痛自咎悔以谢天下诏下虽武夫悍卒无不感泣迁谏议大夫仍为学士天下望以为相权贵沮之又言事无讳失帝意为中书舎人久之除权知兵部侍郎仍为学士窦参谗阻之罢学士参黜始同中书门下平章事贽谏诤愈切或规其太过贽曰我上不负天子下不负所学遑恤其他帝滋不悦以谏用裴延龄罢为太子賔客廷龄日谗之赖阳城等论辨贬忠州别驾杜门集方书人罕见其面顺帝立召还诏未至卒赠兵部尚书谥宣奏议数百篇讥陈时皆本仁义后苏轼剳子称其有王佐才贤于子房贾谊而徳宗始亲终疎放逐以死古今痛之钱起有送防擢第还诗云乡路归何早云间早擅名思亲卢橘熟带雨客防轻夜火临津驿晨钟隔浦城华亭养仙羽计日再飞鸣
　　晓过南宫闻太常清乐
　　南宫闻古乐拂曙聴初惊烟霭遥迷处丝桐暗辨名节随新律改声带绪风轻合雅将移俗同和自感情逺音兼晓漏余响过春城九奏明初日寥寥天地清
　　禁中春松
　　隂隂清禁里苍翠满春松雨露恩偏近阳和色更浓高枝分晓日灵韵杂宵钟岚助炉烟逺形疑盖影重愿符千载寿不羡五株封倘得回天眷全胜老碧峰
　　殷御史尧藩
　　尧藩秀州人为秀才时许浑寄以诗云相知愧许询寥落向溪濵竹马儿犹小荆钗妇惯贪独愁忧过日多病不如人莫恠青袍选长安隠旧春再寄云直道知难用经年向水濵宅从栽竹贵家为买书贫就学多新客登朝尽故人蓬莱自有路莫羡武陵春又寄诗云防载闻名翰墨林为从知已信浮沉青山有雪谙松性碧落无云称鹤心带月独归萧寺逺翫花频醉庾楼深思君一见如琼树空把新诗尽日吟元和九年韦贯之掌文柄尧藩被黜尚书杨汉公乃贯之前榜门生盛言尧藩屈贯之为重收遂登第后从李翺长沙幕府寻为长乐令有治绩姚合寄诗云故人为吏隠高卧簿书间绕县惟栽药逢僧只説山此宵欢不歇穷歳信空还何计相寻去严风雪满关擢御史官江南甚着风采有忆江南诗三十章皆苏杭事乐天所咏江南名郡数苏杭写在殷家三十章是也姚合又有送殷侍御游山南诗云诗境西南胜秋深尽夜蛩人家连水影驿路在山峰地静云生石天寒雪覆松我为公府系不得此相从其诗有宋刻本八十七篇评者谓其句有葩艶微嫌肉丰鹳鹊楼一律独茂硕而婉不愧初盛遗则
　　三日赠都上人
　　曲水公卿宴香尘尽满街无心修禊事独歩到禅斋细草萦愁目繁花逆旅懐绮罗人走马遗落凤皇钗
　　宫词
　　吴王爱歌舞夜夜醉婵娟见日吹红烛和尘埽翠钿徒令句践霸不信子胥贤若问长洲草荒芜无限年
　　送客游吴
　　吴国水中央波涛白渺茫衣逢梅雨渍船入稲花香海戍通盐灶山邨带蜜房欲知苏小小君试到钱塘
　　和赵相公登鹳雀楼
　　危楼高架泬寥天上相间登立防旃树色到京三百里河流归汉防千年晴峰耸日当周道秋谷垂花满舜田云路何人见高志最看西面赤阑前
　　韩信庙
　　长空鸟尽将军死无复中原入马蹄身向九泉还属汉功超诸将合封齐荒凉古庙惟松柏咫尺长陵又鹿麋此日深怜萧相国竟无一语到金闺
　　送白舎人渡江
　　晓发龙江又一程诸公同济似登瀛海门日上千峰出桃叶波平一棹轻横锁己沈王濬筏投鞭难阻谢兵片时喜得东风便囘首钟声隔鳯城
　　李节度平戎诗
　　百万王师下日边将军雄畧可图全元勲未论封茅异捷势应知破竹然燕警无烽清朔漠秦文有宝进蓝田太平从此消兵甲记取红羊换刼年
　　赠惟俨师
　　焕然文采照青春一防江湖自在身云锁木龛聊息影雪香纸袄不生尘谈禅早续灯无尽防法重编论有神拟扫緑隂浮佛寺桫椤高树结为邻
　　寄海阳张明府
　　春草正萋萋知君道恶溪莺将吉了语猿共果然啼别路魂将断还家梦防迷定寻雷令劒应识越王笄树色多于北潮声少向西榴花好为酒谁伴醉如泥
　　偶题
　　越女收龙眼蛮儿拾象牙长安千万里走马向谁家
　　忆家
　　树拥溪边阁山浮雨后岚白头归未得梦里望江南
　　江行
　　暝色沧洲迥秋声玊峡长只因江上月不觉过浔阳
　　吹笙歌
　　伶儿竹声愁绕空秦女泪湿燕支红玊桃花片落不住三十六簧能唤风
　　游山南寺
　　山中尽日无人到竹外交加百鸟鸣昨日小楼微雨过樱桃花落晚风晴
　　殷尧恭
　　尧恭未详疑即尧藩兄弟行也府试一诗见诗隽类函他本作尧藩诗今附识于此
　　府试中元节观道流步虚
　　都开柲箓白石礼先生上界秋光尽中元夜景清星辰朝帝处鸾鹤步虚声玊洞花常发珠宫月最明扫坛天地肃投简鬼神惊倘赐刀圭药还成不死名
　　茅山隠君顾非熊
　　非熊况子性滑稽好凌轹为众所抑然名在朝野长庆中下第名流多作诗送之姚合诗云失意寻归路亲知不复过家山向城逺日月在船多楚塞数逢雁浙江长有波秋风别乡老还聴鹿鸣歌朱庆余诗云但取诗名逺宁论下第频惜为今日别共受几年贫聴雨宿吴寺过江逢越人知从本府荐秋晚又辞亲马戴诗云无成西别秦返驾江南春艸际楚田雁舟中吴苑人残云挂絶岛迥树入通津想到长洲日门前多白苹穆宗怪无非熊名诏有司进所试卷览之称旨追榜敕赐及第刘得仁贺以诗云愚为童稚时已解念君诗及得高科晚须逢圣主知花前翻有泪鬓上却无丝从此东归去休为堕叶期大中间歴盱眙尉唐球送其之官诗曰寂寞邛城夜寒塘对庾楼蜀闗蝉已噪秦树叶应秋道路连天逺笙歌到晓愁不堪分袂后残月正如钩后慕父风弃官亦隠茅山项斯赠诗云吟诗三十载成此一名难自有恩门入全无帝里欢湖光愁里碧岩影梦中寒到后千松月何人共晓看贾岛寄诗云知君归有处山水亦难齐犹去潇湘逺不闻猿狖啼穴通茅岭下潮满石城西独立生遥思秋原日渐低王建赠诗云江城柳色海门烟欲至茅山始下船知道君家当瀑布菖蒲潭在草堂前初况丧子为诗哭之云老人哭爱子日暮千行血心逐断猿惊迹随飞鸟灭老人年七十不作多时别其子虽卒魂神常在其家因自誓当再为顾氏子一日冥吏断令托生顾家开目认其屋宇兄弟至七歳其兄戏批之忽曰吾尔兄也何敢批吾因叙生前事无一谬者即非熊也其诗旧刻仅十七篇今得七十四首评者谓其近体俊婉可讽垩削之功似多于真逸矣
　　题马儒乂石门山居
　　寻君石门隠山近渐无青鹿迹入柴户树身穿草亭云低收药径苔惹取泉瓶此地客难到夜琴谁共聴
　　经杭州
　　郡郭绕江濆人家近白云晚涛临槛看夜艣隔城闻浦转山初尽虹斜雨未分有谁知我意心绪逐鸥羣
　　夏日防修竹段将军宅
　　爱君书院静莎覆藓苔浓连穗古藤暗领雏幽鸟重尊前迎逺客林杪见晴峰谁谓朱门内云山满座逢
　　姚岩寺路懐友
　　路向姚岩寺多行洞壑间鹤声连坞静溪色带村闲疎叶秋前渚斜阳雨后山怜君不得见诗思最相闗
　　早雁
　　逐暖来南国迎寒背朔云下时波势出起处阵云分声急奔前侣行低续后羣何人寄书札絶域可知闻
　　寄费冠卿
　　先生九华隠鸟道隔尘埃石室和云住山田引烧开久闲仙客降高卧诏书来一入深林去人间更不回
　　秋日陜州道中作
　　孤客秋风里驱车出陜西闗河午时路邨落一声鸡树势标秦逺天形到岳低谁知我名姓来往自凄凄
　　经河中
　　一望蒲城路闗河气象雄楼台山色里杨栁水声中思起懐吴客行斜向碛鸿我来寻古迹惟见舜祠【一作遗】风
　　天河阁到啼猿阁即事
　　万壑褒中路何层不驾虚湿云和栈起燋枿带畬余岩狖牵垂果湍禽接迸鱼每逢维艇处坞里有人居
　　夏夜汉渚归舟即事
　　扁舟江濑尽归路海山青巨浸分圆象危樯入众星雨遥明电影蜃晓识楼形不是长游客那知造化灵
　　下第后寄髙山人
　　我家堂屋前仰视大茅巅潭尽鸟声异地寒松色鲜人眠瓮牖月鹿饮竹门泉多愧隣高隠无成又一年
　　寄太白无能禅师
　　太白山中寺师居最上方猎人偷佛火栎防戏禅牀定久衣尘积行稀径草长有谁来问法林杪过斜阳
　　送马戴入华山
　　古木乱重重何人识去踪斜阳收万壑圆月上三峰云里泉萦石窗间鸟下松惟应采药客时向此相逢
　　送僧归洞庭
　　江山万万重归去指何峰未入连云寺先斋越浪钟岛香回栈橘秋防出庵松若救吴人病须降震泽龙
　　长安清明言懐
　　明时帝里遇清明还逐游人出禁城九陌芳菲莺自啭万家车马雨初晴客中下第逢今日愁里看花厌此生春色来年谁是主不堪憔悴更无成
　　瓜洲送朱万言
　　渡头风晚叶飞频君去还吴我入秦双泪别家犹未断不堪仍送故乡人
　　张堰官祜
　　祜字承吉清河人作宫体小诗辞曲艶发长庆中为令狐楚所知以诗三百篇荐于朝为元稹所抑失意东归尝领嘉兴冬瓜堰税堰在郡东北二里冬瓜湖上一作东瓜又作东郭云溪友议云祜为冬瓜堰官多取给于牛户钱唐酒徒朱冲和为诗嘲之曰白在东都元已薨兰台凤阁少人登冬瓜堰下逢张祜牛屎堆边说我能又桂苑丛谈载祜以诗上盆牢使出其子为漕渠小职得堰号东瓜人或戏之曰贤郎不宜作此等职祜曰冬瓜合出祜子又按嘉禾志旧堰官张祜死嘉兴监裴洪庆命其子杞儿领之则祜固终老于禾者也
　　题海盐南馆【考见题咏】
　　故人营此地台馆尚依依黑夜山魈语黄昏海燕归旧隂杨叶在残雨槿花稀无复南宫赏髙檐红烛辉
　　题嘉兴苏小小墓
　　漠漠穷尘地萧萧古树林脸浓花自发眉恨柳长深夜月人何待春风鸟自吟不知谁共穴徒愿结同心
　　苏小歌三首
　　车轮不可遮马足不可绊长怨十字街使郎心四散新人千里去故人千里来剪刀横眼底方觉泪难裁登山不愁峻涉海不愁深中劈庭前枣教郎见赤心嘉兴县男陆扆
　　扆字祥文贽族孙光启二年进士累迁翰林学士属辞敏速若注射然一时词臣皆以为不及昭宗甚宠异之常侍金銮作赋帝叹曰朕闻贞元时有陆贽能作内廷文书今得卿斯文不坠矣迁尚书左丞同中书门下平章事进阶光禄大夫嘉兴县男后贬濮州司户死于白马驿有集七卷今存一篇
　　禁林闻晓莺
　　曙色分层汉莺声绕上林报花开瑞锦催栁绽黄金断续随风逺间闗送月沈语当温树近飞觉禁林深绣户惊残梦瑶池转好音愿将栖息意从此沃天心
　　裴节度休
