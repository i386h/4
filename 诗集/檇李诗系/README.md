<!-- { "loadSidebar": true } -->
　　钦定四库全书　　　　　集部八
　　檇李诗系　　　　　　　总集类
　　提要
　　【臣】等谨案檇李诗系四十二卷
　　国朝沈季友撰季友有学古堂诗集已着録是编辑嘉兴一郡之诗自汉晋以迄
　　本朝凡缙绅韦布闺秀方外土著流寓有吟咏传世者皆録之而以仙鬼题咏謡谚附焉姓氏之下又各为小传畧叙梗概其山川古迹土风物产亦间加附注以备考据初明景泰中嘉兴朱翰尝诠次洪永以来郡人之诗为檇李英华一书所收不尽雅驯崇祯末秀水蒋之翘复续为檇李诗乗其卷帙之富什倍英华而遗稿散佚遂无传本季友此书踵二家之后而更加详博残章賸句搜访靡遗攟摭之勤殊为不茍其间若赵孟坚小传沿山房随笔之误以为卒于元时吴镇没于至正间与杨琏真伽时代迥不相及而谓杨发诸坟不及镇墓此类皆为疎于考核然其甄综颇备一乡文献亦借以有所征焉乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　檇李诗系卷一
　　平湖沈季友编
　　汉
　　严夫子忌
　　忌本荘姓避眀帝讳称严由拳人忌与司马相如俱好辞赋哀屈原受性忠贞不遇眀主而遭暗世乃斐然作辞叹而述之曰哀时命遭景帝不好辞赋无所得志闻梁孝王右文通賔客乃徒步入梁受知孝王与邹阳枚乘俱见尊重而忌名尤甚世称严夫子自吴越不列于风而秦汉以前我郡之诗无所考见故断自忌始读其儗骚一篇纒绵怨思不失其正足开七邑词源取而録之其犹三闾之遗意乎
　　哀时命
　　哀时命之不及古人兮夫何予生之不遘时往者不可扳援兮徕者不可与期志憾恨而不逞兮抒中情而属诗夜烱烱而不寐兮懐隠忧而厯兹心郁郁而无告兮众孰可与深谋欿愁悴而委惰兮老冉冉而逮之居处愁以隠约兮志沈抑而不扬道壅塞而不通兮江河广而无梁愿至昆仑之悬圃兮采钟山之玊英擥瑶木之橝枝兮望防风之板桐弱水汩其为难兮路中断而不通势不能凌波以径度兮又无羽翼而高翔然隠悯而不达兮独徙倚而彷徉怅惝罔以永思兮心纡轸而增伤倚踌躇以淹留兮日饥馑而絶粮廓抱景而独倚兮超永思乎故乡廓落寂而无友兮谁可与玩此遗芳白日晼晚其将入兮哀余寿之弗将车既敝而马疲兮蹇邅回而不能行身既不容于浊世兮不知进退之宜当冠崔嵬而切云兮劒淋漓而纵横衣摄叶以储与兮左袪挂于榑桑右衽拂于不周兮六合不足以肆行上同凿枘于伏戏兮下合矩矱于虞唐愿尊节而式高兮志犹卑夫禹汤虽知困其不改操兮终不以邪枉而害方世竝举而好朋兮壹斗斛而相量众比周以肩迫兮贤者逺而隠蔵为凤凰作鹑笼兮虽翕翅其不容灵皇其不寤知兮焉陈词而効忠俗嫉妬而蔽贤兮孰知予之从容愿舒志而抽冯兮庸讵知其吉凶璋珪杂乎甑窐兮陇廉与孟陬同宫举世以为恒俗兮固将愁苦而终穷幽独转而不寐兮惟烦懑而盈匈魂渺渺而驰骋兮心烦寃之志欿憾而不憺兮路幽昧而甚难块独守此曲隅兮然欿切而永叹愁修夜而宛转兮气涫其若波握剞劂而不用兮操规榘而无所施骋骐骥于中庭兮焉能极夫逺道置猿狖于櫺槛兮夫何以责其捷巧驷跛鼈而上山兮吾固知其不能陞释管晏而任臧获兮何权衡之能称箟簬杂于黀蒸兮机蓬矢以防革负担荷以丈尺兮欲伸要而不可得外迫胁于机臂兮上牵聨于矰隿肩倾侧而不容兮固陿腹而不得息务光自投于深渊兮不获世之尘垢孰魁摧之可久兮愿退身而穷处凿山楹而为室兮下披衣于水渚雾露蒙蒙其晨降兮云依斐而承宇虹霓纷其朝霞兮夕淫淫而淋雨怊茫茫而无归兮怅逺望此旷野下垂钓于谿谷兮上要求于仙者与赤松而结友兮比王乔而为耦使枭杨先导兮白虎为之前后浮云雾而入冥兮骑白鹿而容与魂眐眐以寄独兮汨徂往而不归处卓卓而日逺兮志浩荡而伤懐鸾凤翔于苍云兮故矰缴而不能加蛟龙潜于旋渊兮身不挂于网罗知贪饵而近死兮不如下逰乎清波宁幽隠以逺祸兮孰侵辱之可为子胥死而成义兮屈原沈于汨罗虽体解其不变兮岂忠信之可化志怦怦而内直兮履绳墨而不颇执权衡而无私兮称轻重而不差慨尘垢之狂攘兮除秽累而反真形体白而质素兮中皎洁而淑清时厌饫而不用兮且隠伏而逺身聊窜端而匿迹兮叹寂默而无声独便悁而烦毒兮焉发愤而纾情时暧暧其将罢兮遂闷叹而无名伯夷死于首阳兮卒夭隠而不荣太公不遇文王兮身至死而不得逞懐瑶象而佩璲兮愿陈列而无正生天坠之若过兮忽烂漫而无成邪气袭余之形体兮疾憯怛而萌生愿一见阳春之白日兮恐不终乎永年
　　晋
　　干散骑寳
　　宝字令升父莹自新蔡随晋南渡徙居海盐少勤学博览以才器召为著作郎平杜有功赐爵闗内侯中兴草创未置史官中书监王导以宝请于是领国史着晋纪自宣帝迄愍帝五十三年凡二十卷直而能婉称良史焉厯散骑常侍性好阴阳术数留思京房夏侯胜等传宝父有宠婢母甚妒及父亡母乃生推婢于墓中后十余年母防开墓婢伏棺如生经日而苏言其父常取饮食与之地中亦不觉为恶宝遂悟天地间鬼神事乃起撰集古今神祗灵异人物变化之事为搜神记以示刘惔惔曰卿可谓鬼之董狐【鹤林玉露载杨诚斋与同舎谈及于宝一吏进曰乃干宝非于也因取韵书干字注云晋有干宝诚斋大喜曰汝乃吾一字之师今海盐图经亦从之】
　　从军行
　　壮士禀桀姿气烈有自然俯仰羣雄中何能救世艰阙巩代缝掖兠鍪易进贤
　　无名氏
　　晋乐苑曰嘉兴人养鸭儿鸭儿既死因有此歌阿子歌三首
　　阿子复阿子念汝好顔容风流世希有窈窕无人双春月故鸭嗁独雄颠倒落工知悦死故来相寻博野田草欲尽东流水又暴念我双飞鳬饥渴常不饱陈
　　顾黄门野王
　　野王字希冯海盐人七歳读五经知大防九歳制日赋十二岁随父入建安撰建安地纪及长徧观经史精记默识天文地理蓍龟占候虫篆竒字无所不通仕梁为博士中领军尝与琅琊王褒为宣城王客野王善丹青王于东府起斋令野王画古贤命褒书赞时称二絶侯景之乱募兵援京杖戈被甲抗辞作色见者莫不壮之太尉王僧辨深嘉其义使监本县事陈天嘉中补撰史学士大建中领大著作兼通事舎人与江总陆琼诸人竝以才学推重迁黄门侍郎卒赠秘书监右卫将军总哭以诗云独酌一樽酒髙咏七哀诗何言蒿里别非复竹林期堦荒郑公草户閴董生帏人随暮槿落客共晚莺悲年发两如此伤心独防时所撰玊篇舆地志符瑞图顾氏谱传分野枢要续洞记象表文集行世
　　阳春歌
　　春草正芳菲重楼啓曙扉银鞍侠客至柘弹宛童归池前竹叶满井上桃花飞蓟门寒未歇为断流黄机
　　陇头水
　　陇底望秦川迢遥隔风烟萧条落野树幽咽响流泉瀚海波难息交河氷未坚安知盖山水逐节赴危弦
　　罗敷行
　　东隅丽春日南陌采桑时楼中结梳罢提筐候早期风轻莺韵缓露重落花迟五马光长陌千骑络青丝使君徒遣信贱妾畏蚕饥
　　艳歌行
　　燕姬妍赵女丽出入王宫公主第倚鸣瑟歌未央调弦八九弄度曲两三章唯欣春日永讵愁秋夜长歌未央倚鸣瑟轻风飘落蘂乳燕巢兰室结罗帷翫朝日窗开翠幔卷妆罢金星出争攀四照花竞戏三条术
　　唐
　　丘庶子为
　　为嘉兴人事继母孝有芝生堂下光啓间累官太子右庶子年八十余还乡诏给俸禄之半县令谒之为候门磬折令坐乃拜里胥立庭下既出乃敢坐经县署降马而趋有集六卷王维有送丘为往唐州诗云宛洛有风尘君行多苦辛四愁连汉水百口寄随人槐色隂清昼杨花惹暮春朝端肯相送天子绣衣臣摩诘又送丘为下第诗云怜君不得意况复柳条春为客黄金尽还家白髪新五湖三亩宅万里一归人知尔不能荐羞称献纳臣刘长卿送丘为赴上都诗云帝乡何处是歧路空垂泣楚思愁莫多川程带潮急潮归人不归独向回塘立
　　湖中寄王侍御
　　日日湖水上好登湖上楼终年不向郭过午始梳头尝自爱杯酒得无相献酬小僮能脍鲤少妾事莲舟每有南浦信仍期后月游方春转揺荡孤兴时淹留骢马真傲吏翛然无所求晨趋玊堦下心许沧江流少别如昨日何言经数秋应知方外事独往非悠悠
　　寻西山隠者不遇
　　絶顶一茅茨直下三十里叩闗无僮仆窥室唯案几若非巾柴车应是钓秋水差池不相见黾勉空仰止草色新雨中松声晩窗里及兹契幽絶自足荡心耳虽无賔主意颇得清浄理兴尽方下山何必待之子
　　泛若耶谿
　　结庐若耶里左右若耶水无日不钓鱼有时向城市谿中水流急渡口水流寛每得樵风便往来殊不难一川草长緑四时那得辨短褐衣妻儿余粮及鸡犬日暮鸟雀稀稚子呼牛归住处无邻里柴门独掩扉
　　题田家庐舍
　　春风何时至已緑湖上山湖上春既早田家日不闲沟塍流水处耒耜平芜间薄暮饭牛罢归来还闭闗
　　寻庐山崔征君
　　日高鸡犬静门掩向寒塘夜竹深茅宇秋亭冷石牀住山年已逺服药寿偏长虚弃浮生者相逢益自伤
　　登润州城
　　天末江城晓登临客望迷春潮平岛屿残雨隔虹蜺鸟与孤防逺烟和独树低乡山何处是目断广陵西
　　竹下残雪
　　一防消未尽孤明在竹隂晴光夜转莹寒气晓仍深还对读书牖且闗乘兴心已能依此地终不傍瑶琴
　　送阎校书之越
　　南入剡中路暮云应转微湖边好花照山口细泉飞此地饶古迹世人多忘归经年松雪在永日世情稀芸阁应相望芳时不可违
　　左掖梨花
　　冷艶全欺雪余香乍入衣春风且莫定吹向玉阶飞陆尉士修
　　士修字里未详大厯间为嘉兴尉与顔真卿善顔守湖州士修往来禾霅间多联句诗岘山洼樽之咏士修亦与焉
　　三言拟五杂组与李萼殷佐眀顔真卿袁髙蒋志同作
　　五杂组阛阓间往复还门上闗不得已鬓毛斑
　　三言喜皇甫曽侍御见过南楼翫月同顔真卿陆羽皇甫曾李萼皎然作
　　露欲晞客将醉犹宛转照深意
　　月夜啜茶聨句
　　泛花邀坐客代饮引情言【士修】醒酒宜华席留僧想独园【张荐】不须攀月桂何假树庭萱【李萼】御史秋风劲尚书北斗尊【崔万】流华净肌骨防瀹涤心原【顔真卿】不似春醪醉何辞渌水繁【皎然】素瓷传静夜芳气满闲轩【袁高】
　　夜宴咏灯聨句
　　桂酒牵诗兴兰缸照客情【士修】讵慙珠乗朗不让月轮明【张荐】破暗光初白浮云色转清【顔真卿】带花疑在树比燎欲分庭【皎然】顾已慙微照开帘识近汀【袁高】
　　华阳真逸顾况
