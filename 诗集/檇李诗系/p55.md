<!-- { "loadSidebar": true } -->
　　亦有不义生权门缔葛亦有不义死仓皇自引决彼生如陈尸暴露未就穴彼死亦大惭鬼面犹防甲公生如霜严公死如电掣君恩不敢忘逆焰不可爇至今秋池水冷浸千年血
　　从饶郡东归过采石
　　柳絮飞香风满川鲥鱼价贱不论钱日昏沙市催收网雨落江滩好放船十里一逢留客埠三春半是养花天轻衫白袷危樯底倚看钟山几抹烟
　　送彭观民南归
　　连牀听雨话双归独马愁看向落晖懒不作书乡讯逺淡无回味宦情非穷边客久人偏痩泽国秋深蟹正肥遥忆东山花事尽空将秋泪湿征衣
　　忆饶郡旧游二首
　　隔堤野柳环山寺【湖东即荐福寺】绕岸红妆倚画楼【绕岸皆妓楼】恨不湖中了公事朝朝暮暮住浮洲【浮洲寺名】
　　彭泽鲥鱼雪色螘【彭泽五月馈鲜鱼】余干沙地鼈如鲐【余干琵琶洲有沙鱼鼈】建昌逺饷麻姑酒【建昌酒名麻姑佳甚】快试浮梁御样杯【景徳镇烧御磁必先进数器于太守曰御様杯】
　　黄参政承昊
　　承昊字履素号闇斋洪宪子万厯丙辰进士累官江西参政有闇斋吟稿
　　秋日过语溪小憩吕园即事
　　秋暑名园憩阴浓凉自生影花临砌弄飞翠隔帘明曲沼矜鱼乐深林变鸟声宛然濠濮处尽足惬幽情金郎中丽兼
　　丽兼字双南秀水人万厯丙辰进士授行人天启间擢吏部主事崇祯初陞员外郎中以廉静称初值珰焰先几假归着焚香録以见志有补轩集闲居
　　寂寞南城一草堂新栽桃李渐成行石牀人静春苔长花坞阴浓午梦香溪雨落梅销蜨粉阁风开柳露鸦黄荒园未许追金谷好句还应似辋庄
　　次吴王庙
　　片帆春水泊危廊大帝英灵野店旁壁上宫娥惟黛粉帘前羽衞只风霜苔封古碣青千防鸟飐闲门白一行劒阁已隣祠后主江东犹自忆孙郎
　　彭太仆先生期生
　　期生字观民宗孟次子万厯丙辰进士由部曹守长沙南昌时州郡多立珰祠生不可府藏有羡金数千吏以成规请徉受之三年忧去呼吏还之封识如故癸未冬献贼破江西三郡御史李邦华荐生擢湖西道未赴而甲申难作将誓死闻金陵建号遂莅任以一宝劒系黄縠自随曰此吾毕命物也至江西屡晋太仆卿乙酉金陵破生与督师万元吉为固守计遣二客东归作书与家人诀有妻兮莫望夫子兮莫望父我道固当然忠魂恨无补之语及
　　大兵围贑州六阅月城中食尽生呼长随吏杨大器杜鳯苍头张卿辈托以身后事大器等泣请突围出生不可城陷朝服再拜登章贡台解黄縠自经张卿冯吉詹守道皆从死时丙戌十月四日也大器与友人曾尧防解其缢排墙覆之未几台焚大器等殓骨石函瘗台下识以坠钟明年大器将入广移至万安百嘉村僧舍属尧防守防以待归葬越二年生仲子至江西求之不得又十八年尧防白万安令胡枢赠以资乃负骨归海上人称曾义士云
　　过湖上僧寮覩壁间伯兄题句感懐二人然成咏二首
　　三载重悲废蓼莪不堪萧寺屡经过明湖似亦知人怨故遣寒波着雨多
　　为祝延年礼梵文板舆三竺傍慈云望中萧瑟长堤路愁絶嗁乌绕夕曛
　　刘布衣兊
　　兊字西成海盐人万天间布衣有秕庐稿
　　夏日遣兴
　　竹坞花溪坐卧闲清晖常沐鬓毛间自饶诗思非闗酒小有园林抵住山松管只将髙士传柴门浑似老僧闗不愁永夏销无计日唤游鱼集钓湾
　　过俞鹤故居
　　巷夕风阴扄竹门陡醒人去直消魂楼还旧主登难再手忆当年握尚温緑字晓窗回白眼青尊暮雨断黄昏追寻往梦怜何益转幸诗肠昔细论
　　项秀才利侯
　　利侯字于蕃利賔弟万天间文学有薙余草无患社萍树録诸刻其诗务为组链字字征实甚有备往迹于一篇兼数事于一句者
　　咏布
　　广布含均釡权后宫何独祀蚕先华黄轻浅葵倾藿秀頴包函栗剖氊三寸锄锋仍日削暮春播种早秋搴吐非鲛泪茸疑羽韧等桑皮白睨牋残緼董京资覆体敝綀元道拯挛踡苞跗采撷囊垂槖车轧槌弹弓控弦细宻偶纯被俭枲匀表里损芦缏诸于轻暖推清献赭奇温拒百年火浣冰绡妖服袨驼羢翠锦类裘膻刷经梳发三梭子标鬊飞花一两絟夜雪晓霜侔粟帛文沉武露扞脢肩明衣斋洁宣尼制宅旷桑麻赋里防一尺可缝汉宗室绸缪添线宋宫縁甬中升越来卉服緤锡緰防交阯县义取绵延行久逺名因逺播体安便箕薪翳菓仁藏荚核碾充刍脂液燃蠙贡絮纎殷荐庙袄胖衬铠授寒边啼号挟纩阳回泽闺阃经纶娲补天缝掖士林彰朴素御禈郊禘染青期颐节烈昭恩赉徳备夭乔志草棉
　　卜秀才舜年
　　舜年字孟硕吴江盛泽人入籍嘉兴补弟子员诗学孟东野颇饶别趣字画皆擅名书佳于画而诗又次之眼空气锐介然有难羣之志自牓其庐曰乡人皆恶国士无双里中目为狂生好狎游平康又多与娈童处以故早卒有緑晓斋稿
　　登天平山作
　　来游不倚笻踏踏天平路峰矗万云立壑虚众风赴攀萝陟其巅螺翠盈四顾下有小范茔慷慨发髙慕
　　赠侄倩汤将军
　　昨夜五星攒北斗朝来印系将军肘我家娇客气如虹勇略不数汤国公外家兵书从幼习久矣江东无老熊三吴不比九大镇人民宴乐皆髙枕左薄大海右太湖内冦外倭相应呼时虞冦窟狡于兔更虑倭帆开似鳬至尊拊髀懋简尔爱尔裘带闲且都白面依然儒者象赤心自与常人殊草檄击贼无不可悬得江门太平锁
　　画竹歌寄女郎徐安生
　　世皆画竹槁竹身刀劒纷披难割人我能白地抽灵气导窽批却走鬼神与可一近乡愿子瞻洒洁隣狂狷我笔如椽影空庭须防印罄鹅溪绢当今朱白民前身应是梅道人亦有徐娘子管氏仲姬未曾死徐娘自不凡与我差可拟涓涓翠露罥晨流习习凉飚扶昼起昼起晨流凭笔之茶緑香清琴罢时李廷珪墨薛涛纸隠几含毫走妙思尔姿如冰志如雪磊砢防茸展奇节月明千里扫罡坛红线隠娘传劒诀但愿冩此竹枝叶化作徐夫人之匕首尽杀呉伧不染血
　　春晴山居
　　水满失滩沙林开曳防霞晴来旋晒药雨过急收茶莺坐一身柳蜂归两股花人言无事得多事最山家
　　丹阳道中
　　裘单侠骨寒鞭冷马蹄暮杨柳负西风扫徧丹阳路陈布衣尧徳
　　尧徳字安甫嘉兴布衣任侠肆志视名利如唾家无三日粮而好缓急人自谓与朱郭伍侩鱼为活暇则阖户读书与陶景先卜舜年骆云程诸人结社往还着有小草母死妻与弟相继没萧然一身浪迹江湖间或曳裾王门或涤器酒市或寓兴青楼或栖静梵宇入楚适郡人王维新为光化令读其诗折节焉病作死署中维新收遗稿授梓仍其自命之名曰数茎髭葬孟浩然墓侧
　　襄阳狂士歌赠佘容之
　　襄阳城北有狂士一双白眼空天地爱月频登啸月台分泉每入甘泉寺瑟工羞向王门鼓酒篘只共英雄醉红线牀头拟健儿灌夫眼底犹童穉鱼服陈生人不知臭味何縁一交臂醉我金叵罗赠君狂士歌歌成一笑朱顔酡青蚨向眼奈我何
　　武林包氏园遇仲仲子
　　林花半尘土春巳破三分竹暗鸠催雨松髙鹤唳云飞泉当户落清梵隔溪闻日暮空山里行歌独见君
　　送王友虞还越
　　相好忽相违临岐怨落晖柳将心共折花与泪俱飞未了尊前话重牵马上衣故园千里月有梦寄君归
　　寄懐卜孟硕
　　吴楚江为限悠悠两袂分如何九峯月不共五湖云病久诗无力思多酒易醺夜来贪一睡为有梦随君
　　甘泉寺
　　一线甘泉寺峩眉岭际分藓碑沦鸟篆萝壁走蜗文佛毁金成土僧贫衲是云逺公已千载花雨尚纷纷
　　惜春
　　无情一夜雨漫送春归去野鸟独相怜落花啣上树
　　西湖竹枝词
　　二八娇娃荡桨来西陵渡口采莲回自怜未惯傍人见欲拢船头又教开
　　留别周公美
　　烂溪杨柳青于眼却似周郎顾我时日暮溪边此分手折来都是断肠枝
　　栾塾师景初
　　景初字稚行一字公辂不知何许人自言家本松江屡试不得志来游禾郡陶希廉涵中延为塾师其人磊落不羣为诗豪迈时有出新之句有湘南稿旧水斋集
　　曼词
　　化工失权舆鬼物侮真宰培塿俯泰岱骐骥后驽骀青蚨血痕烂芙蓉土花改龙池聚鱼鼈韭畦郁兰茝日烈豹文渇风死隼翮怠朱顔槁飞蓬雕题饰缯防老蚌泣鱼目古蠧蚀豕亥天翁夜半号掬泪溢沧海
　　二妃祠
　　苍梧山老湘流渇古竹新痕几明灭重瞳玉棺置何许江上红扉祠二女锦瑟声沉调不起小女琵琶老郎鼓鼓瑟凭谁问水濵风吹野花满路春何物情痴遣不去峯头来往女儿神
　　贾太傅祠
　　洛阳少年善哭世忧危震动明天子阊阖晨开绛灌入夜半虚劳谕温防笔下经纶至今在后人丛生此人死洞庭水接潇湘来中流白日常阴雷汉庭吞声迄今日一掬洒入沧溟开英雄学术防须尔媕阿者流安在哉
　　汨罗江
　　鬻熊庙鬼啾啾泣嗣王大醉无醒日秦虎岂无攘袂来楚姬犹绾纎腰立纎腰竞借君王顾小子为欢老夫怖灵宝何堪坐授人不闻鬼恫见天怒天怒无如君梦梦独醒那能偕醉众醒醉都难不复支聊借江鱼收顶踵不散精灵哭到今楚俗无知抛角糉
　　陶布衣匏
　　匏字子白初名字不食秀水人性好洁飘飘有烟霞气能诗文善书与昆山归季思嘉善吴子往读书荻秋庵风月之际狂歌长啸兴趣所极或穷日夜不返其豪致如此年二十而卒遗文散轶诗仅七古七排二首予登其一外见廓园集者有亦道青年难遯世不堪白面向时人啼破夕阳何处鸟身藏緑树几时人惜不得全首録之
　　赠别归季思
　　沙明苔碧两悠悠辜负寒江独自流愁听梅花吹铁笛肯将竹叶尽金瓯霜风猎猎千行泪露草萧萧一去舟雁字不从衡岳断猿声偏向灞陵愁断肠岂为青天落回首空怜黑蹇游孤馆谁能歌白雪片帆应自怨黄牛雨余半夜同吟榻月满三更独倚楼诗思已随残菊悴梦魂独喜大刀头明年灯火黄昏市目断吴云望紫骝漫翁范应宫
　　应宫字君和号雪庐应賔弟后流寓旧京更名迂字漫翁内子姚氏亦能诗有玉鸳阁同咏诗钞及姚没有悼内杂言
　　宿香阴斋有怀
　　彩霞忽散梦悠悠独拥瑶琴弄碧流一夜霜欺青鬓冷芙蓉零落墓门秋
　　石户子范明泰
　　明泰字长康号鸿超亦称觙子应宫侄太学生读书嗜古买宅城东有竒石曰舞蛟盖李唐时物元赵魏公所题也日夕婆娑其下与名流韵士髙僧道者持螯捉麈自以石癖与元章同因搜辑元章行事与诗若文辑米襄阳志林吴门王穉登序之以行其自着诗文亦题曰石户篇
　　送春日舟中望虎丘
　　沽酒枫桥雨乍收湿云无力散春愁急拈蕉叶船头饮欲趂东风看虎丘
　　毕秀才星灿
　　星灿字雨宿嘉兴人万厯间文学有艺余小诗倚帆剰业
　　闲居
　　于世诚无用居闲道亦尊家藏酿酒法自作【阙】　　肝胆谁怜侠图书且率真最堪樱笋熟客至不【阙】
　　陈无功归自楚中
　　千里归来一叶轻烟霞琴劒半纵横试将箧底新诗读尽是潇湘暮雨声
　　别胡继章
　　当筵莫唱渭城歌君亦天涯可奈何今日酒阑歌歇后恐君离思较侬多
　　姚秀才昌谟
　　昌谟字景文号幼海兖之孙万天间文学久不第去而为诗有问居草失传
　　秋日园居
　　平生躭屿壑卜筑傍云根野鸟闲情在残书午梦存竹寒晴作雨林宻昼常昏巷僻无车马藤萝日绕门陈吉士万言
