<!-- { "loadSidebar": true } -->
　　天植字因仲居平湖之乍浦崇祯发酉举人后改名确字潜夫遯迹龙湫山称龙湫山人数十年不入城市一子早丧家奇贫门无三尺童厨无防婢惟白头妇相对闲绩棕鞋秋冬际俟天目僧至偿其值易去又劈竹为器鬻于人往来海涯九峯頽然穷老后复耳聋与人相接无一言久或相视而泣长吏守帅闻其名访之逾垣避去山中粮絶或给以酒米非其人虽饥勿受也作诗不规规于摹拟情思宛转多出蹊径之外又和梅花百咏多以自况尤为清真隽逸得元白之致有蜃园诸刻雪夜泊舟浒墅【以下蜃园集】
　　朔雪沈宵柝江闗泊未安窗虚得疎响舟重压新寒梅落倡楼笛芦垂钓子滩邻航催晓发得共月华看
　　秦溪桞浪
　　髙桞何年树春来拂旧滩雨丝揺夕涨风叶卷晴澜碧送征帆远青迷钓艇寒飞花晩犹急又作白波看
　　清明日长安旅懐
　　节物伤羁思归程计梦中桞揺深禁緑花发故园红邻火分银烛街尘暗玉骢上林春已老为我谢东风
　　游青莲寺
　　香刹从来古春风客到稀溪光平入座竹色冷侵衣地僻鸟无语林深花自飞相过逢胜侣茶话总清机
　　寄题普慈阁为熊王诸君索赋
　　云树为邻锁断桥阑干长日傍烟霄溪流似带窗前抱山色如屏座可邀花满客携莲社酒月明僧聴海门潮秋来拟趁双鸿翼同礼慈容望泬防
　　冒雨寻菊戏简知已
　　冒雨相寻忆骆丞兹游不独古人能芝兰只许来三径裘马遥知谢五陵紫蟹肥时君莫惜青山晴日我还登谁将老圃图秋色添个看花白发僧
　　赋伤郑婴垣冻死【有序】
　　老友婴垣年八十一无妻无子女兼无食性髙傲物不肯干人真介守者冻死雪中殊深悲悼赋此唁之
　　贫居傲性不干人楚楚衣冠逈絶尘昨夜雪中骑蜨去白云堆里一遗民
　　江右魏氷叔枉访赋赠十六韵
　　老病掩衡门髙士访山社肃客疎礼文入座钦风雅怜予久失聪烦君为抒冩遯迹栖名山寻友到荒野髙懐空古人奇文妙天下何幸衰朽翁乃得亲贤者蒿蓬生辉光愚拙何陶冶贫居鲜供给愧不具杯斝时作遵海游胷抱真潇洒观涛带夕舂旭浴初赭海若与山灵不恨知者寡新知乐莫乐分手念风马因歌黄雀行不觉泪盈把
　　庚子秋杪余七旬过柴溪精舍喜金车空谷雪窦天随两禅师偕集分赋
　　谁云七十古来稀白首穷途始觉非漫向匏樽寻世趣喜同莲社领清机名山有道两云衲东海无家一布衣堪笑百年浑似梦不劳生计问渔矶
　　观涛阁酌万定远
　　海浦潮平一镜空石栏樽酒此时同秋生故邑萧条处人在新亭涕泪中山鸟隔林啼晚日江豚狎浪拜西风闻名欲访沧洲客好向鼇矶问钓翁
　　八月十三夜汤山同雪溪诸禅者看月
　　爱尔东峰月宵深叩竹扉林星时隠隠叶露渐辉辉枯坐依僧定无言息客机相看惟有此怜我旧顔非
　　青龙观古墓【有序】
　　青龙观在观山西麓松江僧湛之图改作稍拓其址畚锸咸举铿然有声穷之得古墓焉方下圆上甎长尺余首作虎豹形侧有晋咸和元年八月十五宜侯王作数字中有石板长数尺有镜二瓷鉢一又小似鉢者数枚时崇祯壬申五年五月廿八日距晋已千三百余年宜侯王者史莫可考墓前有道有石门后壁后有二方孔人疑内为窆所初开时闻香甚有藤绕墓中鉢中水然或曰此古人蔵丹之所恨无碑碣可考聊作小诗记其歳月姓氏云
　　千载遗弓锁碧阿新开日月见咸和兰膏已烬灯何在緑玉犹存镜可磨南渡衣冠无故物东来形胜只沧波荒坵好与重封志为尔还吟薤露歌
　　山中访宋尔恒
　　风吹帆影过西城一片浮云岭上晴满地落花春寂寂万松台畔读书声
　　某上人以诗访余山中
　　虎溪无复白莲开羡尔西昆小李才【上人嗜西昆体】欲向山林寻旧好不妨时趁乱云来
　　秋日游晕顶山
　　千古令人笑祖龙岩前空有白云封兹山头角今何处飞作东瀛第一峯
　　春日同社中访林翁于髙宫山【有序】
　　林翁不识名号行第三人皆呼为林三老年八十余结茅山腰终日髙卧大抵老而好静避人自适山下有园多植梅竹青芝尔恒访之皆有诗
　　林翁隠居一茅屋绕屋青山皆骨肉故人在昔识翁顔携我乘春看修竹竹篱蓬户春阴阴苔径松闗锁猿鹿邻翁为予前致辞此翁溪山往来熟有时闲投溪上竿有时闲出陇头牧鸟嗁日暮翁未归相对羣峯翠如簇
　　游髙宫之海会庵
　　彼岸真孤絶何年筑数椽白浮云不断红得日犹先佛冷邻山鬼僧贫种海田乘桴吾亦喜秋色正苍然
　　自金家湾出抵桃花湾而归
　　地险金家口临危欲杖藜熬波无剩土【东有公冶塲俱煮海】栽稻有新畦海味珍沙虎【此地沙最厚故多此】山禽贱野鸡【秋鸟最贵他皆次之】夕阳潮渐落寂寞旧桃谿
　　过独山殿
　　废殿幽凉色孤峯入破櫺烟销蜃气散龙去海云腥屋覆藤阴古畦留菜甲青寂寥谁是伴鸥鸟在沙汀采雨诗【霉天有雨以布盛之味最佳诸名士有采雨诗今因之以下月令诗】
　　茗饮清者事择水乃先务昔人重防泉今则邀天澍时维阏逢月万种欣沾注揺揺青苗风濯濯黄梅雨方幅当中庭俄焉如瀑布檐溜非不可义不取尘汚贮之以素瓷珍之等甘露水性此独真茗理庶可悟
　　竹醉日碧筠轩赋
　　桃李皆艳竹独清红紫皆醉竹独醒此君洵自有奇节胡然此日烦罍瓶罍瓶罄矣竹不改岂其惝怳迷真宰移方易向惘不知当年髙节今安在吾闻种竹无期即移全凭人事与天时若使沈酣终不改青青安得向南枝
　　和中峯大师梅花百咏【选八以下梅花诗】
　　瑶英无树不精神厯惯风霜老更真地僻只怜□玉者天寒应少采香人难医司马消中渴不济莱芜甑里尘无用只怜我与汝年来甘让锦城春
　　西湖处士旧交神千古相知此最真得月总为荒径友栖岩俱是上流人先将素影惊衰鬓不为闲心恼客尘放鹤亭前三百树而今无复故山春
　　澹澹疎疎一种神水边林下看逾真已无蜨翅能怜汝不学桃花解笑人林静尽多闲歳月山空应少别风尘日斜江路归来晩数遍墙头屋角春
　　蟠桃名姓注三神尔亦前身侍玉真一味清虚应近道几畨荣落岂由人宁添白板扉边影肯羡东华道上尘我本梁园旧宾客当年曽识雪中春
　　驿使安能寄远神偶从邨落见来真绨袍未必寒于我白首徒伤老向人自抱孤情成独立岂堪随俗学同尘万家箫鼓千门月谁问空山寂寂春
　　萧然无累是清神深谷如依郑子真调鼎未逢黄阁老临妆不妬汉宫人髙寒只对中宵月解脱何忧万斛尘若问长安旧知已漫劳持赠一枝春
　　一种翛然物外神岂从今日学韬真芝兰社里无前辈鸿雁天边亦故人老去自能躭白业梦来何处着红尘上林琼树知多少怪尔先偷碧海春
　　烟添精爽雪添神腊后年前看始真品格可称天下士娇痴宁学掌中人蹇驴寻处聊乘兴社燕来时已絶尘今日歳华从此改家家门户贴宜春
　　倪教授端
　　端初名涵字惺孩平湖清溪人父醇字钟白着白雪谈柄端家贫父殁与母迁于龙湫山之阴以教授为业喜为诗好客每蓄防酒以供吟友儿辈悉教治农圃有隠者风李潜夫结社海上引惺孩与宋尔恒王青之往来酬和有放蛩集
　　登陈山
　　扶屐盘山磴悠然望不穷海涛斜卷白秋叶远含红西北疮痍病东南赋税空漫言天地大何处老微躬宋秀才咸
　　咸初名斌字二完后字尔恒觉非其别号也平湖乍浦人工举子业好诗读书于陈山潜心易学着有易説李潜夫为作万松台读易图説性倜傥不拘小节工临池笔力遒劲又善奕家贫薄游金陵上湖湘有卜居半山之志不果而卒有觉非草金陵游草忘机杜诗选
　　莫春李因仲携具偕同社过访山斋留宿
　　取意不在远闭此悠然门读书白云午俯仰几席尊泉飞雨声来我友命酒樽相见各一笑天趣洽后昆情真得薄醉礼简有奥论取次选髙石振衣望乾坤须臾日西逝归影驰暮邨越客恋清景半榻恬梦魂中宵妙语黙澹茗生月痕聚散虽固然依依神理存
　　王布衣伟
　　伟字青芝平湖人
　　登陈山访李潜夫
　　頽壁疎櫺古寺荒佛台相傍读书牀沙弥打饼修山供逸士携壶探锦囊一片石根云卧冷万株松影墨痕凉磁瓯饱饫龙泉水问取狞龙鉢底蔵
　　徐太学尔谷
　　尔谷字似之石麒从子石麒殉国报忠寺僧以木柜盛之炎暑中将及一月事定尔谷变服入城载至祖茔具棺殓启柜顔色如生握手没爪须怒张尔谷后以松江事波及死于江宁妻孙氏闻夫死一女在抱弃之赴水死立而不仆一门之内臣死忠子死孝妇死节仆死义呜呼烈矣
　　丙戌夜坐
　　万籁划然起凄凄中夜声钟鸣秋在寺月出雁横城箫鼓当年梦琴书此夕情莫嫌山鬼泣白首尽佳兵
　　赠顔先生
　　萋萋芳草望中迷落尽棠梨水拍堤谁向扁舟怜别客白云相送板桥西
　　倪主事长玗
　　长玗字伯屏平湖人崇祯丙子解元丁丑进士授苏州推官转兵部主事生平博学好古善书法精于制义临文伸纸往往终日危坐不成一字然一艺既就其瑰奇玮丽幽峭奥崛之致直足惊人骇俗上拟周秦非汉唐以下所及也予谓自有明三百年来读书种子无此异才而世之厐眉俗士黄口小儿甫习章句抄袭一二陈言烂语偷取科第便俨然称缙绅矣呜呼如伯屏者其无负乎时文者欤
　　次曺秋岳年兄韵
　　守约安贫贱良朋辱过存吾衰谁与怨疑义幸逢论草上雨珠碎天边月昏坐来更漏转香减酒巵痕五更风雨急惊聴到桃花薄幸迷红浪携宾怯緑莎平畴芳草乱上国美人賖好会浮生仅迟君天外槎徐举人郴臣
　　郴臣字亦于嘉兴人崇祯丙子举人有文名与张溥并主坛坫为人然诺不茍以友朋为性命其诗务为新奇不肯蹈袭亦一时胜流也初受业陆别驾槐眉先生别驾孙渭沺亦执防于其门并有声艺林渊源盖有自矣
　　题吴娘画竹
　　五日为斯画休猜振笔迟湘山无限竹一叶一相思
　　桞枝词
　　水隔南邨渡小桥低头吟处识纎腰欲教嫩緑剪溪水忍向东风折一条
　　谿黙老人钱继章
　　继章字尔斐继登弟崇祯丙子举人孝友力学钩纂甚富晚年筑谿黙园缀石莳花垂老不倦有逸民遗风诗曰雪堂自删集素心慧质几于支许清言矣
　　落叶
　　负薪出南郭危啸上东门丈夫志不死飘泊不足论归来问黄叶积坠无晨昏虽懐剥落感生气归其根
　　谒于忠肃祠
　　杨公湖海一伟人诗心劒气山水因观其精神起落处磊磊洵与古者邻我今谒于并谒此风吹细草如兰芷头颅堕地非偶然自令顽懦低眉死淋漓谁读壁间题唤起隔叶之黄鹂嗟哉诗句是何物枯瓢我欲投深溪南城日光东市血一寸丹诚空切切石人背上纪歳年髙揖松花落如雪【祠为杨修龄先生所葺】
　　元夕饮吴仲圭墓上
　　道人死后氷霜在老梅冩出氷霜怪半枝鳞皴半枝僵山鬼守根尝夜拜琉璃却照梅魂归薜荔为衣女萝带更阑私语孤月前我尔行蔵本一斤斧乌雀不敢辞严冷如君君自爱穿街箫皷渐销歇林气夜清喧不碍素琴乱帙同留连惜兹佳会何时再西窗月没僧晨兴抱瓮却浇墓前菜
　　题家孟岸舫
　　阁以临流胜斜阳亦带寒燕莺人共语竹石水相安坐客惟蒲褥蔵书耻画栏静参淳朴意山好不须观
　　园居风雨澷成二首
