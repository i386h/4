<!-- { "loadSidebar": true } -->
　　三吴若栖苴阴阳易为厄巨浸连数州所恃潴震泽三万六千顷上禀咸池液分流入江海纡回尾闾隔咎徴一以遘昬垫在往昔徒称财赋区时见冻馁迫自非古台骀安得障溟渤伊余菰芦中往往念禹迹经营不可覩遗法惟典籍上下数千年颇欲究沿革常登防稽山俛视梅梁穴宛委玉字书拜颂底定绩慨自江左来遂鲜中上防去矣单郏辈杞忧亦何益今年异雷电发自建寅月雨雪杂乱下陨光轰若磔自兹困重阴霖沥迷晓夕潨潨屋摧霤泛泛庭漂麦然蒿防愈迟捜粟瓶屡竭平生颇放怀至此亦咄咄君防闲斋内青苔上髙壁芳兰凄已萎薋菉蔓难辟风吹龙气坐卧防毒螫水槛指游鱼垂钩即枕席朱弦润无响独坐幽思积渗漉虞蚕桑沮洳病卤舄果实坏自零壶烂谁摘儿童尽咿噢微尰及肘腋吁嗟春已深田父方袯襫捧土作隄防鸣金亟工役桔橰昼夜翻一溃失疆场良苗委长川安问庭且硕谁与致此灾无乃鞭阳石梦想医无闾神超藐姑射置身无爽垲邑邑那可说中心葵藿倾仰望晨曦赤倐瞻蔚蓝天笑咏岸巾帻无何云肤合日影驹过隙愁霖更如晦檐溜渐漰湱水痕缩未寸洊至复数尺耳习鸣垤鹳目送渡海鹘潭底袅花枝林端挂石发舟从桥上来却向屋内歇昨宵狂飚呼挟雨势转剧盘薄迸蛟蜃澎湃跃潮汐若万马犇战惴刷心魄却疑倒天潢转恐翻月窟楼观意飘簸竹树塞路陌风叶乍防防先秋气萧槭炎蒸竟何有裘葛互披借出门展跬歩屡折谢公屐负贩胥怨咨地厚敢不蹐白波浸门限户有不黔突南隣北里间咫尺断请谒传闻堕城闉见说荡窀穸纷纷村民出水病脚跛躄或哀乞升斗或怒肆嚄唶督促须竹楗箕踞久轇轕直入州县内大呌速区画攀号类鼎沸官吏大辟易城外贾客船常时市粟帛众怒争遏籴顷刻胶数舶闻见遂如此恨不假羽翮奋排阊阖升手取阴翳掲拔剑歼雨师顿令众庶怿摄衣登髙楼四望积水白优游羡羣鸥波上自出没际天孤防来茫茫辨吴越海上三神山恍见金银阙民今其为鱼为我语水伯皇矣彼上帝监观一何赫舒惨自有时那能忍捐瘠女实恣洞鲸呿复鼇掷横流杀人民独不畏谴责须防天风暮万里只一碧返余所栖迟欹枕梦超忽巍峩接神人而自谓渊客言言似解嘲且复晓水脉余悉聆其言惊叹有伦脊降割洵非他人事实舛逆缅怀李唐后水利日齮龁五堰隳金城三江变沙碛千桥与百渎茅塞殊可惜况自隄为漕湖流受扼搤诸溪复猥至犇溃势仓卒区区一线川何以当充斥向来徒补苴遣使空络绎娄江泊白茒橇檋将安适及今缓修救寖坏益矛防井税数百万能向水濵索视此利害除奚啻相什伯余悲为此吟岂曰事攟摭用此监门绘异事同哽结畴将呼号声旦暮逹丹掖钜公詧便宜刍荛并财择捄灾自有要无费马与璧治水兼治田施设范先哲茭牧成利薮湔剔须改辙下民敢惮劳其究自安宅缝掖穷巷人当亦手加额
　　赋得亭臯木叶下效栁恽
　　朔风起天末严霜改林柯亭臯夕阳入落叶寒声多正愁长安道复想洞庭波谁念栖迟子劳劳为此歌
　　懐江南梅花絶句
　　朔云边月久天涯孤客今朝底自嗟为向空庭问芳信不禁清梦到梅花
　　馆娃遗构傍巑岏香径萧条玉甃寒闲自寻僧防花去碧山如画倚阑干
　　钱塘清境説西溪映水笼云万树齐梦里移家知向此故人曾许觅幽栖
　　江南寒食落花天满地平铺白玉钱家在鸳鸯湖上住断肠春色自年年
　　顾秀才明杰
　　明杰字越万号渔山平湖人谨厚能文与兄人龙最友爱后乃留心学反致疾卒
　　病起访菊云亭主人捐馆感赋二首
　　蒲团相对十年亲此日园亭物新断岸空墙迷旧雨药炉经巻傍寒尘鹤归华表凄残夜花落桃源失旧春小径羊裘余迹在苔痕重破泪沾巾
　　故人别去夜台清寂寂空堦鸟自鸣倘有灵文膺十赉更无好梦托三生里居黄菊陶元亮城主芙蓉石曼卿病起渔郎重问渡松山流水不胜情
　　陈秀才苞
　　苞字竹墅海盐籍徙居郡城以父愫死于兵弃诸生放浪诗酒工草书有屏山堂诗选
　　七里濑和谢康乐韵
　　客游淹晨昏纵目恣延眺流沫同所险削成岂为峭堕樵猿岸吟唼流渔火曜丹巘夹清源水石互吞啸溯舟骇崩奔过者忌其妙亮移成连情遑惜伯昏诮客星高且悬千载不复钓沦落惟平生绵邈悲同调
　　东行二首
　　兵戈底定日烽燧验残烟委注悬危缆洄湍迅急山容呈窈窕水沸出婵娟极夜不知罢歌呼万笏前日行苍翠里归客思无涯逺悟枇杷树低迷穱麦花江清难变酒水淡却宜茶只此堪浮泛相期理钓车
　　挽孝防巢端明
　　隔岁相逢话苦辛秀眉绿鬓旧纶巾每攀柏树双垂泪偶着荷衣一见人安坐从容知缮性高翔寥廓得闲身少微星堕慙难借翡翠兰苕空自春
　　忆昔追随游璧沼同俦今有几人存披帷心折编三絶渍絮神伤酒一尊弟子篮舆辞白社故侯瓜陇感青门不须更作山阳赋反覆遗箴巳断魂
　　严秀才訔
　　訔字次良平湖人刘令虞章赏其文以女妻之父客死遗产悉让诸昆奉母尽孝未几卒其妇孤苦食贫称竒节云
　　悠然亭
　　终古自悠然空亭一醉眠能通三泖宅直接五湖天送客愁飞絮闻歌识采莲倚阑人老矣长望好林泉【附考在当湖之中上下作石屋状其址据湖之最胜处王弇州有记】
　　磐石道人屠敦增
　　敦增字阆兼平湖人父象美罹难家室流离诸子贫窜增独力学能文见重于时然久困场屋康熙戊午挟防北游久居燕邸忽索僧龛趺坐作偈语投笔而逝与予家有姻戚向同下帷者二年尝自言前身为张文潜又为磐石道人卒至负才不遇郁郁以死哀哉
　　同林子白游沈氏别业复访古笠上人
　　探幽遥指翠微中曲沼横桥一迳通水榭鸟啼留倦客药栏春尽落残红钟声晚动孤村路溪色晴翻小燕风归去正多尘外想故人今在虎溪东
　　寄呉方之
　　江树云连碧水隈离羣懐抱郁难开风尘渐老潘生鬓痛哭谁收贾傅才二月闲愁芳草乱十年清梦故人来亲交是处同沦落短笛凄凄怨落梅
　　周掾史绍宗
　　绍宗字岐阳本姓马氏继于姑遂冒周姓海盐人继母病体不屈伸宗负之行盘旋室中日数百回病以瘳生母居失火宗驰入火排墙负而出少任侠为掾史久之舍去性喜为诗文有岐阳诗钞秋晚宿田父楼
　　田父有逸思筑楼高于桑修竹借于隣古梅防于窓芦花水邨暮秋蟾上东墙夙夜舂早稻梦与晨炊香
　　闻蟋蟀
　　八月风露凉蟋蟀响空廊不入离人耳安知秋夜长愁心对落叶凄韵感微霜独步庭除下徘徊揽素裳呉秀才同云
　　同云字云芝平湖庠生
　　同叶藩台池馆纳凉
　　小阁浮香渚开襟纳晚凉静观鱼乞饵慵听树鸣螀铸劒无良冶携琴有锦囊凝眸抒客抱天地一沧桑沈秀才传弓
　　传弓字武功嘉兴诸生
　　送李斯年闽游
　　何事还家复逺游鸣榔伐鼓发中流才人好带芙蓉劒少妇难防玳瑁楼闽海云山通百越粤江组练壮三秋无诸台上休南望回首乡闗万里愁
　　徐处士无为
　　无为字初隣嘉兴人以好客致贫为时所称查容有诗哭之云疗贫无药病无资嚼蜡生涯死不辞葛帔练裙千载恨忍防四岁此孤儿
　　寄匡公
　　水西开士近何如十月无从得素书不见传言秦吉了空闻致祭鲁爰居竹林常梦朝云湿松阁频邀夜月虚此日尚愁新战伐何年方遂老樵渔
　　张秀才匀
　　匀字宣衡号鹊山秀水诸生年十二作稗史今所传平山冷燕也又为传竒有十眉图长生乐二十种海内梨园争传播之临卒书云赤剥来时赤剥还放开笑口任颠顽还时更不依前路跳过琼楼海上山有鹊山堂集
　　蜡梅
　　雪里横斜蕊半黄竒香暗袭郁金堂絶怜蕚小如圆磬不信枝寒有蜜房折供氷壶垂蜡泪插添云髪映钗梁夀阳新样图宫额破冻先开第一妆
　　过秀才泽充
　　泽充字涵辉号沧谷平湖人庭训之孙紫髯伟躯落拓自放家贫工书嗜酒请书者必置饮酒半援毫或作大书淋漓四壁偶不当意辄狂呼骂座人皆摇手避之更善谈谑词辨风生身后亲故燕集曰今夕使髯在不虞寂寞矣卒之前一日题壁云世中烦热爱薛少府之神游波底清凉了庄漆园之大梦五十二年一脚踢倒岂不快哉
　　宿中竺山房
　　山房当薄暮石壁度微曛溜竹斜通涧悬厓半叠云钟声空外落花气静中分醉后凭高枕寒泉彻夜闻
　　人日冯子近招饮
　　春来不出户彼此一相望小饮期人日轻舟过草堂梅花寒未放竹叶暖生香剪烛论文细鸡声彻野塘
　　报恩塔
　　塔影凌霄汉登临得纵观云开千岫出潮涌大江寒画阁人初起朱门春未残六朝名胜地今古一凭阑
　　寄沈客子
　　别后年华又几更早传洛下有才名趋庭时防鸣琴意倚剑常深懐古情芳草春云驰马地梧桐秋雨读书声相逢把臂思何极樽酒天涯见月明
　　闺中曲
　　妾家江口第三湾夫壻从征在玉闗最恨防防沙上鸟早潮飞去暮飞还
　　朱官生茂昉
　　茂昉字子葆秀水人承父司寇大启荫好结客所居山楼四方名士多宴集其中
　　九日
　　节物惊心感岁华篱边丛菊自开花闗河冷落低残树故国凄凉久种瓜风景已随人世换茱萸犹傍酒杯賖天边鸿雁归飞急客子衣单何处夸
　　马秀才上巘
　　上巘字雪偁号银塘嘉兴县学生有声文社子夀谷康熙壬戌进士着有诗法火传左右编行世吊冢宰徐宝摩公
　　六月霜飞重氷心凛独生简青原可作喋血矢谁争梦已江山改灵还社稷撑千年徐稺庙共仰画溪名【公里名画水】
　　冯秀才元白
　　元白字匏憨平湖庠生有则鸣剰业
　　宫词步过涵辉韵
　　深锁重门不记年那堪帘外月初圆来朝强把新妆试内信无闻唤采莲
　　桃乡布衣李符
　　符字分虎号畊客嘉兴人应徴之曾孙梅里李氏多才符与绳逺良年齐名时号三李善诗词尤工骈体尝游滇遇碧鸡山道士曰子前身庐山行脚僧也后十年当归庐山康熙甲子予在京师分虎亦馆于龚氏往来唱和月举一防同赋者晋江黄虞稷大梁周在浚太原阎若璩寜波万言钱塘洪升嘉兴周篁河中呉雯辽阳佟世思武林王嗣槐同里沈皥日暨我两人也分虎尝自言将老于桃乡属予作诗咏之及丁卯予再入燕分虎已游闽矣已已之正月予泛艇过其家时两岸烧灯溪光如昼因出酒果话旧并以行脚图索题分虎亦题予春山图又言旦晚当再逾仙霞予劝之早为买山之防四更始别未几闻其卒于途次回感故人不无抚巻挥涕云
　　秋夜宿慧建寺见一老僧头白如雪声音如女子异而询之知为沐黔国故宫监也遂叩其遗事为予道之甚悉聴毕怆然故述长句
