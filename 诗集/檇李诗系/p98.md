<!-- { "loadSidebar": true } -->
　　惟则字天真小字僧寳湖州人海盐海门寺僧洪武初徴髙僧赴天界白庵金公首荐之以足疾辞澉川有胡秋碧者善传神尝欲画师像百幅施人画将半而师化俄而日本夷人至见之皆罗拜曰此吾国祖师也安得在此竞以金购之有氷蘗禅师语录曲江钱惟善为之序又有鵶臭吟颂古百二十偈宗门多传之黄鹤山樵王防题其像曰道人自是门户别萝户松窗总竒絶时将无心拈似人笑指寒潭印秋月
　　山居四首
　　林轩飞翠隔黄尘瑶草吹香别是春一巻楞严消白昼从教啼鸟唤逰人
　　坐对蓬莱小朶峰池开五色玉芙蓉静中忽拨瑶琴响清挹湘帘度晚风
　　草堂秋似广寒宫金粟花开碧玉丛坐久不知衣袖冷天香吹散月明中
　　茶罢焚香独坐时铜龙水滴漏声迟夜深欲睡问童子月上梅花第几枝
　　榆城聴角
　　十年游子在天涯一夜秋风又忆家憾杀叶榆城上角晓来吹入小梅花
　　左善世道
　　道字存翁号竺隠崇徳梧桐乡人【今析桐郷】元末出家密印寺住持杭之上天竺洪武三年被召赴京十六年授僧录司左善世二十四年归老尝奉防同全室具庵笺注楞严等经永乐间示寂姚少师撰塔铭
　　天竺三首
　　西湖蜃气作楼防又是一畨风雨来后夜月明秋似水桫罗花向镜中开
　　南涧飞淙杂雨鸣颠风老树作秋声庭前搅碎芭蕉叶添得书窓分外明
　　老树枯藤蔓草纒萧萧独立傲风烟涧池飞下如拳石知有山灵防冷泉
　　寄廷玉隠君
　　晏先生小隠居别来不见十年余何时乗兴扁舟去借阅东斋满架书
　　南山道士张复阳
　　复阳名复以字行号南山平湖齐景乡人宣徳中【郡邑志误入宋人】为朝天宫道士又主余杭洞霄宫正统中居郡城南宫一枝堂性沈静工修链兼善书画士夫雅重之尝着性理图年八十余步履轻防后传尸解去
　　题径山
　　石径萦纡出薜萝诸峯环拱势嵯峩举头便觉天顔近极目还知地界多西北云归髙树影东南潮涌大江波振衣直上青螺顶虫蚀穹碑手自摩
　　阚禅师普明
　　普明字寂照称阙禅师嘉兴人出家嘉善妙常庵后居杭西山每静坐蛇防鸟雀嬉逰于前客至辄纳诸懐以衣覆之一日归妙常语弟子曰待桂枝香我西逰也届期弟子来送明方扫地曰汝不来吾几忘矣遂鸣钟集众作偈而化
　　遗诗
　　生平百拙无能晦迹青松巗畔静如磐石泰山动若轰雷掣电
　　元庵上人徳亨
　　徳亨号元庵景泰间住持秀水天宁寺
　　挽朱渔隠
　　穆溪溪上天连水狂风忽自青苹起晓来烟雨失渔舟不见沧浪浩歌子往来泛此冷鸥盟水底鱼龙亦怆情我来苇杭吊陈迹一声老鹤秋防防
　　秋江禅师文湛
　　文湛字秋江成间海盐天宁寺僧尝与海内髙衲倡和有芦苇亭稿纪逰诗江海羣英集
　　紫阳道院
　　闲向蓬莱顶上行道人相见话长生巗扉半掩云霞色石屋惟闻涧水声隂洞草香春走鹿灵椿花发晓啼莺如何不见辽东鹤千古江城自月明
　　和原本清为大防题竹
　　昨夜夣魂中故人忽相聚今朝看画图江南一枝雨
　　秦淮桥
　　秦淮两岸夕阳明路绕青山客自行六代豪华何处是寒潮空打石头城
　　题画
　　渡口渔家对碧峰柴门半掩落花风钓船日暮不归去闲在江南细雨中
　　题月堂精舎
　　雨后青苔路不分柴门竹里映斜曛松花落尽无人到只有山童扫白云
　　画竹
　　楚天凉雨昼防防秋景寒生落画屏我欲截成双凤管月明吹与海龙聴
　　西湖杂咏
　　宋家宫阙已萧萧满目残阳照野蒿独有两峰青不了至今南北挿云髙
　　送人从军
　　满眼黄云日色寒不堪相送出长安悬知后夜居延月独挽弓矟马上看
　　题画芙蓉
　　江边谁种木芙蓉寂莫芳姿映水红莫怪秋来更多怨年年不得见春风
　　渔家竹枝词
　　阿侬家住太湖边出没烟波二十年不愿郎身做官去愿郎撒网妾摇船
　　云岫僧如元
　　如元萧山史氏子少有室弃之入海盐云岫投坚公披剃防宏法师受具足戒力修净土二十余年山居
　　枝上两三声巧鸟窗前五七片闲云山翁潦倒无筹筭尽把生涯诉与人
　　径山禅师徳珉
　　徳珉字贞伯号石窓又号石庵嘉兴人治初祝髪苏州虎丘后为径山第七十九代禅师躭文证果趺坐而化
　　挽隆空谷
　　讲罢西来最上乗一沤幻灭觉无凭交游已散林间社法印神传海外僧溪院白云闲草座石房秋雨暗松灯空遗灵塔西湖上野树啼猨思不胜
　　送王挥使袭职南还
　　青年较艺谒彤闱衣锦南还倍有辉细雨绿波侵画舫暖风晴日动牙旂花飞楚驿闻莺近春尽湘潭见鴈稀四海只今无战伐到家灯火莫相违
　　雪江和尚明秀
　　明秀字雪江正间僧巨目阔吻靣骨巉巗肖枯木怪石少时即好为诗与孙太白郑少谷方棠陵沈石田诸人善处士朱朴陈鉴结社所谓雪江和尚是也族出海盐王氏祝髪天宁寺晚习定于钱塘胜果山之石门郭公泉侧夜夣陈姓者揖曰西有月岩请观前生所为诗旦乃求之榛莽中果得月岩刻元人诗题曰雪江陈天瑞因怅然有悟着有雪江集其诗清隽新警美不胜收有送王阳明谪官云蛮烟痩马经山驿瘴雨寒鸡梦早朝惊为杰句他如与许平野云渔舟弄春水野屋卧秋云子重归云矮牀地逺坐开巻老鹤天晴鸣近人寳叔寺云林寒巢雀病石峻着花危南国云病起药苖縁迳长行看荷叶近衣香逢童序班云江城踏雪春沽酒山雨篝灯客在门晚坐云山深长日净扫地木落清秋髙卷帘湖上云朱阁卷帘惊燕子画船呼烛照花枝寄胡秋田云江冷水深龙卧月山空树老鹤巢烟皆为时所诵
　　南山别墅
　　了心但书巻梦不混区寰睡起偶得句开门时见山小渠春溜急断雨落花闲日暮闻吹笛樵人隔浦还
　　懐瑞石山人
　　数日西巗雨开门黄叶生空林见虎迹落日断人行野外暮鸦集云边秋磬鸣平生江海上与尔独含情
　　泛舟至桐口
　　路转青邨合山连赤防斜夕阳飞燕子茅屋落桐花晚墅闻孤笛轻舟阁浅沙前峰望不逺林暝欲栖鸦
　　田叟赠朱可麓
　　早起饭牛犊落花春水浑雨中青箬笠溪上白云邨食力古莘野全生今鹿门不知城府外何处有桃源
　　野眺越南诸峯
　　寺门横海屿玉辇旧曾经古道蟠龙势危松肖鹤形越山烟歴歴吴草雨青青欲吊西防客空悲许剑亭
　　许泉亭秋日
　　手把传灯录西岩卧病翁柴闗上野色石壁下秋风嵗月飞鸿外江山落叶中菊花知九日青蕋更丛丛
　　宿归云堂
　　寺前昨日雨水满放生池独往忽乗兴幽寻岂有期夜深月未出秋近竹先知重把茶杯坐云山话所思
　　西岩夏日
　　山盘春雨中笋味殊胜肉数日不窥园南风吹作竹
　　秋兴二首
　　天上美人音信稀平时谁采故山薇长城风髙塞马健梦泽云净神鹰飞东篱野老向花饮南亩长须踏月归四海升平歌击壤何妨卒嵗独柴扉
　　木落闗山嵗莫时风云万里忆京师著书独惜虞卿老懐古犹含庾信悲海郭清砧寒近捣山楼短笛夜深吹江南秋水平如镜只恐无人照鬓丝
　　西阁与勤长老夜坐
　　不出寺门今几载只应坐卧竹西房深云一径松千挺斜日半湖山满牀林杪峯峦晚色净城髙雉堞秋烟苍白头相见话乡曲【勤予乡人也】篝火茶杯入夜长
　　胜果山中懐朱陈二翁
　　西阁暮钟云气隂南山秋色故宫深半岩落日照江雨万里长风吹桂林喜见灯花频入梦病怜物色独闗心青天两夜负明月黄叶思君只自吟
　　上竺次邃庵国老韵
　　半空楼阁倚崔嵬海色霞光万里开惊起头陀扫花去传呼宰相看山来旌幢晓日千峯拥骑从春风疉嶂回不向山僧留玉帯恐教猨鹤也疑猜
　　胜果山中雨懐奉柬金近山先生
　　春雨黯黯芳事防经旬独掩西巗扉花枝欲动寒仍勒燕子初来湿不飞嵗月岂知愁换鬓江山徒有泪沾衣病夫起坐正忆汝混世随声同是非
　　谢孙十六山人恵莼菜
　　山盘一筯湘湖雨路涉江波荷逺将缕缕尚含风露色涓涓犹带水烟香故人千里情何重病肺三年梦亦凉野岸柴门应采摘小舟蓑笠泛沧浪
　　读谢翺传
　　南奔北走家何在七里滩前许剑来厓海夜寒惟月上冬青树老又花开侧身天地聊晞髪怅望江山独把杯一掬当年知已泪秋风洒尽下西防
　　书事
　　竹里虚亭鏁翠防摊书遮眼思依依落霞已受枯桐诮聚雪仍招死草讥桑户雨晴蚕欲茧栁塘风暖燕初飞织成五色寒机锦借问谁能补衮衣
　　春日西邨社防
　　深深竹树转渔沙岂但情真防亦嘉过雨轩牕来燕子禁烟邨落熟梨花郊西宿麦初鸣雉墙下柔桑欲乳鸦闾里颇淳耕读在白头羣从古田家
　　中秋泛湖
　　寺前湖水清如镜不与游人照白头岂独尊前千顷月更怜笛里满湖秋苹花洗琖香堪把荷叶拂衣凉未收此夜潇湘洞庭上放歌谁得坐轻舟
　　中秋泛澉溆湖董萝石许东山朱西邨陈勾溪许九杞孙太白沈紫峡同赋
　　人物百年沧海上钓竿袅袅拂珊瑚前峯吹笛月在水中流放歌秋满湖夜静鱼龙回浦溆天低星宿动菰蒲山川胜槩自今昔天柱洞庭还有无
　　寄九杞先生
　　两句三年报已成杞泉凉月照人清九华芝草髙踪在千里防鸿病眼明野墅柴门香稲熟渔邨江树晚山晴凴谁唤起王摩诘画汝纶巾杜曲行
　　得白泉徐侯书
　　檇李城西从拂袖归防直过钓防西却怜别后无消息忽得书来问杖藜江岸鹧鸪悲暮雨柴门燕子惜春泥海边犹有甘棠树几向花隂忆贵溪
　　賔山驻锡云居
　　满地云山皆幻住此心若了始为僧草茅径仄湏扶杖雾雨堂昬要续灯警露鹤鸣穿壁月弄花猿引挂岩藤闭门细究楞严防镜像年芳未可凭
　　楚江秋晓次石田翁
　　睡起长年报水程江花无数船明汉阳人语舟横渡夏口鸡鸣月近城寂寞阵图诸葛计支离心事杜鹃行却从嵗序悲黄叶一夜湘潭白髪生
　　访夏云山
　　云山老翁住南邨抱病十日不出门留客细倾若下酒遣懐闲弄膝前孙深林四月笋成竹古屋百年槐露根乡曲别来无限意白头相对竟忘言
　　寄勾溪
　　故人久病寒无氊明月弄影箕山泉自搔白髪向天笑开过黄花对雨眠海底瑚不乏树牀头琼琚知有篇栩然昨夜入吾梦握手柴门落日边
　　双节方洲张公二姬
　　缟素沈沈抱所天死心已在剪刀前主家楼上孤灯泪同洒秋风四十年
　　江村为俞隠君画史
　　野鳬相次睡菰蒲客至山瓶踏月沽犹记去年春社防骑牛自写醉归图
　　普贤像阮图
　　灵山独倡久茫然赖有鸾胶续断弦末世无人知此调野花零落象王前
　　扇景为顾杞廷
　　柴门晓色扫苍烟石磵流香洗药泉忆昨南山买茶去桃花小雨过湖船
　　西塘话别
　　忆昨江楼倚月波隔花闻唱竹枝歌十年往事灯前省秋思春愁积渐多
　　玉枢道士金宗周
　　宗周字归儒正徳间嘉兴玉枢院道士遍逰名山归坐楼居寒暑一裘结髪如氊爪如钩或数日不食或并日而食尝有鼻筯下垂雪中趺坐人呼为金仙能出阳神化形至西湖浒遇唐太史荆川与之化席曰我玉枢院中人唐不荅偶登岸入院见一道士坐定身下席为火所灼后倭防至见其入定罗拜而去嘉靖中作诗化去
　　絶句
