<!-- { "loadSidebar": true } -->
　　右涵碧池
　　垒石为梁柱凭谁号彩虹烟云遮不防霄汉步应通涧草寒留碧山花暖衬红此中豪迈气不愧茂陵翁
　　右彩虹桥
　　景泰壬申正月晦日夜梦至僧舍遇一老叟云欲于静处少休予应之曰借来云半榻睡起日三竿觉而枕上足成
　　渐老疎尘事无营身自安借来云半榻睡起日三竿松火鑪头暖风波屋外寒行蔵皆梦里何必问邯郸
　　泊松陵塔寺主僧招晚饭
　　塔院东南湖水长三髙亭下晚风凉鲤鱼吹浪杨花白鸥鸟眠沙杜若香僧喜诗人留共饭客随渔艇泊连樯叮咛黄帽休辞嬾蚤起征帆曙光
　　新秋
　　江涵秋影雁南过凉思催人可奈何林下久知尘事少水边惟爱月明多吴乡鲈美应分鲙楚客衣单自制荷回首沧浪濯缨处髙情慙愧钓鱼蓑
　　春日写懐
　　东风吹雨着轻尘芳草茸茸湿翠裀寒食过来犹自冷海棠开后不多春山中漫忆陶景谷口谁寻郑子真圣代只今恩浩荡东溟不信有穷鳞
　　夜宿大云寺留题竹深处
　　日暮寻幽到竹深竹烟晴锁寺门隂苔荒路絶行人迹月出潭空静者心清供一盂香积饭闲情半榻白云衾留诗已与青山约莫厌频来访道林
　　【附考寺在嘉善东南十八里宋干徳间建】
　　冬日旅中
　　江国冬来十日阴闭门髙卧拥寒衾贫将乞米无顔帖客久思家有越音雪压荒桥行路防山埋老树冻云深百壶安得如渑酒细与梅花説旧心
　　过当湖曹汝器所居【顔曰林溪清趣中有滴翠峯涵谷池诸胜】
　　海邑西偏郡郭东林塘卜筑遂髙风松阴避雨周遭緑花影涵波上下红虚榻扫留吟社客短蓑着伴钓船翁闲居清趣人多有看到君家自不同
　　竹西草堂为曹汝器赋
　　新搆茆堂就竹西渭川千亩共襟期清风扫榻秋来早苍雪团隂月到迟挿棘毎遮东面笋脱巾还挂北边枝寻君记得曽留宿日出三竿尚不知
　　阅琐尾日记
　　曽供笔砚侍君王九死艰虞不敢忘痛哭衰麻终此老追亡蹑屩忽如狂有山到处薇皆緑无邑归来菊更黄琐尾一编聊自述猿啼鸦啸防人肠
　　竹树白头公小画
　　翠滴疎篁露凉生落木风能知嵗寒意独有白头公
　　题竹
　　直节従来瘦虚心本自清凉风屋头起叶叶是秋声
　　秋萤
　　寒光一防映松萝零落西风恨更多莫向波间照秋影满溪凉雨颤新荷
　　立春
　　萧条书剑客边身望望归期过立春官栁渐黄梅已白东风应笑未归人
　　题画二首
　　卢橘垂黄雨满枝山禽饱啄巳多时那知嵗晏空林里竹实萧条凤亦饥
　　右枇杷山鸟
　　老去年来两鬓秋半因诗债半闲愁不知野鸟縁何事也向西风叹白头
　　右杨栁白头公
　　秋蜨
　　粉褪香消力渐微多情犹自舞斜晖野花篱落西风冷不比春园得意飞
　　张县丞礼
　　礼字用和海盐人宣正间以掾起为上饶县丞辞任有作
　　宦海茫茫我独醒乞恩归去一心寜养情赖有书蔵箧遣兴还须酒满瓶陶令清风存菊径右军髙致出兰亭故园旧业依然在坐对青山读道经
　　张封君翥
　　翥字九臯号晚香海盐人教二子寛寜皆仕于朝与乡老结社赋诗吟眺游赏有香山洛下之风寄许竹窗兼柬杨熙春
　　回首秦溪忆旧游江城寂寞月空留东轩漫误延徐榻西郭虚乗访戴舟梦里青山人未逺镜中华发嵗如流秋风不见南来雁烟树苍茫动别愁
　　莫布衣蔵
　　蔵字用行号素轩海盐人宣正间布衣工诗文及真草篆隶八分诸体及镌古印章绘花木禽虫水仙皆可爱亲病刲股疗之年五十八遘疾占一诗有三迳菊松秋寂寂一庭风月夜沈沈之句吟巳即逝着有佩觿稿咏史诗素轩稿皆失传唯英华载秋日一诗又有送郑东谷之广东诗云津头贳酒桐花落马首看山茘子垂句尤警
　　秋日书懐寄崔总戎
　　河桥一别栁初垂又见黄花满故篱落日江楼王粲赋秋风茅屋杜陵诗闗山有望天皆树嵗月无情鬓欲丝见説东南烽火静辕门可是晏眠时
　　沈员外淳
　　淳字惟厚号拙庵嘉兴人性纯朴不妄言笑为弟子时室有妖淫不能乱宣徳巳酉举乡荐正统丙辰成进士歴吏部员外郎卒年八十七张方洲称其孝恭和厚不下古人有拙庵集
　　送胡防议致仕
　　封书遥奏五云间诏许悬车万里还忧国不知双髩改归田且喜一身闲兰舟坐钓鸥分月茅屋钩帘雨满山自此总无轩冕梦烟霞长防旧柴闗
　　闲居
　　天上抽簮万里回秋风黄菊满篱开翟公不复为廷尉辜负交知日往来
　　诸秀才斆
　　斆字学文秀水人宣正间茂才以子偁赠佥事送亨上人领荐之京
　　清时膺荐谒承明犯晓袈裟出化城空界鹤随行锡逺大江龙引法舟轻天官讲道飞花雨禁路趋朝逐佩声宠遇归来知有日暂违香室话无生
　　唐太医璵
　　璵字宗鲁郡人宣正间太医吏目
　　武当五龙宫
　　五龙居处有仙宫一迳苍苔万壑松风飐疎帘揺翡翠云开絶壁烂芙蓉忽闻鸡犬知何处尚隔烟岚有几重昨夜道人行雨遍满庭凉月露华浓
　　谢御史文昌
　　文昌号东山秀水人善楷书宣正间以赀进官至御史郡志误入洪武荐举
　　题画
　　少年为客老应还乡语依然髩已斑童子莫嫌停马久眼前都是旧家山
　　贺秀才麟
　　麟字文征号南溪嘉兴人宣正间文学
　　石门夜泊
　　驿路迢迢送夕阳石门湾共泊连樯买鱼人唤溪边棹乞米僧归竹下房枫叶经霜多自落罗衣临水不胜凉且沽尊酒浇离思明日看山认故乡
　　金都事景辉
　　景辉字养晦邑里未详见英华宣天间官中府都事尝见知于郭定襄有呈郭诗二十韵
　　和黄太守衡夫韵
　　金仙楼上遇杨凝倚遍阑干十二层石上毎看翻贝叶花间遥聴啭迦陵也堪呼酒酬佳节未暇留衣谢主僧回首溪桥天已暝一弯新月映寒藤
　　岑学究琬
　　琬字公琬号雪崖余姚人宣正间学究流寓秀水凡郡中庆吊诗文皆出其手为吕公懿所知馆谷于雁湖陶氏穆溪朱氏终老焉
　　同朱孟寛陶伯铉陈竹隣泛舟雁湖得巵字
　　羣公春防日一櫂夕阳时山色侵衣袂波光漾酒巵游情黄鸟唤心事白鸥知覔句篷窗下杨花拂钓丝【附考府城北由杉青闸出王江泾东为闻湖西为雁湖】
　　朱鱼
　　荇沼芳溪锦鬛香依稀相见午桥荘红莲落瓣冲风出似与游鱼较短长
　　崔指挥端
　　端字惟正海盐世袭指挥使善词翰及骑射器识不羣尝従都督徐恭征邓叶二冦擒其渠魁景泰中贡倭索攘亦多防防之绩云
　　挽虞舜臣举人
　　擢桂年来志已酬看花有路独淹留多才共惜归黄壤力学争怜赋玉楼月冷芸窗闲旧业云迷荒冢起新愁君亲未报伤心死潮打孤城泪欲流
　　莫布衣遯
　　遯字用嘉蔵之弟
　　过故人旧居
　　幽居寂寂掩柴扉碧草寒烟锁翠防前度故人缄恨老旧家燕子傍谁飞鸟啼深院伤秋雨花落空堦防藓衣回首不堪嗟往事夕阳城下影霏霏
　　刁铦
　　铦字公鋭号静庵以下四人俱海盐宣天间人见武原集
　　题留耕堂
　　夜雨荆花田氏宅秋风草蔓习家园何如堂上留耕者万事无心隠荜门
　　张纲
　　纲字用常号巢门
　　题翁秉彞得耕中趣卷
　　百亩生涯屋数椽比来甘分隠林泉寒鸡日暖桑间社小犊烟生谷口田緑水平畴三月雨黄云香稻九秋天优游自得隆中趣诗酒忘懐二十年
　　张
　　字景容
　　哭内
　　破镜难圎对影长九秋兰菊易荒凉只应儿女伤心泪滴作萧郎两髩霜
　　沈寜
　　寜字致逺号楳泉
　　张绣衣见访
　　老来多病困衡茅坐对青山叹寂寥轩骑有情过僻地林泉无酒燕清宵松边拂石和云坐竹里烹泉扫叶烧为喜故人能逺念肯将青眼顾渔樵
　　张佥事昊
　　昊字景升里居未详官按察司佥事宣天间人江湖胜览
　　多君年少异凡流辞却灯窗入胜游万里闗河穷禹迹归来同看冷红秋
　　许医官信
　　信字彦孚医官里居未详宣天间人
　　赴海寜崔指挥相邀马上赋此
　　红缨白马紫丝缰路出山城踏晓霜潮涌沧溟声飒沓日升旸谷影防茫青烟矮屋烧鹾灶白日长隄捍海塘笑问侯家何处是辕门细栁两三行
　　孙阴阳防
　　防字文着号雪轩隂阳官里居未详宣天间人病起寄丁慕松
　　病余扶下读书楼寂寞懐人不防愁十载功名双短鬓百年身世一浮沤青山古寺疎钟晚红叶孤邨急杵秋早晚牀头新酒熟莫辞来此共淹留
　　严鼎
　　鼎字用龢号新斋以下七人皆宣天间人爵里莫考见英华
　　壶春丹房
　　火能调内錬功醉吟时觉动春风安期早晚如相遇试问蓬莱路可通
　　张玉
　　玉字廷执号南窗
　　偶成
　　活水流花去浓云挟雨过故人不可见春色已无多燕子营新垒鱼儿戏浅波静观应有感飞动奈渠何江渊
　　渊字孔殷号梅谷
　　寄道防王以正
　　玉虗仙府久栖迟风景悠然事事宜满洞緑烟啼鸟处隔帘红雨落花时丹成药灶云常防曲奏霓裳鹤自随我欲辞家息尘鞅共寻松坞采灵芝









　　檇李诗系卷八
　　钦定四库全书
　　檇李诗系卷九
　　平湖沈季友编
　　明
　　菊庄处士陈昌
　　昌字颖昌号菊庄平湖人我郡自清江防隠后风雅衰落二陈二李之余无闻焉至正统天顺间而始盛一时如陈菊庄外嘉兴有姚谷庵海盐有张方洲嘉善有周桐邨皆卓然大家也菊庄我里先哲才思藻丽长于七言沈石窗兄弟目为畏友着有菊庄集惜其不传仅从檇李英华录若干首窥其一斑已足俯视流辈予辑是编遍捜遗稿大抵所传者多科目中人至于恨人畸士山夫野叟半就湮没数年来悉力采之一以表微为务古人云非作之难传之难信乎
　　奉谢杨同府惠笺
　　九龙暖吐沈香水洗出金盆雪花纸半防纎尘不敢汚分明只隔珠宫里冯夷南来骑大鹏倒握雷斧驱雷丁夜深偷入娑碣窟琤琤斵碎玻璃氷初疑鲛绡脱机杼又疑白茧离霜杵一幅开来一幅新压倒寻常千万楮东倭玉版不足称西蜀薛涛空有名连城价重人莫识千金抵换犹嫌轻伊昔黄门蔡伦造鱼网麻头尽称好迩来四万八千秋流落人间为至寳至寳原来不易逢君侯得自波斯中一朝分赐到茅屋隂厓便觉春融融从此光芒动星斗搀抢乱落旄头吼欲修五鳯文明楼不是公输运斤手况今作者多如云腾蛟起鳯何纷纷只须题遍新诗句一束相思寄与君
　　江湖胜览
　　笔牀茶灶寄生涯来往烟波到处家帆影拂云过九泽猿声啼月下三巴黄陵庙古多春草白帝城空有暮鸦寂寞不须伤往事且沽尊酒洗梨花
　　送魏汝贤之辽阳三首
　　海天东去是髙丽若説辽阳更向西马谷春流和雪冻龙城秋艸拂云齐千家疎雨无砧杵万垒寒风有鼓鼙却叹浮生江海客百年几处聴晨鸡
　　晚风立马望中原遥隔齐州九点烟部落已非秦日月幅犹是汉山川铜驼荆棘埋荒土金雁蘼芜接大田千古兴亡一尊酒莫将往事问苍天
　　滦河日日北风多嵗晩犹乘一传过土窟人家低似垤壁门军垒小于窝避人饥防偷红粟呼伴鸣鸿下绿莎此去龙沙城畔宿相思其奈故人何
　　题戎王出猎图
　　寒到榆闗草木凋沙场射猎拥天骄绒縧背日翻金鹘羽箭穿云落皂雕得隽未颁红匼匝割鲜且进紫葡萄阏氏醉倒穹庐底回首长城月正髙
