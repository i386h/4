<!-- { "loadSidebar": true } -->
　　恂字仲孚崇德人元统间三领浙元歴平江教授至正甲申至元癸巳皆入闱校士学士张翥御史刘彦博荐入翰林不就尝居千金梧桐二乡后复卜居郡之西溪耕桑自乐自号环中老人迨明洪武初礼部主事刘庸举吉安余铨髙邮张长年及恂皆明经老儒达于治体可备顾问遣使召至京时年八十余上见之大悦命爲文华殿大学士以老疾辞谕曰朕以卿年髙德劭故授此职烦辅导东宫耳免卿早朝日晏而入不尔当从卿志恂复固辞遂赐敕放还与贝清江程栁庄结社讲道学者称西溪先生爲人慎重不可狎而学与行名天下少尝受易于临川吴草庐着大易传义诗文有西溪漫稿
　　龙眼池【考见题咏】
　　寳地多竒迹双池凿龙眼秋光涵逺空寒波应灵响隂云翳或结夜月晴更朗对此长湛然虚心自萧爽
　　题吴仲圭平逺图
　　苍山遥遥几千里緑树参差碧烟起双帆忽从江上归影落斜阳湿秋水林隂苍莽鸟不飞石径蹭蹬行人稀松根似可防茆屋沙尾亦足容渔矶我曽西游倚江阁极目长空入寥廓好山不肯过江来恨不乘风跨黄鹤吴君画手当代无落笔何年成此图安能着我岩壑底相觅老樵寻钓徒
　　次韵赠李焕章
　　辍棹清谿曲题诗画阁幽晴云松上过暗水竹间流把劔时惊鹤持杯不鸥出门尘满眼于此且淹畱
　　次竹林先生中秋玩月作三首
　　昔年爲作蟾宫客曾向宫中看月轮万丈光县金粟树三更影落绛河津生憎老兎深爲窟却笑仙娥不嫁人回首归来旧尘世满天风露一吟身
　　数年不对中秋月月色依然不负秋嬾问仙人修玉树且陪帝子上琼楼斗牛低绕天枢转河汉斜横左界流却望蓬莱宫阙逺几随清影重回头
　　浪説今宵明月好干戈满地几人看惟余院落清尊赏忍照沙塲白骨寒采笔冩残思缚兎玊笙吹罢拟乗鸾知君此防非忘世只爲良辰一笑难
　　除夕
　　绛蜡髙烧爆竹鸣羣儿奔走喜还惊老夫识得春来惯自伴梅花睡到明
　　赵彦微画二首
　　昔在苕花谿上住绕溪山色满高楼别来十载看图画山自青青我白头
　　吴兴孙子多才俊曾把文章动九关归到江南尘满眼忍将情思冩青山
　　盛叔章画
　　烟湿空林翠霭飘渚花汀艸共萧萧仙家应在云深处只许人来到石桥
　　王纶
　　纶字爵无攷铁网瑚有嘉兴王纶题梅道人画菜一絶郡志载其栁桥渔唱诗而景德倡和纶亦与焉固当时一诗人也
　　水深叹
　　至正十年夏四月戊戌吉皇帝诏四方夙夜靡暇逸兴利与除害守令宜怵怵江南水深荡租税无所出官府议除豁生民务存恤松江素污下川陌流汩汩惜哉郡太守民情固沉匿茫茫修竹乡卑湿难具述只如来字围积涝恒数尺归附八十年未始睹颖栗胡爲吝一言岁縻六百石省宪虽至明蔽隐不容诘呜呼皇天后土皆白日何独使我寘此幽暗室有食不令充我饥有药那得疗我疾皂胥自此从隳突妻子何时免啾唧繄太守兮民之父母盍自省兮尔俸尔秩纵然民命不尔忧奚爲王言弃如嫉九重阊阖虽深宻民瘼民寃极纎悉尔居郡县亲目击忍听咨嗟起蓬荜巨泖崩隄滙爲一雨不崇朝先泛溢荒蒲衰苇风瑟瑟尔亦何难究其寔掊民聚敛非仁术财聚民离果谁失欺君不容诛戕民有常律我民一何苦尔见一何执君恩寛厚难再得再拜仰天长太息
　　栁桥渔唱二首【考见题咏】
　　杨栁青白鸥不来烟水昬落日乗风放船去顚倒醉眼包乾坤君不闻西家急科籴东家重筑城越上良田无主寻我渔歌发兮君尔听黄金何似一丝轻
　　杨栁黄秋风一夜芦花乡渔钓静忘周日月公卿不换汉桐江君不闻大官呼领兵小官亦戎行天涯歳月多风霜我渔载歌兮情慨慷鉴湖容借贺生狂
　　常山长真
　　真字爵无考徐一防于洪武十二年有祭宣公书院山长常先生文诗见至正倡和集又于金兰集中得七律一首题曰南宫常真
　　题徐良夫遂幽轩
　　万山深处着柴门窗下流泉屋后邨秪借耕渔资活计不萦声利竞晨昬松隂欝翠林藏雨桂子飞香月满轩世事无劳相问及唫余还共倒芳樽
　　周山长致尧
　　致尧字焕丈初名棐先世来自四明居崇德州石门镇致尧生极颖异读书一二过不遗尝爲宣公书院山长明洪武初与荐辟不就归隐梨林着有石门集淮海秦约序之称其诗不事雕饰特以雅致爲佳云
　　述懐
　　平居逺尘市畏触忧患端矧兹值多故而敢怀自安寄身途旅中戚戚苦饥寒爲生耻无庸缉遗守防官虽云匪多秩所职期可观顾非周圆噐执事仍独难蹇予亦何爲俛仰徒长叹
　　修禊日偕曹广文七人游南湖赋得裴休旧业休字公美舍宅为寺今真如寺是也
　　幽赏殊未穷扬舲济南湖载瞻裴公宇萧条乃禅居缅思太和季秩班百僚初晩懐超俗縁息心究空虚歳月既云迈世事亦已徂峩峩清晖堂遗构委榛芜斯人不可作慨伤独在予
　　甲辰九日东墖登髙分得竝字
　　东徃有高墖名与福城竝九日陪诸贤登临期絶顶秋深木叶落不觉天地迥凉飃洒林霏咫尺衣裳冷玊田好开懐何止供香茗幽轩赏佳菊竟夕忘酩酊昔人昼游此衣锦宁尚褧寥寥千戴间视若空华等清境素情惬尘心未全屛感彼兴我懐钩诗记深省
　　夏夜宿流虹寺有感
　　驰骛竟朝莫似縁饥冻迫如何百年间区区爲形役世途寡相知腼顔徒自饰所获既非宝所防良可惜生理固艸艸进退量我力岂乏希世荣前车已当阨流光急奔马素业纷防织大道卒未闻怛焉増内惕
　　【附考寺在府治东北二百歩宋孝宗生于丞防后改爲兴圣寺御书流虹圣地今废爲嘉兴县学】
　　雨夜感懐二首
　　卧闻窗间雨潇飒夜将深转对壁上灯依防照孤衾抚兹凄絶况感迟暮心早起视明镜白髪应满簪揽衣起中夜感叹成啸歌百年事形骸所得良不多生理既茫昧动静虞网罗归哉南山陲石田防松柯
　　题俞仲刚山水
　　我昔四明寻隠者着屐逺过玉几山岩扉苔迳转森邃结窝乃在云松间松间回风荡空影水流花开春日永苎服凉深团扇开好鸟飞来意俱静为觅渔梁白沙步因识樵人弈棋处扁舟暝泊碧溪隂沿月长歌下山去束带十年事朝谒鹤怨猿惊总凄切草堂晴昼玩新图三叹令人愁欲絶
　　西谿访鲍先生
　　谿上斋居好幽偏事不侵桑麻存晚计图史乐初心岸帻幽窗晚移牀緑树隂卜隣何待老从此数相寻
　　送崇徳州夏同知
　　慷慨持征节雄谈思战尘有生皆帝力无地不王臣为国丹心在论功白髪新他年忠义传端合继前人
　　次石监征韵
　　忆子临东海征防防日回鼍鸣津鼓合蜃起石楼开官酒应深酌春衣或未裁题诗记游歴时寄到蓬莱
　　寄道士胡尚悳
　　緑草丰茸碧树斜清凉琳馆即仙家养生不饵千金药对客时分五色瓜池上雨来飞赤鲤林间月出见金防顾予顔色浑如雪曽记松西汲井花
　　寄沂阳刘廷镇贠外
　　故人相与最从容尚忆论诗向夜中白首无家十年别青山何处一尊同梦回孤馆镫前雨目断西风塞外鸿谁识离懐愁絶处野亭依旧穆陵东
　　吴中
　　两岸春云暗栁条满篷风雨过枫桥空怜越絶溪山好且聴吴趋巷陌遥官舍晚凉飞燕子水乡人静卖鱼苗谁家白晳佳公子賸把黄金买阿娇
　　登崇徳州城有感
　　溪上孤城百雉余城门犹自防储胥灞陵空宿将军骑范叔应随使者车鸡犬萧条兵过后渔樵散漫市休初老年触事多成感闲向芭蕉叶上书
　　寄舎弟鼎
　　生计依人转寂寥别来心事向谁消镜中华髪随年改谿上青山入梦遥对酒便思归白社将书不敢寄洪乔越情吴思浑无赖独寄江楼送暮潮
　　临平道中寄京师诸友
　　云外羣山绾翠螺马蹄长是客中过闗河树色秋光近驿路蝉声晚更多千古心期空皓首百年人事等沧波自慙薄劣频趋走防度因风想玊珂
　　春日雨中漫成次韵
　　十日春泥懒入城满湖风雨未开晴草堂欲补宁忘陋沙鸟频来莫漫惊桥外栁条随意緑坐间苔色傍人生缘知花事浑能防好买芳尊对客倾
　　寄刘孝章经歴
　　意气倾人记昔年东风飞盖日翩翩花明古戍春停骑月上清江夜放船老去交游谁更健乱来踪迹总堪怜山光水色浑无赖却数冥鸿野外天
　　次韵送陈寿大之湖州
　　识君虽早送君迟却愧相看在乱离十口一家无别业此身何日是闲时青山满路春船酒白日空江客枕诗我有好懐谁得共鸥波千顷雨丝丝
　　蒋氏小瀛洲【并引】
　　渔石先生营室云塘之间水竹蓊翳幽偏絶尘读书养道致足乐也杨铁史顔之曰小瀛洲至正壬寅秋七月予曽一至其处迄今九年所矣适晤其令子文质知先生无恙为赋一首奉呈
　　茫茫人海小瀛洲灵艸丰茸碧树幽底用风轮通弱水时逢云袂下浮丘天隂图画龙鳞湿月下吹箫鹤背秋我亦平生有仙骨归来同作采真游
　　寄吴兴张别驾
　　鸳鸯飞去潦波平曾聴骊歌忆送行南浦移舟官树緑野亭酌酒晚风晴异乡春近多新梦逺使书回足旧情欲识懐君无限意满庭芳树乱啼莺
　　西津夜泊
　　孤防夜落石桥西桥外青山入防稽卧聴海潮吹地转起看江月向人低一春衰谢怜皮骨万国艰虞厌鼓鼙何处客船歌水调令人归思益凄迷
　　次韵顾玉山寄张子润
　　险宦何殊阚九渊且将萧散事余年风前白苎裁春服花外青藜挂酒钱圣世敢云轻绂冕野人端合老林泉养生况有封囊药坐聴流莺手自圆
　　次韵顾玉山见寄
　　郭外茅堂隐者居竹寒沙碧映窗虚畬田黍熟盈尊酒溪女船回满匕鱼别业定行中使画佳儿亦拜抚军除百年人世多驰逐玉麈清风独晏如
　　春日偕玉山泛舟平家湖访石仲徳次韵
　　湖上春光生緑波湖头栁色似新鹅已知出郭尘喧少更喜临流乐事多穏坐兰舟胜上马新裁苎服不须罗茆堂只隔东西瀼随意相从载酒过
　　谢刘经歴惠厯
　　鳯厯新颁自九天故人相寄感相怜极知帝德符三统共喜春王正八埏海舶逺归占上日野夫多病惜流年老妻不解归来意数问临官在几篇
　　琦元璞所藏赵子昂马图
　　进驭归来日未西落花芳草满池泥也知枥上无凡马牵过天闲不肻嘶
　　苎邨
　　鳬雁人家春水多淡烟疎雨暗渔蓑分明记得南塘路船尾吹来白苎歌
　　【附考嘉兴城南一里有白苎乡】
　　卓教授成大
　　成大字噐之其先闽人知平江吴县值宋亡遂畱居嘉兴之甓溪【后析嘉善】迨成大四世矣至正中爲府学教授尝创荔轩以寓思乡之意徐一防爲记而传之
　　荔轩
　　进不得看长安花退不得擘家山茘先人之言何其悲援笔聊题此轩记
　　鲜于典簿枢
