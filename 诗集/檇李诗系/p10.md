<!-- { "loadSidebar": true } -->
　　祗因吴士季千载仰公神欲借驱痁术来临刻木人【附考庙旧属郡境后析桐乡在皂林镇吴士季为吴兴令病痁遣人就此乞驱鬼遂梦一骑缚小鬼去即愈宋志淮海王有三子皆有功于民因祀为土谷神皂林为大龙翔为二炉镇为三云】
　　杨姑庙
　　孝德襄陵久天然与众殊生男不能养应合愧杨姑【附考庙在嘉兴县西宋杨孝女躬耕养亲乡人祠之】
　　徐偃王庙
　　王有岐夷德千年貌亦存我懐三刺史谁是后来孙【附考庙在郡西北二十里偃王逃之防稽遗庙在焉旁有坟属秀水】
　　曹史君祠
　　一笑淮兵却功成未易论岂惭顔刺史诗酒在平原【附考祠在府治西北祀吴越时牧守曹信及其子珪珪为嘉兴都将守城以拒淮人民懐其德立祠祀之】
　　髙史君祠
　　一暝移藩日邦人昔被恩步兵碑尚在功业敢经纶【附考祠在嘉兴治北三十六里嘉善治西北十里史君逸其名晋建武中为嘉兴监屯校尉镇静其民终于此立祠祀之梁步兵校尉刘续之为记】
　　寥阳殿
　　人归天上去空识旧衣冠秘录藏金匮清风满殿寒【附考殿在秀水有葛洪书碑后为郡幕解九臯取去】
　　霍将军庙
　　弼汉功非浅谗夫可奈何海神今亦畏安敢布风波【附考庙在郡城东南二十七里石佛寺旁祀汉霍光三吴滨海皆有祠又平湖亦有庙另见题咏】
　　读书堆【一作唐訽诗】
　　平林标大道曽是野王居往事将谁语凄凉六代余【附考嘉兴县东六里有顾节墩平湖东泖上有顾书堵俱野王读书处也野王居在顾亭林旧属海盐境后晋天福庚子亭林寳云寺壊于水僧梦二靑衣来云梁侍郎至俄一人紫衣金鱼仪状秀整曰此吾故宅汝建寺立像吾当防之有水际古碑可据也明日获碑字皆磨灭惟存数字云寺南髙基顾野王曽于此脩舆地志云】
　　简斋
　　诗老追唐句闲居筑简斋芙蓉寒浦外红落感秋懐【附考斋为陈与义所筑旧属郡境后析桐乡在青镇广福院后芙蓉浦上又有南轩三友亭诸胜后赵子昻作古篆顔曰简斋读书处】
　　陈贤良隠居
　　发策名犹在回头事已非池塘春草緑空忆谢公归【附考嘉兴治东北一里为舜俞宅崇宁三年其孙舍基为漏泽寺其隠居在清风泾析属嘉善即宋史所载白牛邨别业也】
　　徐长者园
　　丹砂犹未就白髪忽成翁却有怜春意裁花向此中【附考园在嘉兴长者宋人学道年八十治圃栽花老于此】
　　赵老园
　　藏书几万卷归老此林泉不为寻莼鲙于公亦有贤【附考园在郡城西三里景德寺后析属秀水乃宋致政殿丞赵公归隠藏书之处公名衮字希甫陈舜俞题曰赵老园】
　　施墓
　　苍苔侵壊道晚雀散空林莫问人贤否浮生一古今【附考墓在嘉兴治东二十里图经云齐长沙王府长史施脩琳墓】
　　卫墓
　　惆怅黎阳客飘流浙水滨定忘空腹恨知是赤心人【附考墓在嘉兴治西南图经云卫大夫洪演墓也卫懿公为狄人所灭食其肉惟肝在地演剖已腹而内焉】
　　刘伶墓
　　荷锸从吾后叮咛死便埋人皆讥嗜酒我独爱忘怀【附考墓在府城东二十七里胥山下俗呼金伶墓盖避吴越王讳也属嘉兴又胥山有荷锸翁墓】
　　严忌墓
　　有子如君少终縁叛国亡冢前无后嗣切勿怨张汤【附考墓在郡城西北二十七里新城镇属秀水子助塟由拳在天宁寺后俗呼后严墩盖以忌为前严助为后严也】
　　朱买臣墓
　　世事春风转荣枯一梦间绣衣人不见孤冢旧家山【附考墓在郡城东三里东塔寺中】
　　周都官墓
　　不识君名字应难问子孙一丘浮水际神怪欲谁论【附考墓在秀水治西北水中旱不加髙潦不加没今尚存】
　　苏小小墓
　　泉下骨应朽幽魂独未消几畨清夜月孤影度南桥【附考墓在嘉兴治西南六十步有片石在通判防曰苏小小墓南有贤娼巷寰宇记云墓髙三丈有大井在其侧旧生双桃于上方舆胜覧亦云】
　　羞墓
　　伤哉负薪子五十始登朝空使埋羞处山花复采樵【附考墓在郡城北十八里买臣妻处又曰羞泾又作楸泾】
　　木纹观音
　　双瞳分日月眉际一星悬照见人间苦三辰不在天【附考唐咸通间郡中有木在水济人遇浄则浮逢羶则沉人知其异取镌观音像才毕面目手指皆有光彩人称木纹观音又作目纹初在五防院后以兵火移精严寺东庑绍兴十一年邦人祷旸重新其宇先是郡守曽侯曽梦白衣人曰我当此方致雨奈面目不浄三十里无所见不能与众圣防明日诘之果匠者用鸡子牛胶调粉故尔遂改新之乃应】
　　邦药王龛
　　父老懐遗爱谁传肘后方药嚢同日塟空忆紫元香【附考在嘉兴】
　　净相佳李
　　地重因名果如分沆瀣浆伤心吴越战未敢尽情尝【附考净相寺在郡城东南三十六里梁武时建地产佳李檇李之名由此】
　　符姥瑞竹
　　一幅霜缣外靑靑出自然天机何敢议珍重白衣仙【附考在郡城】
　　江特科表祖
　　表祖崇德人嘉定甲戌举特科
　　题平緑轩
　　碧瓦丹棱转盼成一亭聊复寄闲情人如水墨画中立山向烟芜尽处横舟入栁隂冲鹭去檐依波面防鱼行题诗每愧临流意吟苦那知白髪生
　　嘉兴侯陆徳舆
　　德舆字载之崇德人由童子科举嘉定进士有文名歴两浙知贡举官吏部尚书卒赠嘉兴开国侯平緑轩
　　带市人烟逺连邨野色幽山从天际出水向槛前流茅屋无端碍松醪有意留因怀陵谷感无语对归鸥赵监税潜夫
　　潜夫字景寿自号鹤所黄岩人嘉定进士寳庆二年监海盐澉浦税三年卒于官诗有清思居澉之日尝泛小舟于永安湖扣舷把酒而歌髙标逺韵逈在物表其卒也澉人赵与珦为立思贤碑建安葛绍体撰词招之
　　题弦风亭
　　怪他蟹舎蚝房地不是吟情住亦难数尺短墙围昼寂半钩疎箔障春寒水生草满蛙鸣合日薄花隂鹤梦安底处青衫病司马浩歌东望取琴弹
　　【附考亭在海盐澉浦濒海收税处宋绍熈间监税叶樾建潜夫召之】
　　鲁布衣应龙
　　应龙字子谦海盐当湖镇人【后析平湖】宋末布衣着有闲窗括异志
　　题陈山飞星石【有序】
　　陈山观音殿忽有两石从半山鬭坠而下一从殿后壁滚入大士座下一坠殿之西屋瓦无损不知从何而入今二石尚存余乙夘岁到祠下赋诗于壁以纪其事
　　锦石双星下翠微忽看移入小岩扉灵光夜静归山迳翠影秋寒上佛衣滇海始知鲸欲动零陵不独燕能飞只今五色曽何补自采竒峰筑钓矶
　　赵承防孟坚
　　孟坚字子固别号彞斋其先以安定郡王从宋髙宗南渡赐第于海盐之广陈【今属平湖】遂家焉寳庆二年登进士歴官朝散大夫严州守景定初迁翰林学士承防宋亡隠居不出晩徙崇徳没年九十有七諡文简临终赋诗有百年处世欠三秋事业都归海上沤之句孟坚修雅博识善笔札工诗文好饮醉则以酒濡髪歌古乐府自执红牙以节曲时载一舟中置琴书尊杓泊蓼汀苇防吟赏自得从弟子昂自苕中来访闭户不纳夫人劝之始令从后门入坐定苐问卞山笠泽近来佳否子昻云佳曰苐奈山泽佳何子昻慙退便令苍头濯其坐具葢恶其作宾朝家也生平酷嗜法书遇三代以来金石名迹倾家易之尝得白石旧藏五字不损本褉叙喜甚夜归霅溪舟覆行李尽没手持帖立浅水中大呌曰兰亭在余不足介意也因题八字卷首云性命可轻至寳是保又善作梅竹得逃禅石室之妙于水仙尤竒有彞斋集
　　里中康节庵画墨梅求诗因述本末以示之
　　逃禅祖花光得其韵度之清丽闲庵绍逃禅得其萧散之布置回观玉面而防须已见工夫较精致双枝倒作鹿角曲生意由来端若尔所传正统谅未絶舍此的传皆伪耳僧花工之工则麤梦良意到工则未女中却有鲍夫人能守师绳不轻坠可怜闻名不识面云有江西陆公济季衡麤丑恶拙祖弊到雪篷滥觞矣所恨二王无巨法多少东邻拟西子是中有趣岂不传要以眼力求其防踢须正七萼则三防眼名椒梢防尾枝分三叠墨浓淡花有正背多般蕊夫君固已悟筌蹄重説偈言吾亦赘谁家屏障得君画更以吾诗跋其底
　　康不领此诗又有许梅谷者仍求再赋长律
　　浓冩花枝淡冩梢鳞皴老干墨微焦笔头三踢攅成瓣珠晕一圆工防椒妆缀蜂须拟笑靥稳拖防尾施长条尽吹花侧风初急犹带枝头雪未消松竹衬时明掩映水波浮处见飘飖黄昏时朦胧月清浅溪山长短桥閙里相挨如有意静中背立似无聊笔端的皪明非画轴上纵横不是描顿觉坐来春盎盎因思行过雨潇潇从头总是汤杨法判下工夫岂一朝
　　王翠岩写竹求诗
　　古画画物无定形随物赋形皆逼真其次祖述有师绳如印印泥随前人尚疑屋下重作屋防以新意意乃足晋魏而来几百年羲献断弦谁解续何况髙束李杜编江湖竞卖新诗读愿君种取渭川一千亩饱饭逍遥步扪腹风晴烟雨尽入君心胸吐出毫端自森肃
　　题水仙
　　自欣分得槠山色地近钱清易买花推案文书虽鞅掌簮瓶金玉且奢华酒边已爱香风度烛下犹怜舞影斜矾弟梅兄来次第搀春热閙令君家
　　闻人进士宇
　　宇嘉兴人绍定四年以上舍释褐
　　海盐鹿苑寺【考见题咏】
　　郡邑相望路半停屹然香刹耸林坰罢防释子忘情久应供胡僧入梦灵东去无情波缭绕西来有意柏葱青定知俗驾经过少月上松扉不用扃
　　赵画史孟淳
　　孟淳字子贞孟坚弟善墨竹自号竹所
　　题桃
　　滴粉挼酥晕几重风前红雨一枝浓世间是色皆为妄除却夭桃单种松
　　题梅
　　雪意垂垂浸碧虚香生一缕上琴书何须百万西湖宅遇有梅花便可居
　　梅屋髙士许棐
　　棐字忱父海盐人嘉熙中隠居泰溪种梅数十树构屋读书自号梅屋室中于三桁下分四槅中垂一帘对悬白香山苏东坡二像事之积书最富人有竒编见无不录尝曰四壁天地万卷春风庾岭香孤山玉乐而可以忘死着有献丑集樵谈其诗集曰梅屋四藁长于近体颇多清新之调
　　明妃曲
　　汉宫眉妩息边尘功压貔貅百万人好把香闺旧脂粉艶妆顔色上麒麟
　　帕子
　　万缕纵横如妾恨一方轻薄似郎恩多时不系纎腰舞却对花前拭泪痕
　　晩泊临平
　　晚缷风防泊市桥税亭民屋总萧条秦封不到河边栁送去迎来枉折腰
　　元夕后河上作
　　自从楼阁罢烧灯未有今朝一日晴暖折葑边氷翼破寒留山顶雪痕轻骄骢已印寻芳迹小妓新翻鬻唱声每个旗亭商一醉也应排日到清明
　　沈子寿郊居
　　屋外犹余地百弓经锄知贵防年工栽蔬少似于陵仲种菊多于靖节翁偃屈溪山诗卷里破除风月酒杯中近来又喜禅机透一顾丛林万衲空
　　赠叶靖逸
　　借我城居一丈寛五车书向腹中安声华馥似当风桂气味清于着露兰朝士时将余俸赠铺家传得近诗刋回看旧隠西湖上谁伴沙鸥度歳寒
　　郑介道见访
　　步头杨栁种多年今日方维胜客船扫石共看山色坐枕书同聴雨声眠溪羮旋煑莼丝滑野饭新炊芡玊圆不管归心忙似箭强留吟过菊花天
　　赠龚彦质
　　慈湖分与半窗灯照得襟懐彻底明【得一作出明一作清】蒲座夜闲猫占卧笋舆春暖鹤随行炉香欲尽经犹诵研墨才浓句已成歳晚弟兄俱白首一楼风雨话深更
　　题常穆仲醮碧
