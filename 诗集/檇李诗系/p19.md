<!-- { "loadSidebar": true } -->
　　阏逢嵗之半白祲白如烟野人不敢出封户聴雨眠梦跨苍精龙六丁相后先手持五色石直欲补漏天刚风忽引去天门方洞然忽见一道士青眉长娟娟緑章幂紫霞稽首上帝前上陈太守辞下述万姓瘨稌无一尺苗潦涵累百防阴霓走白日黒蜧嘘长川百怪不自閟三光何由宣帝怒叱力士磔裂无留连即遣东王公髙掣羲和鞭金鸡怳惊觉日出搏桑颠
　　题柯博士竹
　　奎章阁下文明日遍写琅玕寄逺游疎雨夜啼湘女泪飞鸾朝下羽人丘月移帘影金闺梦风度箫声玉宇秋几见画圗怜往事碧云零乱使人愁
　　和顾阿瑛平湖草堂诗
　　十二行窝摠是春平家湖上草堂新养来白鹤须教舞浴出花骢不受驯桂树漫歌招隠士鹿门今属姓厐人锦囊合贮诗千首声价流传海内民
　　送友人之杭
　　又随南雁度钱塘不道并州是故乡江上秋风莼菜美山中春雨石田荒杜陵老去寜忘蜀江总归来不是梁欲采芙蓉赠君去锦云零落倚凄凉
　　孙司业作
　　作字大雅后以字行更字次知江阴人至正末挈家避兵于吴尽弃他物惟载敝书两簏而巳张士试闻而廪禄之以母病谢去众为买田筑室于淞后为嘉兴府学教授遂寓居南湖明洪武六年用礼部尚书牛谅荐召修日厯书成当授翰林编修以老病乞外除太平府教授八年选天下学官内任作与焉廷对第一授国子助教明年分教中都又明年召还又明年陞司业作为文醇正谨严弗尚异同或数年不获一字及遇得意穷日夜笔砚不辍著书十二篇号东家子宋景濓比之法言通书诗亦竒僻古雅有沧螺集六卷
　　谢马善卿送菜
　　尝欣食菜羮自谓肉不过今晨齿颊间屡咽安敢唾持梁囓肥鲜野籁谁当课使君可怜人异味谙小大我本江南樵酸寒羮不和空肠转藜苋粝粟连穅桧雨韭春割苗霜菘秋饤座羊蹄酿防蓄蒲歜杂细剉芋魁掘地底茭首洗泥科木鱼三百头竹笋一万个朝湘出山厨夕煑吹烟锉堆盘青黄具入口生涩奈以兹媚盘餐颇复如君作采之谅有时蒸或躬自佐白盐防葱橙红椒罗臼磨蔗质剂调酽醯芳辛破香饭炊屡熟宿酒酲方饿鵞掌推不受鼈裙空欲蜕馈案连十罂饱食深自荷霜根咀寒虀三叹论竒货氷壶夺仙厨适口腾轩簸四海一东坡拙谪常坎坷参军半亩菜诗句剧嘲贺我惷不偿一造物知何那抱瓮力不任负锄筋苦堕亦欲赋归田自种百亩稬传君作菜法华瓷检封裹食勤不愧天日晏従髙卧
　　夏日与诸友文燕
　　平生四海交佳友一二数蚤年识黄九【黄叔彞】诘屈盘新句烂漫多文辞晚复亲李杜【李可久杜子才】墙东避世公【王原吉】十载厌城府暇时得相过虽夕欵蓬户太丘两佳儿元方吾所慕【陈希文】半升折足铛白石日夜煑低头诵经史未觉霜月苦今春一相逢春色动眉宇従师入天台拟读兴公赋我行适四方日与樵牧伍敲门三益友惊散林下鼠一呼未即衣再呼那及屦起陈四席坐李杜黄及予相对出肝肠遂忘亲寡旅上马来及晨投辖过映午谈谐肘腋腕拜跪肃樽爼歴数座上客坐欠两公语两公今何在江湖渺修阻缺然螬化蝶又似蟨迷駏防合疑有时交亲不在故凡此宿昔契毎懐连牀雨谁知一饷乐竟违通昔晤誓去挽莫留尽日空詹竚
　　飞鱼【有序】
　　暨人航海得飞鱼于黒水之洋其长二寸頥两鬐各广长寸余张为两翅海风发作従波涛飞集船上如燕雀既止则不能入水意者爰居海鸟亦此类欤荘周所谓鲲化为鹏不荒诞也为赋一诗
　　海于天地中物不能比大阴阳浩出没造物穷荒怪力足浮三山势欲吞大块岂惟日月浴兼疑鬼神防披经案山海异族纷琐碎我时一徘徊足蹑二仪隘焉知贾客辈入海如入阓风昏白波驶雨惨黒洋迈批石嗔火发【海船夜投物波中如火烈】囓指愁舟壊【舟人见海怪则囓指注血于波其怪乃没】飞鱼集樯柂翅尾错珍贝初疑燕雀翻复骇蝗螟堕非类感所希枯腊拾海外三韩雨雾洗百鸟风烟带参差挿双翰欹侧张两斾形模小鲜具意气鹏鹤类祗慙海若笑狭小矜此辈我复嗤海若万彚同一态神灵数巨鱼鲲鲸防鳄魪智屈云雨能肉大何足脍龙门万鱼跃此翼吾所快
　　菽乳
　　豆腐本汉淮南王安所作惜其名不雅余为改今名因赋是诗
　　淮南信佳士思仙筑髙台八老变童顔鸿寳枕中开异方营齐【去声】味数度真琦瑰作羮传世人令我忆蓬莱茹荤厌葱韭此物乃呈才戎菽来南山清漪浣浮埃转身一旋磨流膏入盆罍大釡气浮浮小眼汤洄洄顷待晴浪翻坐见雪花皑青盐化液卤绛蜡窜烟煤霍霍磨昆吾白玉大片裁烹煎适吾口不畏老齿摧蒸豚亦何为人乳圣所哀万钱同一饱斯言匪俳诙
　　还陈检校山谷诗
　　苏子落笔奔海江豫章吐句敌山岳汤汤涛澜絶厓岸防防木石森劔槊二子低昂久不下薮泽遂包防与鳄至今杂沓呼従賔谁敢倔强二子角吾尤爱豫章抚卷气先愕磨牙咋舌熊豹面以手扪膺就束缚纎毫剔抉难具论宛转周腊为郑朴烟霏淡泊翳林莽赤白照耀开城郭沅江鼈肋不登盘青州蠏胥潜注殻洞庭东南入无野二仪清气防有壑士如此老固可佳不信后来无继作我尝一诵一回顾如食橄榄行劒阁忽闻冻雨洗磨厓拍掌大笑工摸作诗寄谢君不然请従师道旧所学
　　约潘元飞游恵山
　　锡谷名泉夸第二江水犹来胜山水中冷天畔隔苍烟九龙眼中差可喜我梦临此鉴眉须裹茗烹煎携緑珠老僧毵毵妙而臞忽来説禅坐跏趺三生岂是旧縁法明日买船当下牐共君乌纱一裹头野防春洲看晴鸭
　　归带恵泉邀诸友茗饮
　　江南浙山俱可人泽比恵泉常入梦昔年濯足望具区船头百折频遮送髙情数与此山期舟不冲风雨尼之天公忌人如忌疾十年欲去事长违昨宵拄杖落林谷画舫载泉赢百斛为倒龙堂明月珠共试蛇坑小苍玉故人谈颊翻如河舌本咽枯知奈何此泉此茗不易得缓饮缓煎还可过人间酒肉谁厌臭我味此泉渠闭口身如瓠壶过渇羗慎勿与方传不朽
　　送人往宣城
　　送客宣城郡吟诗忆土风雪肤银杏白火颊木红楚殿荒山里澄江出树中君亲三载仕我友一樽同
　　沙上
　　百年神物防出此逺人邨浪汹江翻屋沙崩树啮根芋魁锄地底鹿角长溪痕开辟当天意弥茫恨土吞
　　大堤曲
　　君骑白马来我骑青骢去背面不相识两马骄嘶住
　　大年雨中见寄二絶因次韵
　　十载青春伴旅游无田安敢羡归休梦回读罢凄然句正似彭城风雨秋
　　笔端江浪贮云烟爱汝新诗字字传为报客懐无一事日慿花鸟唤春眠
　　元夕寄先辈
　　碧沙官渡栁揺新灯火萧条不负春谁道黄昏先闭戸天街雪色最冝人
　　题云林溪亭山色二首
　　过雨山如罨画明溪声直到白云亭云遮不防溪声去流出平芜两岸青
　　白发云林老画师一生辛苦竟谁知何须更上峰头望满目清秋满目诗
　　丹厓居士唐肃
　　肃字处敬自号丹厓居士山阴人至正末授黄冈书院山长转嘉兴学正遂家焉髙启有送唐博士移居檇李诗云杨栁发初齐春阴废院西故人乗醉别新鸟傍愁啼舟重全家去诗多一路题杏花开北郭谁复共招防其自作挽郭秉心诗亦有吾昔居秀州友有徐一防句明初以荐擢为编修罢归卒肃文章称大家时有唐刘毛蔡之目行尤修饬缙绅咸推重之有丹厓集
　　和牛士良
　　咽咽铜虬水浏浏青琐风掖斜观斗转帘疎望月空出门步清影循阶行露丛睠此光霁景感予防渺躬观国岂非愿懐亲方蔚忡
　　题张孟蒹所注西台恸哭记后
　　宫中六更初罢鼓蓝田玺玉沈崖浦庐陵忠肝一斗血去作燕然山下土桐江水落秋日頽有客歌上严光台石根敲防铁如意万里北魂招不来西风又涸滦河水故老寥寥知有几珍重睢阳季叶孙笺简能禆两朝史
　　智伯头饮器歌
　　饮伯头些伯鬼伯死寜知头作器玉盘酒滴猩猩红血波倒浸泥丸宫雷吼无声电睛坠伏犀骨防漆花腻老龙一吸银海澁饮防掷杯怒发立英魂夜半不敢泣君不见君漆头臣漆身恨君蓝台争谏臣
　　秋江曲
　　妾家住银塘石楠秋叶香忆君荡桨去江水与愁长西风夜泣葓花露鸭觜岸低人不度冷荷如鍼刺烟素鸳鸯飞来鸂去
　　过漂母墓
　　昨日下淮河船河流滚滚不见天逆风一日行十里黄牛黒驴牵不前今日过韩信城城边芜荒田不耕人传韩信此发迹至今城留韩信名当时乞食向漂母母哀王孙心独苦一朝富贵报千金不记淮阴少年侮我来不吊韩将军悲歌独吊漂母坟英雄贫贱少知巳不在男儿在女子
　　刘松年山居圗
　　曽逐大茅君峰头卧古云鸟青呼作使鹤白养成羣客较丹砂法童窥玉券文近来烟火防花气作炉薫
　　赋海东青应制
　　雪翮能追万里风坐令狐兔草间空词臣不敢防规谏却忆当时魏郑公
　　题陶谷邮亭
　　紫凤檀槽緑发倡玉堂见惯可寻常作歌夫必肠能防明日聴歌更防肠
　　题柯敬仲竹石
　　緼真斋里挥毫日多得青城太史题今日南州把遗墨石篁秋冷蟪蛄啼
　　沈知县铉
　　铉字鼎臣钱塘人元末道梗与同邑陈世昌俱留于禾铉博学邃于春秋洪武初知石首县髙启沈征士铉野亭诗云清时犹在野独卧见髙情移艇闻烟唱钩帘看雨耕江晴双鹳下树晚一牛鸣回首徒相忆柴车不出城杨维桢沈处士林亭诗云杨花作絮撩行路荷叶流钱盖野池黄鸟一声啼昼寂不知春去几多时铉二作及陈王五诗皆咏禾中名迹并见栁志
　　真如雪霁
　　祗园雨瑶花窣堵削寒玉峥嵘耸层霄皓彩炫晴旭变幻境非真忻然寄遥瞩
　　秦山逺翠【考见题咏】
　　出门无寸瞩凝望立溪湾修眉在天际料得是秦山陈铭
　　铭无考
　　春波渔市【考见题咏】
　　濒溪有居防并防舟竞舣风含水气腥晓作渔人市鱼美何处无无钱买金鲤
　　西驿归帆【考见题咏】
　　帆收丽桥边暝色巳带浦临波据胡牀且聴官船鼓
　　三塔晨钟
　　浮圗枕龙湫飞观出云杪铿鍧吼华鲸声震禅林晓渊灵敛阴气扶桑日将杲
　　双溪夕照
　　溪分燕尾流中洲吐龙舌落日飚彩虹飞梁影横截慿防且迟留东望待出月
　　王峪
　　峪无考
　　东墅归鸦
　　别墅荒凉落木秋寒鸦投暝客归舟斜阳流水孤邨路不是离人不解愁
　　髙尚志
　　诗见金兰集朱检讨云尚志防志之弟
　　题徐良夫遂幽轩
　　闭迹销声与世疎岩居萧散属潜夫竹间展席移茶具花底清吟击酒壶喜向山林便野服嬾因轩冕溷泥涂令人长忆鸱夷子欲趂髙秋泛五湖
　　至正庚辛唱和诗【有序】
