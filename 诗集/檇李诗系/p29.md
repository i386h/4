<!-- { "loadSidebar": true } -->
　　泰字世亨号防斋杰之弟景泰辛未进士入翰林改御史疏劾阁臣江渊移其官天顺初与杨瑄极论石亨擅权下狱几不免临卒作诗云清白肯为儿女计疎狂曾切国家忧掷笔而逝年三十有八暮春舟中
　　独客自生愁非闗叹白头雁迷青海月人老玉闗秋冷淡怜江草清闲羡野鸥推篷发长啸诗思满沧洲
　　挽朱孟寛
　　曾擕孤劒入辕门老大还家荷主恩青草塞邉丹鳯诏绿畴轩外白鸥邨一蓑烟雨销残梦几树松楸泣断魂尚见乡人存旧徳寻常相对有啼痕
　　休宁道中
　　东风吹我过休宁轧轧肩舆路几程山鸟有音堪入聴野花无数不知名孤邨荒落溪邉绕五岭﨑岖树杪行日暮邮亭暂安憇且将苏息问苍生
　　馆中春日
　　云外青山绕禁宫树分晴色映帘栊玉堂西畔微香度红藕花开太液风
　　闻同知恭
　　恭字近礼本姓闻人原籍鄞县居嘉兴景泰癸酉举人天顺间授教聘典顺天乡试官终同知和吴鸣翰栁枝词
　　闻説细腰多善舞还怜纎叶似蛾眉如何栽向长亭畔只与行人管别离
　　宫词
　　小立东风翠袖寒湖山隂处数琅玕红顔不似能言鸟曾得君王一度看
　　伍知州方
　　方字公矩号聴雪一号栁庵嘉兴人景泰甲戌进士官武冈州守以罪累戍栁州有集十八卷和丹丘丁庄道中韵
　　下马丁庄宿残阳归乱鸦深林无旅店隔屋有人家送雨晩云散欺风新燕斜山翁闻客至来供早春茶
　　次丹丘表兄过桐庐韵兼致别思
　　知君谪宦为彭泽我亦栖迟桂岭东鸿鴈情深长惜别琴书道在未为穷青山笑客头先白绿酒欺人颊易红莫向桐庐悲失意披襟且挹钓丝风
　　为葛都司题三马圗
　　曾从先皇战黑山淋漓汗血尚斑斑如今四海无征伐嘶老春风十二闲
　　画竹
　　花点湘云堕碧川翠梢零落带秋烟归篷记得曾看处残月黄陵古庙前
　　李莆田景孟
　　景孟字养浩号梅南季衡子景泰甲戌进士官莆田令
　　聴月楼
　　莫论无声与有声登楼一聴便分明素娥度曲凌风细丹桂迎秋落子轻玉兔不知霜捣就氷轮原许斧修成夜深坐对山河影赢得窗前两耳清
　　兰
　　年年五月长中庭绿叶参差覆紫茎自与脩篁同冷淡不随凡卉共飘零月移清影临书幌风度幽香袭砚屏赢得诗人吟不倦一窗凉雨诵骚经
　　张汀州先生宁
　　宁字靖之号方洲海盐人【或云海宁人误】七嵗题画龙有莫防金睛恐飞去之句景泰甲戌登进士受知于少保谦姚尚书防授礼科给事中内阁陈循王文以子不得举中伤考官宁疏言其失大臣体又疏请裁止曹石陈乞等事闻者竦然天顺中奉使朝鲜餽遗一无所受朝鲜为树亭曰却金陪臣朴元亨从逰太平馆宁赋百韵诗朴随手和之殊不相下宁得溪流才白春前雪栁折新黄夜半风朴乃阁笔曰不能和矣陞都给事中宪宗朝首劝经筵又荐起王竑李秉诸大臣不悦太后生辰设斋醮礼官敛大臣金钱祈福宁言不可给事中王徽等劾内阁李贤宁又合六科申救人益忌之出知汀州未几乞归家居三十年日杜门以琴书自娱放志山水防舟蜡屐随意所之兴至成文呼笔立就性喜绘事特饶姿逸然不轻与人防染没后无子有二妾曰寒香晚翠剪发自誓不下楼者四十年诏旌为双节着有方洲集是时风雅寝防宁力为振起厥后董许朱陈辈出武原诗学所以独盛于他邑也
　　画米元章拜石图附一诗
　　吾闻周人拜九辩各有则空稽犹简易振肃仪已极礼达百不烦力致一可惜蘓卿抗名王郑从厉絶域亚夫辞介胄汲黯服长揖生死矢不移宠辱安所恤云何后来者软媚等难极望尘伏牀下不复论曲直黠以謟公卿愚以祈老佛頽流逐靡风扫地尽古迹元章夙竒荡动止异俗习强项难茍俛扪膝不轻屈自从辞君亲久不为是役落落无为乡寥寥不齐邑伊谁与为礼见此孤立石飒焉松风生隠只云雾出踞如猛虎化厉若老蛟蛰彷佛入鲁庙正我缄口客又疑千秋亭翁仲失其一终知混沌凿倐忽委灵骨欣然命袍笏雅拜情孔适物我了相忘恭傲脗无隙清狂讵如许深意将有激全胜彼昬人仆仆贾危慝但恐违中庸行怪不可率
　　为吴玉甫侍御题芙蓉圗
　　志在懐寂寥佳人念迟暮本与秋风期不悟春已去嫣然如有情暄妍发寒素红揺碧潭水绿掩黄叶树垂垂翠帐烟冉冉锦城路试问涉江人相思在何处
　　寄杨廷宪障海诗
　　吾闻浙江潮涌撼势莫比回流趋盐官一射数百里海盐当其冲适际南北趾何年作长防去郭数丈许叠石类悬厓壁立瞰其涘刳中实外障髙岸湮入水表里河海间相隔才一指譬如溃表形皮好肉已毁潮来石奋角潮缩石拔齿时平渐离缺风迅遽披靡于役嵗无涯漂荡日当耳皇皇鱼鳖民藐藐轩裳子剥牀不及肤解牛未得理岂无达务才遗吾徒好语使君人中英万物备诸已咨询度豁如顾盼心隠只发彼巉岩孤砌作盘屈峙轩然巨鼇侧坦若长蛇迤罅漏互散亏力势相并倚盈不与石鬭缩不随浪委肉厚骨不疎腹饱背复偻秦鞭竟空谈汉絙无用此何期既倒澜忽见急流砥但恐述者能不类创者美速成功易隳举重力易弛安得百使君歴嵗如大禹
　　东作庄歌【考见题咏】
　　朝出耕向平田午就饷翳林木父子妇姑皆愿劳趂我农时播嘉谷嘉谷有望先输官免受催租郡吏辱年年常若今年耕莫效西家卖黄犊
　　士女图
　　吴城士女越様妆笼冠盘髻销金裳东风淡荡桃李月看花不语情何长女伴相将牵穉子庭院无人花正芳阳春宛宛白日暮空抱花枝归洞房
　　张静婉采莲曲
　　兰桡桂桨横江浦玉露金波花正吐莲步初从掌上移栁腰新罢盘中舞腰纎步窄不胜衣露縠烟绡飏欲飞雨歇朝云降巫女月明秋水现湘妃莲房巳实莲茎短幽思伤心悄停腕弱腹羞看翠褓圆柔肠暗逐氷丝断眼前歌舞易淹留只恐风流不到头翠袖香销红艶冷无人重上采莲舟
　　邉景韶画马为刘廷器题
　　陇西邉生写生者搨得唐时紫骝马赤骠青骢却不前白鼻乌骓价斯下想见开元全盛时海宇无尘战争罢七十万疋锦成阵十二天闲沫流赭从来主管张万福底用诛求王母寡民间自可一缣易官里或许儒臣假众中骏逸知几何此马翩然空兾野天机自许九方识骨格须烦曹覇写未辞覊馽欲腾骧步入﨑岖更闲雅当时死骨亦竒货画出千金如土苴眼前谁是按图人苜蓿秋风漫盈把
　　夏仲昭万竹图为师知县题
　　昆山老叟仙中人清和洒落无纎尘平生富贵不足道笔挽造化回阳春坡真可妙真堪惜老息森严露形迹鸥波亭外寂无人九龙山气凌秋碧山气凌秋势薄天凝云挟雾快腾骞巉岩削壁九千仞此老直欲穷其巅金闺锁闼瀛洲路宣徳年来夸独步名髙价重不复疑世间托笔应无数枝干依稀丛叶同天机妙解却难工就中一片飞白日烂然琢玉寒玲珑謇予最爱潇湘景见画令人发深省曲处疑闻爽籁生深中自觉隂风冷深曲低昂路郁纡幽情欲尽似还余三湘逐客归来未二女游魂今在无从来能事不受廹醉里兰亭难再得使君此幅自何来千金寳劒连城璧半窗疎影对愁眠斑管春寒诗思牵玉蝉冷吸鹧鸪雨文绡细簇玻璃烟却思京国频相见自谓相求当不厌岂料公归绿野堂至今误我鹅溪绢江南绿竹漫成林山县鸣琴白昼隂他日使君江北去披圗应忆嵗寒心
　　并笛图
　　被里鸳鸯春睡足蛾眉补尖黛凝绿沈香亭畔鹿眠花倦倚东皇吹紫玉翠鬟亸香薰柘黄左拍酥肩右按腔官娃张版节下花奴缓舞随声扬流宫变羽都在口纵横半借君王手就中一指忽差移风惊别调凄凉久蜀江烟水接华清并辔何如并笛情可怜一曲升平调弄作淋铃哀怨声
　　写得一径野花落孤舟春水生诗意因题
　　林外春隂晓风作门径幽深野花落东家春色过西家井口篱根乱漂泊溪头新水绕门生扁舟一叶轻如萍杜陵老病烟波逺欲载诗愁过洞庭
　　题沈石田云山圗
　　青山白云无处无幽人写作云山圗山荒树老云不散落日未没春愁孤蘼芜满地王孙去莺燕无声春已暮空谷佳人白发新清明寒食伤心路
　　重游金粟山
　　溪深通小艇山峻露层台木叶经霜尽河氷近午开闲云僧出定旧雨客重来扰扰浮生路经过知几回
　　松泉轩
　　松叶缘溪密山泉夹防流云深常闭户石碍仅通舟鹤宿庭中月厨分涧底秋曾闻轩下客为説似洲
　　感事二首
　　羽书昨夜报居庸百万雄师下九重天子垂衣临大漠羣臣端笏扈元戎禁中已乏回天谏阃外谁成辟地功千古澶渊扶日毂令人长忆冦莱公
　　寳马朱轮接上防时危谁解奉天忧鼎湖龙去英雄尽劒阁云深日月愁玉辇已随邉地草青山依旧汉宫秋元勳野死潼闗破误国何人更首丘
　　送史明古过访还吴江
　　一灯新火映邻扉话尽残更未解衣元亮老嗟芜业改无功生怯醉乡非天孤逺鴈和云断风急春潮带雨飞暂尔相逢便相别袛应清梦送君归
　　题伍公矩桂林别意册后
　　五岭行云七泽风东将入海泛鸿蒙生还却笑征南老往事空惊塞上翁万里归心孤碛鴈廿年春梦五更钟曲江院里看花伴物色于今尽不同
　　澉川图
　　澉湖新涨碧潺湲秦驻髙峰紫翠间拂暑烟云苍压水过春桑柘绿弥山海门桴客浮何在石屋棋翁去不还欲趂兰舟一登望杏林深处草堂闲
　　资圣古杏楼【考见题咏】
　　何处招寻泛羽觞髙楼花近净年芳荒邨暮雨曾沽酒梵境春风不出墙老我重思曲江院是谁今卧午桥庄相逢尽是凭阑者莫道偷闲过竹房
　　自题方洲草堂
　　一住深山不计年幽居风景胜平泉茂林芳草无行辙流水飞花有钓船白发人闲将老矣红尘梦醒益萧然凭谁唤起王摩诘为写吾斋入辋川
　　莫愁乐
　　金雀玉搔头生来唤莫愁自从欢去后不出石城逰
　　黄竹子歌
　　侬从江上来欢向江隂去黄竹笋成竿不见欢归处
　　宋太子墨竹
　　御墨龙香出内庭几枝疎影拂前星当时粉绘都零落惟有寒梢似旧青
　　为徐甘谷写枯木竹石
　　梓泽荒凉胜覧空平泉无树领春风与君共老沧江曲晚色寒声满钓篷
　　题子昂马圗
　　沙碛春深苜蓿肥锦鞍新卸逺行归健儿不敢从南牧手挽弓梢看雁飞
　　题画
　　淡烟疎雨过梨花白鹭风髙栁半斜芳草满池春水涨闲寻蚱蜢钓青蛙
　　寄张天所
　　杜陵庄南云气昬尚胥桥北水连邨春来日日多风雨一棹浮查直到门
　　钓鱼图为刘邦彦题
　　深水浮篙浅碍舟满林风雨不知秋如今尽结横江网那有闲鱼上直钩
　　题蒋文藻墨竹
　　娟娟丛绿绕流泉万玉低迷日暮天回首川南与川北鹧鸪声里雨如烟
　　张复阳画
　　山凝岚气树凝烟宿雨才収社后天山下人家夜留客开门花落满篱邉
　　题鴈
　　孤云寒影共悠扬塞北江南万里长最是日斜疎雨歇半拖秋色到衡阳
　　后浦渔歌
　　欸乃新声度逺汀烟消日出树冥冥年来悟得沧浪意长近西堂竹下聴
　　题梅道人墓二首
　　荒山亭馆客逰稀瀑布无声野鸟飞愁絶梅花庵外路年来风景故应非
　　曾将心事托寒酸种得梅花徧草庵骑鹤归来城郭是西风残雪满江南
　　画景
　　千山晴翠湿春云万树凝风昼不分欲趂山童入深处落花填径鹿成羣
　　题画
　　雨晴芳渚野鳬飞杨栁条长荇叶肥闲展蓬窗看溪水春痕才上钓鱼矶
　　萝云居士刘常
