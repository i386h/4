<!-- { "loadSidebar": true } -->
　　孩思字汝扬晩号邵窝老人秀水庠生庄氏自友仁暨孩思三世皆寿逾八袠举乡饮賔故人沈云如暴露年久其子孤而贫为买地营葬里人钦其高谊有邵窝诗略
　　贫子吟
　　故人之子凄以其捉衿露肘衣离披居无四壁蓬为戸瓶空累日火不炊妻儿委顿饥欲死嗷嗷僵仆谁能支羞将此语告戚属几番拟赋招魂诗吁嗟一歌歌声凉所知曾无升斗移忆昔我友重意气千金一诺如等夷此道依稀还在人何为今人不古期米如珠兮薪如桂吁嗟再歌歌益悲优孟衣冠学不得何时慰却地下叔敖知
　　送堂主自参
　　十八高贤社何人推道安白莲开未谢溪水夜潺湲
　　虞美人花放戏拈一絶
　　美人歌罢成黄土今日花开花自舞不信当年泣数行但看晓落猩红雨
　　偶吟
　　世縁生熟意何分断壁悬崖总不羣独有秋空云外月万川一様在波纹
　　钱进士棐
　　棐字子辅嘉善人八嵗赋白燕诗顺治壬辰登进士筑托园以老
　　张丽华临妆池
　　佳人惜影厌青铜妆罢独来临水整回波两两自相怜流入脂香杂丝荇敌兵压寝碎红顔鸳鸯乍死清波冷娇面风来影已枯一片寒烟萦断梗亡陈岂独色所为泉咽声声怨髙颎君声玉树声未销马上已歌清夜永
　　过贡士铭盘
　　铭盘字伯新平湖人京兆廷训长子少以才笔知名贡入南雍父殁叩
　　阙得赠防之典年七十九卒
　　宿望海楼
　　月高长啸醉楼中微掠朱阑海面风夜半天妃鸾驭去射波千防小灯红
　　【附考楼在平湖乍浦苦竹山上海靣静夜红灯数千飞跃不定土人云此天妃夜巡也】
　　徐秀才啓芳
　　啓芳字梅生海盐人有竹坞集
　　晩霁野游
　　长啸天何濶闲游眼独明残霞鸟外落斜日雨边生不学妻梅隐徒深脱劒情那堪覊旅客向晩听秋声嵖岈外史沈棻
　　府君讳棻字子佩号藕庵平湖人顺治辛夘年二十六举于乡壬辰成进士性英爽喜交游率任本怀不为随俗软美之态遇里中纎儿辄嫚骂好穷治酒馔选妓征歌座客常满遇友人患难贫乏倾身济之时三吴多文酒之防府君青衫白袜吐音如钟拂袖作梁父吟觉一座无人乙未对策后又七年授河南西平令土荒民散府君招流亡给牛种谕以岁丰取偿免其息民襁负至垦荒数百顷又许以布粟代税即束麻担草亦细不惮烦岁募河夫多逋逃患乃按贫户充役民喜得食且以偿税率争先赴工工易竣邑冲差徭不时豪强隐蔽多偏累乃按户均防一年止役一日岁有余夫甲辰飞蝗遍野独不入西平境士民建祠北郊邑有山曰嵖岈因号嵖岈外史府君居官后益复好学于衙舍隙地手植垂栁数株构草堂于緑阴之间与幕中文士乘小驷游汝坟长林幽寂竟日吟啸虽山农牧防无不熙然于令君之侧治声为中州第一頋天性峭直遇事强项不为屈覊俸十余年向善病至是益甚卒于官年四十七有柏亭稿二十年来孤儿抱痛敬登遗句涕泗从之矣男季友谨述
　　桞梢行
　　黄河春响走怒涛桃花滚滚飞晴郊军符如火下州县河夫队队解桞梢前年一决孟津后今年又溃成臯口可怜河上小民家千邨万落无人守白骨离离弃北邙青秧拂拂沈南亩洛阳诸邑起千夫挽轴牵轮吏夜呼装成万束青青树去筑河堤急上途伤心九曲真灵府骇浪何为祸兹土刻玉悬劳尧帝心沈茭难制冯夷舞古道荒凉緑影空满堤无复旧春风明年古桞重飞翠泪落残条剩叶中
　　大梁
　　冷雪如盐冲綉防漫漫直走夷门道马背春寒望眼长花城一抹古大梁山带横腰残霭白河声出口怒涛黄吾思昔日魏公子结客翩翩到街市十万秦兵夜叩关锦袍壮士因谁死更闻好士梁孝王座中翰墨生古香兔园花草平台雪词客纷纷各擅场太息髙踪杳难作长街广陌春风恶沽酒亭荒翠幔低折腰人笑青衫薄傲吏鞭丝怕软尘那憔悴过三春斜阳终古消魂事汴水飞花乱扑人
　　汝南道上
　　篮舆来去日愁向积阴繁桥没多荒径鸥飞失故滩秋因雨易夕水绕俗加寒比戸荒烟里何人驻马防季秋偕云驭田子三儿泛菊刘文学山庄同宴者薛广文
　　秋林风日好来赴逸人家已对伯伦酒还思陶令花客情縁少长吏语自烟霞更喜薛夫子清樽共物华
　　寒食祝奠先慈
　　何处芳原问伤心南望时由来泉路感重绕白云思杯荐他乡酒花开旧日枝惟应归路近洒泪滴松脂
　　信阳山行
　　本是青山路如何黄绶来途应知马老花似笑人开郭近千峰断淮通一水廻行行吾欲赋画角转相催
　　申阳吴二寅长见枉留饮
　　客舍谁相赏还欣二妙逢长歌惟子治行有吴公并繋花前马如闻松下风清宵凉月里莫使緑樽空送陆蓝田同大儿南还因忆蓝田尊人
　　吾已倦游久君行复此来早随春雁至犹及海榴回客路河桥晩故人邻笛哀归途欣并辔终愧阿戎才
　　章远南归
　　骨肉谁能问常时独尔从贫眞同落叶赋可泣秋蛩残月闗河路悲风弟妹容思归我已晩何处有芙蓉
　　防辉入都不果送其南还
　　未久便为别知君难远游因思张翰鲙不上仲宣楼小雨梁园梦芦花吴地秋相如词赋好终是揽皇州
　　送六弟二首
　　未有宁亲计因风赖汝归同怀陆氏橘犹愧老莱衣夜月鸿难听秋林叶自飞倚门方念远驱马莫教违连枝能几日恋别竟如何客在依花蕚人归落芰荷秋程风雨易旅梦弟兄多珍重出门意还时且啸歌
　　皐旭自都访我因从归里诗以送之
　　凌云久已赋今始上金台为有故园思还从访戴回客心残坠叶秋径老莓苔陶令归来后寒花更几开
　　同三儿雪中行汝南道上
　　朔雪晨行集无边已道周何人茅屋问着处野僧留带怯东阳瘦寒深稚子愁长年飘絮里只自愧闲鸥
　　酬吴洛阳
　　鸳湖相望地出宰旧西京尝念吴公守多慙许氏评春田谁雉乳花县自莺声抚字今难问能无同病情
　　三儿归诗以遣之
　　望汝成归计汝归又繋心虽然春草路多恐晓寒侵药为长年采门须问世深客亭今夜月犹是听猿吟
　　宿信阳山寺
　　山城知不远縁暑漫停茵旧寺僧何在征途老易亲栁低堪繋马萤细只依人无事问禅榻浮云久此身
　　东郊偶步至宝岩寺
　　冬林无胜赏犹欲问原田日静寒云里人衰落叶前依禅还旧寺访俗少新烟惆怅斜阳里从今已几年
　　西平咏古八首
　　柏亭春霭
　　封国贻来久乡亭望去新风清山郭晓云度野桥春鸡犬遥连楚桑麻宛在秦行车长驻处争识种花人
　　云庄雪霁
　　四望白皑皑高风下石台官桥氷未合汝水冻初廻峭壁参天影穷檐负日开自怜能扫雪不向洛阳来
　　周泊渔歌
　　碧水横梁笋青丝展钓车空邨闻櫂唱前岸有渔家夜雨流菰叶秋禽起蓼花江湖吾有兴何必上仙槎
　　义冈牧笛
　　入世怀良友长贫感素心非时犹韫玉何地好分金细草全披径斜阳半在林悠悠牛背上短笛是知音
　　龙渊夜月
　　滟防棠溪水苍龙起石磻青葱莲叶劒紫气绕河干利器藏欧冶前朝庆鐡官清光千万里向谁防
　　妆台野云
　　赠佩天边杳支矶石上分荒台衔晩照满眼散秋云磵蜨销红粉山光掩翠裙孝思如可问吾欲一逢君
　　邓陂澄波
　　太尉多遗迹中原感废基当年曾伐蜀此地早开陂迤北平田濶征西返道迟汪汪千顷在为尔更追思
　　郅冢烟树
　　荒垅迷春草高丘带夕阳我来时下马一拜郅君章史志鸿名旧碑衔螭首长苍茫烟树里父老向蒸尝
　　九日因积雨不赴登高感怀之作
　　揺落频惊节候催况无霁色可衔杯忧时祗有愁霖唱对景何心九日台雁向霜前难听远花从开后未归来田家禾黍今何似莫上高城极目哀
　　感署中栁
　　垂来舞袖已蹁跹因忆青青长客边几树笼烟斜月夜半帘卧阁夕阳天归思久逐陶潜赋老去空懐张绪年今日春城憔悴甚何当葱蒨日三眠
　　遂平道中
　　当时揽辔已成芜极目蒿蓬更问途三户残黎归业否六条法吏尽心无月髙茅店闻鸡少人去荒原断雁孤亦自勤勤思抚字自慙拙笔未能图
　　申阳感事
　　荒城已分一枝安何意还驱征马看本是
　　盛朝新制节犹传宪府旧旌干停杯客里知谁问行路人间觉更难多少巢由车下拜青衫几湿不堪弹
　　信阳寓何翀六书斋
　　几度停轩旧此亭疎帘清簟夏还经不辞爱竹王猷看遂有新诗水部聴夜色闲来惟小树春风散后自流萤物华是处须当赏烟月何心老客萍
　　渡河
　　子规声里走天涯解缆津亭日又斜果尔飞流同水箭刚逢积雨涨桃花平生忠信谁相许身世浮沉自漫嗟便拟维舟贳残醉荒烟漠漠楚人家
　　九日病阻登高
　　几逢令节重徘徊病里闲情只緑苔问俗已疎禾黍外寄身合向药苗栽犹存瘦骨衫香落始过荒亭雁影来楚客今秋思更苦望乡犹阻旧登台
　　秋夕病怀
　　叶丹苔碧总佳辰零落秋容自苦辛久分去官同栗里宁知多病老漳濵宵清只听莎鸡泣芳尽空怜蕙草春我已东阳孱瘦甚柴门难缓旧松筠
　　送遂平归养
　　君恩幸许防衣裁良友于今劳溯洄画省虽分行雁杳河阳犹奉板舆回家临晋水鱼因出人到春园萱自开我亦庭闱遥在念吴山弥望白云来
　　送友人南还
　　濒年薄宦涉风尘又见春回杨栁新何处易销潘岳鬓河阳县里送归人
　　庚戍早春有以官梅一枝献者感其江南旧种浩然有故乡之思乃援笔漫吟以寄意焉
　　日落孤城走玉尘谁家长笛弄寒频陇头一夜东风愁杀霜花防鬓人
　　蘂冷枝寒我欲愁折来还向胆瓶留小梅也是伤南客一様春风説倦游
　　陆参议光旭
　　光旭字鹤田平湖人顺治壬辰进士由保定知县擢御史言中机宜而议廵方一疏尤侃侃不事嗫嚅迁冀南道服阕补江安粮储道为羽士朱方旦波累徙谪以终
　　春日同顾云驭登灵鹫
　　畏折寻山屐春光我负多关河悲战垒天地老烟蓑莺咽残枝雨花寒夕照坡浮云堪极目何处可狂歌
　　和东坡西台简子由韵寄永锡弟
　　黑地沙寒草不春骨肌销尽伏蒲身题襟空负生友泣血犹存誓墓人敢冀九卿疎汉法从来三宥出尧神与君未了前尘事夜雨青山续旧因
　　严柝森森气惨凄为防书牍几眉低风霜断侣廻峰雁形影难栖折肋鸡远塞每伤驴背弟故园何处鹿门妻寒蛩昨夜啼残月犹梦疎钟出掖西
　　蒋泾县云翼
　　云翼本名防贞字鸣大嘉善人由府庠中顺治甲午举人任江南泾县知县
　　无题
　　妆成十五尽长眉碧玉期未有期新蜨爱花常防粉春蚕独茧漫抽丝不防湘竹愁仍结即化巫云梦岂知惆怅临风无限恨明珰何处解相思
　　甘山居士于琳
　　琳字贞瑕号甘山平湖人尝承父志述三易得习学九卷广变四巻象告二卷皆原九图之意以立言生平好接异人上至天官家言下及地理诸书以至马杜二氏之学靡不精妙通绘事善行楷若击劒谈兵诸技时亦为之晩年忽尽去其学发梵经大藏俛首沈思疏注楞严法华华严诸部栖迟精舍累月不去啖菜饮水居然苦行卒于康熙庚申年八十五有香祖庵草
　　杂诗
　　灼烁健少年匹马弯强弓横视藐四海焉念江上翁老翁仰天叹白日西欲东我昔十七八目亦无飞鸿上马舞双槊下马赋秋风倐忽年嵗移颓然不复雄为我谢少年日月如飞蓬
　　赠郑两为备兵西宁南归里门
