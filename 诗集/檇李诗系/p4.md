<!-- { "loadSidebar": true } -->
　　休字公美孟州人操履严正终年著书擢进士第为监察御史文宗太和六年进同中书门下平章事询按歳漕着新法十条又立税茶十二法人以为便秉政五年不为皦察为人醖借能文章书遒媚有体宣宗常曰休真儒者嗜浮屠法当时嘲薄之而所好不衰晚年披毳衲于歌姬院持鉢乞食以为乐后罢为宣武军节度使卒每自发愿世世为国王防佛法后于阗国王生一子手文中有裴休二字闻于中朝其子弟请迎之彼国不允而止按休寓禾不见本传今郡城南有真如寺相传为休舍宅所建湖上有裴岛为休游宴之地攷其父肃贞曾为淛东观察使则侨居于此固未可知郡邑志皆失载余为入之
　　题铜官山长史祠
　　浔阳贤太守遗庙古溪边树影赴流水石门当洞天幡花凝宝座香案俨炉烟若到千年后重修事宛然
　　赠黄蘖山僧希运
　　自从大士传心印额上圆珠七尺身挂锡十年栖蜀水浮杯今日渡漳濵一千龙象随高步万里香华结胜因拟欲事师为弟子不知将法付何人
　　五代
　　屠指挥瓌智
　　瓌智字宝光海盐人少负勇略吴越王兵拒黄巢智仗劒从之时与谋议授指挥使干宁四年自海道救嘉禾生擒贼将二十余人天复二年徐绾许再忠叛刺史高彦遣子渭与智同赴难渭曰今日不利智按劔曰违主之命不忠畏缩不前无勇死忠死勇丈夫分也偕渭直抵灵隠山贼垒合围数重二人自朝战至日晡身创百处奋刀一呼手搏贼魁数人马上刃之矢尽援絶为伏兵所害咏志诗
　　轻身都是义殉主始为忠一夜西陵路朱旗走大风唐画士希雅
　　希雅嘉兴人善丹青妙于画竹羽毛亦工墨作棘针始学李后主金错书有一笔三过之法晚年变而为画乘兴纵竒因其颤掣之势以为竹树故书法存焉其为荆槚枮棘荒野幽寻之属气韵萧疎多得真趣非画家绳墨所拘评者谓江南絶笔徐熙唐希雅二人而已极乎神而尽乎微资于假而迫于真象生意端形造笔下故列神品宣和内府所藏八十有八有竹鹿芦鸭鹰猴柘雀等图其同时有陆晃者亦禾人性疎逸好交尚气沈湎于酒亦善丹雘凡酒酣遇笔挥洒自得善人物喜为数称如三仙四畅五老六逸七贤之类是也南唐李燝闻其名欲召之人谓其嗜酒无人臣礼乃止宣和画谱载晃有绣线图及大龙烹茶葛仙飞钱诸迹
　　题画
　　谁泼烟云六尺绡寒山秋树晚萧萧十年来往吴淞口错认溪南旧板桥

　　檇李诗系卷一
　　钦定四库全书
　　檇李诗系卷二
　　平湖沈季友编
　　宋
　　吕进士谔
　　谔嘉兴人天禧初登进士第后天圣景祐间二弟曰询曰评相继登进士皆有名于时嘉兴登进士者自其兄弟三人始盛
　　题阎立本北齐校书图
　　由余入秦毁诗书意在兵强黔首愚极煨烬防无余髙齐风俗元自殊岂料乃喜知卷舒况复是正丛冠裾公言所贬固不虚我独谓其胜由余
　　闻人郎中安道
　　安道字彞庚嘉兴人宝元戊寅进士禀性沈笃不轻笑语博览羣书尤精礼乐监睦州酒税赵清献公为守知其贤遂与定交通判歙州时方行青苗钱散及一万加俸安道曰吾不能去官然亦不愿加俸歴官职方郎中知南康军罢归与东坡温公交善诗筒往来最多云
　　题招提院静照堂【考见题咏】
　　白茅结宇自粼粼静照初题梵字新己向万缘无断处应为一念不生人风幡荡漾原非动水月澄眀未是真宴坐经行惟此地个中消息与谁亲
　　闻人博士安夀
　　安寿嘉兴人以父建防国子博士
　　题静照堂
　　名蓝小隐惬髙情雅构堂深豁眼明万虑平时身可外一轩安处道初生花萦宝砌当春盛香满金炉入座清复有高人乘兴至为题佳句遍雕甍
　　白牛居士陈舜俞
　　舜俞字令举嘉兴人庆厯中举进士嘉祐间中制科第一佥书寿州判官司马温公赠诗云海隅方万里豪儁防何人百沐求才尽三熏得士新声华四方耸器业一朝伸他日苍生望非徒泽寿春熙宁初以屯田员外郎知山隂青苗法行不奉令上疏自劾责监南康酒税在贬所日与太博刘凝之跨双犊穷泉石之胜李伯时画为图休寜吴儆题诗曰汗血声利塲举世循一轨霜风老觳觳松路石齿齿牛痩仆夫疲累累山谷里两翁非病狂顾独不取彼牛背有佳处未可语俗子夷齐向千载凛凛有生气试问齐景公乌用马千驷及归尝乘白牛往来溪上自号白牛居士乡人因名其居曰清风泾东坡有和陈贤良诗云不学孙吴与六韬敢将驽马并英豪望穷海表天还逺倾尽葵心日愈髙身外浮名休琐琐梦中归思已滔滔三山旧是神仙地引手东来一钓鼇舜俞有小鬟曰妙奴一日于西湖放舟宴秦少游出以佐酒少防赠之诗云西湖水滑多娇嫱妙奴十二正芬芳肌肤晳白鬓脚长含语未发先有香溪上夜宴侍簮裳皎如华月堕沧浪音声入云能断肠不许北客辞酒浆主人蔼蔼邦之良少年射防谒未央俊词伟气森开张玉杓贯斗生怒芒天欲文采老更昌故使敛翮窥羣翔五十仅补尚书郎浩歌骑牛倚徜徉东风戏花草狂一溪泱泱青黛光妙奴勿倦侑羽觞主人正欲游醉乡又韩魏公有答陈舜俞推官求全瓦古砚诗云邺宫废瓦埋荒草取之为砚成坚好求者如麻防百年宜乎今日难搜讨吾邦匠巧世其业能辨瓌竒幼而老随材就器固不遗大则栋梁细棼橑必须完者始称珍何殊巨海寻三岛荆人之璧尚有瑕夏后之璜竟无考况乎此物出坏陶千耕万斸常翻搅吾今所得不专全秘若英瑶借文缫君诗苦择未如意持赠只虞咍絶倒君不见镇圭尺二瑁四寸大小虽异皆君宝及卒苏轼为文哭之称其学术才能兼百人之器将以身任天下事而一斥不复士大夫识与不识皆防悲之梅圣俞有诗悼之云书对三千字恩科第一人鲲鱼飞北海龙劒跃平津直悟崇文主深论险尅臣已能明世何怍幕中賔所着有都官集庐山记行记
　　题娄亿墓
　　彼何人之门兮雁行马车老夫懐金兮童子纡朱其取万钟兮不差毫铢庖有梁肉兮腹无图书天之生此兮何罪何辜句读其话言兮节文其步趋抱笔而宵吟兮铺楮而昼涂天子招其以仕兮乡人勉呼众肩相煦磨兮疾驾争驰驱有司五上吾名兮礼部曾不一如退将羸其角兮进且防其胡行年几六十兮仅免为白徒一秩不能胜兮朝强而暮殂考妣其谓我何兮遑悼妻与孥高者我难诹兮厚者行难语诸百恨寂默兮秋草之墟
　　【附考墓在嘉善胥山五都今名娄坟亿为机之曾祖宋防知政事也】
　　保圣院
　　门深锁苍苔地灵育嘉树寂然烟云宅不接朝市路茍能灰心居即是古乐处
　　林屋洞
　　洞天三十六第九曰林屋神仙固难名瓌恠存记録旷歳懐寻赏兹辰幸临瞩驰神在真游岂复惴深谷解袜纳芒履燃松命先烛初行已伛偻渐入但匍匐顾瞻避冲磕泞淖没手足如此百余步始可立寓目或垂若钟簴或植若旌纛有如案而平有类几而曲镌刻非人工晶莹粲黄玊遥知窍穴外定有金庭箓凡肌不可往叩击安敢黩鸾凤无消息但见白蝙蝠却还望微明既出犹喘促沾衣怜石髓孰悔泥涂辱庶防达微慕养生相吾福
　　毛公坛
　　古坛叠乱石草木何防差黄衣宇其旁陈迹刋丰碑日初刘真人齿髪不可訾但见绀緑毛被体鬖鬖垂云骈一日去空山留庭壝弟子散岩谷荆榛蔽荒基晚有周息元探访亲斩披白鹿忽跪前灵符见葳蕤地胜人既偶凝严起宫祠束帛下幽聘良马维素丝前朝揖髙风有美皮陆诗殆令三百年事去物亦隳乔松委樵苏野蔓号狐狸惟有炼丹井甘冽无等夷一酌匪消渇钦慕尚神禧
　　【右二诗见卢熊苏州府志】
　　题秋浦亭
　　牢落真秋浦江山滞客舟身同雁南去心似水东流鸥鸟荒烟里渔人古渡头只因山色好来上九华楼
　　题碧鲜亭
　　潇洒阑干碧玉丛频来游赏似儿童萦回脩竹撩清影刻画新诗绕翠筒十载雪霜林色改防番风月酒尊空子猷老去心长在终拟为隣作醉翁
　　【附考一名碧苏亭在嘉兴治东三十六里净土寺五代时为汉南王宅宋祥符中赐额】
　　槎洲
　　闻説槎洲似沃洲一溪分作两溪流长桥跨防虹垂地髙阁凌空蜃吐楼浩荡乾坤供醉眼凄凉风雨送行舟凭谁为问槎边客未必无人犯斗牛
　　青龙江醉眠亭
　　酒担长轻六印腰醉中一枕敌干朝兴亡藐比荣枯栁聚散看同旦暮潮清兴本应尘外得香魂徒向水边招已闻佳士过从约不为东风返画桡
　　题庐山醉石
　　聒防飞泉清绕石悠悠天末翠铺空是非分付干钟里日月消磨一醉中栁絮任飘荒迳畔菊花仍在旧篱东水声山色年年好甚使游人耻素风
　　谷帘泉
　　玉帘铺水半天垂行客寻山到此稀陆羽品题真黼黻黄州吟咏尽珠玑重来一酌非无分未挈吾缾可忍归终欲穷源登絶顶带云和月弄清晖
　　弄水亭
　　未识贵池好尝闻弄水名白鸟鉴中立画船天上行
　　庐山栖贤寺
　　辟蛇行者应开寺拭眼髙僧尚有坟龙去雨归三峡水鸟衔花出五峰云
　　钱御史顗
　　顗字安道无锡人治平末为殿中侍御史王安石新法行顗极言其坐贬秀州遂卜居焉家贫母老每贷亲旧以给朝哺苏轼赠诗有乌府先生铁作肝句目为铁肝御史又有长歌赠之兼寄其弟惠山山人云鸳央湖边月如水孤舟夜榜鸳央起平湖系防石桥亭慙愧冒寒髯御史结交最晚情独厚论心无数今有防寂寞抱闗叹萧生耆老执防哀扬子恠君顔采却秀发无乃迁谪反便美天公欲困无奈何世人共抑真疎矣毘陵髙山锡无骨陆子遗味东氷齿贤哉仲氏早拂衣占断此山长洗耳山头望湖光泼眼山下濯足波生指倘容逸少问金堂记与嵇康留石髓嘉兴李巨山顗甥也东坡过顗小酌其女数歳以领巾乞诗坡即书一絶云临池妙墨出元常弄玉娇姿笑柳娘吟雪屡曾惊太傅断弦何必试中郎
　　题烂柯山
　　春郊杂遝拥红旌共访仙踪啸傲行云径直从深崦入石梁宛在半霄横岩边瑶圃新开出洞里芝田旧种成羽客一枰无复见青山留得烂柯名
　　沈秀州括
　　括字存中湖州人嘉祐中进士累官龙图学士博学洽闻凡律乐医卜诸家皆有论著尝使契丹图其山川风俗上之元祐间谪知秀州卒柳志收入流寓今仍之
　　秀州秋日
　　草满池塘霜送梅林疎野色近楼台天围故越侵云尽潮上孤城带月回客梦冷随枫叶断秋心低逐雁声来流年又喜经重九可意黄花是处开
　　叹老
　　为觅少年心不得当时感旧已澘然情懐此日君休问又老当时二十年
　　鄜延凯歌五首
　　先取西山十二州别分子将打衙头回看秦塞低如马渐见黄河直北流
　　天威养地过黄河万里人尽汉歌莫堰横山倒流水从教西去作恩波
　　马尾胡琴随汉车曲声犹自怨单于弯弓莫射云中雁归雁如今不寄书
　　旗队浑如锦绣堆银装背嵬打回回先教净扫安西路待向河源饮马来
　　灵武西凉不用围蕃家摠待纳王师城中半是闗西种犹有当时轧吃儿
　　郭枢宻三益
　　三益字慎求海盐人元祐三年进士为常熟丞时常平使者调苏湖常秀四州人濬青龙江三益所部前期告办使者留之使助他邑三益竟引归后累官刑部尚书同知枢宻院事
　　题紫箨山广度院
