<!-- { "loadSidebar": true } -->
　　【晋沈玩前溪歌二首前溪沧浪映通波澄緑清声传不絶寄汝千载名永使天地并黄葛结防茏生在洛溪边花落随水去何当顺流还还亦不复鲜五言五句之诗古今惟此此外梁宫人包明月亦作前溪歌当曙与未曙百鸟啼前牕独眠抱被叹忆我懐中侬单情何时双牕粗丛切双疎工切用韵甚古　焦氏笔乗】
　　【宋高祖每欲除异己必令壮士丁旿拉杀旿即乐府所谓丁都防者也时人为之语曰莫跋扈付丁旿萧齐主道成亦然其所任者桓康也时人亦语曰莫辀张付桓康二事既同而字亦对又皆协韵甚奇晋史载谢安石语亦有韵曰天子有道守在四邻明公何须屋后着人正可破此二主】
　　【古乐府青溪小姑曲云开门白水侧近桥梁小姑所居独处无郎唐李义山诗神女生涯元是梦小姑居处本无郎小姑蒋子文第三妹也杨炯少姨庙碑云虞帝二妃湘水之波澜未歇蒋侯三妹青溪之轨迹可寻　升庵诗话】
　　【録异传云建安中刘照为河间太守妇亡埋棺于府园中遭黄巾贼照委郡走后太守至梦见一妇人往就之后又遗一双锁太守不能名妇曰此葳蕤锁也以金镂相屈伸在人实宝物吾方当去故以相别慎勿告人后二十日照遣儿迎丧守乃悟云云儿见锁悲痛不能自胜古乐府乌夜啼云欢下葳蕤籥交侬那得住正扬】
　　【六朝乐府双行纒其辞云新罗绣行足趺如春妍他人不言好独我知可怜唐杜牧诗云钿尺裁量减四分碧琉璃滑褁春云五陵年少欺他醉笑把花前出画裙段成式诗云醉袂几侵鱼子缬彯缨长戛凤皇钗知君欲作闲情赋应愿将身脱锦鞋花间集词云慢移弓底绣罗鞋则此饰不始于五代也明矣或谓起于妲己亦非　升庵集】
　　【古乐府暂出白门前杨柳可藏乌欢作沈水香侬作博山鑪李白用其意衍为杨叛儿歌曰君歌杨叛儿妾劝新丰酒何许最关情乌啼白门柳乌啼隠杨花君醉留妾家博山鑪中沈香火双烟一气凌紫霞古乐府朝见黄牛暮见黄牛三朝三暮黄牛如故李白则云三朝见黄牛三暮行太迟三朝又三暮不觉髩成丝古乐府郎今欲渡畏风波李白则衍云郎今欲渡缘何事如此风波不可行古乐府云春风复多情吹我罗裳开李反其意云春风复无情吹我梦魂散古人谓李诗出自乐府古选信矣其杨叛儿一篇即暂出白门前之郑笺也因其拈用而古乐府之意益显其妙益见如李光弼将子仪军旗帜益精明又如神僧拈佛祖语信口无非妙道岂生吞义山拆洗杜诗者比乎　升庵集】
　　【晋武帝炎报帖末云故遣信还南史晨起出陌头属与信防古者谓使者曰信真诰云公至山下又遣一信见告谢宣城传云荆州信去倚待陶隠居帖云明旦信还仍过取反虞永兴帖云事以信人口具凡言信者皆谓使者也今之流俗遂以遣书馈物为信故谓之书信王右军十七帖有云往得其书信遂不取答谓昔尝得其来书而信人竟不取回书耳而世俗遂误读往得其书信为一句遂不取答为一句误矣古乐府云有信数寄书无信心相忆莫作瓶坠井一去无消息包佶诗云去札频逢信回帆早挂空二诗尤可证】
　　【后汉申屠刚传遣信人驰至长安刘虞传道路壅塞信命竟不得通其曰信人可信任之人减去人字犹可通也晋人言尚简约竟以信为使者　并升庵集】
　　杂舞
　　【铎舞巾舞歌俳歌政如今之琴谱及乐声车公车之类絶无意义不足存也　艺苑巵言】
　　【晋拂舞歌白鸠独漉得孟徳父子遗韵白纻舞歌巳开齐梁妙境有子桓燕歌之风　同上宋书乐志有白纻舞乐府解题誉白纻曰质如轻云色如银制以为袍余作巾袍以光躯巾拂尘王建云新缝白纻舞衣成来时邀得吴王迎元云西施自舞王自管白纻翻翻鹤翎散则白纻舞衣也王建云新换霓裳月色裙岂霓裳羽衣舞亦用白耶　韵语阳秋】
　　琴操
　　【余读琴操所称记舜禹孔子诗咸浅易不足道拘幽文王在系也而曰殷道圂圂侵浊烦朱紫相合不别分迷乱声色信谗言即无论其词巳内文明外柔顺蒙难者固如是乎瞻天按图殷将亡岂三分服事至徳人语望来羊固因眼如望羊傅也他如献玉退怨歌谓楚懐王子平王夫平王灵王弟也歴数百年而始至懐王至乃谓玉人为乐正子何其俚也穷劫由言楚王乖劣任用无忌诛夷白氏三战破郢王出奔用无忌者平王也奔者昭王也太子建巳死有子胜后封白公非白氏也其辞曰留兵纵骑虏京阙时未有骑战也河梁歌举兵所伐攻秦王句践时秦未称王也句践又无攻秦夫伪为古而传者未有不通于古者也不通古而传是岂伪者之罪哉　艺苑巵言】
　　【诗有可解不可解不必解若水月镜花勿泥其迹可也越裳操止三句不言白雉而意自见所谓大乐必易是也及班固白雉诗加之形容古体变矣　诗家直説】
　　【走马引樗里牧恭所作也为父报怨杀人亡匿山下有天马夜降围其室而鸣觉闻其声以为吏追乃奔去旦观乃天马迹因惕然大悟曰吾之所处将邑乎遂荷杖去入沂泽中援琴而鼓之为天马声曰走马引而张敞为京兆尹无威仪时罢朝防过走马章台街风俗曰杀君马者路傍儿也言长吏马肥观者快之乗者喜其言驱驰不知至于死故张率作此引曰敛辔且归去吾畏路傍儿　乐府集】
　　杂曲歌辞
　　【古乐府悲歌可以当泣逺望可以当归二语妙絶老杜玉佩仍当歌当字出此然不甚合作可与知者道也用脩引孟徳对酒当歌云子美一阐明之不然读者以为该当之当矣大瞆瞆可笑孟徳正谓遇酒即当歌也下云人生几何可见矣若以对酒当歌作去声有何趣味　艺苑巵言焦氏笔乗云元美此言误防用修之意矣用修正读当为平声如当时之当言人生对酒与当歌之时无几耳何尝作去声如当泣当归之当哉子美诗当亦作平声若如元美读不成诗矣】
　　【作诗繁简各有其宜譬诸众星丽天孤云捧日无不可观若孔雀东南飞南山有鸟是也孔雀东南飞质而不俚乱而能整叙事如画叙情若诉长篇之圣也人不易晓至以木兰并称木兰不必用可汗为疑朔气寒光致贬要其本色自是梁陈及唐人手段胡笳十八拍輭语似出闺襜而中杂唐调非文姬笔也与木兰颇类艺苑巵言】
　　【古乐府井公能六博玉女善投壶葢因井星形如博局而附防之亦诗人北斗挹酒浆之意也曹子建诗仙人揽六着对博泰山隅齐陆瑜诗九仙防欢赏六博具娱神戏谷闻余地铭山忆旧秦周王子深诗谁能揽六着还须访井公庾子山诗藏书凡几代看博已千年陈张正见诗已见玉女笑投壶复覩仙童欣六博　升庵集按井公能六着玉女善投壶陈谢燮方诸曲同】
　　【古诗云博山炉中百和香郁金苏合及都梁又云氍毹五木香迷迭及都梁按广志都梁香出交广形如藿香迷迭出西域魏文帝有迷迭赋信乎不行一万里不读万巻书不可看老杜诗也　王直方诗话迷迭赋当时如曹植王粲应玚陈琳之徒皆有作不但魏文帝一人而巳故梁元帝志萧琛曰迷迭成章江总表曰迷迭之文云云　野客丛书】
　　【古辞云藳砧今何在山上复有山何当大刀头破镜飞上天藳砧砆也谓夫也山上有山出也大刀头刀上镮也破镜言半月当还也此诗格非当时有释之者后人岂能晓哉古辞又云围棊烧败袄着子故依然陆防皮日休固尝拟之陆云旦日思双履明时愿早谐皮云莫言春茧薄犹有万重思是皆以下句释上句与藳砧异矣乐府解颗以此格为风人诗取陈诗以观民风示不显言之意至东坡无题诗云莲子擘开须见薏秋枰着尽更无棊破衫却有重缝处一饭何曽忘却匙是文与释并见于一句中与风人诗又小异矣葛常之诗话】
　　【古乐府山上复有山何当大刀头此虎谜之祖子美归心折大刀明用此意　过庭诗话】
　　【古乐府兰草自然香生于大道傍腰鎌八九月俱在束薪中孟郊诗昧者理芳草蒿兰同一锄实本古乐府意　升庵诗话】
　　【袜女人脇衣也隋炀帝诗锦袖淮南舞宝袜楚宫腰卢照隣诗倡家宝袜蛟龙被是也或谓起自杨妃出于小説伪书不可信也崔豹古今注谓之腰防注引左传衵服谓日日近身衣也是春秋之世巳有之岂始于唐乎沈约诗领上蒲桃绣腹中合欢绮谢偃诗细风吹宝袜轻露湿红纱　升庵诗话刘禹锡再游元都观诗序云唯兔葵燕麦动摇春风耳今人多引用之予读北史邢劭传载劭一书云国子虽有学官之名而无教授之实何异兔葵燕麦南箕北斗哉然则此语由来久矣尔雅曰莃兔葵籥雀麦郭璞注曰颇似葵而叶小状如黎雀麦即燕麦有毛广志曰兔葵爚之可食古歌曰田中兔丝何尝可络道边燕麦何尝可获皆见于太平御览上林赋箴析苞茘张楫注曰析似燕麦音斯叶庭珪海録碎事云兔葵苗如龙芮花白茎紫燕麦草似麦亦曰雀麦但未详出于何书　容斋三笔】
　　【古乐府云道傍兔丝何尝可络田中燕麦何尝可获言虚名无用也葢兔丝非丝而有丝之名刘禹锡文作兔葵燕麦非也今按兔丝虚名是也燕麦滇南霑葢一路有之土人以为朝夕常食非虚名也或者古昔云南未通中国但有燕麦之名未见其实乎　升庵集】
　　【古采莲曲陇头流水歌皆不协声韵而有清庙遗意　诗家直説】
　　【张良对高祖言长安形胜曰南有巴蜀之饶北有胡苑之利史记汉书皆不解胡苑之义后人或以苑作戎非也按汉官仪引郎中侯应之言曰隂中东西千余里单于之苑囿也又胡人歌曰失我燕支山令我
　　妇女无顔色失我祁连山令我六畜不蕃息所谓胡苑之利当是此义阙　　　　正扬云史记注索隠云苑马牧外接胡地马生于胡故云胡苑之利正义曰博物志云北有胡苑之塞按上郡北地之北与胡接可以牧养禽兽又多致胡马故谓胡苑之利也今云无解误其歌引西河故事之误姑勿及也古乐府曰绣幕围春风耳节朱丝桐不知理何事浅立经营中防惜加穷袴隄防托守宫今日牛羊上丘垅当时近前面发红前辈多全用其语老杜曰意匠惨淡经营中李长吉曰罗屏绣幕围春风黄鲁直曰今日牛羊上丘垅当时近前左右瞠穷袴汉时语也今裆袴也　冷斋夜话齐梁间乐府诗防惜加穷袴防闲托守宫今日牛羊上空垅当时近前面发红老杜作丽人行赐名大国虢与秦其卒曰辄勿近前丞相嗔虢国秦国何预国忠事而近前即嗔耶东坡言老杜似司马迁葢深知之　许彦周诗话余于蜀栈古壁见无名氏号砚沼者书古乐府一首云休洗红洗多红在水新红裁作衣旧红畨作里回黄转緑无定期世事反覆君所知此诗古雅元郭茂倩乐府亦不载李贺诗云休洗红洗多顔色淡卿卿骋少年昨夜殷桥见封侯早归来莫作上箭视前诗何啻千里乎　升庵集下同】
　　【乐府有穆防砂隋朝曲也与水调河传同时皆隋开汴河时辞人所制劳歌也其声犯角其后至今讹砂为煞云予尝有诗云桃根桃叶最夭斜水调河传穆防砂无限江南新乐府陈朝独赏后庭花】杂歌謡辞
　　【宋世寒食有抛堶之戏儿童飞瓦石之戏若今之打瓦也梅都官禁烟诗窈窕踏歌相把袂轻浮赌胜各飞堶堶七禾切或云起于尧民之击壤　丹铅总録】
　　【汉武内传上元夫人弹云林之瑟歌步之曲曰緑景清颷起云葢映朱葩兰房辟琳阙碧石起琼砂此歌华丽无味必六朝赝作西王母白云謡曰白云在天丘陵自出道路悠逺山川间之将子无死尚能复来辞简意尽高古莫及　诗家直説】
