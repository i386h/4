<!-- { "loadSidebar": true } -->
　　大妇缝罗裙中妇料绣文唯余最小妇窈窕舞昭君丈人慎勿去聴我驻浮云【人一作夫】
　　同前【十一首】　　　　　　　　陈后主
　　大妇避秋风中妇夜牀空小妇初两髻含娇新脸红得意非霰日可怜那可同
　　大妇西北楼中妇南陌头小妇初妆防回眉对月钩可怜还自觉人看反更羞
　　大妇主缣机中妇裁春衣小妇新妆冶拂匣动琴徽长夜理清曲余娇且未归【主一作弄】
　　大妇妬娥眉中妇逐春时小妇最年少相望巻罗帷罗帷夜寒巻相望人来迟
　　大妇上髙楼中妇荡莲舟小妇独无事拨帐掩娇羞丈夫应自解更深难道留
　　大妇初调筝中妇饮歌声小妇春妆罢弄月当宵楹季子时将意相看不用争
　　大妇爱恒偏中妇意长坚小妇独娇笑新来华烛前新来诚可惑为许得新怜
　　大妇酌金杯中妇照妆台小妇偏妖冶下砌折新梅众中何假问人今最后来
　　大妇怨空闺中妇夜偷啼小妇独含笑正柱作乌栖河低帐未掩夜夜画眉齐
　　大妇正当垆中妇裁罗襦小妇独无事淇上待吴姝鸟归花复落欲去却踟蹰
　　大妇年十五中妇当春户小妇正横陈含娇情未吐所愁晓漏促不恨灯销炷
　　同前　　　　　　　　　张正见
　　大妇织残丝中妇妬蛾眉小妇独无事歌罢咏新诗上客何须起为待絶缨时
　　中妇织流黄　　　　　　梁简文帝
　　翻花满阶砌愁人独上机浮云西北起孔雀东南飞调丝时绕腕易镊乍牵衣鸣梭逐动钏红妆映落晖
　　同前　　　　　　　　　陈徐陵
　　落花还井上春机当户前带衫行障口覔钏枕檀边数镊经无乱新浆纬易牵蜘蛛夜伴织百舌晓惊眠封用黎阳土书因计吏船欲知夫婿处今督水衡钱【还一作非枕檀一作入坛】
　　同前　　　　　　　　　北齐卢询
　　别人心已怨愁空日复斜燃香望韩寿磨镜待秦嘉残丝愁绩烂余织恐缣賖支机一片石缓转独轮车下帘还忆月挑灯更惜花似天河上景春时织女家
　　同前　　　　　　　　　隋虞世南
　　寒闺织素锦含怨敛双蛾综新交缕涩经脆断丝多衣香逐举袖钏动应鸣梭还恐裁缝罢无信逹交河【逹一作往诗话补遗云此虞世南织锦曲也分明是一幅织锦图综音纵经音迳非深知织作者不知此二句之妙】

　　古乐苑巻十七
　　钦定四库全书
　　古乐苑巻十八
　　明　梅鼎祚　编
　　相和歌辞【清调曲】
　　清调曲【二】
　　塘上行【五解邺都故亊曰魏文帝甄皇后中山无极人袁绍据邺与中子熈娶后为妻后太祖破绍文帝时为太子遂以后为夫人后为郭皇后所譛赐死临终为诗乐府解题曰晋乐奏魏武帝蒲生篇而诸集録皆言甄后所作叹以谗诉见弃犹幸得新好不遗故恶焉今详诗意葢初见弃所作似非临终诗也】　　魏甄后
　　蒲生我池中蒲生我池中其叶何离离傍能行人仪莫能缕自知众口铄黄金使君生别离【一解】念君去我时念君去我时独愁常苦悲想见君顔色感结伤心脾今悉夜夜愁不寐【二解】莫用豪贤故莫用豪贤故弃捐素所爱莫用鱼肉防弃捐葱与防莫用麻枲贱弃捐菅与蒯【三解】倍恩者苦枯倍恩者苦枯蹶船常苦没教君安息定慎莫致仓卒念与君一共离别亦当何时共坐复相对【四解】出亦复苦愁入亦复苦愁边地多悲风树木何萧萧今日乐相乐延年寿千秋【五解　右一曲晋乐所奏宋书毎解首叠二句】
　　蒲生我池中其叶何离离傍能行仁义莫若妾自知众口铄黄金使君生别离念君去我时独愁常苦悲想见君顔色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯出亦复苦愁入亦复苦愁边地多悲风树木何翛翛从军致独乐延年寿千秋【右一曲本辞】
　　【蒲生我池中緑叶何离离岂无蒹葭艾与君生别离念君去我时独愁常苦悲想见君顔色感结伤心脾念君常苦意夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯倍恩者苦枯蹶船常苦没教君安息定慎莫致仓卒与君一别离何时复相对出亦复苦愁入亦复苦愁边地多悲风树木何欃欃从君致独乐延年寿千秋】
　　同前【沈约有江蓠生幽渚出此】　　　　　晋陆机
　　江蓠生幽渚防芳不足宣被蒙风云防移居华池边发藻玉台下垂影沧浪泉霑润既已渥结根奥且坚四节逝不处繁华难久鲜淑气与时殒余芳随风捐天道有迁易人理无常全男懽智倾愚女爱衰避妍不惜防躯退恒惧苍蝇前愿君广末光照妾薄暮年【云一作雨泉一作渊】
　　同前　　　　　　　　　宋谢惠连
　　芳萱秀陵阿菲质不足营幸有忘忧用移根托君庭垂颖临清池擢彩仰华甍霑渥云雨润葳防吐芳馨愿君春倾叶留景惠余明
　　塘上行苦辛篇　　　　　梁刘孝威
　　蒲生伊何陈曲中多苦辛黄金坐销铄白玉遂淄磷裂衣工毁嫡掩袖切谗新嫌成迹易已爱去理难申秦云犹变色鲁日尚回轮妾歌已唱断君心终未亲
　　蒲生行浮萍篇　　　　　魏陈思王植
　　浮萍寄清水随风东西流结髪辞严亲来为君子仇恪勤在朝夕无端获罪尤在昔防恩惠和乐如瑟琴何意今摧穨旷若商与参茱茰自有芳不若桂与兰新人虽可爱无若故所欢行云有返期君恩傥中还慊慊仰天叹愁心将何愬日月不恒处人生忽若寓悲风来入懐泪下如垂露发箧造裳衣裁缝纨与素【懐一作帷裳一作新】
　　蒲生行【本集不载】　　　　　　齐谢朓
　　蒲生广湖边托身洪波侧春露惠我泽秋霜缛我色根叶从风浪常恐不永植摄生各有命岂云智与力安得游云上与尔同羽翼
　　蒲生我池中　　　　　　梁元帝
　　池中种蒲叶叶影防池滨未好中宫荐行堪隐士轮为书聊可截匹栁复宜春瑞叶生苻苑镂碧献周人
　　江蓠生幽渚【一作塘上行】　　　　梁沈约
　　泽兰被荒径孤芳岂自通幸逢瑶池旷得与金芝丛朝承紫台露夕润緑池风既美脩嫮女复恱繁华童夙昔玉霜满旦暮翠条空叶飘储胥右芳歇露寒东纪化尚盈昃俗志信穨隆财殚交易絶华落爱难终所惜改驩眄岂恨逐征蓬愿回昭阳景持照长门宫【持一作时】
　　秋胡行【二首　西京杂记曰鲁人秋胡娶妻三月而游宦三年休还家其妇采桑于郊胡至郊而不识其妻也见而恱之乃遗黄金一镒妻曰妾有夫游宦不返幽闺独处三年于兹未有被辱于今日也采桑不顾胡慙而退至家问妻何在曰行采桑于郊未返既归还乃向所挑之妇也夫妻并慙妻赴沂水而死列女传曰鲁秋洁妇者鲁秋胡之妻也既纳之五日去而宦于陈五年乃归未至其家见路傍有美妇人方采桑而説之下车谓曰力田不如逢丰年力桑不如见国卿今吾有金愿以与夫人妇曰探桑力作纺绩织絍以供衣食奉二亲养夫子已矣不愿人之金秋胡遂去归至家奉金遗母使人呼其妇妇至乃向采桑者也妇污其行去而东走自投于河而死乐府解题曰后人哀而赋之为秋胡行若魏文帝辞云尧任舜禹当复何为亦题曰秋胡行曹植秋胡行但歌魏徳而不取秋
　　胡事与文帝辞同】　　　　　　　魏武帝
　　晨上散闗山此道当何难晨上散闗山此道当何难牛顿不起车堕谷间坐盘石之上弹五之琴作为清角韵意中迷烦歌以言志晨上散闗山【一解】有何三老公卒来在我傍有何三老公卒来在我傍负揜被裘似非恒人谓卿云何困苦以自怨徨徨所欲来到此间歌以言志有何三老公【二解】我居昆仑山所谓者真人我居昆仑山所谓者真人道深犹可得名山歴观遨游八极枕石潄流饮泉沈吟不决遂上升天歌以言志我居昆仑山【三解】去去不可追长恨相牵攀去去不可追长恨相牵攀夜夜安得寐惆怅以自怜正而不谲辞赋依因经传所过西来所传歌以言志去去不可追【四解　犹一作有辞一作乃】愿登泰华山神人共逺游愿登泰华山神人共逺游经歴昆仑山到蓬莱飘飖八极与神人俱思得神药万嵗为期歌以言志愿登泰华山【一解】天地何长久人道居之短天地何长久人道居之短世言伯阳殊不知老赤松王乔亦云得道得之未闻庻以寿考歌以言志天地何长久【二解】明明日月光何所不光昭明明日月光何所不光昭二仪合圣化贵者独人不万国率土莫非王臣仁义为名礼乐为荣歌以言志明明日月光【三解】四时更逝去昼夜以成嵗四时更逝去昼夜以成嵗大人先天而天弗违不戚年往忧世不治存亾有命虑之为蚩歌以言志四时更逝去【四解】戚戚欲何念欢笑意所之戚戚欲何念欢笑意所之壮盛智慧殊不再来爱时进趋将以惠谁泛泛放逸亦同何为歌以言志戚戚欲何念【五解右二曲魏晋乐所奏】
　　同前【三首】　　　　　　　魏文帝
　　尧任舜禹当复何为百兽率舞凤皇来仪得人则安失人则危唯贤知贤人不易知歌以咏言诚不易移鸣条之役万举必全明徳通灵降福自天【右曲一作歌魏徳】
　　朝与佳人期日夕殊不来嘉肴不尝防酒停杯寄言飞鸟告余不能俯折兰英仰结桂枝佳人不在结之何为从尔何所之乃在大海隅灵若道言贻尔明珠企予望之步立踌躇佳人不来何得斯须【右曲一作佳人期】
　　泛泛緑池中有浮萍寄身流波随风靡倾芙蓉含芳菡蓞垂荣朝采其实夕佩其英采之遗谁所思在庭双鱼比目鸳鸯交颈有美一人婉如清扬知音识曲善为乐方【右曲一作浮萍篇有美四句又见善哉行】
　　同前【七首本集题云重作四言诗】　　　　晋嵇康
　　富防尊荣忧患谅独多富贵尊荣忧患谅独多古人所惧丰屋蔀家人害其上兽恶网罗惟有贫贱可以无他歌以言之富防忧患多
　　贫贱易居防盛难为工贫贱易居防盛难为工耻佞直言与祸相逢变故万端俾吉作凶思牵黄犬其计莫从歌以言之防盛难为工【其计莫从乐府作其莫之从】
　　劳谦寡悔忠信可久安劳谦寡悔忠信可久安天道害盈好胜者残彊梁致灾多招祸患欲得安乐独有无歌以言之忠信久安【害一作恶多下一有事字】
　　役神者弊极欲疾枯役神者弊极欲疾枯顔回短折不及童乌纵体滛恣莫不早徂酒色何物今自不辜歌以言之酒色令人枯
　　絶智弃学游心于黙絶智弃学游心于黙遇过而悔当不自得垂钓一壑所乐一国被髪行歌和者四塞歌以言之游心于黙
　　思与王乔椉云游八极思与王乔椉云游八极凌厉五岳忽行万亿授我神药自生羽翼呼吸太和链形易色歌以言之思行游八极【之下一无思字】
　　徘徊钟山息驾于层城徘徊钟山息驾于层城上防华葢下采若英受道王母遂升紫庭逍遥天衢千载长生歌以言之徘徊于层城
　　同前【二首后首题云和秋胡一云和班氏诗】　　晋傅
