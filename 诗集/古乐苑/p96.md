<!-- { "loadSidebar": true } -->
　　右四曲太宗因内宴诏无忌等作之皆宫调也
　　景云河清歌　庆善乐　破阵乐　承天乐　一戎大定乐　八纮同轨乐　夷美宾曲
　　右七曲髙宗朝所作也
　　立部伎八曲
　　一安舞　二太平乐　三破阵乐　四庆善乐　五大定乐　六上元乐　七圣寿乐　人光圣乐
　　坐部伎六曲
　　一燕乐　二长寿乐　三天授乐　四鸟歌万嵗乐五龙池乐　六小破阵乐　夜半乐　还京乐　文成曲　霓裳羽衣曲　真道曲　大罗天曲　紫清上圣道曲　景云　九真　紫极　小长寿　承天乐顺天乐　君臣相遇乐曲　荔枝香　棃园法曲　凉州　伊州　甘州　千秋节
　　右三十四曲并明皇朝所作也
　　寳应长宁乐　广平太一乐
　　右二曲代宗朝所作也
　　定难曲　中和乐　继天诞圣乐　孙武顺圣乐
　　右四曲德宗朝所作也
　　云韶法曲　霓裳羽衣舞曲
　　右二曲文宗诏太常卿冯定采开元雅乐作也臣下功髙者赐之乐又改法曲为仙韶曲
　　万斯年曲
　　右一曲武宗朝李德裕命乐工作万斯年以献
　　播皇猷曲
　　右一曲宣宗每宴羣臣僃百戏帝自制新曲故有播皇猷之作
　　文武舞序论
　　古有六舞后世所用者韶武二舞而巳后世之舞亦随代皆有制作每室各有形容然究其所常用及其制作之宜不离是文武二舞也臣疑三代之前虽有六舞之名徃徃其事所用者亦无非是文武二舞故孔子谓韶尽美矣又尽善也武尽美矣未尽善也不及其他诚以舞者声音之形容也形容之所感发惟二端而已自古制治不同而治具亦不离文武之事也然云门大咸大韶大夏大濩大武凡六舞之名南陔白华华黍崇丘由庚由仪凡六笙之名当时皆无辞故简籍不传惟师工以谱奏相授耳古之乐惟歌诗则有辞笙舞皆无辞故大武之舞秦始皇改曰五行之舞大韶之舞汉髙帝改曰文始之舞魏文帝复文始曰大韶舞五行舞曰大武舞并有谱无辞虽东平王苍有武德舞之歌未必用之大抵汉魏之世舞诗无闻至晋武帝泰始九年荀朂曾典乐更文舞曰正德武舞曰大豫使郭夏宋识为其舞节而张华为之乐章自此以来舞始有辞舞而有辞失古道矣
　　文武舞二十曲
　　晋文舞曰正德舞武舞曰大豫舞　宋文舞曰前舞武舞曰后舞　梁武舞曰大壮舞文舞曰大观舞　隋文舞武舞　唐文舞曰治康舞武舞曰凯安舞
　　唐三大舞
　　七德舞　九功舞　上元舞
　　右三大舞唐之盛乐也然后世所行者亦惟二舞而巳神功破阵乐有武事之象功成庆善乐有文事之象五代因之晋用九功舞改曰观象舞用七德舞改曰讲功舞周用观象改为崇德舞用讲功改为象成舞按唐人降神用文舞送神用武舞其余即奏十二和之乐每室酌献一曲则别立舞名至今不替焉然每室之舞葢夲于梁自梁以来纷然出于私意莫得而纪

　　古乐苑衍录巻一
　　钦定四库全书
　　古乐苑衍録巻二
　　明　梅鼎祚　编
　　总论【原古　体例　名义声律　品藻】
　　九代咏歌志合文财黄歌断竹质之至也唐歌在昔则广于黄世虞歌卿云文于唐时夏歌雕墙缛于虞代商周篇什丽于夏年至于序志述时其揆一也【文心雕龙以下原古】昔在陶唐德盛化钧野老吐何力之谈郊童含不识之歌有虞继作政阜民安南风诗于元后烂云歌于列臣尽其美者何乃心乐而声泰也【同上】
　　卿云江水开雅颂之源烝民麦秀建国风之始览其事迹兴废如存占彼民情困舒在目则知诗者所以宣郁之思光神妙之化者也先王协之于宫征被之于簧弦奏之于郊社颂之于宗庙歌之于燕防讽之于房中盖以之可以格天地感鬼神扬风教通庶情此古诗之大约也汉祚鸿朗文章作新安世楚声温纯厚雅孝武乐府壮丽宏竒缙绅先生咸从附作虽规迹古风各懐剞劂美哉歌咏汉徳雍扬可为雅颂之嗣也及夫兴懐触感民各有情贤人逸士呻吟于下里弃妻思妇叹咏于中闺鼓吹奏乎军曲童谣发于闾巷亦十五国风之次也东京继轨大演五言而歌诗之声微矣至于含气布词质而不采七情襍遣并自悠圆或间有微疵终难毁玉两京诗法譬之伯仲埙箎所以相成其音调也魏氏之学独专其盛然国运风移古朴易解曹王数子才气慷慨不诡风人而特立之功卒亦未至故时与之闇化矣【徐祯卿谈艺録】
　　虞之赓歌夏五子之歌此三百篇之权舆也【困学纪闻】夏侯太初辩乐论伏羲有网罟之歌神农有丰年之咏黄帝有龙衮之颂元次山补乐歌有网罟丰年二篇文心雕龙云二言肇于黄世竹弹之谣是也【同上】
　　刘勰云钧天九奏既其上帝葛天八阕爰乃皇时咸英以降涂山歌于候人始为南音有娀谣乎飞燕始为北音夏甲叹于东阳东音攸发殷厘思于西河西音以兴又寗封南风沙澜方囘诸篇皆音乐之祖也仲尼学文王伯牙作水仙操亦不始于汉魏矣【解頥新语】
　　古诗三百可以博其源遗篇十九可以约其趣乐府雄髙可以厉其气离骚深永可以禆其思【谈艺録】
　　以时而论则有建安体【汉末年号曹子建父子及邺中七子之诗】黄初体【魏年号与建安相接其体一也】正始体【魏年号嵇阮诸公之诗】太康体【晋年号左思潘岳二张二陆诸公之诗】元嘉体【宋年号顔鲍谢诸公之诗】永明体【齐年号齐诸公之诗】齐梁体【通两朝而言之】南北朝体【通魏周而言之与齐梁体一也】陶体【渊明也】谢体【灵运也】徐庾体【徐陵庾信也】又有所谓选体【选诗时代不同体制随异今人例用五言古诗为选体非也】柏梁体【汉武帝与羣臣共赋七言毎句用韵后人谓此体为柏梁体】玉台体【玉防集乃徐陵所序汉魏六朝之诗皆有之或者但谓艳者为玉防体其实则不然】宫体【梁简文伤于轻靡时号宫体其他体制尚或不一然大概不岀此耳】有三句之歌【高祖大风歌是也古华山畿二十五首多三句之诗其他古人诗多如此者】有两句之歌【荆卿易水歌是也又古诗青骢白马共戏乐女儿子之类皆两句之嗣也】有一句之歌【汉书枹鼔不鸣董少平一句之歌也又汉童谣千乘万骑上北邙梁童谣青丝白马寿阳来皆一句也】有歌行【古有鞠龙行放歌行长歌行短歌行又有单以歌名者不可枚述】有乐府【汉武帝定郊祀立乐府采齐楚赵魏之声以入乐府以其音词可被于弦歌也乐府俱备众体兼统众名也】有楚辞【屈原以下仿楚词者皆谓之楚词】有琴操【古有水仙操辛徳源所作别鹤操髙陵牧子所作】有谣【沈炯冇独酌谣王昌龄有箜篌谣穆天子传有白云谣也】曰吟【古辞有陇头吟孔明有梁父吟相如有白头吟】曰辞【选有汉武秋风辞乐府有木兰辞】曰引【古曲有霹雳引走马引飞龙引】曰咏【选有五君咏唐储光羲有羣鸠咏】曰曲【古有大堤曲梁简文有乌栖曲】曰篇【选有名都篇京洛篇白马篇】曰唱【魏明帝有气出唱】曰弄【古乐府有江南防】又有以叹名者【古辞有楚妃叹明君叹】以愁名者【文选有四愁乐府有独处愁】以哀名者【选有七哀少陵有八哀】以怨名者【古词有寒夜怨玉阶怨】以思名者【太白有静夜思】以乐名者【齐武帝有估客乐宋臧质有防城乐】有古诗一韵两用者【文选曹子建美女篇有两难字谢康乐述祖徳诗有両人字其后多有之】有古诗一韵三用者【文选任彦升哭范仆射诗三用情字也】有古诗三韵六七用者【古焦仲卿妻是也】有古诗重用二十许韵者【焦仲卿妻诗是也】有古诗旁取六七许韵者【韩退之此日足可惜篇是也凡襍用东冬江阳庚青六韵欧阳公谓退之遇寛韵则故旁入他韵非也此乃用古韵耳于集韵自见之】有古诗全不押韵者【古采莲曲是也】论襍体则有风人【上句述一语下句释其义如古子夜歌读曲歌之类则多用此体】藁砧【古乐府藁砧今何在山上复有山何当大刀头破镜飞上天僻辞隐语也】五襍俎【见乐府】两头纎纎【亦见乐府　沧浪诗法　以下体例】
　　寻二言肇于黄世竹弹之谣是也三言兴于虞时元首之诗是也四言广于夏年洛汭之歌是也五言见于周代行露之章是也六言七言杂出诗骚而体之篇成于两汉【文心雕龙】
　　黄帝弹歌断竹兏木飞土逐肉二言之始也诗颂振振鹭鹭于飞鼔咽咽醉言归三言之始也郁陶乎予心顔厚有忸怩五言之始也诗雅我不敢效我友自逸八言之始也杜诗男儿生不成名身已老九言也李太白黄帝铸鼎于荆山链丹砂丹成骑龙飞上太清家十言也东坡诗山中故人应有招我归来篇十一言也我不敢效我友自逸亦可作两句若长吉酒不到刘伶坟上土八言一句浑全【升庵集】
　　又曰江有汜乃三言之始迨天马歌体制僃矣严沧浪谓创自夏侯湛盖泥于白氏六帖【困学纪闻　冯惟讷曰按三言始天马似矣江有泛亦非纯体曷谓始耶】
　　又曰四言体始于康衢歌沧浪谓起于韦孟误矣【同上冯惟讷曰按四言诗三百五篇在前而严云起于韦孟盖其叙事布辞自为一体汉魏以来逓相师法故云始于韦非徒言也或又引康衢以为权舆又乌知康衢之謡非列子因雅颂而为之者邪然明良五子之歌载在典谟可徴也】
　　汉初四言韦孟首唱匡谏之义继轨周人孝武爱文相梁列韵严马之徒属辞无方至成帝品録三百余篇朝章国采亦云周僃而辞人遗翰莫见五言所以李陵班婕妤见疑于后代也按召南行露始肇半章孺子沧浪亦有全曲暇豫优歌逺见春秋邪径童谣近在成世阅时取证则五言久矣【文心雕龙　文选注五言自李陵始】
　　麈史曰王得仁谓七言始于垓下歌柏梁篇祖之刘氏以交交黄鸟止于桑为七言之始合两句为一误矣大雅曰维昔之富不如时颂曰学有缉熈于光明此七言之始王氏亦误矣盖始于击壤歌帝力于我何有哉雅颂之后有南山歌子产歌采葛妇歌易水歌皆有七言而未成篇及大招百句小招七十句七言巳盛于楚矣【诗家直説　冯惟讷曰按诸家所论七言诗始惟垓下为近之他皆襍出一二言未为全体至于如戚扣牛所歌高诱注国语以为硕鼠之诗虽未必然亦足以明南山白石之篇诱时未尝有也他如列子击壤孔丛子大道歌续博物志狄水歌拾遗记封子诗皇娥歌白帝子答歌皆出于著书者之手其文义各自为体而辞义深浅居然有别至呉越春秋所载穷劫之曲采葛妇歌河梁之诗尤浅劣不足道而近时论诗者遂引以为据辨七言不始于柏梁亦何以称知言也】
　　胡致堂云古乐府者诗之旁行也辞曲者古乐府之末造也【困学纪闻】
　　陆务观云倚声制词起于唐之季世【同上】
　　古今诗体不一太师之职掌教六诗风雅颂赋比兴僃焉三代而下襍体互出汉唐以来铙歌鼔吹拂舞矛俞因斯而兴晋宋以降又有囘文反复寓忧思辗转之情双声疉韵状连骈嬉戏之态郡县药石名六甲八卦之属不胜其变古有采诗官命曰风人以见风俗喜怒好恶皮日休云踈杉低通滩冷鹭立乱浪此双声也陆防尝曰肤愉吴都姝眷恋便殿宴此疉韵也刘禹锡曰东邉日出西邉雨道是无情却有情杜诗曰俱飞蛱蝶元相逐并蒂芙蓉夲自双又曰满目飞明镜归心折大刀此皆风人类也【瑚钩诗话】
