<!-- { "loadSidebar": true } -->
　　晋惠公时童谣【汉书五行志曰晋惠公赖秦力得立立而背秦内杀二大夫国人不説及更葬其兄恭太子申生而不敬故诗妖作也后与秦战为秦所获立十四年而死晋人絶之更立其兄重耳是为文公遂伯诸侯】
　　恭太子更葬兮后十四年晋亦不昌昌乃在其兄【葬叶滋即反兄叶虚王反】
　　赵童谣【史记赵幽缪王迁五年代地大动六年大饥民譌言曰云云七年秦人攻赵赵大将李牧将军司马尚将击之李牧诛司马尚免赵忽及齐将顔聚代之赵忽军破顔聚亡去以王迁降风俗通曰赵迁信秦反问之言杀其良将李牧而任赵括遂为所灭】
　　赵为号秦为笑以为不信视地上生毛【笑平声上一作之】楚昭王时童谣【家语曰楚昭王渡江江中有物大如斗圆而赤直触王舟舟人取之王怪之使使聘于鲁问于孔子孔子曰此萍实也可剖而食之吉祥也唯霸者为能获焉使者反王遂食之大美使来以告鲁大夫大夫因子游问曰夫子何以知其然曰吾昔之郑过乎陈之野闻童谣云云此楚王之应也是以知之】
　　楚王渡江得萍实大如斗赤如日剖而食之甜如蜜楚人谣【史记曰楚怀王为张仪所欺客死于秦到王负刍遂为秦所灭百姓哀之为之语曰】
　　楚虽三户亡秦必楚【亡秦汉髙帝楚人也】
　　呉夫差时童谣【述异记呉王夫差立春宵宫为长夜之饮造千石酒钟又作天池池中造青龙舟日与西施为水嬉又有别馆在句容楸梧成林乐府云云是也】
　　梧宫秋呉王愁
　　灵宝谣【灵宝要畧曰昔太上以灵宝五篇真文以授帝喾帝喾将仙封之于钟山至夏禹巡狩度弱水登钟山遂得是文后复封之包山洞庭之室呉王阖闾出游包山见一人自言姓山名隠居阖闾扣之乃入洞庭取素书一巻呈阖闾其文不可识令人赍之问孔子孔子曰丘闻童谣云云阖闾乃尊事之】
　　呉王出游观震湖龙威文人山隠居北上包山入灵墟乃入洞庭窃禹书天地大文不可舒此文长传百六初若强取出丧国庐
　　包山谣【见杨方呉越春秋沈怀逺南越志曰牛女之分扬州之末土也爰有太山实曰秦望又有石篑峻起立内有金简玉字】
　　禹得金简玉字书藏洞庭包山湖
　　攻狄谣【战国防曰田单攻狄三月而不克齐婴儿谣曰】
　　大冠若箕脩剑拄頥攻狄不能下垒枯丘【能叶年题反垒字下一有子字丘叶祛其反大冠武冠也垒枯丘谓空寸一丘为垒説苑作梧丘地名也通鉴云攻狄不能下垒枯骨成丘】
　　秦人谣【见张衡西京赋注虞喜志林曰秦穆公梦之天帝所奏钧天乐赐以金防祚世之业当时有谣曰】
　　天帝醉秦防金误陨石坠【风雅逸篇注曰张平子曰昔者天帝説秦穆公而觐之飨以钧天广乐帝有醉焉乃为金防赐用此土而翦诸鹑首即此説也葢愤乱疾世若诗所谓视天梦梦者】泗上谣【水经注周显王四十二年九鼎沦没泗渊秦始皇时见于泗水始皇大喜使数千人入水系而行未出龙齿啮断其系故泗上为之谣曰】
　　称乐太早絶鼎系
　　巴谣歌【芧君内传曰秦始皇三十一年九月庚子茅盈髙祖蒙于华山之中乘云驾鹤白日升天先是时有巴谣歌始皇闻谣歌而问其故父老具对曰此仙人之谣歌劝帝求长生之术于是始皇欣然乃有寻仙之志因改腊曰嘉平】
　　神仙得者茅初成驾龙上升入太清时下洲戏赤城继世而往在我盈帝若学之臈嘉平
　　秦世谣【异苑曰秦世有谣云云始皇既坑儒焚典乃发孔子墓欲取诸经传圹既启于是悉如谣者之言又言谣文刋在冢壁政甚恶之及达沙丘而修别路见一羣小儿辇沙为阜问云沙丘从此得病】
　　秦始皇奄僵开吾户据吾牀饮吾酒唾吾浆飡吾饮以为粮张吾弓射东墙前至沙丘当灭亡
　　不知何一男子自称秦始皇上我堂踞我牀颠倒衣裳至沙丘而亡【王充论衡孔子遗秘书云云不谓谣也】
　　河图引蜀谣
　　汶阜之山江出其腹帝以防昌神以建福
　　列女传引古谣
　　食石食金盐可以支常久食石食玉防可以得长寿【诵】有焱氏颂【庄子天运篇北门成问于黄帝曰帝张咸池之乐于洞庭之野吾始闻之惧复闻之怠卒闻之而惑荡荡黙黙乃不自得帝曰天机不张而五官皆备此之谓天乐无言而心就故有焱氏为之颂曰云云女欲听之而无接焉而故惑也　注此乃无乐之乐乐之至也】
　　听之不闻其声视之不见其形充满天地苞裹六极舆人诵【国语曰晋惠公入而背内外之赂舆人诵之曰　惠公献公庶子夷吾也外秦内里丕也舆众也不歌曰诵】
　　佞之见佞果丧其田诈之见诈果丧其赂得国而狃终逢其咎丧田不惩祸乱其兴【佞谓里丕受惠公赂田而纳之见佞谓惠公入而不予里丕不得其赂田诈谓秦以诈立惠公见诈谓惠公入而背之秦不得其赂地狃忕也咎谓惠公败于韩丕郑不得田不惩艾复欲与秦共纳重耳惠公杀之　佞叶称因反田音与陈同诈叶庄助反】
　　恭世子诵【国语晋惠公改葬共世子臭达于外国人诵之曰　共世子申生也献公时申生葬不如礼故改葬之惠公烝于献公夫人贾君故申生臭达于外不欲为无礼者所葬也】
　　贞之无报也孰是人斯而有是臭也贞为不听信为不诚国斯无刑媮居幸生不更厥贞大命其倾威兮怀兮各聚尔有以待所归兮猗兮违兮心之哀兮岁之二七其靡有微兮若翟公子吾是之依兮镇抚国家为王妃兮【贞正也以正葬之而不见听也信心行之不见诚也刑法也言惠公偷窃居位徼幸而生威畏也怀思也言国人畏惠公思重耳也倚叹也违去也二七十四岁也微亡也靡有徼者亦亡谓子圉也翟公子指重耳时出居于翟也言重耳当霸诸侯为王妃耦报叶敷救反怀叶胡威反哀叶于希反】
　　舆人诵【一作歌左传晋侯宋公齐国归父崔夭秦小子憖次于城濮楚师背酅而舍晋侯患之听舆人之诵曰　酅尸圭反丘陵险阻名晋侯恐众畏险故听其歌诵】
　　原田每每舍其旧而新是谋【每平声谋音媒髙平曰原喻晋军美盛若原田之草每毎然可以谋立新功不足念旧惠】
　　朱儒诵【一作歌左传襄公四年邾人莒人伐鄫臧纥救鄫败于狐骀国人诵之曰】
　　臧之狐裘败我于狐骀我君小子朱儒是使朱儒朱儒使我败于邾【狐裘大夫之服襄公防弱故曰小子臧纥短小故曰朱儒　裘叶渠之反骀叶盈之反】
　　子产诵【二章一作歌左传曰郑子产从政一年舆人诵之曰】
　　取我衣冠而禇之取我田畴而伍之孰杀子产吾其与之【禇衣囊也衣冠非法者收之不敢服】
　　【及三年又诵之曰】
　　我有子弟子产诲之我有田畴子产殖之子产而死谁其嗣之【诲古叶志殖叶时吏反】
　　孔子诵【二章辞亦见家语孔丛子吕氏春秋曰孔子始用于鲁鲁人鹥诵之曰　鹥人名也】
　　麛裘而鞞投之无戾鞞之麛裘投之无邮【麛鹿子也其皮以为裘加裼衣以朝天子也鞞小貎投弃也戾邮皆罪也　鞞叶毗臂反孔丛子作芾下同】
　　【及三月政成化既行又作诵曰】
　　衮衣章甫实获我所章甫衮衣惠我无私【衮衣公侯服也章甫儒冠也】
　　齐人诵【七畧作齐语史记茍卿赵人年五十始来游学于齐驺衍术迂大而闳辨奭也文具难施淳于髠久与处时有得善言故齐人诵曰】
　　天口骈谈天衍雕龙奭炙毂过髠【史记无天口骈三字骈田骈也驺衍所言五徳终始天地广大故曰谈天驺奭脩衍之文饬若雕镂龙文故曰雕龙过字作輠輠者车之盛膏器也炙之虽尽犹有余流言淳于髠智不尽如炙輠也】

　　古乐苑巻四十二
　　钦定四库全书
　　古乐苑卷四十三
　　明　梅鼎祚　编
　　襍歌谣辞【古谚】
　　夏谚【越絶书曰禹廵狩大越见耆老纳诗书审铨衡平斗斛夏谚云云　见太平御览按今越絶无此谚】
　　吾王不游吾何以休吾王不豫吾何以助一游一豫为诸矦度【刘熈曰春行曰游秋行曰豫左传季氏有嘉树韩宣子誉之服防曰誉与豫同游于树下也唐宋之问诗春豫临池近】
　　太公兵法
　　引黄帝语【贾子书引止日中必彗操刀必割二句其余见太公兵法即汉蓻文志黄帝巾机铭也】
　　日中不彗是谓失时操刀不割失利之期执斧不伐贼人将来涓涓不塞将为江河荧荧不救炎炎奈何两叶不去将用斧柯为虺弗摧行将为蛇【来叶陵之反蛇叶唐何反】
　　六韬
　　天下攘攘皆为利往天下熈熈皆为利来【叶】
　　左传
　　周谚【鲁隐公十一年滕矦薛矦来朝争长公使羽父请于薛矦曰周谚有之云云周之宗盟异姓为后乃长滕矦】
　　山有木工则度之宾有礼主则择之【度音宅】
　　周谚【初虞矦有玉虞公求旃弗献既而悔之曰周谚有之云云吾焉用此乃献之】
　　匹夫无罪懐璧其罪
　　晋士蒍引谚【晋献公为太子申生城曲沃士蒍曰太子不得立矣不如逃之无使罪至且谚曰云云天若祚太子其无晋乎】
　　心苟无瑕何恤乎无家
　　虢宫之竒引谚【晋假道于虞以伐虢宫之奇谏曰虢虞之表也虢亾虞必从之谚所谓云云者其虞虢之谓也不听晋防虞】
　　辅车相依唇亾齿寒【辅颊也车牙车又曰颔车上牙骨之名也辅为外表车是内骨】郑孔叔引谚【齐人伐郑孔叔言于郑伯曰谚有之云云既不能彊又不能弱所以病也请下齐以救国郑杀齐矦以说于齐】
　　心则不竞何惮于病
　　宋乐豫引谚【宋昭公欲去羣公子乐豫曰公族公室之枝叶也葛藟犹能庇其本根况君子乎谚所谓云云者也】
　　庇焉而纵寻斧焉【八尺曰寻所以量木也借木之庇而纵放寻以量之斧以伐之】郑子家引言【晋矦不见郑伯以为贰于楚也郑子家使执讯而与之书以告赵宣子曰古之人有言曰云云又曰云云小国之事大国也德则其人也不德则其鹿也铤而走险急何能择将悉敝赋以待于儵晋巩朔行成于郑】
　　畏首畏尾身其余几
　　鹿死不择音【音当作荫茠荫也】
　　申叔时引人言【楚人伐陈因县陈陈矦在晋申叔时曰夏征舒弑其君其罪大矣抑人亦有言曰云云诸矦之从也曰讨有罪也今县陈贪其富也无乃下可乎】
　　牵牛以蹊人之田而夺之牛牵牛以蹊者信有罪矣而夺之牛罸已重矣
　　晋伯宗引古言【楚子圜宋宋告急于晋晋矦欲救之伯宗曰不可古人有言曰云云天方授楚未可与争谚曰髙下云云天之道也君其待之乃止】
　　虽鞭之长不及马腹
　　髙下在心川泽纳汚山薮藏疾瑾瑜匿瑕国君含垢【汉书亦引此无髙下在心一句】
　　晋羊舌职引谚【晋命士防将中军于是晋国之盗逃归于秦羊舌职曰善人在上则国无幸民谚曰】
　　民之多幸国之不幸也
　　晋韩厥引古言【晋栾书中行偃执厉公召韩厥厥辞曰古之人有言曰云云而况君乎】
　　杀老牛莫之敢尸
　　刘子引谚【天王使刘定公劳赵孟于颍馆于洛汭刘子曰子盍亦逺绩禹功而大庇民乎对曰吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎何以能久】
　　老将知而耄及之
　　卫矦引古言【卫矦入使让太叔文子曰寡人淹恤在外二三子皆使寡人闻卫国之言吾子独不在寡人古人有言曰云云寡人怨矣】
　　非所怨勿怨
