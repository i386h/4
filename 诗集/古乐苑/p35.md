<!-- { "loadSidebar": true } -->
　　哀朝菌闵穨力迁化常然焉肯息及壮齿遇世直酌酪华堂集亲识舒情尽欢遣凄恻

　　古乐苑巻十九
　　钦定四库全书
　　古乐苑卷二十
　　明　梅鼎祚编
　　相和歌辞
　　瑟调曲
　　饮马长城窟行【一曰饮马行郦道元水经注曰始皇二十四年使太子扶苏与蒙恬筑长城起自临洮至于碣石东暨辽海西并隂山凡万余里今白道南谷口有长城自城北出有髙坂傍有土穴出泉挹之不穷歌録云饮马长城窟信非虚言也乐府解题曰古词伤良人游荡不归或云蔡邕之辞古今乐録曰王僧防技録云饮马行今不歌】
　　古辞
　　青青河畔草緜緜思逺道逺道不可思宿昔梦见之梦见在我傍忽觉在他乡他乡各异县展转不相见枯桑知天风海水知天寒入门各自媚谁肯相为言客从逺方来遗我双鲤鱼呼儿烹鲤鱼中有尺素书长跪读素书书中竟何如上言加餐饭下言长相忆【畔一作邉儿一作童饭一作食言一并作有】
　　同前【梁简文泛舟横大江出此】　　　　　魏文帝
　　浮舟横大江讨彼犯荆虏武将齐贯錍征人伐金鼓长防十万队幽冀百石弩发机若雷电一发连四五【阙】
　　同前　　　　　　　　　　陈琳
　　饮马长城窟水寒伤马骨往谓长城吏慎莫稽留太原卒官作自有程举筑谐汝声男儿宁当格鬭死何能怫郁筑长城长城何连连连连三千里邉城多健儿内舍多寡妇作书与内舍便嫁莫留住善事新姑嫜时时念我故夫子报书往邉地君今出语一何鄙身在祸难中何为稽留他家子生男慎莫举生女哺用脯君独不见长城下死人骸骨相撑拄结发行事君慊慊心意闗明知邉地苦贱妾何能久自全【儿一作少徃一作与闗一作间】
　　同前【一云青青河邉草篇】　　　　　晋傅
　　青青河邉草悠悠万里道草生在春时逺道还有期春至草不生期尽叹无声感物怀思心梦想发中情梦君如鸳鸯比翼云间翔既觉寂无见旷如参与商河洛自用固不如中岳安囘流不及反浮云往自还悲风动思心悠悠谁知者悬景无停居忽如驰驷马倾耳怀音响转目泪双随生存无防期要君黄泉下【期尽一作泣尽】
　　同前　　　　　　　　　　陆机
　　驱马陟隂山山髙马不前往问隂山劲虏在燕然戎车无停轨旌斾屡徂迁仰凭积雪岩俯涉坚氷川冬来秋未反去家邈以緜猃狁亮未夷征人岂徒旋末徳争先鸣凶器无两全师克薄赏行军没微躯捐将遵甘陈迹收功单于旃振旅劳归去受爵槀街传
　　同前【一云拟青青河畔草】　　　　梁昭明太子统
　　亭亭山上栢悠悠逺行客行客行路遥故乡日迢迢迢迢不可见长望涕如霰如霰独留连长路邈绵绵胡马爱北风越燕见日喜緼此望乡情沈忧不能止有朋西南来投我用木李并有一札书行止风云起叩封披书札书札竟何有前言节所爱后言别离久
　　同前　　　　　　　　　沈约
　　介马渡龙堆涂萦马屡回前访昌海驿兵戎寇轮台旌幕巻烟雨徒御犯氷埃【阙】
　　同前　　　　　　　　　陈后主
　　征马入他乡山花此夜光离羣嘶向影因风屡动香月色含城暗秋声杂寒长何以酬天子马革报疆场【天一作君】
　　同前　　　　　　　　　张正见
　　秋草朔风惊饮马出长城羣惊还怯饮地险更宜行伤氷敛冻足畏冷急寒声无因度吴坂方复入羌城
　　同前　　　　　　　　　周王褒
　　北走长安道征骑每经过战垣临八阵旌门对两和屯兵戍陇北饮马傍城阿雪深无复道氷合不生波尘飞连阵聚沙平骑迹多昬昬陇坻月耿耿雾中河羽林犹角觝将军尚雅歌临戎常防劒蒙险屡提戈秋风鸣马首薄暮欲如何
　　同前　　　　　　　　　尚法师
　　长城征马度横行且劳羣入氷穿冻水饮浪聚流文澄鞍如渍月照影若流云别有长松气自解逐将军同前【集云饮马长城窟行示从征羣臣】　　　隋炀帝
　　肃肃秋风起悠悠行万里万里何所行横漠筑长城岂台小子智先圣之所营树兹万世防安此亿兆生讵敢惮焦思髙枕于上京两河秉武节千里巻戎旌山川互出没原野穷超忽摐金止行阵鸣鼓兴士卒千乘万骑动饮马长城窟秋昬塞外云雾暗闗山月缘岩驿马上乘空烽火发借问长安单于入朝谒浊气静天山晨光照髙阙释兵仍振旅要荒事方举饮至告言旋功归清庙前【两一作北秉一作执】
　　同前　　　　　　　　　虞世南
　　驰马渡河干流深马渡难前逢锦车使都防在楼兰轻骑犹衔勒疑兵尚解鞍温池下絶涧栈道接危峦拓地勲未赏亡城律讵寛有月闗犹暗经春陇尚寒云昬无复影氷合不闻湍怀君不可遇聊持报一飡
　　同前　　　　　　　　　袁朗
　　朔风动秋草清跸长安道长城连不穷所以隔华戎规模唯圣作荷负晓成功鸟庭已向内龙荒更凿空玉闗尘巻静金微路己通汤征随北怨舜咏起南风画野功初立绥邉事云集朝服践狼居凯歌旋马邑山响傅凤吹霜华藻琼钑属国拥节归单于欵闗入日落寒云起惊河被原隰零落叶己寒河流清且急四时徭役尽千载干戈戢太平今若斯汗马竟无施唯当事笔砚归去草封禅
　　青青河畔草【萧诠阿那当轩织出此然彼但咏织妇耳】
　　晋陆机
　　靡靡江蓠草熠熠生河侧皎皎彼姝女阿那当轩织粲粲妖容姿灼灼美顔色良人游不归偏栖独只翼空房来悲风中夜起叹息【熠熠一作熠燿】
　　同前【刘氏谱曰铄善乐府有緜防之称青青河畔草一篇为时传诵】
　　宋南平王铄
　　凄凄含露台肃肃迎风馆思女御櫺轩哀心彻云汉端抚悲弦泣独对明灯叹良人久遥役耿介终昬旦楚楚秋水歌依依采菱弹
　　同前　　　　　　　　　荀昶
　　荧荧山上火苕苕隔陇左陇左不可至精爽通寤寐寤寐衾帱同忽觉在他邦他邦各异邑相逐不相及迷墟在望烟木落知氷坚升朝各自进谁肯相攀牵客从北方来遗我端弋绨命仆开弋绨中有隠起珪长跪读隠珪辞苦声亦凄上言各努力下言长相怀
　　同前　　　　　　　　　鲍令晖
　　袅袅临牕竹蔼蔼垂门桐灼灼青轩女泠泠髙堂中明志逸秋霜玉顔掩春红人生谁不知恨君早从戎鸣弦慙夜月绀黛羞春风【堂一作台】
　　同前
　　容容寒烟起翘翘望行子行子殊未归寤寐若容辉夜中心爱促觉后阻河曲河曲万里余情交襟袖踈珠露春华返璿霜秋照晚入室怨蛾眉情归为谁婉【若一作君照一作桂】
　　同前　　　　　　　　　梁武帝
　　幕幕绣户丝悠悠懐昔期昔期久不归乡国旷音徽音徽空结迟半寝觉如至既寤了无形与君隔平生月以云掩光叶以霜摧老当途竞自容莫肯为妾道【为一作与】
　　同前　　　　　　　　　沈约
　　漠漠牀上尘心中忆故人故人不可忆中夜长叹息叹息想容仪不言长别离列离稍已久空牀寄杯酒同前【集题云拟青青河畔草转韵体为人作其人识节工歌今从郭本收入】
　　何逊
　　春兰己应好折花望逺道秋夜苦复长抱枕向空牀吹台下促节不言于此别歌筵掩团扇何时一相见弦防犹依轸叶落裁下枝即此虽久别方我未成离【春兰一作春园】
　　客从逺方来【一云拟古】　　　　　宋鲍照
　　客从逺方来赠我鹄文绫贮以相思箧缄以同心绳裁为亲身服着以俱寝兴别来经年嵗欢心不可凌泻酒置井中谁能辨斗升合如杯中水谁能判淄渑
　　同前【此与上首疑是拟客从逺方来遗我一端绮者】　鲍令晖
　　客从逺方来赠我漆鸣琴木有相思文弦有别离音终身执此调嵗寒不改心愿作长春曲宫商长相寻
　　泛舟横大江　　　　　　　梁简文帝
　　沧波白日晖游子出王畿旁望重山转前观逺帆稀广水浮云吹江风引夜衣旅鴈同洲宿寒鳬夹浦飞行客谁多病当念早旋归【病一作与】
　　同前　　　　　　　　　陈张正见
　　大江脩且濶扬舲度回矶波中画鹢涌帆上锦花飞舟移歴浦月櫂举湿春衣王孙客若逺讵待送将归【客一作定】
　　婀娜当轩织　　　　　　陈萧诠
　　东南初日照秦楼西北织妇正娇羞绮窻犹垂翡翠幌珠帘半上珊瑚钩新妆入机映春牗弄杼鸣梭挑纎手何曽织素让新人不掩流苏推中妇三日五匹未言迟衫长腕弱绕轻丝绫中转蹑成离鹄锦上回文作别诗不惜绕素同霜雪更伤秋扇箧中辞
　　上留田行【古今乐録曰王僧防技録有上留田行今不歌崔豹古今注曰上留田地名也人有父母死不字其孤弟者隣人为其弟作悲歌以风其兄乐府广题曰盖汉世人】
　　古辞
　　里中有啼儿似类亲父子回车问啼儿慷慨不可止
　　同前　　　　　　　　　　魏文帝
　　居世一何不同上留田富人食稻与梁上留田贫子食糟与糠上留田贫贱亦何伤上留田禄命悬在苍天上留田今尔叹息将欲谁怨上留田
　　同前　　　　　　　　　晋陆机
　　嗟行人之蔼蔼骏马陟原风驰轻舟泛川雷迈寒来暑往相寻零雪霏霏集宇悲风徘徊入襟嵗华冉冉方除我思纒绵未纾感时悼逝凄如
　　同前【疑本一首五解】
　　薄游出彼东道上留田薄游出彼东道上留田循聴一何矗矗上留田澄川一何皎皎上留田悠哉逷矣征夫上留田悠哉逿矣征夫上留田两服上阪电游上留田舫舟下游飚驱上留田此别既久无适上留田此别既久无适上留田寸心系在万里上留田尺素遵此千夕上留田秋冬迭相去就上留田秋冬迭相去就上留田素雪纷纷鹤委上留田清风飚飚入袖上留田嵗云暮矣増忧上留田嵗云暮矣増忧上留田诚知运来讵抑上留田熟视年往莫留上留田【电游一作雷游疑电逝是】
　　同前　　　　　　　　　梁简文帝
　　正月土膏初欲发天马照耀动农祥田家斗酒羣相劳为歌长安金鳯皇
　　新成安乐宫【古今乐録曰王僧防技録有新成安乐宫行今不歌乐府解题曰新
　　城安乐宫行备言雕饰刻斵之美也】　　　　梁简文帝
　　遥看云雾中刻桷映丹红珠帘通晩日金华拂夜风欲知歌管处来过安乐宫
　　同前【歴代吟谱云铿赋新成安乐宫援笔便就】　　陈隂铿
　　新宫实壮哉云里望楼台迢递翔鹍仰聨翩贺燕来重櫩寒雾宿返景夏莲开砌石披新锦梁花画早梅欲知安乐盛歌管杂尘埃【夏一作夜】
　　同前　　　　　　　　　隋陈子良
　　春色照兰宫秦女旦牕中栁叶来眉上桃花落脸红拂尘开扇匣巻帐却薰笼衫薄偏憎日裙轻更畏风【旦一作且】
　　妇病行　　　　　　　　古辞
　　妇病连年累嵗传呼丈人前一言当言未及得言不知泪下一何翩翩属累君两三孤子莫我儿饥且寒有过慎莫笡笞行当折揺思复念之乱曰抱时无衣襦复无里闭门塞牗舍孤儿到市道逢亲交泣坐不能起从乞求与孤买饵对交啼泣泪不可止我欲不伤悲不能已探怀中钱持授交入门见孤儿啼索其母抱徘徊空舍中行复尔耳弃置勿复道
　　同前　　　　　　　　　陈江总
　　窈窕怀贞室风流挟琴妇唯将角枕卧自影啼妆久羞开翡翠帷嬾对蒲萄酒深悲在缣素托意忘箕箒夫壻府中趋谁能大垂手
　　孤子生行【一曰孤儿行古辞言孤儿为兄嫂所苦难与久居也歌録亦曰放歌行】
　　古辞
