<!-- { "loadSidebar": true } -->
　　【天马徕歴无草草即皁字从艸从早艸字可染皁也后借为皂隶之皂歴解为槽枥之歴言其性安驯不烦控制也师古解为水草之草失之　丹铅余録正扬云汉志天马来歴无草径千里循东道张晏曰马从西而来东也师古曰言马从西来经行碛卤之地无草者凡千里而至东道据歌中上下文意马尚未至安得即説槽枥且染皂何施又云皂隶之皂将用以控此马乎殊不可晓】
　　【象载瑜白集西顔师古曰象载瑜言山出象舆瑞应车也赤蛟章云象舆轙即此也而景星章云象载昭庭师古曰象谓县象也县象秘事昭显于庭也二字同出一处而自为两説按乐章词意正指瑞应车言昭列于庭下耳三刘汉释之説亦得之而谓白集西为西雍之麟此则不然葢歌诗凡十九章皆书其名于后象载瑜前一行云行幸雍获白麟作自为前篇朝陇首览西垠之章不应又于下篇赘出之也　容斋三笔】
　　汉鼓吹铙歌
　　【十九章煅意刻酷炼字神奇　诗谱　艺苑巵言云信哉然失之太峻有秦风小戎之遗非颂诗比也温裕纯雅古诗得之遒深劲絶不若汉铙歌乐府词　谈艺録】
　　【古诗句格自质然太入工唐风山有枢云何不日鼓瑟铙歌辞曰临高台以轩可以当之又江有香草目以兰黄鹄高飞离哉翻絶工美可为七言宗也　谈艺録】
　　晋凯歌
　　【张华劳还师歌曰昔往冒隆暑今来白雪霏刘禹锡曰昔看黄菊与君别今见蝉我去回权徳舆曰去时楼上清明夜月照楼前撩乱花今日成隂复成子可怜春尽未归家皆纪时也此祖诗昔我往矣杨柳依依今我来思雨雪霏霏之意方干诗曰去时初种庭前树树巳胜巢人未归　野客丛书】汉横吹曲
　　【江总折杨柳云塞北寒胶折江南杨柳结不悟倡园花遥同葱岭雪春心既骀荡春树聊攀折共此依依情无奈年年别唐张説诗亦云塞上绵应折江南草可结欲持梅岭花逺竞榆关雪微变数字不妨双美沈满愿诗征人久离别故国音尘絶梦里洛阳花觉来葱岭雪刘方平梅诗嵗晩芳梅树繁苞四面回春风吹渐落一夜几枝空小妇今如此长城恨不同莫将辽海雪来此后庭中　升庵集】
　　梁横吹曲
　　【岑参凯歌鸣笳攂鼓拥回军今本攂作叠非近制啓明定昬鼓三通曰发攂当用此字俗作擂非攂亦俗字然差善于擂古乐府官家出游雷大鼓雷转作去声用　升庵集】
　　木兰诗
　　【木兰歌最古然朔气传金柝寒光照铁衣之类巳似太白必非汉魏人诗也　沧浪诗评　诗家直説云严沧浪曰木兰歌朔气传金柝寒光照铁衣酷似太白非汉魏人语左舜齐曰况有可汗大防兵之句乃唐人无疑魏太武时柔然巳号可汗非始于唐也通篇较之太白殊不相类】
　　【木兰诗唐人所作也乐府中惟此诗与焦仲卿诗作叙事体有始有卒虽辞多质俚然有古意　刘后村杜子美祖木兰诗唐子西文録】
　　【木兰辞愿借明驼千里足送儿还故乡今本或改明作鸣非也驼卧腹不帖地屈足漏明则走千里故曰明驼唐制驿置有明驼使非边塞军机不得擅发杨妃私发明驼使赐安禄山茘枝见小説　升庵集正扬云后魏书曰高祖不饮洛水常以千里足明驼更互回恒州取水以供赡焉】
　　【木兰朱氏女子代父从征今黄州黄陂县北七十里有木兰县木兰山将军冡忠烈庙　焦氏笔乗】相和曲
　　【乐府乌生八九子东门行等篇如淮南小山之赋气韵絶峻下可与孟徳道之王刘文学曹当内手尔谈艺録】
　　【日出东南隅行古辞曰日出东南隅照我秦氏楼旧説邯郸女子姓秦名罗敷为邑人千乗王仁妻仁为赵王家令罗敷出采桑陌上赵王登楼见而悦之置酒欲夺焉罗敷弹筝作陌上桑以自明不从今其辞乃罗敷采桑陌上为使君所邀罗敷底夸其夫为侍郎以拒之论者病其不同大抵诗人感咏随所命意不必尽当其事所谓不以辞害意也且发乎情止乎礼义古诗之风也今次是诗益将体原其迹而以辨丽是逞约之以义殆有所未合而卢思道傅縡张正见复不究明更为祖述使若其夫不有东方骑不为侍中郎不作专城居乃得从使君之载欤如刘邈王筠之作蚕不饥日未暮亦安得徬徨为使君留哉萧防殷谋曽不足道而沈君攸所谓看金怯举意求心自可知也庶几焉故秋胡妇曰妇人当采桑力作以养舅姑亦不愿人之金此真烈妇之辞耳　乐府集】
　　吟叹曲
　　【史记封禅书注引裴秀冀州记云缑氏仙人庙者昔有王侨犍为武阳人为栢人令于此登仙非王子乔也唐诗王子求仙月满台又云可怜缑岭登仙子犹自吹笙醉碧桃误也久矣】
　　平调曲
　　【梁戴暠从军行云长安夜刺闺胡骑犯铜鞮刺闺夜有急报投刺于宫门也南史陈文帝毎夜刺闺取外事分判者前后相续勅鸡人司漏传籖于殿中令投籖于阶石上跄然有声隋炀帝诗投籖初报晓隋时此制犹存也　升庵集焦氏笔乗云非也刺即鑚刺之刺如云穴门以入耳南史陈文帝一夜内刺闺取外事分判者前后相续岂亦可以投刺为解耶】
　　【明皇自蜀回登勤政楼歌曰庭前琪树巳堪攀塞北征人竟未还此卢思道歌词也　歴代吟谱】清调曲
　　【豫章行豫章邑名汉南昌县隋为豫章有豫章江江连九江有钓矶陶侃少时尝宿此夜闻人唱声如量米者访之吴时有度支于此亡今考傅陆士衡辈所作多叙别离怨恨思即知豫章昔为华艳盛丽之区耳至唐杜牧诗尚过称其侈靡焉】
　　【董桃行言神仙事傅休奕九秋篇十二章乃叙夫妇别离之思梁简文赋行幸甘泉宫歌复云董桃律金紫贤妻侍禁中疑若引董贤及子瑕残桃事终云不羡神仙侣排烟逐驾鸿皆所未详按汉武内传王母觞帝命侍女索桃剰桃七枚大如鸭子形色正青以四枚啗帝因自食其三帝收余核王母问何为帝曰欲种之王母曰此桃三千嵗一生实奈何帝乃止于是数过命侍女董双成吹云和笙觞作者取诸此耶并乐府集】
　　【古乐府歌辞先述三子次及三妇三妇是对舅姑之称其末章云丈人且安坐调未遽央古者子妇供事舅姑旦夕在侧与儿女无异故有此言丈人亦长老之目今世俗犹呼其祖考为先亡丈人又疑丈当为大北间风俗妇呼舅为大人公丈之与大易为误耳近代文士颇作三妇诗乃为匹嫡并耦巳之羣妻之意又加郑衞之辞大雅君子何其谬乎　顔氏家训】
　　【康翊仁鲛人潜织诗三日丈人嫌乐府焦仲卿妻三日防五匹大人故嫌迟后汉范滂谓母为大人而史记索隠注韦昭云古者名男子为丈人尊父妪为丈人故汉书宣元六王传所云丈人谓淮阳宪王外王母即张博母也故古诗云三日防五匹丈人故嫌迟也　吟牕杂録】
　　【蔡寛夫诗话曰诗人用事有乗语意到辄从其方言为之者亦自一体但不可为常耳吴人以作为佐音退之诗非阁复非船可居兼可过君欲问方桥方桥如此作乃用佐音不知当时所呼通尔或是戏语也仆按广韵作字有三音一则洛切二臧路切三则逻切退之诗韵正叶则逻切音佐耳又后汉廉范传云廉叔度来何暮不禁火民安作昔无襦今五袴此作字臧路切音措耳又苕溪渔隠引老杜主人送客何所作以谓此语巳先于退之用矣仆谓何止老杜与杜同时如岑参诗归梦秋能作乡书醉懒题在杜之先如安东平古调微物虽轻拙手所作余有三丈为郎别厝此类甚多在退之之前不但杜用此语也古词所叶正与廉歌一同明道杂志引皮日休诗共君作个生涯之语谓作读为佐不止退之一诗仆谓张右史亦失记杜岑之作尔权徳舆诗小妇无所作自注音佐仆考小妇无所作乃古乐府中语以作为佐知自古巳然矣毛诗侯祝侯作字作诅字读　野客丛书】
　　【今人诗句多用未渠央事往往不究来处渠字作平声用按庭燎诗夜未央注云夜未渠央渠其据切当呼遽只此一音谓夜未遽尽也古乐府王融三妇艳诗曰丈人且安坐调弦未遽央又长安狭斜行曰丈夫且徐徐调弦讵未央渊明诗曰寿考岂渠央鲁直诗曰木穿石磐未渠透并合呼遽史记尉佗曰使我居中国何渠不若汉班史作何遽不若汉葢可验也　野客丛书】
　　【今文语辞朅来聿来不知所始按楚辞车既驾兮朅而归不得见兮心伤悲旧注朅去也又按吕氏春秋胶鬲见武王于鲔水曰西伯朅来无欺我也武王曰不子欺将伐殷也胶鬲曰朅至武王曰将以甲子日至注朅何也若然则朅之为言盍也若以解楚辞则谓车既驾矣盍而归乎以不得见而心伤悲也意尤婉至则今文所袭用朅来者亦谓盍来也非是发语之辞矣文选注刘向七言曰朅来归耕永自疎顔延年秋胡妻诗曰朅来空复辞皆谓盍字始通　升庵集】
　　瑟调曲
　　【杜诗大家东征逐子回刘须溪云逐字不佳予思之杜诗无一字无来处所以佳此逐字无来处所以不佳也今称人之母随子就养曰逐子可乎然亦未有他好字易之近有语予以将字易之诗云不遑将母葢反言见义若春秋杞伯姬以其子来朝而书杞伯姬来朝其子之例也为文富于万篇贫于一字其难如此古乐府有一母将九雏之句则将字甚惬当试与知音订之　升庵集】
　　【生年不满百四语西门行亦掇之古人不讳重袭若相援尔览西门终篇固咸自铄古诗然首尾语精美可二也谈艺録】
　　【晏元献守汝隂梅圣俞往见之置酒颍川上晏言古人章句中全用平声制字稳帖如枯桑知天风是也西清诗话】
　　【古诗有客从逺方来遗我双鲤鱼呼重烹鲤鱼中有尺素书鱼腹中安得有书古人以喻隠密也鱼沈潜之物故云夷白斋诗话】
　　【古乐府诗尺素如残雪结成双鲤鱼要知心里事看取腹中书据此诗古人尺素结为鲤鱼形即缄也非如今人用蜡文选客从逺方来遗我双鲤鱼即此事也下云烹鱼得书亦譬况之言耳五臣及刘履谓古人多于鱼腹寄书引陈涉罩鱼倡祸事证之何异痴人説梦邪　丹铅余録】
　　大曲
　　【任昉云六言诗始于谷永慎按文选注引董仲舒琴歌二句亦六言不始于谷永明矣乐府满歌行尾一解命如凿石见火居世竟能几时亦六言也　升庵集】
　　清商曲【吴声歌曲西曲歌】
　　【古辞曰黄蘖向春生苦心随日长又曰雾露隠芙蓉见莲不分明又曰石阙生口中衔碑不得语又曰菖蒲花可怜闻名不相识又曰桑蚕不作茧昼夜长悬丝又曰理丝入残机何悟不成匹又曰桐树不结花何由得梧子又曰杀荷不防藕莲心巳复生此皆吴格指物借意乐府解题以此为风人诗取陈诗以观民风示不显言之意】
　　【古乐府云金铜作莲花莲子何其贵攡门不安锁无复相关意石濶生口中含悲不得语石濶古汉时碑名故云　夷自斋诗话】
　　【尤延之诗话云防真记隔墙花影动疑是玉人来本于李益开门风动竹疑是故人来然古乐府风吹牕帘动疑是所欢来其词乃齐梁人语又在益先矣　升庵集】
　　【鳯将雏曲吴竞乐府题要云汉世乐曲名也而郭茂倩乐府诗集中无此词独通典载应璩百一诗为作陌上桑反言凤将雏张正见置酒高楼上云琴挑凤将雏当是用相如鼓琴挑云凤兮归故乡遨游四海求其凰之义则此曲其来久矣按晋书乐志吴声十曲一曰子夜二曰上柱三曰鳯将雏此三曲自汉至梁有歌今不传矣葛常之诗话】
