<!-- { "loadSidebar": true } -->
　　石里之勇商子华暴虎见之藏爪牙【藏一作合】
　　汉末谣【地理志曰武康县本乌程之余不乡也汉末童谣云云呉乃改防稽之余暨为永兴分余不为永安以协谣言】
　　天子当兴东南三余之间

　　古乐苑巻四十五
　　钦定四库全书
　　古乐苑巻四十六
　　明　梅鼎祚　编
　　杂歌谣辞【汉谚语】
　　楚人谚【汉书云季布为任侠有名楚人谚曰】
　　得黄金百不如得季布诺
　　韩信引人言【史记曰汉六年人有上书告楚王信反髙祖令武士缚信信曰果若人言】
　　狡死良狗烹髙乌尽良弓藏敌国破谋臣亡【良书作走髙作飞】
　　淮阳语【河南志应曜隠于淮阳山中与四皓俱征独不至时人语曰】
　　商山四皓不如淮阳一老
　　鄙语【史记世家曰嬃常以前陈平为髙帝谋执樊哙数谗曰陈平为相非治事日饮醇酒戏妇女吕太后闻之私独喜面质吕嬃于陈平曰鄙语曰云云顾我于君何如耳无畏吕嬃之谗可】
　　儿妇人口不可用
　　贾谊疏引谚【谊上疏曰夫三代之所以长久者以其辅翼太子有此具也及秦而不然彼其所以道之者非其理故也鄙谚曰云云又曰云云】
　　不习为吏视已成事【大戴礼不习为吏如视巳事】
　　前车覆后车诫
　　里谚【贾谊疏曰里谚曰云云此善谕也鼠近于器尚惮不投况于贵臣之近主乎故有赐死而亡戮辱又云臣闻之履虽鲜不以加枕冠虽敝不以苴履】
　　欲投鼠而忌器
　　袁盎引语【史记曰文帝从霸陵上欲西驰下峻阪袁盎骑并车擥辔上曰将军怯邪盎曰臣闻云云亦不云语】
　　千金之子坐不垂堂百金之子不骑衡【服防曰措身不倚衡也如淳曰衡楼殿边栏楯也】
　　晁错传引语【史记太史公曰晁错为家令时数言事不用后擅权多所变更反以亡躯语曰云云岂错等谓邪】
　　变古乱常不死则亡
　　韩安国引语【史记曰公孙诡羊胜説孝王求为帝太子及益地事景帝乃遣使捕诡胜至梁安国入见王而泣曰治天下终不以私乱公语曰云云今大王悦一邪臣浮説犯上禁挠明法有如太后宫车即晏驾大王尚谁攀乎诡胜自杀】
　　虽有亲父安知其不为虎虽有亲兄安知其不为狼【汉书并无其字　按安国传安国与王恢论伐匈奴以为勿击便曰强弩之极矢不能穿鲁缟冲风之末力不能漂鸿毛不云何语惟汉书臣闻之冲风之衰不能入鲁缟亦不云语也且此传中臣闻之类颇多】
　　语【汉书汉廷臣方议削呉呉王恐削地无巳因发谋举事闻胶西王勇好兵诸侯皆畏惮之于是乃使中大夫应髙口説胶西王曰今者主上任用邪臣听信谗贼变更律令侵削诸侯征求滋多诛罚良重日以益甚语有之曰云云呉与胶西知名诸侯也一时见察不得安肆矣大王诚幸而许之一言则天下可并两主分割不亦可乎王曰善】
　　狧穅及米【狧古字】
　　谚【外戚世家汉武帝夫人尹婕妤见邢夫人低头俛而泣自痛其不如也谚曰云云】
　　美女入室恶女之仇
　　引传【三王世家引传曰鲁子书作谚曰】
　　蓬生麻中不扶自直白沙在泥与之皆黑
　　李广传引谚【史记太史公曰余睹李将军悛悛如鄙人口不能道辞及死之日天下知与不知皆为尽哀彼其忠实心诚信于士大夫也谚曰】
　　桃李不言下自成蹊
　　谏猎疏引谚【司马相如传曰常从上至长扬猎是时天子方好自击熊彘驰逐野兽相如上疏谏引鄙谚曰云云此言虽小可以喻大】
　　家絫千金坐不垂堂
　　郭解传引谚【史记太史公曰吾观郭解状貎不及中人言语不足采者然天下无贤与不肖知与不知皆慕其声言侠者皆引以为名谚曰云云】
　　人貌荣名岂有既乎【徐广曰人以顔状为貌者则貌有衰落矣唯用荣名为饬表则称誉无极也】
　　司马迁引语【汉书曰迁既被刑之后为中书令任安与迁书责以古贤臣之义迁报书曰顾自以为身残处秽动而见尤欲益反损是以抑鬰而无谁语语曰】
　　谁为为之孰令听之
　　紫宫谚【汉书曰李延年善歌能为新声与女弟俱幸武帝时人语曰】
　　一雌复一雄双飞入紫宫
　　逐弹丸【西京杂记曰韩嫣好弹以金为丸一日所失者十余长安为之语曰逐弹京师儿童毎闻嫣出弹辄随之望丸所落便拾取焉】
　　苦饥寒逐弹丸
　　马肝石语【郭宪别国洞冥记曰元鼎五年郅支国贡马肝石百斤常以水银养之内玉柜中金泥封其上国人长四尺惟饵此石而已半青半白如今之马肝舂碎以和九转之丹服之弥年不饥渇也以之拂髪白者皆黑帝坐羣臣于甘泉殿有髪白者以石拂之应手皆黒是时公卿语曰】
　　不用作方伯惟须马肝石
　　黄虵珠语【别国洞冥记曰有鳯葵草色丹叶长四寸味甘久食令人身轻肌滑赤松子饵之三岁乘黄虵入水得黄珠一枝色如真金或言是黄虵之卵故名虵珠亦名销疾珠语曰】
　　宁失千里驹不失黄虵珠
　　声风木语【别国洞冥记曰太初二年东方朔从西那汗国归得声风木十枝献帝长九尺大如指此木临因桓之水则禹贡所谓因桓是也其源出甜波树上有紫燕黄鹄集其间实如油麻风吹枝如玉声因以为名帝以枝遍赐尊臣臣有凶者枝则汗臣有死者枝则折昔老耼在于周世年七百岁枝竟未汗偓佺生于尧时年三千岁枝竟未一折帝乃以枝问朔朔曰臣已见此枝三过枯死而复生岂汗折而已哉里语曰】
　　年未半枝不汗【此木五千年一湿万岁不枯】
　　龙爪薤语【别国洞冥记曰鸟哀国有龙爪薤长九尺色如玉煎之有膏以和紫桂为丸服一粒千岁不饥故语曰】
　　薤和膏身生毛
　　黄语【别国洞冥记曰影娥池中有鼊望其羣出岸上如连璧弄于沙岸也故语曰】
　　夜未央待黄
　　路温舒引谚【汉书初孝武之世张汤赵禹条定法令禁网寖密宣帝时廷尉史路温舒上书引谚曰】
　　画地为狱议不入刻木为吏期不对
　　东家枣【汉书曰王吉少时居长安其东家有枣树垂吉庭中吉妇取以啖吉吉知而去妇东家闻欲伐其树邻里止之因请吉还妇为之语曰东家吉字子阳琅琊臯虞人昭帝时为博士谏大夫】
　　东家枣树王阳妇去东家枣完去妇复还
　　邹鲁谚【汉书曰韦贤少子成复以明经歴位至丞相故邹鲁谚曰】
　　遗子黄金满籝不如一经
　　诸葛丰【汉书曰诸葛丰元帝擢为司隶校尉刺举无所避京师语曰】
　　间何濶逢诸葛【言间者何久濶不相见以逢诸葛故也】
　　三王【汉书曰成帝时王吉子骏为京兆尹试以政事先是京兆有赵广汉张敞王尊王章王骏皆有能名故京师称曰】
　　前有赵张后有三王
　　五鹿【汉书曰少府五鹿充宗贵幸为梁丘易元帝好之欲考其异同令与诸易家论充宗辨口诸儒莫能抗有荐朱云者召入摄齐登堂抗首而请既论难连折五鹿君故诸儒为之语曰】
　　五鹿岳岳朱云折其角
　　谷楼【汉书曰楼防字君卿精辩论议常依名节听之者皆竦与谷永俱为五侯上客长安号曰谷楼言其见信用也】
　　谷子云之笔札楼君卿之喉舌
　　张文【汉书曰成帝为太子及即位以张禹论语为师以上难数对以问经为论语章句献之诸儒为之语曰张文由是学者多从张氏余家寖微】
　　不欲为论念张文
　　里语【汉书成帝欲立赵健伃为皇后谏大夫刘辅上书引里语曰云云书奏上使侍御史收缚辅系狱】
　　腐木不可以为柱卑人不可以为主
　　里谚【汉书成帝益封董贤二千户赐三侯国王嘉上封事谏曰往古以来贵臣未尝有此流闻四方皆同怨之里谚曰云云】
　　千人所指无病而死
　　萧朱【汉书曰萧育少与陈咸朱博为友着闻当世往者冇王贡故长安人语曰云云言其相荐达也始育以公卿子显名咸最先进为御史中丞时朱博尚为陵亭长为咸育所举拔而博先至将军上卿歴位多于咸育遂至丞相育与博后有隙不能终故世以友为难也王贡谓王阳贡禹】
　　萧朱结绶王贡弹冠
　　王阳语【应劭风俗通曰汉书说王阳虽儒生自寒贱然好车马衣服极为鲜好及迁徙去处所载不过囊衣去位家居亦布衣疏食天下服其亷而怪其奢故俗传王阳为能作黄金语曰云云王阳居官食禄虽为鲜明车马衣服亦能几所何足怪之乃传俗説班固之论陋于是矣】
　　金不可作世不可度【一云金可作世可度】
　　杜陵蒋翁【稽康髙士传云蒋诩字元卿杜陵人为兖州刺史王莽为宰衡诩奏事到灞上称病不进归杜陵荆棘塞门舍中三迳终身不出时人谚曰】
　　楚国二龚不如杜陵蒋翁
　　王君公【后汉书曰逢萌与同郡徐房平原李子云王君公相友善并晓达隂阳懐徳秽行房与子云养徒各千人君公遭乱独不去侩牛自隠时人语曰】
　　避世墙东王君公【语林亦载】
　　帻如屋【蔡邕独断曰古帻无巾王莽头秃乃始施巾故语曰】
　　莽头秃帻如屋【应劭汉官仪亦载里语曰王莽头秃施帻屋】
　　投阁【汉书曰王莽簒位后复上符命者莽尽诛之时扬雄校书天禄阁使者欲收雄雄恐乃从阁自投几死京师为之语曰】
　　惟寂惟莫自投于阁爰清爰静无作符命
　　南阳旧语【三辅决録曰南阳旧语云云言其节俭也】
　　前队大夫范仲公盐防蒜果共一筩【公一作翁王莽时官有前队之名】灶下养【陈观汉记曰更始所授官爵皆羣小贾竪或有膳夫庖人长安中为之语曰】
　　灶下养中郎将烂羊胃骑都尉烂羊头关内侯
　　郭氏语【拾遗记曰郭况者光武皇后弟也累金数亿错拾宝以节台榭悬明珠于四垂
　　昼祖之如星夜望之如日里语曰】
　　洛阳多钱郭氏室夜日昼星富无匹
　　喭【后汉书曰光武姊湖阳公主新寡帝与共论朝臣微观其意主曰宋公威容徳器羣臣莫及帝曰方且图之后宋被引见帝令主坐屏风后因谓曰谚言云云人情乎曰臣闻贫贱之交不可忘糟糠之妻不下堂帝顾主曰事不谐矣】
　　贵易交富易妻
　　南阳谚【后汉书曰南阳太守杜诗政治清平百姓便之时人以方召信臣南阳为之语曰】
　　前有召父后有杜母
　　戴侍中【谢承后汉书云戴凭征博士诏公卿大防令与诸儒难説帝善之后正旦朝贺羣臣説经更相难诘义有不通辄夺其席以益通者凭遂重坐五十余席故京师语曰】
　　解经不穷戴侍中【一曰説不穷戴侍中】
　　井大春【嵇康传曰井丹字大春扶风郿人博学髙论京师为之语曰】
　　五经纷纶井大春
　　冯仲文【束观汉记曰豹字仲文好儒学以诗传教授乡里为之语三辅决録曰冯豹字仲文后母遇之甚酷豹事之愈谨时人为之语】
　　道徳斌斌冯仲文
　　贾长头【东观汉记曰贾逵字景伯能讲左氏及五经本文以夏侯尚书教授诸儒为之语曰】
　　问事不休贾长头【后汉书逵身长八尺二寸】
　　谚【汉书曹褒拜博士上疏具陈礼乐班固谓宜广集诸儒共议得失帝曰谚言云云】
　　作舍道傍三年不成【苻子载左丘明曰古谚有之筑室道傍三年不成按晋苻朗撰苻子】俗语【东观汉记明徳马太后时上欲封诸舅外间白太后曰吾自念亲属皆无柱石之功俗语曰】
　　时无赭浇黄土
