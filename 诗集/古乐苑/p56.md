<!-- { "loadSidebar": true } -->
　　防娟绮牕北结根未参差从风既袅袅映日颇离离欲求枣下吹别有江南枝但能凌白雪贞心荫曲池双燕离【琴集曰独处吟流澌咽双燕离处女吟四曲其词俱亡琴厯曰河间新歌二十一章此其四曲也艺文作双燕诗】　　梁简文帝
　　双燕有雄雌照日两差池衔花落北户逐蝶上南枝桂栋本曽宿虹梁早自窥愿得长如此无令双燕离
　　同前　　　　　　　　　沈君攸
　　双燕双飞双情相思容色巳改故心不衰双入幙双出帷秋风去春风归幙上危双燕离衔羽一别涕泗垂夜夜孤飞谁相知左回右顾还相慕翩翩桂水不忍渡悬目挂心思越路萦郁摧折意不泄愿作镜鸾相对絶【一作孤鸾镜中絶又作对镜絶】
　　湘夫人【刘向列女传曰尧二女娥皇女英以妻舜既为天子死于苍梧二妃没江湘之间俗谓之湘君王逸楚辞注曰二女随帝不反堕于湘水之渚因为湘夫人琴操有湘妃怨又有湘夫人曲郭氏乐府以其舜妃遂附于南风操后然此曲实未详所起今惟依沈约世次且九歌有湘夫人亦仅附楚郭至谓娥皇正妃为湘君女英宜降为夫人者甚谬】
　　梁沈约
　　潇湘风已息沅澧复安流扬蛾一含睇防娟好且脩捐玦置澧浦解佩寄中洲
　　同前　　　　　　　　　　王僧孺
　　桂栋承薜帷眇眇川之湄白苹徒可望緑芷竟空滋日暮思公子衔意嘿无辞
　　緑竹　　　　　　　　　梁呉均
　　婵娟鄣绮殿绕弱拂春漪何当逢采拾为君笙与箎
　　飞龙引　　　　　　　隋萧慤
　　河曲衔图出江上负舟归欲因作雨去还逐景云飞引商吹细管下征泛长徽持此凄清引春夜舞罗衣成连【列子曰伯牙学琴于成连详水仙操注按此曲言征夫逺役与前説无与】
　　隋辛徳源
　　征夫从逺役归望絶云端蓑笠城逾壊桑落梅初寒雪夜然烽湿冰朝饮马难寂寂长安信谁念客衣单婬佚曲【沸大作此曲弹琴以兆史见也】　　隋僧沸大
　　煌煌郁金生于野田过时不采宛见弃捐曼尔丰炽华色惟新与我同欢

　　古乐苑巻三十一
　　钦定四库全书
　　古乐苑巻三十二
　　明　梅鼎祚　编
　　襍曲歌辞
　　【宋诗乐志曰古者天子听政使公卿大夫献诗耆艾修之而后王斟酌焉然后被于声于是有采诗之官周室下衰官失其职汉魏之世歌咏襍兴而诗之流乃有八名曰行曰引曰歌曰谣曰吟曰咏曰怨曰叹皆诗人六义之余也至其协声律播金石而总谓之曲若夫均奏之髙下音节之缓急文辞之多少则系乎作者才思之浅深与其风俗之薄厚当是时如司马相如曹植之徒所为文章深厚尔雅犹有古之遗风焉自晋迁江左下逮隋唐徳泽寖防风化不竞去圣逾逺繁音日滋襍曲兴于南朝繁音生于北俗哀音靡曼之辞迭作并起流而忘反以至陵夷由是新声炽而雅音废矣昔晋平公说新声而师旷知公室之将卑李延年善为新声变曲而闻者莫不感动其后元帝自度曲被声歌而汉业遂衰曹妙达等改易新声而隋文不能救呜呼新声之感人如此是以为世所贵虽防情之作或出一时而声辞浅迫少复近古故萧齐之将亡也有伴侣髙齐之将亡也有无愁陈之将亡也有玉树后庭花隋之将亡也有泛龙舟所谓烦手淫声争新怨衰此又新声之也襍曲者厯代有之或心志之所存或情思之所感或宴游懽乐之所发或忧愁愤怨之所兴或叙离别悲伤之怀或言征战行役之苦或縁于佛老或出自闾巷兼备载故总谓之襍曲自秦汉以来数千百嵗文人才士作者非一干戈丧乱亡失旣多声辞不具故有名存义亡不见所起而有古辞可考者则若伤歌行生别离长相思枣下何繤繤之类是也复有不见古辞而后人断有拟述可以槩见其义者则若出自蓟北门结客少年场秦王巻衣半渡溪空城雀齐讴吴趋防吟悲哉之类是也又如汉阮瑀之驾出北郭门曹植之惟汉苦思欲游南山事君车已驾桂之树等行磐石驱车浮萍种葛吁嗟鰕防等篇傅之云中白子髙前有一樽酒鸿鴈生塞北行昔君飞尘车遥遥篇陆机之置酒篇王循之晨风鲍照之鸿鴈如此之类其篇甚多或因意命题或学古叙事其辞具在不复备论郭氏乐府所列襍曲稍似类从实多错紊今编但依世次代以统人人以统篇别有拟作仍附其后西汉东汉】
　　楚歌【一作鸿鹄歌史记留侯世家曰上欲废太子立戚夫人子赵王如意吕后乃使建成侯吕泽劫留侯为画计留侯曰此难以口舌争也顾上有不能致者天下有四人四人者年老矣皆以为上慢侮人故逃匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请自宜来来以为客时时从入朝令上见之则必异而问之上知此四人贤则一助也于是吕后迎此四人十二年上从击破布军归疾益甚愈欲易太子及燕置酒太子侍四人从太子年皆八十有余须眉皓白衣冠甚伟上怪之问曰彼何为者四人前对各言名姓曰东园公甪里先生绮里季夏黄公上乃大惊曰吾求公数嵗公辟逃吾今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调护太子四人为夀巳毕趋去上目送之召戚夫人指示四人者曰我欲易之彼四人辅之羽翼已成难动矣吕后真而主矣戚夫人泣上曰为我楚舞吾为若楚歌歌数阕戚夫人嘘唏流涕上起去罢酒竟不易太子】汉髙帝
　　鸿鹄髙飞一举千里羽翮已就横絶四海横絶四海当可奈何虽有矰缴尚安所施【翮一作翼当汉书作又尚一作将】
　　舂歌【一作永巷歌汉书外戚传曰髙帝得定陶戚姬爱幸生赵隠王如意恵帝立吕后为皇太后乃令永巷囚戚夫人髠钳衣赭衣令舂戚夫人舂且歌太后闻之大怒曰乃欲倚女子邪召赵王诛之戚夫人遂有人彘之祸】　　汉戚夫人
　　子为王母为虏终日舂薄暮常与死为伍相离三千里当谁使告女
　　幽歌【汉书列传曰赵幽王友髙帝诸姬子初封淮阳王吕太后徙为赵王孝恵时友以诸吕女为后不爱爱它姬诸吕女谗之于大后曰吕氏安得王太后百嵗后吾必击之大后怒召赵王置邸令卫圉守之赵王饿乃作歌遂幽死】　汉赵王友
　　诸吕用事兮刘氏微迫胁王侯兮彊授我妃我妃旣妬兮诬我以恶谗女乱国兮上曾不寤我无忠臣兮何故弃国自决中野兮苍天与直吁嗟不可悔兮宁早自贼为王饿死兮谁者怜之吕氏絶理兮托天报仇【臣一作良】耕田歌【耕一作种史记齐王世家曰诸吕擅权用事朱虚侯刘章忿刘氏不得职尝入侍宴太后令为酒吏章自请曰臣种也以军法行酒太后曰可酒酣章进饮歌舞请为耕田歌顷之诸吕有一人醉亡酒章追拔剑斩之太后大惊业已许其军法无以罪也】
　　汉朱虚侯章
　　深耕穊种立苖欲疏非其种者锄而去之【种一作类】
　　瓠子歌【二首汉书武帝纪曰元封二年四月作瓠子歌沟洫志曰帝旣封禅乃发卒数万人塞瓠子决河还自临祭湛白马玉璧令羣臣从官皆负薪塞决河时东郡烧草以故薪少乃下淇园之竹以为楗上旣临河决悼其功之不就为作歌诗二章于是卒塞瓠子
　　筑宫其上名曰宣防】　　　　　　　汉武帝
　　瓠子决兮将奈何浩浩洋洋兮虑殚为河殚为河兮地不得宁功无已时兮吾山平吾山平兮钜野溢鱼弗郁兮廹冬日正道弛兮离常流蛟龙骋兮放逺游归旧川兮神哉沛不封禅兮安知外为我谓河伯兮何不仁泛滥不止兮愁吾人齧桑浮兮淮泗满久不返兮水维缓【浩浩洋洋一作皓皓昕昕放一作方我谓河伯兮何不仁一作皇为河公兮何不仁吾山之吾音鱼齧桑县名】河汤汤兮激潺湲北渡回兮迅流难搴长茭兮湛美玉河伯许兮薪不属薪不属兮卫人罪烧萧条兮噫乎何以御水隤林竹兮楗石菑宣防塞兮万福来【湛读曰沈伯一作公菑侧其反】
　　秋风辞【汉武帝故事曰帝行幸河东祠后土顾视帝京忻然中流与羣臣饮防帝欢甚
　　乃自作秋风辞】　　　　　　　　汉武帝
　　秋风起兮白云飞草木黄落兮雁南归兰有秀兮菊有芳怀佳人兮不能忘泛楼船兮济汾河横中流兮扬素波箫鼓鸣兮发櫂歌欢乐极兮哀情多少壮几时兮奈老何
　　李夫人歌【汉书外戚传曰夫人早卒帝思不巳方士齐人少翁言能致其神廼夜张灯烛设帷帐陈酒肉而令帝居帷帐遥望见好女如李夫人之貌还幄坐而步又不得就视帝愈益相思悲感为作诗令乐府诸音家弦歌之】汉武帝
　　是邪非邪立而望之偏何姗姗其来迟【偏一作翩】
　　落叶哀蝉曲【王子年拾遗记曰汉武帝思懐李夫人时始穿昆灵之池泛翔禽之舟帝自造歌曲使女伶歌之时日已西倾凉风激水女伶歌声甚遒因赋落叶哀蝉之曲
　　艺苑巵言云落叶哀蝉疑是赝作】　　　　汉武帝
　　罗袂兮无声玉墀兮尘生虚房冷而寂寞落叶依于重扃望彼美之女兮安得感余心之未宁
　　悲愁歌【汉书西域传曰武帝元封中遣江都王建女细君为公主以妻鸟孙王昆莫公主至其国自治宫室居嵗时一再与昆莫防置酒饮食昆莫年老言语不通公主悲乃自
　　作歌】　　　　　　　　　　汉乌孙公主
　　吾家嫁我兮天一方逺托异国兮乌孙王穹庐为室兮氊为墙以肉为食兮酪为浆居常土思兮心内伤愿为黄鹄兮归故郷
　　黄鹄歌【西京襍记曰始元元年黄鹄下太液池帝为此歌】
　　汉昭帝
　　黄鹄飞兮下建章羽肃肃兮行苍苍金为衣兮菊为裳唼喋荷荇出入蒹葭自顾菲薄愧尔嘉祥【菲薄一作薄徳】淋池歌【拾遗记曰昭帝始元元年穿淋池广千步东引太液之水池中植分芰荷一茎四叶状如骈葢花叶离萎芬馥之气彻十余里宫人贵之每游宴出入必皆含嚼或剪以为衣或折以蔽日以为戯防帝时命水嬉以文梓为船木兰为池柂刻飞鸾翔鹢饰于船首随风轻漾毕景忘归乃至通夜使宫人歌曰】　　汉昭帝
　　秋素景兮泛洪波挥纎手兮折芰荷凉风凄凄扬棹歌云光开曙月低河万嵗为乐岂云多【亦见三辅黄图】
　　燕王歌【汉书列传曰昭帝时旦为燕王自以为武帝子且长不得立乃与旦姊盖长公主左将军上官桀交通谋废帝迎立舍人父燕仓知其谋告之由是发觉王忧懑置酒万载宫防賔客羣臣妃妾坐饮王自歌华容夫人起舞坐者皆泣天子使使者赐玺书王以绶自绞后夫人随旦自杀者二十余人】　　　汉燕王旦
　　归空城兮狗不吠鸡不鸣横术何广广兮固知国中之无人
　　华容夫人歌
　　发纷纷兮寘渠骨籍籍兮忘居母求死子兮妻求死夫裵回两渠间兮君子独安居【独一作将】
　　瑟歌【汉书外传曰广陵厉王胥武啼第五子昭帝时胥见帝年少无子有觊欲心迎女巫李女须使下神呪诅宣帝即位呪诅事发觉天子遣廷尉大鸿胪即讯胥置酒显阳殿召太子霸及子女等夜饮使所幸鼔瑟歌舞王自歌左右悉涕泣奉酒至鸡呜时罢以绶自
　　绞死】　　　　　　　　　　汉广陵王胥
　　欲乆生兮无终长不乐兮安穷奉天期兮不得须防千里马兮驻待路黄泉下兮幽深人生要死何为苦心何用为乐心所喜出入无悰为乐亟蒿里召兮郭门闳死不得取代庸身自逝【闳一作阅】
