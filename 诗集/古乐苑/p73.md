<!-- { "loadSidebar": true } -->
　　击壤歌【帝王世纪曰帝尭之世天下太和百姓无事有八九十老人击壤而歌　风土记壤以木为之前广后锐长三四寸形如屐腊节童少以为戏分部如摘博艺经云长尺四三寸将戏先侧一壤于地遥于三四十歩以手中壤之中者为上古野老戏也】
　　日出而作日入而息凿井而饮耕田而食帝何力于我哉【力字为韵一作帝力于我何冇哉】
　　【髙士传曰壤父者尭时人年八十余而击壤于道中观者曰大哉帝之德也壤父曰】
　　吾日出而作日入而息凿井而饮耕田而食帝何德于我哉
　　夏人歌【韩诗外传曰桀为酒池糟隄纵靡靡之乐一鼓而牛饮者三千人羣臣皆相持而歌尚书大传曰夏人饮酒醉者持不醉者不醉者持醉者而歌曰盍归乎薄薄亦大矣伊尹退而更曰觉兮较兮吾大命格兮去不善而从善何不乐兮薄汤之都也】
　　江水沛兮舟楫败兮我王废兮趣归于薄薄亦大兮【沛败并叶趣音促薄一作亳】
　　乐兮乐兮四牡蹻兮六辔沃兮去不善而从善何不乐兮【蹻沃并叶】
　　宋城者讴【即华元歌左传郑公子受命于楚伐宋宋华元乐吕御之战于大棘宋师败绩囚华元获乐吕宋人以兵车百乘文马四驷以赎华元于郑半入华元逃归宋城华元为植廵功城者讴以讥之华元亦作歌使骖乘者答之役人又复歌之宣公二年】
　　睅其目皤其腹弃甲而复干思于思弃甲复来【思音腮或如字则来叶黎　睅出目也皤大腹也于思多须貌思古腮字】
　　骖乘答歌
　　牛则有皮犀兕尚多弃甲则那【皮叶蒲波反那犹何也虽弃甲何害】
　　役人又歌
　　从其有皮丹漆若何【皮叶言虽有皮燕丹漆亦不能成甲也岂可弃之哉】
　　泽门之晢讴【一作筑者歌左传宋皇国父为太宰为平公筑台于门妨于农收子罕请俟农功之毕公弗许筑者讴曰　襄公十七年】
　　泽门之晢实兴我役邑中之黔实慰我心【泽门宋东城南门也皇国父白晢而居近此子罕黑色而居邑中】
　　野人歌【左传宋朝与卫夫人南子防于洮野人歌之】
　　既定尔娄猪盍归吾艾豭【猪古音遮娄猪求子猪以喻南子艾豭喻宋朝艾老也豭音加牡豖也】
　　南蒯歌【一作郷人饮酒歌左传曰鲁昭公十二年季平子立而不礼于南蒯南蒯以费叛将适费饮乡人酒乡人或歌曰　南蒯遗之子季氏费宰】
　　我有圃生之杞乎从我者子乎去我者鄙乎倍其邻者耻乎已乎已乎非吾党之士乎【图以殖防菜枸杞非可食之物圃不宜生以喻蒯也从我谓为鲁不去也子男子之美称邻亲也已乎决絶之辞也】
　　成人歌【礼记檀弓曰成人有其兄死而不为衰者闻髙子臯为成宰遂为衰成人歌曰】
　　蚕则绩而蠏有匡范则冠而蝉有緌兄则死而子臯为之衰【成鲁邑名匡蠏背殻似匡也范蜂也緌谓蝉喙长在腹下此蚩兄死者其衰之不为兄也】齐民歌【齐桓公饮酒醉遗其冠耻之管仲曰公不雪之以政公曰善因发仓赐贫穷三日而民歌之曰】
　　公胡不复遗其冠乎
　　齐台歌【晏子春秋曰景公起大台之役岁寒不已国人望晏子晏子见公廼坐饮酒乐晏子曰若若赐臣臣请歌之歌曰庻民之言曰云云歌终喟然流涕公止之曰子殆为大台之役夫寡人将速罢之】
　　冻水洗我若之何太上糜散我若之何【散古转入铣】
　　庶民之馁我若之何奉上糜敝我若之何【广文选载此诗】穗歌【晏子春秋曰景公为长庲将欲美之有风雨作公与晏子入坐饮酒致堂上之乐酒酣晏子作歌曰云云歌终顾而流涕张躬而舞公遂废酒罢役不果成长庲】
　　穗乎不得获秋风至兮殚零落风雨之弗杀也太上之靡弊也【杀叶所例反　虞喜志林云禾有穗兮不得获殚一作尽】
　　齐役者歌【晏子春秋曰景公筑长庲之台晏子侍坐觞三行晏子起舞曰云云舞三而涕下沾襟景公慙焉为之罢长庲之役】
　　岁已暮矣而禾不获忽忽矣若之何岁已寒矣而役不罢惙惙矣如之何【获叶胡化反】
　　莱人歌【左传哀公五年秋齐景公卒冬十月公子嘉公子驹公子黔奔卫公子鉏公子阳生来奔莱人歌之曰】
　　景公死乎不与埋三军之士乎不与谋师乎师乎何党之乎【埋叶陵之反谋叶谟杯反师众也党所也之往也此哀羣公子失所】
　　齐人歌【左传鲁哀公二十一年公与齐矦邾子盟于顾齐人责稽首因歌之责十七年齐矦为鲁公稽首不见答】
　　鲁人之臯数年不觉使我髙蹈唯其儒书以为二国忧【臯叶居号反觉去声忧叶衣虚反臯缓也髙蹈犹逺行也言鲁人臯缓数年不知答齐稽首使我髙蹈来为此防二国齐邾也言鲁据周礼不肯答稽首令齐邾逺至】
　　菜芑歌【史记田常成子与监止俱为左右相相齐简公田常心害监止监止幸于简公权弗能去于是田常复修厘子之政以大斗出贷以小斗收齐人歌之曰】
　　妪乎菜芑归乎田成子【刘知几史通曰田常见在而遽呼以谥此之不实昭然可见】楚人诵子文歌【説苑曰楚令尹子文之族有干法者廷理闻其令尹之族也释之子文召廷理而责之遂致其族人于廷理曰不是刑也吾将死廷理惧遂刑其族人国人闻之曰若令尹之公也吾党何忧乎乃与作歌曰】
　　子文之族犯国法程廷理释之子文不听恤顾怨萌方正公平【听平声】
　　楚人歌【説苑曰楚庄王筑层台延石千里延壤百里大臣谏者七十二人皆死矣有诸御已者违楚百里而耕谓其耦曰吾将入谏王委其耕而入见庄王遂解层台而罢民楚人歌之曰】
　　薪乎菜乎无诸御已讫无子乎菜乎薪乎无诸御已讫无人乎【菜叶此礼反】
　　徐人歌【刘向新序曰延陵季子将聘晋带寳剑以过徐君徐君观剑不言而色欲之季子未献也然其心已许之使反而徐若已死季子于是以剑带徐君墓树而去徐人为之歌】
　　延陵季子兮不忘故脱千金之剑兮带丘墓
　　延陵季子不忘旧故千金之剑以带丘墓【一作如此】越谣歌【风土记曰越俗性率朴初与人交有礼封土坛祭以犬鸡祝曰】
　　君乘车我带笠他日相逢下车揖君檐簦我跨马他日相逢为君下
　　卿虽乘车我戴笠后日相逢下车揖我歩行卿乘马后日相逢君当下【一作如此】
　　松柏歌【战国策秦使陈驰诱齐王建入秦迁之共处之松柏之间饿而死齐人怨建听奸人宾客不蚤与诸矦合从以亾其国歌之曰】
　　松邪栢邪建共者客邪【一本作住建共者客邪共地名属河内】
　　段干木歌【吕氏春秋曰魏文矦过段干木之闾而轼之其仆曰君胡为轼曰此非段干木之闾欤段干木葢贤者也吾安敢不轼其仆曰然则君何不相之于是君请相之段干木不肯受则君乃致禄百万而时往馆之国人相与诵之曰】
　　吾君好正段干木之敬吾君好忠段干木之隆
　　邺民歌【一作魏河内歌一作漳水歌史记曰魏襄王以史起为邺令引漳水溉邺以富魏之河内而民作歌云风雅逸篇云史起魏文矦时人】
　　邺有贤令兮为史公决漳水兮灌邺旁终古舄卤兮生稻梁【公叶姑黄反】
　　秦始皇时民歌【见水经注杨泉物理论曰秦筑长城死者相属民歌曰】
　　生男愼勿举生女哺用脯不见长城下尸骸相支拄【魏陈琳饮马长城窟行内四语与此同】
　　甘泉歌【一首三秦记曰始皇作骊山陵周廻跨隂盘县界水背陵鄣使东西流运大石于渭北渚民怨之作甘泉之歌曰】
　　运石甘泉口渭水不敢流千人唱万人讴金陵余石大如塸【见博物志】
　　运石甘泉口渭水为不流千人一唱万人相钩金陵下余石大如土屋【见关中记】


　　古乐苑巻四十一
　　钦定四库全书
　　古乐苑巻四十二
　　明　梅鼎祚　编
　　杂歌谣辞【古谣诵附】
　　康衢谣【一作康衢歌列子曰尧治天下五十年不知天下治与不治与亿兆愿戴已与乃微服游于康衢闻童儿谣云云尧喜问曰谁教尔为此言童儿曰闻之大夫大夫曰古诗也】
　　立我烝民莫匪尔极不识不知顺帝之则
　　殷末谣
　　帝惑妲己玉马【叶养里反】
　　黄泽谣【穆天子传曰天子东游于黄泽使宫乐谣云】
　　黄之池其马歕沙皇人威仪黄之泽其马歕玉皇人受谷【池一作陀歕防也善问切沙叶音莎仪叶音俄泽叶达各反玉叶音珏受补注作寿谷叶同玉谷生也】白云谣【三章穆天子传曰乙丑天子觞西王母于瑶池之上西王母为天子谣曰白云天子答之曰予归天子遂驱升于弇山乃纪丌迹于弇山之石而树之槐眉曰西王母之山还归丌世民作忧以吟曰比徂弇弇兹山日入所也】
　　白云在天山防自出道里悠逺山川间之将子无死尚能复来【防音陵出叶尺为反间音谏将请也尚庶几也来叶陵之反】
　　予归东土和治诸夏万民平均吾顾见女比及三年将复而野【治一作洽夏叶后五反顾还也复反此野而见汝也野叶上与反】
　　比徂西土爰居其野虎豹为羣于鹊与处嘉命不遵我惟帝天子大命而不可称顾世民之恩流涕芔陨吹笙鼓簧中心翔翔世民之子唯天之望【徂往也于读曰乌嘉命不遵言守此一方帝天帝也中心翔翔忧无薄也唯天之望所瞻望也】
　　徂彼西土爰居其所虎豹为羣乌鹊与处嘉命不迁我惟帝女彼何世民又将去予吹笙鼓簧中心翺翔世民之子维天之望【西王母吟见海外经即前辞小异】
　　周宣王时童谣【史记作童女谣史记曰夏后氏之衰也有二龙止于帝庭而言曰予褒之二君夏帝卜藏其漦歴夏殷莫敢发至厉王之末发而观之漦化为鼋以入后宫童女遭之而孕生女惧而弃之宣王之时童女谣曰云云适有夫妇卖是器者宣王使执之逃于道见乡者所弃妖子哀而收之犇于褒褒人有罪请入弃女于王是为褒姒幽王嬖之竟为戎灭】
　　檿弧箕服实亡周国【服叶山桑曰檿弧弓也箕本名服矢房也旧説以为簸箕之箕非】鸜鹆谣【汉书五行志曰左氏传鲁文成之世童谣也至昭公时有鸜鹆来巢公攻季氏败出奔齐居外野次干侯八年死于外归葬鲁昭公名禂公子宋立是为定公】
　　鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢逺哉遥遥禂父丧劳宋父以骄鸜鹆鸜鹆往歌来哭【野叶马叶牡跦跦音诛叶周跳行貎褰袴也襦在外短衣也禂父昭公死外故丧劳宋父定公代立故以骄往歌来哭谓昭公生出歌死还哭也】鲁童谣【家语曰齐有一足之鸟飞集于公朝止于殿前舒翅而跳齐侯怪之使使聘鲁问于孔子孔子曰此鸟名商羊水祥也昔童儿屈脚振肩而跳且谣云云今齐有之其应至矣急告民趋治沟渠修隄防将有大水为灾顷之大霖雨水溢泛诸国伤害民人唯齐有备不败】
　　天将大雨商羊鼓儛
　　晋献公时童谣【左氏传曰晋献公伐虢围上阳问于卜偃曰吾其济乎偃以童谣对曰克之十月丙子旦日在尾月在策鹑火中必是时也冬十二月内子朔晋灭虢虢公丑奔京师汉书五行志曰周十二月夏十月也言天者以夏正】
　　丙之晨龙尾伏辰均服振振取虢之旗鹑之贲贲天策焞焞火中成军虢公其奔【龙尾尾星也日月之防曰辰日在尾故尾星伏不见均同也戎事上下同服振振盛貎鹑鹑火星也贲贲乌星之体也天防传説星时近日星防焞焞无光耀也言丙子平旦鹑火中军事有成功也】
