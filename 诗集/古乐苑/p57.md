<!-- { "loadSidebar": true } -->
　　歌二首【汉书列传曰广川王去以阳城昭信为后幸姬陶望卿为靡夫人主缯帛崔脩成为明贞夫人主永巷后昭信谮望卿失宠去与昭信等饮诸婢皆侍去为望卿作歌曰背尊章使美人相和歌之竟杀望卿昭信欲擅爱曰王使明贞夫人主诸姬淫乱难禁乃尽闭诸姬舎门上籥于后非大置酒召不得见去怜之为作歌曰愁莫愁令昭信声鼔为节以教诸姬歌之歌罢輙归永巷封门】　　　汉广川王去
　　背尊章嫖以忽谋屈竒起自絶行周流自生患谅非望今谁怨【望卿歌】
　　愁莫愁生无聊心重结意不舒内茀郁忧哀积上不见天生何益日崔隤时不再愿弃躯死无悔【脩成歌】据地歌【东方朔为郎常侍中人皆以为狂朔曰如朔所谓避世于朝廷间者也古之人乃避世于深山中时坐席中酒酣据地歌曰】　　汉东方朔
　　陆沈于俗避世金马门宫殿中可以避世全身何必深山之中蒿芦之下
　　延年歌【汉书李延年性知音善歌舞武帝爱之侍上起舞歌曰上叹息曰世岂有此人乎平阳主因言延年有女弟上召见之实妙丽善舞由是得幸】
　　汉李延年
　　北方有佳人絶世而独立一顾倾人城再顾倾人国宁不知倾城与倾国佳人难再得
　　别歌【汉书列传曰昭帝即位数年匃奴与汉和亲汉使求苏武等单于许武还李陵置酒贺武曰异域之人一别长絶因起舞而歌泣下数行遂与武决】
　　汉李陵
　　径万里兮度沙漠为君将兮奋匈奴路穷絶兮矢刅摧士众灭兮名已隤老母巳死虽欲报恩将安归
　　拊缶歌【汉书宣帝时霍氏谋反恽先以闻封平通侯与大仆戴长乐相失长乐告恽罪免为庶人恽家居治产业起室宅友人安定太守西河孙防宗与恽书谏戒之恽宰相子语言见废内懐不服乃答防宗书曰田家作苦嵗时伏腊烹羊炰羔斗酒自劳家本秦也能为秦声妇赵女也雅善鼔瑟奴婢歌者数人酒后耳热仰天拊缶而呼乌乌其诗曰】
　　汉杨恽
　　田彼南山芜秽不治种一顷豆落而为萁人生行乐耳须富贵何时
　　招商歌【拾遗记曰灵帝初平三年游于西园起祼游馆于间采緑苔而被堦引渠水以绕砌周流澄彻乗船游漾选玉色宫人执篙楫又奏招商之曲以来凉风歌曰】
　　汉灵帝
　　凉风起兮日照渠青荷昼偃叶夜舒惟日不足乐有余清丝流管歌玉鳬千年万嵗嘉难逾【拾遗记渠中植莲大如盖长一丈南国所献其叶夜舒昼巻名夜舒荷玉鳬曲名】
　　农王歌【袁山松后汉书曰董卓废少帝为农王立陈留王为帝置农王于阁上初平元年春正月使郎中令李儒进鸩曰服此辟恶王曰此必是毒也弗肯强之于是王与唐姬及宫人共饮酒王自歌曰云云唐姬起舞歌曰云云因泣下坐者嘘欷不自胜王谓唐姬曰卿故王者妃势不复为吏民妻也行矣自爱从此长辞遂饮鸩死时年十八】
　　汉农王辩
　　天道易兮我何艰弃万乗兮退守藩逆臣见迫兮命不延逝将弃儿兮适幽【守藩一作宫藩儿一作汝】
　　唐姬歌
　　皇天崩兮后土頺身为帝王兮命夭摧死生异路兮从此乖悼我防独兮中心哀【悼一作奈中心哀一作心中哀】
　　五噫歌【后汉书曰梁鸿东出闗过京师作五噫之歌肃宗闻而恶之求鸿不得一云登
　　北邙山作五噫之歌】　　　　　　汉梁鸿
　　陟彼北邙兮噫顾瞻帝京兮噫宫阙崔嵬兮噫民之劬劳兮噫辽辽未央兮噫【芒一作邙瞻一作览】
　　武溪深行【一曰武陵深行崔豹古今注曰武溪深马援南征之所作也援门生爰寄生善吹笛援作歌令寄生吹笛以和之名之曰武溪深】汉马援
　　滔滔武溪一何深鸟飞不度兽不能临嗟哉武溪兮多毒淫【能一作敢一无兮字】
　　同前
　　武溪深不测水安舟复轻暂侣庄生钓还滞鄂君行櫂歌争后发噪鼓逐前征秦上山川险黔中木石并林壑秋籁急猿哀夜月鸣澄源本千仞回峰忽万萦昭潭让无底太华推削成日落野通气目极怅余情下流曾不浊长迈寂无声羞学沧浪水濯足复濯缨【木石并一作水石清濯缨一作沾缨】
　　莋都夷歌【莋都夷者武帝所开以为莋都县后汉书西南夷传曰明帝时益州刺史朱辅宣示汉徳威懐逺夷自汶山以西前世所不至正朔所未加白狼槃木等百余国皆举踵称臣奉贡白狼王唐菆作诗三章歌颂汉德辅使译而献之丹铅闰録曰白狼王歌诗音韵与汉无异可疑也艺苑巵言曰夷语有长短何以皆四言盖益都太守代为之也】
　　白狼王唐菆
　　逺夷乐德歌
　　大汉是治与天合意吏译平端不从我来闻风向化所见竒异多赐缯布甘美酒食昌乐肉飞屈伸悉备蛮夷贫薄无所报嗣愿主长夀子孙昌炽
　　逺夷慕徳歌
　　蛮夷所处日入之部慕义向化归日出主圣德深恩与人富厚冬多霜雪夏多和雨寒温时适部人多有涉危厯险不逺万里去俗归德心归慈母
　　逺夷懐德歌
　　荒服之外土地墝埆食肉衣皮不见盐谷吏译传风大汉安乐携负归仁触冒险狭髙山岐峻縁崕磻石木薄发家百宿到洛父子同赐怀抱匹帛传告众人长愿臣仆
　　射乌辞【汉明帝起居注曰上东巡泰山到荥阳有乌飞鸣乗舆上虎贲郎王吉射之中而祝曰云云帝大悦赐钱二百万令亭壁悉画乌焉亦载风俗通】
　　汉王吉
　　乌乌哑哑引弓射洞左腋陛下夀万年臣为二千石【为一作至】
　　冉冉生孤竹【文心雕龙云孤竹一篇傅毅之辞】汉傅毅
　　冉冉生孤竹结根泰山阿与君为新防菟丝附女萝菟丝生有时夫妇防有宜千里逺结防悠悠隔山陂思君令人老轩车来何迟伤彼蕙兰花含英扬光辉过时而不采将随秋草萎亮君执髙节贱妾亦何为
　　同前【拾遗作拟古】　　　　　　　宋何偃
　　流萍依清源孤鸟亲宿止防干相经萦风波能终始草生有日月防年行及纪思欲侍衣裳闗山分万里徒作春夏期空望良人轨芳草宿昔事谁见过时美凉鸟临秋竟欢愿亦云已岂意倚君恩坐守零落耳【临一作散】
　　怨篇　　　　　　　　　　汉张衡
　　【序曰秋兰嘉味人也嘉而不获用故作是诗也】
　　猗猗秋兰植彼中阿有馥其芳有黄其葩虽曰幽深厥美弥嘉之子之逺我劳如何【之逺一作云逺】
　　歌【见太平御览文心雕龙曰张衡怨篇清曲可味仙诗缓歌雅有新声此或仙诗缓歌之遗
　　句耶】　　　　　　　　　汉张衡
　　浩浩阳春发杨栁何依依百鸟自南归翺翔萃我枝【萃一作集】
　　同声歌【乐府解题曰同声歌汉张衡所作也言妇人自谓幸得充闺房愿勉供妇职不离君子思为莞蕈在下以蔽匡牀衾禂在上以护霜露缱绻枕席没齿不忘焉以喻臣子之亊君也晋传何当行曰同声自相应同心自相知言结交相合其义亦同】
　　汉张衡
　　邂逅承际防得充君后房情好新交接恐栗若探汤不才勉自竭贱妾职所当绸缪主中馈奉礼助蒸尝思为莞蒻席在下蔽匡牀愿为罗衾帱在上卫风霜洒扫清枕席鞮芬以狄香重戸结金扃髙下华灯光衣解巾粉御列图陈枕张素女为我师仪态盈万方众夫所希见天老教轩皇乐莫斯夜乐没齿焉可忘【思为莞蒻席一作愿思为莞席狄一作秋夫一作大】
　　何当行　　　　　　　　晋傅
　　同声自相应同心自相知外合不由中虽固终必离管鲍不世出结交安可为
　　定情歌　　　　　　　　汉张衡
　　大火流兮草虫鸣繁霜降兮草木零秋为期兮时已征思美人兮愁屏营
　　定情诗【乐府解题曰定情诗汉繁钦所作也言妇人不能以礼从人而自相悦媚乃解衣服玩好致之以结绸缪之志若臂环致拳拳指环致慇懃耳珠致区区香囊致扣扣跳脱致契濶佩玉结恩情自以为志而期于山隅山阳山西山北终而不答乃自伤悔焉】
　　魏繁钦
　　我出东门游邂逅承清尘思君即幽房侍寝执衣巾时无桑中契迫此路侧人我旣媚君姿君亦悦我顔何以致拳拳绾臂双金环何以致慇懃约指一双银何以致区区耳中双明珠何以致叩叩香囊系肘后何以致契濶绕腕双跳脱何以结恩情佩玉缀罗缨何以结中心素缕连双针何以结相于金薄画搔头何以慰别离耳后瑇瑁钗何以答欢悦纨素三条裾何以结愁悲白绢双中衣与我期何所乃期东山隅日旰兮不至谷风吹我襦逺望无所见涕泣起踟蹰与我期何所乃期山南阳日中兮不来飘风吹我裳逍遥莫谁覩望君愁我肠与我期何所乃期西山侧日夕兮不来踯躅长叹息逺望凉风至俯仰正衣服与我期何所乃期山北岑日暮兮不来凄风吹我衿望君不能坐悲苦愁我心爱身以何为惜我华色时中情旣欵欵然后尅宻期褰衣蹑茂草谓君不我欺厠此丑陋质徙倚无所之自伤失所欲泪下如连丝【于一作投】
　　九曲歌　　　　　　　　　汉李尤
　　年嵗晩暮时已斜安得力士翻日车【阙】
　　同前　　　　　　　　　　晋傅
　　嵗暮景迈羣光絶安得长绳系白日【阙　景大平御览作时白日作日月】羽林郎【汉书曰武帝太初元年初置建章营骑后更名羽林骑属光禄勳又取从军死事之子孙养羽林官教以五兵号羽林孤儿后汉书百官志曰羽林郎掌宿卫侍从常选汉阳陇西安定北地上郡西河六郡良家补之乂有胡姬年十五亦出于此按当垆虽出司马相如传然以入曲实始此辞今亦附后】　　汉辛延年
　　昔有霍家奴姓冯名子都依倚将军势调笑酒家胡胡姬年十五春日独当垆长裾连理带广袖合欢襦头上蓝田玉耳后大秦珠两鬟何窈窕一世良所无一鬟五百万两鬟千万余不意金吾子娉婷过我庐银鞍何煜爚翠葢空踟蹰就我求清酒丝绳提玉壶就我求珍肴金盘鲙鲤鱼贻我青铜镜结我红罗裾不惜红罗裂何论轻贱躯男儿爱后妇女子重前夫人生有新故贵贱不相逾多谢金吾子私爱徒区区【霍家奴郭本作赵家姝鬟一作环】胡姬年十五【诗不似晋五言律祖作梁刘琨】　晋刘琨
　　虹梁照晓日渌水泛香莲如何十五少含笑酒垆前花将面自许人共影相怜回头堪百万价重为时年当垆曲【汉书曰司马相如与卓文君俱之临卭尽卖车骑买酒舍乃令文君当垆相如身自着犊鼻禅与庸保襍作涤器于市中郭璞曰卢酒卢也顔师古曰卖酒之处累土为卢以居酒瓮四边隆起其一面髙形如鍜卢故名卢当垆曲盖取此】
　　【题云赋得当垆】　　　　　　　梁简文帝
　　十五正团团流光满上兰当垆设夜酒宿客解金鞍迎来挟琴易送别唱歌难欲知心恨急翻令衣带寛【琴一作瑟】
　　同前【一作挟琴歌】　　　　　　　沈满愿
　　逶迤飞尘唱宛转绕梁声调可以进蛾眉画未成同前【载诗话补遗按首二句即之敬乌栖曲末二句】　陈岑之敬
　　明月二八照花新当垆十五晩留賔回眸百万横自陈
　　挟琴歌　　　　　　　　　北齐魏收
　　春风宛转入曲房兼送小苑百花香白马金鞍去未返红妆玉筯下成行
　　董娇娆　　　　　　　　汉宋子侯
　　洛阳城东路桃李生路花花自相对叶叶自相当春风东北起花叶正低昂不知谁家子提笼行采桑纤手折其枝花落何飘飏请谢彼姝子何为见损伤高秋八九月白露变为霜终年防飘堕安得久馨香秋时自零落春月复芬芳何时盛年去懽爱永相忘吾欲竟此曲此曲愁人肠归来酌美酒挟瑟上髙堂【爱一作好】
