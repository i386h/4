<!-- { "loadSidebar": true } -->
　　诗曰我歌且谣乐府载歌谣而不及谚语如夏谚齐语皆有声韵三字如爰清静作符命能赋诗裴让之四字如虽有智慧不如乘势宁爲鸡口亡爲牛后之类五字如城中好髙髻四方髙一尺城中好广眉四方且半额城中好大袖四方全匹帛之类七字如嘉言逆耳利于行良药苦口利于病欲之仲桓问任安居今行古任定祖甑中生尘范史云釡中生鱼范莱芜之类并诗之流也【解頥新语】
　　释家者流东国结韵以成咏西方作偈以和声奏歌于金石则谓之为乐纉法于管弦则称之为呗曹子建既通般遮之瑞响复感渔山之神制厥后师梵唱赤鹰爱而不移比丘流响青鸟悦而忘翥昙凭动韵犹令象马踡局僧辨折调尚使鸿鹤停飞又若道家钧天之奏琼笈之章词着歩虚歌成遍疉皆诗之余也【同上】诗迄于周离骚迄于楚是后之流为二十四名赋颂铭賛诔箴诗行咏吟题怨歌章篇操引谣讴歌曲词调皆诗人六义之余刘补阙云乐府肇于汉魏按仲尼学文王操伯牙作水仙操则不于汉魏而后始亦以明矣【元祯自序乐府　冯惟讷曰按琴操肇于上古如神人畅南风歌之类又在仲尼前但今所传之曲未必尽出于古耳乐府之名自兴于汉何得以此相掩　以下名义】
　　守法度曰诗载始末曰引体如行书曰行放情曰歌行间之曰歌行悲如虫螀曰吟通乎俚俗曰谣委曲尽情曰曲【白石诗説】
　　诗家名号区别种种原其大义固自同归歌声襍而无方行体防而不滞吟以呻其鬰曲以导其微引以抽其意诗以言其情故名因昭象合是而观则情之体僃矣夫情既异其形故辞当因其势譬如写物绘色倩眄各以其状随规逐矩圆方巧获其则此乃因情立格持守围环之大畧也若夫神工哲匠颠倒经枢思若连丝应之杼轴文如铸冶逐手而迁从衡参互恒度自若此心之伏机不可彊能也【谈艺録】
　　刺美风化缓而不廹谓之风采摭事物摛华布体谓之赋推明政治庄语得失谓之雅形容盛德扬厉休功谓之颂幽忧愤悱寓之比兴谓之骚感触事物托于文章谓之辞程事较功考实定名谓之铭援古刺今箴戒得失谓之箴猗迂抑扬永言谓之歌非鼓非钟徒歌谓之谣歩骤驰骋斐然成章谓之行品秩先后叙而推之谓之引声音襍比髙下短长谓之曲吁嗟慨叹悲忧深思谓之吟吟咏情性总而言志谓之诗苏李而上髙简古澹谓之古沈宋而下法律精切谓之律此诗之众体也【瑚钩诗话】
　　由操而下八名引谣讴歌曲辞调皆起于郊祭军宾吉凶苦乐之际审声以度词审调以节唱句度长短之数声律平上之差莫不由之凖度而又区别其在琴瑟者为操引采民甿者为讴谣备曲度者总为之新曲词调斯皆由乐以定词非选词以配乐也由诗而下九名行咏吟题怨叹章篇皆属事而作虽题号不同悉谓之诗可也后之审乐者往往采取其词度为新曲盖选词以配乐非由乐以定词也纂撰者尽编为乐府【解頥新语】梁元帝赋得兰泽多芳草诗古诗为题见于此【困学纪闻　冯惟讷曰今按刘琨有胡姬年十五沈约有江篱生幽渚皆在元帝前】
　　拟古题如西北有髙楼青青河畔草之类乐府题冉冉孤生竹枣下何纂纂之类省试题用事如吴宫教战湘灵鼔瑟之类用句如风动万年枝玉水记方流之类即景如御沟新栁龙池春早之类又如薛道衡昔昔盐沈休文东阳八咏后人每句赋之矣【解頥新语】
　　乐府则郊庙燕射鼓吹横吹乐则有雅乐凯乐散乐俳乐舞则有文舞武舞雅舞襍舞又鼙铎羽籥巾帗干旄白纻皇人之舞歌则有倚歌襍歌艳歌踏歌相和之歌曲则有今曲舞曲文曲清商调则有平调侧调清调商调楚调瑟调声则有正声送声间弦契注【同上】
　　古今乐録曰伧歌以一句为一解中国以一章为一解王僧防啓曰古曰章今曰解解有多少当是先诗而后声诗叙事声成文必使志尽于诗音尽于曲是以作诗有丰约制解有多少又诸曲调皆有辞有声而大曲又有艳有趋有乱辞者其歌诗也声者若羊吾夷伊那何之类也艳在曲之前趋与乱在曲之后亦有吴声西曲前有和后有送也【杨慎曰按艳在曲之前与呉声之和若今之引子趋与乱在曲之后与吴声之送若今之尾声羊吾夷伊那何皆声之余音嫋嫋有声无字虽借字作谱而无义若今之哩啰嗹唵唵吽也知此可以读古乐府矣】
　　古者诗颂皆被之金竹故非调五音无以谐防若置酒髙堂上明月照髙楼为韵之首三祖之词文或不工而韵入歌唱此重音韵之义也与世之言宫商异矣今既不被管弦亦何取于声律耶齐有王元长者甞谓余云宫商与二仪俱生自古辞人不知之唯顔宪子乃云律吕音调而其实大谬唯见范晔谢庄颇识之耳常欲进知音论未就王元长创其首谢朓沈约扬其波三贤或贵公子孙防有文辩于是士流景慕务为精宻襞积细防专相凌架故使文多拘忌伤其真美余谓文制本须讽读不可蹇碍但令清浊通流口吻调利斯为足矣【文心雕龙　以下声律】
　　郑渔仲谓乐以诗为本诗以声为用又谓古之诗今之辞曲也若不能歌之但能诵其文而説其义可乎不幸世儒义理之説日胜而声歌之学日微马贵与则谓义理布在方册声则湮没无闻其言皆有见而朱文公亦谓声气之和有不可得而闻者此读诗之所以难也夫乐之义理诗词是也声歌犹后世之腔调也两者俱诣乃为大成渔仲又谓乐之失自汉武始盖言亡其声耳汉世乐府如朱鹭君马黄雉子班等曲其辞皆存而不可读想当时自有节拍短长髙下故可合于律吕后来拟作者但咏其名物词虽有伦恐非乐府之全也且唐世之乐章即今之律诗而李太白立进清平调与王维之阳关曲于今皆在不知何以被之索宋之小词今人亦不能歌矣今人能歌元曲南北词皆有腔拍如月儿髙黄莺儿之类亦有律吕可按一入于耳即能辩之恐后世一失其声亦但咏月咏莺而已此乐之所以难也求元审声宿悟神解者世合有异材耳【陆文裕公外集】周官鞮鞻氏掌四夷之乐与其声歌东方曰韎南方曰任西方曰侏离北方曰禁文心雕龙云涂山歌于候人始为南音有娀谣乎飞燕始为北声夏甲叹于东阳东音以发殷牦思于西河西音以兴是四方皆有音也今歌曲但统为南北二音如伊州凉州甘州渭州夲是西音今并以为北曲由是观之则击壤康衢卿云南风白云黄泽之类诗之篇什汉之乐府下逮关郑白马之撰虽词有雅郑并北音也若南音则孺子接舆越人紫玉吴歈楚艳以及今之戏文皆是然三百篇无南音周南召南皆北方也【真珠船】
　　汉乐府真情自然但不能中节尔累度乃是好景【诗谱以下品藻】
　　三国六朝乐府犹有真意胜于当时文人之诗【同上】古辞之不可读者莫如巾舞歌文义漫不可解又古将进酒芳树石流豫章行等篇皆使人读之茫然又朱鹭雉子班艾如张思悲翁上之囘等只二三句可解岂非岁久文字舛讹而然耶【晋书乐志】
　　古辞紫骝马歌曰烧火烧野田野鸭飞上天折杨栁行曰黙黙施行违厥罚随事来魏武帝陌上桑曰驾虹霓乘赤云登彼九疑厯玉门嵇康秋胡行曰思与王乔乘云游八极古人命题措辞如此欧阳公曰小雅雨无正之名据序所言与诗絶异当阙其所疑【诗家直説】
　　齐梁以来文士喜为乐府辞然沿袭之乆徃徃失其命题本意乌将八九子但咏乌雉朝飞但咏雉鸡鸣髙树巅但咏鸡大抵类此而甚有并其题失之者如相府莲讹为想夫怜杨婆儿讹为杨叛儿之类是也盖辞人例多事语言不复详研考虽李白亦不免此惟老杜兵车行悲青坂无家别等数篇皆因事自出巳意立题略不更蹈前人陈迹真豪杰也【同上】
　　魏文帝曰梧桐攀凤翼云雨散洪池曹子建曰游鱼潜緑水翔鸟薄天飞阮籍曰存亡有变化日月有浮沈张华曰洪钧陶万类大块禀羣生左思曰皓天舒白日灵景耀神州张协曰金风扇素节丹霞启隂期潘岳曰南陆迎脩景朱明送末埀陆机曰逝矣经天日悲哉带地川以上虽为律句全篇髙古及灵运古律相半至谢脁全为律矣【升庵诗话】
　　五言律起句最难六朝人称谢朓工于发端如大江流日夜客心悲未央雄压千古矣唐人多以对偶起虽森严而乏髙古宋周伯弜选唐三体诗取起句之工者二酒渇爱江清余酣潄晚汀又江天清更愁风栁入江楼是也语诚工而气衰飒余爱栁恽汀洲采白苹日落江南春吴均咸阳春草芳秦帝卷衣裳又春从何处来拂水复惊梅梁元帝山髙巫峡长埀栁复垂杨唐苏颋北风吹早雁日日渡河飞张柬之淮南有小山嬴女隐其间王维风劲角弓鸣将军猎渭城杜子美将军胆气雄臂悬两角弓孟浩然八月湖水平涵虚混太清虽律也而含古意皆起句之妙可以为法何必效晩唐哉伯弜之见诚小儿也【同上】
　　古今诗人以诗名世者或只一句或只一聫或只一篇虽其余别有好诗不专在此然播传后世脍炙于人口者终不出此夫岂在多哉如池塘生春草则谢康乐也澄江静如练则谢宣城也垅首秋云飞则栁呉兴也风定花犹落则谢元正也鸟鸣山更幽则王文海也空梁落燕泥则薛道衡也枫落吴江冷则崔信明也庭草无人随意绿则王胄也凡此皆以一句名世者【苕溪渔隠丛话】古乐府暂出白门前杨栁可藏乌欢作沈水香侬作博山罏李白用其意衍为杨叛儿歌曰君歌杨叛儿妾劝新丰酒何许最关情乌啼白门栁乌啼隐杨花君醉留妾家博山罏中沈香火双烟一气凌紫霞古乐府朝见黄牛暮见黄牛三朝三暮黄牛如故李白则云三朝见黄牛三暮行太迟三朝又三暮不觉鬓成丝古乐府云郎今欲渡畏风波李白云郎今欲渡縁何事如此风波不可行古乐府云春风复多情吹我罗裳开李反其意云春风复无情吹我梦魂散古人谓李诗出自乐府古选信矣其杨叛儿一篇即暂出白门前之郑笺也因其拈用而古乐府之意益显其妙益见如李光弼将子仪军旗帜益精明又如神僧拈佛祖语信口无非妙道岂若后世生吞义山拆洗杜诗者比乎【升庵诗话】
　　古乐府如护惜加穷袴防闲托守宫朔气传金柝寒光透铁衣杀气朝朝冲塞门胡风夜夜吹邉月全是唐律【艺范巵言】
　　上山采蘼芜四坐且莫喧悲与亲友别穆穆清风至橘柚垂华实十五从军征青青园中葵鸡鸣髙树颠日出东南隅相逢狭路间昭昭素明月昔有霍家奴洛阳城东路飞来双白鹄翩翩堂前燕青青河邉草悲歌缓声八变艳歌纨扇篇白头吟是两汉五言神境可与十九首苏李并驱【同上】
　　次有轻薄之徒笑曹刘为古拙谓鲍照羲皇上人谢脁今古独歩而师鲍照终不及日中市朝满【鲍照结客少年场行】学谢脁劣得黄鸟度青枝【虞炎玉偕怨】徒自弃于髙听无渉于文流矣【诗品】
　　拟古乐府如郊祀房中须极古雅发以峭峻铙歌诸曲勿便可解勿遂不可解须斟酌浅深质文之间汉魏之辞务寻古色相和瑟曲诸小调系北朝者勿使胜质齐梁以后勿使胜文近事毋俗近情毋纎拙不露态巧不露防宁近无逺宁朴无虚有分格有来委有实境一渉议论便是鬼道【艺苑巵言】
　　七言歌行靡非乐府然至唐始畅其发也如千钧之弩一举透革纵之则文漪落霞舒巻绚烂一入促节则凄风急雨窈变幻转折顿挫如天骥下坂明珠走盘収之则如櫜声一击万骑忽敛寂然无声
　　古乐府选体歌行有可入律者有不可入律者句法字法皆然惟近体必不可入古耳【同上】
