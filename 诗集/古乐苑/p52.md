<!-- { "loadSidebar": true } -->
　　文王操【琴操曰纣为无道诸侯皆归文王其后有凤皇衔书于郊文王乃作此歌谢希逸琴论曰文王操文王作也玉海作文王凤凰歌】
　　翼翼翺翔彼凤皇兮衔书来游以防昌兮瞻天案图殷将亡兮苍苍之天始有萌兮五神连精合谋房兮兴我之业望来羊兮【翺翔一作翔翔凤一作鸾防一作命之一作昊五神连精合谋房兮一作精连神合谋于房兮】
　　尅商操【一曰武王伐纣古今乐録曰武王伐纣而作此歌谢希逸琴论曰尅商操武王伐纣时制琴集曰武王伐纣武王自作也】　　周武王
　　上告皇天兮可以行乎【行叶音先】
　　越裳操【琴操曰越裳操周公所作也周公辅成王成文王之王道越裳重九译而来献白雉周公乃援琴而歌之遂受之献于文王之庙裳一作尝】
　　周公旦
　　于戏嗟嗟非旦之力乃文王之徳【力下徳下一各有也字】
　　神凤操【一曰凤皇来仪古今乐録曰周成王时凤皇翔舞成王作此歌谢希逸琴论曰成王作神凤操言徳化之感也琴集曰凤皇来仪成王所作玉海作周成王仪凤歌】
　　周成王
　　凤皇翔兮于紫庭予何徳兮以感灵赖先人兮恩泽臻于胥乐兮民以宁【于玉海作舞宋书符瑞志初学记并载此臻一作轃】
　　履霜操【琴操曰履霜操尹吉甫之子伯竒所作也伯竒无罪为后母谗而见逐乃集芰荷以为衣采楟花以为食晨朝履霜自伤见放于是援琴鼔之而作此操曲终投河而死】
　　周尹伯竒
　　履朝霜兮采晨寒考不明其心兮听谗言孤息别离兮摧肺肝何辜皇天兮遭斯愆痛殁不同兮恩有偏谁能流顾兮知我寃【寒叶胡干反肝叶经天反】
　　献玉退怨歌【琴操曰卞和者楚野民得玉璞以献懐王王使乐正子占之言玉石以为欺谩斩其一足懐王死子平王立和复献之又以为欺斩其一足平王死子立为荆王欲献之恐复见害乃抱玉而哭涕尽继之以血荆王使剖之中果有玉乃封和为陵阳侯辞不受而作退怨之歌风雅逸篇曰此歌出琴操其叙述和事与正史亦异果和所作耶今按平王逺在懐王前而懐王之子乃顷襄王韩非子曰楚人和氏得璞玉于楚山之中奉而献之武王武王使玉人相之玉人曰石也刖和氏左足武王薨成王即位和又献之玉人又曰石也刖其右足成王薨文王即位和乃抱璞而哭于楚山之下王使玉人理其璞而得宝焉遂名曰和氏之璧当以韩子为正今按史记成王在文王后】
　　楚卞和
　　悠悠沂水经荆山精气郁洽谷岩岩中有神宝灼明明穴山采玉难为功于何献之楚先王遇王暗昧信谗言断截两足离余身俛仰嗟叹心摧伤紫之乱朱纷墨同空山歔欷涕龙钟天鉴孔明竟以彰沂水滂沛流于汶进宝得刖足离分断者不续岂不怨【山叶输旃反明叶谟郎反功叶音光言叶鱼斤反同叶徒黄反钟叶诸良反汶叶微匀反分叶方愔反怨叶纡云反】
　　琴歌【三首风俗通曰百里奚为秦相堂上乐作所赁澣妇自言知音因援琴抚而歌问之乃其故妻还为夫妇也亦谓之扊扅歌字説曰门闗谓之扊扅或作剡移】
　　秦百里奚妻
　　百里奚五羊皮忆别时烹伏雌炊扊扅今日富贵忘我为
　　百里奚初娶我时五羊皮临当别时烹乳鸡今适富贵忘我为
　　百里奚百里奚母巳死葬南谿坟以瓦覆以柴舂黄藜搤伏鸡西入秦五羖皮今日富贵捐我为
　　百里奚歌　　　　　　　梁髙允生
　　羇旅入秦庭始得收显曜释褐出辎车卓为千乗道艳色进华容繁发征调居贵易素心翻然忘久要装金五羊皮写情陈所告岂徒望自伤念君无定操
　　士失志操【琴集曰士失志操介子推所作也一曰龙虵歌琴操曰文公与介子绥俱遁子绥割腓股以啖文公文公复国咎犯赵衰俱防厚赏子绥独无所得乃作龙虵之歌而隐文公求之不肯出史记曰文公重耳奔狄其后反国赏从亡未及介子推子推欲隐从者怜之乃悬书宫门文公出见之曰此介子推也使人召之亡入緜上山中于是文公环緜上山而封之以为介推田号曰介山是也左传曰晋侯赏从亡者介之推不言禄禄亦弗及其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隐焉用文之是求显也其母曰能如是乎与女偕隐遂隐而死吕氏春秋刘向新序皆以为子推自作辞并小异说苑又作舟之侨歌事类子推而辞复同新序今别载古歌中】　　晋介子推
　　有龙矫矫遭天谴怒三虵从之一虵割股二虵入国厚防爵土余有一虵弃于草莽【怒上声莽叶】
　　有龙于飞周徧天下五虵从之为之承辅龙反其乡得其处所四虵从之得其露雨一虵羞之挢死于中野【吕氏春秋　野叶上与反】
　　龙欲上天五虵为辅龙已升云四虵各入其宇一虵独怨终不见处所【史记　索隐曰五虵即五臣狐偃赵衰魏武子司空季子及子推也旧云五臣有先轸颠颉恐非其类】
　　有龙矫矫将失其所有虵从之周流天下龙既入深渊得其安所虵脂尽干独不得甘雨【新序】
　　有龙矫矫顷失其所五虵从之周徧天下龙饥无食一虵割股龙反其渊安其壤土四虵入穴皆有处所一虵无穴号于中野【说苑　下叶后互反】
　　霹雳引【谢希逸琴论曰夏禹作霹雳引乐府解题曰楚商梁游于雷泽霹雳下乃援琴而作之名霹雳引琴苑要録曰霹雳引楚商梁之所作也商梁出游九臯之泽览渐水之台引罘罝周于荆山临曲池而渔疾风霣雹雷电奄防大水四起霹雳下臻矍然而惊其仆曰孤虚设张八宿相望荧惑于角五星失行此国之大变也君其返国矣于是商梁返室援琴叹之韵声激发象霹雳之声故曰霹雳引楚商梁者或云楚庄王也声之误耳按前二説互异据歌辞有亡国丧年之说与商梁合】
　　杞梁妻
　　乐莫乐兮新相知悲莫悲兮生别离【见水经注】
　　【琴操杞梁死妻援琴歌曰】
　　乐莫乐兮新相知悲莫悲兮生别离哀感皇天城为隳【见太平御览】
　　杞梁妻【崔豹古今注曰杞梁妻者杞殖妻妹朝曰之所作也殖战死妻曰上则无父中则无夫下则无子人生之苦至矣乃抗声长哭杞都城感之而頽遂投水而死其妹悲姊之贞乃作歌名曰杞梁妻焉梁殖之字也列女传曰齐庄公袭莒殖战而死其妻无所归乃就其夫之尸于城下而哭十日而城为之崩既葬遂赴淄水而死琴操曰杞梁妻叹齐
　　杞梁殒其妻之所作也】　　　　　宋呉迈逺
　　灯竭从初明兰凋犹早薰扼腕非一代千载炳遗文贞夫沦莒役杜吊结齐君惊心白日长洲崩秋云精微贯穹昊髙城为隤坟行人既迷径飞鸟亦失羣壮哉金石躯出门形影分一随尘壤消声誉谁共论【昊一作旻】山操【琴操曰季桓子受齐女乐孔子欲谏不得退而望鲁山作此曲以喻季氏若
　　山之蔽鲁也】　　　　　　　鲁孔子
　　予欲望鲁兮山蔽之手无斧柯奈山何【柯叶于离反何叶寒隈反】
　　陬操【一曰槃操史记世家曰孔子既不得用于卫将西见赵简子至于河而闻窦鸣犊舜华之死临河而叹曰美哉水洋洋乎丘之不济此命也夫子贡曰何谓也孔子曰窦鸣犊舜华晋国之贤大夫也赵简子未得志之时须此两人而后从政及其巳得志杀之乃从政丘闻之也刳胎杀夭则麒麟不至郊竭泽涸渔则蛟龙不合阴阳覆巢毁卵则凤皇不翔何则君子讳伤其类也夫鸟兽之于不义也尚知辟之而况乎丘哉乃还息乎陬乡作为陬操以哀之孔丛子曰赵简子使聘夫子将至焉及河闻鸣犊窦犨之见杀也回舆而旋之卫息陬为操孔子家语曰还息于陬作槃操以哀之注即此歌王肃曰陬操琴曲名也水经注又有临河歌事同辞异本非琴操今亦附后】
　　周道衰微礼乐陵迟文武既坠吾将焉归周游天下靡邦可依凤鸟不识珍宝枭鸱眷然顾之惨然心悲巾车命驾将适唐都黄河洋洋攸攸之鱼临津不济还辕息鄹伤予道穷哀彼无辜翶翔于卫复我旧庐从吾所好其乐只且【文武既坠吾将焉归一作文武既醉我将焉师唐一作晋　朱熹云孔丛子纪孔子事多失实非东汉人之书】
　　将归操【琴操曰孔子将西见赵简子至河而返作将归操】
　　翺翔于卫复我旧居从吾所好其乐只且
　　槃操【一名息陬操】
　　干泽而渔蛟龙不游覆巢毁卵凤不翔留惨予心悲还原息陬
　　临河歌【郦道元水经注曰孔子适赵临河不济叹而作歌】
　　狄水衍兮风扬波舟楫颠倒更相加归来归来胡为斯【狄水名在临济旧作秋误】
　　猗兰操【一曰幽兰操古今乐録曰孔子自卫反鲁见香兰而作此歌琴操曰猗兰操孔子所作孔子厯聘诸侯诸侯莫能任自卫反鲁隐谷之中见芗兰独茂喟然叹曰兰当为王者香今乃独茂与众草为伍乃止车援琴鼓之自伤不逢时托辞于兰云琴集曰幽兰操孔子所作也按此虽云托辞于兰义实无与】
　　习习谷风以阴以雨之子于归逺送于野何彼苍天不得其所逍遥九州无所定处时人闇蔽不知贤者年纪逝迈一身将老【时一作世老叶满补反】
　　同前　　　　　　　　　隋辛徳源
　　奏事传青阁拂除乃陶嘉散条凝露彩含芳映日华已知香若麝无怨直如麻不学芙蓉草空作眼中花幽兰【五首宋玉讽赋曰独有主人女在止臣其中中有鸣琴焉臣援而鼔之为幽兰白雪
　　之曲】　　　　　　　　宋鲍照
　　倾晖引暮色孤景流思顔梅歇春欲罢期渡往不还帘委兰蕙露帐含桃李风揽带昔何道坐令芳节终结佩徒分明抱梁輙乖忤华落知不终空愁坐相悮眇眇蛸挂网漠漠蚕弄丝空慙不自信怯与君画期陈国郑东门古今共所知长袖暂徘徊驷马停路岐归耕操【琴操曰曽子事孔子十有余年晨觉眷然年衰养之不备也于是援琴而歌曰】
　　曽参
　　朅来归耕厯山盘兮以晏父母我心博兮【琴操】
　　戏欷归耕来兮安所归耕厯山盘兮【琴清英】
　　穷刼之曲【吴越春秋曰乐师扈子非荆王信谗佞杀伍奢白州犂至乃掘平王墓而寇不絶于境戮尸以辱楚君臣又伤昭王困迫几为天下大鄙乃援琴为楚作穷劫之曲昭王垂涕深知琴曲之情扈子遂不复鼓矣】　楚扈子
　　王耶王耶何乖烈不顾宗庙听谗孽任用无忌多所杀诛夷白氏族几灭二子东奔适呉越吴王哀痛助忉怛垂涕举兵将西伐伍胥白喜孙武决三战破郢王奔发留兵纵骑虏京阙楚荆骸骨遭掘发鞭辱腐尸耻难雪几危宗庙社稷灭庄王何罪国几絶卿士凄怆民恻悷吴军虽去怖不歇愿王更隐抚忠节勿为谗口能谤【无忌费无忌也二子伍胥白喜也　烈疑作劣】
　　别鹤操【崔豹古今注曰别鹤操商陵牧子所作也娶妻五年而无子父兄将为之改娶妻闻之中夜起倚户而悲啸牧子闻之怆然而悲乃援琴而歌后人因为乐章焉琴谱曰琴曲有四大曲别鹤操其一也按太平御览载琴操曰牧子援琴鼓之云痛恩爱之永离叹别鹤以舒情故曰别操与此辞异康琴赋曰千里别鹤】
　　商陵牧子
　　将乖比翼兮隔天端山川悠逺兮路漫漫揽衣不寐兮食忘餐【古今注无三兮揽衣一作防衾食一作辰别鹤操至龙丘引并无考世代旧编错互】
　　同前　　　　　　　　宋鲍照
