<!-- { "loadSidebar": true } -->
　　忆来时灼灼上堦墀勤勤叙离别慊慊道相思相看常不足相见乃忘饥
　　忆坐时防防罗帐前或歌四五曲或弄两三笑时应无比嗔时更可怜
　　忆食时临盘动容色欲坐复羞坐欲食复羞食含哺如不饥擎瓯似无力
　　忆眠时人眠彊未眠解罗不待劝就枕更须牵复恐傍人见娇羞在烛前
　　杂忆诗【二首见隋遗録题云效刘孝绰杂忆诗按刘集无此诗惟沈约有六忆词品作
　　炀帝夜饮朝眠曲】　　　　　　隋炀帝
　　忆睡时待来刚不来卸妆仍索伴解佩更相催博山思结梦沈水未成灰
　　忆起时投籖初报晓被惹香黛残枕隠金钗袅笑动林中乌除却司晨鸟【笑动林中乌一作笑动上林中】
　　征怨　　　　　　　　　梁江淹
　　荡子从征久凤楼箫管闲独枕凋云鬓孤灯损玉顔何日边尘净庭前征马还
　　同前　　　　　　　　　丘迟
　　清歌自信妍雅舞空僊僊耳中解明月头上落金钿雀飞且近逺暮入绮牕前鱼戏虽南北终还荷叶边惟见君行久新年非故年
　　登城怨　　　　　　　　梁范云
　　楚妃歌脩竹汉女奏幽兰独以闺中笑岂知城上寒
　　登高台　　　　　　　　　梁王僧孺
　　试出金华殿聊登铜雀台九路平如掌千门洞巳开轩车映日过箫管逐风来若非邯郸美便是洛阳才【掌一作砥】
　　同前【题云宫殿名登高台诗】　　　　　陈祖孙登
　　独有相思意聊敞凤皇台莲披香稍上月明光正来离鹄将云散飞花似雪回遥思竹林友前牕夜夜开【鹄一作鹤古通用】
　　沧海雀　　　　　　　　　梁张率
　　大雀与黄口来自沧海区清晨啄原粒日夕依野株虽忧鸷鸟击长怀沸鼎虞况复随时起翻飞不可拘寄言挟弹子莫贱隋侯珠
　　清凉　　　　　　　　　梁张率
　　登台待初景帐殿蔼余晨罗帐夕风济清气尚波人长簟凉可仰平莞温未亲幸愿同枕席为君横自陈
　　芳林篇　　　　　　　　梁柳恽
　　芳林晔兮发朱荣时既晩兮随风零随风零兮返无期安得阳华遗所思
　　起夜来【乐府解题曰起夜来其辞意犹念畴昔思君之来也】
　　梁柳恽
　　城南断车骑阁道覆青埃露华光翠网月影入兰台洞房且莫掩应门或复开飒飒秋桂响非君起夜来独不见【乐府解题曰独不见伤思而不得见也】　梁柳恽
　　别岛望云台天渊临水殿芳草生未积春花落如霰出从张公子还过赵飞燕奉箒长信宫谁知独不见
　　同前　　　　　　　　　王训
　　日晩宜春暮风软上林朝对酒近初节开楼荡夜娇石桥通小涧竹路上青霄持底谁见许长愁成细腰
　　同前　　　　　　　　　刘孝威
　　夫婿结缨簪偏蒙汉宠深中人引卧内副车游上林绶染琅琊草蝉铸武威金分家移甲第留妾住河隂独寝鸳鸯被自理凤皇琴谁怜双玉筯流面复流襟
　　送归曲　　　　　　　　梁呉均
　　送子独南归揽衣空闵黙关山昼欲暗河氷夜向塞燕至他人乡鴈去还谁国寄子两行书分明达济北秦王巻衣【乐府解题曰秦王巻衣言咸阳春景及宫阙之美秦王巻衣以赠所欢也】
　　梁呉均
　　咸阳春草芳秦帝巻衣裳玉检茱萸匣金泥苏合香初芳薫复帐余辉耀玉牀当须晏朝罢持此赠龙阳【龙一作华】
　　妾安所居　　　　　　　梁呉均
　　贱妾先有宠蛾眉进不迟一从西北丽无复城南期何因暂艳逸岂为乏妍姿徒有黄昏望宁遇青楼时惟惜应门掩方余永巷悲匡牀终不共何由横自私【因一作用】大垂手【乐府解题曰大垂于小垂手皆言舞而埀其手也隋江总妇病行曰夫婿府中趋谁能大垂手是也又独揺手亦与此同此与小垂手二首艺文作简文帝】
　　梁呉均
　　垂手忽迢迢飞燕掌中娇罗衫恣风引轻带任情揺讵似长沙地促舞不囘腰
　　小埀手　　　　　　　　梁呉均
　　舞女出西秦蹑影舞阳春且复小埀手广袖拂红尘折腰应两笛顿足转双巾蛾眉与曼脸见此空愁人
　　夹树　　　　　　　　　梁呉均
　　桂树夹长陂复值清风吹氛氲揉芳叶连绵交密枝能迎春露防不逐秋风移愿君长惠爱当使嵗寒知
　　城上麻　　　　　　　　梁呉均
　　麻生满城头麻叶落城沟麻茎左右披沟水东西流少年感恩命奉劒事西周但令直心尽何用返封侯
　　边城将【四首】　　　　　　梁呉均
　　塞外何纷纷胡骑欲成羣尔时始应募来投霍冠军刀含四尺影劒抱七星文袖间血洒地车中旌拂云轻躯如未殡终当厚报君
　　仆本边城将驰射灵关下箭衔鴈门石气振武安瓦勲轻赏废丘名高拜横野留书应凿楹传功须勒社徒倾七尺命酬恩终自寡
　　闻君报一飱逺送出平野玉标丹霞剑金络艳光马高旗入汉飞长鞭歴地写曙星海中出晓月山头下嵗晏坐论功自有思臣者
　　临淄重蹴踘曲城好撃刺不要身后名专骋眼前智君看班定逺立功不负义掣拽二丈旗踯躅双鳬骑但问相知否死生无险易
　　春怨　　　　　　　　　梁呉均
　　四时如湍水飞奔兢回复夜鸟响嘤嘤朝花照煜煜厌见花成子多看笋成竹万里断音书十载异栖宿积愁落芳鬓长啼坏美目君去往榆关妾留住函谷唯对昔耶房如愧蜘蛛屋独唤响相酬还持影自逐象牀易氊簟罗衣变单复几过度风霜犹能保防独【成一作为】
　　江潭怨【一作赠别新林】　　　　　　梁呉均
　　仆本幽并儿抱劒事边陲风乱青丝络雾染黄金羁天子既无赏公卿竟不知去去归去来还倾鹦鹉杯气为故交絶心为新知开但令寸心是何须铜雀台
　　边城思　　　　　　　　　梁何逊
　　柳黄未吐叶水緑半含苔春色边城动客思故乡来
　　南征曲　　　　　　　　梁萧子显
　　櫂歌来扬女操舟惊越人图蛟怯水伯照鹢竦江神
　　同前【题云南征】　　　　　　　陈苏子卿
　　一朝游桂水万里别长安故乡梦中近边愁酒上寛剑锋但须利戎衣不畏单南中地气暖少妇莫愁寒春思【按李白集春思秋思并编入乐府萧子云巳有此岂白亦拟梁人邪】
　　梁萧子云
　　春风荡罗帐余花落镜奁池荷正卷叶庭柳复埀檐竹柏君自改团扇妾方嫌谁能怜故素终为泣新缣【檐一作帘】秋思【顔氏家训曰兰陵萧慤工于篇什尝有秋思诗云芙蓉露下落杨柳月中疎时人未之赏也吾爱其萧散宛然在目颍川荀仲举琅琊诸葛汉亦以为尔而卢思道之徒雅所
　　不惬】　　　　　　　　　北齐萧慤
　　清波收潦日华林鸣籁初芙蓉露下落杨柳月中疎燕帏缃绮被赵带流黄裾相思阻音息结梦感离居【息玉台作信】
　　杂曲【二首】　　　　　　　梁王筠
　　乌还夜巳逼虫飞晓尚赊桂月徒留影兰灯空结花【乌一作鸟】
　　可怜洛城东芳树揺春风丹霞映白日细雨带轻虹
　　同前【江摠徐陵同赋】　　　　　　陈傅縡
　　新人新宠住兰堂翠帐金屏玳瑁牀丛星不似珠帘色度月还同粉壁光从来著名推赵子复有丹唇发皓齿一娇一态本难逢如画如花定相似楼台宛转曲皆通管逶迤彻下风此殿笑语长相共傍省欢娯不复同讶许人情太厚薄分恩赋念能斟酌多作绣被为双鸳长弄绮琴憎别鹤人今投宠要须坚防使嵗寒恒度前共取辰星作心抱无转无移千万年【牀一作梁同作如长相作恒长双鸳一作鸳鸯】
　　同前　　　　　　　　　徐陵
　　倾城得意巳无俦洞房连阁未消愁宫中本造鸳鸯殿为谁新起凤皇楼緑黛红顔两相发千娇百念情无歇舞衫回袖胜春风歌扇当牕似秋月碧玉宫妓自翩妍绛树新声最可怜张星旧在天河上从来张姓本连天二八年时不忧度傍边得宠谁应妬立春厯日自当新正月春幡底须故流苏锦帐挂香囊织成罗幌隠灯光祗应私将琥珀枕暝暝来上瑚牀【最一作自应一作相】
　　同前【三首】　　　　　　　江总
　　行行春迳蘼芜緑织素郍复解琴心乍惬南阶悲緑草谁堪东陌怨黄金红顔素月俱三五夫壻何在今追虏关山陇月春雪氷谁见人啼花照户【氷一作深追一作征】
　　殿内一处起金房并胜余人白玉堂瑚挂镜临网户芙蓉作帐照雕梁房栊宛转埀翠幕佳丽逶迤隠珠箔风前花管飏难留舞处花钿低不落阳台通梦太非真洛浦淩波复不新曲中唯闻张女调定有同姓可怜人但愿私情赐斜领不愿傍人相比竝妾门逢春自可荣君面未秋何意冷【并玉台作便张女调一作张女曲】
　　泰山言应可转移新宠不信更参差合欢锦带鸳鸯鸟同心绮袖连理枝皎皎新秋明月开早露飞萤暗里来鲸灯落花殊未尽虬水银箭莫相催非是神女期河汉别有仙姬入吹台未眠解着同心结欲醉那堪连理杯后宫不惬茱萸芳夜夜争开苏合房宝钗翠鬓还相似朱唇玉面非一行新人未语言如涩新宠无前判不臧愿奉更衣兰麝气恐君马到自惊香
　　遗所思【乐府遗声怨思二十五曲有遗所思按楚辞九歌云折芳馨兮遗所思疑本出
　　此】　　　　　　　　　梁刘孝绰
　　遗簪雕玳瑁赠绮织鸳鸯未若华滋树交枝荡子房别前秋巳落别后春更芳所思不可寄唯怜盈袖香
　　舞就行　　　　　　　　　梁刘孝仪
　　依歌移弱步傍竹艶新妆徐来翻应节乱去反成行雀乳空井中【晋傅诗曰鹊巢丘城侧雀乳空井中居不附龙凤常畏虵与虫依贤义不恐近暴自当穷雀乳空井中亦非乐府】　　梁刘孝威
　　逺去条支国心知汉德优聊栖丞相府过令黄霸羞挟子须闲地空井共寻求辘轳丝绠絶桔槔冬藓周将怜羽翼长唯辞各背游【优一作休长一作张】
　　半渡溪【乐府解题曰半渡溪言战而半涉溪水见迫所言皆岭南地理与武溪深相类梁元帝又有半路溪则言相逢隔溪巳识行步辞防与此全殊】
　　梁刘孝威
　　本厠偏伍伴一战殄凶渠制赐文犀节驿报紫泥书入营陈御盖还家乘紫车皇恩空以重丹心恨不纾渡泸且不畏淩溪嗟有余【空以重一作知巳重】
　　寒夜怨【乐府解题曰晋陆机独寒吟云雪夜逺思君寒牕独不寐但叙相思之意尔陶景有寒夜怨梁简文帝有独处愁亦皆类此词品曰陶景寒夜怨后世填辞梅花引
　　格韵似之后换头微异】　　　　　梁陶景
　　夜云生夜鸿惊凄切嘹唳伤夜情空山霜满高烟平铅华沈照帐孤明寒月微寒风紧愁心絶愁泪尽情人不胜怨思来谁能忍
　　告游篇　　　　　　　　梁陶景
　　性灵昔既肇縁叶久相因即化非灭在理淡悲欣冠劒空衣影镳辔乃仙身去此昭轩侣结彼瀛台賔傥能踵留辙为子道津
　　遥夜吟　　　　　　　　梁宗夬
　　遥夜复遥夜遥夜忧未歇坐对风动帷卧见云间月荆州乐【三首荆州乐盖出于清商曲江陵乐荆州即江陵也有纪南城在江陵县东梁简文帝荆州歌云纪南城里望朝云雉飞麦熟妾思君是也又有纪南歌亦出于此】
　　梁宗夬
　　迢递楼雉悬参差台观杂城阙自相望云霞纷飒沓章华游猎去纪郢从禽归溶溶紫烟合郁郁红尘飞朝发江津路暮宿灵溪道平衢广且直长杨郁袅袅迎客曲【词品曰古者宴客有迎客送客曲亦犹祭祀有迎神送神也】
　　梁徐勉
　　丝管列舞席陈含声未奏待嘉賔罗丝管舒舞席敛袖嘿唇迎上客
