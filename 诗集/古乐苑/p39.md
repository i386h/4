<!-- { "loadSidebar": true } -->
　　天道幽且逺鬼神茫昧然结髪念善事僶俛五十年弱冠逢世阻始室丧其偏炎火屡焚如螟蜮恣中田风雨纵横至收敛不盈廛夏日常抱饥寒夜无被眠造夕思鸡鸣及晨愿乌迁在已亦何怨离忧凄目前吁嗟身后名于我若浮烟慷慨激悲歌钟期信为贤【五十一作六九亦何怨一作何怨天激一作独】
　　同前　　　　　　　　　梁简文帝
　　秋风与白团本自不相安新人及故爱意气岂能寛黄金肘后铃白玉案前盘谁堪空对此还成无嵗寒
　　同前　　　　　　　　　刘孝威
　　退宠辞金屋见谴斥甘泉枕席秋风起房栊明月悬烛避牕中影香回炉上烟丹庭斜草迳素壁防苔钱歌起蒲生曲乐奏下山新声昔广宴余杯今自传王嫱向絶漠宗女入祁连鴈书犹未返角马无归年昭台省媵御曽坂无弃捐后薪随复积前鱼谁更怜
　　同前　　　　　　　　　陈张正见
　　新丰妖冶地游侠竞骄奢池台间罗绮桃李杂烟霞葢影分连骑衣香合并车艳粉惊飞蝶红妆映落花舞衫飘冶袖歌扇掩团纱玉牀珠帐巻金楼镜月斜还疑箫史凤不及季伦家
　　同前【二首】　　　　　　　　江总
　　采桑归路河流深忆昔相期柏树林奈许新缣伤妾意无由故劒动君心
　　新梅嫩栁未障羞情去思移那可留团扇箧中言不分纎腰掌上讵胜愁【分选诗拾遗作尽】
　　怨歌行【汉书曰孝成班倢伃初入官为少使俄而大幸为倢伃居増成舍其后赵飞燕姊弟亦从微贱兴班倢伃失宠稀复进见赵氏姊弟骄妬倢伃恐久见危求供养太后长信宫帝许焉乐府解题曰倢伃怨者为汉成帝班倢伃作也倢伃徐令彪之姑况之女美而能文初为帝所宠爱后幸赵飞燕姊弟冠于后宫倢伃自知见薄乃退居东宫作赋及纨扇诗以自伤悼后人伤之而为倢伃怨也歌录曰怨歌行古辞乐府作顔延年】
　　汉班倢伃
　　新裂齐纨素鲜洁如霜雪裁为合欢扇团团似明月出入君怀袖动揺微风发常恐秋节至凉飚夺炎热弃捐箧笥中恩情中道絶【裂一作制鲜一作皎为一作成团团一作团圆飚一作风】同前【乐録作古辞王僧防技録曰荀録所载古为君一篇今不传乐府解题曰古辞言周公推心辅政二叔流言致有雷雨抜木之变若梁简文十五颇有余自言姝艳以谗见毁与古文意同而体异传休奕盖伤十五入君门一别终华髪不及偕老犹望死而同穴也】
　　魏陈思王植
　　为君既不易为臣良独难忠信事不显乃有见疑患周公佐成王金縢功不刋推心辅王室二叔反流言待罪居东国泣涕常留连皇灵大动变震雷风且寒拔树偃秋稼天威不可干素服开金縢感悟求其端公旦事既显成王乃哀难吾欲竟此曲此曲悲且长今日乐相乐别后莫相忘【右一曲晋乐所奏】
　　同前　　　　　　　　　梁简文帝
　　十五颇有余日照杏梁初蛾眉本多嫉掩鼻特成虚持此倾城貌翻为不肖躯秋风吹海水寒霜依玉除月临户驶荷花依浪舒望檐悲双翼窥沼泣前鱼苔生履处没草合行人踈裂纨伤不尽归骨恨难袪早知长信别不避后园舆【前鱼一作王余鱼名】
　　同前【集杂体诗云班倢伃咏扇】　　　　　江淹
　　纨扇如团月出自机中素画作秦王女乘鸾向烟雾彩色世所重虽新不代故窃悲凉风至吹我玉陛树君子恩未毕零落委中路【圜一作团】
　　同前　　　　　　　　　　沈约
　　时屯寕易犯俗险信难羣坎元叔赋顿挫敬通文遽沦班姬宠夙窆贾生坟短俗同如此长叹何足云
　　同前　　　　　　　　　周庾信
　　家住金陵县前嫁得长干少年回头望乡泪落不知何处天邉胡尘防日应尽汉月何时更圆为君能歌此曲不觉心随防
　　同前　　　　　　　　　隋虞世南
　　紫殿秋风冷雕甍白日沈裁纨凄防曲织素别离心掖庭羞改画长门不惜金宠移恩稍薄情踈恨转深香销翠羽帐防凤凰琴镜前红粉歇堦上緑苔侵谁言掩歌扇翻作白头吟
　　怨歌行朝时篇　　　　　晋傅
　　昭昭朝时日皎皎晨明月十五入君门一别终华髪同心忽异离旷如胡与越胡越有防时参辰辽且濶形影虽髣髴音声寂无达纎感促桂触之哀声发情思如循环忧来不可遏涂山有余恨诗人咏采葛蜻蛚吟牀下回风起幽闼春荣随路落芙蓉生木末自伤命不遇良辰永乖别已尔可奈何譬如纨素裂孤雌翔故巢星流光景絶魂神驰万里甘心要同宂【晨一作最如一作若】
　　班倢伃【一曰倢伃怨】　　　　　　晋陆机
　　倢伃去辞宠淹留终不见寄情在玉阶托意唯团扇春苔暗阶除秋草芜髙殿昬黄履綦絶愁来空雨面【昬黄一作黄昬】
　　同前　　　　　　　　　　梁元帝
　　婕妤初选入含媚向罗帏何言飞燕宠青苔生玉墀谁知同辇爱遂作裂纨诗以兹自伤苦终无长信悲
　　同前【集云班倢伃怨】　　　　　　　刘孝绰
　　应门寂已闭非复后庭时况在青春日萋萋緑草滋妾身似秋扇君恩絶履綦讵忆游轻辇徒令贱妾辞【徒令一作从今】
　　同前【此与下首并云奉和湘东王教】　　　　何思澄
　　寂寂长信晩雀声喧洞房蜘蛛网髙阁駮藓被长廊虚殿帘帏静闲堦花蘂香悠悠视日暮还复拂空牀【拂一作守】
　　同前　　　　　　　　　　孔翁归
　　长门与长信日暮九重空雷声聴隠隠车响絶珑珑恩光随妙舞团扇逐秋风鈆华谁不慕人意自难终同前【郭本作玉叔英妻沈氏今从玉台艺文】　　刘令
　　日落应门闭愁思百端生况复昭阳近风传歌吹声宠移终不恨谗枉太无情只言争分理非独舞腰轻
　　同前　　　　　　　　　　陈隂铿
　　柏梁新宠盛长信昔恩倾谁谓诗书巧翻为歌舞轻花月分牕进苔草共阶生妾泪衫前满单眠梦里惊可惜逢秋扇何用合欢名【眠一作暝】
　　同前　　　　　　　　　　何楫
　　齐纨既逐箧赵舞即凌人履迹随恩故阶苔逐恨新独卧销香炷长啼费手巾庭草何聊赖也持秋当春【手一作锦】玉阶怨【汉书曰班倢伃为赵飞燕譛退处东宫作赋自悼云华殿尘兮玉阶苔此曲旧
　　列长门怨后今移附班倢伃】　　　　　齐谢朓
　　夕殿下珠帘流萤飞复息长夜缝罗衣思君此何极
　　同前【诗品亦作谢朓】　　　　　　　虞炎
　　紫藤拂花树黄鸟度青枝思君一叹息苦泪应言垂长门怨【汉武帝故事曰武帝为胶东王时长公主嫖有女欲与王防景帝未许后长主还宫胶东王数嵗长主抱置膝上问曰儿欲得妇否长主指左右长御百余人皆云不用指其女问曰阿娇好否笑对曰好若得阿娇作妇当作金屋贮之长主乃苦要帝遂成防焉汉书曰孝武陈皇后长公主嫖女也擅宠骄贵十余年而无子闻卫子夫得幸几死者数焉元光五年废居长门宫乐府解题曰长门怨者为陈皇后作也后退居长门宫愁闷悲思闻司马相如工文章奉黄金百斤令为解愁之辞相如为作长门赋帝见而伤之复
　　得亲幸后人因其赋而为长门怨也】　　　　梁栁恽
　　玉壶夜愔愔应门重且深秋风动桂树流月摇轻隂绮檐清露溽网户思虫吟叹息下兰阁含愁奏雅琴何由鸣晓佩复得抱宵衾无复金屋念岂照长门心【溽一作滴】
　　同前　　　　　　　　　费昶
　　向夕千愁起自悔何嗟及愁思且归牀罗襦方掩泣绛树揺风软黄鸟弄声急金屋贮娇时不言君不入
　　大曲
　　【宋书乐志曰大曲十五曲一曰东门二曰西山三曰罗敷四曰西门五曰黙黙六曰园桃七曰白鹄八曰碣石九曰何尝十曰置酒十一曰为乐十二曰夏门十三曰王者布大化十四曰洛阳令十五曰白头吟东门东门行罗敷艳歌罗敷行西门西门行黙黙折杨栁行白鹄何尝并艳歌何尝行为乐满歌行洛阳令鴈门太守行白头吟并古辞碣石步出夏门行武帝辞西山折杨栁行园桃煌煌京洛行并文帝辞夏门步出夏门行王者布大化櫂歌行并明帝辞置酒野田黄爵行东阿王辞白头吟与櫂歌同调其罗敷何尝夏门三曲前有艳后有趋碣石一篇有艳白鹄为乐王者布大化三曲有趋白头吟一曲有乱古今乐録曰凡诸大曲竟黄老弹独出舞无乱按王僧防技録櫂歌行在瑟调白头吟在楚调而沈约云同调未知孰是】满歌行【三首四解　乐府解题曰古辞其始言逢此百罹零丁荼毒古人逊位躬耕遂我所愿次言穷逹天命智者不忧庄周遗名名垂千载终言命如凿石见火宜自娱以颐
　　养保此百年也】　　　　　　　古辞
　　为乐未几时遭世险巇逢此百罹零丁荼毒愁懑难支遥望辰极天晓月移忧来填心谁当我知【一解】戚戚多思虑耿耿不宁祸福无形唯念古人逊位躬耕遂我所愿以兹自宁自鄙山栖守此一荣【二解】暮秋烈风起西蹈沧海心不能安揽衣起瞻夜北斗防干星汉照我去去自无他奉事二亲劳心可言【三解】穷达天所为智者不愁多为少忧安贫乐正道师彼庄周遗名者贵子熙同巇往者二贤名垂千秋【四解】饮酒歌舞不乐何须善哉照观日月日月驰驱轗轲世间何有何无贪财惜费此一何愚命如凿石见火居世竟能几时但当欢乐自娱尽心极所嬉怡安善养君徳惟百年保此期颐【饮酒下为趋右一曲晋乐所奏】
　　为乐未几时遭时崄巇逢此百罹伶丁荼毒愁苦难为遥望极辰天晓月移忧来填心谁当我知戚戚多思虑耿耿殊不宁祸福无形惟念古人逊位躬耕遂我所愿以兹自宁自鄙栖栖守此末荣莫秋烈风昔蹈沧海心不能安揽衣瞻夜北斗防干星汉照我去自无他奉事二亲劳心可言穷达天为智者不愁多为少忧安贫乐道师彼庄周遗名者贵子遐同游往者二贤名垂千秋饮酒歌舞乐复何须照视日月日月驰驱轗轲人间何有何无贪财惜费此一何愚凿石见火居代防时为当欢乐心得所喜安神养性得保遐期【右一曲本辞】















　　古乐苑巻二十二
　　钦定四库全书
　　古乐苑卷二十三
　　明　梅鼎祚　编
　　清商曲辞
