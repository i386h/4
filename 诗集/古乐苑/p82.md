<!-- { "loadSidebar": true } -->
　　【歌】束晳歌【晋书曰束晳阳平元城人太康中郡界大旱晢为邑人请雨三日而雨注众为
　　作歌】
　　束先生通神明请天三日甘雨零我黍以育我稷以生何以畴之报束长生【育一作萌】
　　徐圣通歌【艺文列晋人中防稽典录曰徐字圣通为汝隂令诛鉏奸桀道不拾遗民乃歌之】
　　徐圣通政无双平刑罚奸宄空
　　醇酒歌【拾遗记曰张华为九醖酒以三薇渍麴蘖出西羌麴出北胡胡中有指星麦四月火星出麦熟获之糵用水溃麦三夕而萌芽鸡鸣而用之俗呼为鸡鸣麦酿酒醇美久含令人齿动若大醉不呌笑摇荡令人肝肠消烂俗人谓为消肠酒或云醇酒可为长宵之乐闾里歌曰】
　　宁得醇酒消肠不与日月争光
　　应詹歌【晋书曰王澄惠帝末为荆州牧假应詹督南平天门武陵三郡军事天下大乱詹境独全百姓歌之】
　　乱离既普殆为灰朽侥幸之运赖兹应后岁寒不凋孤境独守拯我涂炭惠隆丘阜润同江海恩犹父母并州歌【见赵书乐府广题曰晋汲桑清河贝丘人力能扛鼎残忍少恩六月盛暑重裘累裀使十余人扇之忽不清凉便斩扇者并州大姓田兰薄盛斩于平原士女庆贺奔走道路而歌之】
　　士为将军何可羞六月重茵被狐裘不识寒暑断人头雄儿田兰为报讐中夜斩首谢并州【狐一作豹】
　　襄阳儿童歌【晋书曰山简字季伦永嘉初为南征将军出镇襄阳于时四方冦乱朝野危惧简优游卒岁惟酒是躭诸习氏者荆土豪族有佳园池简每出嬉游多之池上置酒輙醉名之曰髙阳池时有儿童歌曰】
　　山公出何许往至髙阳池日夕倒载归酩酊无所知时时能骑马倒着白接防举鞭向葛彊何如并州儿【彊家在并州简爱将也】
　　呉人歌【晋书曰邓攸元帝时为呉郡太守刑政清明百姓欢悦后称疾去百姓数千人留牵攸船不得进攸乃少停夜中发去呉人歌之】
　　紞如打五鼓鸡鸣天欲曙邓侯挽不留谢令推不去豫州歌【晋书曰祖逖元帝时为豫州刺史躬自俭约督课农桑克巳务施不畜资产子弟耕耘负担樵薪又收葬枯骨为之祭醊百姓感悦尝置酒大防耆老中坐流涕曰吾等老矣更得父母死将何恨乃歌曰祖逖别传作童谣附后】
　　幸哉遗黎免俘虏三辰既朗遇慈父酒忘劳甘瓠脯何以咏思歌且舞【幸哉遗民免豺虎三辰既朗遇慈父酒清醪甘瓠脯亦何报思歌且舞】幸宣城歌【晋书陶汪咸康中为宣城内史招隠逸广学舍士民知向方者辟为掾史百姓歌之】
　　人当勤学得主簿谁复为之陶明府
　　三明歌【中兴书曰诸葛恢字道明避难过江与颍川荀道明闿陈留蔡道明谟俱有名誉号曰中兴三明时人歌之曰】
　　京都三明各有名蔡氏儒雅荀葛清【都一作师晋书作语】
　　庾公歌【二首晋书五行志曰庾亮初镇武昌出至石头百姓于岸上歌之后连徴不入及薨于镇以丧还都葬皆如谣言】
　　庾公上武昌翩翩如飞鸟庾公还扬州白马牵旒旐庾公初上时翩翩如飞乌庾公还扬州白马牵流苏【一作旒车】
　　阿子闻歌【晋书五行志曰穆帝升平中童儿辈忽歌于道曰阿子闻曲终輙云云无几而帝崩太后哭之曰阿子汝闻不】
　　阿子汝闻不
　　亷歌【晋书五行志曰升平末俗间忽作亷歌有扈谦者闻之曰亷者临也歌云云内外悉临国家其大讳乎少时而穆帝晏驾】
　　白门亷宫庭亷
　　郗王歌【世説曰郗超王珣并以俊才为桓大司马所眷珣为主簿超为记室参军超为人多须珣形状短小时人为之歌曰】
　　髯参军短主簿能令公喜能令公怒【晋书作府中语】
　　御路杨歌【晋书五行志曰晋海西公太和中民为此歌白者金行马者国族紫为夺正之色明以紫间朱也海西公寻废三子非海西公之子缢以马缰死之明日南方献甘露】
　　青青御路杨白马紫游缰汝非皇太子那得甘露浆鳯皇歌【晋书五行志曰晋海西公生皇子百姓歌之其歌甚美其防甚微海西公不男使左右向龙与内侍接生子以为己子一言桓温将废海西使为此歌】
　　鳯凰生一雏天下莫不喜本言是马驹今定成龙子黄昙歌【晋书曰桓石民为荆州镇上明百姓忽歌曰黄昙子曲终又曰云云顷之而桓石民死王帎为荆州黄昙子乃是王忱字也忱小字佛大是大佛来上明也】
　　黄昙英扬州大佛来上明
　　歴阳歌【晋书五行志曰庾楷镇歴阳百姓歌之后楷南奔桓为所杀】
　　重罗黎重罗黎使君南上无还时
　　樊氏陂歌【樊氏陂庾氏取之时人歌曰】
　　陂汪汪下田良樊子失业庾公昌
　　桓时小儿歌【呉均续齐谐记曰桓簒位后朱雀门中忽见两小儿通身如墨相和作笼歌云云路边小儿从而和之者数十人声甚哀楚日既夕二小儿入建康县至閤下遂成双漆鼓槌明年春而桓败车无轴倚孤木桓字也荆州送首用败笼茵包之又芒绳束防其尸沈诸江中悉如所歌焉】
　　芒笼茵绳缚腹车无轴倚孤木
　　从者歌【续安帝纪曰司马休之兄尚为桓所败休之奔淮泗颇得彼之人心从者为之歌】
　　可怜司马公作性甚温良忆昔水边戏使我不能忘懊憹歌【晋书五行志曰安帝隆安中百姓忽作懊憹之歌其曲曰云云寻而桓簒位义旗以三月二日埽定京都诛之之宫女及逆党之家子女妓妾悉为军赏东及欧越北流淮泗皆人有所获故言时则草可结事则女可撷也】
　　草生可揽结女儿可揽撷
　　歌三首【晋书本传曰嘉死之日人有垄上见之其所造三章歌防事过皆验金陵志曰初王子年着防至安帝果为刘氏所代】　　　王嘉
　　帝讳昌明运当极特申一期延其息诸马渡江百年中当值卯金折其锋
　　欲知其姓草肃肃谷中最细低头熟鳞身甲体永兴福【南史曰齐太祖髙皇帝讳道成姓萧氏未受命时王子年作此歌按谷中精细者稻也即道也熟犹成也】金刀利刃齐刈之【金刀刘字刈犹剪也】
　　凉州大马歌【晋书曰张轨永宁初为凉州刺史王弥寇洛阳轨遣北宫屯张簒马鲂隂濬等率州军击破之又败刘聪于河东京师歌之曰】
　　凉州大马横行天下凉州鸱苕寇贼消鸱苕翩翩怖杀人
　　麴游歌【晋纪曰麴允金城人也与游氏世为豪族西州为之歌曰】
　　麴与游牛羊不数头南开朱门北望青楼【晋书作语】
　　陇上歌【晋书载记曰刘曜围陈安于陇城安败南走陜中曜使将军平先丘中伯率劲骑追安安与壮士十余骑于陜中格战安左手奋七尺大刀右手执丈八蛇矛近交则刀矛俱发辄害五六逺则双带鞬服左右驰射而走平先亦壮健絶人与安搏战三交夺其蛇矛而退遂追斩于涧曲安善于抚绥吉凶夷险与众同之及其死陇上为之歌曜闻而嘉伤命乐府歌之】
　　陇上壮士有陈安躯干虽小腹中寛爱养壮士同心肝防骢父马铁鍜鞍七尺大刀奋如湍丈八虵矛左右盘十荡十决无当前战始三交失虵矛弃我防骢窜岩幽为我外援而悬头西流之水东流河一去不还奈子何陇上健儿曰陈安躯干虽小腹中寛爱养壮士同心肝騄骢骏马铁鍜鞍七尺大刀配齐镮丈八虵矛左右盘十荡十决无当前百骑俱出如云浮追者千万骑悠悠战始三交失虵矛十骑俱荡九骑留弃我騄骢攀岩幽天非降雨迨者休阿呵呜呼奈子何呜呼阿呵奈子何【赵书曰刘曜讨陈安于陇城安下小将多坚戍不下城内得安死力谣曰云云与前小异】
　　关陇歌【拾遗作苻秦时童谣晋书曰苻坚时关陇清宴百姓丰乐自长安至于诸州皆夹路树槐栁二十里一亭四十里一驿旅行者取给于途工商贸贩于道百姓歌之崔鸿前奏録曰王猛化洽六州人移风变百姓歌之曰】
　　长安大街夹树杨槐下走朱轮上有鸾栖英彦云集诲我萌黎
　　苻秦鳯凰歌【崔鸿前秦録曰永兴三年九月鳯皇翔于东郊民因歌之】
　　鳯凰于飞其羽翼翼渊哉圣后飨龄万亿【一作翊我圣后其龄万亿】苻坚时长安歌【晋书载记曰苻坚既灭燕慕容冲姊伪清河公主年十四有殊色坚纳之宠冠后庭冲年十二亦有龙阳之姿坚又幸之姊弟专宠宫人莫进长安歌之咸惧为乱王猛切谏坚乃出冲后竟为冲所败】
　　一雌复一雄双飞入紫宫【此本汉紫宫谚】
　　索棱歌【崔鸿十六国春秋前秦録曰索棱字孟则炖煌人好学博闻姚苌甚重之委以机密文章诏檄皆棱之文也后为平原太守以徳化民民畏而爱之歌曰】
　　懿矣明守庶绩允厘剖符作宰实获我思
　　【谣】泰始中谣【晋书曰泰始中人为贾充等谣言亡魏而成晋也】
　　贾裴王乱纪纲王裴贾济天下【贾充裴秀王沈】
　　南土谣【晋书曰杜预都督荆州旧水道惟沔汉违江陵千数百里无通路又巴丘湖沅湘之防表里山川实为险固荆蛮之所恃也预乃开杨口起夏口水道洪洞达巴陵千余里内泻长江之险外通零桂之漕南土美而谣曰】
　　后世无叛由杜翁孰识智名与勇功
　　军中谣【晋书曰扯预遣周防伍巢等伏兵乐乡城外孙歆遣军出拒防等发伏兵随防军而入直至帐下虏防而还故军中为之谣曰】
　　以计代战一当万
　　阁道谣【晋书曰潘岳才名冠世为众所疾泰始十年出为河阳令而郁郁不得志时尚书仆射山涛领吏部王济裴楷等并为帝所亲遇岳内非之乃题阁道为谣】
　　阁道东有大牛王济鞅裴楷鞧和峤刺促不得休阁东有大牛和峤鞅裴楷秋王济剔嬲不得休【世説曰山公以器重朝望年逾七十犹知管时任贵胜年少若和裴王之徒并共宗咏有署阁柱云云或云潘尼作之竹林七贤论曰涛之处选非望路絶故贻是言】
　　蜀民谣【许逊晋武帝太康初为蜀郡旌阳县令属岁大疫死者十七八逊以所授神方拯治之符呪所及登时而愈蜀民为之谣曰】
　　人无盗窃吏无奸欺我君活人病无能为
　　童谣【晋书曰石苞既定寿春以威惠服物淮南监军王环轻苞素微又闻童谣因是密表苞与呉人交通】
　　宫中大马几作驴大石压之不得舒
　　武帝平呉后童谣【三首宋书五行志曰武帝太康后江南童谣于时呉人皆谓在孙氏子孙故窃发为乱者相继按横目者四字自呉亡至晋元帝兴几四十年皆如童谣之言元帝懦而少断局缩肉直斥之也】
　　局缩肉数横目中国当败呉当复
　　宫门柱且莫朽呉当复在三十年后
　　鸡鸣不拊翼呉复不用力
　　惠帝时儿童谣【襄阳耆旧传曰晋惠帝即位儿童谣曰云云乂河内温县有人如狂造书曰云云杨济以问蒯钦钦垂泣曰皇太后讳季兰两火武皇帝讳炎字也此言武皇崩而太皇失尊罹大祸辱终始不以道不得附山陵乃归于非所也及太后之见灭葬于街邮亭皆如其言晋书志曰杨骏居内府以防为卫死时又为防所害伤杨后被废贾后絶其膳八日而崩崩葬街邮亭百姓哀之也】
　　两火没地哀哉秋兰归形街邮终为人叹【晋书并作温县狂书】
　　温县狂书
　　光光文长以防为墙毒药虽行防还自伤【以一作大虽一作即防一作刃】
　　惠帝永熈中童谣【晋书五行志曰惠帝永熈中童谣时杨骏专权楚王用事故言荆笔杨版二人不诛则君臣礼悖故云几作驴也】
　　二月末三月初荆笔杨版行诏书宫中大马几作驴【大一作人王隠晋书云二月尽三月初桑生阙雪柳叶舒下同】
