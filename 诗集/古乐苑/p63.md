<!-- { "loadSidebar": true } -->
　　车遥遥兮马洋洋追思君兮不可忘君安游兮西入秦愿为影兮随君身君在隂兮影不见君依光兮妾所愿
　　天行篇　　　　　　　　　晋傅
　　天行一何健日月无髙踪百川皆赴海三辰回泰蒙【百川皆赴海艺文作百川赴旸谷】
　　三光篇【初学作刘孝绰】　　　　　　晋傅
　　三光垂象表天地有晷度声和音响应形立影自附素日抱乌眀月怀灵兎
　　吴楚歌【一曰燕人美篇按汉乐府有吴楚汝南歌诗十五篇】
　　晋傅
　　燕人美兮赵女佳其室则迩兮限层崖云为车兮风为马玉在山兮兰在野云无期兮风有止思多端兮谁能理【一作思心多端谁能理】
　　天行歌　　　　　　　　　晋傅
　　天时泰兮照以阳清风起兮景云翔仰观兮辰象日月兮运周俯视兮河海百川兮东流
　　日升歌　　　　　　　　　晋傅
　　东光升朝阳羲和初揽辔六龙并腾骧逸景何晃晃旭日照万方皇徳配天地神眀鉴幽荒
　　惊靁歌　　　　　　　　　晋傅
　　惊靁奋兮震万里威陵宇宙兮动四海六合不维兮谁能理
　　云歌　　　　　　　　　　晋傅
　　白云翩翩翔天庭流景髣髴非君形白云飘飘舍我髙翔青云裵囘为我愁肠
　　同前　　　　　　　　　　梁王台乡
　　玉云初度色金风送影来全生疑魄暗半去月时开欲知无处所一为上阳台
　　莲歌　　　　　　　　　　晋傅
　　渡江南采莲花芙蓉増敷晔若星罗緑叶映长波廻风容与动纎柯
　　襍歌　　　　　　　　　　晋傅
　　鳯有翼龙有鳞君不独兴必须良臣
　　歌辞　　　　　　　　　　晋傅
　　靁师鸣钟鼓风伯吹笙簧西母出穴听王父吟东厢
　　昔思君　　　　　　　　　晋傅
　　昔君与我兮形影潜结今君与我兮云飞雨絶昔君与我兮音响相和今君与我兮落叶去柯昔君与我兮金石无亏今君与我兮星灭光离
　　君子有所思行【乐府解题曰君子有所思行晋陆机云命驾登北山宋鲍照云西上登雀台梁沈约云晨策终南首其防言雕室丽色不足为乆懽宴安酖毒满盈所宜
　　敬忌与君子行异也】　　　　　　　晋陆机
　　命驾登北山延伫望城郭防里一何盛街巷纷漠漠甲第崇髙闼洞房结阿阁曲池何湛湛清川带华薄邃宇列绮牕兰室接罗幕淑貎色斯升哀音承顔作人生盛行迈容华随年落善哉膏粱士营生奥且博宴安消灵根酖毒不可恪无以肉食资取笑藜与藿【藜一作葵】
　　同前　　　　　　　　　　宋谢灵运
　　总驾越钟陵还顾望京畿踯躅周名都游目倦忘归市无阨室世族有髙闱密亲丽华苑轩甍饰通逵孰是金张乐谅由燕赵诗长夜恣酣饮穷年弄音徽盛往速露坠衰来疾风飞余生不欢娱何以竟暮归寂寥曲肱子瓢饮疗朝饥所秉自天性贫富岂相讥【倦一作巻阨一作夹】
　　同前　　　　　　　　　　鲍照
　　西上登雀台东下望云阙层阁肃天居驰道直如发绣甍结飞霞璇题纳行月筑山拟蓬壶穿池类溟渤选色徧齐岱征声匝卭越陈钟陪夕宴笙歌待眀发年貎不可留身意防盈歇蚁壤漏山河丝泪毁金骨噐恶含满欹物忌厚生没智哉众多士服理辨昭晰【一作昭昧叶末河一作阿】
　　同前　　　　　　　　　　梁沈约
　　晨策终南首顾望咸阳川戚里遡层阙甲馆负崇轩复涂希紫阁重台拟望仙巴姬幽兰奏郑女阳春共矜红顔日俱忘白髪年寂寥茂陵宅照曜未央蝉无以五鼎盛顾嗤三经
　　齐讴行【汉书曰汉王至南郑诸将及士卒皆歌讴思东归顔师古曰讴齐歌也谓齐声而歌或曰齐地之歌礼乐志曰齐古讴员六人梁元帝纂要曰齐歌曰讴是也陆机齐讴行备言齐地之美亦欲使人推分直进不可妄有所营也】晋陆机
　　营丘负海曲沃野爽且平洪川控河济崇山入髙防东被姑尤侧南界聊摄城海物错万类陆产尚千名孟诸吞楚梦百二侔秦京惟师恢东表柦侯定周倾天道有迭代人道无乆盈鄙哉牛山叹未及至人情爽鸠茍己徂吾子安得停行行将复去长存非所营
　　同前　　　　　　　　　　梁沈约
　　东秦称右地川隰固夷昶层峯驾苍云浊河流素壤青丘良杳郁雪宫信防敞王佐改殷命霸功缪周网【阙】
　　齐歌行　　　　　　　　　齐陆厥
　　黄金徒满籝不如守章句雪宫纷多士稷下岌成覆同载双连珠合席悬河注垂帷五行下操笔百金赋华屋大车方髙门驷马驱豹空不食南山隠云雾【覆一作露珠一作璧】
　　吴趋行【崔豹古今注曰吴趋行吴人以歌其地陆机吴趋行曰听我歌吴趋趋歩也】
　　晋陆机
　　楚妃且勿叹齐娥且莫讴四坐竝清听听我歌吴趋吴趋自有始请从阊门起阊门何峨峨飞阁跨通波重栾承游极廻轩啓曲阿蔼蔼庆云被泠泠鲜风过山泽多藏育土风清且嘉泰伯仁风仲雍杨其波穆穆延陵子灼灼光诸华王迹穨阳九帝功兴四遐大皇自富春矫首顿世罗邦彦应运兴粲若春林葩属城咸有士吴邑最为多八族未足侈四姓实名家文徳熈淳懿武功侔山河礼让何济济流化自滂沲淑美难穷纪商为此歌【始一作纪峨峨一作嵯峨鲜一作祥首一作手】
　　同前【乐府不载名氏次陆机后六朝诗彚遂作机诗按此格调必非晋人姑从附入】
　　茧满盖重帘唯有逺相思藕叶清朝钏何见早归时【归一作还】
　　同前　　　　　　　　　　梁元帝
　　水里生葱翅池心恒欲飞莲花逐牀返何时乗防归悲哉行【歌録曰悲哉行魏眀帝造乐府解题曰陆机云游客芳春林谢惠连云羇人感
　　淑节皆言客游感物忧思而作也】　　　　晋陆机
　　游客芳春林春芳伤客心和风飞清响鲜云垂薄阴蕙草饶淑气时鸟多好音翩翩鸣鸠羽喈喈仓庚吟幽兰盈通谷长莠被髙岑女萝亦有托蔓葛亦有寻伤哉客游士忧思一何深目感随气草耳悲咏时禽寤寐多逺念缅然若飞沈愿托归风响寄言遗所钦【吟一作音】
　　同前【陆士美集亦载误】　　　　　　宋谢灵运
　　萋萋春草生王孙游有情差池燕始飞夭袅桃始荣灼灼桃悦色飞飞燕弄声岩上云结阴涧下风吹清幽树虽改观终始在初生松茑欢蔓延樛葛欣蔂萦然游宦子晤言时未并鼻感改朔气眼伤变节荣侘傺岂徒然澶漫絶音形风来不可托鸟去岂为听【眼一作心澶一作缅】
　　同前【鲍照集亦载】　　　　　　　谢惠连
　　羇人感淑节缘感欲囘辙我行讵几时华实骤舒结覩实情有悲瞻华意无悦览物怀同志如何复乖别翩翩翔禽罗关关鸣鸟列翔禽常畴偶所叹独乖絶【翔禽一作翔鸣】
　　同前　　　　　　　　　　梁沈约
　　旅游媚年春年春媚游人徐光旦垂彩和露晓凝津时嘤起稚叶蕙气动初苹一朝阻旧国万里隔良辰
　　百年歌【十首】　　　　　　　晋陆机
　　一十时顔如蕣华晔有晖体如飘风行如飞娈彼孺子相追随终朝出游薄暮归六情逸豫心无违清酒浆炙奈乐何清酒浆炙奈乐何
　　二十时肤体彩泽人理成美目淑貎灼有荣被服冠带丽且清车骏马游都城髙谈雅步何盈盈清酒浆炙奈乐何清酒浆炙奈乐何
　　三十时行成名立有令闻力可扛鼎志干云食如漏巵气如熏辞家观国综典文髙冠素带焕翩纷清酒浆炙奈乐何清酒浆炙奈乐何
　　四十时体力克壮志方刚跨州越郡还帝乡出入承眀拥大珰清酒浆炙奈乐何清酒浆炙奈乐何
　　五十时荷旄仗节鎭邦家鼓钟嘈赵女歌罗衣綷粲金翠华言笑雅舞相经过清酒浆炙奈乐何清酒浆炙奈乐何
　　六十时年亦耆艾业亦隆骖驾四牡入紫宫轩冕婀那翠云中子孙昌盛家道丰清酒浆炙奈乐何清酒浆炙奈乐何
　　七十时精爽颇损膂力愆清水眀镜不欲观临乐对酒转无欢揽形羞发独长叹【形一作衣羞一作翛】
　　八十时眀已损目聪去耳前言往行不复纪辞官致禄归桑梓安车驷马入旧里乐事告终忧事始
　　九十时日告耽瘁月告衰形体虽是志意非言多谬误心多悲子孙朝拜或问谁指景玩日虑安危感念平生泪交挥
　　百嵗时盈数已登肌肉单四支百节还相患目若浊镜口垂涎呼吸嚬蹙反侧难茵褥滋味不复安
　　女怨诗　　　　　　　　　晋皇甫谧
　　防礼既定防礼临成施衿结帨三命丁宁
　　逸民吟　　　　　　　　　晋潘尼
　　我顾傲世自遗舒志六合由巢是追沐浴池洪迅羽衣陟彼名山采此芝薇朝云靉叇行露未晞游鱼羣戏翔鸟双飞逍遥慱观日晏忘归嗟哉四士从我者谁娇女诗【按神曲有娇女诗不知此亦同否今附入】晋左思
　　吾家有娇女皎皎颇白晳小字为织素口齿自清厯鬓髪覆广额双耳似连璧眀朝弄梳台黛眉类扫迹浓朱衍丹唇黄吻澜漫赤娇语若连忿速乃眀防握笔利彤管篆刻未期益执书爱绨素诵习矜所获其娣字惠芳两目灿如画轻妆喜楼边临镜忘纺绩举觯拟京兆立的成复易玩弄眉颊间剧兼机杼役从容好赵舞延袖像飞翮上下弦柱际文史輙巻襞顾盻屏风画如见已指擿丹青日尘闇眀义为隠赜驰骛翔园林菓下皆生摘红葩掇紫蔕萍实骤抵掷贪华风雨中倐忽数百适务蹑霜雪戏重綦常累积并心注肴馔端坐理盘槅翰墨戢闲按相与数离逖动为罏钲屈屣履任之适止为茶菽据吹吁对鼎防脂腻漫白袖烟薫染阿锡衣被皆重池难与沈水碧任其孺子意羞受长者责瞥闻当与杖掩泪俱向壁【重池被之心如池也玉台作衣破皆重施误织一作纨娣玉台作姊防外编作防茶菽一作荼荈】
　　思吴江歌【一曰秋风歌晋文士传曰张翰有清名美望大司马齐王冏辟为东曹掾在洛见秋风起思吴中菰饭莼羮鲈鱼鲙叹曰人生贵得适意尔何能羇宦数千里以要
　　名爵因作此歌遂命驾还】　　　　　　晋张翰
　　秋风起兮佳景时吴江水兮鲈鱼肥三千里兮家未归恨难得兮仰天悲
　　山路吟　　　　　　　　　晋夏侯湛
　　夙驾兮待眀陟山路兮遐征冒晨朝兮入大谷道逶迤兮岚气清揽辔兮抑马踟蹰兮旷野旷野驱兮辽落崇岳兮防邱陵兮连离卉木兮交错渌水兮长流惊涛兮拂石
　　江上泛歌　　　　　　　　晋夏侯湛
　　悠悠兮逺征倐倐兮暨南荆南荆兮临长江临长江兮讨不庭江水兮浩浩长流兮万里洪浪兮云转阳矦兮奔起惊翼兮垂天鲸鱼兮岳跱芜纷兮被臯陆脩竹郁兮翳崖趾望江之南兮遨目桂林桂林蓊郁兮鹍鸡扬音凌波兮愿济舟檝不具兮江水深沈嗟廻盼于北夏何归轸之难寻
　　长夜謡　　　　　　　　　晋夏侯湛
　　日暮兮初晴天灼灼兮遐清披云兮归山垂景兮照庭列宿兮皎皎星稀兮月眀亭檐隅以逍遥兮盼太虚以仰观望阊阖之昭晰兮丽紫微之晖焕
　　寒苦谣　　　　　　　　　晋夏侯湛
　　惟立冬之初夜天惨懔以降寒霜皑皑以被庭氷溏瀩于井干草槭槭以疏叶木萧萧以零残松陨叶于翠条竹摧柯于緑竿
　　扶风歌【九解】　　　　　　　晋刘琨
