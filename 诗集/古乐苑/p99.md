<!-- { "loadSidebar": true } -->
　　【孟集有到得重阳日还来就菊花之句刻本脱一就字有拟补者或作醉或作赏或作泛或作对皆不同后得善本是就字乃知其妙唐诗亦有之崔颢玉壶清酒就君家李郢诗闻説故园香稻熟片帆归去就鲈鱼杜工部诗题有秋日泛江就黄家命子而古乐府冯子都诗有就我求清酒青丝系玉壶就我求珍肴金盘鲙鲤鱼则前人已道破矣　升庵集】
　　白狼王唐菆
　　诸葛亮【字孔明琅琊人从先主为军师后为丞相封武乡侯建兴十二年北征卒于渭滨李善陆诗注蔡邕琴颂云梁父悲吟不知名为梁父吟何义张衡四愁诗云欲往从之梁父艰注云泰山东岳也君有徳则封此山愿辅佐君王致于有徳而为小人谗邪之所阻梁父泰山下小山名诸葛亮好为梁父吟恐取此意　西溪丛语】
　　厐徳公【南郡襄阳人隠居岘山之南未尝入城府司马徳操年小十嵗兄事之故呼厐徳公】
　　魏
　　武帝【名操字孟徳沛国谯人汉举孝廉为郎厯位丞相封魏王后其子丕代汉追諡曰武皇帝庙号太祖魏书云太祖剏造大业文武并施御军三十余年手不释书昼则讲武策夜则思经传登高必赋及造新声被之管弦皆成乐章】
　　【曹公古直甚有悲凉之句睿不如丕亦称三祖　诗品】
　　【魏武魏文父子横槊赋诗虽遒壮抑扬而乏帝王之度　庚溪诗话】
　　【曹孟徳乐府如苦笑行猛虎行短歌行脍炙人口久矣其希僻罕传者若不戚年往忧世不治存亡有命虑之为蚩又云壮盛智慧殊不再来爱时进趣将以惠谁不惟句法高迈识趣近于有道　升庵诗话】
　　【王处仲每酒后辄咏老骥伏枥志在千里烈士暮年壮心不巳以如意打唾壶口尽缺　世説新语古人语自有稚拙不可掩者乐府曰何以销忧惟有杜康　宋景文公笔记】
　　【魏武帝短歌行全用鹿鸣四句不如苏武鹿鸣思野草可以喻佳宾防化为妙沈吟至今可接明明如月何必小雅哉葢以养贤自任而牢笼天下也真西山不取此篇当矣　诗家直説魏武帝善哉行七解魏文帝煌煌京洛行五解全用古人事实不可泥于诗法论之　诗家直説魏武帝乐府精列篇云造化之陶物莫不有终期圣贤不能免何为懐此忧愿螭龙之驾思想昆仑居见欺于迂怪志意在蓬莱周孔圣徂落防稽以坟丘陶陶谁能度君子以弗忧魏文帝折杨柳歌云彭祖称称百悠悠安可原老适西戎于今竟不还王侨假虚辞赤松乘空言达人识真伪愚夫好妄传追念往古事愦愦千万端百家多迂怪圣道我所观二诗不信仙术辟其怪诞诚知道守正之言也丹铅余録】
　　【汉武帝乐府东临碣石以观沧海水何澹澹山岛疎峙秋风萧瑟洪波涌起日月之行若出其中星汉灿烂若出其里其辞亦有本相如上林云视之无端察之无涯日出东沼月生西陂马融广城云天地虹洞因无端涯大明出东月生西陂扬雄校猎云出入日月天与地沓然觉扬语奇武帝语壮又月生西陂语有何致而马融复袭之　艺苑巵言】
　　文帝【讳丕字子桓太祖长子八嵗能属文为五官中郎将立为魏太子太祖薨嗣位为丞相魏王称受汉禅即帝位】
　　【魏文之才洋洋清绮旧谈抑之谓去植千里然子建思捷而才儁诗丽而表逸子桓虑详而力缓故不竞于先鸣而乐府清越典论辨要迭用短长亦无懵焉但俗情抑扬雷同一响遂令文帝以位尊减才思王以势窘益价未为笃论也　文心雕龙】
　　【子桓小藻自是乐府本色　艺苑巵言】
　　明帝【名叡文帝子】
　　【魏明帝乐府昼作不停手猛烛继望舒晋庾阐藏赋督猛炬以増明从因朗而心隔猛炬猛烛葢大烛大炬也周礼所谓坟烛楚辞所云悬火也杜诗铜盘烧蜡光吐日其猛蜡乎　谭苑醍醐】
　　陈思王植【字子建太祖子十嵗余诵读诗论及辞赋数十万言善属文建安十六年封平原侯寻徙封临菑文帝即位立为鄄城王明帝太和中徙东阿加封陈王薨諡曰思】
　　【子建才敏于父兄然不如其父兄质汉乐府之变自子建始　艺苑巵言】
　　【谢安壻王国宝专利无检行安恶其人每抑之武帝末年宝谗谀之计稍行嫌隙遂成帝召桓伊饮防谢安侍坐帝令伊吹笛伊神色无迕乃放笛云臣于筝分乃不及笛臣有一奴善相便串乃许召之奴既吹笛伊便抚筝而歌曰为君既不易为臣良独难忠信事不显乃有见疑患周旦佐文武金縢功不刋为心辅王政二叔反流言其声慷慨俯仰可观安泣下沾衿乃越席而就之埒其须曰使君于此不凡帝甚有愧色　晋书】
　　【诗不能受瑕工拙之间相去无几顿自絶殊如塘上行云莫以贤豪故弃捐素所爱莫以鱼肉贱弃捐葱与薤莫以麻枲贱弃捐管与蒯浮萍篇则曰茱萸自有芳不若桂与兰新人虽可爱无若故所欢本自伦语然佳不如塘上行　谈艺録】
　　【洛神赋王右军大令各书数十本当是晋人极推之耳清彻圆丽神女之流陈王诸赋皆小言无及者然此赋始名感甄又以蒲生当其塘上际此忌兄而不自匿讳何也蒲生实不如塘上令洛神见之未免笑子建伧父耳　艺苑巵言】
　　【七哀诗起曹子建其次则王仲宣张孟阳也释诗者谓病而哀义而哀感而哀悲而哀耳目闻见而哀口叹而哀鼻酸而哀谓一事而七者具也子建之七衷哀在于独栖之思妇仲宣之七哀哀在于弃子之妇人张孟阳之七哀哀在于巳毁之园寝唐雍陶亦有七哀诗所谓君若无定云妾作不动山云行出山易山逐云去难是皆以一哀而七者具也　韵语阳秋】
　　【曹植诗鬭鸡东郊道走马长楸间陈沈炯边马有归心诗弥意长楸道金鞍背落晖杜子美玉腕骝诗顿骖飘赤汗局蹐顾长楸画马图诗霜蹄蹴踏长楸间苕溪渔隠云文选注古人种楸于道故曰长楸间复斋谩録】
　　【厯阳郭次象多闻尝与仆论唐酒价郭谓前辈引老杜诗速令相就饮一斗恰有三百青铜钱以此知当时酒价然白乐天与刘梦得沽酒闲饮诗曰共把十千沽一斗相看七十欠三年当刘白之时酒价何太不廉哉仆谓不然十千一斗乃诗人寓言此曹子建乐府中语耳唐人引此甚多如李白诗曰金樽沽酒斗十千王维诗曰新丰美酒斗十千崔辅国诗云与沽一斗酒恰用十千钱许浑诗云十千沽酒留君醉权徳舆诗云十千斗酒不知贵陆蒙诗云若得奉君欢十千沽一斗唐人言十千一斗类然一斗三百钱独见子美所云故引以定当时之价然诗人所言出于一时又未知果否一斗三百别无可据唐食货志云徳宗建平三年禁民酤以佐军费置四酿酒斛收直三千此可验乎又观杨松玠谈薮北齐卢思道尝云长安酒贱斗价三百杜诗引此亦未可知仆因谓郭曰曽知汉酒价否郭无以应仆谓汉酒价每斗一千郭谓出于何书仆曰此见典论云考灵帝末年百司湎酒一斗直千文此可证也　王壄野客丛书】
　　【古书不可妄改聊举一端如曹子建名都篇脍鲤臇胎虾寒鼈炙熊膰此旧本也五臣妄改作炰鼈文选李善注云今之时饷谓之寒葢韩国馔用此法盐铁论羊淹鸡寒崔骃传亦有鸡寒曹植文寒鸧蒸麑刘熙释名韩鸡为正古字韩与寒通也丹铅余録按丹铅此论诚为有据然诗有云炰鼈脍鲤炰亦通】
　　【曹子建诗明珠交玉体瑚间木难注引南越志云木难金翅鸟沫所成碧色珠也大秦国珍之按其形色则今夷方所谓祖母緑也　升庵集】
　　王粲【字仲宣山阳高平人有异才汉献帝西迁因徙居长安后之荆州依刘表表卒曹操辟为丞相掾赐爵关内侯拜侍中】
　　【王仲宣从军诗馆宇充廛里士女满庄自非圣贤国谁能享兹休音求九交之道也字从九从酋为是升庵诗话】
　　陈琳【字孔璋广陵人避难冀州袁绍使典文章后归太祖与阮瑀并为司空军谋祭酒管记室军国书檄多琳瑀所作也】
　　阮瑀【字元瑜陈留人少受学于蔡邕曹操辟为司空军谋祭酒管记室后为仓曹掾属建安十七年卒】
　　【乐府往往叙事故与诗殊葢叙事辞缓则穴不精翩翩堂前燕叠字极促乃佳阮瑀驾出北郭门视孤儿行大缓弱不逮矣　谈艺録】
　　刘桢【字公干东平人太祖辟为丞相掾属太子尝宴诸文学酒酣命夫人甄氏出拜坐中咸伏桢独平视太祖闻之乃收治罪减死输作署吏建安二十二年卒】
　　应玚【字徳琏汝南人汉泰山太守劭之从子也魏太祖辟为丞相掾属转平原侯庶子后为五官中郎将文学建安二十二年卒】
　　繁钦【字休伯颍川人文才朴辨长于书记又善为诗赋为丞相主簿建安二十三年卒】缪袭【字熙伯东海兰陵人有才学官至侍中尚书光禄勲厯魏四世】
　　左延年【晋书乐志曰黄初中左延年以新声被宠】
　　焦先【字孝然河东人也常食白石以分与人熟煮如芋食之日日出山伐薪以施人及魏受禅眉河之湄结草为庵独止其中太守董经往视之不肯语经益以为贤或忽老忽少后与人别去不知所适】
　　嵇康【字叔夜谯郡铚人好言老庄而尚奇任侠寓居山阳贫锻以自给拜中散大夫山涛为吏部举康自代康答书言不堪流俗非薄汤武大将军司马昭闻之而怒以钟防谮杀之】
　　阮籍【字嗣宗陈留尉氏人司空记室瑀之子容貌壊杰志气宏放初辟太尉掾进散骑常侍大将军司马昭欲为其子炎求婚籍乃醉六十日不得言而止后引为从事中郎籍闻步兵厨多美酒遂求为步兵校尉纵酒昬酣遗落世事又对人能为青白眼由是礼法之士深所雠疾大将军常保持之】
　　甄皇后【魏文帝后余详塘上行注】
　　【塘上之作朴茂真至可与纨扇白头姨姒甄既摧折而芳誉不称良为可叹　艺苑巵言莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯其语意妙絶千古称之然左传逸诗巳先道矣云虽有丝麻无弃菅蒯虽有姬姜无弃蕉萃　艺苑巵言】
　　【蹶船常苦没黄河中行舟常有此患俗云着浅説文艐船着沙不行也尚书大传云三艐国名亦在黄河侧甄后此句正北方之语特表出之　搜音飕古本楚辞风防防兮木搜搜今本作萧而音亦叶飕故此诗亦作萧萧又作翛翛总不若搜搜字之古也　甄后中山无极人为魏文帝后其后为郭嫔谮赐死临终作此诗魏明帝初为王时纳虞氏为妃及即位毛氏有宠而黜虞氏卞太后慰勉之虞氏曰曹氏自好立贱未有能以令终殆必由此亡国矣其后郭夫人有宠毛后爱弛亦赐死魏之两世家法如此虞氏亡国之言良是诗可以观不独三百篇也　元人传奇以明帝为跳槽俗语本此　升庵诗话】
　　吴
　　孙皓【字元宗一名彭祖大皇帝孙也景帝崩皓嗣位为晋所灭封归命侯】
　　韦昭【字嗣吴郡云阳人本名昭史为晋讳改名曜少好学能属文仕孙吴官至中书仆射职省为侍中常领左国史撰吴书皓欲父和作纪曜执以和不登帝位宜为传皓以此责怒收曜付狱诛之】
　　晋【僭国附】
　　宣帝【姓司马讳懿字仲达河内温县人仕魏厯事武帝文帝明帝后辅齐王为太傅相国封公孙炎受魏禅追尊为宣帝庙号高祖】
　　荀勗【字公曽颍川人初辟大将军曹爽掾武帝受禅封济北郡公领著作秘书监大康中迁尚书令】张华【字茂先范阳人晋武帝受禅以为黄门侍郎赞伐吴有功封广武侯迁尚书后进为侍中中书监加封公元康六年拜司空与赵王伦孙秀有隙为所害】
　　成公绥【字子安东郡白马人也少有俊才词赋甚丽张华雅重绥荐为太常博士厯秘书郎迁中书郎每与华受诏并为诗赋泰始九年卒】
