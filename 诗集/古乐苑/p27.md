<!-- { "loadSidebar": true } -->
　　王昭君　　　　　　　　宋鲍照
　　既事转蓬逺心随鴈路絶霜鞞旦夕惊边笳中夜咽
　　同前　　　　　　　　　施荣泰
　　垂罗下椒阁举袖拂胡尘唧唧抚心叹蛾眉误杀人
　　同前【玉台题云昭君辞】　　　　　周庾信
　　拭啼辞戚里回顾望昭阳镜失菱花影钗除却月梁围腰无一尺垂泪有千行緑衫承马汗红袖拂秋霜别曲真多恨哀须更张【緑衫一作衫身】
　　同前　　　　　　　　　无名氏
　　猗兰恩宠歇昭阳幸御稀朝辞汉阙去夕见胡尘飞寄信秦楼下因书秋鴈归
　　明君词【英华题云昭君怨】　　　　梁简文帝
　　玉艶光揺质金钿婉黛红一去蒲萄观长别披香宫秋檐照汉月愁帐入胡风妙工偏见诋无由情恨通
　　同前【一曰昭君辞】　　　　　　武陵王纪
　　塞外无春色边城有风霜谁堪览明镜持许照红妆
　　同前　　　　　　　　　沈约
　　朝发披香殿夕济汾阴河于兹懐九折自此敛双蛾沾妆疑湛露绕臆状流波日见奔沙起稍觉转蓬多胡风犯肌骨非直伤绮罗衔涕试南望关山郁嵯峨始作阳春曲终成苦寒歌唯有三五夜明月暂经过【折一作逝状一作比】
　　同前【集题云昭君怨】　　　　　　陈后主
　　图形汉宫里遥聘单于庭狼山聚云暗龙沙飞雪轻笳吟度陇咽笛转出关鸣啼妆寒叶下愁眉塞月生只余马上曲犹作别时声
　　同前【集作王明君】　　　　　　张正见
　　寒树暗胡尘霜楼明汉月泪染上春衣忧变华年髪
　　同前【艺文作陈明阴铿集载云昭君怨郭本作唐误】陈昭
　　跨鞍今永诀垂泪别亲宾汉地随行尽胡关逐望新交河拥塞雾陇日暗沙尘唯有孤明月犹能送逺人【随行尽一作行将逺】
　　同前　　　　　　　　　周王褒
　　兰殿辞新宠椒房余故情鸿飞渐南陆马首倦西征寄书参汉使衔涕望秦城唯余马上曲犹作出关声
　　同前【集题云昭君辞应诏】　　　　　庾信
　　敛眉光禄塞遥望夫人城片片红顔落双双泪眼生氷河牵马渡雪路抱鞍行胡风入骨冷夜月照心明方调琴上曲变入胡笳声【入一作作】
　　同前【一云昭君辞英华作何逊】　　　　隋何安
　　昔闻别鹤弄已自轸离情今来昭君曲还悲秋草并
　　同前　　　　　　　　　薛道衡
　　我本良家子充选入椒庭不防女史进更无画师情蛾眉非本质蝉鬓改真形専由妾命薄误使君恩轻啼落渭桥路叹别长安城今夜寒草宿明朝转蓬征却望关山迥前瞻沙漠平胡风带秋月嘶马杂笳声毛裘易罗绮氊帐代帷屏自知莲脸歇羞看菱镜明钗落终应弃髻解不须萦何用单于重讵假阏氏名駃騠聊彊食挏酒未能倾心随故乡断愁逐塞云生汉宫如有忆为视旄头星【今夜一作夜依明朝一作朝逐帷一作金桐一作筒】
　　昭君叹【二首】　　　　　　范静妇沈氏
　　早信丹青巧重货洛阳师千金买蝉鬓百万写蛾眉【货一作赂】
　　今朝犹汉地明旦入胡关情寄南云反思逐北风还【一作髙堂歌吹寂游子梦中还】
　　楚王吟　　　　　　　　　梁张率
　　章台迎夏日梦逺感春条风生竹籁响云垂草緑饶相看重束素唯欣争细腰不惜同从理但使一闻韶楚妃叹【刘向列女传曰楚姬楚庄王夫人也庄王好狩猎毕弋樊姬谏不止乃不食禽兽之肉王甞与虞丘子语以为贤樊姬笑之王曰何笑也对曰虞丘子贤矣未忠也妾充后宫十一年而所进者九人贤于妾者二人与妾同列者七人虞丘子相楚十年而所荐者非其子孙则族昆弟未闻进贤退不肖也妾之笑不亦宜乎王于是以孙叔敖为令尹治楚三年而庄王以霸乐府解题曰陆机吴趋行云楚妃且莫叹明非近题也谢希逸琴
　　论有楚妃叹七拍】　　　　　　　晋石崇
　　荡荡大楚跨土万里北据方城南接交趾西抚巴汉东被海涘五矦九伯是疆是理矫矫庄王渊渟岳峙冕旒垂精充纩塞耳韬光戢曜潜黙恭已内委樊姬外任孙子猗猗樊姬体道履信既绌虞丘九女是进杜絶邪佞广啓令割欢抑宠居之不吝不吝实难可谓知几化自近始着于闺闱光佐霸业迈徳扬威羣后列辟式瞻洪规譬彼江海百川咸归万邦作歌身没名飞【右一曲晋乐所奏】
　　同前【一云楚妃引】　　　　　　宋袁伯文
　　玉墀滴凄露罗幌已依霜逢春每先絶争秋欲几芳
　　同前　　　　　　　　　梁简文帝
　　幽闺情脉脉漏长宵寂寂草萤飞夜戸丝虫绕秋壁薄笑未为欣微叹还成戚金簪鬓下垂玉筯衣前滴
　　楚妃吟　　　　　　　梁王筠
　　花早飞林中明鸟早归庭前日暖春闺香气亦霏霏香气漂当轩清唱调独顾慕含怨复含娇蝶飞兰复袅袅轻风入裙春可游歌声梁上浮春游方有乐沈沈下罗幕
　　楚妃曲　　　　　　　　吴均
　　春妆约春黛如月复如蛾玉钗照绣领金薄厠红罗王子乔【刘向列仙传曰王子乔者周灵王太子晋也好吹笙作凤鸣游伊洛之间道人浮丘公接以上嵩髙山三十余年后求之于山上见桓良曰告我家七月七日待我于缑氏山头至时果乗白鹤驻山头望之不得到举手谢时人数日而去为立祠于缑氏山下
　　及嵩髙之首焉】　　　　　　　　古辞
　　王子乔参驾白鹿云中遨参驾白鹿云中遨下游来王子乔参驾白鹿上至云戏游遨上建逋阴广里践近髙结仙宫过谒三台东游四海五岳山过蓬莱紫云台三王五帝不足令令我圣朝应太平养民若子事父明当究天禄永康宁玉女罗坐吹笛箫嗟行圣人游八极鸣吐衔福翔殿侧圣主享万年悲吟皇帝延夀命【右一曲魏晋乐所奏】
　　同前【集云王太子赞姑从郭本收入】　　　　梁江淹
　　子乔好轻举不待链银丹控鹤去窈窕学凤对巑岏山无一春草谷有千年兰云衣下踯躅龙驾何时还【去一作上】
　　同前【一题有行字】　　　　　　　髙允生
　　仙化非常道其义出自然王乔诞神气白日忽升天晻暧御云气飘飖乗长烟寄想崆峒外翺翔宇宙间七月有佳期控鹤崇崖巅永与时人别一去不复旋【飘飖一作飘飘】
　　同前　　　　　　　　　　北魏髙允
　　王少卿王少卿超升飞龙翔天庭遗仪景云汉□光骛电逝忽若浮骑日月从列星跨腾入廓逾窅防寻元气出天门穷览有无究道根
　　四曲
　　【古今乐録曰张永元嘉技録有四一曲蜀国四是也居相和之末三调之首古有四曲其张女四李延年四弦严夘四弦三曲阙蜀国四弦节家旧有六解宋歌有五解今亦阙】
　　蜀国弦【集题蜀国弦歌篇十韵】　　　　梁简文帝
　　铜梁指斜谷劒道望中区通星上分野作固下为都雅歌因良守妙舞自巴渝阳城嬉乐盛劒骑郁相趋五妇行难至百两好游娱牲祈望帝祀酒酹蜀矦姝江妃纳重聘卓女爱将雏停弦时系爪息吹治唇朱脱衫湔锦浪回扇避阳乌闻君握节返贱妾下城隅【指斜谷玉台作望絶国望中区英华作临中区盛一作所爪一作介治唇朱一作更治水】
　　同前　　　　　　　　　　隋卢思道
　　西蜀称天府由来擅沃饶云浮玉垒夕日映锦城朝南寻九折路东上七星桥琴心若易解令客岂难要古乐苑巻十五
　　钦定四库全书
　　古乐苑巻十六
　　明　梅鼎祚　编
　　相和歌辞
　　平调曲
　　【古今乐録曰王僧防技録平调七曲一曰长歌行二曰短歌行三曰猛虎行四曰君子行五曰燕歌行六曰从军行七曰鞠歌行荀氏録所载十二曲传者五曲武帝周西对酒文帝仰瞻并短歌行文帝秋风别日并燕歌行是也其七曲今不传文帝功名明帝青青并长歌行武帝吾年明帝双桐并猛虎行燕赵君子行左延年苦哉从军行雉朝飞短歌行是也其器有笙笛筑瑟琴筝琵琶七种歌弦六部张永録曰未歌之前有八部弦四器俱作在髙下游防之后凡三调歌弦一部竟輙作送歌弦今用器又有大歌弦一曲歌大妇织绮罗不在歌数唯平调有之即清调相逢狭路间道隘不容车篇后章有大妇织绮罗中妇织流黄是也张録云非管弦音声所寄似是命笛理弦之余王録所无也亦谓之三妇艳诗】
　　长歌行【乐府解题曰古辞言芳华不久当努力为乐无至老大乃伤悲也魏改奏文帝所赋西山一何髙崔豹古今注长歌短歌言人夀命长短各有定分不可妄求按古诗云长歌正激烈魏文帝燕歌行云短歌防吟不能长晋传豓歌行云咄来长歌续短歌然
　　则歌声有长短非言夀命也】　　　　　古辞
　　青青园中葵朝露待日晞阳春布徳泽万物生光辉常恐秋节至焜黄华叶衰百川东到海何时复西归少壮不努力老大徒伤悲
　　同前【沧浪诗评云文选长歌行一首青青园中葵郭茂倩乐府有两篇次乃仙人骑白鹿子疑岧岧山上亭以下其义不同当别是一首】　　古辞
　　仙人骑白鹿髪短耳何长导我上太华揽之获赤幢来到主人门奉药一玉箱主人服此药身体一日康彊髪白更黒延年夀命长
　　岧岧山上亭皎皎云间星逺望使心思游子恋所生驱车出北门遥观洛阳城凯风吹长棘夭夭枝叶倾黄鸟飞相追咬咬弄音声竚立望西河泣下沾罗缨【艺文类聚载魏文帝明津诗与此大同而逸其半】
　　同前　　　　　　　　　　魏明帝
　　静夜不能寐耳聴众禽鸣大乘育狐免髙墉多鸟声壤宇何寥廓宿屋邪草生中心感时物抚剑下前庭翔佯于阶际景星一何明仰首观灵宿北辰奋休荣哀彼失羣燕防偶独茕茕单心谁与侣造房孰与成徒然喟有和悲惨伤人情余情偏易感懐往増愤盈吐吟音不彻泣涕沾罗缨【抚剑下前庭艺文作揽衣下闲庭】
　　同前　　　　　　　　　晋傅
　　利害同根源赏下有甘钩义门近【缺】塘兽口出通侯抚剑安所趋蛮方未顺流蜀贼阻石城吴冦冯龙舟二军多壮士闻贼如见讐投身効知已徒生心所羞鹰隼厉天翼耻与燕雀游成败在纵者无令鸷鸟忧
　　同前　　　　　　　　　陆机
　　逝矣经天日悲哉带地川寸阴无停晷尺波徒自旋年往迅劲矢时来亮急弦逺期鲜克及盈数固希全容华夙夜零体泽坐自捐兹物茍难停吾夀安得延俛仰逝将过倐忽几何闲慵慨亦焉诉天道良自然但恨功名薄竹帛无所宣迨及嵗未暮长歌乘我闲【徒自一作岂徒迅一作信】
　　同前　　　　　　　　　宋谢灵运
　　倐烁夕星流昱奕朝露团粲粲乌有停岂暂安徂龄速飞电頽节骛惊湍览物起悲绪顾已识忧端朽貌改鲜色悴容变柔顔变改茍催促容色乌盘桓亹亹衰期迫靡靡壮志防既慙臧孙慨复愧杨子叹寸阴果有逝尺素竟无观幸賖道念戚且取长歌欢
　　同前　　　　　　　　　梁元帝
　　当垆擅防酒一巵堪十千无劳蜀山铸扶授采金钱人生行乐尔何处不留连朝为洛生咏夕作据梧眠忽兹忘物我优游得自然【授一作受】
　　同前【二首后一作鲍照】　　　　　　沈约
　　连连舟壑改防防市朝变来功嗣往迹莫武徂升彦局涂顿逺策留懽限奔箭拊戚状惊澜循休拟回电嵗去芳愿违年来苦心荐春貌既移红秋林岂停蒨一倍茂陵道宁思柏梁宴长戢兎园情永别金华殿声徽无惑简丹青有余绚豳籥且未调无使长歌倦【限一作恨】
