<!-- { "loadSidebar": true } -->
　　冰尽泉香云缥缈韶华隐隐浮林杪酒在葫芦鱼在沼清昼悄好音时复来黄鸟　管领风光心未老衰顔却怕清波照有酒可斟鱼可钓能事了东风一曲渔家傲窻影修篁揺翠葆墙隂幽径连芳草蓦地雨来荷叶閙香更好乱烟浮动红云岛　穉桞千条丝嫋嫋栁边宜着兰舟小世态纷纷何足校收桂棹乌乌且和渔家傲露洗璇穹青杳杳年光红入滩头蓼翠葢撑烟吹半倒霜信早一匳寒影磨清晓　早是轩扉尘不到好山更与供登眺酒债渐多诗债少翻水调西风几叠渔家傲落日崇防寒力峭登临恰似寻安道有竹何人能径造吾不诮相逢要遂掀髯笑　双桧凌空龙夭矫有知定讶人枯槁珍重嵗寒氷雪操君自寳老夫且唱渔家傲
　　有孚和
　　莫讶圭塘春缥缈要知生意从冬杪栁动长堤氷泮沼庭院悄旧巢又见来鸟　九十韶华容易老镜中勲业惭频照招饮便须忙罢钓休醉了东君要聴渔家傲浓緑园林光莫葆诗翁只爱窻前草骤雨才过蜗乂閙亭馆好日长人在蓬莱岛　风度新松声嫋嫋酒酣却笑瀛洲小栁外荷边休计较皆可棹采莲人和渔家傲云外賔鸿声渐杳羁人聴罢如尝蓼我对清尊时复倒风露早黄鸡果是能催晓　莲褪残红凉乍到水天一色供游眺短笛悲秋知者少吹别调新翻商意渔家傲雪后西山崖壁峭竒观难与他人道煨芋有炉无客造从壑诮巡檐且索梅花笑　冷蕊疎花开矫矫水村妆防霜林槁頼有此君同节操成二寳浅斟低唱渔家傲
　　桢和
　　青入西山烟天机只在菰蒲杪风解氷澌融小沼人静悄一声何处啼山鸟　杖防寻芳逢野老草芽栁眼明残照归到圭塘还独钓心事了箫声暖和渔家傲众緑初生如羽葆池光揺漾连汀草红杏已无春意閙风致好水中三屿如三岛　荷叶如钱蒲嫋嫋石渠静聼泉声小从此圭塘时检校停短棹栁隂髙唱渔家傲鸿雁翩翩云路杳芦花如雪迷红蓼荷花不禁风雨倒秋意早诗懐清似霜天晓　独掩柴扉谁得到髙防日暮宜瞻眺清致日多尘事少歌古调新声移入渔家傲万木凋零岩壑峭一机消长观天道松竹园亭时一造谁敢诮敲氷煮茗供谈笑　自负平生心矫矫三闾何事形容槁琴到无谁与操懐我寳相逢且赋渔家傲
　　瑞莲歌【并序】　　　　　　　　　有孚
　　圭塘落成之明年七月既望吾兄中丞公与客小集塘西南双洲前产瑞莲骈花亭亭异蔕同跗殆隂阳和气钟为祯祥天以慰老臣锡眉寿而昌子孙也惟公髙科起家致位丞弼赞化机培善类三十年矣谢事来归田不足供伏腊而林塘栽植竭力资之葢欲静观四时生意之妙与造物者游而积善余庆吉事有祥嘉瑞之见理亦宜哉有司欲以上闻公退然不居而好事者绘为图矣有孚退而阅史唐开元至宋绍兴四百年间仅【阙】十七八见表笺歌颂逢涌沓作虽不奏祥瑞乃公素心然游泳至和咏歌太平不可无也乃为之歌曰
　　圭塘活水分清洹主人嗜好同先贤莲根培植未逾嵗孰谓一旦生嘉莲初疑霞脸影附鉴又似綘帻丫分鬈幻成彩凤翼自比琢开香玉环仍连李唐以来具图表赵宋奏贺尤骈阗我元圣徳极涵育瑞应只许书有年尝思至正辛巳夏吾兄实握纲辖权广寒殿下太液池亭亭并蔕薰风前守臣有请愿驰献独以义折烦便便归来对此蹄涔水肯将异卉夸里防吾乡自昔号多士诸君巨笔如修椽佥言此是闾里荣歌诗倐与图俱传身闲意适物【阙】寓园林何必皆平泉天公端为表余庆庆绪日与丝绵绵莲房有子风味好不待食藕沈疴痊愿言七泽均此瑞主人福寿方如川
　　可翁和
　　相攸西郭濵吾洹老病宜退非遗贤平生窃慕君子德池上种竹池中莲莲兮何独出竒异联房蕊簇金丝鬈二姝同体面目别七泽移种根株连书祥史籍见歴歴走观士女来阗阗人言培植乆方盛一疏凿未及年自知不作骇俗事兹焉谁握生发权形容敢胜周子説胚腪又在太极前亭亭照影欲轻举凌波微步俱清便倦游梦不到玉井归来老屋安一防小池偶尔薙芜秽池上敝亭才数椽酒从隣贳已多债诗取意适谁令传天公特与慰岑寂嘉瑞涌出如源泉夘君有唱阿买和僮歌况复清且绵拟为表颂僭归美奈此嬾痼谁能痊予心真乐更多有傍花随栁在前川
　　桢和
　　太行山下溪名洹洹溪主人今得贤石渠分溜入方沼种出万柄红白莲就中一茄发挺特艳妆双出云髻鬈有如二女降妫汭翠裙红袖相牵连岐分骇目未信宿里传【阙】耳何喧阗波神有为献嘉瑞要并太史书丰年主人谦德不敢有福善自是天行权亭亭植立万花表可人适在亭之前日酣欲语转娇姹风动似舞尤轻便一时图写溢纨素十日车马空市防昔闻蓂荚曽表异乃因土阶与采椽景星凤鸟岂常有考信前史真宜传醴湖芜塞不复见而今乃濯圭塘泉祯祥奕叶定不断藕丝万缕相纒绵幽人到此自怡悦膏肓泉石尤难痊要须纪録入郡乗千年増重吾山川
　　侍兄池上对景书懐【闰七月二日】　　　有孚
　　天机寒燠自潜通残暑何劳用力攻万柄荷声秋雨里一山色夕阳中初心人未惭青史晚节兄当访赤松嵗月等闲成老大池亭何幸日从公
　　可翁和
　　船时泛一桥通诗垒谁能四面攻官业向来惭柱下仙游随处是壶中风声细细来双桧波影澄澄见七松笑傲沧洲人老矣功名付与黑头公
　　桢和
　　平生心事负清通得失何须较面攻人道神仙游海上天教宰相住山中四方旧植多桃李三径新开满菊松野老从教争席坐不须牀下拜厐公
　　睡起偶成二絶　　　　　　　　有孚
　　清风枕簟水云乡梦觉槐根百虑忘起课山童笑多事饲鱼跟藕摘莲房
　　松竹平堤饭后行眼前幽事总闗情忘机鱼亦如鸥鹭能识溪童扣槛声
　　可翁和
　　衰病天教逺帝乡君恩一饭讵能忘但愁今日人轻议世有赤松无子房
　　舍则宜藏用则行圣人于世岂无情强顔欲鼓齐门瑟何似圭塘欵乃声
　　桢和
　　乞得西园作醉乡浮生俗务总相忘水云清彻荷香里小艇虚明似洞房
　　赋诗舒啸杖藜行水色山光不世情醉卧午谁唤醒栁隂啼鸟两三声
　　即事　　　　　　　　　　　　有孚
　　理槛存茶灶维舟过酒缸水光浮北栋花影在西行乐时休失髙飞气未降相看终不厌庭桧拂云双
　　可翁和
　　秫田秋半熟香入小磁缸霜水清浮簟烟岚翠可酒添诗癖重茶战睡魔降笑问登山屐吾生费几双
　　桢和
　　映水花明树浮香酒满缸上书辞北阙寄傲倚南处世心无慊论文敌已降圭塘有溪友国士任无双圭塘雨后督修堰归坐嘉莲亭有感【十一日】
　　有孚
　　睠此三洲水功输一嵗勤隂留西圃树清度北溪云花竹环隄上亭台错水濆每劳賔载酒时与客论文值雨天相戏修防事又殷潢流谁纪极岸塌我厓垠水底升船子泥中出此君庀徒纷畚锸竣事几朝曛汲汲同援溺憧憧剧拯焚感时空付恨对酒岂图醺轻薄云中手艰难镜里勲学方知有道境已入无闻覔句期灵运攻书拟右军杖从乡老植席许野人分调燮功攸属浮沈意不羣归来理缃帙剔蠧拾香芸
　　可翁和
　　嬾是平生癖归田始克勤灌园时汲井学稼晓耕云取山千叠舟巡沼四濆倦游当税驾勇退免移文谁识予心乐都忘俗务殷圭塘清见底银海浩无垠潦倒惟营口迂疎愧致君天开方外境尘见隙中曛酒欲连宵饮膏须继晷焚读书嗟坐废娱老却宜醺园绮知髙祖巢由负放勲至人先大节余事及多闻诗少惭工部鞋多笑领军郊原诹嵗计风露逼秋分且曳泥中尾休空冀北羣崇台还一上万物正芸芸
　　桢和
　　山人新学圃要慰一生勤方沼潴清水平田种白云红莲迷水面青草乱溪濆有客须沽酒无钱每鬻文山中縁已定池上事徒殷小艇通三岛新诗动八垠轻风宜桂棹鸣溜合桐君浄室凝炉篆斜映隙曛荷杯方适用芰制莫轻焚欲发诗书韫仍须麴蘖醺尽修闲事业休论旧功勲流水心无竞蝇声耳不闻迹追裴相国诗拟鲍参军天宇云无碍溪桥路细分寒梅在花部野鹤暂鸡羣万巻书无恙收藏更种芸
　　乡友具宴漫成【十三日】　　　　　有孚
　　乐意相闗好鸟鸣可怜歌舞漫多情日斜山气如云气风急松声似雨声落魄不违乡社饮栖迟须结嵗寒盟圭塘活水清如许不独沧浪好濯缨
　　可翁和
　　相望不隔一牛鸣尊俎过从见至情荷露清涵芳酒气松云寒遏艳歌声髙车驷马初无意白酒黄鸡旧有盟醉脱乌纱从露顶絶胜前日缚尘缨
　　桢和
　　不平常欲以诗鸣诗友还能识此情一座笑谈皆有道满前图画岂无声鸡豚已遂联乡社鸥鹭何妨缔旧盟却笑终军苦多事不攻经籍请长缨
　　侍兄赴圭塘　　　　　　　　　有孚
　　时出西门履信坊望中杨栁是圭塘轩车每被儿童识风物能令杖履忙山客荷囊多草药溪人抄纸满隣墙年来颇识幽栖乐愈觉林泉兴味长
　　可翁和
　　卜筑何如履道坊千红万緑浸银塘要囘衰境为全盛却使闲人号最忙活水清围容膝屋新篁髙出及肩墙烟霞遮断尘埃路才觉山林白昼长
　　桢和
　　清晨走马碧鸡坊防检西园数畆塘花栁前川成自乐轮蹄终日为谁忙钓鱼岸口迎新水沽酒邻家过短墙半醉莫催翁命驾月明松影引杯长
　　嘉莲亭宴罢奉陪泛舟夜分始归赋诗三十韵是日之宴渤海县尹吴安之以使来具也【闰七月二十一日】
　　有孚
　　池亭秩芳筵落日船始放晴空散余霞秋水净氛坱髙荷虽离披尚尔緑弥望搴豁成璧池不碍双桨荡萦纡湛澄碧天宇益虚旷石窦来惊湍松隄俯新涨鼎立洲屿连沿洄时一傍饤饾罗珍羞倾倒出竒酿侑以二名姬朱弦倚清唱凝云响空翠幽禽或翓所愧杯行迟负此百川量须防羣动息露气白沆砀洒然毛骨轻不独情绪畅灯火空防中仿象江湖上陋彼西园游飞葢何冗长云胡渼陂行亦复怯风浪而我方扣舷冯虚恣揺荡吾兄严郑流髙节张邴亢少饮如醉翁浮此斋画舫颇恨交游稀毎毎折辈行遂令子弟间日侍屦与杖楼船忆当年乐事炊一饷望洋失所操伏枥今在鞅静言校畴昔所得多所丧与从天上人何似山中相但恐时易失俯仰异欣怅银汉浅且清神槎喜无恙人生贵适意前修语非妄榜人报更阑列宿光荡漾故旧东海头何当剡溪访
　　可翁和
　　胶荣四十年弛担甫天放虽云在人境心逺絶尘坱况兹游骋地秋色入四望卉木已向荣云水自相荡虚得山多台髙知野旷清泉来汨汨节制无暴涨何须过前川园有花可傍玉肪荐肥羜银瀣注新酿时贵孺子歌底用小海唱龟鱼共游泳鸥鹭来翓并介亦何常小大各有量子房屈圯下髙祖隐芒砀君臣倐际遇功业惊洽畅挺然三杰中奋乎百世上一朝事辟谷身外物皆长乾坤任俯仰形骸贵放浪万事云悠悠一笑天荡荡鹗谢累百荐龙戒上九亢人生几两屐芒屩乃两舫徒令方寸心戚戚复行行吾年今如此出入必扶杖故人念衰老千里牲酒饷自鼓烟波枻永税尘俗鞅境胜梦俱清位失道未丧谁言管城子初非食肉相兴来使陶写形容豁惆怅苦吟尚作祟乐饮不为恙学易免大过勿药喜无妄厌厌讵可极明河月溶漾庶足充淹留何如李公访
　　桢和
