<!-- { "loadSidebar": true } -->
　　十二巫山见九峰，船头彩翠满秋空。朝云暮雨浑虚语，一夜猿啼明月中。
　　锦绣楼前看卖花，麝香山下摘新茶。长安卿相多忧畏，老向夔州不用嗟。
　　险诈沾沾不愧天，交情回首薄如烟。东游万里虽堪乐，滟滪瞿唐要放船。
　　蛮江水碧瘴花红，白舫黄旗无便风。涪万四时常避水，棚居高出乱云中。
　　乱插山花禪子红，蛮歌相和瀼西东。忽然四散不知处，踏月扪萝归峒中。
　　万州溪西花柳多，四邻相应竹枝歌。问君今夕不痛饮，奈此满川明月何。
　　我游南宾春暮时，蜀船曾系挂猿枝。云迷江岸屈原塔，花落空山夏禹祠。
　　望永思陵二首
　　绿衣迎拜属车尘，草木曾沾雨露春。三十五年身未死，却为天下最穷人。
　　旰食忧民宴乐疏，太仓几有九年储。贾生未解人间事，北阙犹陈痛哭书。
　　霜夜二首
　　梅花欲动梦魂狂，橙子闲搓指爪香。莫怪草堂清到骨，一梳残月伴新霜。
　　黄甘磊落围三寸，赤蟹轮囷可一斤。更唤东阳麴道士，与君霜夜策奇勋。
　　赠道友五首
　　凡骨已蜕身自轻，勃落叶上行无声。华阴市楼醉舞罢，却上蓬峰看月明。
　　忆在长安烂漫游，大明宫阙与云浮。今朝偶上慈恩塔，北望芒芒禾黍秋。
　　当时辛苦学长生，准拟中原看太平。今日醉游心已足，一瓢归去隐青城。
　　三杯兀兀复腾腾，服气烧丹总不能。借问生涯在何许，孤舟风雨伴渔灯。
　　零落残碑草棘中，北邙萧瑟又秋风。旧时忆在鹓行里，几见宣麻拜相公。
　　示子聿
　　儒林早岁窃虚名，白首何曾负短檠。堪叹一衰今至此，梦回闻汝读书声。
　　纸阁午睡二首
　　纸阁砖炉火一杴，断香欲出碍蒲帘。放翁不管人间事，睡味无穷似蜜甜。
　　黄绸被暖青毡稳，纸阁油窗晚更妍。一饱无营睡终日，自疑身在结绳前。
　　春晚怀山南四首
　　梨花堆雪柳吹绵，常记梁州古驿前。二十四年成昨梦，每逢春晚即凄然。
　　壮岁从戎不忆家，梁州裘马斗豪华。至今夜夜寻春梦，犹在吴园藉落花。
　　梁州一别几清明，常忆西郊信马行。桃李成尘总闲事，梨花杨柳最关情。
　　身寄江湖两鬓霜，金鞭朱弹梦犹狂。遥知南郑城西路，月与梨花更断肠。
　　初夏八首
　　纷纷红紫已成尘，布谷声中夏令新。夹路桑麻行不尽，始知身是太平人。
　　剪韭腌虀粟作浆，新炊麦饭满村香。先生醉后骑黄犊，北陌东阡看戏场。
　　稻未分秧麦已秋，豚蹄不用祝瓯窭。老翁七十犹强健，没膝春泥夜叱牛。
　　买得新船疾似飞，蚕饥遥望采桑归。越罗蜀锦吾何用，且备豳人卒岁衣。
　　槐柳成阴雨洗尘，樱桃乳酪并尝新。古来江左多佳句，夏浅胜春最可人。
　　隋家古寺郡西南，寺废残僧只二三。藜藿满庭尘暗佛，时闻铙鼓赛春蚕。
　　渺渺荒陂古埭东，柳姑小庙柳阴中。放翁老惫扶藜杖，也逐乡人祷岁丰。
　　老翁卖卜古城隅，兼写宜蚕保麦符。日日得钱惟买酒，不愁醉倒有儿扶。
　　舍北晚眺二首
　　红树青林带暮烟，并桥常有卖鱼船。樊川诗句营丘画，尽在先生拄杖边。
　　日日津头系小舟，老人自懒出门游。一枝筇杖疏篱外，占断千岩万壑秋。
　　小舟游近村舍舟步归四首
　　数家茅屋自成村，地碓声中昼掩门。寒日欲沉苍雾合，人间随处有桃源。
　　借得渔船溯小溪，系船浦口却扶藜。莫言村落萧条甚，也胜京尘没马蹄。
　　不识如何唤作愁，东阡南陌且闲游。儿童共道先生醉，折得黄花插满头。
　　斜阳古柳赵家庄，负鼓盲翁正作场。死后是非谁管得，满村听说蔡中郎。
　　读易二首
　　羸躯抱疾时时剧，白发乘衰日日增。净扫东窗读周易，笑人投老欲依僧。
　　老喜杜门常谢客，病惟读易不迎医。冬来更愧乖慵甚，醉过收荞下麦时。
　　一壶歌五首
　　悠悠日月没根株，常在人间醉一壶。倾倒欲空还潋滟，不曾教化不曾沽。
　　先生醉后即高歌，千古英雄奈我何。花底一壶天所破，不曾饮尽不曾多。
　　自从轩昊到隋唐，几见中原作战场。三十万年如电掣，不曾记得不曾忘。
　　耻从岳牧立尧庭，况见商周战血腥。携得一壶闲处饮，不曾苦醉不曾醒。
　　长安市上醉春风，乱插繁花满帽红。看尽人间兴废事，不曾富贵不曾穷。
　　怀旧六首
　　鹤鸣山下竹连云，凤集城边柳映门。当日不知为客乐，如今回首却消魂。
　　骏骡西过雨漫天，千里江山在眼边。二十四年如昨梦，凭谁问讯带枷仙。
　　狼烟不举羽书稀，幕府相从日打围。最忆定军山下路，乱飘红叶满戎衣。
　　翠崖红栈郁参差，小益初程景最奇。谁向豪端收拾得，李将军画少陵诗。
　　回龙寺壁看维摩，最得曹吴笔意多。风雨尘埃昏欲尽，何人更著手摩挲。
　　.冢山头是汉源，故祠寂寞掩朱门。击鲜藉草无穷乐，送老那知江上村。
　　读杜诗
　　千载诗亡不复删，少陵谈笑即追还。常憎晚辈言诗史，清庙生民伯仲间。
　　半丈红盛开
　　满酌吴中清若空，共赏池边半丈红。老子通神谁得似，短筇到处即春风。
　　感事四首
　　鸡犬相闻三万里，迁都岂不有关中。广陵南幸雄图尽，泪眼山河夕照红。
　　堂堂韩岳两骁将，驾驭可使复中原。庙谋尚出王导下，顾用金陵为北门。
　　渭上昼昏吹战尘，横戈慷慨欲忘身。东归却作渔村老，自误青春不怨人。
　　扪虱当时颇自奇，功名远付十年期。酒浇不下胸中恨，吐向青天未必知。
　　题韩运盐竹隐堂绝句
　　尘埃车马日骎骎，谁解从君一散襟。待我清秋有闲日，抱琴来写万龙吟。
　　北园杂咏六首
　　西村林外起炊烟，南浦桥边系钓船。乐岁家家俱自得，桃源未必是神仙。
　　小桥密接西冈路，支径深通北崦村。老子意行无远近，月中时打野人门。
　　东吴霜薄富园蔬，紫芥青菘小雨馀。未说春盘供采撷，老夫汤饼亦时须。
　　岁残已似早春天，隔水横林一抹烟。闻道埭西梅半吐，携儿闲上钓鱼船。
　　白发萧萧病满身，冻云野渡正愁人。扬鞭大散关头日，曾看中原万里春。
　　暮年身似一虚舟，付与沧波自在流。垂地雪云吹不散，且倾桑落脍槎头。
　　杂感十首
　　志士山栖恨不深，人知已是负初心。不须先说严光辈，直自巢由错到今。
　　劝君莫识一丁字，此事从来误几人。输与茅檐负暄叟，时时睡觉一频伸。
　　世事纷纷无已时，劝君杯到不须辞。但能烂醉三千日，楚汉兴亡总不知。
　　百年鼎鼎成何事，寒暑相催即白头。纵得金丹真不死，摩挲铜狄更添愁。
　　世间鱼鸟各飞沉，茅屋青山无古今。毕竟替他愁不得，几人虚费一生心。
　　一杯浊酒即醺然，自笑闲愁七十年。今日出门天地别，此身如在结绳前。
　　山人那信宦途艰，强著朝衣趁晓班。豪气不除狂态作，始知只合死空山。
　　老子倾囊得万钱，石帆山下买乌犍。牧童避雨归来晚，一笛春风草满川。
　　故旧书来访死生，时闻剥啄叩柴荆。自嗟不及东家老，至死无人识姓名。
　　忍穷待死十年闲，老子谁知老更顽。溪友留鱼供晚酌，邻僧送米续朝餐。
　　戏作治生绝句
　　治生何用学陶朱，少许能悭便有馀。惜酒已停晨服药，省油仍废夜观书。
　　龟堂杂题四首
　　龟堂端是无能者，妄想元无一事成。最后数年尤可笑，饱餐甘寝送浮生。
　　痴顽老子老无能，游惰农夫酒肉僧。闭著庵门终日睡，任人来唤不曾禜。
　　长腰玉粒出新春，秋获真成亩一钟。衣食粗供官赋足，何妨世世作耕农。
　　冷雨萧萧涩不晴，乱书围坐正纵横。忽闻小瓮新醅熟，急唤儿童洗破觥。
　　太息四首
　　早岁元于利欲轻，但馀一念在功名。白头不试平戎策，虚向江湖过此生。
　　书生忠义与谁论，骨朽犹应此念存。砥柱河流仙掌日，死前恨不见中原。
　　自古才高每恨浮，伟人要是出中州。即今未必无房魏，埋没湖沙死即休。
　　关辅堂堂堕虏尘，渭城杜曲又逢春。安知今日新丰市，不有悠然独酌人。
　　梅花三首
　　五十年间万事非，放翁依旧掩柴扉。相从不厌闲风月，只有梅花与钓矶。
　　秭归江头烟雨昏，客舟夜系梅花村。相逢万里各羁旅，不待猿啼已断魂。
　　青羊宫前锦江路，曾为梅花醉十年。岂知今日寻香处，却是山阴雪夜船。
　　沈园二首
　　城上斜阳画角哀，沈园非复旧池台。伤心桥下春波绿，曾是惊鸿照影来。
　　梦断香消四十年，沈园柳老不吹绵。此身行作稽山土，犹吊遗踪一泫然。
　　致仕后即事六首
　　休官拜命不胜荣，墨湿黄新照眼明。络绎交亲来作贺，羊腔酒担拥柴荆。
　　自发三朝执戟郎，赐骸偶值岁丰穰。村东已种千畦麦，舍北新添百本桑。
　　老民一日脱朝衣，回首平生万事非。赤脚婢沽村酿去，平头奴驭草驴归。
　　沈绵分已饯馀生，造物苛留未遣行。今日下床还健在，一编来就小窗明。
　　一盂麦饭掩柴关，坐久不堪腰脚顽。拖得瘦藤闲信步，小桥东北望螺山。
　　多事车前要八驺，老人惟与一藤游。未教变化为龙去，更踏人间万里秋。
　　冬晴与子坦子聿游湖上六首
　　湖边细霭弄霏微，柳下人家昼掩扉。乘暖冬耕无远近，小舟日晚载犁归。
　　村南村北纺车鸣，打豆家家趁快晴。过尽水边牛迹路，岭头猿鸟伴闲行。
　　道边白水如牛湩，知是山泉一脉来。会挈风炉并石鼎，桃枝竹里试茶杯。
　　海山山下百馀家，垣屋参差一带斜。我欲往寻疑路断，试沿流水觅桃花。
　　老僧八十无童子，礼佛看经总不能。双手丫叉出迎客，自称六十六年僧。
　　一榼无时可醉吟，一藤随处得幽寻。先须挽取银河水，净洗人间尘雾心。
　　龟堂杂兴八首
　　朝来地碓玉新舂，鸡蹠豚肩异味重。便腹摩挲更无事，老人又过一年冬。
　　曳杖东冈信步行，夕阳偏向竹间明。丹枫吹尽鸦声乐，又得霜天一日晴。
　　闽溪纸被软于绵，黎峒花绸暖胜毡。一夜山中三尺雪，未妨老子日高眠。
　　三分带苦桧花蜜，一点无尘柏子香。鼻观舌根俱得道，悠悠谁识老龟堂。
　　方石斛栽香百合，小盆山养水黄杨。老翁不是童儿态，无奈庵中白日长。
　　少年身寄市朝中，俗论纷纷聒耳聋。清绝宁知有今日，高眠终夜听松风。
　　蒲团安坐地炉温，无位真人出面门。世上不知何岁月，断钟残角送黄昏。
　　散朴浇淳万事新，腐儒空有涕沾巾。唐虞不是终难致，自欠皋夔一辈人。
　　庚申元日口号五首
