<!-- { "loadSidebar": true } -->
　　我欲因之梦吴越，一夜飞度镜湖月。湖月照我影，送我至剡溪。
　　谢公宿处今尚在，绿水荡漾清猿啼。脚着谢公屐，身登青云梯。半壁见海日。
　　空中闻天鸡。千岩万转路不定，迷花倚石忽已瞑。
　　熊咆龙吟殷岩泉，栗深林兮惊层巅。云青青兮欲雨，水澹澹兮生烟。
　　列缺霹雳，丘峦崩摧。洞天石扇，訇然中开。青冥浩荡不见底，日月照耀金银台。
　　霓为衣兮凤为马，云之君兮纷纷而来下。虎鼓瑟兮鸾回车，仙之人兮列如麻。
　　忽魂悸以魄动，怳惊起而长嗟。惟觉时之枕席，失向来之烟霞。
　　世间行乐亦如此，古来万事东流水。
　　别君去兮何时还，且放白鹿青崖间，须行即骑访名山。
　　安能摧眉折腰事权贵，使我不得开心颜。
　　留别于十一兄逖裴十三游塞垣
　　太公渭川水，李斯上蔡门。钓周猎秦安黎元，小鱼□兔何足言。
　　天张云卷有时节，吾徒莫叹羝触藩。于公白首大梁野，使人怅望何可论。
　　既知朱亥为壮士，且愿束心秋毫里。秦赵虎争血中原，当去抱关救公子。
　　裴生览千古，龙鸾炳天章。悲吟雨雪动林木，放书辍剑思高堂。
　　劝尔一杯酒，拂尔裘上霜。尔为我楚舞，吾为尔楚歌。且探虎穴向沙漠。
　　鸣鞭走马凌黄河。耻作易水别，临歧泪滂沱。
　　金陵酒肆留别
　　白门柳花满店香，吴姬压酒唤客尝。金陵子弟来相送，欲行不行各尽觞。
　　请君问取东流水，别意与之谁短长。
　　南陵别儿童入京
　　白酒新熟山中归，黄鸡啄黍秋正肥。呼童烹鸡酌白酒，儿女歌笑牵人衣。
　　高歌取醉欲自慰，起舞落日争光辉。游说万乘苦不早，着鞭跨马涉远道。
　　会稽愚妇轻买臣，余亦辞家西入秦。仰天大笑出门去，我辈岂是蓬蒿人。
　　别山僧
　　何处名僧到水西，乘舟弄月宿泾溪。平明别我上山去，手携金策踏云梯。
　　腾身转觉三天近，举足回看万岭低。谑浪肯居支遁下，风流还与远公齐。
　　此度别离何日见，相思一夜暝猿啼。
　　鲁郡尧祠送窦明府薄华还西京
　　朝策犁眉马呙，举鞭力不堪。强扶愁疾向何处，角巾微服尧祠南。
　　长杨扫地不见日，石门喷作金沙潭。笑夸故人指绝境，山光水色青于蓝。
　　庙中往往来击鼓，尧本无心尔何苦。门前长跪双石人，有女如花日歌舞。
　　银鞭绣毂往复回，簸林蹶石鸣风雷。远烟空翠时明灭，白鸥历乱长飞雪。
　　红泥亭子赤栏干，碧流环转青锦湍。深沉百丈洞海底，那知不有蛟龙盘。
　　君不见，绿珠潭水流东海，绿珠红粉沉光彩。绿珠楼下花满园，今日曾无一枝在。
　　昨夜秋声阊阖来，洞庭木落骚人哀。遂将三五少年辈，登高送远形神开。
　　生前一笑轻九鼎，魏武何悲铜雀台。我歌白云倚窗牖，尔闻其声但挥手。
　　长风吹月渡海来，遥劝仙人一杯酒。酒中乐酣宵向分，举觞酹尧尧可闻。
　　何不令皋繇拥篲横八极，直上青天挥浮云。高阳小饮真琐琐，山公酩酊何如我。
　　竹林七子去道赊，兰亭雄笔安足夸。尧祠笑杀五湖水，至今憔悴空荷花。
　　尔向西秦我东越，暂向瀛洲访金阙。蓝田太白若可期，为余扫洒石上月。
　　单父东楼秋夜送族弟況之秦时凝弟在席
　　尔从咸阳来，问我何劳苦。沐猴而冠不足言，身骑土牛滞东鲁。
　　況弟欲行凝弟留，孤飞一雁秦云秋。
　　坐来黄叶落四五，北斗已挂西城楼。丝桐感人弦亦绝，满堂送客皆惜别。
　　卷帘见月清兴来，疑是山阴夜中雪。明日斗酒别，惆怅清路尘。
　　遥望长安日，不见长安人。长安宫阙九天上，此地曾经为近臣。
　　一朝复一朝，白发心不改。屈平樵悴滞江潭，亭伯流离放辽海。
　　折翮翻飞随转蓬，闻弦虚坠下霜空。圣朝久弃青云士，他日谁怜张长公。
　　灞陵行送别
　　送君灞陵亭，灞水流浩浩。上有无花之古树，下有伤心之春草。
　　我向秦人问路歧，云是王粲南登之古道。古道连绵走西京，紫关落日浮云生。
　　正当今夕断肠处，骊歌愁绝不忍听。
　　送羽林陶将军
　　将军出使拥楼船，江上旌旗拂紫烟。万里横戈探虎穴，三杯拔剑舞龙泉。
　　莫道词人无胆气，临行将赠绕朝鞭。
　　送程刘二侍御兼独孤判官赴安西幕府
　　安西幕府多才雄，喧喧唯道三数公。绣衣貂裘明积雪，飞书走檄如飘风。
　　朝辞明主出紫宫，银鞍送别金城空。天外飞霜下葱海，火旗云马生光彩。
　　胡塞尘清计日归，汉家草绿遥相待。
　　同王昌龄送族弟襄归桂阳
　　尔家何在潇湘川，青莎白石长江边。昨梦江花照江日，几枝正发东窗前。
　　觉来欲往心悠然，魂随越鸟飞南天。秦云连山海相接，桂水横烟不可涉。
　　送君此去令人愁，风帆茫茫隔河洲。春潭琼草绿可折，西寄长安明月溪。
　　送别
　　寻阳五溪水，沿洄直入巫山里。胜境由来人共传，君到南中自称美。
　　送君别有八月秋，飒飒芦花复益愁。云帆望远不相见，日暮长江空自流。
　　送族弟绾从军安西
　　汉家兵马乘北风，鼓行而西破犬戎。尔随汉将出门去，剪虏若草收奇功。
　　君王按剑望边色，旄头已落胡天空。匈奴系颈数应尽，明年应入蒲桃宫。
　　送祝八之江东赋得浣纱石
　　西施越溪女，明艳光云海。未入吴王宫殿时，浣纱古石今犹在。
　　桃李新开映古查，菖蒲犹短出平沙。昔时红粉照流水，今日青苔覆落花。
　　君去西秦适东越，碧山青江几超忽。若到天涯思故人，浣纱石上窥明月。
　　送萧三十一之鲁中兼问稚子伯禽
　　六月南风吹白沙，吴牛喘月气成霞。水国郁蒸不可处，时炎道远无行车。
　　夫子如何涉江路，云帆袅袅金陵去。高堂倚门望伯鱼，鲁中正是趋庭处。
　　我家寄在沙丘傍，三年不归空断肠。君行既识伯禽子，应驾小车骑白羊。
　　白云歌送友人
　　楚山秦山多白云，白云处处长随君。君今还入楚山里，云亦随君渡湘水。
　　水上女萝衣白云，早卧早行君早起。
　　送舍弟
　　吾家白额驹，远别临东道。他日相思一梦君，应得池塘生春草。
　　与诸公送陈郎将归衡阳并序
　　仲尼旅人，文王明夷，苟非其时，圣贤低眉。况仆之不肖者，而迁逐枯槁，固非其宜。朝心不开，暮发尽白，而登高送远，使人增愁。陈郎将义风凛然，英思逸发。来下曹城之榻，去邀才子之诗。动清兴于中流，泛素波而径去。诸公仰望不及，连章祖之。序惭起予，辄冠名贤之首。作者嗤我，乃为抚掌之资乎！

　　衡山苍苍入紫冥，下看南极老人星。回飙吹散五峰雪，往往飞花落洞庭。
　　气清岳秀有如此，郎将一家拖金紫。门前食客乱浮云，世人皆比孟尝君。
　　江上送行无白璧，临歧惆怅若为分。
　　宣州谢朓楼饯别校书叔云
　　弃我去者昨日之日不可留。乱我心者今日之日多烦忧。
　　长风万里送秋雁，对此可以酣高楼。蓬莱文章建安骨，中间小谢又清发。
　　俱怀逸兴壮思飞，欲上青天揽明月。抽刀断水水更流，举杯消愁愁更愁。
　　人生在世不称意，明朝散发弄扁舟。
　　酬宇文少府见赠桃竹书筒
　　桃竹书筒绮绣文，良工巧妙称绝群。灵心圆映三江月，彩质叠成五色云。
　　中藏宝诀峨眉去，千里提携长忆君。
　　早秋单父南楼酬窦公衡
　　白露见日灭，红颜随霜凋。别君若俯仰，春芳辞秋条。
　　太山嵯蛾夏云在，疑是白波涨东海。散为飞雨川上来，遥帷却卷清浮埃。
　　知君独坐青轩下，此时结念同怀者。我闭南楼著道书，幽帘清寂若仙居。
　　曾无好事来相访，赖尔高文一起予。
　　酬张司马赠墨
　　上党碧松烟，夷陵丹沙末。兰麝凝珍黑，精光乃堪掇。
　　黄头奴子双鸦还，锦囊养之怀袖间。今日赠余兰亭去，兴来洒笔会稽山。
　　酬中都小吏携斗酒双鱼于逆旅见赠
　　鲁酒若琥珀，汶鱼紫锦鳞。山东豪吏有俊气，手携此物赠远人。
　　意气相倾两相顾，斗酒双鱼表情素。酒来我饮之，鲙作别离处。
　　双鳃呀呷鳍鬣张，跋剌银盘欲飞去。呼儿拂几霜刃挥，红肥花落白雪霏。
　　为君下箸一餐饱，醉著金鞭上马归。
　　答王十二寒夜独酌有
　　昨夜吴中雪，子猷佳兴发。万里浮云卷碧山，青天中道流孤月。
　　孤月苍浪河汉清，北斗错落长庚明。怀余对酒夜霜白，玉床金井冰峥嵘。
　　人生飘忽百年内，且须酣畅万古情。君不能狸膏金距学斗鸡，坐令鼻息吹虹霓。
　　君不能学哥舒，横行青海夜带刀，西屠石堡取紫袍。
　　吟诗作赋北窗里，万言不直一杯水。世人闻此皆掉头，有如东风射马耳。
　　鱼目亦笑我，请与明月同。骅骝拳跼不能食，蹇驴得志鸣春风。
　　折杨黄花合流俗，晋君听琴枉清角。巴人谁肯和阳春，楚地由来贱奇璞。
　　黄金散尽交不成，白首为儒身被轻。一谈一笑失颜色，苍蝇贝锦喧谤声。
　　曾参岂是杀人者，谗言三及慈母惊。与君论心握君手，荣辱于余亦何有。
　　孔圣犹闻伤凤麟，董龙更是何鸡狗。一生傲岸若不谐，恩疏媒劳志多乖。
　　严陵高揖汉天子，何必长剑拄颐事玉阶。达亦不足贵，穷亦不足悲。
　　韩信羞将绛灌比，祢衡耻逐屠沽儿。君不见，李北海，英风豪气今何在。
　　君不见，裴尚书，土坟三尺蒿棘居。少年早欲五湖去，见此弥将钟鼎疏。
　　醉后答丁十八以诗讥予捶碎黄鹤楼
　　黄鹤楼高已捶碎，黄鹤仙人无所依。黄鹤上天诉玉帝，却放黄鹤江南归。
　　神明太守再雕饰，新图粉壁还芳菲。一州笑我为狂客，少年往往来相讥。
　　君平帘下谁家子，云是辽东丁令威。作诗掉我惊逸兴，白云绕笔窗前飞。
　　待取明朝酒醒罢，与君烂漫寻春晖。
　　答杜秀才五松山见赠
　　昔献长杨赋，天开云雨欢。当时待诏承明里，皆道扬雄才可观。
　　敕赐飞龙二天马，黄金络头白玉鞍。浮云蔽日去不返，总为秋风摧紫兰。
　　角巾东出商山道，采秀行歌咏芝草。路逢园绮笑向人，而君解来一何好。
　　闻道金陵龙虎盘，还同谢朓望长安。千峰夹水向秋浦，五松名山当夏寒。
　　铜井炎炉歊九天，赫如铸鼎荆山前。
　　陶公攫烁呵赤电，回禄睢盱扬紫烟。此中岂是久留处，便欲烧丹从列仙。
　　爱听松风且高卧，飕祒吹尽炎氛过。登崖独立望九州，阳春欲奏谁相和。
　　闻君往年游锦城，章仇尚书倒屣迎。飞笺络绎奏明主，天书降问回恩荣。
