<!-- { "loadSidebar": true } -->
　　阴阳相主客，时序递回斡。洒落唯清秋，昏霾一空阔。萧萧紫塞雁，南向欲行列。
　　欻思红颜日，霜露冻阶闼。胡马挟雕弓，鸣弦不虚发。长钅比逐狡兔，突羽当满月。
　　惆怅白头吟，萧条游侠窟。临轩望山阁，缥缈安可越？高人炼丹砂，未念将朽骨。
　　少壮迹颇疏，欢娱曾倏忽。杖藜风尘际，老丑难剪拂。吾子得神仙，本是池中物。
　　贱夫美一睡，烦促婴词笔。
　　牵牛织女
　　牵牛出河西，织女处其东。万古永相望，七夕谁见同#神光意难候，此事终蒙胧。
　　飒然精灵合，何必秋遂通。亭亭新妆立，龙驾具曾空。世人亦为尔，祈请走儿童。
　　称家随丰俭，白屋达公宫。膳夫翊堂殿，鸣玉凄房栊。曝衣遍天下，曳月扬微风。
　　蛛丝小人态，曲缀瓜果中。初筵裛重露，日出甘所终。嗟汝未嫁女，秉心郁忡忡。
　　防身动如律，竭力机杼中。虽无姑舅事，敢昧织作功。明明君臣契，咫尺或未容。
　　义无弃礼法，恩始夫妇恭。小大有佳期，戒之在至公。方圆苟龃龉，丈夫多英雄。
　　毒热寄简崔评事十六弟
　　大暑运金气，荆扬不知秋。林下有塌翼，水中无行舟。千室但扫地，闭关人事休。
　　老夫转不乐，旅次兼百忧。蝮蛇暮偃蹇，空床难暗投。炎宵恶明烛，况乃怀旧丘。
　　开襟仰内弟，执热露白头。束带负芒刺，接居成阻修。何当清霜飞，会子临江楼。
　　载闻大易义，讽兴诗家流。蕴藉异时辈，检身非苟求。皇皇使臣体，信是德业优。
　　楚材择杞梓，汉苑归骅骝。短章达我心，理为识者筹。
　　殿中杨监见示张旭草书图
　　斯人已云亡，草圣秘难得。乃兹烦见示，满目一凄恻。悲风生微绡，万里起古色。
　　锵锵鸣玉动，落落群松直。连山蟠其间，溟湃与笔力。有练实先书，临池真尽墨。
　　俊拔为之主，暮年思转极。未知张王后，谁并百代则#呜呼东吴精，逸气感清识。
　　杨公拂箧笥，舒卷忘寝食。念昔挥毫端，不独观酒德。
　　杨监又出画鹰十二扇
　　近时冯绍正，能画鸷鸟样。明公出此图，无乃传其状。殊姿各独立，清绝心有向。
　　疾禁千里马，气敌万人将。忆昔骊山宫，冬移含元仗。天寒大羽猎，此物神俱王。
　　当时无凡材，百中皆用壮。粉墨形似间，识者一惆怅。干戈少暇日，真骨老崖嶂。
　　为君除狡兔，会是翻睼上。
　　送殿中杨监赴蜀见相公
　　去水绝还波，曳云无定姿。人生在世间，聚散亦暂时。离别重相逢，偶然岂定期。
　　送子清秋暮，风物长年悲。豪俊贵勋业，邦家频出师。相公镇梁益，军事无孑遗。
　　解榻再见今，用才复择谁#况子已高位，为郡得固辞。难拒供给费，慎哀渔夺私。
　　干戈未甚息，纪纲正所持。泛舟巨石横，登陆草露滋。山门日易久，当念居者思。
　　赠李十五丈别
　　峡人鸟兽居，其室附层颠。下临不测江，中有万里船。多病纷倚薄，少留改岁年。
　　绝域谁慰怀#开颜喜名贤。孤陋忝末亲，等级敢比肩。人生意颇合，相与襟袂连。
　　一日两遣仆，三日一共筵。扬论展寸心，壮笔过飞泉。玄成美价存，子山旧业传。
　　不闻八尺躯，常受众目怜。且为辛苦行，盖被生事牵。北回白帝棹，南入黔阳天。
　　汧公制方隅，迥出诸侯先。封内如太古，时危独萧然。清高金茎露，正直朱丝弦。
　　昔在尧四岳，今之黄颍川。于迈恨不同，所思无由宣。山深水增波，解榻秋露悬。
　　客游虽云久，主要月再圆。晨集风渚亭，醉操云峤篇。丈夫贵知己，欢罢念归旋。
　　西阁曝日
　　凛冽倦玄冬，负暄嗜飞阁。羲和流德泽，颛顼愧倚薄。毛发具自和，肌肤潜沃若。
　　太阳信深仁，衰气欻有托。欹倾烦注眼，容易收病脚。流离木杪猿，翩跹山颠鹤。
　　用知苦聚散，哀乐日已作。即事会赋诗，人生忽如昨。古来遭丧乱，贤圣尽萧索。
　　胡为将暮年，忧世心力弱？
　　课伐木并序
　　课隶人伯夷、幸秀、信行等入谷斩阴木，人日四根止。维条伊枚，正直挺然。晨征暮返，委积庭内。我有藩篱，是缺是补。载伐□□，伊仗支持，则旅次于小安。山有虎，知禁。若恃爪牙之利，必昏黑樘突。夔人屋壁，列树白菊，镘为墙，实以竹，示式遏。为与虎近，混沦乎无良。宾客忧害马之徒，苟活为幸，可嘿息已。作诗示宗武诵。
　　长夏无所为，客居课奴仆。清晨饭其腹，持斧入白谷。青冥曾巅后，十里斩阴木。
　　人肩四根已，亭午下山麓。尚闻丁丁声，功课日各足。苍皮成委积，素节相照烛。
　　藉汝跨小篱，当仗苦虚竹。空荒咆熊罴，乳兽待人肉。不示知禁情，岂惟干戈哭。
　　城中贤府主，处贵如白屋。萧萧理体净，蜂虿不敢毒。虎穴连里闾，堤防旧风俗。
　　泊舟沧江岸，久客慎所触。舍西崖峤壮，雷雨蔚含蓄。墙宇资屡修，衰年怯幽独。
　　尔曹轻执热，为我忍烦促。秋光近青岑，季月当泛菊。报之以微寒，共给酒一斛。
　　园人送瓜
　　江间虽炎瘴，瓜熟亦不早，柏公镇夔国，滞务兹一扫。食新先战士，共少及溪老。
　　倾筐蒲鸽青，满眼颜色好。竹竿接嵌窦，引注来鸟道。沉浮乱水玉，爱惜如芝草。
　　落刃嚼冰霜，开怀慰枯槁。许以秋蒂除，仍看小童抱。东陵迹芜绝，楚汉休征讨。
　　园人非故侯，种此何草草。
　　信行远修水筒
　　汝性不茹荤，清静仆夫内。秉心识本源，于事少滞碍。云端水筒坼，林表山石碎。
　　触热藉子修，通流与厨会。往来四十里，荒险崖谷大。日曛惊未餐，貌赤愧相对。
　　浮瓜供老病，裂饼尝所爱。于斯答恭谨，足以殊殿最。讵要方士符，何假将军盖？
　　行诸直如笔，用意崎岖外。
　　槐叶冷淘
　　青青高槐叶，采掇付中厨。新面来近市，汁滓宛相俱。入鼎资过熟，加餐愁欲无。
　　碧鲜俱照箸，香饭兼苞芦。经齿冷如雪，劝人投此珠。愿随金马要，走置锦屠苏。
　　路远思恐泥，兴深终不渝。献芹则小小，荐藻明区区。万里露寒殿，开冰清玉壶。
　　君王纳凉晚，此味亦时须。
　　行官张望补稻畦水归
　　东屯大江北，百顷平若案。六月青稻多，千畦碧泉乱。插秧适云已，引溜加溉灌。
　　更仆往方塘，决渠当断岸。公私各地著，浸润无天旱。主守问家臣，分明见溪伴。
　　芊芊炯翠羽，剡剡生银汉。鸥鸟镜里来，关山雪边看。秋菰成黑米，精凿传白粲。
　　玉粒足晨炊，红鲜任霞散。终然添旅食，作苦期壮观。遗穗及众多，我仓戒滋蔓。
　　催宗文树鸡栅
　　吾衰怯行迈，旅次展崩迫。愈风传乌鸡，秋卵方漫吃。自春生成者，随母向百翮。
　　驱趁制不禁，喧呼山腰宅。课奴杀青竹，终日憎赤帻。踏藉盘案翻，塞蹊使之隔，
　　墙东有隙地，可以树高栅。避热时来归，问儿所为迹。织笼曹其内，令入不得掷。
　　稀间可突过，觜爪还污席。我宽蝼蚁遭，彼免狐貉厄。应宜各长幼，自此均勍敌。
　　笼栅念有修，近身见损益。明明领处分，一一当剖析。不昧风雨晨，乱离减忧戚。
　　其流则凡鸟，其气心匪石。倚赖穷岁晏，拨烦去冰释。未似尸乡翁，拘留盖阡陌。
　　园官送菜并序
　　园官送菜把，本数日阙。矧苦苣、马齿，掩乎嘉蔬。伤小人妒害君子，菜不足道也。比而作诗。
　　清晨蒙菜把，常荷地主恩。守者愆实数，略有其名存。苦苣刺如针，马齿叶亦繁。
　　青青嘉蔬色，埋没在中园。园吏未足怪，世事固堪论。呜呼战伐久，荆棘暗长原。
　　乃知苦苣辈，倾夺蕙草根。小人塞道路，为态何喧喧。又如马齿盛，气拥葵荏昏。
　　点染不易虞，丝麻杂罗纨。一经器物内，永挂粗刺痕。志士采紫芝，放歌避戎轩。
　　畦丁负笼至，感动百虑端。
　　上后园山脚
　　朱夏热所婴，清旭步北林。小园背高冈，挽葛上崎崟。旷望延驻目，飘散疏襟。
　　潜麟恨水壮，去翼依云深。勿谓地无疆，劣于山有阴。石榞遍天下，水陆兼浮沉。
　　自我登陇首，十年经碧岑。剑门来巫峡，薄倚浩至今。故园暗戎马，骨肉失追寻。
　　时危无消息，老去多归心。志士惜白日，久客藉黄金。敢为苏门啸，庶作梁父吟。
　　驱竖子摘苍耳
　　江上秋已分，林中瘴犹剧。畦丁告劳苦，无以供日夕。蓬莠独不焦，野蔬暗泉石。
　　卷耳况疗风，童儿且时摘。侵星驱之去，烂漫任远适。放筐亭午际，洗剥相蒙幂。
　　登床半生熟，下箸还小益。加点瓜薤间，依稀橘奴迹。乱世诛求急，黎民糠籺窄。
　　饱食复何心$荒哉膏粱客。富家厨肉臭，战地骸骨白。寄语恶少年，黄金且休掷。
　　秋行官张望督促东渚耗稻向毕清晨遣女奴阿稽竖子阿段往问
　　东渚雨今足，伫闻粳稻香。上天无偏颇，蒲稗各自长。人情见非类，田家戒其荒。
　　功夫竞榾榾，除草置岸旁。谷者命之本，客居安可忘。青春具所务，勤垦免乱常。
　　吴牛力容易，并驱动莫当。丰苗亦已穊，云水照方塘。有生固蔓延，静一资堤防。
　　督领不无人，提携颇在纲。荆扬风土暖，肃肃候微霜。尚恐主守疏，用心未甚臧。
　　清朝遣婢仆，寄语喻崇冈。西成聚必散，不独陵我仓。岂要仁里誉，感此乱世忙。
　　北风吹蒹葭，蟋蟀近中堂。荏苒百工休，郁纡迟暮伤。
　　阻雨不得归瀼西甘林
　　三伏适已过，骄阳化为霖。欲归瀼西宅，阻此江浦深。坏舟百板坼，峻岸复万寻。
　　篙工初一弃，恐泥劳寸心。伫立东城隅，怅望高飞禽。草堂乱玄圃，不隔昆仑岑。
　　昏浑衣裳外，旷绝同层阴。园甘长成时，三寸如黄金。诸侯旧上计，厥贡倾千林。
　　邦人不足重，所迫豪吏侵。客居暂封殖，日夜偶瑶琴。虚徐五株态，侧塞烦胸襟。
　　焉得辍两足，杖藜出岖嵚。条流数翠实，偃息归碧浔。拂拭乌皮几，喜闻樵牧音。
　　令儿快搔背，脱我头上簪。
　　雨
　　峡云行清晓，烟雾相徘徊。风吹苍江树，雨洒石壁来。凄凄生馀寒，殷殷兼出雷。
　　白谷变气候，朱炎安在哉？高鸟湿不下，居人门未开。楚宫久已灭，幽珮为谁哀？
　　侍臣书王梦，赋有冠古才。冥冥翠龙驾，多自巫山台。
　　雨二首
　　青山淡无姿，白露谁能数#片片水上云，萧萧沙中雨。殊俗状巢居，曾台俯风渚。
　　佳客适万里，沉思情延伫。挂帆远色外，惊浪满吴楚。久阴蛟螭出，寇盗复几许？
　　空山中宵阴，微冷先枕席。回风起清曙，万象萋已碧。落落出岫云，浑浑倚天石。
