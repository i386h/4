<!-- { "loadSidebar": true } -->
　　垂丝百尺挂雕楹，上有好鸟相和鸣。间关早得春风情。
　　春风卷入碧云去，千门万户皆春声。是时君王在镐京，五云垂晖耀紫清。
　　仗出金宫随日转，天回玉辇绕花行。始向蓬莱看舞鹤，还过瞤若听新莺。
　　新莺飞绕上林苑，愿入箫韶杂凤笙。
　　玉壶吟
　　烈士击玉壶，壮心惜暮年。三杯拂剑舞秋月，忽然高咏涕泗涟。
　　凤凰初下紫泥诏，谒帝称觞登御筵。揄扬九重万乘主，谑浪赤墀青琐贤。
　　朝天数换飞龙马，敕赐珊瑚白玉鞭。世人不识东方朔，大隐金门是谪仙。
　　西施宜笑复宜口频，丑女效之徒集身。君王虽爱蛾眉好，无奈宫中妒杀人。
　　豳歌行上新平长史兄粲
　　豳谷稍稍振庭柯，泾水浩浩扬湍波。哀鸿酸嘶暮声急，愁云苍惨寒气多。
　　忆昨去家此为客，荷花初红柳阴碧。中宵出饮三百杯，明朝归揖二千石。
　　宁知流寓变光辉，胡霜萧飒绕客衣。寒灰寂寞竟谁暖，落叶飘扬何处归。
　　吾兄行乐穷曛旭，满堂有美颜如玉。赵女长歌入彩云，燕姬醉舞娇红烛。
　　狐裘兽炭酌流霞，壮士悲吟宁见嗟。前荣后枯相翻覆，何惜馀光及棣华。
　　西岳云台歌送丹丘子
　　西岳峥嵘何壮哉，黄河如丝天际来。黄河万里触山动，盘涡毂转秦地雷。
　　荣光休气纷五彩，千年一清圣人在。巨灵咆哮擘两山，洪波喷流射东海。
　　三峰却立如欲摧，翠崖丹谷高掌开。白帝精光运元气，石作莲花云作台。
　　云台阁道连窈冥，中有不死丹丘生。明星玉女备洒扫，麻姑搔背指爪轻。
　　我皇手把天地户，丹丘谈天与天语。九重出入生光辉，东求蓬莱复西归。
　　玉浆倘惠故人饮，骑二茅龙上天飞。
　　元丹丘歌
　　元丹丘，爱神仙。朝饮颍川之清流，暮还嵩岑之紫烟。三十六峰长周旋。
　　长周旋，蹑星虹。身骑飞龙耳生风，横河跨海与天通。我知尔游心无穷。
　　扶风豪士歌
　　洛阳三月飞胡沙，洛阳城中人怨嗟。天津流水波赤血，白骨相撑如乱麻。
　　我亦东奔向吴国，浮云四塞道路赊。东方日出啼早鸦，城门人开扫落花。
　　梧桐杨柳拂金井，来醉扶风豪士家。扶风豪士天下奇，意气相倾山可移。
　　作人不倚将军势，饮酒岂顾尚书期。雕盘绮食会众客，吴歌赵舞香风吹。
　　原尝春陵六国时，开心写意君所知。堂中各有三千士，明日报恩知是谁。
　　抚长剑，一扬眉，清水白石何离离。脱吾帽，向君笑。饮君酒，为君吟。
　　张良未逐赤松去，桥边黄石知我心。
　　同族弟金城尉叔卿烛照山水壁画歌
　　高堂粉壁图蓬瀛，烛前一见沧洲清。洪波汹涌山峥嵘，皎若丹丘隔海望赤城。
　　光中乍喜岚气灭，谓逢山阴晴后雪。回溪碧流寂无喧，又如秦人月下窥花源。
　　了然不觉清心魂，只将叠嶂鸣秋猿。与君对此欢未歇，放歌行吟达明发。
　　却顾海客扬云帆，便欲因之向溟渤。
　　白毫子歌
　　淮南小山白毫子，乃在淮南小山里。夜卧松下雪，朝餐石中髓。
　　小山连绵向山开，碧峰巉岩渌水回。余配白毫子，独酌流霞杯。
　　拂花弄琴坐青苔，绿萝树下春风来。南窗萧飒松声起，凭崖一听清心耳。
　　可得见，未得亲。八公携手五云去，空馀桂树愁杀人。
　　梁园吟
　　我浮黄河去京关，挂席欲进波连山。天长水阔厌远涉，访古始及平台间。
　　平台为客忧思多，对酒遂作梁园歌。却忆蓬池阮公咏，因吟渌水扬洪波。
　　洪波浩荡迷旧国，路远西归安可得。人生达命岂假愁，且饮美酒登高楼。
　　平头奴子摇大扇，五月不热疑清秋。玉盘杨梅为君设，吴盐如花皎白雪。
　　持盐把酒但饮之，莫学夷齐事高洁。昔人豪贤信陵君，今人耕种信陵坟。
　　荒城虚照碧山月，古木尽入苍梧云。梁王宫阙今安在，枚马先归不相待。
　　舞影歌声散渌池，空馀汴水东流海。沉吟此事泪满衣，黄金买醉未能归。
　　连呼五白行六博，分曹赌酒酣驰晖。歌且谣，意方远。东山高卧时起来。
　　欲济苍生未应晚。
　　鸣皋歌送岑征君
　　若有人兮思鸣皋，阻积雪兮心烦劳。洪河凌兢不可以径度，冰龙鳞兮难容舠。
　　邈仙山之峻极兮，闻天籁之嘈嘈。霜崖缟皓以合沓兮，若长风扇海，涌沧溟之波涛。
　　玄猿绿罴，舔舕岌危！咆柯振石，骇胆栗魄！群呼而相号。
　　峰峥嵘以路绝，挂星辰于岩山敖。送君之归兮，动鸣皋之新作。
　　交鼓吹兮弹丝，觞清泠之池阁。君不行兮何待，若返顾之黄鹤。
　　扫梁园之群英，振大雅于东洛。巾征轩兮历阻折，寻幽居兮越山献崿。
　　盘白石兮坐素月，琴松风兮寂万壑。望不见兮心氛氲，萝冥冥兮霰纷纷。
　　水横洞以下绿，波小声而上闻。虎啸谷而生风，龙藏溪而吐云。
　　冥鹤清唳，饥鼯口频呻。块独处此幽默兮，愀空山而愁人。
　　鸡聚族以争食，凤孤飞而无邻。蝘蜓嘲龙，鱼目混珍。嫫母衣锦，西施负薪。
　　若使巢由桎梏于轩冕兮，亦奚异乎夔龙蹩薛足
　　于风尘。哭何苦而救楚，笑何夸而却秦。
　　吾诚不能学二子，沽名矫节以耀世兮，固将弃天地而遗身。
　　白鸥兮飞来，长与君兮相亲。
　　鸣皋歌奉饯从翁清归五崖山居
　　昨忆鸣皋梦里还，手弄素月清潭间。觉时枕席非碧山，侧身西望阻秦关。
　　麒麟阁上春还早，著书却忆伊阳好。青松来风吹石道，绿萝飞花覆烟草。
　　我家仙公爱清真，才雄草圣淩古人。欲卧鸣皋绝世尘。
　　鸣皋微茫在何处，五崖峡水横樵路。身披翠云裘，袖拂紫烟去。
　　去时应过嵩少间，相思为折三花树。
　　僧伽歌
　　真僧法号号僧伽，有时与我论三车。问言诵咒几千遍，口道恒河沙复沙。
　　此僧本住南天竺，为法头陀来此国。戒得长天秋月明，心如世上青莲色。
　　意清净，貌稜稜。亦不减，亦不增。瓶里千年舍利骨，手中万岁胡孙藤。
　　嗟予落泊江淮久，罕遇真僧说空有。一言忏尽波罗夷，再礼浑除犯轻垢。
　　白云歌送刘十六归山
　　楚山秦山皆白云，白云处处长随君。长随君，君入楚山里，云亦随君渡湘水。
　　湘水上，女萝衣，白云堪卧君早归。
　　金陵歌送别范宣
　　石头巉岩如虎踞，淩波欲过沧江去。钟山龙盘走势来，秀色横分历阳树。
　　四十馀帝三百秋，功名事迹随东流。白马小儿谁家子，泰清之岁来关囚。
　　金陵昔时何壮哉，席卷英豪天下来。冠盖散为烟雾尽，金舆玉座成寒灰。
　　扣剑悲吟空咄嗟，梁陈白骨乱如麻。天子龙沉景阳井，谁歌玉树后庭花。
　　此地伤心不能道，目下离离长春草。送尔长江万里心，他年来访南山皓。
　　劳劳亭歌
　　金陵劳劳送客堂，蔓草离离生道旁。古情不尽东流水，此地悲风愁白杨。
　　我乘素舸同康乐，朗咏清川飞夜霜。昔闻牛渚吟五章，今来何谢袁家郎。
　　苦竹寒声动秋月，独宿空帘归梦长。
　　金陵城西楼月下吟
　　金陵夜寂凉风发，独上高楼望吴越。白云映水摇空城，白露垂珠滴秋月。
　　月下沉吟久不归，古来相接眼中稀。解道澄江净如练，令人长忆谢玄晖。
　　东山吟
　　携妓东土山，怅然悲谢安。我妓今朝如花月，他妓古坟荒草寒。
　　白鸡梦后五百岁，洒酒浇君同所欢。酣来自作清海舞，秋风吹落紫绮冠。
　　彼亦一时，此亦一时，浩浩洪流之咏何必奇。
　　当涂赵炎少府粉图山水歌
　　峨眉高出西极天，罗浮直与南溟连。名工绎思挥彩笔，驱山走海置眼前。
　　满堂空翠如可扫，赤城霞气苍梧烟。洞庭潇湘意渺绵，三江七泽情洄沿。
　　惊涛汹涌向何处，孤舟一去迷归年。征帆不动亦不旋，飘如随风落天边。
　　心摇目断兴难尽，几时可到三山巅。西峰峥嵘喷流泉，横石蹙水波潺湲。
　　东崖合沓蔽轻雾，深林杂树空芊绵。此中冥昧失昼夜，隐机寂听无鸣蝉。
　　长松之下列羽客，对坐不语南昌仙。南昌仙人赵夫子，妙年历落青云士。
　　讼庭无事罗众宾，杳然如在丹青里。五色粉图安足珍，真山可以全吾身。
　　若待功成拂衣去，武陵桃花笑杀人。
　　峨眉山月歌送蜀僧晏入中京
　　我在巴东三峡时，西看明月忆峨眉。月出峨眉照沧海，与人万里长相随。
　　黄鹤楼前月华白，此中忽见峨眉客。峨眉山月还送君，风吹西到长安陌。
　　长安大道横九天，峨眉山月照秦川。黄金师子承高座，白玉麈尾谈重玄。
　　我似浮云滞吴越，君逢圣主游丹阙。一振高名满帝都，归时还弄峨眉月。
　　赤壁歌送别
　　二龙争战决雌雄，赤壁楼船扫地空。烈火张天照云海，周瑜于此破曹公。
　　君去沧江望澄碧，鲸鲵唐突留馀迹。一一书来报故人，我欲因之壮心魄。
　　江夏行
　　忆昔娇小姿，春心亦自持。为言嫁夫婿，得免长相思。谁知嫁商贾，令人却愁苦。
　　自从为夫妻，何曾在乡土。去年下扬州，相送黄鹤楼。眼看帆去远，心逐江水流。
　　只言期一载，谁谓历三秋。使妾肠欲断，恨君情悠悠。
　　东家西舍同时发，北去南来不逾月。未知行李游何方，作个音书能断绝。
　　适来往南浦，欲问西江船。正见当垆女，红妆二八年。一种为人妻，独自多悲凄。
　　对镜便垂泪，逢人只欲啼。不如轻薄儿，旦暮长追随。悔作商人妇，青春长别离。
　　如今正好同欢乐，君去容华谁得知。
　　怀仙歌
　　一鹤东飞过沧海，放心散漫知何在。仙人浩歌望我来，应攀玉树长相待。
　　尧舜之事不足惊，自馀嚚嚚真可轻。巨鳌莫载三山去，吾欲蓬莱顶上行。
　　酬殷佐明见赠五云裘歌
　　我吟谢朓诗上语，朔风飒飒吹飞雨。谢朓已没青山空，后来继之有殷公。
　　粉图珍裘五云色，晔如晴天散彩虹。文章彪炳光陆离，应是素娥玉女之所为。
　　轻如松花落金粉，浓似苔锦含碧滋。远山积翠横海岛，残霞霏丹映江草。
　　凝毫采掇花露容，几年功成夺天造。故人赠我我不违，著令山水含晴晖。
　　顿惊谢康乐，诗兴生我衣。襟前林壑敛暝色，袖上烟霞收夕霏。
　　群仙长叹惊此物，千崖万岭相萦郁。身骑白鹿行飘□，手翳紫芝笑披拂。
　　相如不足夸肃鸟霜鸟，王恭鹤氅安可方。瑶台雪花数千点，片片吹落春风香。
　　为君持此淩苍苍，上朝三十六玉皇。下窥夫子不可及，矫手相思空断肠。
　　临路歌
　　大鹏飞兮振八裔，中天摧兮力不济。馀风激兮万世，游扶桑兮挂石袂。
　　后人得之传此，仲尼亡乎谁为出涕。
　　草书歌行
