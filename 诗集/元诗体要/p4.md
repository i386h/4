<!-- { "loadSidebar": true } -->
　　酬戴率初【赵孟頫】
　　仙人海上来遗我瑚钩晶光夺凡目竒彩辉九州自吾得此寳昼夜玩不休生世未恨晚及与斯人俦惜哉无琼玖可以结绸缪世徳日下衰古风向谁求蛾眉亦何有空受众女仇适俗固所愿违巳良足忧感子赠言意再拜涕泪流安得骑麒麟从子以逺游
　　送涂云章访旧武昌郤入京师【掲奚斯】
　　垂云厉惊风万里摩髙圆蟠泥鼓巨浪岂愿九重渊毛生入楚庭颖脱俄顷间粲粲涂公子长啸起丘樊朝辞豫章台莫过匡庐山大帆割鹦鹉极目空波澜黄鹄锦袍仙吹笙紫霞端相顾一笑粲青春满南天黄金筑髙台更觉郭隗贤聮翩乐剧辈相逐入幽燕平明九门开劒佩逾五千岂无一字荐倾倒平生言东风杏花开待我蓟门前
　　赠王郎
　　王郎楚狂士意气飞秋霜读书一万巻下笔数千行富贵视浮云况肯矜文章十五耻闾里掉臂辞故乡夜宿东海月朝买西州航瞠目王公前结客少年塲一饮或一石一醉或一觞寜揖屠狗人不与俗士当千金不见笑岁暮单衣裳阮籍在穷途英声连四方鸾鹄有时隠反愧燕雀翔世无剧孟交不及青楼娼燕赵如花人翠袂黄金珰不识豪杰士空媚痴与狂王郎逺过我坐我枯藜床终夕无酒饮抚髀歌慨慷平明别我去极目空茫茫
　　赵逢原失母得之泸南其孙求诗【陈旅】
　　母子不相见飘零三十年飞云散九野泸水声溅溅百川尽东注云飞散还聚无情防相逢而况子求母凄凉汴中宅池台翳荒榛峡船载华发鼓枻江南春作堂种谖草谖草日以好淮上巳罢兵江南可娱老
　　郭孝子
　　金台有孝子郭氏名夀瑛夀瑛执亲丧昼夜闻哭声负土起崇冢栽松翳扃痩骨寒岳立苦泪春河倾视容日梅梅一朝废双睛复扶大母柩冥行出芜城愿言毕序身瘵心则寜里人问孝子过毁圣所惩孝子哭且答我非敢伤生有泪不哭亲恶乎用吾情亲死我目在徒能视无形黄泉相见日无用此目明吾闻夀瑛语悲怆不自胜昔人曾有言五色令目盲长年悦芬华眉斧戕心精视此郭孝子愧色能无赪而我嗜读书昏花散秋灯思亲不能哭涕泗空填膺
　　杜节妇董氏无子
　　杜曲有好花盈盈映春水芳月忽巳晏好花难结子年年寒食时花落水边墓狂风吹不去尽作墓上土白头不偕老千古同怀抱独怜墓中人羡杀杜有道
　　杜节妇【掲奚斯】
　　结发事夫子白首如相期谐宴方婉娈生死遽分离室中无长男堂上无老姑生计日萧条谁分心不渝良马不乱羣仁鸟不乱行昔者为夫妇今忍遂相忘生为董家女死作杜家妇安能若流水东流复西注春秋陈时祀苹藻夙所共一朝祭无主焉得不冲冲灼灼庭中花落落俱为实贱妾在空闺志愿从此毕
　　七言古体
　　古诗七言从张衡四愁诗来变柏梁体耳唐初王子安滕王阁诗宋之问明河篇语皆未纯至王岑李杜方成家数是编凡清壮竒丽雄深浑厚其音律皆足以为法者取之
　　感秋【刘因】
　　湘弦悠悠阻清音驾车欲徃洛水深白榆一叶警河汉万里碧霄中夜心玉鸾翩翩纷翠羽髣髴机丝隔烟雾琼枝难得芳华年惟恐流光两迟暮河旁有星名牵牛此星既出令人愁明朝再见明河影巳隔人间万古秋
　　邓州城楼【元好问】
　　邓州城下湍水流邓州城隅多古丘隆中布衣不复见浮云西北空悠悠长鲸驾空海波立老鹤呌月苍烟愁自古江山感防子今人谁解赋登楼
　　登黄鹤楼【刘立雪】
　　西风吹我登黄鹤白云半在防干角题诗不见旧时人惟见青山俯城郭萋萋芳草鹦鹉洲江水滚滚来无休岁月俯仰成春秋古人今人无限愁
　　姑苏台【李坦之】
　　吴王宴罢歌台晚斜日清江映防槛台上西施醉捧心江边东越愁尝胆鸱夷褁尸去不还麋鹿散迹游其间秋深明月照髙树惊乌啼落丹枫寒功名独羡陶朱子一叶扁舟弄云水
　　登岳阳楼【段惟德】
　　羣江西来与天平天壤巨浸开洞庭雄呑三湘隘七泽中蟠万古君山青我行持节按广海驿骑暂驻巴陵城巴陵城楼冠天下风轩月戸云雾屛平生梦想今始到危栏乍倚心魂惊初疑太极浑未判日月往复凌空明又疑此景堕物外弱水万里环蓬瀛湖山得意有如此况乃佳客聮簪缨金杯浮动玉色酒满懐清思春云生鱼龙掀舞怒涛起眼花落日揺青冥轩皇广乐妙遗响芳洲寳瑟愁湘灵丹丘谪仙竟何许几欲八表追遐龄孤心未了忠孝愿敢念緑发潜凋零圣神一视无逺迩恩风化雨洽四溟寻常啸聚犬豕耳瘴烟一洗霜天清归鞭咫尺觐慈母细语八千山水程孰能闭置若新妇正欲磊落肝胆倾饮酣拂袖下楼去忽听过雁云边声奉酬段御史登岳阳楼之作时分理盗贼至海康【范梈】
　　谁能手铺湘水平刬却君山看洞庭昔人巳骑黄鹤去楼前乱芷春兰青岂知綉衣后千载逺违凤阙来江城慿髙吊古落日紫领客置酒开云屏酒酣防笔赋新句薄海传诵令人惊忆我初游白玉京与君聮步趋承明手宣王猷敷帝绩济济学士如登瀛一行竟堕万里外回首沧浪思濯缨守官区区事无补惟有白发欺人生防牱水外万竹底四时鸟语烟边冥忽忽此地复相见恍如幽梦求仙灵中宵秣马不遑暇君又北乡予南征如兹后防复何日念之使我双涕零宫中圣人总四溟所过海岳须澄清铁冠峩峩望天下青云快覩皆脩程由来豺虎伏仁兽况有鹰隼当秋横明夜相思隔云岛月落髙台闻笛声
　　澄碧堂【唐珙】
　　黄河一清三千年行潦灭没昆仑源我当濯足万里外却怪尘土生青天何如曹溪一滴水太阿削平如砺砥三江五湖不敢流沧海无风清见底沅湘有脉通神州乾坤无根元气浮青天在下水在上铸出一片玻璃秋道人对此心自定冷射瞳光双月影玲珑凿开云雾窻悟作虚空大圆镜
　　过鲁港驿和酸斋题壁【萨都拉】
　　吴姬水调新腔改马上郎官好风采王孙一去春草深漫有狂名满江海歌诗呼酒江上亭墨花飞雨天不晴江风吹破蛾眉月我亦东西南北征
　　题陈孝子传后【张翥】
　　昌化陈南仲幼失其生母王氏寻之六年后得之永丰县礼贤镇之施氏胡石塘先生作传
　　百丈山前妾辞主礼贤镇中子逢母三十年余一日同白发相看泪如雨阿防去时未防乳儿壮得知心独苦清湖老妪天所留逆旅主人神使语归来桑竹溪之浒妇前持觞孙起舞双瓜生祥表秋圃岂待旌书动官府吴人买妾纷莫数岁满母归遗子女巷南巷北不相覔况复山川两脩阻乌乎千秋复万古孝子之名在寰宇世上滔滔忘母人不愧唐昌一抔土
　　题李伯时九歌图【卢挚】
　　苍龙驷车载初阳緑天浮春开八荒连蜷非雾俨冠劒四三神君翼东皇桂醑盎烈兰肴芳楹筵巫觋纷披猖瑶琴袗衣杳何许两妃倚竹临空江野烟颦翠九疑逺暮雨洒恨湘波凉冯夷暗投明月玑山鬼夜啸猿猱悲长歌抚节怀楚累遗音踈越知者稀筑室頼有佳人期紫坛荷屋薜荔帷汀洲聊堪搴杜若怨公子兮怅忘归恑毫慅墨含古色虎头痴絶公麟痴续骚未成今见画忽欲轻举超无为朝来目送秋云飞
　　渊明归来图
　　留侯晚节逰赤松武侯早岁称卧龙亡秦扶汉声隆隆渊明初非避俗翁两侯大节将无同阳秋特书晋甲子辞锋时露长沙雄易地灞上岐山功王何幸奉吾足督邮能芥平生胷归来种荳南山中斜川只许桃源通门前五栁春蒙蒙落絮不与江波东环堵萧然吾未穷北窻尽有羲皇风画图不尽千古意诗成一笑浮云空
　　题赤壁图【王瓒】
　　我昔南游过赤壁曾上矶头访遗迹吴魏胜负了无闻一曲渔歌楚天碧黄冈迁客峨眉翁道同北海人中龙羇怀得酒逸兴发扁舟夜泛空明中江山如许谁賔主醉挟飞仙梦中语直将天地等浮沤三国周郎曽比数神游八极空画图开巻彷佛瞻眉须清风千古凛如在悠悠目断江云孤
　　题陈希夷像【万石德躬】
　　花顶君王瓦棺冷柴家陵上西风殿前防检不知名醉眼摩挲睨周鼎白昼龙虎【缺】天阶紫微小星何占哉先生大笑出门去明日华山归去来山色还如旧时好流水小桥散芳草千载谁知驴背心芒砀云深入孤鸟汴城峩峩汳水流江南江北数百州秦王未已晋王起人间万岁更千秋
　　杨妃春睡图【杨维桢】
　　沉香亭前燕来后三郎鼓中放花栁西宫困人春最先华清溶溶暖如酒雪肢欲透红蔷薇锦裆卸尽流苏帏小莲侍拥扶不起翠被巻作梨云飞蟠龙髻重未胜绾燕钗半落犀梳偃晚漏壶中水声逺帘外日斜花影转琵琶未受宣唤促睡重棃腰春正熟不知小防思塞酥梦中化作衔花鹿
　　白杨河看月【掲奚斯】
　　白杨河上看明月昔人曾见今人别茅屋数家河上村化作三山白银阙波平风静棹歌来万顷冲融镜面开今夜江南忆逰子空瞻云汉上昭囬茫茫万里燕齐路北斗纵横泰阶曙黄河东逝月西流明日南风过洪去
　　雨述
　　近闻闽中瘴大作不间村原与村郭全家十口一朝空忍饥种稻无人获共言海中列城好地冷风清若蓬岛不见前年东海头一夜潮来浄如扫
　　碧筩酒【杨维桢】
　　碧筩蛮蛮象鼻长天然水府成壶觞玉姬【缺】面注醽醁铁仙入口呼琼浆银河潜通藕丝湿氷液倒滴莲房香翠盘当顶漾风色緑云压掌揺虹光量呑沧溟一杯小气挟太华千丈强相如渇肺许可借玉川枯吻焉【缺】主人留我住一月半池不待经秋霜

　　元诗体要巻二
　　钦定四库全书
　　元诗体要巻三　　　　　明　宋公传　编七言古体
　　上继学王公【黄清老】
　　大风卷地沙尘昏十日不得一岀门眼中俗子浩于海思欲一见云中君云中之君玉为节廌冠峩峩照晴雪振衣惊落琪树花片片人间作明月有时霹雳生风雷松声晓落青崔嵬众芳收雨作春色瑶草緑遍三蓬莱有时笔端吐光怪干将生花玉龙蜕广寒天上闻步虚万壑千崖起秋籁嗟余困学无所成仙家幸识黄麒麟愿从辋川覔诗法白鸥飞入南山春
　　赋得金盘露送宋显夫佥事之山南【程益】
　　凤城仙客来扬州便当解此千金裘丹丘夜出玛瑙瓮洞庭春泛垂华舟看花路入竹西寺吹箫人倚桥边楼船头对月且独饮锦袍明日金陵逰
　　送黄五舅得武陵校官还辰州寓居省侍【掲奚斯】
　　寜上山头种禾黍莫向他乡作羇旅山田得雨尚有年他乡憔悴何人怜一身千里家何在全家更在沅湘外独树鸡鸣枫叶飞荒村鴈没芦花碎亲在穷边望子还子在长途衣复单居无寸田出无仆明年作官当食禄
　　送人从军
　　妙年好文仍好武一旦从军气如虎弯弓巳作满月圆拔劔更逐回风舞悲笳四起旌斾愁苍山偃蹇黄云浮阵前手系降王颈马上仍悬猛将头复雠义大身命小顺天将军古来少一战功成六合清不用黄金印如斗
　　送友人赴陜西作县【贡师泰】
　　角声吹起满城雪北风萧萧嘶小驖银瓶细溜葡萄热三叠歌残人欲别长安西去山嵳峩野旷春浓诗思多县深花拂琴丝和小吏呼筹衙又过莫忘都门送时节杨栁枝寒不堪折
　　送龙子髙之湖南帅府【沙碧虚】
　　渥洼水中天马驹一日一行千里余郎君磊砢亦如此俊才往往为时需去年携书谒衡岳遥见秋空飞一鹗大藩诸侯重文章致身忽入芙蓉幕青春奉檄升髙堂防衣婉娩秀眉长捧觞携亲为亲夀独骑匹马行三湘湘中故人君至争采苹花寄春意定王台畔烟雨深杨栁青青巳垂地我寻旧隠东山阿望君不见思如何江头春水渺相接日暮碧云天际多
