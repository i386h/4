<!-- { "loadSidebar": true } -->
　　絶句者截句也句絶而意不絶蹙烦就简最为难工有截律诗前后四句或截前四句后四句至有截中二联者必运意活动有含蓄不尽之思承接之间更加转换宫商自谐虽止四句有余味焉
　　蓟门杂兴【赵复】
　　何物愁来白发生月髙霜冷正参横一声寒角城雅起吹尽梅花怨未平
　　吟人【滕宾】
　　吟人痩倚曲阑干酒醒香消午梦残燕子不来春社去一帘疎雨杏花寒
　　絶句【赵孟頫】
　　春寒恻恻掩重门金鸭香残火尚温燕子不来花又落一庭风雨自黄昏
　　又
　　湘帘细织浪纹稀白苎新裁暑气防庭院日长宾客退满池芳草燕交飞
　　又
　　梅花半落雪飘零杨栁青青江水生一夜东风吹鴈过江南江北摠多情
　　又
　　庭槐风静午隂多睡起西窻日影过自笑老夫无复梦闲看行蚁上南柯
　　又【范梈】
　　幽人不出戸长开看尽春风长绿苔多谢有情双燕子暂时飞去又飞来
　　又【冯翼】
　　竹外斜阳卖酒家雨余红杏压枝斜天涯无限伤春意自向风前拾落花
　　偶书【孟芾】
　　锦衣公子马如龙射鴈归来半醉中过尽好春浑不管扬鞭闲弄栁花风
　　南归偶书【余阙】
　　帝城南下望江城此去乡关半月程同向春风折杨栁一般离别两般情
　　又
　　二月不归三月归巳将行箧卷征衣殷勤为报家园树缓缓开花缓缓飞
　　春晴【刘辰翁】
　　江栁长天草色齐新晴何物不芳菲无因化作千蝴蠂西蜀东吴欵欵飞
　　又
　　新燕池塘绿雨肥初晴水映日光防角巾犹带花梢湿才倚阑干见絮飞
　　春日杂咏【图克坦公履】
　　东风帘幙半尘埃歌舞台空昼不开试问双飞新燕子今年社日为谁来
　　春日戏成【王沂】
　　东风吹草绿茫茫陌上行人指北邙千古英雄成底事铜駞依旧卧斜阳
　　春日即兴【赵孟頫】
　　春阴栁絮不能飞雨足蒲芽緑更肥正恐前呵惊白鹭独骑欵段绕湖归
　　春日絶句【巴延子中】
　　几片残红防客衣小溪流水鳜鱼肥画桥尽日无人过杨栁青青燕子飞
　　秋思【孙存吾】
　　鴈落西风字字沉嫩凉偷入藕花心眼前多少关心事付与寒螀彻夜吟
　　四景【张天师】
　　春
　　初日晖晖照翠苔庭前昨夜碧桃开一帘香雾微风动知是仙人骑鹤来
　　夏
　　深院棊声日正长博山添火试沉香道人鞭起龙行雨带得东潭水气凉
　　秋
　　天际凉风似水流山中瑶草不知秋黄庭读罢无余事铁篴一声闲倚楼
　　冬
　　养就还丹不怕寒独骑黄鹄上云端笑谈借得天家雪散作琪花满石坛
　　到京【杨载】
　　城雪初晴荠菜生闲门深巷少人行栁梢听得黄鹂语此是春来第一声
　　赤壁【龙仁夫】
　　踣吕摧袁虎视眈阿瞒气势卷江南矶头一霎东风转天下江山自此三
　　博浪沙【陈孚】
　　一击车中胆气豪祖龙社稷巳惊摇如何十二金人外犹有人间铁未销
　　浔阳【范梈】
　　露下天髙滩月明行人西指武昌城扁舟未到心先到卧听浔阳谯鼓声
　　老鼠关【陈孚】
　　春风又送使旄还笑掬清波洗瘴顔从此定知身不死生前先过鬼门关
　　陵母墓
　　太傅功名半纸残百年人子痛如山缘何方寸非徐庶忍死慈亲一劒间
　　漂母墓
　　英雄未遇亦堪羞一饭区区不自谋莫笑千金酧漂母汉家更有颉羮侯
　　范增墓
　　七十衰翁两鬓霜西来一笑火咸阳平生竒计无他事只劝鸿门杀汉王
　　露筋庙
　　白鸟飞空万箭攒玉肌一夜粉痕干残碑不用夸筋露要露平生銕肺肝
　　姑苏台【贡师泰】
　　当时何事太情多不悟危机出苎萝一夜月明天似水吴王台上越王歌
　　孝友堂【范梈】
　　堂前多种紫荆枝堂下能啼白发儿但恨后来风雅废南陔不似古人诗
　　陈平章席上题琵琶亭【龙仁夫】
　　老大蛾眉负所天忍将离恨寄哀弦江心正好看明月却抱琵琶过别船
　　甄氏访山亭【陈观】
　　水流花落石生云日静风暄草欲薰老去风流犹未减一丘一壑要平分
　　扬州客舎【余阙】
　　平山堂前折杨柳小红楼下买梅花一年两度扬州客人似乡闾店似家
　　又
　　船头浇酒祀神龙手掷金钱撒水中百尺楼船双夹橹唱歌齐上吕梁洪
　　潇湘夜雨【李冶】
　　逺寺孤舟堕渺茫雨声一夜满潇湘黄陵渡口风波暗多少征人说故乡
　　杜陵浣花【赵孟頫】
　　春色薰人苦不禁蹇驴防醉晚骎骎江花江草诗千首老尽平生用世心
　　青山白云图【黄溍】
　　十年失脚走京尘忘却青山与白云忽见画图疑是梦落花凉叶思纷纷
　　苏李泣别图【李竹所】
　　我去君留可奈何明朝烟雨隔关河当年胡妇分携处想见中郎泪更多
　　昭君出塞图【虞集】
　　天下为家百不忧玉顔锦帐度春秋如何一段琵琶月青草离离咏未休
　　明皇击梧图【李俊民】
　　不使梨园弟子知太平音在凤凰枝一朝野鹿衘花去长恨秋风落叶时
　　明皇吹箫图【杨维桢】
　　廷臣谏疏不须裁笛谱新畨阿滥堆拣得渔阳双玉琯紫云吹断凤凰台
　　吴王纳凉图【甘立】
　　六月长洲水殿凉酒酣挥袖倚新妆芙蕖露冷秋云薄囘首西风响屧廊
　　又【虞集】
　　百顷芙蓉水满堤绮窻只在画桥西羊车薄暮过湖曲惊起鸳鸯不并栖
　　美人图【徐秋云】
　　玉佩鸣珰照素秋绿云扶梦下璚楼潇湘一片芙蓉雨珠箔沉沉不上钩
　　秋胡戏妻图【赵孟頫】
　　相逢桑下说黄金料得秋胡用计深不是别来浑未识黄金聊试别来心
　　闺人望逺图【范梈】
　　郎行不用苦悲辛久别心知万事亲看取江邉垂柳树最先零落最先春
　　四皓围碁图【黄溍】
　　当局沉吟只谩劳区区胜败直秋毫颠嬴蹶项非君事赖有安刘末着髙
　　李白翫月图【余阙】
　　春池细雨栁纎纎手倦挥毫日上帘想得停杯江海夜月明照见水晶盐
　　家藏刘阮图【杨维桢】
　　两壻元非薄幸郎仙姬巳识姓名香问渠何事归来早白首糟糠不下堂
　　钱舜举折枝芙蓉【虞集】
　　白发多情忆剑南秋风溪上看春酣剪来一尺吴江水拟比千花濯锦潭
　　水仙花图【陈旅】
　　莫信陈王赋洛神凌波那得更生尘水香露影空青外留得当年解佩人
　　柯博士墨竹【甘立】
　　嶰谷春深落粉香拂云和露倚苍苍月明后夜吹箫过应是伶伦学凤凰
　　张氏风竹图【陈旅】
　　湘江风卷白头波北渚云深帝子过欲采璚芳渡江去翠衫轻薄晚寒多
　　题画【虞集】
　　梦里江南忆旧游明珰翠佩不胜愁一钩纎月清如水吹笛何人共彩舟
　　白画眉图【陈旅】
　　隋家宫妓扫长蛾销尽波斯百斛螺化作雪禽春树顶逺山无数奈愁何
　　画障【虞集】
　　涔阳积雨水生波翠袂黄裳晚棹过珠树月明花婀娜凤毛春暖锦婆娑
　　曹将军马
　　髙秋风起玉关西踣鉄归朝十万蹄貎得当时第一疋昭陵风雨夜闻嘶
　　牧牛图【掲奚斯】
　　杨妃血染马嵬坡出塞昭君泪更多争似阿婆牛背上夕阳一曲太平歌
　　题风雨图【许衡】
　　南山已见雾昏昏便合濳身不出门直到半涂风雨横怆惶何处觅前村
　　关山风雨图【张础】
　　山雨凝寒气不开江涛拍岸雪成堆渔翁惯识风波恶天际孤舟巳早回
　　风雨回舟图【张孔孙】
　　风雨来时拨棹囘济川心事有谁知停舟且做江湖梦浪静风恬未是迟
　　春浦帆归图【孟攀鳞】
　　涵空水色碧于苔照眼山光翠作堆疑是桃花源上客轻舟天外得春来
　　题扇【贯云石】
　　红旭如铅海上来苍苍烟雾小蓬莱东风昨夜醇如酒吹得桃花满树开








　　元诗体要巻十三
　　钦定四库全书
　　元诗体要巻十四　　　　明　宋公传　编七言絶句
　　书事【刘因】
　　当时一线魏瓠穿直到横流破国年草满金陵谁种下天津桥畔听啼鹃
　　又
　　卧榻而今又属谁江南四月见旌旗路人遥指降王道好似周家七嵗儿
　　又
　　唱彻芙蓉花正开新声又听采茶哀秋风叶落踏歌起巳觉江南席巻来
　　汾州北席里石氏节妇【陈旅】
　　北里髙楼昼掩扉水铜光冷上苔衣寸心誓比南山石汾水秋风鴈不飞
　　题罗节妇传后
　　罗氏之夫贬海上有强之为妻者遂自缢死
　　嵗晚良人去未归堂前有客着新衣此身只为韩凭死化作鸳鸯海上飞
　　金陵送友【黄溍】
　　青阳河畔杜鹃啼归路如弦定不迷应到故山丛桂里笑人骑马听朝鸡
　　送人归庐州【贡师泰】
　　淮水春深緑似苔故人天上恰归来扁舟系在门前栁犹记行时手自栽
　　送人游吴【杨载】
　　客路逢春雪乍消眼前愁思转相撩垂杨染作黄金色舞遍东风万万条
　　又
　　金沟河上始通流海子桥邉系客舟却到江南春水涨拍天波浪泛轻鸥
　　送樊时中【余阙】
　　桃花灼灼栁丝柔立马看君发鄂州懊恼人生足离别不如江汉共东流
　　别樊时中防使
　　光禄桥西惜解携春星欲傍露盘低自来宫栁多离怨更着城乌在上啼
　　宜春赠别【郭昻】
　　防茫烟浪浦帆开一曲琵琶泪满腮江水不如潮水好送人东去复西来
　　寄达兼善【李孝光】
　　城上乌啼欲闭门潇潇风雨近黄昏无端画角连云起铁铸梅花亦断魂
　　寄朱希顔
　　城头鼓鼜雨凄凄舟子牵船上恶溪会有行人囘首处两邉枫树郭公啼
　　又
　　江邉鸿鴈下年年客子何由两鬓七十二滩秋月白荻花风落钓鱼船
　　寄余承庆【杨元正】
　　衮衮红尘客未归秋风吹老芰荷衣几囘欲寄相思字不见潇湘一鴈飞
　　赠郭判官【范梈】
　　慈乌夜夜向人啼几度纱窻兔魄底自有平安三百字无因却寄大江西
　　赠月经厯【全晋】
　　杨栁丝丝不系鞍送君容易别君难遥知今夜相思处人隔关山月正寒
　　思亲【贯云石】
　　天涯芳草亦婆娑三釜凄凉奈我何细较十年元下泪不如慈母线防多
　　有怀【镏秉中】
　　雨过幽庭长緑苔东风时为拂尘埃无人曾见春来处门外桃花只自开
　　怀郭安道【周驰】
　　江南江北路茫茫明月髙楼各异乡旅鴈呌云天似水故人今夜泊潇湘
　　杏花始开小酌【安熙】
　　杖藜吟绕去还来收拾春光入酒杯自是风花要题品等闲蜂蝶莫相猜
　　山家【刘因】
　　马蹄踏水乱明霞醉袖迎风受落花恠见溪童出门望鹊声先我到山家
　　山行【掲奚斯】
　　稍出羣山复涉溪溪光山色冷相辉青裙独踞溪邉石不顾行人自濯衣
　　清明郊行【李孝光】
　　清明处处麦风斜诗老得闲长在家逺树小村千瓦雪不知落日上梨花
　　游茅山【卢摰】
　　涧邉瑶草洞中花细水流春带碧沙昨夜山瓢酒初熟道人不暇读南华
　　登福山遇僧偶出【黄清老】
　　欲扣禅关未有诗满山空翠湿人衣竹间倚杖到西日试看白云归未归
　　又
　　鹫岭云深杖屦幽竹风松影共悠悠何人分得僧家榻坐看南山一片秋
　　征南口号【杜瑛】
