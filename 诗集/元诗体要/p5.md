<!-- { "loadSidebar": true } -->
　　送娄伯髙游吴【牟献之】
　　桃花水暖清明前长堤栁色青如烟男儿年少重意气春风买醉吴江船西湖三月春更好笙歌锦绣神仙岛紫燕楼深翠黛闲碧罗天净杨花老兴亡往事置勿论千金不惜酬歌尊酒酣莫作后庭曲游人思断江南魂去去知君访陈迹吴水吴山青歴歴花残钿碎舘娃空春草年年为谁碧君行正乐我为愁白发送君思旧逰平生漫浪无似我努力功名须黒头
　　送周草牕尊师归庐山太平宫【成廷珪】
　　匡庐之山仙所居银河倒蘸青芙蕖三千里路昔一往十八社友今何如向来匡君结庐处至今海月悬髙树水流花落春复春洞府苍茫隔云雾西风潇潇吹短衣卖药修琴不归去浔阳潮落海欲枯几时再得麻姑书桂风不跨林下虎回仙肯顾盘中鱼幸留神物守丹鼎喜近弟子迎颷车世间信有扬州鹤看汝乗之上寥廓晴牕须理白雪弦爽气仍开紫霞阁防中寳剑且藏锋彭蠡小龙方睡着
　　送华山隠归西湖【王士熈】
　　方士求仙入沧海十二城楼定何在金铜移盘露满天琪树离离人不采轩辕髙拱圣明居羣仙真人左右趋青牛谷口迎紫气白鹤洞中传素书鸣佩星辰逺寂寂珠庭云雾虚脩髯如漆古仙子玉林芙蓉染秋水九阂髙寒不可留归去西湖种兰芷山头宫殿风玲珑猱飞来千尺松闲房诵经钟磬响石壁题诗苔藓封欲向君王乞祠禄安排杖屦来相从
　　送祝丹阳赴武当【杨维桢】
　　武当之山上参天上有天帝居其颠隂阳蔽亏藏日月草树荟蔚含云烟六丁开山凿空翠万神扶栋飞脩椽金门眈眈守龙虎玉佩纚纚罗神仙人间尘俗不易到我常梦想思攀縁嗟君此行非偶然冷风吹至虚皇前手持御香谒帝所口漱琼液哦灵篇苍龟巨蛇出神怪朱鳯白鹤相后先帝命青童授寳诀谷神不死真却披羽衣谢仙友笑视浮世三千年
　　奉寄翰林邓侍讲【范梈】
　　曩承持节江之东骑鲸再上蓬莱宫蓬莱仙人歌白鹤声落五湖烟雨中世间爵禄不易致何独去就如飘风朝廷礼乐须制作六经隠义资发蒙论思庙堂集耆硕啓沃寜譲前诸公闭门读书古都市四辈冠盖方隆隆我生生长在穷谷那有文字争人雄谬防引喻百僚上负禄府署惭无功一别十年还有五昔者少壮今成翁谁知复客七闽下隔二千里来诗筒羸躯顿醒瘴疠恶赖以慰此心冲冲越王城南浪自白越王城西花正红
　　赠欧阳羣玉还乡【欧阳】
　　欧生手持欧公诰欲谒欧乡玉堂老老子前年勇退归自谓京华迹如扫今年抱病万山中锋车数来催就道欧生相遇黄鹤矶我病何由展怀抱名鹰奋翅望霄撑老骥垂头龁霜草眼前趋向巳两途安得瑰辞赠君好回鸾到手光五彩坐觉虹蜺贯晴昊国家恩数不易得文献子孙当自保泷冈柏桂少封殖焦陂荷花久枯槁髙堂集古散四方而我什袭传家寳
　　寄雪窦寺生书记【印秋海】
　　清泉白芦八月秋寛鞋痩防十日逰石牀风冷夜不寐氷丝绕指白雪流身名杳杳云间鹄世事纷纷蕉下鹿雨晴春暖即相寻千尺岩头看飞瀑
　　有怀梁仲经父【杨奂】
　　美人荧荧在何处海濶天低隔云雾瑚零落芙蓉空咫尺相望迷去路翠辇金舆双凤凰风吹环佩声琅琅壶觞狼籍事巳徃一目万里愁茫茫刘郎竟是谁家客岁晚霜华林叶赤美人荧荧在何处鸭緑江头江月白
　　神州八景
　　太液秋风
　　一镜拭开秋万顷碧天倒浸琉璃影寒颷夜巻雪波去贝阙珠宫黛光冷三千歌棹揺緑烟湿鬟吹堕黄金蝉琪树凉飔红鲤跃衮龙正宴瑶池仙
　　琼岛春隂
　　一峯亭亭涌寒玉露华不堕瑶草緑朱楼千尺星汉间天风吹下笙韶曲万年枝上槲叶满小凤怅怅绕龙管金根晓御翠华来三十六宫碧云暖
　　居庸叠翠
　　断崖万仞如削铁鸟飞不度山石裂嵳峩老树无碧柯六月太隂飞急雪寒沙茫茫出闗道骆駞夜吼黄【缺】征鸿一声起长空风吹草低山月小
　　金防夕照
　　危坡十二青云梯老树偃伏犹躬圭长裾巳曳星辰去残阳犹挂卢沟西召南二百年宗社一日黄金重天下精躔寳气夜不收又见断霞明朔野
　　卢沟晓月
　　长桥弯弯眠海鲸河水不溅氷峥嵘逺鸡数声灯火杳残蟾犹映长庚横道上征车铎声急霜花如钱马鬛湿忽惊沙际金影揺白鸥飞下黄芦立
　　西山积雪
　　冻雀无声庭桧响氷花洒檐大如掌平明起视岩壑间插天琼瑶一千丈夕阳微漏光嵯峩倚阑更觉爽气多云间落叶有径否想见樵叟披青蓑
　　玉泉垂虹
　　雪波碧拥千崖髙落花防防浮寒瑶日斜忽有五采气飞上太空横作桥古寺残钟塔铃语回首前村犹急雨轻绡欲剪一幅秋又逐西风过南浦
　　蓟门飞雨
　　黒云如鸦涨川谷雷踊电跃风折木半天万防卷海来森森映窻如银竹凤城无数笙歌楼珠帘半卷西山秋谁知羇客家万里一灯正拥寒衾愁
　　长短句体
　　长短句者古歌辞之类其语峭絶顿挫其音髙下抑扬有波澜开合之势流动变化莫测其涯涘今取丽而不浮竒而不僻怪而不俚参差而不乱者列之篇中
　　长风沙【掲奚斯】
　　长风沙风沙不断行人嗟行人嗟奈君何南风正髙北风起大船初湾小船喜移船更近大船头不独风沙夜可忧但祝行人好心事长江何处是安流茅屋参差数株栁平时尚置官军守青裙老妪诧鲜鱼白发残兵卖私酒鱼贱可买酒可沽他人心事知何如
　　居庸闗【陈孚】
　　车棱棱石确确车声彭彭鬬石角马蹄蹴石石欲落不知何年鬼斧凿仅与青天通一握上有藤束万仞之崖下有泉喷千丈之壑太行羊肠蜀剑阁身热头痛县度索一夫当闗万夫却未必有此竒巘崿吾皇神圣混地络烽火不红停夜柝但有地险今犹昨我扶痩笻立倦脚欲扣往事云漠漠平沙风起鸣冻雀
　　别离情【贯云石】
　　吁别离之苦兮苍梧之野春草青黄陵庙前春水生日暮湘裙动轻翠脩竹亭亭染红泪又闻垓下虞姬泣斗帐初惊楚歌毕佳人阁泪弃英雄劒血不销原草碧何物谓之别离情肝肠剥剥如铜声不如斫其竹剪其草免使人生为情老
　　送赵履道虞叔常还江右【掲奚斯】
　　赵子我同里虞郎我同年手折武昌栁送上西江船买鱼沽酒烧荻鞭夜下西塞寒山前西塞山碧如苔君今去几时来东风花开春水涨待君黄鹤矶头望君庾公楼上
　　出门别亲友【陈孚】
　　停君汉水浮鸭之翠杓听我峄山栖鸾之緑桐男儿拂衣出门去龙泉三尺光如虹君不见磻溪鹤发钓鱼者偶掷渔竿来牧野白旄麾开炮烙烟桓圭朱芾侯青社又不见南阳卧龙人不识一朝佐汉坐狠石羽扇轻摇蛇鸟惊火精焰焰天西极旗亭四月栁如蓝紫骝嘶风黄金骖岂无扣牛歌亦有扪虱谈天生巉岩崒嵂骨蒿莱槁死谁能甘我欲登泰山扶笻款天闗东溟若木如可攀手弄日月青云间我欲渡黄河赤脚凌秋波水仙楼阁银嵯峩径叱海若笞蛟鼍停君翠杓听我緑桐真人开天六合同风驺虞鳯凰飞舞镐宫有线五色献于重瞳补舜衣裳山龙华虫虎豹九闗兮不可以达吾则脱冠归来兮丹丘之青峯长揖二三子目送西征鸿
　　陈云岫爱骑驴【真山民】
　　君不学少陵骑驴京华春一生旅食长悲辛又不学浪仙骑驴长安市凄凉落叶秋风里却学雪中骑驴孟浩然冷湿银敲吟鞭梅花溪上日来往身迹懒散人中仙有时清霜松下路松风萧萧驴耳据鞍傲兀四无人牧子骑牛相尔汝劝君但骑驴行路稳姑徐徐九折畏途鞭快马年来曾覆几人车
　　送人之四明效掲翰林长短句【金本仁】
　　百官山髙嵯峩梁湖渡藏鼋鼍乡巫昔日迎婆娑中郎八字题曹娥君今甬东去正向江头过船头满载上虞酒船尾听唱明州歌明州三佛地昔者我曾去记得舟人説乡语乌橵饭箬鱼羮阿婆烧火新妇烹有钱我亦买渔具筑室海阳依汝住
　　赠别【张子素】
　　送君一出江之湄为君一典身上衣临风沽酒与君饮欲别不别心依依笻榰八尺两芒屦倐忽归来倐忽去轻帆闪闪不可留极目青山渺烟树今日与君盟白鸥明日与君风马牛人生得丧何草草秋月春花为谁好江湖漂泊真可怜我幸少年君巳老君巳老可奈何故山石室髙嵯峩何如归来耕钓老其下日日听我春风歌
　　赠友人【邓牧心】
　　我在越君在吴携书邀我游西湖我还吴君适越遥忆三江共明月明月可望佳人参差与君携手西湖上相思空诵停云诗知君去扫严陵墓祗把清尊酹黄土浮云茫茫江水深感慨何劳吊今古孤山山下见陈实连骑东来踏春色湖边千树花正繁莫待东风吹雪白有酒如渑有肉如陵鼓赵瑟弹秦筝与君长醉不用醒何必千秋万岁名
　　赠天台潘秋崖山人【戴帅初】
　　老潘双眸如绀珠帯以秋阳朝露之清腴山形水态出没千百变经君指顾不得藏锱铢我昔少年好狂走风飱雨沐逐逐忘朝晡至今卧游想其处但觉云涛烟嶂千里行须防匡庐春风钟阜云彭郎之矶大小飞来孤秦淮震泽洞庭野峨眉缥缈南接五岭东苍梧归来把锄剡山下一竿钓月贺家湖笼鹰枥马困羁束每逢风鸣草动惊号呼闻君谈论到骨髓寒衣振迅恨不六翮生形躯寻牛卜龙古亦有君家子孙三叶传青乌人言河流可移山可凿秦皇汉武巳类愚公愚相看徘徊山南山北一百里胜处忽然开酒壶问渠刘伶一童一锸欲何用且可从我日日醉倒黄公垆
　　方寸铁为镌字卢仲章赋【董良用】
　　方寸铁百錬钢吹毛剑锋秋水光镌勒妙拟郚竹房倒薤文连环钮通侯累累悬肘后伏趺蟠螭首颂徳纪功垂不朽铁名巳着霜满颅复得铁业传二雏勿劖元祐党勿刻詅痴符何如往补石经缺万古六书存楷模天下英髦知所趋伊谁之力丹丘卢
　　醉歌赠卜者陆华之【丁复】
　　云心子陆农师之子孙老来卖卜钱塘门搜抉微擘混沦进退五纬扶两轮皥父及芒儿束手就律吕不敢差毫分前身定是张博望老树倒骑上昆仑投杼机上女饮牛河畔人与之细説天地根却来人世三千岁君平骨朽呼不闻功名冨贵无足云祗谈祸福开盲昏得钱沽酒和天呑赤城有狂客十年江海看浪翻归来黄尘中拭目惊见君扺掌一长笑各拂头上巾昔时緑发滴可染祗今雪茧缫吴盆少者忽巳老长者不复存政须日日醉倒湖边尊尊已倒还再沽不愁黄金尽但恐清旦无举手招羲和低头唤天吴劝尔勿东逝止尔毋西徂西徂不可止东逝无穷巳嘱付酒家儿明当复来此
　　寄友【端景元】
　　烟苍苍涛茫茫洞庭杳杳天一方上有七十二朶之青芙蓉下有三万六千顷之白银浆中有美人兮佩服金鸳鸯乗龙车鸣月珰天风吹我登其堂饮我以金茎八月之沆瀣视我以昆丘五色之琳琅浣尔精涤尔肠洒然心地生清凉非独我以眇四极轻八荒抑且可以老万古凋三光乆不见兮空慨慷乆不见兮空慨慷
　　梁贡父学士江行阻风圗【邓文原】
　　匡庐枕长江彭蠡居上防我防不识风涛怒但喜青山绵亘急橹鸣中流老来行道増百忧山有虎兕水次多蛟虬梁公示我江上图空斋飒爽回髙秋想见飞防簸荡驱阳侯雷鼓动地万貔貅连樯十日不得发何异骏马伏枥鹰在鞲行人徼福古祠下洁觞置酒防且柔小姑倚絶岸彭郎渺孤洲脉脉闗情隔烟水不如天孙絶汉从牵牛明发风止江镜浄楚天无际来棹讴回首系舟处惟有参差烟树飞鳬鸥世事翻覆那有定人生忧乐谁为谋慨彼东逝川白日不得须防留濯沧浪委浮休买田结屋山之幽撷芳钓鲜亦足乐安用髙门列鼎冠盖夸鸣驺
