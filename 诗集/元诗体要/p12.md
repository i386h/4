<!-- { "loadSidebar": true } -->
　　四座并清聴有客歌狭邪狭邪不可聴聴我为尔歌呉趋美人珠衱貂诸于美人寳有九雏美人投我明月珠
　　羽林
　　公子披我白鼯裘公子遗我明月珠孤儿假父云姓刘其官高于五诸侯公子之恩何日酬
　　大星
　　大星在天小星落城头呜呜吹画角津吏击鼔河上船行人草草居人怜男儿堕地弧矢愿南北东西君莫怨
　　挽陈尧【贡师泰】
　　尧草庐呉先生门人也有俊才卒年十八其妻亦痛哭而絶
　　垂舟沃酒鱼口热小袖莱衣双鳯结春归白玉不禁寒雪兎西沉半山缺望夫化去孤石裂死与韩凭誓同穴鬼狐寒食上新丘隂风自扫梨花雪
　　塞上曲【元好问】
　　平沙细草散羊牛一簇征人在戍楼忽见陇头新鴈过一时回首望南州
　　采桑曲【赵孟頫】
　　野雉朝雊雊且飞谁家女儿采桑归欲折花枝挿丫髻还愁草露湿裳衣
　　双蝶曲【杨维桢】
　　恨妾不似朝云去恨郎不似暮鸦归夜来别枕有同梦梦化一双蝴蝶飞
　　烽燧曲
　　美人方一笑烽火不须惊昨夜骊山下西戎已结兵
　　牧羝曲
　　老羝何日乳归鴈忽能言不逐虞常死丁零尚有恩
　　渐台曲
　　皎日常持信仓皇不改贞君王符不到水长渐台倾
　　城门曲
　　谍报越王兵城门夜不扃孤臣睛不死门月照人青
　　苏台曲
　　呉王张髙宴台下阅犀兵髙台三百里不见越王城
　　昭阳曲
　　美人新睡起内史报兰汤散尽黄金饼无寻赤鳯凰
　　铜雀曲
　　帐中歌吹作玉座奉晨曛西陵迷望眼日暮起浮云
　　秦宫曲
　　妾自夫君戍桑隂路不通将军哮似虎少妇窃秦宫
　　雌防曲
　　妾夫晓出塞妾夜驰孤忠誓作干将劔一死双雌防
　　采莲曲
　　东湖采莲叶南湖采莲花一花与一叶持寄阿侯家
　　又
　　同生愿同死死塟清泠洼下作锁子藕上作双头花
　　赌春曲
　　鬬草归来后开筵又赌春阶前撒珠戏独是得双人
　　春波曲
　　家住春波上春深未得归桃花新水长应没浣纱矶
　　空桑曲
　　髙楼有独妇白昼弹空桑门前谁下马不是五楼倡
　　洞庭曲
　　日落洞庭波呉娃荡桨过道人吹铁笛风浪夜来多
　　吟体
　　吁嗟感嘅如蛩螀之唫读之使人怨思如白头梁父处女者是也今録中吟咏凄惋之情有唐音所不及者
　　湘江吟【周衡之】
　　离思溢冲抱逰子感年嵗长洲蔼芳杜湘雨湿行斾青林动江色杳杳白鸟逝歌骚伫髙风谁与奠椒桂
　　又
　　天寒楚云静木落湘山幽空江夜来雨水满芦花洲西风何沧波日悠悠有懐谁与言注目孤鸿秋
　　桃李吟【周岂】
　　我为桃李吟声调一何苦昨日满园花今朝半尘土桃李不长春苦调难再陈君看道傍妇昔日朱门人
　　梁园吟【元好问】
　　双鳯箫声隔彩霞宫莺催赏玉谿花谁怜丽泽门前栁痩倚东风望翠华
　　双燕吟【黄君瑞】
　　双燕双双飞更复双双栖穿花掠水双衔泥檐前葺垒双哺儿春风一双至秋风一双归念尔双不得故巢须独依莫学人妻朝亡其夫莫嫁之莫学人夫莫亡其妻朝纳妃
　　秋宵吟【赵茂元】
　　平林薄暮风淅沥黄金满地秋狼藉新月出岭光欲流万籁无声夜寥閴谁家美人吹鳯箫彩鸾对舞摩青霄阑干缥缈碧云逺天风入骨凉萧萧铜壶水寒银箭澁玉露滴空衣袂湿缸花落尽炉烟收幽懐耿耿生新愁寒螀啼碎人间秋
　　对月吟【韩中村】
　　霜风卷地霜气干碧空照水生晴寒天公合就七寳团何年转向玻瓈盘婆娑老树笼仙窟夜夜飞从海底出遂使时光挽不留尽向婆娑影中没几人緑发红顔好照见顔衰发应槁年去年来无尽时政恐月中人亦老客窻见月空沉吟碧纱如雾愁人心烛光扑散香满襟下阶踏碎梧桐隂
　　弃妇吟【万石徳躬】
　　上堂拜姑姑不语门外上车别隣里命轻不敢怨它人回头却看房中女女子勿啼汝父贤必不嫁汝狂少邉丈夫有心只如一荡子情多无十年风吹栁花春日暮隣姬送上来时路父母俱亡门戸衰未到先愁兄嫂怒归来明镜半无光绣带双红空断肠今夜无人看夫壻雨打寒窻归梦长
　　可惜吟【余阙】
　　春风吹人上妆楼楼头画眉望池州平生倚君似山海十年不见胡不愁东家买红聘小女西家迎鸾夜击鼓眼看拾翠同年人今又堂堂作人母良人良人固家贫妾身待君亦苦辛只愁明镜生白发有钱难买而今春此心悬知燕堪托裁书系渠左邉脚愿将妾言入其幕缬纹资装亦不恶
　　段节妇吟【贡师泰】
　　海可塞山可移志不可夺义不可亏妾为段家妇年纪方及笄上堂奉公姑入室擕两儿儿死夫亦死此生将何为昔如双鸳鸯今日为孤雌昔如三春花今日成枯枝寒风吹短发明月照空帷百年在世能几时父兮母兮不我知青天在上将谁欺
　　叹体
　　沉吟深思发乎太息谓之叹昔南蒯之将叛其乡人或知之过之而叹者是矣唐李涉有六叹诗此言之不足故嗟叹之也今贫妇征妇等结语无怨恶而含忠爱之意情之至而义之尽也
　　贫妇叹【贡师泰】
　　结发事夫子相期首俱皓如何割欢爱长年在逺道井臼甘勤劳衣食无完好妾身徒区区妾心实杲杲鸟飞尚投林鱼游亦依藻君非鲁秋胡贞心谅同保
　　美人叹【胡枤】
　　髙楼美人一防雪翠袖舞落青天月楼上酒杯干楼头杏花折緑带鸳鸯双绣结逆郎送郎别明日新腔为谁发
　　征妇叹【韩中村】
　　虎头将军眼如电领兵夜渡黄河面良人腰悬大羽箭辽东掠地辽西战一纸红牋寄春怨十年消息无归便日长花栁暗庭院斜倚妆楼针线心忆良人嗔不见手掷金弹打双燕无术平戎报明主恨身不是竒男子倘妾当年未嫁夫请学明妃青冢死
　　纪信叹【周衡之】
　　沛中龙奋芒砀云咸阳楚炬三月焚两防角起尘在野三户有楚无强秦貔貅百万纷如雪戈矛尽染英防血旌旗晓蔽大河云兵尘夜暗中原月荥阳数载战不休重围食尽汉亦忧将军诈帝出降楚脱帝虎口真良俦夫何诸将已平楚事定论功列茅土独无旌美到将军不得褒名纪明府男儿死节志已酬瞑目地下夫何求吁嗟功怨俱悠悠汉廷雍齿还封侯
　　古钗叹【呉嵩】
　　何年美人寳钗失深井沉泥汚玓瓅一朝拾得再揩磨三回五回看叹息双鸾匹鳯两股匀终然汚色难为新当时光莹照头上有似桃李摇青春今人不识古仪状寳虽好非时様为君挿罢拥髻悲物无贵贱皆随时
　　老牛叹【杨果】
　　老牛带月原上耕耕儿怒呵嗔不行瘢疮满背股流血力乏不胜空哀鸣日暮归家羸欲倒水冷萁枯荳颗少半夜霜风彻骨寒梦魂犹绕桃林道服箱曽作千金犍负重致逺人所怜而今弃掷非故主饱食不如盗仓鼠
　　甘菊叹【觉恩】
　　手栽甘菊岩之阿一十一茎为一窠当暑不灌亦不摘自然生意成婆娑颇怪秋来风雨横枝条满地根须迸青虫食叶还食心小草闲花出头上林间一夜清霜飞虫死草枯唯菊枝黄金错莫看愈好三嗅馨香徒自悲
　　蕨萁叹【黄君瑞】
　　信州州官万钟粟杀马槌牛日丝竹信州乡民蕨作粮三月懐饥聚头哭蕨萁开叶不可飡蕨根有粉聊锄镵偏攻性冷损胃气民面生黄苦憔悴县不申闻郡不知官仓有米重封闭重封闭将若何众人歌我蕨萁叹九茎莫唱灵芝歌
　　怨体
　　怨恚恨也乱世之音怨以怒如长门媫好昭君等作载于乐府诗集者不少其声哀思激切今之选者类此落花杨栁得比兴意秋风辘轳有赋咏体青闺长门乐天不能过之结杨栁王张何足多让其诸絶句情见乎辞皆不得不録者
　　落花怨【林清源】
　　落花怨东风情薄不可托红顔为君开衰顔为君落愿落流水中随君逺漂泊
　　杨栁怨
　　杨栁怨春江何事多离别年年枝上青日日行人折安得如桃李常使人娯悦
　　婕妤怨【赵文】
　　团圆一片氷出自蚕女红何言入君手动摇生清风一朝弃箧笥零落如秋蓬时节自当尔君子讵无终
　　秋风怨【元好问】
　　碧瓦髙梧响踈雨坐倚薰笼时独语守宫一着死生休狗死鸡飞莫为女云间箫鼓夜厌厌禁漏谁将海水添一春门外羊车过又见秋风拂翠帘总把丹青怨延寿不知犹有竹枝盐
　　归舟怨
　　渡头杨栁青复青闺中少妇动离情只从问得狂夫处夜夜梦到洛阳城南风吹橹声北鴈鸣嘤嘤江流望不极相思春草生
　　红窻怨【周竹坡】
　　啼莺唤起纱窻梦红日满帘花影防翠屏香字冷薰炉罗衣叠损金泥鳯去年君去燕归时今年燕来君未归欲把相思挑锦字夜寒嬾上鸳鸯机起来翠袖香罗薄东风满地桃花落
　　辘轳怨【范梈】
　　门前水扬声似雨幽人当窻碧弦语东里狂夫去不归一双蛾眉镜中舞年年井上攀辘轳劳心只恐秋葵枯他家种得长生草梅花落尽青青好
　　青闺怨【袁桷】
　　妾家住在湘江曲门枕湘江春水緑年年长是暮春时两岸人家啼布谷自君话别湘江头独上层楼弹箜篌蛾眉不扫逺山碧满堤芳草春正愁举头不见君但见湘江云江云聚复散妾心空如熏举头不见君但见湘江水江水去不回妾顔为谁美湘江云湘江水云水悠悠何日已举头望君君不回门前杨栁空依依
　　结杨栁怨【元好问】
　　长乐坡前一杯酒郑重行人结杨栁可怜杨栁千万条看看尽入行人手轻烟细雨緑相和恼乱春风态度多路人爱此风流树无奈朝攀暮折何朝攀暮折何时了不道行人暗中老素衣今日洛阳尘白发明朝塞城草栁色年年嵗嵗青闗情何事管离情春风谁向丁寜道折尽垂条莫再生
　　江南怨【萨都拉】
　　江南怨生男逺游生女贱十三画得蛾眉成十五新妆识郎面识郎面面犹浅千金买官游不转郎家水田跨州县大船小船过淮甸买官未得不肯归不惜韶华去如箭杨花帘幙飞乳燕踈雨梧桐闭深院人生无如江南怨
　　长门怨【宋无】
　　金壶咽漏莲花澁银箭浮迟渴乌泣知更阿监罗袜氷暝对星河玉阶立内官唱漏吹晓筹芙蓉魂破燕支愁起来妆罢窥绣户三十六院残烛幽建章风传鳯吹逺翠华晨幸昭仪舘箜篌不语心自语愁长如天恨天短红裀暖踏杨花雪绛缕闲封守宫血鹦鹉空猜警跸声春寒防流苏结
　　又【杨维桢】
　　阿娇盼美目阿娇住金屋金屋瑶华春未老长门一夜生秋草蜀才人金百斤受金为我赋长门赋长门写春愁君王见之为伤秋临邛沟水东西流不知少妇悲白头
　　人彘怨
　　儿为王母为囚朝舂莫舂无时休天髙地厚日月愁母苦不得从儿逰汉家谋臣张留侯老人立致商山头君王轻信羽翼愁十年身后知安刘髠钳之人何以留【原阙】
















　　元诗体要巻六
　　钦定四库全书
　　元诗体要巻七　　　　　明　宋公传　编引体
　　序先后载始末谓之引乐府集有宫商角征羽五引又若箜篌霹雳思归等引是也今取其合格而有兴比感慨而有讽寄者载之
　　玉环引送伯庸北上【王士熙】
