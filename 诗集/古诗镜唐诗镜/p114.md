<!-- { "loadSidebar": true } -->
　　放鹤在深水置鱼在髙枝升沉或异势同谓非所宜君为邑中吏皎皎鸾凤姿顾我何为者飜侍白玉墀昔作芸香侣三载不暂离逮兹忽相失旦夕梦梦思崔巍骊山顶宫树遥参差秪得两相望不得长相随多君岁寒意裁作秋兴诗上有风尘苦下言时节移官家事拘束安得携手期愿为云与雨防合天之垂
　　春月
　　春月虽至明终有霭霭光不似秋冬色逼人寒帯霜纎粉澹虚壁轻烟笼半牀分晖间林影余照上虹梁病乆尘事隔夜闲清兴长拥袍顚倒领步屣东西厢风栁结柔援露梅飘暗香雪含樱绽蘂珠蹙桃缀房杳杳有余思行行安可忘四邻非旧识无以话中肠南有居士俨黙坐调心王欵关一问讯为我披衣裳延我入深竹暖我于小堂视身琉璃莹谕指芭蕉黄复有比丘溢早传龙树方口中秘丹诀肘后悬青囊锡杖虽独振刀圭期共尝未知仙近逺已觉神轻翔夜久魂耿耿月明露苍苍悲哉沉眠士宁见兹夕良
　　送王十一南行
　　夏水漾天末晚旸映遥村风翻乌尾劲眷恋余芳罇解袂方瞬息征防已翩飜江豚涌髙浪槐树揺去魂逺戍宗侣泊暮烟洲渚昏离心讵几许归苦复寒温此别信非乆胡为坐忧烦我留石难转君泛云无根万里湖南月三声山上猿从兹耿幽梦夜夜湘与沅
　　遣昼
　　宻竹有清隂旷懐无尘滓况乃秋日光玲珑晓里旬休聊自适今辰日髙起栉沐坐前轩风轻镜如水开巻恣咏谣望云闲徙倚新菊媚鲜妍短萍怜靃靡扫除田地静摘掇园蔬美幽翫惬诗流空堂称居士客来伤寂寞我念遗烦鄙心迹两相忘谁能騐行止
　　冬夜懐李侍御王太祝段丞
　　浩露烟尽月光闲有余松篁细隂影重以帘牖疎泛览星粲粲轻河悠碧虚纎云不成叶脉脉风丝舒丹灶炽东序烧香罗玉书飘飘魂神举若骖鸾鹤舆感念夙昔意华尚簪与裾簪裾讵几许累创吞钩鱼今闻馨香道一以悟臭帤悟觉誓不惑永抱胎仙居昼夜欣所适安知嵗云除行行二三友君懐复何如
　　遣春
　　晓月笼云影鸎深余雾中暗芳飘露气轻寒生栁风冉冉一趋府未为劳我躬因兹得晨起但觉情兴隆
　　【语帯方束】
　　撩乱扑树蜂摧残恋房蘂风吹雨又频安得繁于绮酒杯沉易过世事纷何已莫倚顔似花君看嵗如水
　　长夏
　　夏风多暖暖树木有繁隂新笋紫长短早樱红浅深烟花云幕重榴艳朝景侵华实各自好讵云芳意沉江瘴炎夏早蒸腾信难度今宵好风月独此荒庭趣露叶倾暗光流星委余素但恐清夜徂讵悲朝景暮
　　解秋
　　清晨颒寒水动摇襟袖轻翳翳林上叶不知秋暗生回悲镜中髪华白三四茎岂无满头黑念此衰巳萌
　　【语趣歴落】
　　霁丽牀前影飘萧帘外竹簟凉朝睡重梦觉茶香熟亲烹园内葵慿买家家麯酿酒并毓蔬人来有棊局
　　遣病
　　秋依静处多况乃凌晨趣深竹蝉昼风翠茸衫晓露庭莎病看长林果闲知数何以强健时公门日劳骛
　　【庭莎二语缀趣佳】
　　朝结故乡念暮作空堂寝梦别泪亦流啼痕暗横枕昔愁慿酒遣今病安能饮落尽秋槿花离人疾犹甚
　　玉泉道中作
　　楚俗物候晚孟冬才有霜早农半华实夕水含风凉遐想云外寺峯峦相望松门接官路泉脉连僧房防露上月暗焚初夜香谷深烟壒净山虚钟磬长念此清境逺复忧尘事妨行行即前路勿滞分寸光
　　遣病【通州作】
　　自古谁不死不复记其名今年京城内死者老少并独孤才四十【秘书少监郁】仕宦方荣荣李三三十九【监察御史顾言】登朝有清声赵昌八十余三拥大将旌为生信异异之死同其家哭泣爱一一无异情其类嗟叹惜各各无重轻万龄龟菌等一死天地平以此方我病我病何足惊借如今日死亦足了一生借使到百年不知何所成况我早师佛屋宅此身形舍彼复就此去留何所萦前身为过迹来世即前程但念行不息岂忧无路行蜕骨龙不死蜕皮蝉自鸣胡为神蜕体此道人不明持谢爱朋友寄之仁弟兄吟此可逹观世言何足听
　　【流畅】
　　七言乐府
　　冬白纻【此后竝和刘猛】
　　吴宫夜长宫漏欵帘幕四垂灯焰暖西施自舞王自管雪纻飜飜鹤鸰散【上声】促节牵繁舞腰嬾舞腰嬾王罢饮盖覆西施凤花锦身作匡牀臂为枕朝佩枞玉王宴寝寝醒阍报门无事子胥死后言为讳近王之臣谕王意共笑越王穷惴惴夜夜抱冰寒不睡
　　【醒世语殆不虚作】
　　忆逺曲
　　忆逺曲郎身不逺郎心逺沙随郎饭俱在匙郎意看沙那比饭水中书字无字痕君心暗画谁防君况妾事姑姑进止身去门前同万里一家尽是郎腹心妾似生来无两耳妾身何足言听妾私劝君君今夜夜醉何处姑来伴妾自闭门嫁夫恨不早养儿将备老妾自嫁郎身骨立老姑为郎求娶妾不忍见姑郎忍见为郎忍耐看姑面
　　【眞趣深情痛衷剖出】
　　夫逺征
　　赵卒四十万尽为坑中鬼赵王未信赵母言犹防新兵更塡死塡死之兵兵气索秦强赵破括敌起括虽专命起尚轻何况牵肘之人牵不已坑中之鬼妻在营髽麻戴绖鵞鴈鸣送夫之妇又行哭哭声送死非送行夫逺征逺征不必戍长城出门便不知死生
　　【古意寃恨】
　　田家词
　　牛防防【许角反】田确确旱块敲牛蹄趵趵【音剥】种得官仓珠颗谷六十年来兵蔟蔟月月食粮车辘辘一日官军収海服驱牛驾车食牛肉归来攸得牛两角重铸楼犁作斤劚姑舂妇檐去输官输官不足归卖屋愿官早胜讐早覆农死有儿牛有犊誓不遣官军粮不足
　　【语色雅称】
　　当来日大难行【此后和李余】
　　当来日大难行前有坂后有坑大梁侧小梁倾两轴相绞两轮相撑大牛竪小牛横乌啄牛背足跌力儜当来日大难行太行虽险险可使平轮轴自挠牵制不停泥潦渐乆荆棘旋生行必不得不如不行
　　【踌躇满志】
　　人道短
　　古道天道长人道短我道天道短人道长天道昼夜回转不曽住春秋冬夏忙顚风暴雨电雷狂晴被隂暗月夺日光徃徃星宿日亦堂堂天既职性命道徳人自强尧舜有圣徳天下能遣寿命永昌泥金刻玉与秦始皇周公傅说何不长宰相老聃仲尼何事栖遑莽卓恭显皆数十年富贵梁冀夫妇车马煌煌若此顚倒事岂非天道短岂非人道长尧舜留得神圣事百代天子有典章仲尼留得孝顺语千年万岁父子不敢相灭亡没后千余载唐家天子封作文宣王老君留得五千字子孙万万圣唐諡作元帝魂魄坐天堂周公周礼二十巻有能行者知纪纲傅说说命三四纸有能师者称祖宗天能夭人命人使道无穷若此神圣事谁道人道短岂非人道长天能种百草莸得十年有气息舜才一日芳人能拣得丁沉兰蕙料理百和香夭解飬禽兽餧虎豹豺狼人解和麴糵礿祀蒸甞杜鹃无百作天遣百鸟哺雏不遣哺凤凰巨蟒夀千嵗天遣食牛吞象腹肠蛟螭与变化鬼怪与隠藏蚊蚋与利觜枳棘与锋铓赖得人道有拣别信任天道眞茫茫若此撩乱事岂非天道短赖得人道长
　　【此以议论行诗故词格晚下】
　　苦乐相倚曲
　　古来苦乐之相倚近于掌上之十指君心半夜猜恨生荆棘满懐天未明汉成眼瞥飞燕时可怜班女恩巳衰未有因由相决絶犹得半年佯暖热转将深意谕旁人缉缀疵瑕遣潜説一朝诏下辞金屋班姬自痛何仓卒呼天俯地将自明不悟寻时已销骨白首官人前再拜愿将日月相辉解苦乐相寻昼夜间灯光那得天明在主今被夺心应苦妾夺深恩初为主欲知妾意恨主时主今为妾思量取班姬収泪抱妾身我曽排摈无限人
　　和李校书新题乐府十二首【并序】
　　予友李公垂贶予乐府新题二十首雅有所谓不虚为文予取其病时之尤急者列而和之盖十二而已昔三代之盛也士议而庻人谤又曰世理则词直世忌则词隠予遭理世而君盛故直其词以示后使夫后之人谓今日为不忌之时焉
　　上阳白髪人
　　天寳年中花鸟使【天寳中宻号采取艳异者为花鸟使】撩花狎鸟含春思满懐墨诏求嫔御走上髙楼半酣醉醉酣直入卿士家闺闱不得偷回避良人顾妾心死别小女呼爷血垂泪十中有一得更衣永配深宫作宫婢御马南奔胡马蹙宫女三千合宫弃宫门一闭不复开上阳花草青苔地月夜闲闻洛水声秋池暗度风荷气日日长看提象门终身不见门前事近年又送数人来自言兴庆南宫至我悲此曲将彻骨更想深寃复酸鼻此辈贱嫔何足言帝子天孙古称贵诸王在閤四十年七宅六宫门户閟隋炀枝条袭封邑【近古封前代子孙为二王三恪】肃宗血无官位【肃宗已后诸王竝未出閤】王无妃媵主无壻阳亢隂淫结灾累何如决壅顺众流女遣从夫男作吏
　　华原磬【李传云天寳中始废泗滨磬用华原石】
　　泗滨浮石裁为磬古乐疎音少人听工师贱牙旷稀不辨邪声嫌雅正正声不屈古调髙钟律参差管弦病铿金戞瑟徒相杂投玉敲氷杳然震华原软石易追琢髙下随人无雅郑弃旧美新由乐胥自此黄钟不能竞宗爱乐爱新乐梨园弟子承恩横霓裳才彻胡骑来云门未得防亲定我藏古磬藏在心有时激作南风咏伯防曽抚野兽驯仲尼暂和春雷盛何时得向笋簴悬为君一吼君心醒愿君每听念封疆不遣豺狼人命
　　五弹
　　赵壁五弦弹征调防声巉絶何清峭辞雄皓鹤警露啼失子哀猿绕林啸风入春松正凌乱鸎含晓舌怜娇妙呜呜暗溜咽冰泉杀杀霜刀澁寒鞘促节频催渐繁拨珠幢斗絶金铃掉千靫鸣镝发胡弓万片清球击虞庙众乐虽同第一部徳宗皇帝常偏召旬休节假暂归来一声狂杀长安少主第侯家最难见挼【苏雷反】歌按曲皆承诏水精帘外教贵嫔瑇瑁筵心伴中要臣有五贤非此弦或在拘囚或屠钓一贤得进胜累百两贤得进同周邵三贤事汉灭暴强四贤镇岳宁邉徼五贤竝用调五常五常既序三光曜赵壁五贤非此贤九九何劳设庭燎
　　西凉伎
　　吾闻昔日西凉州人烟扑地桑柘稠蒲萄酒熟恣行乐红艳青旗朱粉楼楼下当垆称卓女楼头伴客名莫愁乡人不识离别苦更卒多为沉滞游哥舒开府设髙宴八珍九醖当前头前头百戏竞撩乱丸劔跳踯霜雪浮师子揺光毛彩竪胡姬醉舞筋骨柔大宛来献赤汗马赞普亦奉翠茸裘一朝燕贼乱中国河湟忽尽空遗丘开逺门前万里堠今来蹙到行原州【平时开逺门外立堠云去安西九千九百里以示戎人不为万里行其就盈故矣】去京五百而近何其逼天子县内半没为荒陬西京之道尔阻修连城邉将但髙防每说此曲能不羞
　　法曲
　　吾闻黄帝鼔清角弭伏熊罴舞鹤舜持干羽苖革心尧用咸池凤巢阁大夏防武皆象功功多已讶功薄汉祖歌沛亦有歌秦王破阵非无作作之宗庙见艰难作之军旅传糟粕明皇度曲多新态宛转侵淫易沉着赤白桃李取花名霓裳羽衣号天落雅弄虽云已变乱夷音未得相参错自从胡骑起烟尘毛毳腥氊满咸洛女为胡妇学胡妆伎进胡音务胡乐【音洛】火凤声沉多咽絶春鸎啭罢长萧索胡音胡骑与胡妆五十年来竞纷泊
　　驯犀【李传云贞元丙子岁南海来贡至十三年冬苦寒死于苑中】
