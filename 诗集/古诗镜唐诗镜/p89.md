<!-- { "loadSidebar": true } -->
　　长安此去欲何依先达谁当荐陆机日下凤翔双阙迥雪中人去二陵稀舟从故里难移棹家在寒塘独掩扉临水自伤流落乆赠君空有泪沾衣
　　【中聨牵曵　七律诸什俱清浅流利】
　　送耿拾遗归上都
　　若为天畔独归秦对水看山欲暮春穷海别离无限路隔河征战几归人长安万里传双泪建徳千峯寄一身想到邮亭愁驻马不堪西望见风尘
　　【中聨流动易而整防难律法以整策为正】
　　题灵祐和尚故居
　　叹逝翻悲有此身禅房寂寞见流尘多时行径空秋草几日浮生哭故人风竹自吟遥入磬雨花随泪共沾巾残经窻下依然在忆得山中问许询
　　【诗家深浅大半与难易相掩几日浮生哭故人骤视之若浅而实非也乃易耳若杜少陵秋兴等诗人皆谓深矣】
　　献淮宁军节度李相公
　　建牙吹角不闻喧三十登坛众所尊家散万金酬士死身留一劒答君恩渔阳老将多回席鲁国诸生半在门白马翩翩春草细邵陵西去猎平原
　　【如此等觉余韵渺絶诗之佳处在一叹三咏之间】
　　长沙过贾谊宅
　　三年谪宦此栖迟万古惟留楚客悲秋草独寻人去后寒林空见日斜时汉文有道恩犹薄湘水无情吊岂知寂寂江山揺落处怜君何事到天涯
　　【五六当是慰劳非是诮语】
　　过裴舍人故居
　　惨惨天寒独掩扃纷纷黄叶满空庭孤坟何处依山木百口无家学水萍篱花犹及重阳发邻笛那堪落日聴书幌无人长不卷秋来芳草自为萤
　　【三四属意况语】
　　【附青溪口送人归岳州　洞庭何处鴈南飞江菼苍苍客去稀帆带夕阳千里没天连秋水一人归黄花裛露开沙岸白鸟衔鱼上钓矶岐路相逢无可赠老年空有泪沾衣】
　　【附送灵澈上人还越中　禅客无心杖锡还沃洲深处草堂闲身随敝屦经残雪手绽寒衣入旧山独向青溪依树下空留白日在人间那堪别后长相忆云木苍苍但闭关　二诗太嫰】
　　五言排律
　　奉和赵给事使君留赠李婺州舍人兼谢舍人别驾之什
　　便道访情亲东方千骑尘禁深分直夜地逺独行春绛阙辞明主沧洲识近臣云山随吏鸡犬逐归人庭顾婆娑老邦传蔽芾新晖翻佐理闻到郡斋频
　　奉陪郑中丞自宣州解印与诸侄宴余干后谿
　　迹逺亲鱼鸟功成厌鼓鼙林中阮生集池上谢公题戸牖垂藤合藩篱挿槿齐夕阳山向背春草水东西度雨诸峯出看花几路迷何劳问秦汉更入武陵谿
　　【夕阳二语简链得佳】
　　毗陵送邹结先赴河南充判官
　　王事相逢少云山奈别何芳年临水怨步上潮过客路方经楚乡心共渡河凋残春草在离乱故城多罢战逢时泰轻徭伫俗和东西此分手惆怅恨烟波
　　送徐大夫赴广州
　　上将坛场拜南荒羽檄招逺人来百越元老事三朝雾绕龙山暗山连象郡遥路分江淼淼军动马萧萧画角知秋气楼船逐暮潮当令输贡赋不使外夷骄
　　【语脆嫰意却自老】
　　九日蔡国公主楼
　　主第人何在重阳客暂寻水余龙镜色云罢凤箫音暗牖藏昏晓苍苔换古今晴山巻幔出秋草闭门深篱菊仍新吐庭槐尚旧隂年年画梁燕来去岂无心
　　【三四语韶水云字装得佳絶】
　　奉饯元侍郎加豫章采访兼赐章服【时初停节度】
　　任重兼乌府时平偃豹韬澄清湘水变分别楚山髙花对彤襜发霜和白雪操黄金装旧马青草换新袍岭暗猿啼月江寒鹭映涛豫章生宇下无使翳蓬蒿
　　【语语精琢】
　　奉饯郎中四兄罢余杭太守承恩加侍御史行军司马赴汝南行营
　　星使三江上天波万里通权分金节重恩借铁冠雄梅吹前军发棠隂旧府空残春锦障外初日羽旗东岸栁遮浮鹢江花隔避骢离心在何处芳草满吴宫
　　宿严维宅送包佶【一作皇甫冉作】
　　江湖同避地分手自依依尽室今为客惊秋空念归嵗储无别墅寒服羡隣机草色村桥晩蝉声江树稀夜深宜共醉时难忍相违何事随阳鴈汀洲忽背飞
　　秋日夏口涉汉阳献李相公
　　日望衡门处心知汉水渎偶乘青雀舫还在白鸥羣间气生灵秀先朝翼戴勲藏弓身已退焚藁事难闻旧业成青草全家寄白云松萝长稚子风景逐新文山带寒城出江依古岸分楚歌悲逺客羌笛怨孤军鼎罢调梅乆门看种药勤十年犹去国黄叶又纷纷
　　【附行营酬吕侍御时尚书问罪襄阳军次汉东境上侍御以州隣冦贼复有水火迫于征税诗以见谕不敢淮南卧来趋汉将营受辞瞻左钺扶疾往前旌井税鹑衣乐壶桨鹤髪迎水归余断岸烽至掩孤城晩日归千骑秋风合五兵孔璋才素健早晩檄书成　水归句落闲】
　　【附赠元容州　拥旌临合浦上印卧长沙海徼长无戌湘山独种畬政传通嵗贡才惜过年华万里依孤劒千峯寄一家累征期旦暮未起恋烟霞避世歌芝草休官醉菊花旧逰如梦里此别是天涯何事沧波上漂漂逐海槎　浑厚之病隣于糢糊精琢则体瘦神清初盛时亦有肥瘦相兼之病】
　　六言律诗
　　苕溪酬梁耿别后见寄
　　清川永路何极落日孤舟解携鸟向平芜逺近人随流水东西白云千里万里明月前溪后溪惆怅长沙谪去江潭芳草萋萋
　　【六言体出巧令故相传易得佳句】
　　五言絶句
　　逢雪宿芙蓉山主人
　　日暮苍山逺天寒白屋贫柴门闻犬吠风雪夜归人
　　春草宫懐古
　　君王不可见芳草旧宫春犹带罗裙色青青向楚人
　　【落想近人】
　　送方外上人
　　孤云将野鹤岂向人间住莫买沃洲山时人已知处
　　【貌古而唐以有做作在】
　　茱萸湾北答崔载华问
　　荒凉野店絶迢逓人烟逺苍苍古木中多是隋家苑
　　【指防却好】
　　七言絶句
　　家园熟是故萧相公所遗种凄然感旧因赋此诗
　　事去人亡迹自留黄花緑蔕不胜愁谁能更向青门外秋草茫茫觅故侯
　　【感慨自足】
　　寻盛禅师兰若
　　秋草黄花覆古阡隔林何处起人烟山僧独在山中老唯有寒松见少年
　　【末句转韵】
　　送刘萱之道州谒崔大夫
　　沅水悠悠湘水春临岐南望一沾巾信陵门下三千客君到长沙见几人
　　【今人感古古事伤今】
　　昭阳曲
　　昨夜承恩宿未央罗衣犹带御衣香芙蓉帐小云屏暗杨栁风多水殿凉
　　【附重送裴郎中贬吉州　猿啼客散暮江头人自伤心水自流同作逐臣君更逺青山万里一孤舟　语最小様】
　　【附酬李穆见寄　孤舟相访至天涯万转云山路更賖欲扫柴门迎逺客青苔黄叶满贫家　语气寒俭附送李判官之润州行营　万里辞家事鼔鼙金陵驿路楚云西江春不肯留行客草色青青送马蹄草色青青送马蹄一语巳足江春不肯留行客此是賸语抑更不老】

　　唐诗镜巻二十九
　　钦定四库全书
　　唐诗镜巻三十
　　明　陆时雍　编
　　中唐第二
　　韦应物【长安京兆人周逍遥公韦琼之后李肇国史补云为性髙防鲜食寡欲所居焚香扫地而坐其为诗驰骤建安以还各得风韵王钦臣集序云天寳时扈从逰幸为三卫郎永泰中任洛阳丞京兆府功曹大厯十四年自鄠县令除栎阳令建中二年除比部员外出刺滁州改刺江州迫赴阙改左司郎中贞元初又歴苏州诗十巻】
　　【韦苏州澹而韵陶服其香栁逊其秀品之最贵　六朝余绚】
　　五言古诗
　　拟古
　　辞君逺行迈饮此长恨端已谓道里逺如何中险艰流水赴大壑孤云还暮山无情尚有归行子何独难驱车背乡园朔风巻行迹严冬霜断肌日入不遑息忧欢容髪变寒暑人事易中心君讵知冰玉徒贞白【右拟行行重行行
　　一起古而澹朔风巻行迹一语最佳】
　　春至林木变洞房夕含清单居谁能裁好鸟对我鸣良人久燕赵新爱移平生别时双鸳绮留此千恨情碧草生旧迹緑琴歇芳声思将魂梦欢反侧寝不成揽衣迷所次起望空前庭孤影中自恻不知双涕零【右拟凛凛嵗云暮春至林木变洞房夕含清此是唐语末觉情思纒绵　语疏体畅意结情含自是古人体制自宋以下一并而注字句间矣】
　　白日淇上没空闺生逺愁寸心不可限淇水长悠悠芳树自交结春禽自相求徘徊东西厢孤妾谁与俦年华逐丝泪一落俱不收【右拟明月何皎皎】
　　【起四语澹而逺气味极佳】
　　效陶彭泽
　　霜露悴百草时菊独妍华物性有如此寒暑其奈何掇英泛浊醪日入会田家尽醉茅檐下一生岂在多
　　【陶澹而深韦澹而浅】
　　移疾会诗客元生与释子法朗因贻诸祠曹
　　对此嘉树林独有戚戚顔抱瘵知旷职淹旬非乐闲释子来问讯诗人亦扣关道同意暂遣客散疾徐还园径自幽静蝉噪其间髙牕瞰逺郊暮色起秋山英曹幸休暇悢悢心所攀
　　贾常侍林亭燕集
　　髙贤侍天阶迹显心独幽朱轩骛关右池馆在东周缭绕接都城氤氲望嵩丘羣公尽词客方驾永日游朝旦气佳逍遥写烦忧緑林霭已布华沼澹不流没露摘幽草涉烟玩轻舟圆荷既出水广厦可淹留放神遗所拘觥罚屡见酬乐燕良未极安知有沈浮醉罢各云散何当复相求
　　【气韵芬芳緑林霭巳布华沼澹不流重之有味知诗者当自领之】
　　西郊燕集
　　济济众君子髙宴及时光羣山霭遐瞩緑野布熙阳列坐遵曲岸披襟袭兰芳舒庖荐嘉鱼激涧泛羽觞众鸟鸣茂林緑草延髙冈盛时易徂谢浩思坐飘飏眷言同心友兹逰安可忘
　　【此诗气格加遒便可追踪邺下】
　　南塘泛舟会元六昆季
　　端居倦时燠轻舟泛回塘防风飘襟散横吹绕林长云澹水容夕雨防荷气凉一写悁勤意宁用诉华觞
　　郡斋雨中与诸文士燕集
　　兵卫森画防燕寝凝清香海上风雨至逍遥池阁凉烦疴近消散嘉賔复满堂自慙居处崇未覩斯民康理会是非遣性达形迹忘鲜肥属时禁蔬果幸见尝俯饮一杯酒仰聆金玉章神欢体自轻意欲凌风翔吴中盛文史羣彦今汪洋方知大藩地岂曰财赋疆
　　【都雅雍裕　每读韦诗觉其如兰之喷海上风雨至逍遥池阁凉意境何其清旷】
　　军中冬燕
　　海沧巳云晏皇恩犹念勤式燕徧恒秩柔逺及斯人兹邦实大藩伐鼓军乐陈是时冬服成戎士气益振虎竹谬朝寄英贤降上賔旋罄周旋礼媿无海陆珍庭中丸剑防堂上歌吹新光景不知晩觥酌岂言频单醪昔所感大醵况同忻顾谓军中士仰答何由申
　　【陈戒贵肃而宴饮尚和读其言可令人如挟纩】
　　寄冯着
　　春雷起萌蛰土壤日已疎胡能遭盛明才俊伏里闾偃仰遂真性所求唯斗储披衣出茅屋盥漱临清渠吾道亦自适退身保虚幸无职事牵且览桉上书亲友各驰骛谁当访敝庐思君在何夕明月照广除
　　【恬而不傲穆如清风其佳处在闲闲自足】
　　寄卢庾
　　悠悠逺离别分此欢防难如何两相近反使心不安乱髪思一栉垢衣思一浣岂如望友生对酒起长叹时节异京洛孟冬天未寒广陵多车马日夕自逰盘独我何耿耿非君谁为欢
　　【情深有不见着情之妙】
　　发广陵留上家兄兼寄上长沙
　　将违安可懐宿恋复一方家贫无旧业薄宦各飘飏执板身有属淹时心恐惶拜言不得留声结泪满裳漾漾动行舫亭亭逺相望离晨苦须臾独往道路长萧条风雨过得此海气凉感秋意已违况自结中肠推道固当遣及情岂所忘何时共还归举翼鸣春阳
