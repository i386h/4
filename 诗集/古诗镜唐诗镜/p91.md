<!-- { "loadSidebar": true } -->
　　广陵三月花正开花里逢君醉一回南北相过殊不逺暮潮归去早潮来
　　【入竹枝语】
　　孙叔向
　　七言絶句
　　题昭应温泉
　　一道温泉绕御楼先皇曾向此中逰虽然水是无情物也到宫前咽不流
　　送咸安公主
　　卤簿迟迟出国门汉家公主嫁乌孙玉顔使向穹庐去卫霍空承明生恩
　　秦系【字公绪防稽人有诗名于天寳间防乱避地剡川大厯五年薛兼训奏为右卫率府仓曹参军不就建中初隠于泉州南安有大松百余章系结庐其上穴石为砚注老子弥年不出年八十余不知所终集一巻】
　　五言律诗
　　山中枉张宙员外书期访衡门
　　常恨相知晩朝来枉数行卧云惊圣代拂石仙郎时果连枝熟春醪满瓮香贫家仍有趣山色满湖光
　　【三四清恬】
　　常山赠张正则评事
　　终年避喧思常事五千言流水闲过院春风与闭门山葵邀上客桂实落华轩莫强教余起防官不足论
　　【四语幽甚】
　　七言絶句
　　宿云门上方
　　禅室遥看峰顶头白云东去水长流松间倘许幽人住不更将钱买沃洲
　　【附山中赠耿湋拾遗　数片荷衣不满身青山百鸟岂知贫如今不是秦时世更隠桃花亦笑人】
　　皇甫冉【字茂政润州人晏先生谧之后十嵗能属文张九龄叹异之天寳间与弟俱登第授无锡尉避难居阳羡大厯中为王缙掌书记后为左金吾卫兵曹参军左补阙卒有集三巻行于世】五言古诗
　　题裴二十一新园
　　东郭访先生西郊寻隠路久为江南客自有云阳树已得闲园心不知公府步开门白日晩倚杖青山暮果熟任霜封篱疎从水度穷年常牵缀往事惜沦误唯见耦耕人朝朝自来去
　　【幽色堪把】
　　方平曽东逰以诗寄之
　　出郭离言多回车始知逺寂然层城暮更念前山转纵辔越成皋浮舟背梁苑朝朝劳延首往往若在眼落日孤云还边愁迷楚关如何溆花发复对逰子顔古寺杉栝里连樯洲渚间烟生海西岸云见吴南山惊风扫芦荻翻浪连天白正是扬帆时偏逢江上客由来许佳句况乃惬所适嵳峩天姥峰翠色春更碧气凄湖上雨月净剡中夕钓艇或相逢江蓠又堪摘迢遥始宁墅芜没谢公宅朱槿攒列墉苍苔徧幽石顾予任疎懒期尔振羽翮沧洲未可行须售金门策
　　五言律诗
　　独孤中丞筵陪饯韦使君赴升州
　　中司龙节贵上客虎符新地控吴襟带才光汉缙绅泛舟应度腊入境便行春处处歌来暮长江建业人
　　送权三兄弟
　　淮海风涛起江关幽思长同悲鹊绕树独作雁随阳山晩云和雪汀寒月照霜由来濯缨处渔父爱沧浪
　　送萧献士
　　惆怅烟郊晩依然此送君长河隔旅梦浮客伴闲云淇上春山直黎阳大道分西陵倘一吊应有士衡文
　　问正上人疾
　　医王犹有疾妙理竟难穷饵药应随病观身转悟空地闲花欲雨冷竹生风几日东林去门人待逺公
　　【五句闲净可爱】
　　归渡洛水
　　暝色赴春愁归人南渡头渚烟空翠合滩月碎光流沣浦饶芳草沧浪有钓舟谁知放歌客此意正悠悠
　　奉和王相公早春登徐州城
　　落日凭危堞春风似故乡川流通楚塞山色绕徐方壁垒依寒草旌旗动夕阳元戎资上防南亩起耕桑
　　【中聨凝重有盛唐风】
　　七言律诗
　　馆陶李丞旧居
　　盛名天下挹余芳弃置终身不拜郎词藻世传平子赋园林人比郑公乡门前坠叶浮秋水篱外寒皋带夕阳日日青松成古木秪应来者为心伤
　　【中晩七律已无老法深情但其景色自成音调谐亮亦可矣　五六凄其】
　　五言絶句
　　婕妤怨
　　花枝出建章凤管发昭阳借问承恩者双蛾几许长
　　【善怨亦不能不怨】
　　送王翁信还剡中旧居
　　海岸耕残雪溪沙钓夕阳客中何所有春草渐看长
　　同诸公有懐
　　旧国迷江树他乡寄海门移家南渡久童稚解方言
　　七言絶句
　　送魏十六还苏州
　　秋夜沈沈此送君隂虫切切不堪闻归舟明日毘陵道囘首姑苏是白云
　　曾山送别
　　凄凄逰子若飘蓬明月清罇秪暂同南望千山如黛色愁君客路在其中
　　皇甫曾【字孝常润州人天寳中与兄冉登进士第歴侍御史坐贬舒州司马阳翟令当时兄弟齐名人比之张景阳孟阳云集一巻　髙仲武云昔孟阳之与景阳诗徳逺慙厥弟恊居上品载处下流今侍御之与补阙文辞亦尔体制清洁华不胜文然寒生五湖道春及万年枝五言之选也其为士林所尚宜哉】五言律诗
　　玉山岭上作
　　悠悠驱疋马征路上连冈晩翠深云窦寒台净石梁秋花偏似雪枫叶不禁霜愁见前程逺空郊下夕阳
　　【三四抟格欲上】
　　送人往荆州
　　草色随骢马悠悠同出秦水传云梦晓山接洞庭春帆影连三峡猿声近四隣青门一分首难见杜陵人
　　和谢舍人雪夜寓直
　　禁省夜沈沈春风雪满林沧洲归客梦青琐近臣心挥翰宜鸣玉承恩在赐金建章寒漏起更助掖垣深【附奉寄中书王舍人　腰金载笔谒承明至道安禅得此生西掖几年纶綍贵东山遥夜薛萝情风传漏刻星河曙月上梧桐雨露清圣主好文谁为荐闭门空赋子虚成】
　　唐诗镜巻三十
　　钦定四库全书
　　唐诗镜巻三十一
　　明　陆时雍　编
　　中唐第三
　　钱起【字仲文吴兴人天寳十年及第授秘书郎终于考功郎中大厯中与郎士元俱以诗名倡士林为之语曰前有沈宋后有钱郎时公卿出牧奉使二人无诗祖行人以为耻有集十一巻】
　　【钱起语色轻芬】
　　五言古诗
　　登胜果寺南楼雨中望严协律
　　防雨侵晩阳连山半藏碧林端陟香榭云外迟来客孤村凝片烟去水生逺白但佳川原趣不觉城池夕更喜眼中人清光渐咫尺
　　独往覆釜山寄郎士元
　　赏心无逺近芳月好登望胜事引幽人山下复山上将寻洞中药复爱湖外嶂古壁苔入云隂溪树穿浪谁言世缘絶更惜知音旷莺啼緑萝春回首还惆怅
　　【浅而趣】
　　杪秋南山西峯题凖上人兰若
　　向山看霁色步步豁幽性返照乱流明寒空千嶂净石门有余好霞残月欲映上诣逺公庐孤峯悬一迳云里隔窻火松下闻山磬客到两忘言猿心与禅定
　　田园雨后赠隣人
　　安排常任性偃卧晩开戸樵客荷蓑归向来春山雨残云虹未落返景霞初吐时鸟鸣村墟新泉绕林圃尧年尚恬泊隣里成太古室迩人遂遥相思怨芳杜
　　【语有韵轻蒨】
　　过沈氏山居
　　鸡鸣孤烟起静者能卜筑乔木出云心闲门掩山腹贫交喜相见把臂欢不足空林留宴言永日清耳目泉声冷樽俎荷气香童仆往往仙犬鸣樵人度深竹酒酣出谷口世网何羁束始愿今不从区区折腰禄
　　【语多芬气】
　　赠栢岩老人
　　日与麋鹿羣贤哉买山叟厐眉忽相见避世一何乆林栖古崖曲野事佳春后瓠叶覆荆扉栗苞垂瓮牖独歌还独酌不耕亦不耦硗田隔云溪多雨长稂莠烟霞得情性身世同刍狗寄谢营道人天真此翁有
　　【有老秀语】
　　仲春晩寻覆釡山
　　蝴蝶弄和风飞花不知晩王孙寻春草步步忘路逺况我爱青山涉趣皆逰践萦回必中路隂晦阳复显古岸生新泉霞峯映雪巘交枝花色异竒石云根浅碧洞志忘归紫芝行可搴方嗤嵇叔夜林卧方沈湎
　　七言古诗
　　送邬三落第还乡
　　郢客文章絶世稀常嗟时命与心违十年失路谁知已千里思亲独逺归云帆春水将何适日爱东南暮山碧关中新月对离樽江上残花待归客名宦无媒自古迟穷途此别不堪悲荷衣垂钓且安命金马招贤会有时
　　【声口闲利】
　　效古秋夜长
　　秋汉飞玉霜北风扫荷香含情纺织孤灯尽拭泪相思寒漏长檐前碧云静如水月吊栖乌啼鸟起谁家少妇事鸳机锦幕云屏深掩扉白玉窻中闻落叶应怜寒女独无衣
　　【色嫰　末云应怜寒女独无衣此当是谁怜之者】
　　五言律诗
　　山斋独坐喜上人夕至
　　舍下虎溪径烟霞入暝开柴门兼竹静山月与僧来心莹莲花水言忘緑茗杯前峯曙更好斜汉欲西回
　　【三四清新】
　　和万年成少府寓直
　　赤县新秋夜文人藻思催钟声自仙掖月色近霜台一叶兼萤度孤云带鴈来明朝紫书下应问长卿才
　　【五六孤秀】
　　谷口书斋寄杨补阙
　　泉壑带茅茨云霞生薜帷竹怜新雨后山爱夕阳时闲鹭栖常早秋花落更迟家童扫萝迳昨与故人期
　　【三四娟娟　二语会趣已深故其言不烦而至】
　　秋夜寄袁中丞王员外
　　一夕盈千念方知别者劳衰荣难会面魂梦暂同袍片月临堦早晴河度鴈髙应怜蒋生迳秋露满蓬蒿
　　【气韵髙爽】
　　送陆贽擢第还苏州
　　乡路归何早云间喜擅名思亲卢橘熟带雨客帆轻夜火临津驿晨钟隔浦城华亭养仙羽计日再飞鸣
　　【四语有喜意在】
　　【附嵗暇题茅茨　谷口逃名客归来遂野心薄田供嵗酒乔木待新禽溪路春云重山厨夜火深桃源应渐好仙客许相寻】
　　【附题樊川杜相公别业　数畆园林好人知贤相家结茅书阁俭带水槿篱斜古树生春藓新荷巻落花圣思加玉铉安得卧清霞】
　　【附哭空寂寺上人　凄然双树下垂泪逺公房灯续生前火炉添没后香隂阶明片雪寒竹响空廊寂灭应为乐尘心徒自伤】
　　【附送栁道士归期千嵗鹤行迈五云车殊逺腐趣送原公南逰故乡多乆别春草不伤情语老情伤登复州南楼客心湖上鴈归思日边花家数小様衡门春夜丛篠轻新暑孤花占晩春秀色欲絶宴崔驸马玉山别业竹馆烟催暝梅园雪悮春悮字着意巧下】
　　七言律诗
　　题郎士元半日吴村别业兼呈李长官
　　半日吴村带晩霞闲门髙栁乱飞鵶横云岭外千重树流水声中一两家愁人昨夜相思苦闰月今年春意賖自叹梅生头似雪却怜潘令县如花
　　送李九贬南阳
　　玉柱金罍醉不欢云山驿道向东看鸿声断续暮天逺栁影萧疎秋日寒霜降幽林霑蕙若惊翰苑失鸳鸾秋来囘首君门阻马上应歌行路难
　　【四语景色俱见五六不老】
　　送裴頔侍御使蜀
　　柱史才年四十强须髯髪美清扬朝天绣服乘恩贵出使星轺满路光锦水繁华添丽藻蛾眉明月引飞觞多才自有云霄望计日应追鸳鹭行
　　【六句意景佳】
　　送严维尉河南
　　蕙叶青青花乱开少年趋府下蓬莱甘泉未厌扬雄赋吏道何劳贾谊才征陌独愁飞葢逺离筵只惜暝钟催欲知别后相思处愿植琼枝向栢台
　　【通篇的当老成】
　　和王员外晴雪早朝
　　紫防晴雪带恩光绕仗偏随鸳鹭行长信月留宁避晓宜春花满不飞香独看积素凝清禁已觉轻寒让太阳题柱盛名兼絶唱风流谁继汉田郎
　　【三四借衬声格最晩六句稍带生韵】
　　幽居春暮书懐
　　自哂鄙夫多野性贫居数畆半临湍谿云杂雨来茅屋山雀将雏列药栏仙箓满床闲不厌隂符在箧老羞看更怜童子宜春服花里寻师指杏坛
　　【三四本色自成更加防韵则佳矣】
　　山中酬杨补阙见过
　　日暖风恬种药时红泉翠壁薜萝垂幽溪鹿过苔还静深树云来鸟不知青琐同心多逸兴春山载酒逺相随却惭身外牵缨冕未胜杯前倒接防
　　【三四过拟寻意转幽当体则逺】
　　赠阙下裴舍人
