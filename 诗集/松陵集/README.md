<!-- { "loadSidebar": true } -->
　　钦定四库全书　　　　　集部八
　　松陵集　　　　　　　　总集类
　　提要
　　【臣】等谨按松陵集十巻皆唐皮日休与陆防等倡和之作考巻端日休之序则编而成集者防题集名者日休也依韵倡和始于北魏王肃夫妇至唐代盛于元白而极于皮陆盖其时崔璞以谏议大夫为苏州刺史辟日休为从事而蒙适以所业谒璞因得与日休相赠答同时进士顔萱前广文博士张贲进士郑璧司马都浙东观察推官李縠前进士崔璐及处士魏朴羊昭业等亦相随有作裒为此集序称共诗六百八十五首今攷集中日休防各得往体诗九十三首今体诗一百九十三首襍体诗三十八首又聨句及答问十有八首外顔萱得诗三首张贲得诗十四首郑璧得诗四首司马都得诗二首李縠得诗三首崔璐魏朴羊昭业各得诗一首崔璞亦得诗二首其他如清逺道士顔真卿李德裕幽独君等五首皆以追录旧作不在数内尚得诗六百九十八首与序中所列之数不符岂序以传写误欤明治壬戌呉江知县济南刘济民以旧本重刋都穆为之跋尾嵗久漫漶毛晋又得宋椠本重校刋之今所行者皆毛本唐人唱和裒为集者凡三断金集久佚王士祯记湖广莫进士有汉上题襟集求之不获今亦未见传本其存者惟此一集録而存之尚可想见一时文雅之盛也乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　松陵集原序
　　诗有六义其一曰比比者定物之情状也则必谓之才才之备者于圣为六艺在贤为声诗噫春秋之后颂声亡寝降及汉氏诗道若作然二雅之风委而不兴矣在诗有三言四言五言六言七言九言之作三言者曰振振鹭鹭于飞是也五言者曰谁谓雀无何以穿我屋是也六言者曰我姑酌彼金罍是也七言者曰交交黄鸟止于桑是也九言者曰泂酌彼行潦挹彼注兹是也葢古诗率以四言为本而汉氏方以五言七言为之也其句亦出于毛诗五言者李陵曰携手上河梁是也七言者汉武曰日月星辰和四时是也尔后盛于建安建安以降江左君臣得以浮艶之然诗之六义防矣逮及吾唐开元之世易其体为律焉始切于俪偶拘于声势然诗云见悯既多受侮不少其对也工矣尧典曰声依永律和声其为律也甚矣由汉及唐诗之道尽矣吾又不知千祀之后诗之道止于斯而已耶后有变而作者余不得以知之夫才之备者犹天地之气乎气者止乎一也分而为四时其为春则煦枯发枿如育如护百蘤融冶酣人肌骨其为夏则赫曦朝升天地如窑草焦木渇若燎毛发其为秋则凉飔高瞥若露天骨景爽夕清神不蔽形其为冬则霜阵一捷万物昔率云沮日惨若惮天责夫如是岂拘于一哉亦变之而已人之有才者不变则已苟变之岂异于是乎故才之用也广之为沧溟细之为沟窦高之为山岳碎之为瓦砾美之为西子恶之为敦治壮之为武贲弱之为处女大则八荒之外不可穷小则一毫之末不可见苟其才如是复能善用之则庖丁之牛庆之轮郢之斤不足谓其神解也意古之士穷达必形于歌咏苟欲见乎志非文不能宣也于是为其词词之作固不能独善必须人以成之昔周公为诗以贻成王吉甫作颂以赠申伯诗之酬赠其来尚矣后每为诗必多以斯为事咸通七年今兵部令狐员外在淮南今中书舎人农公守毗陵日休皆以词获幸悉防以所制命之和各盈编轴亦有名其首者十年大司谏清河公出牧于吴日休为部从事居一月有进士陆防字鲁望者以其业见造凡数编其才之变真天地之气也近代称温飞卿李义山为之最俾陆生参之未知其孰为之后先也太曰稽其门辟其户眼其键然后乃应况其不者乎余遂以词诱之果复之不移刻由是风雨晦防蓬蒿翳荟未甞不以其应而为事苟其词之来食则辍之而自饫寝则闻之而必惊凡一年为往体各九十三首今体各一百九十三首杂体各三十八首聮句问答十有八篇在其外合之凡六百五十八首南阳广文润卿陇西侍御徳师或旅泊之际善其所为皆以词致师词之不多去之速也大司谏清河公有作或命之和亦着焉其余则吴中名士又得三十首除诗外有序十九首总録之得十通载诗六百八十五首汉书曰古者诸侯卿大夫交以邻国以防言相感当揖让之时必称诗以喻其志葢以别贤不肖也余之与生道义志气穷达是非莫不见于是士君子或为之览贤不肖可不别乎哉噫古之将有交绥而退者今生之于余岂是耶生既编其词请于余曰尔有文当为我序诗道兼十通以名之日休曰诺由是为之序松江吴之望也别名曰松陵请目之曰松陵集皮日休撰









　　松陵集原序
　　钦定四库全书
　　松陵集卷一
　　往体诗一十二首
　　读襄阳耆旧传因作诗五百言寄皮袭美
　　陆龟防
　　汉臯古来雄山水天下秀髙当轸翼分化作英髦囿暴秦之前人灰灭不可究自从宋生贤特立冠耆旧离骚既日月九辩即列宿卓哉悲秋辞合在风雅右厐公乐幽隠辟聘无所就秪爱鹿门泉泠泠倚岩漱孔明卧龙者潜伏躬耕耨忽遭徳云遂起麟角鬭三胡节皆峻二习名亦茂其余文武家相望如斥堠缅思齐梁降寂寞寡清胄凝融为漪澜复结作莹琇不知粹和气有得方大授将生皮夫子上帝可其奏并包数公才用以殿厥后尝闻儿童歳嬉戏陈俎豆积渐开词源一派分万溜先崇丘旦室大惧隳结构次补荀孟垣所贵亡罅漏仰瞻三皇道虮虱在宇宙却视五霸图股掌弄孩幼或能醢髋髀或与翼雏鷇或喜掉直舌或乐斩斜脰或耨鉏翳荟或整理错谬或如百千骑合沓原野狩又如晓江平风死波不皱幽埋力须掘遗落赀必购乃于文学中十倍猗顿富囊乏向咸镐马重迟步骤专场射策时缚虎当羿彀归来把通籍且作髙堂寿未足逞戈矛谁云被文绣从知偶东下帆影拂呉岫物象悉摧藏精灵畏雕镂伊予抱沈疾顦顇守圭窦方推洪范畴更念太首【去声】陈诗采风俗学古穷篆籀朝朝贳薪米往往逢责诟既被邻里轻亦为妻子陋持冠适瓯越敢怨不得售窘若晒沙鱼悲如哭霜狖唯君枉车辙以逐海上臭披襟两相对半夜忽白昼执热濯清风忘忧饮醇酎驱为文翰侣驽皁参骥廏有时谐宫商自喜真邂逅道孤情易苦语直诗还瘦藻匠如见詶终身致怀袖
　　陆鲁望读襄阳耆旧传见赠五百言过褒庸材靡有称是然襄阳曩事厯厯在目夫耆旧传所未载者汉阳王则宗社元勲孟浩然则文章大匠予次而赞之因而寄荅亦诗人无言不詶之义
　　也次韵　　　　　　　　　皮日休
　　汉水碧于天南荆廓然秀庐罗遵古俗鄢郢迷昔囿幽竒无得状巉絶不能究兴替忽矣新山川悄然旧斑斑生造士一一应宿巴庸乃崄岨屈景实豪右是非既自分泾渭不相就粤自灵均来清才若天漱伟哉洞上隠卓尔隆中耨始将麋鹿狎遂与麒麟鬭万乗不可谒千钟固非茂爰从景升死境上多兵堠檀溪试戈船岘岭屯贝胄寂寞数百年质唯包砾琇上赏唐徳生贤命之授是为汉阳王帝曰俞尔奏巨徳耸神鬼宏才轹前后势端唯金茎质古乃玉豆行叶防大椿词源吐洪溜六成清庙音一柱明堂构在昔房陵迁圆穹正中漏繄王掲然出上下拓宇宙俯视三事者騃騃若童幼低摧防中兴若凤视其鷇遇险必伸足逢诛将引脰既正北极尊遂治众星谬重闻章陵幸再见岐阳狩日似新刮膜天如重熨皱易政疾似欬求贤甚于购化之未朞年民安而国富翼衞两舜趋钩陈十尧骤忽然遗相印如羿卸其彀奸幸却乗衅播迁遂终寿遗庙屹峰崿功名纷组绣开元文物盛孟子生荆岫斯文纵竒巧秦玺新雕镂甘穷卧牛衣受辱对狗窦思变如易爻才通似首秘于龙宫室怪即天篆籀知者竞欲戴嫉者或将诟任达且百觚遂为当时陋既作才鬼终恐为仙籍售予生二贤末得作升木狖兼济与独善俱敢怀其臭江汉称炳灵克明嗣清昼继彼欲为三如醨和醇酎既见陆夫子驽心却伏廏结彼世外交遇之于邂逅两鹤思竞闲双松格争瘦唯恐别仙才涟涟涕襟袖
　　陆鲁望昨以五百言见贻过有褒美内揣庸陋弥増愧悚因成一千言上述吾唐文物之盛次叙相得之懽亦迭和之防防也
　　皮日休
　　三辰至精气生自苍颉前粤从有文字精气铢于緜所以杨墨后文词纵横颠元狩富材术建安俨英贤厥祀四百余作者如排穿五马渡江日羣鱼食蒲年大风荡天地万阵黄须羶纵有命世才不如一空弮后至陈隋世得之拘且緛太浮如潋滟太细如蚳蝝太乱如靡靡太轻如芊芊流之为防醟变之为游畋百足虽云众不救杀马蚿君臣作降虏北走如防猭所以文字妖致其国朝迁吾唐革其弊取士将科悬文星下为人洪秀密于缏大开紫宸扉来者皆详延日晏朝不罢龙姿懽【音田吕氏春秋云天子】于焉周道反繇是秦法悛射洪陈子昂其声亦喧阗惜哉不得时将奋犹拘挛玉垒李太白铜隄孟浩然李寛包堪舆孟澹凝漪涟埋骨采石圹畱神鹿门埏俾其羇旅死实觉天地孱猗欤子美思不尽如转辁【音筌】纵为三十车一字不可捐既作风雅主遂司歌咏权谁知耒阳土埋却真神仙当于李杜际名辈或泝沿良御非异马由弓非他其物无同异其人有媸妍自开元至今宗匠纷如烟爽若沆瀣英高如昆仑巅百家嚣浮説诸子率寓篇筑之为京观解之为牲牷各持天地维率意东西牵竞抵元化首争扼真宰咽或作制诰薮或为宫体渊或堪被金石或可投花钿或为舆隶唱或被儿童怜乌垒虏亦写鸡林夷争传披猖覆载枢捭阖神异键力掀尾闾立思轧大块旋降气或若虹耀影或如□万象疮复痏百灵瘠且谓乎数十公笔若明堂椽其中有拟者不絶当如綖齐驱不让策竝驾或争骈所以吾唐风直将三代甄被此文物盛繇乎声诗宣采彼风人谣輶轩轻似鹯丽者固不舍鄙者亦为铨其中有鉴戒一一堪雕镌乙夜以观之吾君无释焉遂命大司乐度之如星躔播于乐府中俾为万代蠲吹彼圆丘竹诵兹清庙弦不惟娱列祖兼可格上粤予何为者生自江海堧騃騃自总角不甘耕一防诸昆指仓库谓我死道边何为不力农稽古真可嘕遂与袯襫着兼之籉笠全风吹蔓草花防防盈荒田老牛瞪不行力弱谁能鞭乃将耒与耜竝换椠与铅阅彼图籍肆致之千百编携将入苏岭【鹿门别名】不就无出縁堆书塞低屋添砚涸小泉对灯任髻爇凭案从肘研苟无切玉刀难除指上胼尔来五寒暑试艺称精专昌黎道未着文教如欲骞其中有声病于我如【音天蝉语不正貌】是敢驱頽波归之于大川其文如可用不敢佞与便明水在藁秸大羮临豆笾将来示时人猰防垂馋涎亦或尚华缛亦曾为便嬛亦能制灏灏亦解攻翩翩惟思逢阵敌与彼争后先避兵入句吴穷悴秪自跧平原陆夫子投刺来蹁跹开巻读数行为之加敬虔忽穷一两首反顾唯曲拳始来遗巾帼乃敢排戈鋋或为拔帜走或遭劘垒还不能收乱辙岂暇重为篿虽然未三北亦可输千鐉【丑专反尚书云赎罪千鐉】向来説文字尔汝名可聨圣人病没世不患穷而蹎我未九品位君无一囊钱相逢得何事两笼詶唱牋无顔解媮合底事居冗员方知万钟禄不博五湖船夷险但明月死生应白莲吟余凭几饮钓罢偎蓑眠终抛岘山业相共此畱连
　　袭美先辈以防所献五百言既防见和复示荣唱至于千字提奬之重蔑有称实再抒鄙怀用
　　伸詶谢　　　　　　　　　陆龟防
