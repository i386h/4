<!-- { "loadSidebar": true } -->
　　新植红茶花偶出被人移去以诗索之
　　严恨柴门一树花便随香逺逐香车花如解语还应道欺我郎君不在家
　　被责连州
　　黄绢外孙翻得罪华颠故老莫相嗤连川万里无亲戚旧识唯应有荔支
　　谪后再书一絶
　　崆峒道士悮烧丹赤防黄牙几许难坠堕阎浮南斗下不知何事犯星官
　　题清逺峡观音院二首
　　清潭洞澈深千丈危岫攀萝上几层秋尽更无黄叶树夜阑唯对白头僧
　　风入古松添急雨月临虚槛背残灯老猿啸狖还欺客来撼牕前百尺藤
　　喜杨舎人入翰林
　　御笔亲批翰长衔夜开金殿送瑶缄平明玉案临宣室已见龙光出傅岩
　　谪连州书春牛榜子
　　阳和未觧逐民忧雪满羣山对白头不得职田饥欲死儿侬何事打春牛
　　送弟
　　去日家无担石储汝须勤苦事樵渔古人尽向尘中逺白日耕田夜读书
　　牧童
　　谁人得似牧童心牛上横眠秋听深时复徃来吹一曲何愁南北不知音
　　嘲小儿
　　贪生只爱眼前珍不觉风光度嵗频昨日见来骑竹马今朝早是有年人
　　成名后作
　　桂在蟾宫不可攀功成业熟也何难今朝折得东归去共与乡闾年少看
　　韦使君宅海榴咏　　　　　皇甫曾
　　淮阳卧理有清风腊月榴花带雪红闭閤寂寥常对此江湖心在数枝中
　　岩岭四望
　　汉家仙仗在咸阳洛水东流出建章野老至今犹望幸离宫秋树独苍苍
　　奉和九兄渤见寄絶句　　　李　渉
　　忽啓新缄吟近诗诗中韵出碧云词且喜陟冈愁已散登舟只恨渡江迟
　　赠友人孩子
　　骊龙颔下亦生珠便与人间众宝殊他时若要追风日须得君家万里驹
　　奉宣慰使鱼十四郎
　　年才二十众知名孤鹤仪容彻骨清口传天语来人世却逐祥云上玉京
　　题善光寺
　　云门天竺旧姻縁临老移家住玉泉早到可中涢南寺免得翻经住几年
　　题宣化寺道元上人居
　　二十年前不系身草堂曾与雪为隣常思和尚当时语衣鉢留将与此人
　　折杨栁　　　　　　　　　王贞白
　　枝枝交影鏁长门嫩色曾沾雨露恩凤辇不来春欲尽空留莺语到黄昏
　　和崔使君临发不得观积雪　朱景
　　贫居稍与池塘近旬日轩车不到来一树琼花空有待晓风看落满青苔
　　逺闻本郡行春到旧山
　　一身从宦留京邑五马遥闻到旧山已领烟霞光野径深慙老防柴关
　　清风借响松筠外畵隼停辉水石间定掩溪名在图传共知轩盖此登攀
　　宿新安村歩
　　淅淅寒流涨浅沙月明空渚徧芦花离人偶宿孤村下永夜闻砧一两家
　　立春后作　　　　　　　　王　初
　　东君珂佩响珊珊青驭多时下九关方信玉霄千万里春风犹未到人间
　　梅花二首
　　应为阳春信未传固将青艳属残年东君欲待寻佳约剰寄衣香与粉绵
　　迎春雪艳飘零极度夕蟾华掩映多欲托清香传逺信一枝无计奈愁何
　　春日咏梅花
　　靓籹才罢粉痕新迢晓风回散玉尘若遣有情应怅望已兼残雪又兼春
　　青帝来时值逺芳残花残雪尚交光隔年拟待春消息得见春风已断肠
　　即夕
　　榆叶飘零碧汉流玉蟾珠露两清秋仙家若有单栖根莫向银台半夜游
　　送陈校勘入宿
　　日落风回巻碧霓方蓬一夜拆龙泥银台级级连清汉桂子香浓月杵低
　　即夕
　　风幌凉生白祫衣星榆才乱绛河低月明休近相思树恐有韩冯一处栖
　　早春咏雪
　　句芒宫树已先开珠蘂琼花鬭剪裁散作上林今夜雪送教春色一时来
　　望雪
　　银花珠树晓来看宿醉初醒一倍寒已似王恭披鹤氅凭栏仍是玉栏干
　　雪霁
　　星榆叶叶昼离披云粉千重凝不飞昆玉楼台珠树密夜来谁向月中归
　　舟次汴堤
　　曲岸兰丛鴈飞起野客维舟碧烟里竿头五两转天风白日杨花满流水
　　省试日上崔侍郎四首　　　刘得仁
　　衣上年年泪血痕只将懐抱诉乾坤如今主圣臣贤日岂致人间一物寃
　　如病如痴一十秋求名难得又难休回看骨肉须堪耻一着麻衣便白头
　　戚里称儒愧小才礼闱公道此时开他人何事虚相指明主无私不是媒
　　方寸终朝似火燃为求白日上青天自嗟辜负平生眼不识春光二十年
　　秋夜作
　　秋气满堂孤烛冷清宵无寐忆山归牕前月过三更后细竹吟风似雨微
　　长门怨
　　争得一人闻此怨长门深夜有妍姝早知雨露翻相悮只揷荆钗嫁匹夫
　　村中闲歩
　　闲共野人临野水新秋髙树挂清辉不知尘里无穷事白鸟双飞入翠微
　　贾妇怨
　　嫁与商人头欲白未曾一日得双行任君逐利轻江海莫把风涛似妾轻
　　寄友人
　　风飒沉思眼忽开尘埃汚得是庸才那堪更见巢松鹤飞入青云不下来
　　晏起
　　日过辰时犹在梦客来应笑也求名浮生自得长髙枕不向人间与命争
　　别山居
　　万壑千岩景象开登临未足又须回凭师莫断松间路秋月圆时弟子来
　　马上别单于刘评事【时太和公主还京评事罢举起职】
　　庙谋宏逺人难测公主生还帝感深天下底平须共喜一时闲事莫惊心
　　赠从弟谷
　　此世荣枯岂足惊相逢唯要眼长青从来不爱三闾死今日凭君莫独醒
　　赠道人
　　长在城中无定业卖丹磨镜两途贫三山来徃寻常事不省曾惊市井人
　　对月寄同志
　　霜满庭中月在林寒鸿频过又更深支頥不语相思坐料得君心似我心
　　上清辞五首　　　　　　　李九龄
　　八海浮生汗漫秋紫皇髙宴五云楼霓裳曲罢天风起吹散仙香满十洲
　　楼鏁彤霞地絶尘碧桃花发九天春东皇近日慵游宴闲煞瑶池五色麟
　　上清仙路有丹梯影响行人到即迷不防无端个渔父阿谁敎入武陵溪
　　本来方朔是真仙偶别丹台未得还何事玉皇消息晚忍敎憔悴向人间
　　新拜天官上玉都紫皇亲授五灵符羣仙个个来相问人世风光似此无
　　读三国志
　　有国由来在得贤莫言兴废是循环武侯星落周瑜死平蜀降呉似等闲
　　山舎南溪小桃花
　　一树繁英夺眼红开时先合占东风可怜地僻无人赏抛掷深山乱木中
　　春行遇雨
　　夹路轻风撼栁条雨侵春态动无憀采香陌上谁家女湿损钗头翡翠翘
　　登楼寄逺
　　满城春色花如雪极目烟光月似钩总是动人乡思处更堪容易上髙楼
　　望思台
　　汉武年髙慢帝图任人曾不问贤愚直饶四老依前出消得江充宠佞无
　　山舎偶题
　　门掩松萝一迳深偶携藜杖出前林谁知尽日看山坐万古兴亡总在心
　　荆溪夜泊
　　防防渔灯照浪清水烟疎碧月胧明小滩惊起鸳鸯处一只采莲船过声
　　旅舎卧病
　　家隔西秦无逺信身随东洛度流年病来旅馆谁相问牢落闲庭一树蝉
　　登昭福寺楼
　　旅懐秋兴正无涯独倚危楼四望赊谷变陵迁何处问满川空有旧烟霞
　　代邉将
　　雪冻隂河半夜风战回狂寇血漂红据鞍遥指长安路须刻麟台第一功
　　夜与张舒话别
　　愁听南楼角又吹晓鸡啼后更分离如何销得凄凉思更劝灯前酒一巵
　　寒梅词
　　霜梅先拆岭头枝万卉千花冻不知留得和滋味在任他风雪苦相欺
　　题灵泉寺
　　入谷先生一阵香异花奇木簇禅堂可怜门外髙低路万毂千蹄日日忙
　　宿张正字别业
　　茅屋萧寥烟暗后松牕寂歴月明初此时谁念孤吟客唯有黄公一帙书
　　鹤
　　天上瑶池覆五云玉麟金凤好为羣不须更饮人间水直是清流也污君
　　过相思谷
　　悠悠信马春山曲芳草和烟铺嫩緑正被离愁着莫人那堪更过相思谷
　　写庄子
　　圣泽安排当散地贤侯优贷借新居闲中亦有闲生计写得南华一部书
　　山中寄友人
　　乱云堆里结茅庐已共红尘迹渐踈莫问野人生计事牕前流水枕前书
　　重门曲　　　　　　　　　周　濆
　　憔悴容华怯对春寂寥宫殿鏁闲门此身却羡宫中树不失芳时雨露恩
　　山下水
　　背云冲石出深山浅碧泠泠一带寒不独有声流此地防归沧海助波澜
　　逢隣女
　　日髙隣女笑相逢慢束罗裙半露胷莫向秋池照緑水参差羞杀白芙蓉
　　废宅
　　牢落畵堂空鏁尘荒凉庭树暗消春豪家莫笑此中事曾见此中人笑人
　　津头望白水　　　　　　　周　繇
　　晴江暗涨岸吹沙山畔船冲树杪斜城郭半淹桥市閙鹭鸶缭绕入人家
　　公子行
　　青衫薄薄漏春风日暮鸣鞭栁影中回望玉楼人不见酒旗深处勒花骢
　　寄鉴上人　　　　　　　　左　偃
　　一从携手阻戈鋋屈指如今已十年长记二林同宿夜竹斋听雨共忘眠
　　江上晚泊
　　寒云淡淡天无际片帆落处沙鸥起水濶风髙日复斜扁舟独宿芦花里
　　送人
　　一茎两茎华髪生千枝万枝棃花白春色江南独未归今朝又送还乡客
　　钟陵鐡柱　　　　　　　　卢士衡
　　千年埋没竟何为变化宜将万物齐安得风胡借方便铸成神劒斩鲸鲵
　　僧房听雨
　　古寺松轩雨声别寒牕听久诗魔发记得年前在赤城石楼梦觉三更雪
　　题牡丹
　　万叶红绡翦尽春丹青任写不知真风光九十无多日难惜樽前折赠人
　　长安春暮　　　　　　　　潘　咸
　　客在关西春暮夜还同江外已清明三更独立看花月唯欠子规啼一声
　　舟行
　　平沙极浦无人度犹系孤舟寒草西半夜起看潮上月万山中有一猿啼
　　送僧
　　阙下僧归山顶寺却看朝日下方明莫道野人寻不见半天云里有钟声
　　吊邉人　　　　　　　　　沈　彬
　　杀声沉后野风悲汉月髙时望不归白骨已枯沙上草佳人犹自寄寒衣
　　都门送别
　　岸栁萧疎野草秋都门行客莫回头一条防水清如劒不为离人割断愁






　　万首唐人絶句巻七十三
　　钦定四库全书
　　万首唐人絶句巻七十四
　　宋　洪迈　编
　　七言
　　善巻先生坛　　　　　　　蔡　昆
　　几到坛边登阁望因思遗迹咏今朝当时为有重华出不是先生傲帝尧
　　南塘二首　　　　　　　　鲍　溶
　　南塘旅客秋浅清夜深緑苹风不生莲花受露重如睡斜月起动鸳鸯声
　　塘东白日驻红雾早鱼飜光乐碧浔画舟兰棹欲破浪恐畏惊动莲东心
　　题严君观
　　寒云古木罩星台凢骨仙踪信可哀二十年前曾此到一千年内未归来
　　山中有所思
　　零零夜雨渍愁根触物伤离好断魂莫怪杜防飞去尽紫微花里有啼猿
　　燕
　　一巢功绩破春光絮落花残两翅狂月树风枝不栖去强来言语泥雕梁
　　贫女
　　难把菱花照素顔试临春水揷花看木兰船上游春子笑指荆钗下逺滩
　　杪春寄友人
　　何处相逄万事忙卓家楼上百淘香明朝渐近山僧寺更为残花醉一塲
　　回旧山
　　庾家楼上谢家池处处风烟少旧知明日落花谁共醉野溪猨鸟恨归迟
　　故白岩禅师院　　　　　　王梦周
　　能师还世名还在空闭禅堂满院苔花树不随人寂寞数枝犹自出墙来
　　题商山修路僧院　　　　　蒋　吉
