<!-- { "loadSidebar": true } -->
　　送元八
　　百神斋祭相随徧寻竹看山亦共行明日城西送君去旧游重到独题名
　　吴楚歌词
　　庭前春鸟啄林声红夹罗襦缝未成今朝社日停针线起向朱樱树下行
　　月台观
　　一身清浄无童子独坐空堂得防年每夜焚香通月观可怜光得最团圆
　　华山庙
　　金天庙下西京道巫女纷纷走似烟手把纸钱迎过客遣求恩福到神前
　　病中
　　东风渐暖满城春独自幽居养病身莫説樱桃花已发今年不作看花人
　　寺宿斋
　　晚到今光门外寺寺中新竹隔帘多齐官禁与僧相见院院开门不得过
　　赠施肩吾
　　世间渐觉无多事虽得空名未着身合取药成相待吃不须先作上天人
　　赠王建
　　于君去后交游少东野无来箧笥贫赖有白头王建在眼前犹见咏诗人
　　逢贾岛
　　僧房逢着欵冬花出寺吟行日已斜十二街中春雪满马蹄今去入谁家
　　离宫怨
　　髙堂别馆连湘渚长向春江开万户荆王去去不复来宫中美人自歌舞
　　春别曲
　　长江春水緑堪染莲叶出水大如钱江头橘树君自种那不长系木兰船
　　成都曲
　　锦江近西烟水緑新雨山头茘枝熟万里桥边多酒家游人爱向谁家宿
　　乌栖曲
　　西山作宫潮满池宫鸟晓鸣茱茰枝吴姬采莲自唱曲君王昨夜舟中宿
　　楚妃怨
　　梧桐叶下黄金井横架辘轳牵素绠美人初起天未明手拂银瓶秋水冷
　　寒塘曲
　　寒塘沈沈柳叶疎水暗人语惊栖鳬舟中少年醉不起持烛照水射游鱼
　　春堤曲
　　野塘防防飞树头緑蒲紫菱盖碧流狂客谁家爱云水日日独来城下游
　　山禽
　　山禽毛如白练带栖我庭前栗树枝猕猴半夜来取栗一双中林向月飞
　　秋山
　　秋山无云复可风溪头看月出深松草堂不闭石床静叶间坠露声重重

　　万首唐人絶句巻二十三
　　钦定四库全书
　　万首唐人絶句巻二十四
　　宋　洪迈　编
　　七言
　　寄桐江隠者　　　　　　　　许浑
　　潮去潮来洲渚春山花如绣草如茵严陵台下桐江水解钓鲈鱼有防人
　　送曽主簿归楚州省觐予亦明日归姑熟
　　帆转清淮极鸟飞落帆应换老莱衣河亭未醉先惆怅明日还从此路归
　　重别
　　泪沿红粉湿罗巾重系兰舟劝酒频留却一枝河畔柳明朝犹有逺行人
　　湖上
　　髣髴欲当三五夕万蝉清杂乱泉纹钓鱼船上一樽酒月出渡头零落云
　　夜泊永乐驿
　　莲渚愁红荡碧波吴娃齐唱采莲歌横塘一别已千里芦苇萧萧风雨多
　　宿水阁
　　野客从来不解愁等闲乘月海西头未知南陌谁家子夜半吹笙入水楼
　　谢亭送别
　　劳歌一曲解行舟红叶青山水急流日暮酒醒人已逺满天风雨下西楼
　　酬李当
　　知有瑶华手自开巴人虚唱懒封回山隂一夜满溪雪借问扁舟来不来
　　蝉
　　噪柳鸣槐晚未休不知何事爱悲秋朱门大有长吟处刚被愁人又送愁
　　夜过松江寄友
　　清露白云明月天与君齐棹木兰船南湖风雨一相失夜泊横塘心渺然
　　守风淮隂
　　遥见江隂夜渔客因思京口钓鱼时一潭明月万株柳自去自来人不知
　　亡题
　　商岭采芝寻四老紫阳收术访三茅欲求不死长生诀骨里无仙不肯教
　　送杨发东归
　　红花半落燕于飞同客长安今独归一纸乡书报兄弟还家羞着别时衣
　　寄宋邧
　　朱槛烟霜夜坐劳美人南国旧同袍山长水逺无消息瑶瑟一弹秋月髙
　　题四老庙二首
　　峩峩商岭采芝人雪顶霜髯虎豹茵山酒一巵歌一曲汉家天子忌功臣
　　避秦安汉出蓝闗松桂花隂满旧山自是无人有归意白云常在水潺潺
　　夏日寄江上亲友
　　雨过前山日未斜清蝉嘒嘒落槐花车轮南北已无限江上故人才到家
　　下第懐友人
　　独掩衡门花盛时一封书信缓归期南宗更有潇湘客夜夜月明闻竹枝
　　客有卜居不遂薄游汧陇者
　　海燕西飞白日斜天门遥望五侯家楼台深锁无人到落尽春风第一花
　　陈宫怨二首
　　风暖江城白日迟昔人遗事后人悲草生宫阙国无主玉树后庭花为谁
　　地雄山险水悠悠不信隋兵到石头玉树后庭花一曲与君同上景阳楼
　　题段太尉庙
　　静想追兵缓翠华古碑荒庙闭松花纪生不向荣阳死争有山河属汉家
　　经秦皇墓
　　龙盘虎踞树层层势入浮云亦是崩一种青山秋草里路人唯拜汉文陵
　　游楞伽寺
　　碧烟秋寺泛潮来水浸城根古堞摧尽日伤心人不见石榴花满旧琴台
　　缑山庙
　　王子求仙月满台玉箫清转鹤徘徊曲终飞去不知处山下碧桃春自开
　　送薛先辈入闗
　　一巵春酒送离歌花落敬亭芳草多欲问归期已深醉只应孤梦绕闗河
　　过鸿沟
　　相持未定各为君秦政山河此地分力尽乌江千载后古沟芳草起寒云
　　韩信庙
　　朝言云梦暮南巡已为功名少退身尽握兵权犹不得更将心计托何人
　　过湘妃庙
　　古木苍山掩翠娥月明南浦起微波九疑望断几千载斑竹泪痕今更多
　　寄敬上人
　　万山秋雨水萦回红叶多从紫阁来云冷竹斋禅衲薄已应飞锡过天台
　　秋思
　　琪树西风枕簟秋楚云湘水忆同游髙歌一曲掩明镜昨日少年今白头
　　送宋处士归山
　　卖药修琴归去迟山风吹尽桂花枝世间甲子须防事逢着仙人莫看棋
　　聴琵琶
　　欲写明妃万里情紫槽红拨夜丁丁边沙望尽汉宫逺月落天山闻一声
　　秦楼曲
　　秦女梦余仙路遥月窻风簟夜迢迢潘郎翠凤双飞去三十六宫闻玉箫
　　题旌儒庙
　　寒栢隂风万古悲儒冠相枕死秦时庙前亦有商山路不学老翁歌紫芝
　　览故人题僧院诗
　　髙阁清吟寄逺公四时云月一篇中今来借问独何处日暮槿花零落风
　　楚宫怨二首
　　十二山晴花尽开楚宫双阙对阳台细腰争舞君沈醉白日秦兵天上来
　　猎骑秋来在内稀渚宫云雨湿龙衣腾腾战鼔动城阙江畔射麋犹未归
　　听唱山鹧鸪
　　金谷歌传第一流鹧鸪清怨碧烟愁夜来省得曽闻处万里月明湘水秋
　　晨起西楼
　　留情深处驻横波敛翠凝红一曲歌明月下楼人未散共愁三径是天河
　　酬卢端公蓝口阻风
　　又携刀笔泛膺舟蓝口风髙桂檝留还似郢中歌一曲夜来春雪照西楼
　　赠何处士
　　东别茅峰北去秦梅仙书里説真人白头主印青山下虽遇唐生不敢亲
　　鹭鸶
　　西风澹澹水悠悠雪防丝飘带雨愁何限归心倚前阁緑蒲红蓼练塘秋
　　学仙二首
　　汉武迎仙紫禁秋玉笙瑶瑟似昆丘年年望断无消息空闭重城十二楼
　　心期仙诀意无穷采画云车起夀宫闻有三山未知处茂陵松栢满西风
　　酬韦侍御
　　桂楫美人歌木兰西风嫋嫋露漙漙夜长曲尽意不尽月在清湘洲渚寒
　　紫藤
　　緑蔓秾隂紫袖低客来留坐小堂西醉中掩瑟无人防家近江南罨画溪
　　宿咸宜观
　　羽袖飘飘香夜风翠幢归殿玉坛空步虚声尽天未晓云压桃花月满空
　　金谷园
　　三惑沈身是此园古藤荒草野禽喧二十四友一朝尽爱妾坠楼何足言
　　送崔珦入朝
　　书劒功迟白发新强登萧寺送归秦月斜松桂倚髙阁明夜江南江北人
　　遇刘五　　　　　　　　　　李颀
　　洛阳一别梨花新黄鸟飞飞逢故人携手当年共为乐无惊蕙草惜残春
　　白花原
　　白花原头望京师黄河流水无已时秋天旷野人行絶马首西来知是谁
　　失题
　　紫极殿前朝伏奏龙花防里日相望别离嵗嵗如流水谁辨他乡与故乡
　　寄韩鹏
　　为政心闲物自闲朝看飞鸟暮飞还寄书河上神明宰羡尔城头姑射山
　　送崔婴赴汉阳
　　中外相连弟与兄新加小县子男名年才三十佩铜印知尔歌汉水清
　　野老曝背
　　百嵗老翁不种田惟知曝背乐残年有时扪虱独搔首目送归鸿篱下眠
　　上元夜　　　　　　　　　　崔液
　　玉漏铜壶且莫催铁闗金锁彻明开谁家见月能闲坐何处闻灯不看来
　　其二
　　神灯佛火百轮张刻像图形七寳装影里如开金石説空中似散玉毫光
　　使院小池　　　　　　　　　贾岛
　　小池谁见凿时初走水南来十里余楼上日斜吹暮角院中人出锁游鱼
　　夜坐
　　蟋蟀渐多秋不浅蟾蜍已没夜应深三更两鬓防枝雪一念双峰四祖心
　　送别
　　门外便伸千里别无车不得到河梁髙楼直上百余尺今日为君南望长
　　闻蝉感懐
　　新蝉忽发最髙枝不觉立聴无限时正遇友人来告别一声分作两般悲
　　夏雨宿寺
　　诗成一夜月中题便卧松风到晓鸡带月时闻山鸟语郡城知近武陵溪
　　送于总持归京
　　出家初何方寺上国西明御水东却见旧房阶下树别来二十一春风
　　池上鹤
　　月中时呌叶纷纷不异洞庭霜夜闻翎羽从今如罢翦犹能飞起向孤云
　　友人婚催妆
　　不知今夕是何夕催促阳台近镜台谁道芙蓉水中种青铜镜里一枝开
　　和韩吏部泛南溪
　　溪里晚从池岸出石泉秋急夜深闻木兰船共山人上月映渡头零落云
　　酬姚合
　　黍穗豆苗侵古道晴原午后早秋时故人相忆僧来説杨柳无风蝉满枝
　　送僧三首
　　遍参尊宿游方久名岳奇峰问此公五月半间看瀑布青城山里白云中
　　池上时时松雪落焚香烟起见孤灯静夜忆谁来对坐曲江南岸寺中僧
　　归蜀拟从巫峡过何时得入旧禅房寺中来后谁身化起塔栽松向野田
　　渡桑干
　　客舍并州已十霜归心日夜忆咸阳无端更渡桑干水却望并州是故乡
　　夜期客不至
　　逸人期宿石床中遣我开扉对晚空不知何处啸秋月闲着松门一夜风
　　夜集乌行中所居
　　环炉促席复持杯松院双扉向月开坐上同声半先达名山独入此心来
　　赠李文通
　　营当万胜冈头下誓立千年不朽功天子手擎新钺斧谏官请赠李文通
　　三月晦日赠刘评事
　　三月正当三十日风光别我苦吟身共君今夜不须睡未到晓钟犹是春
　　送道者二首
　　新嵗抱琴何处去洛阳三十六峯西生来未识山人面不得一聴乌夜啼
　　常言吃药全胜饭华岳松边采茯神不遣髭须一茎白拟为白日上升人
　　宿村家亭子
　　床头枕是溪中石井底泉通竹下池宿客未眠过半夜独闻山雨到来时
　　题兴化园亭
　　破却千家作一池不栽桃李种蔷薇蔷薇花落秋风起荆棘满庭君始知
　　竹
　　篱外清隂接药栏晓风交戛碧琅玕子猷没后知音少粉节霜筠漫嵗寒
　　田中丞髙亭
　　髙亭林表逈嵯峨独坐秋宵不寝多玉兔玉人歌里出白云虽白莫相和
　　赠人斑竹拄杖
　　拣得林中最细枝结根石上长身迟莫嫌滴沥红斑少恰是湘妃泪尽时
　　寻石瓮寺上方
　　野寺入时春雪后崎岖得到此房前老僧不出迎朝客已住上方三十年
　　题青龙寺
　　碣石山人一轴诗终南山北数人知拟看青龙寺里月待无一防夜云时
　　阮籍啸台
