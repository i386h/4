<!-- { "loadSidebar": true } -->
　　扫叶煎茶摘叶书心闲无梦夜窗虚只应光武恩波晩岂是严君恋钓鱼
　　送人下第
　　马嘶残日没残霞二月东风便到家莫羡长安占春者明年始见故园花
　　早秋宿田舍
　　涧草踈踈萤火光山月朗朗枫树长南村犊子夜声急应是栏边新有霜
　　题舒乡
　　功名若及鸱夷子必拟将舟泛洞庭栁色湖光好相待我心非醉亦非醒

　　万首唐人絶句巻二十八
　　钦定四库全书
　　万首唐人絶句巻二十九
　　宋　洪迈　编
　　七言
　　同王维过崔处士林亭　　　卢　象
　　映竹时闻转辘轳当窗只见网蜘蛛主人非病常高卧环堵防笼一老儒
　　新晴爱月　　　　　　　　陆　畅
　　野性平生惟爱月新晴半夜覩婵娟起来自擘纱窗破恰漏清光落枕前
　　云安公主出降杂咏催糚二首
　　天上琼花不避秋今宵织女嫁牵牛万人惟待乗鸾出乞巧齐登明月楼
　　少糚银粉饰金钿端正天花贵自然闻道禁中时节异九秋香满镜台前
　　坐障
　　白玉爲竿丁字成黄金绣带短长轻强遮天上花顔色不隔云中语笑声
　　帘
　　眞珠文织挂檐端锦縁罗旌千万端早把玉钩和月巻神仙愁怕水精寒
　　阶
　　甃玉编金次第平花纹隐起踏无声几重便上华堂里得见天人吹凤笙
　　扇
　　宝扇持来入禁宫本教花下动香风姮娥须逐彩云降不可通宵在月中
　　成都赠别席夔
　　不值分流二江水定应犹得且同行三千里外情人别更被子规啼数声
　　游城东王驸马亭
　　城外无尘水间松秋天木落见山容共寻萧史江亭去一望终南紫阁峯
　　望毛女峯
　　我种东峯千叶莲此峯毛女始求仙今朝暗筭当时事已是人间七万年
　　送李山人归山
　　来从千山万山里归向千山万山去山中白云千万重却望人间不知处
　　长安新晴
　　九重深浅人不知金殿玉楼倚朝日一使城中新雨晴御沟流得宫花出
　　出蓝田关寄董使君
　　万里烟萝锦帐闲云迎水送度蓝关七盘九折难行处尽是龚黄界外山
　　题悟公禅堂
　　临坛付法十三春家本长城若下人芸阁少年应不识南山钞主是前身
　　宿陜府北楼奉酬崔大夫二首
　　楼压黄河山满坐风清水凉谁忍卧人定军州禁漏传不妨秋月城头过
　　一别朱门三四春再来应笑尚风尘昨宵唯有楼前月识是谢公诗酒人
　　陜州逢窦巩同宿寄江陵韦协律
　　共出丘门歳九霜相逢凄怆对离觞荆南为报韦从事一宿同眠御史牀
　　夜到泗州酬崔使君
　　徐城洪尽到淮头月里山河见泗州闻道泗濵清庙磬雅声今在谢家楼
　　送崔员外使回入京
　　六星宫里一星归行到金钩近紫微侍史别来经嵗月今宵应梦护香衣
　　成都送别费冠卿
　　红椒花落桂花开万里同游俱未回莫厌客中频送客思乡独上望乡台
　　题商山庙
　　商洛秦时四老翁人传羽化此山空若无仙眼何由见总在庙前花洞中
　　题独孤少府园林
　　四面青山是四邻烟霞成伴草成茵年年洞口桃花发不记曾经迷几人
　　送独孤秀才下第归太白山
　　逸翮暂时成落羽将归太白赏灵踪须寻最近碧霄处拟倩和云买一峯
　　下第后病中
　　献玉频年命未通穷秋成病悟眞空笑看朝市趋名者不病那知在病中
　　送深上人归江南
　　留得莲花偈付谁独携金防欲归时江南无限萧家寺曾与白云何处期
　　题自然观
　　劔阁门西第一峯道陵成道有高踪行人若上升仙处须拨白云三四重
　　疾愈步庭花
　　桃红李白觉春归强步闲庭力尚微从困不扶灵寿杖恐惊花里早莺飞
　　筹笔店江亭
　　九折岩边下马行江亭暂歇听江声白云緑树不关我枉与樵人乐一生
　　赠贺若少府
　　十日广陵城里住听君花下抚金徽新声指上怀中纸莫怪潜偷数曲归
　　太子刘舎人邀看花
　　年少风流七品官朱衣白马冶游盘负心不报春光主几处偷看红牡丹
　　蔷薇花
　　锦窠花朶燃丛醉翠叶眉稠裛露垂莫引美人来架下恐惊红片落燕支
　　望简寂观　　　　　　　　顾　况
　　青嶂青溪直复斜白鸡白犬到人家仙人住在最高处向晚春泉流白花
　　五两歌送张夏
　　竿头五两风褭褭水上云帆逐飞鸟送君初出扬州时霭霭曈曈江溢晓
　　临海所居三首
　　此是昔年征战处曾经永日絶人行千家寂寂对流水唯有汀洲春草生
　　此去临溪不是遥楼中望见赤城标不知叠嶂重霞里更有何人度石桥
　　家在双峯兰若边一声秋磬发孤烟山连极浦鸟飞尽月上青林人未眠
　　听角思归
　　故园黄叶满青苔梦后城头晓角哀此夜断肠人不见起行残月影徘徊
　　酬柳相公
　　天下如今已太平相公何事唤狂生个身恰似笼中鹤东望沧溟呌数声
　　题明霞台
　　野人本自不求名欲向山中过一生莫嫌憔悴无知已别有烟霞似弟兄
　　哭绚法师
　　楚客停桡欲问谁白沙江草麴尘丝生公手种殿前树唯有花开鶗鴂悲
　　送柳宜城葬
　　鸣笳已逐春风咽匹马犹依旧路嘶遥望柳家门外树恐闻黄鸟向人啼
　　宫词五首
　　禁柳烟中闻晓乌风吹玉漏尽铜壶内官先向蓬莱殿金合开香泻御鑪
　　玉楼天半起笙歌风送宫嫔笑语和月殿影开闻夜漏水精帘巻近银河
　　玉阶容卫宿千官风猎青旂晓仗寒侍女先来荐琼蘂露浆新下九霄盘
　　九重天乐降神仙步舞分行踏锦筵嘈一声钟鼓歇万人楼下拾金钱
　　金吾持防护新檐天乐声传万姓瞻楼上美人相倚看红糚透出水精帘
　　寻桃花岭潘三姑台
　　桃花岭上觉天低人上青山马隔溪行到三姑学仙处还如刘阮二郎迷
　　夜中望仙观
　　日暮衔花飞鸟还月明溪上见青山遥知玉女窗前树不是仙人不得攀
　　送李侍御往吴兴
　　世间只有情难说今夜应无不醉人若向洞庭山下过暗知浇沥圣姑神
　　送李秀才入京
　　五湖秋叶满行船八月灵槎欲上天君入长安予适越独登秦望望秦川
　　越中席上看弄老人
　　不到山隂二十春镜中相见白头新此生不复爲年少今日从他弄老人
　　赠朱放
　　野客归时无四邻黔娄别乆桉常贫渔樵旧路不堪入何处空山犹有人
　　听歌
　　子夜新声何处传悲翁更忆太平年只今法曲无人唱已逐霓裳飞上天
　　赠韦清将军
　　身执金吾主禁兵腰闲寳劒重横行接舆亦是狂歌者更就将军乞一声
　　赠僧二首
　　家住义兴东舍溪溪边莎草雨无泥上人一向心入定春鸟年年空自啼
　　出头皆是新年少何处能容老病翁更把浮荣喻生灭世间无事不虚空
　　登楼望水
　　鸟啼花发柳含烟掷却风光忆少年更上高楼望江水故乡何处一归船
　　湖中
　　青草湖邉日色低黄茅嶂里鹧鸪啼丈夫飘荡今如此一曲长歌楚水西
　　歳日作
　　不觉老将春共至更悲携手几人全还丹寂寞羞明镜手把屠苏让少年
　　山中赠客
　　山中好处无人别涧梅伪作山中雪野客相逢夜不眠山中童子烧松节
　　王郎中妓席五咏
　　玉作搔头金步揺高张苦调响连宵欲知写尽相思梦度水寻云不用桥【箜篌】
　　汗浥新装画不成丝催急节舞衣轻落花绕树疑无影回雪从风暗有情【舞】
　　柳拂青楼花满衣能歌宛转世应稀空中几处闻清响欲绕行云不遣飞【歌】
　　秦声楚调怨无穷陇水胡笳咽复通莫遣黄莺花里啭参差撩乱妬春风【筝】
　　欲写人间离别心须听鸣凤似龙吟江南曲尽归何处洞水山云知浅深【笙】
　　送李山人还玉溪
　　好鸟共鸣临水树幽人独欠买山钱若爲种得千竿竹引取君家一眼泉
　　送少微上人还鹿门
　　少微不向吴中隐爲个生縁在鹿门行入汉江秋月色襄阳耆旧几人存
　　宿昭应
　　武帝祈灵太一坛新丰树色绕千官岂知今夜长生殿独闭山门月影寒
　　题琅邪上方
　　东晋王家在此溪南朝树色隔窗低沈碑字灭昔人逺谷鸟犹向寒花啼
　　安仁港口望仙人城
　　楼台采翠逺分明闻说仙家在此城欲上仙城无路上水边花里有人声
　　寄秘书包监
　　一别长安路几千遥知旧日主人怜贾生只是三年谪独自无才已四年
　　小孤山
　　古庙枫林江水边寒鸦接饭鴈横天大孤山逺小孤出月照洞庭归客船
　　叶道士山房
　　水边垂柳赤栏桥洞里仙人碧玉箫近得麻姑书信否浔阳向上不通潮
　　送李秀才游嵩山
　　嵩山石壁挂飞流无限神仙在上头采得新诗题石壁老人惆怅不同游
　　从剡溪至赤城
　　灵溪宿处接灵山窈映高楼向月闲夜半鹤声残梦里犹疑琴曲洞房间
　　叶上题诗从苑中流出
　　花落深宫莺亦悲上阳宫女断肠时君恩不闭东流水叶上题诗寄与谁
　　崦里桃花
　　崦里桃花逢女冠林间杏叶落仙坛老人方授上清箓夜听步虚山月寒
　　听子规
　　西霞山中子规鸟口边血出啼不了山僧后夜初出定闻似不闻山月晓
　　竹枝曲
　　帝子苍梧不复归洞庭叶下荆云飞巴人夜唱竹枝后肠断晓猿声渐稀
　　防僧二首
　　方文玲珑花竹闲已将心印出人间家家门外长安道何处相逢是宝山
　　弥天释子本高情往往山中独自行莫怪狂人游楚国莲花只在淤泥生
　　桃花曲
　　魏帝宫人舞凤楼隋家天子泛龙舟君王夜醉春眠晏不觉桃花逐水流
　　赠逺
　　暂出河边思逺道却来窗下听新莺故人一别几时见春草还从旧处生
　　早春思归有唱竹枝歌者坐中下泪
　　春生楚水波楚人齐唱竹枝歌与君皆是思归客拭泪看花奈老何
　　送郭秀才
　　故人曾任丹徒令买得青山拟独耕不作草堂招逺客却将埀柳接啼莺
　　宫词
　　长乐宫连上苑春玉楼金殿艳歌新君门一入无由出唯有宫莺得见人
　　忆故园
　　惆怅山多人复稀杜鹃啼处泪霑衣故园此去千余里春梦犹能夜夜归
　　樱桃曲
　　百舌犹来上苑花游人独自忆京华遥知寝庙甞新后勑赐樱桃向几家
　　佳人赠别
　　万里行人欲渡溪千行珠泪滴爲泥已成残梦随君去犹有惊乌半夜啼
　　答顾况　　　　　　　　　包幼正
　　于越城边枫叶落楚人书里寄离骚寒江鸂鶒思俦侣歳歳临流刷羽毛
　　歳日作
　　更劳今日春风至枯树无枝可寄花览镜唯看飘乱发临风谁为驻浮槎
　　别青州妓段东美　　　　　薛宜僚
　　阿母桃花方似锦王孙草色正如烟不须更向沧溟望惆怅欢情恰一年
　　公子行　　　　　　　　　孟賔于
　　锦衣红夺彩霞明侵晓春游向野庭不识农夫辛苦力骄騘踏烂麦青青
　　栖乌曲二首　　　　　　　刘方平
　　蛾眉曼脸倾城国鸣环动佩新相识银汉斜临白玉堂芙蓉行障揜灯光
　　画舸双艚锦为缆芙蓉花发莲叶暗门前月色映横塘感郎中夜波潇湘
　　送别
　　华亭霁色满今朝云里樯竿去转遥莫怪山前深复浅清淮一日两回潮
　　夜月
