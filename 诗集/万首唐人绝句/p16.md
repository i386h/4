<!-- { "loadSidebar": true } -->
　　岂独西坊来往频偷闲处处作游人衡门虽是栖迟地不可终朝锁老身
　　重戏答
　　小水低亭自可亲大池髙馆不关身林园莫妬裴家好憎故怜新岂是人
　　早秋登天宫寺阁赠诸客
　　天宫阁上醉萧辰丝管闲聴酒慢巡为向凉风清景道今朝属我两三人
　　醉游平泉
　　狂歌箕踞酒樽前眼不看人面向天洛客最闲唯有我一年四度到平泉
　　集贤池答侍中问
　　主人晚入皇城宿问客徘徊何所须池月幸闲无用处今宵能借客游无
　　和同州杨侍郎夸柘枝见寄
　　细吟冯翊使君诗忆作余杭太守时君有一般输我事柘枝堪校十年迟
　　冬日平泉路晚归
　　山路难行日易斜烟村霜树欲栖鵶夜归不到应闲事热饮三杯即是家
　　利仁北街作
　　草色班班春雨晴利仁坊北面西行踟蹰立马縁何事认得张家歌吹声
　　洛阳堰闲行
　　洛阳堰上新晴日长夏门前欲暮春遇酒即沽逢树歇七年北地作闲人
　　过永宁
　　村杏野桃繁似雪行人不醉为谁开赖逢山县卢明府引我花前劝一杯
　　罗敷水
　　野店东头花落处一条流水号罗敷芳魂艶骨知何在春草茫茫墓亦无
　　龙门送别皇甫泽州赴任韦山人南逰
　　隼旟归洛知何日鹤驾还嵩莫过春惆怅香山云水冷明朝便是独逰人
　　寄杨六侍郎
　　西户最荣君好去左冯虽穏我慵来秋风一筯鲈鱼鲙张翰揺头唤不回
　　即事
　　重裘暖帽寛氊履小阁低深地炉身穏心安眠未起西京朝士得知无
　　家园三絶
　　沧浪峡水子陵滩路逺江深欲去难何似家池通小院卧房阶下插鱼竿
　　篱下先生时得醉瓮间吏部暂偷眠何如家醖双鱼榼雪夜花时长在前
　　鸳鸯怕捉竟难亲鹦鹉虽笼不着人何似家禽双白鹤闲行一歩亦随身

　　万首唐人絶句巻十五
　　钦定四库全书
　　万首唐人絶句巻十六
　　宋　洪迈　编
　　七言
　　裴令公席上赠别梦得　　　白居易
　　年老官髙多别离转难相见转难思雪销酒尽梁王起便是邹枚分散时
　　寻春题诸家园林
　　儿随年老欲何如兴遇春牵尚有余遥见人家花便入不论贵贱与亲疎
　　笑春风兼赠李二十侍郎二絶
　　树根雪尽催花发池岸氷销放草生唯有髩霜依旧白春风于我独无情
　　道场斋戒今初毕酒伴欢娱久不同不把一杯来劝我无情亦得似春风
　　奉和令公緑野堂种花
　　緑野堂开占物华路人指道令公家令公桃李满天下何用堂前更种花
　　寄明州于驸马使君三絶句
　　有花有酒有笙歌其奈难逢亲故何近海饶风春雨足白须太守闷时多
　　平阳音乐随都尉留滞三年在浙东吴越声邪无法用莫教偷入管弦中
　　何郎小女歌喉好严老呼为一串珠海味腥咸损声气聼看犹得断肠无
　　雨中聼琴者弹别鹤操
　　双鹤分离一何苦连隂雨夜不堪闻莫教迁客孀妻聼嗟叹悲啼泥杀君
　　香山避暑二絶
　　六月滩声如猛雨香山楼北畅师房夜深起凭栏干立满耳潺湲满面凉
　　纱巾草履竹疎衣晚下香山蹋翠薇一路凉风十八里卧乘篮轝睡中归
　　赠谈客
　　上客清谈何亹亹幽人闲思自寥寥请君休説长安事膝上风清琴正调
　　初入香山院对月
　　老住香山初到夜秋逢白月正圆时从今便是家山月试问清光知不知
　　病中赠南邻覔酒
　　头痛牙疼三日卧妻看煎药婢来扶今朝似校擡头语先问南邻有酒无
　　晓眠后寄杨户部
　　软绫腰褥薄绵被凉冷秋天穏暖身一觉晓眠殊有味无因寄与早朝人
　　酬令公雪中见赠讶不与梦得同相访
　　雪似鹅毛飞散乱人披鹤氅立徘徊邹生枚叟非无兴唯待梁王召即来
　　杨六尚书新授东川节度代妻戏贺兄嫂二絶
　　刘纲与妇共升仙防玉随夫亦上天何似沙哥领崔嫂碧油幢引向东川
　　金花银椀饶君用罨画罗衣尽防裁覔得黔娄为妹壻可能空寄蜀茶来
　　因梦得题公垂所寄蜡烛因寄公垂
　　照梁初日光相似出水新莲艶不如却寄两条君领取明年双引入中书
　　令公南庄花栁正盛欲偷一赏先寄二篇
　　最忆楼花千万朶偏怜堤桞两三株拟提社酒携村妓擅入朱门莫怪无
　　可惜亭台闲度日欲偷风景暂游春只愁花里鹥饶舌飞入宫城报主人
　　和裴令公南荘
　　陶庐僻陋那堪比谢墅幽闲不足攀何似嵩峯三十六长随申甫作家山
　　宅西流水墙下小楼五絶
　　伊水分来不自由无人觧爱为谁流家家抛向墙根底唯我栽莲起小楼
　　水色波文何所似麴尘罗帯一条斜莫言罗帯春无主自置楼来属白家
　　日灎水光揺素壁风飘树影拂朱栏皆言此处宜管试奏霓裳一曲看
　　霓裳奏罢唱梁州红防斜翻翠黛愁应是遥闻胜近聼行人欲过尽囘头
　　独醉还须得歌舞自娱何必要亲賔当时一部清商乐亦不长将乐外人
　　送卢郎中赴河东裴令公幕
　　别时暮雨洛桥岸到日凉风汾水波荀令见君应问我为言秋草闭门多
　　戏和梦得答李侍郎诗有文星之句
　　看题锦绣报琼瓌俱是天人第一才好遣文星守躔次亦须防有客星来
　　何时得见十三待取无云有月天愿得金波明似镜镜中照出月中仙
　　酬裴令公赠马相戏
　　安石风流无奈何欲将赤骥换青娥不辞便送东山去临老何人与唱歌
　　早春持斋
　　正月晴和风景新纷纷已有醉游人帝城花笑长斋客二十年来负早春
　　谢杨东川寄衣服
　　年年衰老交游少处处萧条书信稀唯有巢兄不相忘春茶未断寄秋衣
　　东城晚归
　　一条笻杖悬龟榼双角吴童控马衔晚入东城谁识我短靴低防白蕉衫
　　苏州故吏
　　江南故吏别多久今日池邉识我无不独使君头似雪华亭鹤死白莲枯
　　得杨湖州书
　　岂独爱民兼爱客不唯能饮亦能文白苹洲上春传语桞使君输杨使君
　　聼歌
　　管妙清歌入云老人合眼醉醺醺诚知不及当年聼犹觉闻时胜不闻
　　西楼独立
　　身着白衣头似雪时时醉立小楼中路人囘头应相怪十一年来见此翁
　　早春独登天宫阙
　　天宫日暖阁门开独上迎春饮一杯无限游人遥怪我縁何最老最先来
　　送苏州李使君二絶
　　忆抛印绶辞吴郡衰病当时已有余今日贺君兼自喜入囘看换旧铜鱼
　　馆娃宫声春日长乌鹊桥髙秋夜凉风月不知世人变奉君直似奉吴王
　　长洲曲新词
　　茂苑绮罗佳丽地女湖桃李艶阳时心奴已死胡容老后軰风流是阿谁
　　春眠
　　枕低被暖身安稳日照房中帐未开还有少年春气味时时蹔到睡中来
　　病中五絶
　　世间生老病相随此事心中久自知今日行年将七十犹须慙愧病来迟
　　方寸成灰髩作丝假如强徤亦何为家无忧累身无事正是安闲好病时
　　李君墓上松应拱元相池头竹尽枯多幸乐天今始病不知合要苦治无
　　目昏畏寝即安眠足软方行便坐禅身作医王心是药不劳和扁到门前
　　交亲不要苦相忧亦拟时时强出游但有心情何用脚陆乘肩舆水乘舟
　　送嵩客
　　登天临水分无期泉石烟霞今属谁君到嵩阳吟此句与教三十六峰知
　　卖骆马
　　五年花下醉骑行临卖囘头嘶一声项籍顾骓犹觧叹乐天别骆岂无情
　　别桞枝
　　两枝杨桞小楼中嫋娜多年伴醉翁明白放归归去后世间应不要春风
　　嵗暮呈思黯
　　嵗暮皤然一老夫十分流軰九分无莫嫌身病人扶侍犹胜无身可遣扶
　　感苏州旧舫
　　画梁朽折红窻破独立池邉尽日看守得苏州船舫烂此身争合不衰残
　　戏礼经老僧
　　香火一炉灯一盏白头夜礼佛名经何年饮着声闻酒直到如今醉未醒
　　前有别桞枝絶句梦得继和云春尽桞絮飞留不得随风好去落谁家又复戏答
　　桞老春深日又斜任他吹香别人家谁能更学孩童戏寻逐春风捉桞花
　　五年秋病后独宿香山寺三絶句
　　经年不到龙门寺今夜何人知我情还向畅师房里宿新秋月色旧滩声
　　饮徒歌伴今何在雨散云飞尽不囘从此香山风月夜秪应长是一身来
　　石盆泉畔石楼头十二年来尽夜游更过今年年七十假如无病亦宜休
　　题香山新经堂招僧
　　烟满秋堂月满庭香花漠漠磬泠泠谁能来此寻真谛白老新开一藏经
　　早入皇城赠王留守仆射
　　津桥残月晓沉沉风露凄清禁署深城桞宫槐漫揺落悲愁不到贵人心
　　山下留别佛光和尚
　　劳师送我下山行此别何人识此情我已七旬师九十当知后防在他生
　　山中五絶句
　　岭上云
　　岭上白云朝未散田中青麦旱将枯自生自灭成何事能逐东风作雨无
　　石上苔
　　漠漠斑斑石上苔幽芳静緑絶纎埃路傍凡草荣遭遇曾得七香车辗来
　　林下樗
　　香檀文桂苦雕镌生理何曾得自全知有无材老樗否一枝不损尽天年
　　涧中鱼
　　海水桑田欲变时风涛翻覆沸天池鲸吞蛟闘波成血深涧游鱼乐不知
　　洞中蝙蝠
　　千年防化白蝙蝠黒洞深藏避网罗逺害全身诚得计一生幽暗又何如
　　自戏三絶句
　　心问身
　　心问身云何泰然严冬暖被日髙眠放君快活知恩否不早朝来十一年
　　身报心
　　心是身王身是宫君今居在我宫中是君家舍君须爱何事论恩自説功
　　心重答身
　　因我踈慵休罢早遗君安乐嵗时多世间老苦人何限不放君闲奈我何
　　病后喜过刘家
　　忽忆前年初病后此生甘分不衔杯谁能料得今春事又向刘家饮酒来
　　赠举之仆射
　　鸡毬饧粥屡开筵谈笑讴吟间管一月三囘寒食防春光应不负今年
　　卢尹贺梦得防中作
　　病闻川守贺筵开起伴尚书饮一杯任意少年长笑我老人自覔老人来
　　题朗之槐亭
　　春风可惜无多日家醖唯残软半瓶犹望君归同一醉篮舁早晚入槐亭
　　劝梦得酒
　　谁人功尽麒麟阁何客新投魑魅乡两处荣枯君莫问残春更醉两三场
　　过裴令公宅二絶句
　　风吹杨桞出墙枝忆得同欢共醉时毎到集贤坊北过不曽一度不低眉
　　梁王旧馆雪蒙蒙愁杀邹枚二老翁假使明朝深一尺亦无人到兎园中
　　新涧亭
　　烟萝初合涧新开闲上新亭日防囘老病归山应未得且移泉石就身来
　　寄黔州马常侍
　　闲看双节信为贵乐饮一杯谁与同可惜风情与心力五年抛掷在黔中
　　雪暮偶与梦得同致仕裴賔客王尚书饮
　　黄昏惨惨雪霏霏白首相欢醉不归四个老人三百嵗人间此防亦应稀
　　听歌六絶句
　　都子歌
　　都子新歌有性灵一声格转已堪聴更听唱到嫦娥字犹有樊家旧典刑
　　乐世
　　管急声拍渐稠緑腰宛转曲终头诚知乐世声声乐老病人听未免愁
　　水调
　　五言一遍最殷勤调少情多似有因不防当时翻曲意此声肠防为何人
　　想夫怜
　　玉管朱莫急催容听歌送十分杯长爱夫怜第二句请君重唱夕阳开【王石丞词云泰川一半夕阳开】
　　何满子
　　世传满子是人名临就刑时曲始成一曲四词歌八叠从头便是防肠声
