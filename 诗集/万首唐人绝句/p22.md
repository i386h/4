<!-- { "loadSidebar": true } -->
　　上已祓禊
　　晴风丽日满芳洲云幕春筵祓锦流皆言曲侍璜溪宴暂似乗槎天汉游
　　夜燕安乐公主宅
　　凤楼开阖引明光花醑连添醉益香欲知帝女熏天贵金柯玉柱夜成行
　　小雪日戏题　　　　　　　张　登
　　甲子徒推小雪天刺桐犹緑槿花然阳和长养无时歇却是炎洲雨露偏
　　归燕下第后献主司　　　　章孝标
　　旧累危巢泥已落今年故向社前归连天大厦无栖处更傍谁家门户飞
　　及第后寄淮南李相公
　　及第全胜十政官金汤渡了出长安马头渐入扬州路为报时人洗眼看
　　春雪献李相公
　　六出飞花处处飘黏窻拂砌上寒条朱门到晓难盈尺尽是三军喜气销







　　万首唐人絶句巻二十六
　　钦定四库全书
　　万首唐人絶句巻二十七
　　宋　洪迈　编
　　七言
　　寄友二首　　　　　　　　李羣玉
　　野水晴山雪后时独行村路更相思无因一向溪桥醉处处寒梅映酒旗
　　花落轻寒酒熟迟醉眠不及落花期愁人想忆春山暮烟树苍苍拨谷时
　　澧陵路中
　　别酒离亭十里强半醒半醉引愁长无人寂寂春山路雪打溪梅狼籍香
　　大庾岭别友人
　　筼筜无子鹓雏饥毛彩凋摧不得归谁念火云千嶂里低身犹傍鹧鸪飞
　　石门戍
　　到此空思吴隐之潮痕草蔓上幽碑人来皆望珠玑去谁咏贪泉四句诗
　　闻湘南从叔朝觐
　　长沙地窄却回时舟楫骎骎向凤池为报湘川神女道莫教云雨湿旌旗
　　汉阳太白楼
　　江上晴楼翠霭间满帘春水满窻山青枫緑草将愁去逺入吴云暝不还
　　送客
　　沅水罗文海燕回柳条牵恨到荆台定知行路春愁里故郢城边见落梅
　　南荘春晚二首
　　连云草暎一条陂鸂防双双带水飞南村小路桃花落细雨斜风独自归
　　草暖沙长望去舟微茫烟浪向巴丘沅湘寂寂春归尽水緑苹香人自愁
　　移松竹
　　龙髯凤尾乱飕飕带雾停风一亩秋待取满庭苍翠合酒尊书案闭门休
　　引水行
　　一条寒玉走秋泉引出深萝洞口烟十里暗流声不断行人头上过潺湲
　　黄陵庙
　　黄陵庙前莎草春黄陵女儿茜裙新轻舟小檝唱歌去水逺山长愁杀人
　　北亭
　　斜雨飞丝织晚空疎帘半卷野亭风荷花开尽秋光晚零落残红緑沼中
　　送客徃涔阳
　　春与春愁逐日长逺人天畔逺思乡苹生水緑不归去孤负东溪七里庄
　　桃源
　　我到瞿真上升处山川四望使人愁紫云白鹤去不返唯有桃源溪水流
　　题王侍御宅
　　门向沧江碧岫开地多鸥鹭少尘埃緑阴十里滩声里闲去王家看竹来
　　文殊院避暑
　　赤日黄埃满世间松声入耳即心闲愿寻五百仙人去一世清凉住雪山
　　寄友人鹿胎冠子
　　散防疎星紫锦班仙家新様剪三山冝与谢公松下戴净簮云髪翠微间
　　江南
　　鳞鳞别浦起微波泛泛轻舟桃叶歌斜雪北风何处宿江南一路酒旗多
　　答友寄新茗
　　满火芳香碾尘吴瓯湘水緑花新媿君千里分滋味寄与春风酒渴人
　　峡山寺上方
　　满院泉声山殿凉殿帘微雨野松香东峰下视南溟月笑踏金波看海光
　　秋登涔阳城二首
　　万户砧声水国秋凉风吹起故乡愁行人望逺偏伤思白浪青枫满北楼
　　穿针楼上闭秋烟织女佳期又隔年斜汉夜深吹不落一条银浪挂秋天
　　钓鱼
　　七尺青竿一丈丝菰蒋叶里逐风吹几回举手抛芳饵惊起沙滩水鸭儿
　　酬魏三十七
　　静裛寒香触思初开缄忽见二琼琚一吟丽句风流极没得洪文李校书
　　赠琵琶
　　我见鸳鸯飞水上君还望月苦相思一双裙带同心结早寄黄鹂孤鴈儿
　　落帆后赋得二絶
　　平湖茫茫春日落危樯独映沙洲泊上岸闲寻细草行古查飞起黄金鹗
　　水浮秋烟沙晓雪皎防无风影澄澈海客云帆未挂时相与縁江拾明月
　　赠妓人
　　谁家少女字千金省向人间触处寻今日分明花里见一双红脸动春心
　　赠人
　　曽留宋玉旧衣裳惹得巫山梦里香云雨无情难管领任他别嫁楚襄王
　　山榴
　　洞中春气蒙笼喧尚有红英千树繁可怜夹水锦歩障羞杀石家金谷园
　　鸂防
　　锦羽相呼慕沙曲波上双声戞哀玉霞明川静极望中一时飞灭青山緑
　　沅江渔者
　　倚棹汀洲沙日晚江鲜野菜桃花饭长歌一曲烟霭深归去沧浪緑波逺
　　题金山寺石堂
　　白波四面照楼台日夜潮声绕寺回千叶红莲髙防处几曽龙女献珠来
　　戱赠魏四十
　　兰浦秋来烟雨深几多情思在琴心知君调得东家子早晚和鸣入锦衾
　　和人赠别
　　嚬黛低红别怨多深停芳恨满横波声中唱出纒绵意泪落灯前一曲歌
　　宿巫山庙二首
　　寂寞髙堂别楚君玉人天上逐行云停舟十二峯峦下幽佩仙香半夜闻
　　庙闭春山晓月光波声回合树苍苍自从一别襄王梦云雨空飞巫峡阳
　　伤柘枝
　　曽见双鸾舞镜中聨飞接影对春风今来独在花筵上月满秋天一半空
　　题樱桃
　　春初携酒此花间几度临风倒玉山今日叶深黄满树再来惆怅不能攀
　　恼从兄
　　芳草萋萋新燕飞芷河南望鴈书稀武陵洞里寻春客已被桃花迷不归
　　紫极宫斋后
　　紫府空歌碧落寒晓星寥亮月光残一羣白鹤髙飞散唯有松风吹石坛
　　春晚
　　思乡之客空凝嚬天边欲尽未尽春独攀江树深不语芳草落花愁杀人
　　喜浑吉见访
　　公子春衫桂水香逺冲霏雪过书堂贫家冷落难消日唯有松筠满院凉
　　索曲送酒
　　帘外春风正落梅须求狂药解愁回烦君玉指轻拢撚慢拨鸳鸯送一杯
　　山驿梅花
　　生在幽崖独无主溪萝涧鸟为俦侣行人陌上不留情愁香空谢深山雨
　　重阳日上渚宫杨尚书
　　落帽台边菊半黄行人惆怅对重阳荆州一见桓宣武为趂悲秋入帝乡
　　校书叔遗暑服
　　翠芸箱里叠防防楚葛湘纱净似空便着清江明月夜轻凉与挂一身风
　　赠魏三十七
　　名珪字玉净无瑕美誉芳声有数车莫放熖光髙二丈来年烧杀杏园花
　　酬崔表臣
　　昨日朱门一见君忽惊野鹤在鸡羣不应长啄黄污水早晚归飞碧落云
　　叹灵鹫寺山榴
　　水蝶岩蜂俱不知露红凝艳数千枝山深春晚无人赏即是杜鹃催落时
　　中秋寄南海侍御
　　海静天髙景气殊鲸睛失彩蚌潜珠不知今夜越台上望见瀛洲方丈无
　　戏赠姬人
　　骰子廵抛裹手拈无因得见玉纎纎但知谑道金钗落图向人前露指尖
　　丹阳送韦叅军　　　　　　严　维
　　丹阳郭里送行舟一别心知两地秋日晚江南望江北寒鸦飞尽水悠悠
　　相里使君宅聴惠澄上人吹小管
　　秦僧吹竹闭秋城早在棃园称主情今夕襄阳山太守坐中流涙聴商声
　　荅刘长卿
　　新安非欲枉帆过海内如君有几何醉里别时秋水色老人南望一狂歌
　　发桐庐寄刘员外
　　处处云山无尽时桐庐南望转参差舟人莫道新安近欲上潺湲行自迟
　　嵗初喜皇甫侍御至
　　湖上新正逢故人情深应不笑家贫明朝别后门还掩脩竹千竿一老身
　　旧镜　　　　　　　　　　鲍　溶
　　团团铜镜似潭水心爱玉顔私自亲一经离别少年改难与清光相见频
　　期尽
　　鱼鎻生衣门不开玉筐金月共尘埃青山石妇千年望雷雨曽来知不来
　　寄天台凖公
　　赤城桥东见月夜佛垅寺边行月僧闲踏莓苔绕琪树海光清净对心灯
　　送萧秀才
　　心交别我西京去愁满春魂不易醒从此无人访贫病马踪车辙草青青
　　隋宫二首
　　柳塘烟起日西斜竹浦风回鴈弄沙炀帝春游古城在壊宫芳草满人家
　　玉钩阑畔寒泉水金辘轳边照影人此水今为九泉路一枝花照数堆尘
　　塞上行
　　西风应时筋角坚承露牧马水草冷可怜黄河九曲尽氊馆牢落树无影
　　吴中夜别
　　楚客秋思着黄叶吴姫夜歌停碧云声尽灯前各流泪水天凉冷鴈离羣
　　送裴婺州
　　婺女星边气不收金华山水似瀛洲含香太守心清净去与神仙日日逰
　　荅客
　　竹间深路马惊嘶独入蓬门半似迷劳问圃人终嵗事桔橰声里雨春畦
　　赠杨錬师二首
　　紫烟衣上绣春云清隐山书小篆文明月在天将凤管夜深吹向玉晨君
　　道士夜诵蘂珠经白鹤下绕香烟聴夜移经尽人上鹤仙风吹入秋冥冥
　　寄薛膺昆季
　　楚山清路两无期梦里春风玉树枝何况芙蓉楼上客海门江月亦相思
　　杨真人箓中像
　　画中留得清琼质世上难逢白鹤身应见茅盈哀老弟为持金箓救生人
　　懐王秀才
　　乡无竹圃为三径贫寄邻家已二年唯有素风身未坠世间开口不言钱
　　题真公影堂
　　旧房西壁画支公昨暮今辰色不同逺客问心无处取独添香火望虚空
　　秋夜懐紫阁寺僧
　　满山雨色应难见隔涧经声又不闻紫阁夜深多入定石苔谁为扫秋云
　　宿水亭
　　雕楹采槛压通陂鱼鳞碧幕衔曲玉夜深星月伴芙蓉如在广寒宫里宿
　　寄海陵韩长宫
　　吏散重门印不开玉琴招鹤舞徘徊野人为此多东望云雨仍从海上来
　　得储道士书
　　婵娟春尽暮心收邻里同年半白头为问蓬莱近消息海波平静好东游
　　感路侍御访别
　　西台御史重难言落木疎篱绕病魂一望青云感騘马欵行黄叶出柴门
　　上已日上浙东孟中丞
　　世间禊事风流处镜里云山若画屏今日会稽王内史好将賔客醉兰亭
　　送僧游天台二首
　　身非居士常多病心爱空王稍觉闲师问寄禅何处取浙南青翠沃洲山
　　金岭雪晴僧独归水文霞采纳禅衣可怜石室烧香夜江月对心无是非
　　望金山寺
　　一朶蓬莱在世间梵宫宫阙翠云闲近南秋水更清浅闻道游人未忍还
　　奉酬范传真二首
　　昨日新花红满眼今朝美酒緑留人更冝明月含芳露凭仗萧郎夜赏春
　　白雪翦花朱蜡蔕折花传笑惜春人请君白日留明月一醉风光莫厌频
　　襄阳懐古
　　襄阳太守沉碑意身后身前几年事湘江千嵗未为陵水底鱼龙应识字
　　湖上望月
　　湖上清凉月更好天边旅人犹未归几见金波满还破草虫声畔露霑衣
　　望姑山
　　幽人徃徃忆麻姑浮世悠悠仙境殊自从青鸟不堪使更得蓬莱消息无
　　暮秋见菊花
　　菊花低色过重阳似忆王孙白玉觞今日王孙好收采髙天已下两回霜
　　东邻女
　　双飞鹧鸪春影斜美人盘金衣上花身为父母几时客一生知向何人家
　　寄李都护
　　去年河上送行人万里弓旗一武臣闻道玉闗烽火死犬戎知有外家亲
　　长安旅舍懐旧山
　　昨夜清凉梦本山眠云唤鹤有慙顔青莲道士长堪羡身外无名至老闲
　　汉宫词二首
　　栢梁宸居清窈窕东方先生夜待诏夜乆月当承露盘内人吹笙舞凤鸾
　　月映东牕似玉轮未央前殿絶声尘宫槐花落西风起鹦鹉惊寒夜唤人
　　懐仙
　　阆峯绮阁几千丈瑶水西流十二城曽见周灵王太子碧桃花下自吹笙
　　九日　　　　　　　　　　崔国辅
