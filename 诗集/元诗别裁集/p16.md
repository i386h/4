<!-- { "loadSidebar": true } -->
　　华阳范监居幽眇，不到元窗未易逢。山气半为湖外雨，松声遥答岭头钟。常闻神女骑龙过，亦有仙人控鹤从。安用乘流三万里，小天元在积金峰。
　
　　◎七言绝

　　☆柳贯
　
　　题立仗马图

　　玉立彤墀气尚粗，食残刍豆更何须？太平未必闲无用，一幅君王纳谏图。
　
　　萨都剌
　　游会仙宫

　　霏霏凉露湿瑶台，半夜吹箫月下来。山外春风将雨过，满庭撩乱碧桃开。
　
　　题淮安壁间

　　鱼虾泼泼初出网，梅杏青青已著枝。满树嫩晴春雨歇，行人四月过淮时。
　
　　秋词

　　清夜宫车出建章，紫衣小队两三行。石阑干畔银灯过，照见芙蓉叶上霜。
　
　　杨维桢
　　雨后云林图

　　浮云载山山欲行，桥头雨余春水生。便须借榻云林馆，卧听仙家鸡犬声。
　
　　惟则
　　湖村庵即事

　　竹根吠犬隔溪西，湖雁声高木叶飞。近听始知双橹响，一灯浮水夜船归。
　

