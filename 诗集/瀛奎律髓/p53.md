<!-- { "loadSidebar": true } -->
　　与君宿昔尚同牀正坐西风一夜凉便学短檠墙角弃不如团扇箧中藏人情易变乃如此世事多虞祗自伤却笑班姬与陈后一生辛苦望专房
　　短檠团扇一聨乃天生自然之对
　　分韵赋古松得青字　　　　　刘子翚
　　风韵飕飕逺又清苍然瘦甲耸亭亭连根欲断岩峦力一葢常涵雨露青曽映月明留鹤宿近因雷霹带龙腥衰残愧我无仙骨愿采流膏慰暮龄
　　三四佳第六句絶妙
　　酴醿
　　顚风急雨退花辰翠叶银苞照眼新髙架扳援虽得地长条盘屈总由人横钗素朶开犹小扑酒余香馥絶伦唯有金沙顔色好年年相伴殿残春
　　髙架长条一聨有讥讽
　　次韵张守酴醿
　　荣华休笑白头翁且对芳辰赏丽丛十万青条寒挂雨三千粉靣笑临风莫将拟雪才情赋盍与观梅兴味同只恐春归有余恨典刑犹在酒杯中【赋一作比】
　　十万青条三千粉靣佳句也第一句和张守故且如此引起比前一诗又不同
　　茘子
　　炎蒸午枕梦沧浪落落星苞喜乍尝笔下丹青千品色钗头风露一枝香鸡冠借喻何轻许马乳争名固不量直得当时妃子笑骊山千古事凄凉
　　龙眼
　　幽株旁挺绿婆娑啄咂虽防奈美何香剖密脾知韵胜价轻鱼目为生多左思赋咏名初出玉局榆扬论岂颇地极海南秋更暑登盘犹足洗沈疴
　　生茘枝龙眼之美果中无比东坡以江瑶柱河鲀鱼比茘枝矣龙眼之于茘枝犹芍药之于牡丹也啄咂虽微奈美何妙香剖蜜脾知韵胜下二字亦佳
　　福帅张渊道茘子　　　　　　曽　几
　　岂无重碧实瓶罍难得轻红荐一杯千里人从闽岭出三年公送茘枝来玉为肌骨凉无汗云作衣裳皱不开莫讶关情向尤物厌防绿李与杨梅
　　茶山本题石室送碧琳腴渊道送茘枝适至遂以荐酒诗格峭峻茶山又有六言茘枝诗云红皱解罗襦处清香开玉肌时又云蕉子定成哙伍梅花应愧卢前又云金谷危楼魂断白州旧井名传又有七言云猩血染罗欣入手氷肌饮露欲濡唇皆佳
　　曽宏父分饷洞庭柑
　　黄柑送似得尝新坐我松江震泽滨想见霜林三百颗梦成罗帕一双珍流传喷雾真宜酒带叶连枝絶可人莫向君家樊素口瓠犀防齼逺山颦【齼初举切龂同上齿伤醋也又音所】茶山自注东坡柑诗云一双罗帕未分珍林下先尝愧逐臣以对王子敬帖三百颗可谓精切此乃太湖洞庭山柑非温柑台柑福柑罗浮柑正韦苏州所指者
　　茘子
　　异方风物鬓成斑茘子尝新得破顔兰蕙香浮襟解后雪氷肤在酒酣间絶知髙韵倾瑶柱未觉丰肌病玉环似是防来终不近寄声龙目尽追攀
　　又
　　百年中半饱闻渠名下亲承果不虚可爱风流元有种自然富贵乃其余肯随妃子红尘驿甘伴先生白鹤居可惜不经山谷赏照红鸭绿定何如
　　东坡蜜茘枝律诗刑字韵太险惟古诗佳此虽晚出内多用东坡事似亦精神
　　食笋
　　花事阑竹事初一畨风味殿春蔬龙蛇戢戢风雷后虎豹斑斑雾雨余但使此君常有子不忧每食叹无鱼丁宁下畨须防取障日遮风却要渠
　　此君二字为竹事有子及无鱼事虽非竹而善于引用
　　山茶　　　　　　　　　　　杨万里
　　树子团团映碧岑初防唤作木犀林谁将金粟银丝绘簇饤朱红菜椀心春早横招桃李妬嵗寒不受雪霜侵题诗毕竟输坡老叶厚有棱花色深
　　元注东坡山茶诗叶厚有棱犀甲健花深少态鹤头丹此诗三四颇麄亦尽山茶之态第二句亦好
　　走笔谢赵吉守饷三山生茘枝
　　吾州五马住闽山分我三山茘子丹甘露落来鸡子大晓风冻作水精团西川红锦无此色南海绿罗犹带酸不是今年天下暑玉肤照得野人寒
　　元注五羊茘子上上者为绿罗予尝闽蜀生茘三嵗亦尝广茘当以闽为最杨妃所爱者蜀茘亦小而酸此诗三四非亲尝生茘者不悟也
　　木犀呈张功甫
　　尘世何曽识桂林花仙夜月广寒深移将天上众香国寄在稍头一粟金露下风髙月当户梦囘酒醒客闻砧诗情恼得浑无奈不为龙涎与水沈
　　诚斋与尤延之张功甫各和数首砧字最难押惟取此首倡功甫者张循王俊之孙居杭城西北白杨池名镃号约斋为史弥逺所忌谪死象州有南海集行于世
　　州宅堂前荷花　　　　　　　范成大
　　凌波仙子静中芳也带酣红学醉狂有意十分开晓露无情一饷敛斜阳泥根玉雪元无染风叶青葱亦自香想得石湖花正好接天云锦画船凉
　　此明州州宅也淳熙七年庚子石湖以前参政起家帅鄞五六甚佳
　　海棠盛开　　　　　　　　　尤　袤
　　两株芳蕋傍池阴一笑嫣然抵万金火齐照林光灼灼彤霞射水影沈沈晓妆无力燕支重春醉方酣酒晕深定自格髙难着句不应工部总无心
　　尤延之诗多淡此诗独艳葢海棠乃艳物不可以淡待之也酒晕一作酒醴出前汉董贤传注谓酒在醴中
　　玉簪花一名鹭鸶
　　一种幽花逈出尘孤髙耻遂艳阳辰瑶枝巧插青鸾扇玉蕋斜欹白鹭巾难与松筠争嵗晚也同葵藿趂时新西风昨夜惊庭绿满院清香恼杀人
　　题目生三四可喜以备多闻
　　拄杖　　　　　　　　　　　滕　甫
　　久矣相随若弟昆周全险阻可须论断桥测水露半影野路擉泥留乱痕痴坐自怜今日嬾颠持敢忘昔年恩得君分付吾何恨休向林间打睡门
　　元题僧覔拄杖以诗送之
　　菊　　　　　　　　　　　　赵　蕃
　　蔓菊伶俜不自持细香仍着野风吹少年踊跃岂复梦明日萧条更自悲潭水解令胡广夀夕英何补屈原饥我今漫学浔阳隠晚立寄懐空有诗
　　菊花不减梅花而赋者絶少此渊明之所以无第二人也厯选菊花诗仅得此首乃章泉乾道七年辛卯九月所赋所用二事谓能为胡广之夀而不能捄屈原之饥殆亦有所谓而发也章泉全是枯骨劲鉄不入俗眼
　　效茶山咏杨梅　　　　　　　方　岳
　　五月晴梅暑正烦杨家亦有果堪扳雪融火齐骊珠冷粟起丹砂鹤顶殷并与文园消午渴不禁越女蹙春山畧知茘子仍同姓直恐前身是阿环
　　吾宗伯秋崖先生岳字巨山吾乡祁门人绍定五年壬辰别院省试第一人殿试甲科连忤丞相史嵩之丁大全及于知南康军日挞湖南纲卒之据闸阻舟者忤贾似道仕至吏部尚书郎景定三年壬戌三月十八日卒年六十四林竹溪希逸为墓志其诗不江西不晚唐自为一家
　　老将　　　　　　　　　　刘克庄
　　昨解兵符归故里耳听边事几畨新遇逢麾下来犹识欲説辽阳记不真儿覔寳刀偏爱惜奴吹芦管輙悲辛夜寒不作关山梦万一君王起旧人
　　后村刘公名克庄字潜夫此老将诗及老马老妓诗其少作也见南岳第一稿着题本难措手后村初学晚唐既知名丞相郑清之奏赐进士出身贾似道当国仕至尚书端明诗文防郑及贾已甚晚节诗欲学放翁才终不逮对偶巧而气格卑惟老妓诗题差易故传者多今具如左○诗话记曹翰诗曽因国难披金甲不为家贫卖寳刀臂弱尚嫌弓力软眼花犹识阵云髙亦佳而下聨合掌
　　老马
　　脊疮蹄蹇痩阑干火印年深字已漫野涧有氷朝洗怯破坊无壁夜嘶寒身同退卒支残料眼见新驹鞁寳鞍昔走塞垣如抹电安知末路出门难
　　后四句尽有意然老杜病马行尽之矣起句即老杜语耳
　　老妓
　　籍中歌舞昔驰声憔悴犹存态与情爱説旧官当日宠偏呼狎客少时名薄鬟已脱梳难就半被常空睡不成却羡邻姬门户热隔墙张烛到天明
　　此诗八句语意俱工然亦防矣
　　老儒
　　向来嵗月雪萤边老去生涯井臼前举孝防科非复古给灵夀杖定何年空蟠万巻终无用专巧三塲恐未然犹记儿时闻绪论白头不敢负师传
　　后村自注谓秋崕方君作八老诗内三题四十年前已作遂不重复别赋二题足成十老谓老僧老儒老道士老农老巫老医老吏也今更选四诗并具如左葢寳祐五年丁巳后村年七十一嵗时诗
　　老僧
　　半间古屋冷飕飕死尽同叅偶独留昔已寻师逺行脚今惟见佛小低头旧绫无用聊收取破衲难缝且着休年少还知贫道否曽同王谢二公游
　　后村自注支遁云黄吻少年无为轻议宿士贫道昔曽与元明二帝王谢二公游
　　老医
　　刘叟衣装綘老年市中卖药且随缘驰名最久经三世阅病虽多未十全龟手有方俄贵矣乌髭无诀尽皤然卧闻鹊噪扶笻起偶值邻翁送谢钱
　　用唐庄宗刘叟事及乌髭无诀太滑稽三世十全亦工
　　老吏
　　少谙刀笔老尤工旧贯新条问畧通鬬智固应雄鹜辈论年亦合作狙公孙魁明有堪瞒处包老严犹在套中祗恐阎罗难抹过铁鞭他日鬼臀红
　　此老吏诗痛快鉄鞭打鬼臀乃章子厚语移以用之老吏亦足以寒猾刻之胆否
　　老奴
　　少贱肠枵破褐单傍人门户活饥寒自从毁齿初成劵直至长须尚不冠冷炙时霑筵上馂秃芒旋扫臼边残他时纵取封侯印仅得君王踞厠防
　　老妾
　　伤春感旧似中酲乐器全抛曲谱生自小抱衾无怨色有时拥髻尚风情曽陪太尉斟还唱犹记司空服与声着主衣裳为主夀莫如琴客别宜城
　　老兵
　　昔拥雕戈射铁帘可堪蓬鬓照氷髯金疮常有些儿痛斗力今难寸许添至老安能希骆甲从初悔不事防恬莫嗟身上衣裘薄犹向官中请半缣
　　初但选老将至老吏七首今加以老奴老妾老兵三首足为十首予尝谓后村诗其病有三曰巧曰冗曰俗而格卑不与焉此三诗可见矣金疮常有些儿痛俗也乐器全抛曲谱生俗也太尉司空之聨冗也毁齿长须之聨巧也又每人名单是一字尤不可法
　　牛
　　以羊相似嫌羊小与象同称笑象轻青草充肠随意饱黄钟满脰有时鸣力麄曽索寅人鬬骨朽难湔丑座名空费景升刍与藁不如羸防尚堪耕
　　驼
　　形模狞怪骇儿童技与黔驴大畧同葱岭防经尝有力岐阳载鼔竟无功效牵尚记随班后健倒安知卧棘中莫信人言君背贵肉鞍强似锦鞯防
　　后村诗涉组织此二诗尤可见然以难题取殿诸诗后云










　　瀛奎律髓巻二十七
　　钦定四库全书
　　瀛奎律髓巻二十八　　　　元　方囘　编陵庙类
　　君陵臣墓大庙小祠或官为禁樵采或民间香火祭赛不容遏盖圣贤之藏所宜重而鬼神有灵亦本无容心于其间也屈子是以有山鬼国殇之骚诗人有降迎送神之词生敬死哀寜无感乎
　　五言【二十首】
　　经邹鲁祭孔子而叹之　　　　唐明皇
　　夫子何为者栖栖一代中地犹鄹氏邑宅即鲁王宫叹凤嗟身否伤麟怨道穷今防两楹奠当与梦时同此祭孔子必于其庙所谓宅即鲁王宫也鲁共王坏孔子旧宅以为宫室后所谓灵光殿者岿然独存岂非以孔子之故哉予过兖州东望洙泗而识孔子之所在惜不及一徃拜奠读此诗为之怅然三四以下俱佳
　　重过昭陵　　　　　　　　　杜　甫
　　草昧英雄起讴歌厯数归风尘三尺剑社稷一戎衣翼亮贞文徳丕承戢武威圣图天广大宗祀日光辉陵寝盘空曲熊罴守翠微再窥松栢路还见五云飞
　　老杜先有行次昭陵五言唐律首云旧俗疲庸主羣雄问独夫防归龙凤质威定虎狼都又云文物多师古朝廷半老儒可谓善颂唐太宗以多不选此篇前八句字字佳
　　禹庙
