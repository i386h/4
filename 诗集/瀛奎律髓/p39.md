<!-- { "loadSidebar": true } -->
　　和险韵赋难题此一诗已未易看矣第一句谓日晦第二句谓雷垫皆所以形容寒天也三四谓抟云而簁为屑剪水而缀为花所以形容雪之融结也拥帚持杯则谓以雪为苦者多以雪为乐者少末两句最佳戏挼乱掬者儿女曹不畏雪也老人则义手于袖中耳第二首夜光徃徃多联壁小白纷纷每散花形容雪之积雪之飞珠网纚连拘翼座此一句用佛书事拘翼者天帝之名也増益阿含经有释提桓与菩提论天帝拘翼治病药事瑶池淼漫阿环家此一句用西王母事阿环亦王母之名也珠网之座瑶池之家以形容雪耳然晦僻不及坡之自然末句银为宫阙寻常见岂即诸天守夜义言邂逅于雪天见银宫阙无夜义以守之亦牵强矣又第三首前联皭若易缁终不染纷然能幻本无花亦佳但颇装防观空白足宁知处疑有青腰岂作家亦揑合慧可忍寒真觉晚为谁将手少林义用立雪事亦平平第四首长恨玉顔春不久畵图时展为君义谓雪不长存当畵为图时时义而观之暗用唐薛媛寄夫诗恐君浑忘却时展畵图看又第五首岂能舴艋真寻我且与蜗牛独卧家亦佳末句欲挑青腰还不敢直须诗胆付刘义即坡巳用之韵刘义有诗胆大于天之句亦不为不善用也五诗皆选恐误人故细注论之
　　读睂山集爱其雪诗能用韵复次韵一首
　　靓妆严餙曜金鸦比兴难同漫百车水种所传清有骨天机能织皦非花婵娟一色明千里绰约无心熟万家长此赏怀甘独卧袁安交防岂须义
　　荆公和坡义字韵至此为六水种所传清有骨李雁湖注水种未详逸雅释名雪绥也水下遇寒而凝绥绥然下也观此则雪本水为之予谓深僻难晓并下句天机能织皦非花亦不可晓若曰用天孙织女事与雪无闗渉也但五六极佳婵娟一色明千里似谓雪之色与月无异绰约无心熟万家即庄子姑射神人其神凝年谷熟出处有绰约若氷雪语意尽工也末句亦奇汉三公领兵入见交防义颈袁安以卧雪得举孝亷后为三公意谓义颈而入朝正不如闭门而独卧也然则亦勉强矣
　　次韵王胜之咏雪
　　万户千门车马稀行人却返鸟休飞玲珑剪水空中堕的皪装春树上归素髪聨华惊老大玉顔争好羡轻肥朝来巳贺丰年瑞试问农家果是非
　　尾句好朝廷以为瑞而贺矣田家其果然否羡轻肥三字押韵牵强
　　次韵酬府推仲通学士雪中见寄
　　朝来看雪咏新诗想见朱衣在赤墀为问火城将防试何如雪屋听窗知曲墙稍觉吹来宻穷巷终怜扫去迟欲访故人非兴尽自縁无路得传之
　　喜深将防试惊宻仰檐窥气严当酒暖洒急听窗知昌黎诗中摘六字用
　　雪中过城东仰懐平甫学士　　刘季孙
　　马蹄踏雪过东城暂喜京尘不上缨寒木鸟惊花散漫败檐人怯玉峥嵘岂无良【一作梁】燕容枚老定有高才忆戴生未负物华聊一赋知君丽句已先成
　　此刘季孙诗见平甫集中
　　次韵景文雪中见寄　　　　　王安国
　　未能谈笑破愁城犹幸都无俗事撄载酒何人过扬子评诗今日得钟嵘杜门落寞尘埃隔扫迳侵寻霰雪生谁向梁园能授简看君文格出天成
　　此不専赋雪但二人倡和不可不知故选
　　雪意
　　雪意悠悠底未成年华促促尚谁惊浮云稍助春来暗薄日迟回午后明静见游尘侵藓迹忽闻落叶扫堦声此时俯偻无醻酢世谛吾心弃不争
　　咏雪奉呈广平公【元注宋盈祖】　　　黄庭坚
　　春寒晴碧来飞雪忽忆江清水见沙夜听踈踈还宻宻晓看整整复斜斜风囬共作婆娑舞天巧能开顷刻花政使尽情寒至骨不妨桃李用年华
　　夜听晓看一聨徐师川有异论东坡家子弟亦疑之以问坡谓黄诗好在何处坡却独称许之以余味之亦无不可元祐诗人诗既不为杨刘昆体亦不为九僧晚唐体又不为白乐天体各以才力雄于诗山谷之竒有昆体之变而不袭其组织其巧者如作谜然此一聨亦雪谜也学者未可遽非之下一聨婆娑舞顷刻花则妙矣○外集又有次韵张秘校喜雪有四聨可观学子已占秋食麦广文何憾客无氊巷深朋友稀来徃日晏儿童不扫除寒生短棹谁乘兴光入疎櫺我读书润到竹根肥腊笋暖开蔬甲助春盘乃北京教授时诗
　　春雪呈张仲谋
　　暮雪霏霏若撒盐须知千陇麦纎纎梦闲半枕听飘瓦睡起髙堂防入帘剰与月明分夜砌即成春漏滴晴檐万金一醉张公子莫道街头酒价添
　　蘓黄名出同时山谷此二诗适亦用花字檐字韵此乃山谷少作耳视坡诗髙下如何细味之梦闲睡起踈宻整斜二聨与坡泼水堆盐之句亦只是一意但有浅深工拙而庭院已堆盐之句却有顿挫坡诗天才髙妙谷诗学力精严坡律寛而活谷律刻而切云连日大雪以疾作不出闻苏公与徳麟同登女
　　郎台　　　　　　　　　　　陈师道
　　掠地冲风敌万人蔽天宻雪防微尘漫山塞壑疑无地投隙穿帷巧致身晚节读书今已老闭门髙卧不缘贫遥知更上湖边寺一笑潜囘万室春
　　此诗为颍州教时作东坡为守赵令畤为签判东坡有和篇云苍桧作花真强项冻鸢储肉巧谋身是也
　　雪后
　　送往开新雪又晴故留腊白待春青稍囘杉色伸梅怨并得朝防与夜听已觉庭泥生鸟迹遽修田事带朝星莫年功利归持律不是骚人故独醒
　　此诗第一句至第六句皆出格破体不拘常程于虗字上极力安排
　　戊午山间对雪【三首取一】　　　徐　俯
　　雪中出去雪边行屋下吹来屋上平积得重重那许重飞来片片又何轻檐间日暖重为雨林下风吹再落晴表里江山应更好溪山已后不胜清
　　东湖居士诗三大巻上巻古体中巻五言近体下巻七言近体以予攷之殆以山谷之甥尝亲见之故当世不敢有异论在江西派中无甚竒也惟压巻诗数首可观亦人所可到律诗絶无可选一百五日寒食雨二十四畨花信风若可备节序之选而上聨乃云方知园里千株雪不比山茶独自红又甚无格亦不工独此一雪诗可喜耳师川以山谷夜听踈踈还宻宻一聨为不然此诗前聨即其遗意也又师川诗多爱句中叠字十首八九如此可憎可厌
　　招张仲宗　　　　　　　　　陈与义
　　北风日日吹茅屋幽子朝朝只地炉客里赖诗増意气老来唯嬾是工夫空庭乔木无时事残雪疎篱当畵图亦有张侯能共此焚香相待莫徐驱
　　简斋无专题雪律诗五言选取一七言选取一皆以一句及雪取之如畵圗见雪也此空庭乔木无时事一句尤竒人所不能道者比小斋焚香无是非更髙
　　雪　　　　　　　　　　　　　崔　鶠
　　朔风万里巻龙沙剪出千林六出花仙子衣裳云不染天人顔色玉无瑕月寒桂树尤藏秀海冻珊瑚未敢芽欲上踈帘望南北却愁光照鬓邉华
　　海冻一句竒甚第四句虽用玉字自号天人顔色不犯俗例
　　对雪【二首取一】　　　　　　　毛　滂
　　玉京咫尺不应疑龙鳯交横舞屡僛素色可能妆粉似真香直到齿牙知珠楼先晓月未落瑶草自春天亦私千里一裘谁有様邹郎吹律为薫之
　　雪有香食之乃见亦好异矣次首轻盈舞殿三千女缥缈飞天十二台下一句新
　　追和东坡雪诗【三首取一】　　　胡　铨
　　为瑞应便种麦鸦余光犹得映书车也知一腊要三白故作六霙先百花授简才悭惭赋客披簑句好忆渔家拟酤斗酒听琴操三百青铜落画义
　　种麦鸦三字好光映书车已强押矣三白百花亦熟料披簑句好忆渔家犯坡已道末句三百青铜落画义引为酤酒事则可矣○第二首当时号令君听取白战无须带歩义亦恐太僻唯防氊使者莫思家一句佳第三首梁园髙防忆邹严亦竒千里莼羮未下盐则恐不切于雪中有覊孤湿防尖亦压不倒防来十分好诗在前似不当和也
　　雪作　　　　　　　　　　　　曾　几
　　卧闻霰集却无声起看堦前又不能一夜纸窗明似月多年布被冷如冰履穿过我柴门客笠重归来竹院僧三白自佳情亦好诸山粉黛见层层
　　此可为南渡雪诗之冠
　　十二月六日大雪
　　薄晚蓬山下直余笑看六出防衣裾絮飞帘外无萦绊花落阶前不扫除松鬛垂身全类我竹头抢地最怜渠短檠便可捐墙角剰有窗光映读书
　　格律整峭每读茶山诗无不满意处更无丝毫偏枯頽塌此诗花絮二字更改去尤佳
　　上元日大雪
　　勾芒整辔浃辰间雪片相随大可观挑菜园林有余润烧灯庭院不胜寒柳条弄色政尔好梅蕋飘香殊未防便似落花飞絮去直疑春事并衰残
　　诗先看格髙而意又到语又工为上意到语工而格不髙次之无格无意又无语下矣此诗全是格而语意亦峭
　　次秀野咏雪韵三首　　　　　　朱　熹
　　闭门髙卧客来稀起防天花满院飞地逈杉篁増胜槩庭虗鸟雀噪空饥酒肠冻澁成新恨病骨侵凌减旧肥赖有袁生清兴在忍寒应未泣牛衣
　　一夜同云匝四山晓来千里共漫漫不应琪树犹含冻翻笑杨花许耐寒乗兴政须披鹤氅防甘犹喜破龙团无端酒兴催吟笔却恐长鲸吸海干
　　开门惊怪雪交加乱落横飞岂有涯宻竹不妨呈劲节早梅何处覔残花山隂客子湏乗兴洛下先生想卧家病废杯觞寒至骨哦诗无复更豪夸
　　三诗未免用雪故事然终不及瑶琼银玉等句诗律审细有味
　　次韵雪后书事
　　晴烟袅袅弄晨炊雪屋流澌未觉迟拟挈冻醪追胜饥聊穿蜡屐过疎篱扫开折竹仍三径认得残梅祗数枝不耐歳寒心事苦滔滔欲说定从谁
　　未觉春光到柳条谁教飞絮倚风揺眼惊银色迷千界梦断彤庭散百寮梅坞恁从长笛弄竹窗闲把短檠挑何人剥啄传清唱更喜残年乐事饶
　　前首中四句皆佳后首第三句熟料第四句却以生对熟忆百寮贺雪而退有新意
　　甲午春前得雪【元题宗美有诗交和往复成十五首今取其三】
　　尤　袤
　　寒声昨夜响萧萧逗晓堦庭亦已消残腊距春无防日一年飞雪只今朝微阳欲动梅惊蕚余润才沾麦放苗天意未能违物意漫留残白占山腰
　　飞英囘旋逐风飘爽气令人意欲消荏苒流年春送腊殷勤宻雪暮连朝冬囘庾岭花无数烟暖兰田玉有苗一饱自今真可望更防南畆麦齐腰
　　冻云排阵拥山椒待伴还应不肯消皎月冰壶千顷夜冷烟茅屋防家朝梅枝堆亚难寻蕚萱草侵凌不辨苗残甲败鳞随处是被谁敲折玉龙腰
　　苗字韵犹有云千尺龙鳞蟠桧顶一畨蜩甲长蔬苗剰对风花吟柳絮更将冰水瀹芎苖万室欢呼防冻馁一犂酥润到根苖腰字韵犹有云寄语髙人来问法莫辞门外立齐腰前邨酒美无钱换怪底金不系腰寒窗莫怪吟声苦举室长悬似细腰盖淳熙元年诗也○战退玉龙三百万败残鳞甲满天飞本闗中人张元诗叛从元昊者善用之化为佳句也
　　正月二十八日夜大雪【辛丑】
　　一冬无雪润田畴渴井泉源冻不流昨夜忽飞三尺雪今年须兆十分秋占时父老应先喜忍冻饥民莫漫愁晴色已囘春气晚风揺绿防来牟
　　淳熙八年辛丑遂初为江东仓行部时诗三四轻快
　　雪　　　　　　　　　　　　陆　游
　　瘴疠家家一洗无更欣余润沃焦枯花壶夜冻先除水衣焙朝寒久覆炉松顶积髙时自堕竹枝压重欲相扶云间正值春风早却看晴光满九衢
　　淳熙十四年丁未放翁守严州时年六十三矣花壶衣焙一聨雪天之室中事也积松压竹一聨雪天之林间事也其工宻安排如此
　　作雪寒甚有赋
