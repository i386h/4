<!-- { "loadSidebar": true } -->
　　禹庙空山里秋风落日斜荒庭垂橘柚古屋画龙蛇云气生虚壁江声走白沙早知乘四载疏凿控三巴凡唐人祠庙诗皆不能出老杜此等局段之外二诗葢絶唱也
　　湘夫人祠
　　肃肃湘妃庙空墙碧水春虫书玉佩藓燕舞翠帷尘晚泊登汀树微香借渚苹苍梧恨不尽染泪在丛筠
　　阆州别房太尉墓
　　他乡复行役驻马别孤坟近泪无干土低空有断云对碁陪谢傅把剑覔徐君惟见林花落莺啼送客闻少陵因救房公琯而去谏职阆州别墓足见少陵于交谊不薄也第一句是十分好他乡已为客矣于客之中又复行役则愈客愈逺此句中折旋法也近泪无干土尤佳泪一作哭可谓痛之至而哭之多矣对碁把剑一聨一指生前房公之待少陵为何如一指身后少陵之所以感房公为何如诗之不茍如此其后房公改葬东都少陵复有二诗更痛切悲悼前云一徳兴王后孤魂久客间后云风尘终不解江汉忽同流乃知陈后山丘原无起日江汉有东流实本诸此句法同诗意不同
　　蜀先主庙　　　　　　　　　刘禹钖
　　天下英雄气千秋尚凛然势分三足鼎业复五铢钱得相能开国生儿不象贤凄凉蜀故妓来舞魏宫前元注汉末称黄牛白腹五铢当复○胡澹庵有诗云须令民去思如汉思五铢自注谓五铢起于元狩五年新室罢之民思以五铢市买莽法复挟五铢者投四裔光武因马援言复之民以为便董卓悉坏五铢曹操为相复之自魏至梁陈周隋皆以五铢为便唐武徳四年铸开通元寳五铢始不复见梦得此诗用三足鼎五铢钱可谓精当然末句非事实也蜀固亡矣魏亦岂为存哉其业已属司马氏矣诸葛公之子死于难不为先主羞而魏之羣臣举国以授晋则何灭蜀之有哉
　　经伏波神祠
　　防防篁竹下有路上壶头汉垒麏鼯鬭蛮溪雾雨愁怀人敬遗像阅世指东流自负覇王畧安知恩泽侯乡闗辞石柱筋力尽炎州一以功名累翻思马少游
　　能道马伏波心事此公笔端老辣髙处不减少陵
　　山中古祠　　　　　　　　　张　籍
　　春草空祠处荒林唯鸟飞纪年碑石在经乱祭人稀野鼠缘朱帐阴尘盖画衣近来潭水黑时见宿龙归平易而新美
　　漂母墓　　　　　　　　　　刘长卿
　　昔贤怀一饭兹事已千秋古墓樵人识前朝楚水流渚苹行客荐山木杜鹃愁春草绵绵绿王孙旧此游长卿意深不露第四句盖谓楚亡汉亡惟有流水耳一漂母之墓樵人犹能识之亦以其有一饭之徳于时耳
　　屈原庙　　　　　　　　　崔　涂
　　谗胜祸难防沈魂信可伤本图安楚国不是怨怀王庙古碑无字洲晴蕙有香独醒人尚少谁与奠椒浆三四句説得屈原心事好
　　古冢　　　　　　　　　　　曹　松
　　代逺已难问累累似古城民田侵不尽客路踏还平作穴蛇分蛰依冈鹿绕行唯应风雨夕鬼火出林明尽古冢之态
　　淮阴侯庙　　　　　　　　　梅尧臣
　　汉家天下将庙古像公圭百战自亡楚一时空王齐乡人奏箫鼔舟子赛豚鸡不改寒潮水朝平暮复低先有古诗一首末云髙皇四海平有酒不共釂古来称英雄去就可以照此律诗亦佳
　　新开坟路
　　古径约城斜锄荒可过车直穿深篠去不比绕邨賖伐树侵篱脚裨塍掘涧沙欲为兰若处松柏属吾家五六细润
　　古冢【南阳道中作】
　　南阳古原上荒冢若鱼鳞剑佩不为土衣冠应化尘枯骸托魑魅细草没麒麟何必问名氏汉家多近亲五六佳
　　和叔才岸傍古庙　　　　　　王安石
　　树老垂缨乱祠荒向水开偶人经雨踣古屋为风摧野鸟栖尘座渔郎奠竹杯欲传山鬼曲无奈楚词哀三四句佳
　　双庙
　　两公天下骏无地与腾骧就死得处所至今犹耿光中原擅兵革昔日防侯王此独身如在谁令国不亡北风吹树急西日照窗凉志士千年泪泠然落奠觞
　　荆公题双庙云北风吹树急西日照窗凉及详味之其托意深逺非止咏景物而已盖巡逺守睢阳当时安庆绪遣突厥劲兵攻之日以危困所谓北风吹树急也是时肃宗在灵武号令不行于江淮诸将观望莫肯救之所谓西日照窗凉也此深得老杜句法如老杜题蜀相庙映堦碧草自春色隔叶黄鹂空好音亦自托意其中矣
　　上王荆公墓　　　　　　　　曽　肇
　　天上龙胡断人间鵩鸟来未应淮水竭所惜泰山頺华屋今非昔佳城闭不开白头门下士怅望有余哀诸曾皆出王半山门下此言亦恐太过元祐时王氏在金陵寂寞张芝叟名舜民诗亦讥之绍圣而后绍述祸作乃渐张大以至南渡乃少损云
　　光武庙　　　　　　　　　　徐　照
　　帐闭炉烟聚山龙帝者衣真人元有道社鬼忽无威画剥金犹在碑平字半非鼓鸣邨犬吠祭罢数翁归五六妙但是庙俱可用
　　郭璞墓　　　　　　　　　　刘克庄
　　先生精数学卜穴未应疎因捋虎须死还寻鱼腹居如何师鬼谷却去友灵胥此理凭谁诘人方寳葬书讥青囊之术不灵其説亦是
　　尧庙
　　帝与天同大天存帝亦存桑麻通絶徼箫鼓出深邨水至孤亭合山居列岫尊尚余土阶意樵牧践篱藩起句十字能言尧之大末句十字能言尧之小惟其能土阶之小所以能与天地同大也
　　七言【三十二首】
　　蜀相　　　　　　　　　　　杜　甫
　　丞相祠堂何处寻锦官城外柏森森映堦碧草自春色隔叶黄鹂空好音三顾频烦天下计两朝开济老臣心出师未捷身先死长使英雄泪满襟
　　子美流落剑南拳拳于武侯不忘其咏怀古迹于武侯云伯仲之间见伊吕指挥若定失萧曹及此诗皆善颂孔明者
　　长陵　　　　　　　　　　　唐彦谦
　　长陵髙阙此安刘附葬累累尽列侯丰上旧居无故里沛中原庙对荒丘耳闻明主提三尺服防愚民盗一抔千载竖儒骑瘦马渭城斜日重囘头
　　此汉髙帝陵也耳闻眼防或以为病然提三尺盗一抔属对亲切诗体如李义山彦谦又有警句云烟横博望乗槎水月上文王避雨陵
　　茂陵　　　　　　　　　　　李商隠
　　汉家天马出蒲梢苜蓿榴花遍近郊内苑只知衔凤觜属车无复插鸡翘玉桃偷得怜方朔金屋妆成贮阿娇谁料苏卿老归国茂陵松柏雨潇潇
　　义山诗织组有余细味之格律亦不为髙此诗讥诮汉武甚矣谓骄侈如此终归于尽也
　　题濮庙　　　　　　　　　　曹　邺
　　晓祭瑶斋夜叩钟鳌头风起浪重重人间直有仙桃种海上应无肉马踪赤水梦沉迷象罔翠华恩断泣芙蓉不知皇帝三宫驻始向人间着衮龙
　　诗体似李义山
　　巫山神女庙　　　　　　　刘禹锡
　　巫山十二鬰苍苍片石亭亭号女郎晓雾乍开疑巻幔山花欲谢似残妆星河好夜闻清佩云雨归时带异香何事神仙九天上人间来就楚襄王
　　尾句讥之良是然本无此事也词人寓言耳
　　阳山庙观赛神【元注梁松南征至此遂为神在朗州】
　　汉家都尉旧征蛮血食如今配此山曲葢深幽苍桧下洞箫愁絶翠屛间荆巫脉脉传神语野老娑娑啓醉顔日落风生庙门外几人连蹋竹歌还
　　予尝游此庙在今常徳府北三十里似不当祭之人马伏波为其所倾者
　　苏武庙　　　　　　　　　温庭筠
　　苏武魂销汉使前古祠髙树两茫然云边雁断胡天月陇上羊归塞草烟回日楼台非甲帐去时冠剑是丁年茂陵不见封侯印空向秋波哭逝川
　　此见别集甲帐丁年甚工亦近义山体
　　陈琳墓
　　曽于青史见遗文今日飘零过古坟词客有灵应识我覇才无主始怜君石麟埋没藏秋草铜雀凄凉起暮云莫怪临风倍惆怅欲将书剑学从军
　　谓曹操有无君之志而后用此等人甚妙
　　黄陵庙　　　　　　　　　　李羣玉
　　小孤洲北浦云边二女明糚共俨然野庙向江春寂寂古碑无字草芊芊东风近墓吹芳芷落日深山哭杜鹃犹似含嚬望巡狩九疑如黛隔湘川
　　第六句好
　　春日拜垅经田家　　　　　　梅尧臣
　　田家春作日日近丹杏破萼塲圃头南岭禽过北岭呌髙田水入低田流桑芽将绽雾露裛蚕子未浴箱筐收今我还朝固不逺紫宸已梦瞻珠旈
　　此乃田家诗然题有拜垅二字以附此
　　经秦皇墓　　　　　　　　　鲁　交
　　祖龙何事苦东巡仙驾归来冢草新项籍已飞三月火子婴犹醉六宫春元来沧海殊无药却是芒砀暗有人自古乾坤属真主骊山山下好霑巾
　　潼川人鲁交诗曰三江集山谷称为鲁三江今从之三四谓项羽之起不待至咸阳而三月之火已然矣子婴犹未悟也五六尤佳独末后一句颇俗
　　过井陉淮阴侯庙　　　　　　韩　琦
　　破赵降燕业已成兔亡良犬日图烹家僮上变安知实史笔加诬贵有名功盖一时诚不灭恨埋千古欲谁明荒祠尚枕陉间道涧水空传哽咽声
　　三四明韩不反此长者之言足慰淮阴于地下也
　　冬至祀坟
　　至日郊原拥节旄先茔躬得奉牲醪霜威压野寒方重山色凌虚气自髙衣锦不来夸富贵报亲惟切念劬劳连村父老欢相迓因劝勤耕土膏
　　此熈宁元年戊申冬诗自长安被召不入再领乡郡三四句格如其造语
　　元日祀坟马上
　　三朝偏喜得晴和嵗美民康此验多天运主生方啓户土膏乗暖已腾波雪凭空濶髙低在风引韶妍次第过霁霭正开先垅近太行晡景上嵯峨
　　此熈宁二年己酉元日诗魏公三领乡郡拜坟之诗极多今选八首为人子孙全功名保富贵节义文章万世无歉者公一人而已今选其诗以寓敬仰
　　癸丑初拜先坟
　　书锦三来治邺城古人无似此公荣首过先垅心还慰一见家山眼自明酾酒故庐延父老驻车平野问农耕便思解绶从田叟报国惭惟万死轻
　　此熈宁六年自中山三领乡郡时诗
　　次日早起西坟
　　风入旌旗撼晓光两茔亲展喜非常浓阴蔽野瞻乔木逸势横天认太行自叹重茵宁及养纵垂三组敢夸乡路人或指荣虽甚明哲何如汉子房
　　三四下一句壮甚
　　秋风赴先茔马上
　　暂趋先垅弭旗旄因卹吾民穑事劳谷实已伤嗟嵗廪麦根虽立望春膏林疎山骨清弥瘦天濶诗魂病亦豪田舍罕逢车骑过聚门村妇拥儿曹
　　魏公襟量古之所谓大臣然诗句亦骚此诗第六句是也
　　初冬祀坟
　　晓来轻冷上平冈西欵亲茔一舍强带霭逺峰时隐见半霜残叶杂青黄来牟渇雨空成垅鸿雁冲云自着行此日初冬严祀事只増凄惕不夸乡
　　五六峭健
　　西享先坟已致诚却严轩从指东茔鸿惊去斾参差起马避柔桑诘曲行农寓兵来闲即教牛无休日旱犹耕病翁寡术苏疲瘵徒劝民心厚所生
　　第四句见乡里间行马之态河朔素有民兵第五句又自兼言公事第六句爱民之至也
　　乙卯寒食祀坟
　　乡守三逢禁火天每驱旌纛扫松阡衰残岂足酧恩遇光宠徒知及祖先望极西山饶胜气乐舒东户革荒年何时归处坟庐下不假苏秦负郭田
