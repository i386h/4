<!-- { "loadSidebar": true } -->
　　酒亦有何好人今未肯忘茍无愁可解何必醉为乡賸欲论竒字终能讳秘方直饶肌骨秀正要画眉长此戒田生过饮尾句恐其不自修饰则天资之美亦不可恃也
　　醉中作　　　　　　　　　　陆　游
　　宦游三十载举步亦看人爱酒长官骂近花丞相嗔湖山今入手风月始闗身少吐胸中气从教白发新三四天生对偶
　　七言【十六首】
　　尝酒听歌招客　　　　　　　白居易
　　一瓮香醪新揷篘双鬟小妓薄能讴管弦渐好新教得罗绮虽贫免外求世上贪忙不觉苦人间除醉却须愁不知此事君知否君若知时从我游
　　旷达之言
　　长斋月满擕酒先与梦得对酌醉中同赴令公之宴戏赠梦得
　　斋宫前日满三旬酒榼今朝一拂尘乘兴还同访戴客解酲仍对姓刘人病心汤沃寒灰活老面花生朽木春若怕平原怪先醉知君未惯吐车茵
　　第四句善诙谐五六足见饮酒之喜快于心见于面
　　桥亭卯饮
　　卯时偶饮斋时卧林下高桥桥上亭松影乱窗眠始觉竹风吹面醉初醒就荷叶上包鱼鲊当石渠中洗酒瓶生计悠悠身兀兀甘从妻唤作刘伶
　　五六新异
　　太守徐君猷通守孟亨之皆不饮酒诗以戏之
　　云　　　　　　　　　　　　苏　轼
　　孟嘉嗜酒桓温笑徐邈狂言孟徳疑公独未知其趣耳臣今时复一中之风流自有高人识通介宁随薄俗移二子有灵应拊掌吾孙还有独醒时
　　全用孟徐二人饮酒事以其泉下有灵却笑厥孙不饮善滑稽者
　　章质夫送酒六壶书至而酒不达戏作小诗问之
　　白衣送酒舞渊明急扫风轩洗破觥岂意青州六从事化为乌有一先生空烦左手持新蟹漫绕东篱嗅落英南海使君今北海定分百榼饷春耕
　　青州乌有之聨既切题左手东篱一聨下空烦漫绕四字见得酒不至也善戏如此
　　醉中　　　　　　　　　　　陈与义
　　醉中今古兴亡事诗里江湖揺落时两手尚堪杯酒用寸心唯是鬓毛知稽山拥郭东西去禹穴生云朝暮竒万里南征无赋笔茫茫逺望不胜悲
　　此以醉中为题耳三四絶妙余意感慨深矣
　　对酒
　　陈留春色撩诗思一日搜肠一百回燕子初归风不定桃花欲动雨频来人间多待须微禄梦里相逢记此杯白竹扉前容醉舞烟波【一作邨】渺渺欠高台
　　简斋诗响得自是别
　　郡中禁私酿严甚戏作　　　　曾　几
　　结交欢伯无他肠小槽窃比顾建康此身忽堕禁酒国何路得到无功乡官酤快甚夏酌水斋酿惬于冬饮汤客来且复置是事北焙荐椀春风香【元注时建上送新茗】
　　此吴体三四絶佳
　　避寇迁居郭内风雨凄然郑顾道饷酒
　　烟雨昏昏一月梅全家避寇寄城隈欲寻碧落侍郎去遽沐青州从事来令我妻孥争洗盏想公伯仲正传杯安能郁郁久居此且傍茶山松迳回
　　碧落青州之句本于东坡
　　家酿红酒美甚戏作
　　麯生竒丽乃如许酒母秾华当若何向人自作醉时面遣我宁不苍顔酡得非琥珀所成就更有丹砂相荡磨可怜老杜不对汝但爱引颈舟前鵞
　　此诗三四不甚入律然终篇发明红酒之妙前此未有当时时玩味之乃老杜吴体山谷诗法也
　　秋夜独酌　　　　　　　　　黄公度
　　溪山态足身无事天地功深嵗有秋投老相从管城子平生得意醉乡侯卷帘清坐月排闼横笛人家风满楼可是离人更遗物何縁身世两无求
　　黄公度字师宪兴化军莆田人绍兴八年谅闇大魁思陵在御丁未至壬午三十六年首甲科十有一人梁克家丞相陈诚之枢使三尚书曰汪应辰刘章王佐五从官曰李易张九成赵达张孝祥王十朋独师宪以忤秦桧得正字即被论与祠后倅肇庆绍兴二十五年桧死始得召为考功员外郎而卒年不逮五十洪景卢序其知稼集有句曰雨意欲晴山鸟乐寒声初到井梧知景卢谓大厯十才子不能窥藩又有句曰还乡且尽田家乐举世谁非市道交醉乡归去疑无路诗笔拈来似有神是可以言诗矣
　　小饮梅花下作　　　　　　　陆　游
　　脱巾莫叹髪成丝六十年间万首诗【予自十七八学诗今六十年得万篇】排日醉过梅落后通宵吟到雪残时偶容后死宁非幸自乞归耕已恨迟青史满前闲即读几人为我作蓍龟第二句举世无对
　　六日云重有雪意独酌
　　遍游薮泽一渔舠歴尽风霜只緼袍天为念贫偏与健人因见懒悮称高地连海澨涛声近云冒山椒雪意豪偶得芳樽须痛饮凉州那得直蒲萄
　　三四善斡旋有味
　　小圃独酌
　　少年裘马竞豪华岂料今为老圃家数防霏微社公雨两丛闲淡女郎花诗成枕上常难记酒满街头却易賖自笑迩来能用短只将独醉作生涯
　　对酒
　　老子不堪尘世劳且当痛饮读离骚此身幸已免虎口有手但能持蟹螯牛角挂书何足问虎头食肉亦非豪天寒欲与人同醉安得长江化浊醪
　　醉中自赠
　　富贵犹宜早退休一生龃龉更何求赋形未至欠壬甲语命宁须憎斗牛栗里收身贫亦乐平陵埋骨死无忧狂歌醉舞真当勉剩折梅花揷满头
　　放翁此五诗皆新异

　　瀛奎律髓巻十九
　　钦定四库全书
　　瀛奎律髓巻二十　　　　　元　方回　编梅花类
　　虚谷曰梅见于书诗周礼礼记大戴礼左氏传管子淮南子山海经尔雅本草取其实而已曰尔惟盐梅曰摽有梅曰笾人八梅为干梅【防者谓梅皆有干湿】曰兽用梅曰五月煮梅为豆实曰水火醯醢盐梅以亨鱼肉曰五沃之土其梅其杏曰一梅不足为百人酸曰云山之上其实干腊郭璞注腊为干梅曰梅柟似杏实酢曰梅实明目益气不饥未以其花为贵也惟诗山有嘉卉侯栗侯梅大戴礼夏小正正月梅杏杝桃始华一言卉一言华说苑越使诸发执一枝梅遗梁臣韩子顾左右曰恶有一枝梅乃遗列国之君乎由是考之则梅以花贵自战国始西京杂记汉初修上林苑羣臣谷献名果有朱梅紫花梅同心梅紫蒂梅则梅种之多特以花书又自西汉始汉武帝元封三年作柏梁台诏羣臣有能为七言者乃得上座太官令曰枇杷橘栗桃李梅梁简文帝引此事为梅花赋而曰七言表柏梁之咏则知汉武帝时始有七言诗及梅也亦恐不専主花荆州记曰陆凯与范晔相善自江南寄梅一枝诣长安与晔并赠诗曰折梅逢驿使寄与陇头人江南无所有聊赠一枝春诗家以为晋人非宋文时范晔姑从其说则梅花见于五言诗自晋时始也大槩梅花诗五七言至梁陈而大盛梁简文帝雪里不见梅花诗有云絶讶梅花晚争来雪里窥定须还剪防学作两三枝梁元帝诗有云梅含今春树还临先日池人怀前嵗忆花发故年枝鲍泉诗有云可怜阶下梅飘荡逐风囘度帘拂罗幌萦窗落梳台隂铿诗有云春近寒虽薄梅舒雪尚飘从风还共落照日不俱消庾肩吾诗有云窗梅朝始发庭雪晚初消道逺终难寄馨香徒自饶庾信诗有云当年臈月半已觉梅花阑不信今春晚俱来雪里看早知覔不见眞悔着衣单此虽非全篇皆可脍炙其全篇清雅者如何逊云兎园标物序惊时最是梅衔霜当路发映雪凝寒开枝横却月观花绕凌风台朝洒长门泣夕驻临卭杯应知早飘落故逐上春来其七言流丽者如江总有云腊月正月早惊春众花未发梅花新梅花芬芳临玉台朝攀晚折还复开满酌金巵催玉柱落梅树下宜歌舞又有一句全联可观者临曲池影扇拂玉堂梅梁元帝也砌石披新锦梁花畵早梅阴铿也草短犹通屧梅香渐着人徐君倩也绿条初变柳紫莟欲舒梅隋炀帝也沿唐及宋则梅花诗殆不止千首而一聨一句之佳者无数矣今摘其尤异者尾于所赋着题诗之后而雪也月也晴也雨也亦着题诗又尾于后红梅腊梅诗亦附乎此格物在致知玩物则防志在学者择之
　　五言【六十二首】
　　和王司马折梅寄京邑兄弟　　张九龄
　　离别念同嬉芳荣欲共持独攀南国树遥寄北风时林惜迎春早花愁去日迟还闻折梅处更有棣华诗明皇宰相张九龄曲江集二十巻赋一巻诗五巻此诗在第二巻蜀本芳荣作方荣惜字不可认以近本所刋芮挺章国秀集正之国秀还闻作仍闻此诗在少陵太白之前陈子昻杜审言沈宋之后曲江公身为一代正人而诗亦字字清切云芮挺章选唐天宝三年以前诸公凡九十人诗二百三十首以李峤为第一次宋之问杜审言沈佺期又次张说徐安贞张敬忠贺知章王翰董思恭杜岩崔涤沈宇刘希夷而九龄为第十五人云时犹未数少陵同时诸公也
　　庭梅咏
　　芳意何能早孤荣亦自危更怜花蒂弱不受歳寒移朝雪那相妬隂风已屡吹馨香虽尚尔飘荡复谁知此见曲江集第五巻详味诗思盖为李林甫所防先罢相又坐举周子谅为御史贬荆州长史此荆州诗也先有戏题春意云一作江南守江林三四春在玉泉寺古冢诗后然则诗岂无为而徒作者哉以寘少陵之前可也子寿未相之前尝为洪州都督徙桂州兼岭南按察选补使所至诗必佳洪州诗有云有趣逢樵客忘怀狎野禽廵属县云途中却郡掾林下招邨民妙甚
　　江梅　　　　　　　　　　　杜　甫
　　梅蘂腊前破梅花年后多絶知春意早最奈客愁何雪树元同色江风亦自波故园不可见巫岫郁嵯峩起句十字已尽梅花次第
　　春雪间早梅　　　　　　　　韩　愈
　　梅将雪共春彩豓不相因逐吹能争宻排枝巧妬新谁令香满座独使净无尘芳意饶呈瑞寒光助照人玲珑开已徧防缀坐来频那是俱疑似须知两逼真荧煌初乱眼浩荡忽迷神未许琼花比从将玉树亲先期迎献嵗更伴占兹辰愿得长辉映轻微敢自珍
　　汗血千里马必能折旋蚁封昌黎大才也文与六经相表里史汉并肩而驱者其为大篇诗险韵长句一笔百千字而所赋一小着题诗如雪如笋如牡丹樱桃榴花蒲萄一句一字不轻下此题必当时有同赋者春雪早梅中着一间字只彩艳不相因一句五字巳佳矣彩言雪艳言梅本不相资而成此美句是非相为得之意芳意饶呈瑞以言梅之芳又饶以雪之祥瑞寒光助照人以言雪之光足助乎梅之映煦错综用工亦云宻矣学者作诗谓不思而得喝咄呌怒即可成章吾不信也惟更伴占兹辰一句恐有误束大才于小诗之间惟五言律为最难昌黎此诗赋至十韵较元微之春雪映早梅多四韵题旣甚难非少放舂容不可也柳子厚有早梅诗古体仄韵早梅发髙树逈映楚天碧朔吹飘夜香繁霜滋晓日欲为万里赠杳杳山水隔寒英坐销落何用慰逺客单赋早梅不为律易鍜链也譬如雪诗千山鸟飞絶万径人踪灭孤舟簑笠翁独钓寒江雪为古体则可极天下之竒为律体则不可矣昌黎将防试聴窗知六字为荆公引用亦是费若干思索律体尤难古体差易故也
　　江梅　　　　　　　　　　　郑　谷
　　江梅且缓飞前辈有歌词莫惜黄金缕难防白雪枝吟看归不得醉齅立如痴和雨和烟折含情寄所思五六亦深造梅趣
　　赋得春雪映早梅　　　　　　元　稹
　　飞舞先春雪因依上畨梅一枝方渐秀六出巳同开积素光逾宻眞花节暗催搏风飘不散见晛忽偏摧郢曲琴空奏羗音笛自哀今朝两成咏翻挟昔人才
　　一句赋雪一句赋梅本不为难起句上畨梅不走了早字三四巧见晛忽偏摧此一句佳谓日出则雪先消梅如故也
　　梅　　　　　　　　　　　　　杜　牧
