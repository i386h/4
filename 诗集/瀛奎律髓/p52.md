<!-- { "loadSidebar": true } -->
　　湘素杂记谓东坡云中四句适怨清和也凡前辈琴阮筝琵琶等诗少有律体而多古句大率譬喻亦不过如此耳备见渔隠丛话
　　牡丹　　　　　　　　　　　罗　隐
　　落尽深【一作春】红始见花花时比屋事豪奢买栽池馆恐【一作非】无地防到子孙能几家门倚长衢攒绣毂幄笼轻日防防霞歌钟满座争欢赏肯信流年鬓有华
　　唐人牡丹花七言律四首韩昌黎李义山各一罗隐有云若教解语应倾国任是无情也动人国史补记曹唐语以为咏女子障故不取此诗三四絶好
　　崔少府池塘鹭鸶　　　　　　雍　陶
　　双鹭应怜水满池风飘不动顶丝垂立当青草人先见行傍白莲鱼未知一足独拳寒雨里数声相呌早秋时林塘得尔须増价况与诗家物色宜
　　议者谓行傍白莲鱼未知此句最佳上一句未称然着题诗难句句好也第二句亦未可忽○顾非熊双鹭一聨云刷羽竞生堪画意依泉各有取鱼心亦工今附此
　　鹧鸪　　　　　　　　　　　郑　谷
　　暖戏烟【一作平】芜锦翼齐品流应得近山鸡雨昏青草湖边过花落黄陵庙里啼游子乍闻征袖湿佳人才唱翠眉低相呼相唤湘江曲苦竹丛深春日西
　　郑都官谷因此诗俗遂称之曰郑鹧鸪
　　海棠
　　春风用意匀顔色销得携壶与赋诗艳丽最宜新着雨娇娆全在欲开时莫愁粉黛临窗嬾须信丹青防茟迟朝醉暮吟防不足羡他蝴蝶宿深枝
　　三四似觉下句偏枯然亦可充海棠案祖也末句有风味恨不得如是蝶之宿于是花别有絶句云浣花溪上堪惆怅子美无情为发扬又和路见海棠中二聨云一枝低带流莺睡数片狂和舞蝶飞堪恨路长移不得可无人与画将归亦新美
　　燕
　　年去年来来去忙春寒烟暝度潇湘低飞绿岸和梅雨乱入红楼防杏梁闲几砚中窥水浅落花径里得泥香千言万语无人防又逐流莺过短墙
　　都官诗格虽不髙鹧鸪海棠燕三着题诗亦不可废也
　　失鹤　　　　　　　　　　　李　逺
　　秋风吹却九臯禽一片闲云万里心碧落有情空怅望瑶台无路可追寻来时白雪翎犹短去日丹砂顶渐深华表柱头留语后更无消息到如今
　　尽可讽咏八句皆佳
　　仙客【又名飞客】　　　　　　　　　李　昉
　　胎化仙禽性本殊何人携尔到京都因加美号为仙客称向闲庭伴野夫警露秋声云外逺翘沙晴影月中孤青田万里终归去暂处鸡羣莫叹吁
　　太宗丞相李昉諡文正所畜五禽名五客仙客五客中之一也鹤曰仙客诗最佳者尾句雪客鹭闲客白鹇又陇客鹦鹉南客孔雀次之
　　棃　　　　　　　　　　　　杨　亿
　　繁花如雪早伤春千树封侯未是贫汉苑谩传卢橘赋骊山谁识荔枝尘九秋青女霜添味五夜方诸月溜津楚客狂酲嘲已解水风犹自猎汀苹
　　杨文公亿字大年首与刘筠变国初诗格学李义山集为西昆酬唱集虽张乖崕亦学其体二宋尤于此体深入者
　　落花　　　　　　　　　　　宋　庠
　　一夜春风拂苑墙归来何处剩凄凉汉臯佩冷临江失金谷楼危到地香泪脸补痕烦獭髓舞台收影费鸾肠南朝乐府休曲桃叶桃根尽可伤
　　落花　　　　　　　　　　　宋　祁
　　坠素翻红各自伤青楼烟雨忍相忘将飞更作回风舞已落犹成半靣妆沧海客归珠迸泪章台人去骨遗香可能无意传双蝶尽付芳心与蜜房
　　宋郊字伯庠后改名庠字伯序皇祐宰相諡元宪弟祁字子京翰林学士諡景文夏英公竦守安州兄弟以布衣游学席上赋此二诗英公以为有台辅器后元宪状元景文甲科同榜天下以为二宋其诗学李义山杨文公亿集为西昆酬唱集故谓之昆体云李义山落花诗落时犹自舞扫后更余香亦妙乃此诗三四之祖
　　落花　　　　　　　　　　　余　靖
　　小园斜日照残芳千里伤春意未忘金谷已空新步障马嵬徒见旧香囊莺来似结啼鸾怨蝶散应知梦雨狂清赏又成经嵗别却歌团扇寄回肠
　　三四殊不减二宋亦似昆体余襄公靖葢直臣名士诗当加敬
　　莎衣　　　　　　　　　　　杨　朴
　　软绿柔蓝着胜衣倚船吟钓正相宜蒹葭影里和烟卧菡蓞香中带雨披狂脱酒家春醉后乱堆渔舍晚晴时直饶紫绶金章贵未肯轻轻博换伊
　　杨朴字契郑州东里人太宗真宗皆常以布衣召辞官而归此莎衣诗天下传诵对御所赋凡二今取其一苏养直词钓鱼船上谢三郎双鬓已苍苍莎衣未必清贵不肯换金章用朴语也拄杖诗就客饮时担酒去见鱼游处拨萍开亦佳归乡后上陈转运紫袍不识莎衣客曽对君王十二旈备见诗话有东里集行于世熈宁辛亥清洛野民臧逋为序
　　送李殿丞通判蜀州赋海棠　　梅尧臣
　　尝闻蜀国海棠盛因送李侯宜有诗日爱西湖照宫锦醉防春雨洗胭脂郡无公事中园乐民喜羣邀匝树窥望帝乌声空有血相如人恨不同时最鲜深浅非由染解赋才华未得知闻説赵昌今已老试教图画两三枝细味之望帝鸟声空有血相如人恨不同时无穷之味有色之声也
　　二月七日吴正仲遗活蟹
　　年年收稻卖江蟹二月得从何处来满腹红膏肥似髓贮盘青殻大于杯定知有口能嘘沫休信无心便畏雷幸与陆机还往熟每分吴味不嫌猜
　　三四自然见蟹之状山谷诗云虽为天上三辰次未免人间五鼎烹亦竒
　　酴醿金沙二花合殿　　　　　王安石
　　相扶照水弄春柔发似矜夸敛似羞碧合晚云霞上起红争朝日雪边流我无丹白知如梦人有朱鈆见即愁疑此冶容时所忌故将樛木比绸缪
　　真诰第三巻丹白存于胸中则真感不应谓情欲之感男女之想也樛木诗言木枝下垂故葛藟得而附之以譬后妃不忌众妾
　　次韵致逺木人洲二首
　　迷子山前涨一洲木人图志失编收年多但有柳生肘地僻独无茅葢头河侧鲍生干尚立江边屈子槁将投未妨他日称居士能使君疑福可求
　　鲍焦怨时之不用采蔬子贡难之曰非其时而采其蔬有哉弃其蔬乃立枯于洛水之上
　　杌尔何年寄此洲飘流谁弃止谁收无心使口肝使臂有榦作身根作头暴露神灵难寄托祷祠村落防依投纷纷剪纸真虚负立槁安知富可求
　　迷子洲在建康西南四十里前诗尾句次诗四句皆用昌黎木居士诗柳生肘出庄子近林肃翁口义以为疖子也世人用杨柳之柳久矣
　　食柑　　　　　　　　　　　苏　轼
　　一双罗帕未分珍林下先尝愧逐臣露叶霜枝剪寒碧金盘玉指破芳辛清泉簌簌先流齿香雾霏霏欲噀人坐客殷勤为收子千奴一掬奈吾贫
　　元注故事赐近臣黄柑以黄罗帕包之○读此诗便觉齿舌津液不啻如望梅林也
　　次韵刘焘抚勾蜜渍荔枝
　　时新满座闻名字别久何人记色香叶似杨梅蒸雾雨花如卢橘傲风霜每怜莼菜下盐防肯与蒲萄压酒浆回首惊尘巻飞雪诗情真合与君尝
　　坡公蜜荔枝诗押刑字太险惟此诗最稳
　　开元寺山茶
　　长明灯下石防干长共松杉鬬嵗寒叶厚有棱犀甲健花深少态鹤头丹久陪方丈曼陀雨羞对先生苜蓿盘雪里盛开知有意明年归后更谁防
　　此诗三四为杨诚斋拈出亦真佳句
　　奕棊呈任公渐　　　　　　　黄庭坚
　　偶无公事客休时席上谈兵角两棊心似蛛丝游碧落身如蜩甲化枯枝湘东一目诚堪死天下中分尚可持谁谓吾徒犹爱日参横月落不曾知
　　此本二诗前篇坐隐不知岩穴乐手谈胜与俗人言亦佳句碧落枯枝一聨尽奕者用心忘身之态或者以为不如东坡胜固欣然败亦可喜逺矣侯景之党王伟檄梁元帝云项羽重瞳尚有乌江之败湘东一目岂为赤县所归元帝盲一目引用此事谓其两眼而活一眼而死天下中分或作三分此又谓捄棊各分占路数也皆竒不可言南朝梁武帝第七子名绎先封为湘东王眇一目
　　观王主簿酴醿
　　肌肤冰雪薫沉水百草千花莫比方露湿何郎试汤饼日烘荀令炷炉香风流彻骨成春酒梦寐宜人入枕囊输与能诗王主簿瑶台影里据胡牀
　　前辈谓花诗多譬以美妇人此乃以美丈夫为比自山谷始五六即前五言之意宜并观之为此等诗格律絶髙万钧九鼎不可移也
　　次雨丝云鹤二首
　　烟云杳霭合中稀雾雨空蒙密更防园客蠒丝抽万绪蛛蝥网面罩群飞风光错综天经纬草木文章帝杼机愿染朝霞成五色为君王补坐朝衣
　　几片云如薛公鹤精神熊度不曽齐安知陇鸟樊笼密便觉南鹏羽翼低风散又成千里去夜寒应上九天栖坐来改变如苍狗试欲挥毫意似迷
　　雨似丝云似鹤以为题若易而难者也山谷在戎州代史夫人炎玉作山谷外兄张祺子履之妻张祉介卿之嫂也首唱石谅信道葢亦防戱所为而雨丝所谓天经纬帝杼机末句愿染朝霞补君王衣意思宏大非老笔不能道也
　　食有感
　　暑轩无物洗烦蒸百菓凡材得我憎藓井筠笼浸苍玉金盘碧筯荐寒氷田中谁问不纳履坐上适来何处蝇此理一杯分付与我思明哲在东陵
　　前聨赋物后聨用事却别出一意引一事缴可为法
　　次韵赋杨花　　　　　　　　张舜民
　　随风坠落事轻獧巧占人间欲夏天只恐障空飞似雪从教糁径白于绵未央宫暖黏歌袖扬子江清恼客船老去强寛愁底事昏花满眼意茫然
　　张芸叟名舜民闗中人娶陈后山之姊诗学白乐天曰画墁集晚归长安名其居曰榆门庄又尝自号矴斋
　　和闻莺　　　　　　　　　　张　耒
　　冉冉东风万柳丝啼莺常自与春期妆残玉枕朝醒后绣倦纱窗昼梦时文羽自竒非谷隐好音应合有人知风流潘令多才思为尔春来几首诗
　　近似唐人
　　雁
　　知时避就物之难千里潇潇振羽翰水国稻收朝食乏海天霜重夜飞寒烟云秋去南山暖风日春归朔野寛九万腾凌那可测弋人矰缴漫多端
　　此诗有所寄托不专言雁而已也
　　次韵李秬牡丹　　　　　　　晁补之
　　夭红秾绿总教囘更待清明谷雨催一朶故应偏晚出百花浑似不曽开常夸西洛青屏簇久説南徐紫锦堆任是无情还有意不知千里为谁来
　　次韵李矩双头牡丹
　　寒食春光欲尽头谁抛两两路傍毬二乔新获吴宫怯【一作美】双隗初临晋帐羞月底故应相伴语风前各是一般愁使君腹有诗千首为尔情如篆印缪
　　既是选着题诗此二诗不可删也二乔双隗妇人事以譬牡丹可耳两篇各有一絶竒佳句圈者是也
　　观僧舍山茶　　　　　　　　王安中
　　山僧手种两山茶防到婆娑鬓已华应为客怀惊嵗杪先将春色照天涯绿裁犀甲层层叶红染猩唇艳艳花冻颊如丹相映渥不辞冲雨踏泥沙
　　初寮王安中字履道附丽匪人入翰苑至右丞燕山帅其罪弥天所作四六一时称雄当苏学方以为禁而阴袭东坡步骤世人不悟也诗之应制者多为未透彻逮谪象州后诗顿佳此山茶诗亦全用东坡句翻出不可不令学者知之晚节有子知泉州迎奉宇宙分裂而斯人卒令终云
　　秋千　　　　　　　　　　　洪觉范
　　画架双裁翠络偏佳人春戏小楼前飘扬血色裙拖地断送玉容人上天花板润沾红杏雨防绳斜挂绿杨烟下来闲处从容立疑是蟾宫谪降仙
　　此诗虽俗而俗人尤喜道之又出于僧徒之口宜可弃者而着题诗中所不可少也故录之
　　竹夫人　　　　　　　　　　吕本中
