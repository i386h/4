<!-- { "loadSidebar": true } -->
　　轻盈照溪水掩敛下瑶台妬雪聊相比欺春不逐来偶同佳客见似为冻醪开若在秦楼畔堪为弄玉媒牧之诗才髙此小诗若不介意五六却淡靓有味
　　山路见梅感而作　　　　　　钱　起
　　莫言山路僻还被好风催行客凄凉过邨篱冷落开晚溪寒水照晴日数蜂来重忆江南酒何因把一杯刋本误以蜂为峰必是蜂字无疑梅发虽则尚寒然晴日旣暖必有蜂采香但不多耳予每亲见之十一月中旬至扶风见梅花　　李商隠
　　匝路亭亭豓非时裛裛香素娥唯与月青女不饶霜赠逺虚盈手伤离适断肠为谁成早秀不待作年芳义山之诗入宋流为昆体此谓梅花最宜月不畏霜耳添用素娥青女四字则谓月若私之而独怜霜若挫之而莫屈者亦竒末句又似有所指云
　　早梅　　　　　　　　　　　朱庆余
　　天然根性异万物尽难陪自古承春早严冬鬭雪开豓寒宜雨露香冷隔尘埃堪把依松竹良图一处栽张洎序项斯诗谓元和中张水部律格不渉旧体惟朱庆余一人亲授其防防而下则有任藩陈标章孝标司空圗等及门项斯于寳厯开成之际尤为水部所赏然则韩门诸人诗分异此张籍之派也姚合李洞方干而下贾岛之派也庆余此诗亦有气脉有字眼不可忽荆公乃仅选其蔷薇一篇
　　早翫雪梅有懐亲属　　　　　韩　偓
　　北陆才变南枝花已开无人同怅望把酒独徘徊冻白雪为伴寒香风是媒何因逢越使肠断谪仙才全篇有味五六洒落
　　早梅　　　　　　　　　　　僧齐已
　　万木冻欲折孤根暖独回前村深雪里昨夜一枝开风逓幽香去禽窥素豓来明年犹应律先发映春台寻常只将前四句作絶读其实二十字絶妙五六亦幽致王荆公选唐百家诗梅花仅有五首五言律仅有韩致光一首五言絶句一首王适云忽见寒梅树开花汉水濵不知春色早疑是弄珠人亦佳句也七言絶句二首戎昱云一树寒梅白玉条逈临邨落傍溪桥应缘近水花先发疑是经春雪未消刘言史云竹与梅花相并枝梅花正发竹枝垂风吹总向竹枝上眞【一作直】似王家雪下时崔鲁七言律一首见此巻后今以予所选五言律增广之杨诚斋喜唐人崔道融十字云香中别有韵清极不知寒未见全篇以荆公之精于诗梅花五言律无七言律亦无之止有五言絶句五首有云墙角数株梅凌寒独自开遥知不是雪时有暗香来李雁湖注引古乐府庭前一树梅寒多未觉开祗言花似雪不悟有香来谓介甫畧转换耳或偶同也予攷杨诚斋所言则谓祗言花似雪不悟有香来为苏子卿作虽未必然而花是雪与花似雪一字之间大有迳庭知花之似雪而云不悟香来则拙矣不知其为花而视以为雪所以香来而不知悟也荆公诗似更髙妙然则尽唐二百九十年仅选得梅花五言律十二首其诚难题也哉
　　马上见梅花初发　　　　　　宋　庠
　　瞥见江南树繁英照苑墙无双春外色第一腊前香云叶遥惊目琼枝昔断肠莫吹羗坞笛容易损孤芳三四极工春外之外腊前之前似乎闲而非闲字也乃最最切最实之字云叶琼枝乃昆体常例
　　梅花　　　　　　　　　　　王　珪
　　冷香疑到骨琼豓防堪餐半醉临风折清吟拂晓观赠春无限意和雪不胜寒桃李有惭色枯枝试并栏其香到骨其豓堪餐起句十字已不茍中二聨皆清爽不可以至寳丹忽之也
　　马处厚席上探得早梅　　　　晁端友
　　岭梅何处早雪里看芳菲北陆寒犹在南枝春巳归晓妆初见妬残角未成飞引我江头梦清香忆满衣晁无咎乃翁端友诗不减唐人
　　红梅　　　　　　　　　　　梅尧臣
　　家住寒溪曲梅先杂暖春学妆如小女聚笑发丹唇野杏堪同舍山樱莫与隣休吹江上笛留伴庾园人野杏堪同舍此堪字乃是不堪也善诗者多如此用虚字西清诗话红梅昔独盛于姑蘓晏元献始移植西园第中贵游赂园吏得一枝分接都下始有二本元献尝赋诗曰若更迟开三二月北人应作杏花看客曰公诗固佳待北俗何浅也元献笑曰顾伧父安得不然王君玉时以诗寄元献云舘娃宫北旧精神粉瘦琼寒露蕋新园吏无端偷折去鳯城从此有双身王荆公小絶云春半花才发多应不奈寒北人初未识浑作杏花看胡元任丛话以为介甫诗与元献暗合然介甫句意为工
　　梅花
　　似畏羣芳妬先春发故林曾无莺蝶恋空被雪霜侵不道东风逺应悲上苑深南枝已零落羗笛寄余音
　　依韵答僧圆觉早梅
　　江南自寒苦花不与时同清向三冬足香传一国中云湖藏旧市雪树认新丰未有亏氷素随妆入汉宫
　　九月见梅花
　　江南风土暖九月见梅花逺客思边草孤根暗碛砂何曾逢寄驿空自听吹笳今日樽前胜其如秋鬓华圣俞诗不见着力之迹而风韵自然不同
　　偶折梅数枝置案上盎中芬然遂开
　　张　耒
　　偶别霜林陋来防玉案登清香侵砚水寒影伴书灯见我粲初笑赠人慵未能将何伴髙洁清晓诵黄庭见我粲初笑赠人慵未能更有味以诵黄庭为梅伴则两俱髙洁矣
　　感梅忆王立之　　　　　　　晁冲之
　　王子已仙去梅花空自新江山余此物海岱失斯人賔客他乡老园林防度春城南载酒地生死一沾巾晁叔用名冲之自号具茨有集入江西晁氏自文元公逈至补之无咎五世世有文人无咎之父端友字君成诗逼唐人有新城集无咎有济北集从弟说之字以道号景迂有景迂集以道亲弟咏之字之道有崇福集补之咏之四朝国史已入文艺传叔用此诗盖学陈后山也其兄无斁载之见知于后山因是亦知叔用叔用有子曰公武着读书志者可谓盛矣王立之名直方居汴南父棫字才元髙赀元祐中延致名士唱和为蘓黄作顿有亭吕居仁亦以其诗入此诗才学后山便有老杜遗风
　　梅
　　素月清溪上临风不自胜影寒垂积雪枝薄带春冰香近行犹逺人来折未曾江山正萧瑟玉色照松藤此诗未及前篇按集俞汝砺因公武请为作序诸弟有二十弟贲之饰道二十二弟允之息道二十三弟豫之虞道二十八弟夬之决道而叔用初字用道与说之皆从道字聨表也以道为四兄之道为十二兄又有三十三弟颂之
　　梅
　　南雪看未稳北风吹已残才堪十年梦不称一生酸日月方囘首风霜与凭栏迟明出谢客顿觉防围寛居仁小絶蜡梅诗云学得汉宫妆偷传半额黄不将供俗鼻愈更觉清香早梅云独自不争春都无一防尘忍将氷雪靣所至媚游人凡赋梅盛称其美不若以自况而自超于物外可也
　　岭梅　　　　　　　　　　　曾　几
　　蛮烟无处洗梅蕋不胜清顾我已头白见渠犹眼明折来知韵胜落去得愁生坐入江南梦园林雪正晴此茶山将诣桂林时诗有二絶连此诗后云桂林梅花盛开有怀信守程伯禹故知之
　　髙邮无梅求之于扬帅邓直阁
　　送腊腊垂尽迎春春欲囘如何万家县不见一枝梅有客幽寻去无人逺寄来扬州何逊在政用小诗催
　　邓帅寄梅并山堂酒
　　甓社湖边路诗筒得报囘旧时云液酒【元注扬州上尊名也】新歳雨肥梅不是园官送真成驿使来鬓毛都白尽更着此花催
　　此晚年使淮南诗但观其句律何乃瘦健铿锵至此虽平正中有竒古也
　　次韵张守梅诗　　　　　　　　刘子翚
　　破雪梅初动南枝更北枝傍墙应折尽背日较开迟晓角惊残梦春愁占两睂狂夫将落蘂故入画楼吹梅诗难赋不必句句新得如此圆熟亦可也
　　观梅花开尽不及吟赏感叹成诗聊贻同好二
　　首　　　　　　　　　　　　朱　熹
　　忆昔身无事寻梅只怕迟沉吟窥老树取次折横枝絶豓惊衰鬓余芳入小诗今年何草草政尔负幽期棐几氷壶在梅梢雪蘂空不堪三弄咽谁与一樽同鼻观残香里心期昨梦中那知北枝北犹有未开丛文公诗似陈后山劲瘦清絶而世人不识此两诗皆八句一串又何必晚唐家前颔聨后景联堆塞景物求工于一字二字而实则无味耶
　　宋文示及红梅蜡梅借韵两诗复和呈以发一笑
　　闻说寒梅尽寻芳去已迟冷香无宿蘂秾豓有繁枝正复非同调何妨续旧诗广平偏娬媚鐡石悮心期【元注宋文前篇乃用施朱粉事】
　　风雪催残腊南枝一夜空谁知荒草里却有暗香同质莹轻黄外芳胜浅綘中不遭岑寂侣何以媚孤丛此二诗前属红梅后属蜡梅
　　清江道中见梅
　　今日清江路寒梅第一枝不愁风嫋嫋正奈雪垂垂暖热惟须酒平章却要诗他年千里梦谁与寄相思朱文公乾道三年丁亥访南轩归十二月江西诗也书坊刋全芳备俎节去首尾以中四句为庾信诗悮甚
　　与弟侄饮梅花下分得香字　　张　栻
　　日夕色愈正春和天与香提携一樽酒问讯满园芳嗣嵗诗多思怀人心甚长更须多秉烛玉立胜红妆前辈钜公有不可专以诗人目之者至于难题髙致下笔便自不同以胸中天趣胜也此诗前二句有力而又有味中四句平淡末二句用东坡海棠诗髙烧银烛照红妆不必说破只说秉烛以照玉立者其胜豓丽多矣
　　王长沙约饮县圃梅花下分韵得梅字
　　平生佳絶处心事付江梅县圃经年见芳樽薄暮开朗吟空激烈烧烛且徘徊未逐徴书去穷冬尚一来王长沙名师愈婺州人早登杨山之门后与朱张吕三先生交仕至中奉大夫直焕章阁干淳名卿也其为长沙宰先一年尝招南轩赏梅南轩分得林字此第二年再防故云县圃经年见师愈生澣从吕东莱及朱文公游仕至朝奉郎澣生柏号鲁斋着可言集亦载南轩林字韵及此诗其祖古诗亦附焉
　　蜡梅　　　　　　　　　　　　杨万里
　　粟玉圎雕蕾金钿细着行来从眞蜡国自号小黄香夕吹撩寒馥晨曦透暖光南枝本同姓唤我作他杨范石湖梅谱谓蜡本非梅类以其与梅同时香又相近色酷似蜜脾故名蜡梅凡三种檀香梅为上磬口梅次之花小香淡以子种出不经接者为下又谓最难题咏乃诚然也山谷后山简斋三钜公但为五言小絶句而东坡唱后山和亦有七言长篇简斋又有智琼额黄且勿夸之句大率不过言黄言香而已髙子勉一絶云少镕烛泪装应似多爇龙涎嗅不如只恐春风有机事夜来开破防丸书此为至佳而律诗全篇则亦罕见云
　　梅　　　　　　　　　　　　尤　袤
　　不奈雪埋照可堪风漏香天寒无疹粟日暮有严妆桃李真肥婢松筠共老苍合教居第一独自占年芳二首取一桃李真肥婢巳是佳句却用老苍为对似乎借苍头之苍以对婢也全篇俱有味
　　和渭叟梅花
　　不避风霜苦自甘邱壑潜未禁沾额角信好揷梳尖春意已张本寒威今解严殷勤留客意尚许隔墙觇
　　梅花
　　冷豓天然白寒香分外清稍惊春色早又唤客愁生待索廵檐笑嫌闻出塞声园林多少树见尔眼偏明此八句诗却如浑脱铸成本只是烂熟说话而无手叚者自不能撮虗空也
　　蜡梅
　　破腊惊春意凌寒试晓妆应嫌脂粉白故染麴尘黄缀树蜂悬室排筝雁着行团酥与凝蜡难学是生香五六亦能写蜡梅形状尾句虽说破香只得亦可谓善赋矣
　　道上人房老梅　　　　　　　翁　巻
