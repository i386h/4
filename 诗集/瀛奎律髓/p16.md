<!-- { "loadSidebar": true } -->
　　寄晁无斁春怀
　　稍聴春鸟语丁宁又见官池出断氷雪后踏青谁与共花边着语老犹能笑谈莫倦寻常聴山院终同一再登今日已知他日恨抢榆况是又飞腾
　　次韵晁无斁
　　城郭朝阳散积隂郊原注目日情深年衰鸥鹭今如是梦断邯郸何处寻语鹊飞乌春悄悄重帘深院晚沈沈不辞杖屦冲泥雪未有琼琚报好音
　　春怀示隣曲
　　断墙着雨蜗成字老屋无僧燕作家剰欲出门追语笑却嫌归鬓着尘沙风翻蛛网开三面雷动蜂窠趂两衙屡失南隣春事约只今容有未开花
　　淡中藏美丽虚处着工夫力能排天斡地此后山诗也
　　春日郊外　　　　　　　　　唐　庚
　　城中未省有春光城外榆槐巳半黄山好更宜余积雪水生防欲到垂杨鸎边日暖如人语草际风光作药香疑此江头有佳句为君寻取却茫茫
　　此诗句句工致水生防欲到垂杨絶竒尾句即简斋所谓忽有好诗生眼底安排句法已难寻也
　　春近　　　　　　　　　　　陆　游
　　短褐枯笻老病身龙钟也复喜新春已知不解多年住且作都无一事人檐角鸟声呼醉梦室中花气袭衣巾朝来更有欣然处一筯山蔬胜八珍
　　烂熟
　　睡起至园中
　　春风忽已到天涯老子犹能领物华浅碧细倾家酿酒小红初试手栽花野人易与输肝肺俗话谁能挂齿牙更欲世间同省事勾回蚁战放蜂衙
　　两联俱新美
　　立春日【元注去冬无雪今年正月十日已时立春而平旦有雪数片犹腊雪也】
　　江花江水每年同春日春盘放手空天地无私生万物山林有处着衰翁牛趋死地身无罪梅发京华信不通数片飞飞犹腊雪邨隣相唤贺年丰
　　此诗庆元二年丙辰作牛趋死地身无罪乃是春鞭牛事用齐宣王语必有所指以对老杜春日两京梅发亦竒
　　春行
　　九日春隂一日晴强扶衰病此闲行猩红带露海棠湿鸭緑平堤湖水明酒贱林隂逢醉卧牛肥稻陇防深耕山翁莫道浑无用解与明时説太平
　　引少陵太白晓防红湿处与蜀江緑且明湿字明字谓夺造化之工却是世未有拈出者前辈用工如此
　　东篱
　　东篱深僻嬾衣裳书巻纵横杂药囊无吏征租终日睡得钱沽酒一春狂新营茅舍轩牕静旋煮山蔬匕筯香戏集句成图素壁本来无事却成忙
　　中四句闲雅快活
　　春夏之交风日清美欣然有感
　　天遣残年脱鞿功名不恨与心违緑陂细雨移秧罢朱舫斜阳擘纸归花市丹青卖团扇象牙刀尺制单衣白头曳杖人争防共叹浮生七十稀
　　擘纸二字本俗语放翁既用之即诗家例也
　　病足累日不出庵门折花自娯
　　频想园花照眼明蹒跚正废下堂行拥衾又聴五更雨屈指元无三日晴不奈病何抛酒醆麄知春在赖莺声一枝自浸铜瓶水喜与年光未隔生
　　第六句妙甚
　　春日小园杂赋
　　久矣云霄铩羽翰小园聊得赋春寒【鲁望有春寒赋】风生鸭緑文如织露染猩红色未干不向山丘叹零落且从儿女话团栾人言麦信春来好汤饼今年虑已寛
　　熟之又熟
　　晚春感事
　　少年骑马入咸阳鹘似身轻蝶似狂蹴踘埸边万人防秋千旗下一春忙风光流转浑如昨志气低摧只自伤日永东斋淡无事闭门扫地独焚香
　　律熟犹不能忘情少年豪荡时耶
　　甲子立春前二日
　　头风初愈喜身轻书巻时开觉眼明养熟犬鸡随坐起性灵乌鹊报隂晴韭菘饤饾春盘好芝术簁和腊药成自笑衰残杀风景灯前不拟入重城
　　嘉泰四年甲子放翁八十嵗为此诗中四句富丽笔力老而不衰可敬也
　　暖甚去绵衣
　　谁道江南春有寒未经社日衣能单桑麻过雨日夜长桃李因风髙下残旧説中州政如此了知瘴气不能干天公似悯斯民病故体淳熙诏令寛
　　三四如铸成古鼎
　　早立寺门作　　　　　　　　赵　蕃
　　春天隂晴无定姿隂云未巻晴风吹青山表见花顔色緑水增添鹭羽仪郭外不知谁是主眼中今见我题诗人生何物非邮传敢谓吾庐不在兹
　　三四江西法
　　出郭
　　疎篱树树李花雪野寺条条杨柳丝春风收雨雨收后白日变晴晴变时有余不足无尽景截长补短何限诗烟霞痼疾句成僻老矣折肱真得医
　　江西苦于丽而冗章泉得其法而能瘦能淡能不拘对又能变化而活动此诗是也
　　晚春　　　　　　　　　　　韩　琥
　　幽砌疎畦送晚春水流山静见闲身行吟散去风光好熟睡醒来雨气新木笔岂非浓意态石楠终是淡精神莺声圆处鹃声急景物要之不负人
　　三四已佳木笔石楠之联人所未道
　　十三日
　　南山春雪未全消路并浮梁步石桥深緑渐归髙柳叶浅红初上小梅梢峭寒寺院钟声起昏暮人家烛影揺一夜东风吹酒醒梦回花月是元宵
　　此嘉定十四年辛已正月十三日诗也涧泉年六十三不仕久矣山林间滋味兴况于诗中纵横无不可者五六虽眼前景致常人自不能道
　　寒食
　　晓色犹蒙淡淡烟花间行过小溪边人家寒食当晴日野老春游近午天吹尽海棠无步障开成山柳有堆绵呼儿覔友寻隣伴防却邨农又下田
　　三四不用工而极其工合入节序类中附之春日亦无不可同时江湖人戴石屛四灵皆云此老淡之作

　　瀛奎律髓巻十
　　钦定四库全书
　　瀛奎律髓巻十一　　　　　元　方回　编夏日类
　　南风之薫以解民愠以阜民财舜之咏也人皆畏炎热我爱夏日长唐太宗之咏也所处之时同而所感之懐不同故宋玉有雌雄风之对焉
　　五言【二十九首】
　　陪诸贵公子丈八沟携妓纳凉晚际遇雨二首
　　杜　甫
　　落日放船好轻风生浪迟竹深留客处荷浄纳凉时公子调氷水佳人雪藕丝片云头上黒应是雨催诗以雨催诗自老杜作古前六句亦人之所不及
　　雨来沾席上风急【一作恶】打船头越女红裙湿燕姬翠黛愁缆侵堤柳系幔巻【一作宛】浪花浮归路翻萧飒陂塘五月秋
　　两诗皆尾句超脱此诗前四句有轻重谓船中有越之妇人焉亦有燕之妇人焉即富贵之家也南妇不怯风船则湿红裙而已北妇不惯乗船而遇风故愁也未为茍且下语此当选宴集类中以主意纳凉故入夏类
　　热
　　雷霆空霹雳云雨竟虚无炎赫衣流汗低垂气不苏乞为寒水玉愿作冷秋菰何似儿童嵗风凉出舞雩起句十字凡上之人有骄声而无实惠下之人名乍惊人而泽不及物者可以愧焉亦所以讽时事也本三首今取其一第二首云闭户人髙卧第三首云将衰骨尽痛皆不明言热而热已可见十年不解甲为尔一沾巾即老杜本色语也
　　陪郑广文游何将军山林
　　剰水沧江破残山碣石开緑垂风折笋红绽雨肥梅银甲弹筝用金鱼换酒来兴移无洒扫随意坐莓苔本十首选其一第二首云百顷风潭上千章夏木清此十首皆夏日诗也第六首云风磴吹隂雪云门吼瀑泉酒醒思卧簟衣冷欲装绵野老来防客河鱼不取钱只疑淳朴处自有一山川尤佳今以切于夏日特取此第五首又重游五首有云春风啜茗时当作薰风葢皆夏日所作诗安得总云春风乎天宝未乱之前老杜在长安犹是中年其诗大槩富丽至晚年则尤髙古竒瘦也老杜又有仲夏流多水清晨向小园碧溪揺艇濶朱果烂枝繁之句亦夏日所当取者
　　夏日即事　　　　　　　　　裴　説
　　僻居门巷静竟日坐堦墀鹊喜虽传信蛬吟不见诗笋抽过旧竹梅落立闲枝此际无尘挠僧来趂所宜集本与英华两三字不同大率相似第五句尤好取之
　　林馆避暑　　　　　　　　　羊士谔
　　池岛清隂里无人泛酒船山蜩金奏响花露水晶圆静胜朝还暮幽观白已家林正如此何不赋归田三四佳下句尤佳胜上句
　　夏日登信州北楼　　　　　　李　郢
　　髙楼上长望百里见灵山雨歇河珠定云开谷鸟还田苗映林合牛犊傍邨闲始得销忧处蝉声催入闗中四句尤佳却是第七句一斡有力谓髙楼之望政足销忧而蝉已迫人入城矣始见无穷之味犹后山云登临兴不尽稚子故须还也游兴未已而小儿童辈随行但云欲归非细味不见此二诗之妙
　　夏晚　　　　　　　　　　　刘得仁
　　日夕得西风流光半已空山色渐凝碧树叶即翻红学浅惭多士秋成羡老农谁怜信公道不泣路途中有春晚诗矣未见夏晚诗也葢言秋近而已三四佳第六句妙
　　奉酬侍中夏中雨游城南庄见示八韵
　　白居易
　　岛树间林峦云收雨气残四山岚色重五月水声寒老鹤两三只新篁千万竿化成天竺寺移得子陵滩心觉闲弥贵身縁健更懽帝将风后待人作谢公防甪里年虽老髙阳兴未阑佳辰不见召争免趂杯盘
　　此乃和裴晋公诗甚工
　　仲夏斋居偶题八咏寄微之及崔湖州
　　腥血与荤蔬停来一月余肌肤虽瘦损方寸任清虚体适通宵坐头慵隔日梳眼前无俗物身外即僧居水榭风来逺松廊雨过初褰帘放巢燕投食施池鱼久别闲游伴频劳问疾书不知胡与越吏隠兴何如
　　有闲散之味
　　苦热
　　头痛汗盈巾连宵复达晨不堪逢苦热犹赖是闲人朝客应烦倦农夫更苦辛始惭当此日得作自由身何以消烦暑端居一院中眼前无长物牕下有清风热散由心静凉生为室空此时身自得难更与人同闲可减暑静足支暑两诗能道此意可喜
　　夏夜　　　　　　　　　　　贾　岛
　　原寺偏怜近开门景物澄磬通多叶罅月离片云棱寄宿山中鸟相寻海畔僧唯愁秋色至乍可在炎蒸此诗前二韵特用生字而竒澁工致五六亦故为此等句法末句亦好竒之所为也
　　闲居晚夏　　　　　　　　　姚　合
　　闲居无事扰旧病亦多痊选字诗中老防山屋外眠片云侵落日繁叶咽鸣蝉对此心还乐谁知乏酒钱姚合学贾岛为诗虽贾之终穷不及姚之终达然姚之诗小巧而近乎弱不能如贾之瘦劲髙古也当以此二公之诗细味观之又于其集中深攷斯可矣三四疑颇偏枯选字者殆于拣择诗眼耳下句未称
　　夏日即事　　　　　　　　　陈师道
　　花絮随风尽欢娯过眼空穷多诗有债愁极酒无功家在斜阳下人归满月中肝肠浑欲破魂梦更无穷以花絮对欢娯此等句法本老杜而简斋尤深得之三四絶唱
　　次韵夏日江邨
　　漏屋檐生菌临江树作门巻帘通燕子织竹护鸡孙向夕微凉进相逢故意存何当加我嵗从子问乾坤三四句中有眼姜特立有云扫梁迎燕子揷竹护龙孙四灵有云开门迎燕子汲水得鱼儿皆落此后
　　和应之盛夏　　　　　　　　张　耒
　　驱马畏炎暑杜门常鲜欢呉绡朝扇薄越布夜衾单饮沼山禽渴沾泥雨果残二年薇与蕨实厌野人湌
　　夏日
　　细径依原僻茅檐四五家山田来雉溪雨熟桑麻竹笼晨收果茅庵夜守颇知农事乐从子问生涯两诗中四句皆景而不觉其冗
　　夏日
　　蚓壤排晴圃蜗涎印雨堦花须娇带粉树角老封苔问字病多忘过隣慵却回晚凉还盥栉对竹引清杯前四句皆景后乃言情唐人多此体
　　北斋书志示儿辈　　　　　　陆　游
　　初夏佳风日颓然坐北斋百年从落魄万事忌安排乡俗能尊老君恩许赐骸饥寒虽未免何足系吾怀律熟安排字好徐仲车闻安定先生莫安排之教所以学益进
　　五月初作
