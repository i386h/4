<!-- { "loadSidebar": true } -->
　　与君细话杭州事为我留心莫等闲闾里固宜勤抚恤楼台亦要数跻攀笙歌缥缈虚空里风月依稀梦想间且喜诗人重管领遥飞一盏贺江山
　　渺渺钱塘路几千想君到后事依然静逢竺寺猿偷橘闲看苏家女采莲故妓数人频问信新诗两首倩流传舍人虽健无多兴老校当时八九年
　　此送姚合也诗律虽寛自是白体有味有韵
　　送蕲州李十九使君赴郡
　　可怜官职好文词五十专城未是迟晓日镜前无白髪春风门外有红旗郡中何处堪携酒席上谁人解和诗惟有交亲开口笑知君不及洛阳时
　　八句皆可取
　　送陜州王司马建赴任
　　陜州司马去何如养静资贫两有余公事闲忙同少尹料钱多少敌尚书祗携美酒为行伴唯作新诗趂下车自有铁牛无咏者料君投刄必应虚
　　第二句诗句之有关键者尾句方见得是陜府也
　　长乐亭留别
　　防浐风烟函谷路曾经几度别长安昔时蹙促为迁客今日从容自去官优诏幸分四皓秩祖筵惭继二疏欢尘缨世网重重缚廻顾方知出得难
　　乐天以刑部侍郎除太子宾客分司东都作此诗别之事同而味不同如此
　　留别微之
　　平时久与本心违悟道深知前亊非犹厌劳形辞郡印那将趂伴着朝衣五千言里教知足三百篇中劝式微少室云边伊水畔比君校老合先归
　　白诗自然五六何其易之至也此苏州病告满去时诗
　　送刁景纯学士使北　　　　　梅尧臣
　　常闻朔北寒尤甚己见黄河可过车驲骑骎骎持汉节边风惨惨听悲笳朝供酪粥冰生椀夜卧氊庐月照沙侍女新传教坊曲归来偷赏上林花
　　祖宗时与契丹盟好甚笃故凡送使人诗亦不敢轻易及边事熙丰以来人人抵掌务欲生事于西北遂致靖康之祸悲夫
　　送唐紫微知苏台
　　洞庭五月水生寒卢橘杨梅已满盘泰伯庙前看走马阖闾城下见骖鸾吴娃结束迎新守府吏趋蹡拜上官曽过扬州能惯否刘郎盏底劝须寛
　　圣俞诗似唐人而浑厚过之如此篇者是
　　送张待制知越州
　　沧海东边防稽郡朱轮逺下相臣家已同云汉星辰转不与鉴湖风月赊越箭抽萌供美茹秦山堆翠照髙牙买臣严助前时贵破盗论功未足夸
　　末句议论是
　　送余少卿知睦州
　　青山峡里桐庐郡七里滩头太守船云雾未开藏宿鸟坡原将近见烧田养茶摘蕋新春后种橘收包小雪前民事萧条官政简家书时问霅溪边
　　中四句皆佳但严陵今乏橘惟衢州多末句有味
　　送赵諌议知徐州【及】
　　鹿车几两马几匹轸建朱幡骑彀弓雨过短亭云断续莺啼髙柳路西东吕梁水注千寻险大泽龙归万古空莫问前朝张仆射毬塲细草緑防防
　　五六切于徐州
　　送沈待制陜西都运【邈】　　　　欧阳修
　　几歳疮痍近息兵经营方喜得时英从来汉粟劳飞挽当使秦人自战耕道左旌旗诸将列马前弓剑六蕃迎知君材力多闲暇剰听阳关醉后声
　　送郓州李留后
　　北州遗颂蔼嘉声东土还闻政有成组甲光寒围夜帐防旗风暖看春耕金钗坠鬂分行立玉尘髙谈四座倾富贵常情谁不羡爱君风韵有余清
　　送王平甫下第【安国】
　　归袂揺揺心浩然晓船鸣鼓转风滩朝廷失士有司耻贫贱不忧君子难执手聊须为醉别还家何以慰亲懽自惭知子不能荐白首胡为侍从官
　　细味欧阳公诗初与梅圣俞同官于洛所作已超元白之上一扫昆体其古诗甚似韩昌黎以读其文过熟故也其五言律诗不浓不淡自有一种萧散风味其七言律诗自然之中有壮浪处有闲逺处又善言富贵而无辛苦之态未尝不立议论而斧凿之痕泯如也如送王平甫下第诗三四已似江西末句尤见好贤乐善之诚心所与交游及门下士为宋一代文人巨擘焉诗乃公之一端后之作者亦无所容其喙也
　　送徳之提刑郎中赴广西　　　王安国
　　天扶开宝至熙宁和气薫蒸瘴疠停五管闾阎如按堵六朝仁圣喜祥刑欲推恩泽求肤使果见谋猷简大庭嗟我白头甘抱椠看君归日上青防
　　善言朝廷祥刑脉络语意一串
　　送文渊使君郎中赴当涂
　　看花金谷屡衔杯先后归时出处乖朝日衣冠辞魏阙春风旗鼓过秦淮谈间威爱连云屋事外懽娱付水斋囘首未成东下计可无书札冩离怀
　　送李子仪知明州
　　儿童剧戏甬东天一别侵寻二十年海岸楼台青嶂外人家箫鼓白鸥边哀容愁问州民事胜概欣逢太守贤为我剰题萧散句还闻凤沼待诗仙
　　送马子山给事赴扬州
　　都人供帐国门东淮海兵符节制中青议思虚夜月朱轓游衍值秋风侯嗟谁在思张仲民喜重临得次公内外忘怀能自适何时谈笑一樽同
　　平甫诗壮而整
　　次韵孔常父送张天觉河东提刑
　　苏　轼
　　送君应典鹔鹴裘慿仗千钟洗别愁脱防风流余长史埋轮家世本留侯子河骏马方争出昭义疲兵亦少休定向秋山得佳句故关黄叶满行舟
　　诸家元注麟府马出子河汊昭义步兵泽路弓箭手公自注谓天觉好草书而不工故以张旭事为戱云送龚鼎臣諌议移守青州　　　苏　辙
　　稷下诸公今几人三为諌议髪如银梁王宫殿归留钥尚父山河属老臣沂水弦歌重曾防菑川故旧识平津过家定有金钱费千里争看衣锦身
　　西山负海古诸侯信美东南第一州胜槩未容秦地险竒花仅比雒城优新丝出盎冬裘易贡枣登塲歳事休铃阁虚闲官酿熟应容将佐得遨游
　　周益公尝问陆放翁以作诗之法放翁对以宜读苏子由诗葢诗家之病忌乎对偶太过如此则有形而无味三洪工于四六而短于诗殆胸中有先入者故难化也放翁其以此箴益公欤或问苏子瞻胜子由否以予观之子瞻浩博无涯所谓诗涛汹退之也不若所谓诗骨耸东野则易学矣子由诗淡静有味不拘字靣事料之俪而鍜意深下句熟老坡自谓不如子由识者宜细咀之可也
　　送青州签判俞退翁致仕还湖州
　　不作清时言事官海邦那复久盘桓早依莲社尘縁少新就草堂归计安富贵暂时朝露过江山故国水精寒宦游从此知多事收取楞伽静处看
　　吴兴俞汝尚以御史召力辞不允竟归子由为齐州记室作此送之第五句乃虚説第六句乃实事自然髙妙汝尚四世孙澂淳熙丁未守筠阳并其髙祖和诗刋置栾城集中葢亦不附荆公者也
　　送顾子敦赴河东三首　　　　黄庭坚
　　头白书林二十年印章今领晋山川紫参可掘宜包贡青鐡无多莫铸钱劝课农桑诚有道折冲樽爼不临边要知使者功多少看取春郊处处田
　　家在江南不系怀爱民忧国有从来月斜汾沁催驿马雪暗岢岚传酒杯塞上金汤惟粟粒胸中水镜是人才遥知更解青牛句一寸功名心已灰
　　揽辔都城风露秋行台无妾防衣篝虎头墨妙能频寄马乳蒲萄不待求上党地寒应强饮西河民病要分忧犹闻昔在军兴日一马人间费十牛
　　元祐元年夏顾临子敦除河东漕东坡有古诗山谷押云西连魏三河东尽齐四履是也予窃谓一寸功名心已灰此句有病以元祐之时劝其退岂子敦有不满乎行台无妾防衣篝此亦小事近乎不庄大抵山谷诗律髙而用意亦多出于戱如折冲樽爼不临边意好却犯子敦名西河民病要分忧一马人间费十牛始是恻怛爱民之意山谷送人律诗少外集有送徐隠父宰余干有云赘叟得牛民少讼长官斋马吏争亷未云治状要须存岂弟此行端为霁威严极佳山谷诗自任渊所注之外有外集有别集外集中诗不可谓之不逮前集任渊所注亦多卤莽止能注其字面事料之所出而不识诗意如次韵文潜同游王舍人园自移竹淇园下至牵黄臂老苍十三韵皆称美王才元园林田畴屋庐声色花竹之美所谓买田宛丘间江汉起滥觞乃指才元所以致富之本也注乃谓山谷为归老之渐不亦谬乎如此诗一马人间费十牛蔡卞切齿谓谷讥熙丰政事陈留史祸亦本于此而渊不能注
　　送苏迨　　　　　　　　　　陈师道
　　胸中歴歴着千年笔下源源赴百川真字飘扬今有种清谈絶倒古无传出尘悟解多为路随世功名小着鞭白首相逢恐无日几时笔札到林泉
　　迨字仲豫东坡次子也
　　寄送定州苏尚书
　　初闻简防侍前旒又见衣冠送作州北府时清惟可饮西山气爽更宜秋功名不朽聊通袖海道无违具一舟枉读平生三万巻貂蝉当复出兠鍪【出字一作自又云作兠牟】元祐八年九月东坡出知定州时宣仁上仙时事已变劝东坡省事髙退其意深矣明年乃有惠州之谪久之又谪海外然当是时坡虽欲退身殆亦无地自藏矣此乃国家大气数也
　　北桥送客　　　　　　　　　张　耒
　　桥上垂杨系马嘶桥头船尾挿红旗船来船去知多少桥北桥南长别离亭上几倾行客酒游人自唱少年词百年囘首皆陈迹浮世飘零亦可悲
　　此诗似张司业
　　送杨补之赴鄂州支使
　　相逢顾我尚童儿二十年来鬂有丝涕泪两家同患难光隂一半属分离扁舟又作江湖别千里长悬梦寐思何日粗酬身世了卜邻耕钓老追随
　　此文潜姊夫也
　　送三姊之鄂州
　　兄弟分飞各一方老来分袂苦多伤两行别泪江湖逺五月征车岐路长休叹伯鸾甘寂寞所欣杨恽好文章【甥克一苦为诗】北归会有相逢地只恐尘埃鬂易苍
　　此即文潜之姊甥克一能文故有五六一聨用事极佳
　　送曹子方赴福建运判
　　平生邺下曹公子家世风流合有文横槊尚传瞒相国紫髯不是画将军诏书寛大民何怨刺史威严吏合勤好作楚词更下里云中一降武夷君
　　曹辅子方亦诗豪也与文潜考试有同文倡和此诗三四用其姓事尤切
　　送毕平仲西上【毕字夷直庚午五月歴阳赋】　贺　铸
　　吟鞭西指凤皇州好趂华年访昔游新様春衫裁白纻旧题醉墨满青楼鸣鼃雨细生梅润飏燕风髙报麦秋须念江边桃叶女定从今日望归舟
　　贺铸方囘镜湖遗老诗集每一诗必自注所与之人所作之地及歳月于题目下其诗铿锵整暇本武人以苏公轼范公百禄荐授从事郎然即请岳祠两为通判年五十八便求致仕再以荐起家再致仕宣和二年卒于常州年六十七葬宜兴县北山程公俱铭其墓仍序其诗此篇风致颇如其词以词之尤髙也故世人不甚知其诗而余独爱之
　　送客出城西　　　　　　　　陈与义
　　邓州谁亦解丹青画我羸骖晚出城残年政尔供愁了末路那堪送客行寒日满川分众色暮林无叶寄秋声垂鞭归去重廻首意落西南计未成
　　五六一聨絶妙分字寄字竒
　　送熊博士赴瑞安令
　　衣冠衮衮相逢处草木萧萧未变时聚散同惊一枕梦悲欢各诵十年诗山林有约吾当去天地无情子亦饥笑领铜章非失计歳寒心事欲深期
　　简斋诗气势浑雄规模广大老杜之后有黄陈又有简斋又其次则吕居仁之活动曽吉甫之清峭凡五人焉
　　送曽宏父守天台　　　　　　曾　几
　　莫作阳关堕泪声丹丘胜事要君听兴公赋里云霞赤子美诗中岛屿青天近岂无宣室召地偏犹有草堂灵銮坡飞上勤囘首记取来游旧客星
　　三四于台州切
　　送吕仓部治先守齐安
　　齐安剖竹要循良分付吾家坦腹郎賸有江山连赤壁畧无讼狱到黄堂铃斋昼永宜深念边秋髙合过防此地元之遗烈在勉旃幸未鬂毛苍
