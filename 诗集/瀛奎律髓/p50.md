<!-- { "loadSidebar": true } -->
　　嵩丘归未得空自责迟回身事岂能遂兰花又已开病令新作少雨阻故人来灯下南华巻祛愁当酒杯老杜此等体多于七言律诗中变独贾浪仙乃能于五言律诗中变是可喜也昧者必谓身事不可对兰花二字然细味之乃殊有味以十字一串贯意而一情一景自然明白下聨更用雨字对病字甚为不切而意极切真是好诗变体之妙者也若往往语复黙微微雨洒松则其变太厓异而生澁矣
　　寓北原作
　　登原见城阙防蹇畏炎天日午路中客槐花风处蝉逺山秦树上清渭汉陵前何事居人世皆从名利牵日午路中客一句似麤疎槐花风处蝉一句却细宻亦变体也秦树汉陵及尾句俱佳
　　寄宋州田中丞
　　古郡近南徐关河万里余相思深夜后未答去年书自别知音少难忘识面初旧山期已久门掩数畦蔬相思深夜后未答去年书初看甚淡细看十字一串不吃力而有味浪仙善用此体如白髪初相识秋山拟共登如羡君无白髪走马过黄河如万水千山路孤舟一月程皆句法之变也如自别知音少难忘识面初又当截上二字下三字分为两段而观方见深味葢谓自相别之后知音者少自别二字极有力而最难忘者尤在识面之初老杜有此句法每语见许文章伯之类是也不寐防巴虎全生狎楚童亦是也山谷欲嗔王母惜稍慧女兄夸亦是也
　　寄张文潜舍人　　　　　　　陈师道
　　今代张平子雄深次子长名髙三俊上官立右螭傍车笠吾何恨飞腾子莫量时平身早达未用梦凝香君乘车我戴笠他日相逢下车揖此所谓车笠之盟也车笠二字实以对飞腾二虚字可乎曰老杜雨露对生成有例后山又有诗曰预知河岭阻不作往来频声言随地改吴越到江分皆是以轻对重
　　老柏【有序】
　　胜果院后有柏见之二十余年疎痩如故予寓其舍数以水灌之遂有生意
　　庭柏无生意摧残二十秋稍沾杯水润已与歳寒谋黄里青青出愁边稍稍瘳防看笙鹤下暮雀莫深投黄里青青出用三个顔色字愁边稍稍瘳却只平淡不带顔色字此与襟三江带五湖控蛮荆引瓯越同例如张宛丘七言有曰白头青鬂有存没落日断霞无古今互换错综而此尤竒矣是为变体
　　歳月那能记风霜亦饱经槁干仍故节润泽出新青色与江波共声留静夜听辉辉垂重露防防缀流萤尾句谓柏叶之上辉辉垂重露遥见之者如防防缀流萤也试尝于月下看树木皆然老杜云月明垂叶露此句暗合唐人诗听雨寒更尽开门落叶深微阳下乔木逺烧入秋山与此同例是为变体
　　七言【十九首】
　　江上值水如海势聊短述　　　杜　甫
　　为人性僻耽佳句语不惊人死不休老去诗篇浑漫与春来花鸟莫深愁新添水槛供垂钓故着浮槎替入舟焉得思如陶谢手令渠述作与同游
　　以诗篇对花鸟此为变体后来者又善于推广云
　　九日
　　重阳独酌杯中酒抱病起登江上台竹叶于人既无分菊花从此不须开殊方日落猿哭旧国霜前白雁来弟妹萧条各何在干戈衰谢两相催
　　此竹叶酒也以对菊花是为真对假亦变体于人既无分从此不须开于虚字上十分着力
　　去年登髙郪县北今日重在涪江濵苦遭白髪不相放羞见黄花无数新世乱郁郁乆为客路难悠悠长傍人酒防却忆十年事肠断骊山清路尘
　　此两首皆当入节序类以其为变体之祖故入此白髪人事也黄花天时也亦景对情之谓后人九日诗无不以白髪对黄花皆本老杜如即今蓬鬂改但愧菊花开亦是苦遭羞见乃虚字着力处
　　齐山　　　　　　　　　　　杜　牧
　　江涵秋影雁初飞与客携壶上翠微尘世难逢开口笑菊花须挿满头归但将酩酊酬佳节不用登临怨落晖古往今来只如此牛山何必泪沾衣
　　此以尘世对菊花开阖抑扬殊无斧凿痕又变体之俊者后人得其法则诗如禅家散圣矣
　　送春　　　　　　　　　　　苏　轼
　　梦里青春可得追欲将诗句绊余晖酒防病客惟思睡蜜熟黄蜂亦嬾飞芍药樱桃俱扫地鬂丝禅榻两忘机慿君借取法界观一洗人间万事非
　　酒防病客惟思睡我也情也蜜熟黄蜂亦嬾飞物也景也芍药樱桃俱扫地景也鬂丝禅榻两忘机情也一轻一重一来一往所谓四实四虚前后虚实又当何如下手至此则知系风捕影未易言矣坡妙年诗律颇寛至晚年乃神妙流动
　　首夏官舍即事
　　安石榴花开最迟绛裙深树出幽菲吾庐想见无限好客子倦游胡不归座上一樽虽得满古来四事巧相违令人却忆湖边寺垂柳隂隂书掩扉
　　此诗变体他人殆难继也首唱两句自説榴花下面如何着语似乎甚难却自想吾卢之好而恨此身之未归第五第六却又谓不是无酒只是心事自不乐尔至尾句却又摆脱而归宿于湖上之寺葢谓虽未可遽归一出游僧舍亦可也变体如此难学姑书之以见苏公大手笔之异如初夏贺新郎词后一段全説榴花亦他人所不能也如老杜即看燕子入山扉以下四句説景却将四句説情则甚易尔善变者将四句説景括作一句又将四句説情括作一句以成一聨斯谓之难
　　次韵葢郎中率郭郎中休官　　黄庭坚
　　世态已更千变尽心源不受一尘侵【一作险阻艰难亲得力是非忧患饱经心】青春白日无公事紫燕黄鹂俱好音付与儿孙知伏腊听教鱼鸟遂飞沉黄公垆下曽知味定是逃禅入少林
　　青春白日紫燕黄鹂变体
　　次韵郭右曹
　　阅世行将老斵轮那能不朽见仍云歳中日月又除尽圣处工夫无半分秋水寒沙鱼得计南山浓雾豹成文古心自有着鞭地尺璧分隂未当勤
　　歳中日月又除尽景也圣处工夫无半分情也贾岛身事岂能遂兰花又已开当一律观老杜竹叶菊花一聨又白髪黄花一聨即是此様手段
　　和师厚郊居示里中诸君
　　篱边黄菊关心事牕外青山不世情江橘千头供歳计秋蛙一部洗朝酲归鸿往燕竞时节宿草新坟多友生身后功名空自重眼前樽酒未宜轻
　　归鸿往燕竞时节天时也宿草新坟多友生人事也亦一景对一情上面四句用菊山橘蛙四物亦不觉冗山谷诗变体极多明月清风非俗物轻裘肥马谢儿曹功名富贵两蜗角险阻艰难一酒杯春风春雨花经眼江北江南水拍天碧嶂清江元有宅黄鱼紫蟹不论钱上八字各自为对如洞庭归客有佳句庾岭疎梅如小棠公庭休更进汤饼语燕无人窥井栏则变之又变在律诗中神动鬼飞不可测也
　　次韵春怀　　　　　　　　　陈师道
　　老形已具臂膝痛春事无多樱笋来败絮不温生虮虱大杯覆酒着尘埃衰年此日仍为客旧国当时只废台河岭尚堪供极目少年为句未须哀
　　后山诗痩鉄屈蟠海底珊瑚枝不足以喻其深劲老形已具臂膝痛身欲老也春事无多樱笋来春欲尽也前辈诗中千百人无后山此二句以一句情对一句景轻重彼我沉着深郁中有无穷之味是为变体至如虮虱尘埃一聨所用字有前例亦佳
　　早起
　　隣鸡接响作三鸣残防连声杀五更寒气挟霜侵败絮宾鸿将子度微明有家无食惟髙枕百巧千穷只短檠翰墨日疎身日逺世间安得尚虚名
　　有家无食百巧千穷各自为对变体也如寒气挟霜侵败絮宾鸿将子度微明轻重互换愈见其妙一篇之中四句皆用变体如熟路长驱聊缓步百全一发不虚即此所评之变体如乔木下泉余故国黄鹂白鸟解人情含红破白连连好度水吹香故故长隠儿忘言终不近白头青简两相催不以顔色对顔色犹不以数目对数目而各自为对皆变体也
　　春日　　　　　　　　　　　张　耒
　　辉辉暖日弄游丝风软晴云缓缓飞残雪暗随氷笋滴新春偷向桞梢归可怜客鬂蹉跎老每惜梅花取次稀何事都城轻薄子买懽沽酒试春衣
　　此亦以客鬂对梅花皆自老杜鬂毛花蕋一聨发之
　　怀天经智老因以访之　　　　陈与义
　　今年二月冻初融睡起苕溪緑向东客子光隂诗巻里杏花消息雨声中西庵禅伯还多病北栅儒仙只固穷忽忆轻舟寻二子纶巾鹤氅试春风
　　以客子对杏花以雨声对诗巻一我一物一情一景变化至此乃老杜即今蓬鬂改但愧菊花开贾岛身事岂能遂兰花又已开翻窠换臼至简斋而益竒也后山老形已具臂膝痛春事无多樱笋来一聨极其酸苦而此聨有富贵闲雅之味后山穷简斋达亦可觇云
　　寓居刘仓廨中晚步过郑仓台上
　　纱巾竹杖过荒陂满面春风二月时世事纷纷人老易春隂漠漠絮飞迟士衡去国三间屋子美登台七字诗草绕天西青不尽故园归计入支颐
　　以世事对春隂以人老对絮飞一句情一句景与前客子杏花之句律令无异但如此下两句后面难措手简斋胸次却防变化斡旋全不觉难此变体之极也
　　重阳
　　去歳重阳已百忧今年依旧叹羁游篱底菊花惟解笑镜中头髪不禁秋凉风又落宫南木老雁孤鸣汉北洲如许行年那可记谩排诗句写新愁
　　菊花对头髪即老杜蓬鬂菊花一聨定例
　　对酒
　　新诗满眼不能裁鸟度云移落酒杯官里簿书无日了楼头风雨见秋来是非衮衮书生老歳月匆匆燕子囘笑抚江南竹根枕一樽呼起鼻中雷
　　此诗中两聨俱用变体各以一句説情一句説景竒矣坡词有云官事何时毕风雨外无多日即前聨意也后聨即与前诗世事纷纷春隂漠漠一聨用意亦同是为变体学许浑诗者能之乎此非深透老杜山谷后山三关不能也
　　陪粹翁举酒于君子亭亭下海棠方开
　　世故驱人殊未央聊从地主借绳牀春风浩浩吹游子暮雨霏霏湿海棠去国衣冠无态度隔帘花叶有辉光使君礼数能寛否酒味撩人我欲狂
　　此诗中四句皆变两句説已两句説花而错综用之意谓花自好人自愁耳亦其才能驱驾岂若琐琐镌砌者之诗哉
　　清明
　　清明闲步涧边沙行入荒林闻乱鸦寒食清明惊客意暖风迟日醉梨花书生投老王官谷壮士偷生漂母家不用秋千与蹴踘只将诗句答年华
　　三四变体又颇新异呜呼古今诗人当以老杜山谷后山简斋四家为一祖三宗余可预配飨者有数焉
　　睡起
　　憨憨与世共儿嬉兀兀从人笑我痴闲里事忙晴防药静中机动夜争棋心情诗巻无佳句时节梅花有好枝熟睡觉来何所欠菜根香软饭流匙
　　淳熙十四年丁未春石湖作此诗年六十二可作平生诗第一心情诗巻无佳句言情思时节梅花有好枝言景物诗变体至此不可加矣上两句又自不觉其冗絶作也

　　瀛奎律髓巻二十六
　　钦定四库全书
　　瀛奎律髓巻二十七　　　　元　方囘　编着题类
　　着题诗即六义之所谓赋而有比焉极天下之最难石曼卿红梅诗有曰认桃无绿叶辨杏有青枝不为东坡所取故曰题诗必此诗定知非诗人然不切题又落汗漫今除梅花雪月晴雨为专类外凡杂赋体物肖形语意精到者选诸此
　　五言【三十首】
　　房兵曹胡马　　　　　　　杜　甫
　　胡马大宛名锋棱痩骨成竹批双耳峻风入四蹄轻所向无空濶真堪托死生骁腾有如此万里可横行自汉天马歌以来至李杜集中诸马诗始皆超絶苏黄及张文潜画马诗亦然他人集所无也学者宜自捡观此但选五言律之一耳
　　画鹰
　　素练风霜起苍鹰画作殊身思狡兎侧目似愁胡绦镟光堪擿轩楹势可呼何当击凡鸟毛血洒平芜【茍勇切犹竦身也鹰出于岱北胡地也绦镟圆辘轳也所画绊鹰之绦镟徐钏切光而堪擿取也】
