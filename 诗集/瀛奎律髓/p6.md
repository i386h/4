<!-- { "loadSidebar": true } -->
　　东求蓬岛西求宛马亦志大心劳矣地玉杯遄出人间悲之也亦理之所不能免也人君而鍳此则修徳人臣而感此则尽心以事主聴其运于天可也
　　四　　　　　　　　　　　　刀　衎
　　髙宴柏梁词可仰横汾箫鼓乐难穷巳教丞相开东阁犹使将军悮北戎洒泪甘泉还有恨祈年僊馆惜成空谁知辛苦囘中道共尽千龄五柞宫
　　人无有不死者尧舜桀纣其死一也俭而安于自然者顺也侈而不安其天卒亦归于一空者逆也不伏死之人未有不得其死曾谓其智力可恃乎
　　眀皇三首　　　　　　　　　杨　亿
　　玉牒开观检未封鬬鸡三百逺相从紫云度曲传浮世白石标年凿半峰河朔叛臣惊舞马渭桥遗老识真龙蓬山钿合愁通信囘首风涛一万重
　　五六诗话所称凡赋唐眀皇诗至于养成禄山之祸皆自侈靡奢纵始蛊于心而昏于事不过如此
　　二　　　　　　　　　　　　钱惟演
　　山上汤泉架玉梁云中复道拂瑶光丝囊暗合三危露翠幰时遗百和香任是金鸡亲便坐更抛珠被掩方牀匆匆一曲梁州罢万里桥边见夕阳
　　诗贵一轻一重对说一曲梁州为乐防何万里桥在成都府却忽屈万乗至彼乐之中成此哀也
　　三　　　　　　　　　　　　刘　筠
　　嵗嵗南山见夀星百蛮囘首奉威灵梨园法部兼畨部玊辇长亭复短亭河鼔暗期随日转马嵬恨血染尘腥西归重按临波舞故老相看但涕零
　　三四良佳荒唐沉湎有如此流离颠沛忽如彼皆可为后世人主之戒眀皇赖有太子即位灵武郭子仪李光弼之兵足以战及忠臣义士之志未离唐室故得返驾旧京有此末句不然父子俱入蜀中原之人虽不服禄山江东已有永王璘欲炙矣事将如何
　　成都三首　　　　　　　　　杨　亿
　　五丁力尽蜀川通千古成都绿酎浓白帝仓空蛙在井青天路险剑为峰漫传西汉祠神马巳见南阳起卧龙张载勒铭堪作戒莫矜函谷一丸封
　　公孙述以术愚民众传光武破隗嚣天水述急下令谓白帝仓米一夕大空民争徃观意其怪也既而实不失米乃谓民曰此犹妄传天水破耳竟如此语自合检看此専以公孙述割据恃险戒后之人
　　二　　　　　　　　　　　　刘　筠
　　镂肤剽俗恣游遨可得蹲鸱号富饶井络共知天与险蚕丛无奈世兴妖杜鹃积恨花如血诸葛遗灵柏半烧才似文园何足道一生琴意祗成痟
　　三　　　　　　　　　　　　钱惟演
　　武侯千载有余灵盘石刀痕尚未平巴妇自饶丹穴富汉庭还负碧砮征雨经蜀市应和酒琴到临卭别寄情知有忠臣能叱驭不论云栈更峥嵘
　　刘钱二公泛咏蜀事亦各有工处
　　始皇三首　　　　　　　　　杨　亿
　　衡石量书夜漏深咸阳宫阙杳沉沉沧波沃日虚鞭石白刃凝霜枉铸金万里长城穿地脉八方驰道聴车音儒坑未冷骊山火三月青烟绕翠岑
　　第七句防佳作诗之法也坑儒未防骊山巳火以一火字贯上意
　　二　　　　　　　　　　　　刘　筠
　　利觜由来得擅塲尽迁豪富入咸阳属车夜出迷云雨峻令朝行剧虎狼前殿建旗临紫极东门立石见扶桑从臣善颂徒虚美不奈卢生防国亡
　　尾句絶妙亡秦者胡也此防巳预播矣徳不足以弭之虽勒碑颂美亦自愚而巳
　　三　　　　　　　　　　　　钱惟演
　　天极周环百二都六王钟鐻接流苏金椎谩筑甘泉道匕首还随督亢圗巳觉副车惊博浪更携连弩望蓬壶不将寸土封诸子刘项由来是匹夫
　　督亢之亢作平声作仄声用亦可末句尤妙天下事每出于智之所不能料有天下者修徳而巳人主徃徃知惩前代之失至于矫枉过正则其祸必伏于人之所不能见者刘项匹夫而亡秦又岂必封建地大者足为患耶此昆体诗一变亦足以革当时风花雪月小巧呻吟之病非才髙学博未易到此乆而雕篆太甚则又有能言之士变为别体以平淡胜深刻时势相因亦不可一律立论也
　　过鸿沟　　　　　　　　　　王禹偁
　　侯公缓颊太公归项籍何曾防战机只见鸿沟分两界不知垓下有重围危桥带雨无人过败叶随风傍马飞半日垂鞭念前事露莎霜树映斜晖
　　元之诗学乐天此首殊觉髙古
　　官下　　　　　　　　　　　宋　祁
　　东泊骖驔一驻车騩云芣木淡扶疎【郑与騩山】风经御冦僊游外野识裨谌草创余颍谷寒烟仍井邑时门残日但邱墟【古治国非今治所】两都大道过从盛不称支离佩左鱼公自成都府诏许交事还防寻知郑州所谓圃田虎牢也列子裨谌颍谷时门四事切善造语
　　题杜子美书堂　　　　　　　赵　抃
　　直将骚雅镇浇淫琼贝千章照古今天地不能笼大句鬼神无处避幽吟防逃兵火羁危极欲厚民风意思深茅屋一间遗像在有谁于此是知音
　　句句中的
　　和张民朝谒建隆寺二次用写望试笔韵
　　梅尧臣
　　荒防残垒旧名邦曾说王师此受降西汉衣冠拜原庙五天龙象防经窗蜀冈井味人犹品隋帝宫基阙尚双自古兴亡不须问风铃闲聴响幡幢
　　以双对品甚工异世之所鲜
　　题朝元阁　　　　　　　　　韩　琦
　　试徃骊山顶上行朝元孤絶耸峥嵘了无楼殿嗟余侈自见耕桑复太平雨后绿苔多滑径叶间红子不知名南巅更就丹霞挹顿觉汪然病骨清
　　太平而懐古与离乱而懐古两般情懐公熙寜初镇长安题此
　　和吴御史临淮感事　　　　　王安石
　　栅鎻城扉晓一开柂牙车轴转成雷黄尘欲碍山出白浪空分汴水来澄观有材邀味陋霁云无力报奸囘骚人此日追前事悲气随风动管灰
　　和微之重感南唐事
　　叔宝倾陈衍弊梁可嗟曾不见兴亡斋祠父子终身费酣咏君臣举国荒南狩皖山非故地北师淮水失名王天移四海归真主谁诱昏童肯用长
　　末句押韵好谓有舟楫之长技而不能保夫江者以运去人离也
　　次韵微之髙斋有感
　　台殿荒墟辱井堙豪华不复见临春北山漠漠云垂地南堞悠悠水映人驰马蔽亏松半死射塲埋没雉多驯登髙一曲悲亡国想绕红梁落暗尘
　　二诗皆金陵懐古之别题耳
　　金陵懐古四首
　　霸祖孤身取二江子孙多以百城降豪华尽出成功后逸乐安知与祸双东府旧基留佛刹后庭遗唱落船牕黍离麦秀从来事且置兴亡共酒缸
　　天兵南下北桥江敌国当时指顾降山水雄豪空复在君王神武自难双留连落日频囘首想像余墟独倚牕却忆夏阳才一苇汉家何事费罂缸
　　地势东囘万里江云间天阙古来双兵缠四海英雄得圣出中原次第降山水寂寥埋王气风烟萧飒满僧牕废陵败冢空冠剑谁复沾缨酹一缸
　　忆昨天兵下蜀江将军谈笑士争降黄旗已尽年三百紫气空收剑一双破堞自生新草木废宫谁识旧轩牕不须搔首寻遗事且倒花前白玉缸
　　读半山所作又读刘贡父所作韵险而律熟若皆似乎不和韵者亦可长学诗者一格也第三首移降字双字先后之此亦一例
　　金陵懐古次韵　　　　　　　刘　攽
　　虎踞羣山带绕江为谁兴国为谁降髙台麋鹿看无数废苑鳬鹥去自双万事朝云随逝水百年西日照虚牕白门酒美东风快笑数英雄尽一缸
　　楼船西下势横江元帅旌旗就约降旋报前师覆张悌亟传单骑馘王双燕焚正自当烟突蚁溃何堪值水牕囘首三军欢奏凯万牛行防酒千缸
　　耆老传云金陵城破自城下水牕兵入
　　楚贡来迟诡问江汉收羣防士心降一言已重黄金百再见仍防白璧双票客脱身甘马革老儒投笔谢书牕岂知三阁酣诗酒浩唱庭花倒玉缸
　　頽垣落水半平江乔木呼风不易降耕出珠玑时得一道逢麟凤不成双潮声半夜来寒渚月色深秋照旧牕唯有鱼盐城下市樯乌相对集瓶缸
　　四诗皆工丽悲壮善用事一也善用韵二也全篇无牵强不似和诗其美三也
　　依韵和金陵懐古　　　　　　王　珪
　　懐乡访古事悠悠独上髙楼满目秋一鸟带烟飞别浦数帆和雨下归舟萧萧暮吹惊红叶惨惨寒云压旧楼故国凄凉谁与问人心无复更清流
　　此诗误刋荆公集中今以岐公集为正
　　金陵懐古
　　控带洪流古帝城欲寻旧事半榛荆六朝山色情终在千古江声恨未平设险邱陵荒蔓草带城桑柘接新耕十年重到无人问独立东风一怆情
　　登悬瓠城感吴季子
　　将军戈甲从天下丞相旌旗匝地来堪笑怒螳犹强臂不知蛰户欲惊雷咄嗟武相深寃洗指顾山东逆境开吏部声名千古在断碑何处卧苍苔
　　元注碑既磨复命段文昌撰故碑不得予谓今韩碑行于世终不知有文昌碑
　　三乡懐古
　　清洛东流去不还汉唐遗事有无间庙荒古木连空谷宫废春芜入乱山南陌絮飞人寂寂空城花落鸟闗闗登临防度游人老又对东风鬓欲斑
　　登海州楼
　　城外沧溟日夜流城南山直对城楼溪田雨足禾先熟海树风髙叶易秋疏傅里闾询故老秦皇车甲想东游客心不待伤千里槛外风烟尽是愁
　　过邺中　　　　　　　　　　刘屏南
　　逐鹿营营一梦惊事随流水去无声黄沙日傍荒台落绿树人穿废苑行遗恨分香怜晚莭胜游飞盖想髙情我来不暇论兴废一点西山入眼眀
　　分香指曹操飞盖指曹植防西园诗也四字极切
　　题钓台　　　　　　　　　　潘　柽
　　蝉冠未必似羊裘出处当时巳熟筹但得诸公依日月不妨老子卧林邱英雄陈迹千年在香火空山万木秋自笑黄尘吹鬓客爱来祠下系孤舟
　　转庵潘柽字徳乆永嘉人叶水心快称其诗竞谓永嘉四灵之徒凡言诗者皆夲徳乆父任右职閤门福建兵钤卒
　　雨花防　　　　　　　　　　刘克庄
　　昔年讲师何住在髙防犹有雨花名有时窦向泥寻得一片山无草敢生落日磬残隣寺闭晴天牛上废陵耕登临不用深懐古君看钟山防个争
　　后村壮年诗学晚唐初成而未脱俗故尾句终俗












　　瀛奎律髓巻三
　　钦定四库全书
　　瀛奎律髓巻四　　　　　　元　方回　编庭宇类
　　广谷大川异制民生其间异俗读禹贡周官史记所纪不如读此所选诗亦不出户而知天下之意也
　　五言【四十二首】
　　早发始兴江口至虚氏邨作　　宋之问
　　晓逾闽障乗春望越台宿云鹏际落残月蚌中开薜荔揺青气桄榔翳碧苔桂香多露裛石响细泉回抱叶蝉啸防花翡翠来南中虽可恱北思日悠哉鬒髪俄成素丹心巳作灰何当首归躅行剪故山莱
　　之问此篇宿云残月一聫前无古人他佳句尤多其为人则不足道媚附张易之至于奉溺器其他倾险尤多卒赐死此乃贬陇州叅军时诗山谷教人作诗必学老杜今所选亦以老杜为主不知老杜亦何所自乎盖出于其祖审言同时诸友陈子昂宋之问沈佺期也子昂以感遇诗名世其实尤工律诗与审言之问佺期皆唐律诗之祖唐史谓魏建安后迄江左诗律屡变至沈约庾信以音韵相婉附属对精宻及之问佺期又加靡丽拘忌声病约句准篇如锦绣成文学者宗之号曰沈宋体语曰苏李居前沈宋比肩然则学古诗必本苏武李陵学律诗必本子昂审言辈不可诬也此四人者老杜之诗所自出也特老杜才髙气劲又能致广大而尽精微耳
　　旅寓安南　　　　　　　　　杜审言
