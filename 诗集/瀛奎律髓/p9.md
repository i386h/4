<!-- { "loadSidebar": true } -->
　　五言【六首】
　　宫中行乐词【八首取五】　　　　李　白
　　小小生金屋盈盈在紫防山花插寳髻石竹绣罗衣每出深宫里常随步辇归只愁歌舞散化作彩云飞栁色黄金嫩梨花白雪香玉楼巢翡翠金殿锁鸳鸯选妓随雕辇征歌出洞房宫中谁第一飞燕在昭阳玉树春归日金宫乐事多后庭朝未入轻辇夜相过笑出花间语娇来竹下歌莫教眀月去留着醉嫦娥寒雪梅中尽春风栁上归宫莺娇欲醉檐燕语还飞迟日眀歌席新花艶舞衣晚来移彩仗行乐泥光辉水绿南薰殿花红北阙楼莺歌开太液凤吹绕瀛洲素女鸣珠佩天人弄防毬今朝风日好宜入未央游今按太白集有清平调词三首宫中行乐词八首皆应诏之作杜子美所谓天子呼来不上船自称臣是酒中僊又曰龙舟移棹晚兽锦夺袍新皆指此也髙力士懐脱鞾之耻以飞燕在昭阳之句摘语杨妃终不得官者亦坐此也太白之卒年六十二在代宗初年其召也在天宝初年必长于子美味子美怜君如兄弟之句则亦忘年交也子美天宝十三载方进三赋召试则太白去国乆焉两贤一时俱不遇而诗名俱千古不朽彼暂遇而速朽者又何足多云
　　驾幸河东　　　　　　　　　王昌龄
　　晋水千庐合汾桥万国从开唐天业盛入沛圣恩浓下辇回三象题碑任六龙睿眀悬日月千载此时逢昌龄唐眀皇时人开元二十年十一月如汾隂祠后土诗当是时作用事造句皆典实然昌龄律诗甚少惟三四篇寒食诗有云雨减龙蛇火春生鸿雁天甚佳而缺第五句
　　七言【四十五首】
　　寄太原李相公　　　　　　　白居易
　　闻道北都今一变政和军乐万人安绮罗二八围賔榻组练三千夹将坛蝉鬓应夸丞相少貂裘不觉太原寒世间大有虚荣贵百嵗无君一日欢
　　第五句颇于戱语中存规戒第六句对得妙
　　送裴相公赴镇太原　　　　　张　籍
　　盛徳雄名逺近知功髙先乞守藩维衔恩暂遣分龙节署勑还同在凤池天子亲临楼上送朝官齐出道傍辞眀年塞北清蕃落应起生祠请立碑
　　送君贶宣徽太尉归洛　　　　元章简
　　万钉还带照龟緺冠盖郊西送使华去国正逢梁苑雪探春先得洛城花楼台紫府神君馆松石平泉太尉家四纪交游惊晚暮白头分袂一咨嗟
　　冲之相公拜相
　　天圣年中桂籍人而今二十五回春亲逢舜烛圗隣弼首见尧龙秉化钧百辟望公承约束四方多士仰经纶为儒富贵皆隆极惟祝功名日日新
　　禁林春直　　　　　　　　　李　昉
　　疎帘揺曳日辉辉直阁深严半掩扉一院有花春昼永八方无事诏书稀树头百啭莺莺语梁上新来燕燕飞岂合此身居此地妨贤尸禄自知非
　　李昉此诗合是宋朝善言太平第一人故不以入朝省类而置之升平选中
　　上吕相公　　　　　　　　　刘禹谟
　　重名清望徧华夷恐是神僊不可知一举首登龙虎榜十年身到凤凰池庙堂只似无言者门馆长如未贵时除却洛京居守外圣朝贤相复书谁
　　此必为吕防正作刘昌言泉州人仕至同知枢宻中二聫世所共称
　　上李相公　　　　　　　　　王　操
　　弱冠登龙入粉闱少年清贵古来稀袖中诏草朝天去头上宫花侍宴归卓笔玉堂寒漏迥卷帘池馆水禽飞三台位近犹谦逊闲聴秋霖忆翠微
　　诗话或以诏草为病为无携草以朝天子者予谓不然凡诏虽写真本岂不以草本袖而同行乎又或有以草本宻进者此无害也
　　洛阳春
　　帝里山河异莫裁就中春色似先来暖融残雪当时尽花得东风一夜开艶日绮罗香上苑沸天箫鼔动瑶防芳心只恐烟花暮闲立髙楼望防回
　　此乃宋有天下始盛将泰之日也
　　兄长莒公赴镇道出西苑作诗有长杨猎近寒熊吼太液歌余瑞鹄飞语惊迈予辄拟作一篇
　　宋　祁
　　宝楼斜倚阙西天北转楼隂压素涟白雪乆残梁复道黄头间守汉楼船尘轻未损朝来雾树暖才容腊外烟弭节不妨饶怅恋待歌鱼藻记他年
　　黄头间守汉楼船间作空诗话谓经改定
　　寄题相防太尉韩公昼锦堂
　　瑞节前驱昼锦身堂成署榜示州民迁莺贺燕翩翻集嘉树甘棠次第春漳防夕波通沼溜魏台暾日弄梁尘君看千古青编上得意如公有防人
　　左昭二年云云敢不封殖此树以无忘角弓遂赋甘棠○富贵将相惟韩魏公无愧此堂此诗非夸非谀
　　寒食假中作
　　九门烟树蔽春防小雨初晴拨火前草色引开盘马地箫声催暖卖饧天萦丝早絮轻无着弄袖和风细可怜鼇署侍臣贪出沐珉糜珠馅愧颁宣
　　景文宋公尝知夀州再入翰苑又诏知杭州才出国门迫还本职此所谓鼇署侍臣贪出沐者殆庆厯五年乙酉六年丙戌间事诗三四风味特甚足见升平五六尤润末句宣赐事考
　　送致政太师文潞公　　　　　罗　适
　　曽将故老较量看五福如公信是难潞国封来多有嵗太师以上更无官应留妙筭安神器必得人才荐将坛他日宋家青史上始终臣节雪霜寒
　　罗适天台人五首取一尚有贝州隂徳即仙资一句佳
　　驾幸西太一宫道傍耕桑者皆以茶绢赐之
　　韩　琦
　　杪春时泽未全滂西祷真祠徯福祥蚕女舍笼惊法从耕夫投耒目天光勤劳率有优恩及拜赐皆知佚道长海内承风谁不劝何须躬借与躬桑
　　此甲辰治平元年英宗出郊时诗升平之象可掬魏公为太平宰相无愧矣时耕者叱牛声甚厉驾前衞士咸以为笑公亦以诗纪之也
　　驾幸金眀池
　　西池风景出尘寰春豫方乗禁坐闲庶俗一令趋夀域从官齐许燕蓬山楼防金碧交辉外舟楫笙歌浩渺间与众尽欢宫漏促万花香里属车还
　　此太平宰相之言英宗时
　　初防昼锦堂
　　重向髙堂举宴杯四年牵强北门回故园风物都如旧多病襟懐逐一开白髪耻夸金络骑绿隂欣满铁梁防因思前彦归荣者未有三曽昼锦来
　　再题
　　为郡偏荣昼锦归再容乡任古来稀邸人祗骇新章贵僊表谁瞻旧鹤飞浃境士民增慰恱一轩风物起光辉镵诗又志君恩重鼎镬捐躯报亦微
　　公初有古诗不以快恩讐矜名誉为然见诸欧阳公记中此熙寜初元自长安再领乡郡时后改镇北门得请归判相州凡三衣锦云
　　初登休逸防
　　休逸防髙复凭阑依然风月喜生顔城头仰视新栽栁天外微分旧见山草色且无归后怨禽飞同到倦时还欲知恩许三年喜锦烂裘轻白昼间
　　癸丑灯夕
　　争放红蕖燎紫沉胜游谁肯惜千金人和更有笙歌助酒美应无巷陌深化国光隂方甚永洞天风物不难寻如何可致吾民乐长似熙熙此夜心
　　熙寜六年相州作
　　赏花钓鱼御制　　　　　　　宋仁宗
　　晴旭辉辉苑籞开氤氲花气好风来游丝罥絮萦行仗堕蘂飘香入酒杯鱼跃文波时拨刺莺留深树乆徘徊青春朝野方无事故许游观近侍陪
　　和御制赏花钓鱼　　　　　　韩　琦
　　花蔟香亭万朶开雕舆髙自九关来轻隂阁雨留天仗寒色凝春送夀杯僊吹彻云终缥渺恩鱼逢饵乆徘徊曽参二十年前防今备台司得再陪
　　和前韵　　　　　　　　　　郑　獬
　　辇路鲜云五色开一声清跸下天来水光翠绕九重殿花气浓薰万夀杯绣幕烟深红防合文竿风引绿徘徊蓬山絶顶无人到诏许羣仙尽日陪
　　和前韵
　　禁籞平眀帐殿开华芝初下未央来人间彩凤仪韶曲天上流霞满御杯花近赭袍偏照烂鱼窥僊仗亦徘徊蓬莱絶景何曽到自愧尘踪此一陪
　　奉诏赴琼林苑燕饯太尉潞国文公出镇西都
　　都门秋色满旌旗祖帐容陪醉御巵功业迥髙嘉祐末【公至和中首陈建储之防】精神如破贝州时【白居易献裴晋公诗云闲说风情筋力在只如初破蔡州时】匣中宝剑腾霜锷海上僊桃压露枝【公之子近有登瀛之命】昨日更闻褒诏下别看名姓入烝彞
　　送公辟给事自青州致政归吴中
　　青鎻僊人觧玉符秋风一夜满江湖曽歌郢水非凡曲未扫旄头负壮圗【公昔北使愤然屡抑北人】终日望君天欲尽平生知我世应无扁舟应约元宫保潇洒莲泾二丈夫【采莲泾在苏州南园后】
　　送程公辟给事出守防稽兼集贤殿修撰
　　越州太守何潇洒应为能吟住集僊雪急紫蒙催玉勒【公奉使方归紫蒙北中馆名也】日长青琐聴薰弦一时冠盖倾离席半醉珠玑落彩牋自恨君恩浑未报五湖终负钓鱼船紫蒙二字甚新人所未用亦所未知
　　寄程公辟
　　念昔都门手一携春禽防向苎萝啼梦回金殿风光别吟到银河月影低舞急锦腰迎十八酒酣金盏照东西何时得遂扁舟去雪棹同君泛剡溪
　　迎十八照东西全是迎字照字有工
　　恭和御制上元观灯　　　　　王安礼
　　銮舆清晓出瑶防羽衞瞻迎扇影开凤阙张灯天上坐鸡林献曲海边来修文可笑秦无防能赋休夸楚有才星汉未斜钧乐阕君王宣示万年杯
　　此即王禹玉双凤六鳌之韵足见太平盛世
　　琼林苑赐宴饯留守太尉辄继髙韵呈
　　名徳曽来重四夷朝廷今日见官仪陪祠自冠三公位分陜犹为百辟师金谷望尘多眷旧琼林赐饥尽巫疑都人喜见斾旌美寜识勲名在鼎彞
　　上巳游金眀池　　　　　　　王直方
　　游丝堕絮惹行人酒肆歌楼驻画轮凤管遏回云冉冉龙舟冲破浪粼粼日斜黄繖归驰道风约青帘认别津朝野欢娱真有象壶中要看四时春
　　选此诗以为汴京升平之盛可梦不可见恐亦不可梦也呜呼痛哉
　　金明池　　　　　　　　　　王安国
　　霓旌逺逺拂楼船满地春风锦绣筵三岛路深浮阆苑九霞觞满奏钧天仗归金阙浮云外人望池台落日边防引平生江海趣波澜一段草如烟
　　上元从驾至集禧观次冲卿韵　王安石
　　昭陵持槖从游人更见熙寜第四春宝扇初开移玉座华灯错出映朱尘楼前时看新歌舞仗外还如旧徼廵投老逢时追徃事却含愁思度天津
　　次韵陪驾观灯
　　绣节含风下玉除宫商挟奏斐然殊福祥周室流为火恩泽尧樽散在衢伏枕但能知广乐挥毫何以报眀珠但留巾箧归田日追咏公欢毎自娱
　　谒曽鲁公
　　翊戴三朝冕有蝉归荣今作地行僊且开京洛萧何第未泛江湖范蠡船老景已怜周吕尚庆门方似汉韦贤一觞岂足为公夀愿赋长鲸吸百川
　　上元喜呈贡父
　　车马纷纷白昼同万家灯火暖春风别开阊阖壶天外特起蓬莱陆海中尽取繁华供侠少祗分牢落与衰翁不知太一游何处定把青藜独照公
　　和赏花钓鱼
　　防幄晴云拂晓开传呼僊仗九天来披香殿上留朱辇太液池边送玉杯宿蘂暖含风浩荡戱鳞清映日徘徊宸章独与春争丽恩许赓歌岂易陪
　　车驾幸玉津园晚归进诗　　　洪　迈
　　五更犹自雨如麻无限都人仰翠华翻手作云方怅望举头见日共惊嗟天公的有施生妙帝力堪同造化夸上苑春光无尽藏何须羯鼓更催花
　　淳熙中阜陵宿戒车幸玉津园夜大雨晓而晴景卢进此诗后两日宇文价内引上举似此诗曰洪待制用雨如麻偶思得桑麻可答其末句用羯鼓事故以华清车骑烂如花答之世人以为荣遇此亦一时之太平也然三四用丽语熟套盖四六者乃三洪之所长
　　秋日临幸秘书省因成近体诗一首赐丞相史
　　浩以下　　　　　　　　　　宋孝宗
