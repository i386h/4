<!-- { "loadSidebar": true } -->
　　一双一只路傍堠乍有乍无天际星乱叶入船侵破衲疾风吹水拥枯萍山林何谢难方驾诗语曹刘可乞灵酒盌茶瓯俱不厌为公醉倒为公醒
　　起句十四字乃早行诗次一聨言景物而工又一聨言情况而不胜其高矣诗格峥嵘非晚学所可及也
　　东流道中　　　　　　　　　王　质
　　山高树多日出迟食时雾露且雰霏马蹄已踏两邮舍人家渐开双竹扉冬青匝地野蜂乱荞麦满园山雀飞明朝大江载吾去万里天风吹客衣
　　雪山王质字景文东鲁人过江寓居兴国绍兴庚辰进士此诗乃吴体而遒美
　　六月归途　　　　　　　　　徐　机
　　星明残防数峰晴夜静微闻水有声六月行人须早起一天凉露湿衣轻宦情每向途中薄诗句多于马上成故里诸公应念我稻花香里计归程
　　第四句良是第六句亦佳
　　夜雨晓起方觉　　　　　　　巩仲至
　　夜雨鸣檐送五更不惊高卧最多情窗间细视花无【一作无花】影墙外随听屐有【一作有屐】声数把柔丝堤柳嫩一奁方镜闸波清出门眼界殊明洁但觉春寒处处生
　　此诗夜雨细而不知晓起方觉以附之晓诗类
　　晨征
　　静观羣物亦劳哉岂独吾为旅食催鸡唱未圆天已晓蛙鸣方聚雨还来清和入序殊无暑小满先时政有雷酒贱茶饶新面熟不妨乘兴且徘徊
　　第六句最新

　　瀛奎律髓巻十四
　　钦定四库全书
　　瀛奎律髓巻十五　　　　　元　方回　编暮夜类
　　道途晚归斋阁夜坐眺暝色数长更诗思之幽致尤见于斯
　　五言【五十首】
　　晚次乐乡县　　　　　　　　陈子昻
　　故乡杳无际日暮且孤征川原迷旧国道路入边城野戍荒烟断深山古木平如何此时恨噭噭夜猿鸣盛唐律诗体浑大格高语壮晚唐下细工夫作小结裹所以异也学者详之
　　向夕　　　　　　　　　　　杜　甫
　　畎亩孤城外江邨乱水中深山催短景乔木易高风鹤下云汀近鸡栖草屋同琴书散明烛长夜始堪终
　　日暮
　　牛羊下来夕各已闭柴门风月自清夜江山非故园石泉流暗壁草露滴【一作满】秋根头白灯明里何须花烬繁
　　晚行口号
　　三川不可到归路晚山稠落雁浮寒水饥乌集戍楼市朝今日异防乱几时休逺媿梁江总还家尚黒头
　　客夜
　　客睡何曾着秋天不肯明入帘残月影髙枕逺江声计拙无衣食途穷仗友生老妻书数纸应悉未归情
　　倦夜
　　竹凉侵卧内野月满庭隅重露成涓滴稀星乍有无暗飞萤自照水宿鸟相呼万事干戈里空悲清夜徂
　　中夜
　　中夜江山静危楼望北辰长为万里客有媿百年身故国风云气髙堂战伐尘胡雏负恩泽嗟尔太平人
　　邨夜
　　风色萧萧暮江头人不行邨舂雨外急隣火夜深明胡羯何多难渔樵寄此生中原有兄弟万里正含情
　　旅夜书怀
　　细草微风防危樯独夜舟星垂平野濶月涌大江流名岂文章着官应老病休飘飘何所似天地一沙鸥老杜夕暝晚夜五言律近二十首选此八首洁净精致者多是中两句言景物两句言情若四句皆言景物则必有情思贯其间痛愤哀怨之意多舒徐和易之调少以老杜之为人纯乎忠襟义气而所遇之时丧乱不已宜其然也
　　出郭
　　霜露晚凄凄高天逐望低逺烟盐井上斜景雪峰西故国犹兵马他乡亦鼔鼙江城今夜客还与旧乌啼
　　野望
　　清秋望不极迢递起层隂逺水兼天净孤城隠雾深叶稀风更落山逈日初沉独鹤归何晚昏鸦已满林此亦老杜暮夜诗而题中惟指郊野各极遒健悲惨不可不选前诗分明道乱离后诗结末四句有叹时感事助贤恶不肖之意焉
　　晚泊牛渚　　　　　　　　　刘禹锡
　　芦苇晚风起秋江鳞甲生残霞忽改色逺雁有余声戍鼓音响絶渔家灯火明无人能咏史独自月中行意尽晚景尾句用袁宏咏史事尤切于牛渚也按杨诚斋晚景一聨亦曰暮天无定色过雁有归声
　　夕次洛阳道中　　　　　　　崔　涂
　　秋风吹故城城下独吟行高树鸟已息古原人尚耕流年川暗度往事月空明不复叹岐路马头尘夜生陈简斋高原人独耕似胜古原人尚耕为第四句下古字第一句却只作秋风吹故城故字不甚好若曰秋风吹古城此一句既妙第四句却作故原人尚耕亦可也
　　酬梦得穷秋夜坐即事见寄　　白居易
　　细焰灯将尽声遥漏正长老人秋向火小女夜缝裳菊悴篱经雨萍销水得霜今冬暖寒酒已拟共君尝三四有情味
　　齐云楼晚望偶题十韵兼呈冯侍御田殷二协律【楼在苏州】
　　潦倒宦情尽萧条芳嵗防欲辞南国去重上北城看复岭江山壮平铺井邑寛人稠过杨府坊闹半长安插雾峰头没穿霞日脚残水光红漾漾树色緑漫漫约略留遗爱殷勤念旧欢病抛官职易老别友朋难九月全无热西风亦未寒齐云楼北面半日凭栏干
　　前一聨见苏州之盛后一聨真情可掬
　　彭蠡湖晚归
　　彭蠡湖天晚桃花水气春鸟飞千白防日没半红轮何必为迁客无劳是病身但来临此望少有不愁人自是一家尾句凄然如此迁谪中常态也
　　山中寒夜呈许棠　　　　　　曹　松
　　山寒草堂暖寂夜有良朋读易分高烛煎茶取折冰庭垂河半角窗露月微棱俱入诗心地争无俗者情【诗一作论情一作憎】
　　第四句竒此等语惟唐人能之
　　南塘暝兴
　　水色昏犹白霞光暗渐无风荷揺破扇波月动连珠蟋蟀啼相应鸳鸯宿不孤小僮频报夜归步尚踟蹰中四句而三句新只起句十字亦不茍
　　与清江上人及诸公宿李八昆弟宅
　　耿　湋
　　汤公多外友洛社自相依逺客还登防秋怀欲忘归惊风林果少骤雨砌虫稀更过三张价东游媿陆机五六工致
　　月夜登王屋僊台　　　　　　顾非熊
　　月临峰顶坛气爽觉天寛身去银河近衣沾玉露寒云中日己赤山外夜初残即此是仙境惟愁再上难五六胜于三四
　　同刘秀才宿见赠　　　　　　僧无可
　　浮云流水心只是爱山林共恨多年别相逢一夜吟既能持苦节勿谓少知音忆就西池宿月圎松竹深中四句苦淡末句脱洒高妙赵紫芝雪晴江月圎全学此也
　　寒夜过叡川师院
　　长生推献寿法坐四朝登问难无彊敌声名掩古僧絶尘苔积地栖竹鸟惊灯语黙俱忘寐残窗半月棱五六自是一様句法第七句尤佳
　　西陵夜居　　　　　　　　　吴　融
　　寒潮落逺汀暝色入柴扄漏永沉沉静灯孤的的青林风移宿鸟池雨定流萤尽夕成愁絶啼螀莫近庭五六絶妙两字眼用工
　　夕阳　　　　　　　　　　　僧宇昭
　　向夕江天逈微微接水平带防归极浦随客上荒城云外僧看落山西鸟过明何人对幽怨苒苒败莎并宇昭九僧之一江东人夕阳着题诗也中四句皆工
　　冬夜旅思　　　　　　　　　寇　准
　　年少嗟覊旅烟霄进未能江楼千里月雪屋一龛灯逺信凭边雁孤吟寄岳僧炉灰愁拥坐砚水半成冰读此诗与晚唐人何异岂知其为宰相器乎三四悲壮五六自唐人翻出第二句见其进取之心焉
　　暝　　　　　　　　　　　　梅尧臣
　　杳杳钟初发昏昏户闭时巢禽投树尽疲马入城迟醉唱眠茅屋烧光透槿篱荷锄休带月亭长竖毛眉
　　夜
　　日从东溟转夜向西海沉羣物各已息众星灿然森虾蟇将食月魑魅争出隂阮籍独不寐徘徊起弹琴前一首曲尽山城暮景后一首不专从律而意谓日没星出群隂之类争逞忧世之士独弹琴不寐有深意也岂但赋夜而已哉
　　吴正仲见访回日暮必未晚膳因以解嘲
　　永日无车马闲坊有竹隣雨中乌防至门外緑苔新不杀鸡为黍堪题凤向人山公识墨在知我旧来贫五六用事妙不觉其为用事也以题有暮晚字附诸此
　　秋夜集李式西斋　　　　　　赵　湘
　　泽国秋光淡诗家夜会清雨余逢月色风静得琴声小径幽虫絶寒堦落叶并当余不拟睡自起绕池行太宗朝诗人多学晚唐此诗三四系一句法五六是偶
　　江楼晴望　　　　　　　　　鲁　交
　　江干一雨收霁色染新愁逺水碧千里夕阳红半楼笛寒渔浦晚山翠海门秋更待牛津月袁宏欲泛舟三四善言晚景
　　腊后晚望　　　　　　　　　宋　祁
　　寒日系难定鸣笳弄己休冻崕初辨马昏谷自量牛汉树临闗密胡泉入塞流登高能赋未风物古尧州昆体善于用事两崕不辨牛马与谷量牛马融化作腊后晚望诗精密之至五六亦佳真定府诗
　　城隅晚意
　　寥寥天意晚稍觉井闾闲水落呈全屿云生失半山牛羊樵路暗灯火客舟还暝思输鳬鹄归飞沆漭间三四工巧
　　西楼夕望
　　炎氛随日入岑寂坐遥帷倦鹜昏投浦惊蝉夜去枝桂花兼月破槎影带星移珍重窗风好羲人即此时三四工皆成都诗固是有羲皇上人此曰羲人则生
　　晚游九曲院【和章秀才】　　　　陈师道
　　冷落丛祠晚回斜峡路赊平荷留夜雨惊鸟过隣家云暗重重树风开旋旋花病身无俗事待得后归鸦此钱塘九曲院也后山游吴时在三十嵗以前元丰五年壬戌诗
　　湖上晚归寄诗友
　　功名违壮志戒律负前身刘徳长欺客王融却笑人残年憎受嵗病眼怯逢春杖屦知何向如公未厌频【受一作送】此钱塘西湖也后山元丰中游吴任渊注本不收此诗三十嵗所作乃谢克家本添入者憎受嵗怯逢春亦老苍矣未可以少作视之
　　后湖晚出
　　水净偏明眼城荒可当山青林无尽意白鸟有余闲身致江湖上名成伯季间目随归雁尽坐待暮鸦还沧江万古流不尽白鸟双飞意自闲东坡赏欧公诗谓敌老杜后山三四一聨尤简而有味不致身于庙堂而致身于江湖之上名成伯季间谓在苏门六君子中亚于黄而高于晁张也
　　晚泊
　　清切临风笛深明隔水灯堆塲穿鸟雀暗溜入沟塍年使扶行老船催趂渡僧兹游恐未已着句续先曾使之年出左传谓问绛人年几嵗使之自言也
　　晚坐
　　栁弱留春色梅寒酿雪花溪明数积石月过恋平沙病减还増药年侵却累家后归栖未定不但只昏鸦六句下六字为眼尾句尤高古
　　寒夜
　　留滞常思动艰虞却悔来寒灯挑不焰残火拨成灰冻水滴还歇风帘卷复开孰知文有忌情至自生哀此赴棣州教授诗起句十字士大夫之常态
　　宿济河
　　烛暗人初寂寒生夜向深潜鱼聚沙窟坠鸟滑霜林稍作他年计初回万里心还家只有梦更着晓寒侵句句有眼字字无瑕尾句尤深幽
　　宿合清口
　　风叶初疑雨晴窗误作明穿林出去鸟举棹有来声深渚鱼犹得寒沙雁自惊卧家还就道身计岂苍生此亦赴棣州教时作所以去鸟穿林而出者以举棹者有来声也上问下答起句十字尽客夜之妙末句叹喟出处无补苍生逺矣
　　和西斋　　　　　　　　　　张　耒
　　山色供开镜溪光照掩扉暗虫先夜响萎叶近秋飞灌垅晴蔬出开笼暮鹤归鸣琴坐朗月轻露防秋衣三四自然好五六工
　　冬夜
　　嵗晚转无趣席门谁驻车涧泉分当井山叶扫供厨谋拙从人笑身闲读我书幸知霜霰晚时得灌园蔬三四亦自然从人笑读我书各有出处非杜撰
　　小舟过吉泽效王右丞　　　　陆　游
