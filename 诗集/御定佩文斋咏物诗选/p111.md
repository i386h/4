<!-- { "loadSidebar": true } -->
　　临平山下藕花洲旁引官河一带流雨棹风帆有无处笔端须与细冥搜
　　渔邨诗画圗　　　　　　　【金】党懐英
　　江邨清境皆画本畵里更传诗语工渔父自醒还自醉不知身在畵圗中
　　雅集圗　　　　　　　　　【金】刘祖谦
　　翠雀翩翩野鹤孤玉京人物防仙圗后来且莫轻题品席上挥毫有大苏
　　千里江山圗　　　　　　　【金】李俊民
　　笔下江山取意成一峰未尽一峰生慿谁试向行人问水郭烟邨第几程
　　题扇　　　　　　　　　　【元】袁　易
　　飞燕惊鸿拟未真飘飘直欲似行云入舟山色羞眉黛隔岸榴花避舞裠
　　赵子昻陈仲美合作水鳬小景
　　【元】仇　逺
　　良工苦思可心降底事文禽不觧双欲采芳华波浪阔芙蓉朶朶隔秋江
　　题山水卷　　　　　　　　【元】钱　选
　　胷中得酒出孱顔木叶森森嵗暮残落墨不随岚气暝几重山色几重澜
　　题赵子昻为袁清容画春景仿小李
　　【元】邓文原
　　王孙乆别同朝侣为冩晴云百叠峰挂起碧窗凝望处画中今喜故人逢
　　王洽云山圗　　　　　　　　邓文原
　　五云深处拥蓬莱树色苍凉映水开何处书声映林樾却敎仙侣过桥来
　　题赵子固水仙圗　　　　　【元】张伯淳
　　裠长带袅寒偏耐玉质金相密更竒见畵如花花似畵西兴渡口晚晴时
　　皇甫松竹梅圗　　　　　　　张伯淳
　　三友亭亭嵗晚时政縁冷淡易相知何须近舍今皇甫却向圗中觅补之
　　题米南宫像　　　　　　　【元】郭天锡
　　海岳庵空乆已仙风神超迈畵中传凌云健笔飞光怪不顾人间唤米颠
　　李升林泉髙隠圗　　　　　　郭天锡
　　为厌繁华爱好山幽栖赢得此身闲生平已足林泉兴留取髙名满世间
　　闲展山水手卷　　　　　　【元】欧阳
　　十年京国看圗畵半幅云烟亦恼侬今日身行屏障里却思移住最髙峰
　　髙房山画　　　　　　　　【元】王士熈
　　吴山重叠粉团髙有客晨兴洒墨毫百两真珠难买得越峰压倒涌金涛
　　董源山阁谈禅圗　　　　　【元】吴　镇
　　山阁深沈树影凉瀑流飞沫溅匡牀多君相对坐终日话到无生味更长
　　李公麟大阿罗汉圗　　　　　吴　镇
　　潇洒龙眠不可呼彩毫犹喜未糢糊天台五百知何处还向圗中证有无
　　荆浩秋山问竒圗　　　　　　吴　镇
　　霜落林端万壑幽白云红叶入谿流朝来尚有寻真至共向山亭领素秋
　　右丞秋山晚岫　　　　　　　吴　镇
　　右丞巳往六百载翰藻神工若个同千嶂逺横秋色里山家遥带暮烟中
　　李昭道秋山无尽圗　　　　　吴　镇
　　竒峰倒映青冥立絶壁髙悬白雾开万里无云见秋末千林有雨向春回
　　卢鸿嵩山草堂圗　　　　　　吴　镇
　　卢鸿仙去五百载一段髙风未可攀忽覩草堂清絶处分眀几案有嵩山
　　马逺放鹤圗　　　　　　　　吴　镇
　　载鹤轻舟湖上归重重楼阁锁烟霏仙家正在幽深处竹里鸡声半掩扉
　　王叔眀卷　　　　　　　　　吴　镇
　　短缣几许容丘壑郁郁乔林更着山应识王郎胷次好未教消得此身闲
　　赵仲穆东山圗　　　　　　　吴　镇
　　东山为乐奈苍生望重须知亦累情蜡屐春来行更好桃花洞口笑相迎
　　赵伯驹画　　　　　　　　　吴　镇
　　琼馆芙蓉罨畵山天香缥缈碧云闲鹤巢松顶藤花落一任山人指顾间
　　子昻仿张僧繇　　　　　　　吴　镇
　　雨过秋塘泛曲湍归人欲渡俯平滩前邨遥望炊烟起更有新篘破晓寒
　　子昻仿陆探微　　　　　　　吴　镇
　　客子行吟径路幽一声啄木緑隂稠芙蓉倒映空江色危立谿头几防鸥
　　子乆春山仙隠　　　　　　　吴　镇
　　山家处处面芙蓉一曲谿歌锦浪中隔岸游人何防去数声鸡犬夕阳红
　　题画　　　　　　　　　　　吴　镇
　　草堂仍着薜萝遮地僻林深有几家莫道春风吹不到门前依旧鸟衔花
　　其二
　　千仞颠厓势欲倾飞流溅眼雪花眀长风卷入层云去都作天台暮雨声
　　王维雪渡圗　　　　　　　【元】黄公望
　　摩诘仙游五百年畵称雪渡未能传只因曽入宣和府珍重令人缀短篇
　　郭忠恕仙峰春色圗　　　　　黄公望
　　仙人原自爱蓬莱瑶草金芝次第开欵乃櫂歌青雀舫逍遥响屧凤凰防
　　曹云西画卷　　　　　　　　黄公望
　　十载相逢正忆君忽从纸上见寒云空江漠漠渔歌度一片疎林带夕曛
　　王洽云山圗　　　　　　　　黄公望
　　石桥遥与赤城连云锁琼楼满树烟不用飇车凌弱水人间自有地行仙
　　黄荃花谿仙舫圗　　　　　　黄公望
　　花发枝头水涨谿仙舟犹泊武陵隄重重楼阁仙云卷无数青峰出竹西
　　董北苑　　　　　　　　　　黄公望
　　一片闲云出岫来袈裟不染世间埃独怜陶令门前栁青眼偏逢惠逺开
　　李营丘真迹次俞紫芝韵　　　黄公望
　　营丘自是浪仙流写得空山一段秋古木千章施锦绣风光都属慢亭收
　　赵伯驹　　　　　　　　　　黄公望
　　露湿庭松偃盖青一声野鹤隔疎櫺仙翁来徃无拘束闲向琳宫读道经
　　方方壶画　　　　　　　　　黄公望
　　魭石矶头宿雨晴蛟峰祠下树冥冥一江春水浮官緑千里归舟载客星
　　题画　　　　　　　　　　　黄公望
　　茂林石磴小亭邉遥望云山隔淡烟却忆旧游何处是翠蛟亭下看流泉
　　题春江小景圗　　　　　　【元】黄清老
　　小艇无人载緑隂白鸥门外笋成林不知多少山中雨染得一江春水深
　　题桶底圗　　　　　　　　【元】薛　汉
　　蘂珠宫阙见毫厘中有羣仙按羽衣莫讶此圗天地窄黍铢境界更希微
　　吴仲圭山水　　　　　　　【元】倪　瓉
　　道人家住梅花邨窗下松醪满石樽醉后挥毫写山色岚霏云气淡无痕
　　王叔眀画　　　　　　　　　倪　瓉
　　笔精墨妙王右军澄怀卧逰宗少文王侯笔力能扛鼎五百年来有此君
　　李伯时画　　　　　　　　　倪　瓒
　　飞仙游骑龙眠畵貌得形模也自竒句曲真人亲鍳定不须言下更题诗
　　为吴溥泉画窠石平逺并诗　　倪　瓒
　　地僻林深无过客松门元自不曽关展将一幅谿藤滑写得谿隂数防山
　　荆谿秋色圗为卜震亨题　　　倪　瓒
　　罨畵谿头秋水眀上人逸笔思縦横云山多少元晖句不道毫端畵得成
　　题画赠僧　　　　　　　　　倪　瓉
　　笠泽依稀雪意寒澄怀轩里酒杯干篝灯染笔三更后逺岫疎林亦耐看
　　自题小画　　　　　　　　　倪　瓒
　　逸笔縦横意到成烧香弄翰了余生窗前竹树依苔石寒雨萧条待晚晴
　　题王元章畵万玉圗　　　　【元】郯　韶
　　西湖千树玉交加清夜掀篷看雪花狂杀山隂王处士兴来放笔扫横斜
　　十八学士圗　　　　　　　【元】贡性之
　　闻説瀛洲尺五天防中賔客总成仙分眀一段风流梦犹向人间畵里传
　　题黄子乆画　　　　　　　　贡性之
　　此老风流世所知诗中有畵畵中诗晴窗笑看淋漓墨赢得人呼作大痴
　　题髙尚书秋山暮霭圗　　　【元】沈　右
　　髙侯笔法妙天下貌得江南雨后山都是乾坤清淑气兴来移入画圗间
　　题米元晖畵云圗　　　　　【元】吴全节
　　谿上青山过雨浓分眀倒浸玉芙蓉令人却忆匡庐顶百丈银河下碧峰
　　其二
　　雨外夕阳揺树眀山云吞吐乱隂晴飞帆一防知谁子疑在元晖畵里行
　　题小山水景　　　　　　　【元】吴志淳
　　小舟何处问通津二月东湖栁色新老向天涯频见畵一枝曽折送行人
　　盛叔章画　　　　　　　　【元】鲍　恂
　　烟湿空林翠霭飘渚花汀草共萧萧仙家应在云深处只许人间到石桥
　　题画　　　　　　　　　　【元】马　臻
　　月华如水天如空苍烟逺树防秋容笔头墨尽意不尽参错云山三四重
　　径山寺僧山水　　　　　　【元】张　雨
　　澄心茧纸墨花香上有元晖古印章怪底径山山寺里老僧衣袖着潇湘
　　题赵松雪画　　　　　　　【眀】虞　堪
　　王孙今代玉堂仙自画苕谿似辋川如此青山红树底那无十亩种瓜田
　　题云林画　　　　　　　　【眀】李至刚
　　故家池馆锡山阿门径宁容俗士过清閟阁空诗社散蛛丝网户落花多
　　题画　　　　　　　　　　【眀】胡　俨
　　遥看瀑布落寒青野服乌巾自在行好似匡庐读书处满林红叶夜猿声
　　题米老山水　　　　　　　【眀】王　偁
　　海岳庵前觅旧踪苍茫云树米南宫别来几片青山影都付寒鸥一笛风
　　题彦颙画中小景　　　　　【眀】聂大年
　　水禽沙鸟自相呼逺近云中半有无一叶扁舟两三客载将烟雨过西湖
　　为香山顾敬中题画　　　　【眀】贺　甫
　　芳草晴烟处处迷畵堂应在畵桥西花开记得寻君日一路香风送马蹄
　　题画次矫以眀韵　　　　　　贺　甫
　　畵舫西湖载酒行藕花风度管弦声余情未尽归来晚杨栁池防月又生
　　题画　　　　　　　　　　【眀】唐　寅
　　红树中间飞白云黄茅槛底界斜曛此中大有逍遥处难説于君画与君
　　茂之乞画楚山圗余将游武林走笔戏答
　　【眀】胡宗仁
　　片帆已挂晓须开无奈游情日与催欲畵楚山青万叠待余行看越山来
　　画家霜景与烟景淆乱余未有以易也丁酉冬燕山道上乃始悟之题诗驿楼云
　　【眀】董其昌
　　晓角寒声散栁隄千林雪色亚枝低行人不到邯郸道一种烟霜也自迷
　　题毕鉢山圗　　　　　　　【眀】陈继儒
　　毕鉢罗峰廻入霄不通猿鸟不通樵横空独木如飞栈半月山人一换桥
　　题画　　　　　　　　　　【眀】李日华
　　霜落蒹葭水国寒浪花云影上渔竿畵成未拟将人去茶熟香温且自看
　　题自画秋林平逺　　　　　【眀】张宇初
　　北苑髙情宿世同疎林汀渚正秋风砚池洒墨应多思写向寒烟夕照中
　　题画　　　　　　　　　　【眀】僧守仁
　　积雨平原烟树重翠厓千丈削芙蓉招提更在秋云外只许行人听晓钟

　　御定佩文斋咏物诗选卷一百八十四
　　钦定四库全书
　　御定佩文斋咏物诗选卷一百八十五
　　乐律类
　　五言古
　　钧天曲　　　　　　　　　【齐】谢　朓
　　髙宴颢天台置酒迎风观笙镛礼百神钟石动云汉瑶堂琴瑟惊绮席舞衣散威凤来参差鹤起凌乱已庆明庭乐讵慙南风弹
　　观乐应诏　　　　　　　　【梁】王　暕
　　赵瑟含清音秦筝凝逸响参差陈九夏依迟纷四上从风绕金梁含云暎珠网递奏岂二八繁弦非一两幸叨东郭吹厠陪南风赏忘味信铿锵餐和终俯仰轻尘已飞散游鱼亦翻荡恩光实难遇咏言宁易放
　　奉勅于太常寺修正古乐　　【隋】何　妥
