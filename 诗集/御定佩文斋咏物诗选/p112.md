<!-- { "loadSidebar": true } -->
　　大乐遗钟鼓至乐贵忘情俗久淳和变年深礼教生嶰谷调孤管仑山学凤鸣浮云成舞曲白雪作歌名闻诗
　　六义辨观乐八风平肃穆皇威畅沦涟河水清钧天动丝竹括地响錞钲尽美兼韶濩盛德总咸英寥亮鳬钟彻飘扬翟羽轻小臣属千载时幸预簪缨行欣负苍璧衢坛听九成
　　乐部曹观乐　　　　　　　　何　妥
　　东海余风大陶唐遗思深何如观徧舞奏鼓间摐金清管调丝竹朱弦韵雅琴八行陈树羽六德审知音至道兼韶濩充庭总韎任髙天度流火落日广城隂百神谐景福万国仰君临大乐非钟鼓且用戒民心
　　观太常奏新乐　　　　　　【隋】孔德绍
　　大君膺宝歴出豫表功成钧天金石响洞庭弦管清八音动繁防九变叶希声和云留睿赏薰风恱圣情盛烈光韶濩易俗迈咸英窃吹良无取率舞抃羣生
　　和孔侍郎观太常奏新乐　　【隋】卞　斌
　　昔人梦上帝尚喜颂钧天况兹开景业作乐武功宣大雅废还理乘风毁更悬中和诚易拟韶夏讵相沿犍为磬响彻嶰谷管声传小臣滥清耳长奉南风弦
　　帝京篇　　　　　　　　　【唐】太　宗
　　鸣笳临乐馆眺听欢芳节急管韵朱弦清歌凝白雪彩凤肃来仪鹤纷成列去兹郑卫声雅音方可恱
　　踏歌词　　　　　　　　　【唐】谢　偃
　　夜久星沈没更深月影斜裙轻才动佩鬟薄不胜花细风吹宝袜轻雾湿红纱相看乐未已兰灯照九华
　　七言古
　　角引　　　　　　　　　　【梁】沈　约
　　萌生触发嵗在春咸池始奏德尚仁惉懘以息和且均
　　征引　　　　　　　　　　　沈　约
　　执衡司事宅离方滔滔夏日火德昌八音备举乐无疆
　　宫引　　　　　　　　　　　沈　约
　　八音资始君五声兴比和乐感百精优游律吕被咸英
　　商引　　　　　　　　　　　沈　约
　　司秋纪兊奏西音激扬钟石和瑟琴风流福被乐愔愔
　　羽引　　　　　　　　　　　沈　约
　　英纪运冬氷拆物为音本和且恱穷髙测深长无絶
　　赋得薄暮动弦歌　　　　　【梁】沈君攸
　　柳谷向夕沈余日蕙楼临砌徙斜光金户半入丛林影兰径时移落蘂香丝绳玉壶传绮席秦筝赵瑟响髙堂舞裙拂履喧珠佩歌响出扇绕尘梁云边雪飞弦柱促留宾但须罗袖长日暮歌钟恒不倦处处行乐为时康
　　五言律
　　三层阁上置音声　　　　　【唐】太　宗
　　绮筵移暮景紫阁引宵烟隔栋歌尘合分阶舞影连声流三处管响乱一重弦不似秦楼上吹箫空学仙
　　歌　　　　　　　　　　　【唐】李　峤
　　汉帝临汾水周仙去洛滨郢中唫白雪梁上绕飞尘响发行云驻声随子夜新愿君听扣角当自识贤臣
　　舞　　　　　　　　　　　　李　峤
　　妙伎游金谷佳人满石城霞衣席上转花袖雪前明仪凤谐清曲廻鸾应雅声非君一顾重谁赏素腰轻
　　宫中行乐词　　　　　　　【唐】李　白
　　卢橘为秦树葡萄出汉宫烟花宜落日丝管醉春风笛奏龙吟水箫鸣凤下空君王多乐事还与万方同
　　五言排律
　　释奠日国学观礼闻雅颂　　【唐】令狐峘
　　肃肃先师庙依依胄子羣满庭陈旧礼开户拜清芬万舞当华烛箫韶入翠云颂歌侵晓听雅吹度风闻澹泊调元气中和美圣君唯余东鲁客蹈舞向南薫
　　乐府　　　　　　　　　　【唐】顾　况
　　暖谷春光至宸游近甸荣云随天仗转风入御帘轻翠盖浮佳气朱楼倚太清朝臣冠劒退宫女管弦迎细草承雕辇繁花入幔城文房开圣藻武卫宿天营玉醴随觞至铜壶逐漏行五星含土德万姓彻中声亲祀先崇典躬推示劝耕国风新正乐农器近销兵道德关河固刑章日月明野人同鸟兽率舞感升平
　　晓过南宫闻太常清乐　　　【唐】陆　贽
　　南宫闻古乐拂曙听初惊烟霭遥迷处丝桐暗辨名节随新律改声带绪风轻合雅将移俗同和自感情逺音兼晓漏余响过春城九奏明初日寥寥天地清
　　释奠日国学观礼闻雅颂　　【唐】滕　珦
　　太学时观礼东方晓色分威仪何棣棣环佩又纷纷古乐从空尽清歌防处闻六和成逺吹九奏动行云圣上尊儒学春秋奠茂勲幸因陪齿列聊以颂斯文
　　晓过南宫闻太常清乐　　　【唐】张　蒙
　　玉珂经礼寺金奏过南宫雅调乗清晓飞声向逺空慢随飘去雪轻逐度来风迥出重城里傍闻九陌中应将肆夏比更与五英同一听南薰曲因知大舜功
　　贡举人谒先师闻雅乐　　　【唐】王　起
　　蔼蔼观光士来同鹄鹭羣鞠躬遗像在稽首雅歌闻度曲飘清汉余音遏晓云两楹凄已合九仭杳难分断续同清吹洪纎入紫氛长言听已罢千载仰斯文
　　贡举人谒先师闻雅乐　　　【唐】吕　炅
　　礼圣来羣彦观光在此时闻歌音在逺合乐和还迟调朗能偕竹声微又契丝轻泠流簨簴缭绕动缨緌九变将随节三终必尽仪国风由是正王化自雍熙
　　听郢客歌阳春白雪　　　　【唐】阙　名
　　寂听郢中人髙歌已絶伦临风飘白雪向日奏阳春调雅偏盈耳声长杳入神连连贯珠并袅袅遏云频度曲知难和凝情想任真周郎如赏善莫使滞芳晨
　　太常寺观舞圣寿乐　　　　【唐】徐元弼
　　舞字传新庆人文遇旧章冲融和气洽悠逺圣功长盛德流无外明时乐未央日华増顾盼风物助低昻翥凤方齐首髙鸿忽断行云门与兹曲同是奉陶唐
　　册上公太常奏雅乐　　　　　徐元弼
　　司乐陈金石逶迤引上公奏音人语静清韵佩声通应律烟云改来仪鸟兽同德贤因举颂修礼便观风圣寿三称内天观九奏中寂寥髙曲尽犹自满宸聪
　　太常观阅骠国新乐　　　　【唐】胡直钧
　　异音来骠国初被奉常人才可宫商辨殊惊节奏新转规廻绣面曲折度文身舒散随鸾吹喧呼杂鸟春襟衽懐旧识丝竹变恒陈何事留中夏长令表化淳
　　赋得舞干羽两阶　　　　　【唐】石　倚
　　干羽能柔逺前阶舞正陈欲称文德盛先表乐声新肃肃行初列森森气益振动容和律吕变曲静风尘化美昭千古恩波及七旬已知天下服不动有苖人
　　郊坛听雅乐　　　　　　　【唐】阙　名
　　泰坛恭祀事彩仗下寒坰展礼陈嘉乐斋心动众灵韵长飘更逺曲度静宜听泛响何清越随风散杳冥微悬和气聚旋退暁山青本自钧天降还疑列洞庭
　　七言律
　　南园试小乐　　　　　　　【唐】白居易
　　南园斑驳花初发新乐铮鏦教欲成红萼紫房皆手植苍头碧玉尽家生髙调管色吹银字慢拽歌词唱渭城不饮一杯听一曲将何安慰此心情
　　卧听法曲霓裳　　　　　　　白居易
　　金磬玉笙和已久牙牀角枕睡常迟朦胧闲梦初成后宛转柔声入破时乐可理心应不谬酒能陶性信无疑起尝残酌听余曲斜背银釭半下帷
　　送陈太祝使江浙收礼器乐书
　　【元】贡师泰
　　六月楼船泛御河太平乐谱自编摩凤鸣嶰谷曽吹律马出蒲梢更作歌古尺要将诸部定新声还用四清和器成早入神庭奏人颂明时瑞应多
　　五言絶句
　　长安道　　　　　　　　　【唐】储光羲
　　西行一千里暝色生寒树暗闻歌吹声知是长安路
　　即事　　　　　　　　　　【唐】杜　甫
　　百宝装腰带珍珠络臂鞲笑时花近眼舞罢锦纒头
　　宫中乐　　　　　　　　　【唐】张仲素
　　网户交如绮纱窗薄似烟乐吹天上曲人是月中仙
　　其二
　　月彩浮鸾殿砧声隔凤楼笙歌临水槛红烛乍迎秋
　　路傍曲　　　　　　　　　【唐】刘禹锡
　　南山宿雨晴春入凤凰城处处闻弦管无非送酒声
　　小曲新词　　　　　　　　【唐】白居易
　　霁色鲜宫殿秋声脆管弦圣明千载乐嵗嵗似今年
　　太平词　　　　　　　　　【唐】王　涯
　　风俗今和厚君王在穆清行看探花曲尽是泰阶平
　　隔壁闻奏伎　　　　　　　【唐】裴　延
　　徒闻弦管切不见舞腰廻赖有歌梁合尘飞一半来
　　闻歌　　　　　　　　　　【唐】许　浑
　　新秋丝管清时转遏云声曲尽不知处月髙风满城
　　七言絶句
　　登封大酺歌　　　　　　　【唐】卢照邻
　　日观仙云随凤辇天门瑞雪照龙衣繁弦绮席方终夜妙舞清歌欢未归
　　勤政楼观乐　　　　　　　【唐】贾　至
　　银河帝女下三清紫禁笙歌出九城为报延州来听乐须知天下久升平
　　赠花卿　　　　　　　　　【唐】杜　甫
　　锦城丝管日纷纷半入江风半入云此曲只应天上有人闻能得几回闻
　　宫词　　　　　　　　　　【唐】顾　况
　　九重天乐降神仙歩舞分行踏锦筵嘈囋一声钟鼓歇万人楼下拾金钱
　　编进乐府词　　　　　　　【唐】盖嘉运
　　鸳鸯殿里笙歌起翡翠楼前出舞人唤上紫微三五夕圣明万寿一千春
　　甘子堂陪宴上韦大夫　　　【唐】熊孺登
　　武陵楼上春长早甘子堂前花落迟楚乐怪来声竞起新歌尽是大夫词
　　春日偶作　　　　　　　　【唐】武元衡
　　飞花寂寂燕双双南客衡门对楚江惆怅管弦何处发春风吹到读书窗
　　观祈雨　　　　　　　　　【唐】沈　约
　　桑条无叶土生烟箫管迎龙水庙前朱门几处看歌舞犹恐春隂咽管弦
　　霓裳词　　　　　　　　　【唐】王　建
　　中管五弦初半曲遥教合上隔帘听一声声向天边落学得仙人夜唱经
　　其二
　　弦索摐摐隔彩云五更初发满宫闻武皇目送西王母新染霓裳月色裙
　　宫词　　　　　　　　　　　王　建
　　内人相续报花开准拟君王便看来逢着五弦琴绣袋宜春院里按歌囘
　　其二
　　移来女乐部头边新赐花檀大五弦缏得红罗手帕子中心细画一双蝉
　　元太守同游七泉寺　　　　　王　建
　　盘磴廻廊古塔深紫芝红药入云寻晚吹箫管秋山里引得狝猴出象林
　　秋夜听髙调凉州　　　　　【唐】白居易
　　楼上金风声渐月中银字韵初调促张弦柱吹髙管一曲凉州入泬寥
　　宫词　　　　　　　　　　【唐】王　涯
　　雕墙不断接宫城金榜皆书殿院名万转千廻相隔处各调弦管对闻声
　　赠陆鬯　　　　　　　　　【唐】章孝标
　　帝城云物得阳春水国烟花乐主人昨日天风吹乐府六宫丝管一时新
　　杨柳枝寿杯词　　　　　　【唐】司空图
　　乐府飜来占太平风光无处不含情千门万户喧歌吹富贵人间只此声
　　闲居思湖上　　　　　　　【宋】韩　维
　　逺泛每思随雁鹜深居半是避杯觥官闲日永无余事卧听朱弦教曲成
　　宫词　　　　　　　　　　【宋】花蘂夫人
　　三清台近苑墙东楼槛重重暎水红尽日绮罗人度曲管弦声在半天中
　　其二
　　御案横金殿幄红扇开云表露天容太常备奏三千曲乐府新调十二钟
　　滦京杂咏　　　　　　　　【元】杨允孚
　　仪凤伶官乐既成仙风吹送下蓬瀛花冠簇簇停歌舞独喜箫韶奏太平
　　宫词　　　　　　　　　　【明】朱　权
　　楼阁崔嵬起碧霄微闻仙乐奏箫韶天风吹落宫人耳知是彤廷正早朝
