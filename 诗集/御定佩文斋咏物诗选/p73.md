<!-- { "loadSidebar": true } -->
　　汉武横汾日周王宴镐年何如造区夏复此睦亲贤巢凤新成阁飞龙旧跃泉棣华歌尚在桐叶戏仍前禁籞氛埃隔平台景物连圣慈良有裕王道固无偏问俗兆人阜观风五敎宣献图开益地张乐奏钧天侍酌衢尊满询刍谏鼔悬永言形友爱万国共周旋
　　奉和幸上阳宫侍宴应制　　【唐】宗楚客
　　紫庭金凤阙丹禁玉鸡川似立蓬瀛上疑游昆阆前鸟将歌合转花共锦争鲜湛露飞尧酒薰风入舜弦水光揺落日树色带晴烟向夕廻雕辇佳气满岩泉
　　七言律
　　奉和春日幸望春宫应制　　【唐】沈佺期
　　芳郊绿野散春晴复道离宫烟雾生杨柳千条花欲绽葡萄百丈蔓初萦林香酒气元相入鸟啭歌声各自成定是风光牵宿醉来晨复得幸昆明
　　奉和春日幸望春宫应制　　【唐】郑　愔
　　晨跸凌髙转翠旌春楼望逺背朱城忽排花上游天苑却坐云边看帝京百草香心初罥蝶千林嫩叶始藏莺幸同微藿倾阳早愿比盘根应荣
　　奉和春日幸望春宫应制　　【唐】苏　颋
　　东望望春春可怜更逢晴日柳含烟宫中下见南山尽城上平临北斗悬细草偏承廻辇处飞花故落舞觞前宸游对此欢无极鸟弄歌声杂管弦
　　奉和春日幸望春宫应制　　【唐】张　説
　　别馆芳菲上苑东飞花淡荡舞筵红城临渭水天河近阙对南山雨露通绕殿流莺凡几树当轩乱蝶许多丛春园既醉心和乐共识皇恩造化同
　　奉和春日幸望春宫应制　　【唐】崔　湜
　　淡荡春光满晓空逍遥御辇入离宫山河眺望云天外台榭参差烟雾中庭际花飞锦绣合枝间鸟语管弦同即此欢娱齐镐宴惟应率舞乐薰风
　　奉和圣制从蓬莱向兴庆阁道中畱春雨中春
　　望之作　　　　　　　　【唐】李　憕
　　别馆春还淑气催三宫路转凤凰台云飞北阙轻阴散雨歇南山积翠来御柳遥随天仗发林花不待晓风开已知圣泽深无限更喜年芳入睿才
　　勅借岐王九成宫避暑应敎　【唐】王　维
　　帝子逺辞丹凤阙天书遥借翠微宫隔窓云雾生衣上巻幔山泉入镜中林下水声喧语笑岩间树色隐房栊仙家未必能胜此何事吹箫向碧空
　　和贾舍人早朝大明宫　　　　王　维
　　绛帻鸡人报晓筹尚衣方进翠云裘九天阊阖开宫殿万国衣冠拜冕旒日色才临仙掌动香烟欲傍衮龙浮朝罢须裁五色诏佩声归到凤池头
　　奉和圣制从蓬莱向兴庆阁道中畱春雨中春
　　望之作　　　　　　　　　王　维
　　渭水自萦秦塞曲黄山旧绕汉宫斜銮舆迥出千门柳阁道廻看上苑花云里帝城双凤阙雨中春树万人家为乗阳气行时令不是宸游玩物华
　　早朝大明宫呈两省僚友　　【唐】贾　至
　　银烛朝天紫陌长禁城春色晓苍苍千条弱柳垂青琐百啭流莺绕建章劒佩声随玉墀歩衣冠身惹御炉香共沐恩波凤池上朝朝染翰侍君王
　　和贾舎人早朝大明宫　　　【唐】岑　参
　　鸡鸣紫陌曙光寒莺啭皇州春色阑金阙晓钟开万户玉堦仙仗拥千官花迎劒佩星初落柳拂旌旗露未干独有凤凰池上客阳春一曲和皆难
　　和贾舍人早朝大明宫　　　【唐】杜　甫
　　五夜漏声催晓箭九重春色醉仙桃旌旗日暖龙蛇动宫殿风微燕雀髙朝罢香烟携满防诗成珠玉在挥毫欲知世掌丝纶美池上于今有凤毛
　　紫宸殿退朝口号　　　　　　杜　甫
　　户外昭容紫袖垂双瞻御座引朝仪香飘合殿春风转花覆千官淑景移昼漏稀闻髙阁报天顔有喜近臣知宫中每出归东省会送防龙集凤池
　　宣政殿退朝晚出左掖　　　　杜　甫
　　天门日射黄金榜春殿晴熏赤羽旗宫草霏霏承委佩炉烟细细驻游丝云近蓬莱常五色雪残鳷鹊亦多时侍臣缓歩归青琐退食从容出每迟
　　和李员外扈驾幸温泉宫　　【唐】钱　起
　　未央月晓度疎钟凤辇时廵出九重雪霁山门迎瑞日云开水殿飞龙轻寒不入宫中树佳气常浮仗外峰遥羡枚臯扈仙跸偏承霄汉渥恩浓
　　九成宫　　　　　　　　　【唐】李商隐
　　十二层城阆苑西平时避暑拂虹霓云随夏后双龙尾风逐周王八骏蹄吴岳晓光连翠巘甘泉晩景上丹梯荔枝卢橘沾恩幸鸾鹊天书湿紫泥
　　兴庆宫朝退次韵袁伯长见贻是日上加尊号礼成告谢集即东出奉祠斋宫
　　【元】虞　集
　　翠葢重重宝扇斜从官穿柳散慈鸦过宫路逺纡天歩上寿杯深阁雨花玉贯两虹通象纬衣成五防练云霞奉祠东出蓬莱道春水鳬鹥踏汉槎
　　兴圣殿进史　　　　　　　【元】黄清老
　　瑶编初进侍明光日丽龙池昼刻长堤柳染成春水色宫花并入御炉香金壶洒露层阶滑玉盌分氷广殿凉蒙瞍似知天意喜凤笙新奏五云章
　　大明殿早朝　　　　　　　【元】欧阳元
　　扶揺万里上青霄凤阙龙池歩歩瑶駞背负琛金络索象身备驾玉逍遥衣冠俯伏传呼岳千羽低徊看舞韶湖海布衣瞻盛事他时田野梦天朝
　　六言絶句
　　宫中三台词　　　　　　　【唐】王　建
　　池北池南草绿殿前殿后花红天子千秋万歳未央明月清风
　　七言絶句
　　宫词　　　　　　　　　　【唐】王　建
　　金殿当头紫阁重仙人掌上玉芙蓉太平天子朝元日五色云车驾六龙
　　其二
　　罗衫叶叶绣重重金凤银鵞各一丛每遍舞头分两句太平万歳字当中
　　其三
　　未明开着九重关金画黄龙五色幡直至银台排仗合圣人三殿册西番
　　其四
　　龙烟日暖紫曈曈宣政门当玉仗风五刻阁前卿相出下帘声在半天中
　　其五
　　宫花不共外花同正月长先一半红供御樱桃看守别直无鸦鹊到园中
　　其六
　　延英引对碧衣郎江砚宣毫各别牀天子下帘亲考试宫人手里过茶汤
　　其七
　　集贤殿里图书满点勘头边御印同真迹进来依字数别收锁在玉函中
　　宫词　　　　　　　　　　【唐】顾　况
　　禁柳烟中闻晓乌风吹玉漏尽铜壶内官先向蓬莱殿金合开香泻御炉
　　朝元引　　　　　　　　　【唐】陈　陶
　　玉殿云开露冕旒下方珠毕压鼇头天鸡唱罢南山曙春色先归十二楼
　　其二
　　宝祚河宫一向清龟鱼天篆益分明侍臣谁献登封艸五岳齐呼万歳声
　　早赴北宫　　　　　　　　【金】郑　摅
　　苍龙双阙郁层云湖水鳞鳞柳色新絶似江行看春晓不知身是趁朝人
　　咏洪禧殿　　　　　　　　【元】周伯琦
　　镂花香案错琳璆金瓮葡萄大白浮羣玉诸山环御榻瑶池只在殿西头
　　咏水晶殿　　　　　　　　　周伯琦
　　氷华雪翼西东玉座生寒八面风巧思曽经脩月手通明原在五云中
　　宫词　　　　　　　　　　　周伯琦
　　苑路东西草色遥阑干曲曲似飞桥水晶殿外檐铃响疑是銮舆早散朝
　　咏香殿　　　　　　　　　　周伯琦
　　鹧斑百和作坚材翥凤翔龙四壁开宝地晓张香积界始知天子是如来
　　滦京杂咏　　　　　　　　【元】杨允孚
　　曙色苍茫阊阖开相君有奏入蓬莱须防云拥千官出又带天边好雨来
　　其二
　　丽日初明瑞气开千官钖宴集蓬莱黄门控马天街立丞相簮花御苑回
　　宫词　　　　　　　　　　【明】黄省曽
　　金铺玉户月流辉宝座瑶台映紫衣圣主观书居大善三更龙辇未言归
　　禁直　　　　　　　　　　【明】唐　敏
　　武楼髙迥接廻廊绣妥盘龙防御牀得侍至尊论治道祥风微袅水沈香















　　御定佩文斋咏物诗选卷一百十一
　　钦定四库全书
　　御定佩文斋咏物诗选卷一百十二
　　门阙类
　　五言古
　　咏双阙　　　　　　　　　【陈】江　总
　　象阙连驰道天宇照方疏刻凤栖清汉图龙入紫虚屡逢膏露洒几遇祥烟初竞言百尺丽宁方万丈余
　　赋得待诏金马门　　　　　【陈】何　胥
　　汉家一统轨济济万国朝飞缨拂晓雾轻辇逐晨飇槐衢映绿绂日彩丽金貂此时参待诏谁复想渔樵
　　五言律
　　咏门　　　　　　　　　　【唐】李　峤
　　奕奕彤闱下煌煌紫禁隈阿房万户列阊阖九重开疏广遗荣去于公待驷来讵知金马侧方朔有竒才
　　徽安门晓望　　　　　　　【宋】欧阳脩
　　都门收宿雾佳气郁葱葱晓日寒川上青山白露中楼
　　台万瓦合车马九衢通恨乏登高赋徒知京邑雄
　　大明门春望　　　　　　　【明】张元凯
　　太和盈宇宙奕奕徧光华美丽都人绮芳菲辇道沙紫驑衔禁草黄鸟卧宫花一望千重殿常生五色霞
　　五言排律
　　赋得蕃臣恋魏阙　　　　　【唐】蒋　防
　　剖竹随皇命分忧镇大蕃恩波怀魏阙献纳望天阍政奉南风顺心依北极尊梦魂通玉陛动息寄朱轩直以蒸黎念思陈政化源如何子牟意今古道斯存
　　谒见日将至双阙　　　　　【唐】阙　名
　　晓色临双阙微臣礼位陪逺惊龙凤覩谁识冕旒开蔼蔼千年盛颙颙万国来天文标日月时令布云雷迥出黄金殿全分白玉台雕虫竟何取瞻恋不知廻
　　七言律
　　阙下待传防呈诸同舎　　　【唐】刘禹钖
　　禁漏晨钟声欲歇旌旗组绶影相交殿含佳气当龙首阁倚晴天见凤巢山色葱茏丹槛外霞光泛灔翠松梢多惭再入金门籍不敢为文学解嘲
　　和宋学士晩出丽正门　　　【元】甘　立
　　暮光霞彩炫金题綘阙髙居雉堞低上相楼台连御苑中郎车骑过沙堤皁雕孤捩凌云翮紫燕双翻踣雪蹄回首上林凉月夜蕊珠多是凤鸾栖
　　长安门西道苑墙雨后经眺作
　　【明】汤　珍
　　紫宫黄屋邃森沈驰道周庐肃羽林树里啼莺清禁切雨余流水御沟深松篁并落钟山翠云雾常依汉殿阴此日讴歌欢在镐草茅何以嗣华音
　　七言絶句
　　出左掖门口号　　　　　　【元】王　恽
　　花映岩廊近紫宸宫官行酒过三廵共携满袖天香出散作都城十日春
　　望阙口号　　　　　　　　【明】沈梦麟
　　阊阖排云玉殿开千官鹓鹭早朝回不知谁献王褒颂得奉君王万寿杯
　　夏日出文明门　　　　　　【明】薛　瑄
　　文明门外柳阴阴百啭黄鹂送好音行过御沟回望处凤皇楼阁五云深










　　御定佩文斋咏物诗选卷一百十二
　　钦定四库全书
　　御定佩文斋咏物诗选卷一百十三
　　省掖类
　　五言律
　　晩出左掖　　　　　　　　【唐】杜　甫
　　昼刻传呼浅春旗簇仗齐退朝花底散归院柳边迷楼雪融城湿宫云去殿低避人焚諌草骑马欲鸡栖
　　春宿左省　　　　　　　　　杜　甫
　　花隐掖垣暮啾啾栖鸟过星临万户动月傍九霄多不寝听金钥因风想玉珂明朝有封事数问夜如何
　　省中即事　　　　　　　　【唐】岑　参
　　华省谬为郎蹉跎鬓巳苍到来恒襆被随例且含香竹影遮窓暗花阴拂簟凉君王新赐笔草奏向明光
　　和范秘书省中作　　　　　【唐】喻坦之
　　清省宜寒夜仙才称独吟钟来宫转漏月过阁移阴鹤壁灯前静芸台幄外深想知因此兴暂动忆山心五言排律
