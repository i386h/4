<!-- { "loadSidebar": true } -->
　　题石睿学士图　　　　　　【明】徐　霖
　　归来廐马踏堤沙囘首彤楼路渐赊遥想禁门金锁合一庭月浸紫薇花

　　御定佩文斋咏物诗选巻三百二十三
　　钦定四库全书
　　御定佩文斋咏物诗选巻三百二十四
　　木兰花类
　　五言律
　　陈秀才庭际木兰　　　　　【唐】方　干
　　昔见初栽日今逢成树时存思心更感绕看歩还迟蝶舞揺风蘂莺啼含露枝徘徊不忍去应与醉相宜
　　五言排律
　　题灵祐上人法华院木兰花　【唐】刘长卿
　　庭种南中树年华几度新已依初地长独发旧园春暎日成华盖揺风散锦茵色空荣落处香醉往来人菡萏千灯徧芳菲一雨均髙柯倘为楫渡海有良因
　　五言絶句
　　木兰　　　　　　　　　　【宋】郑　侠
　　未识春风面先闻乐府名洗妆侬出塞进艇客登瀛
　　七言絶句
　　戏题木兰花　　　　　　　【唐】白居易
　　紫房日照胭脂坼素艳风吹腻粉开怪得独饶脂粉态木兰曾作女郎来
　　题令狐家木兰　　　　　　　白居易
　　腻如玉指涂朱粉光似金刀剪紫霞从此时时春梦里应添一树女郎花
　　木兰花　　　　　　　　　【唐】李商隐
　　洞庭波冷晓侵云日日征帆送逺人几度木兰舟上望不知元是此花身
　　木兰　　　　　　　　　　【宋】张芸叟
　　石上红花低照水山头翠篠细含烟天生一本徐熙画只欠鹧鸪相对眠
　　春日闲居　　　　　　　　【明】王虞鳯
　　浓阴栁色罩窗纱风送炉烟一缕斜庭草黄昬随意绿子规啼上木兰花
　　御定佩文斋咏物诗选巻三百二十四
　　钦定四库全书
　　御定佩文斋咏物诗选巻三百二十五
　　蜡梅花类
　　七言古
　　蜡梅一首赠赵景贶　　　　【宋】苏　轼
　　天公防酥作梅花此有蜡梅禅老家蜜蜂采花作黄蜡取蜡为花亦其物天工变化谁得知我亦儿嬉作小诗君不见万松岭上黄千叶玉蘂檀心两竒絶醉中不觉度千山夜闻梅香失醉眠归来却梦寻花去梦里花仙觅竒句此间风物属诗人我老不饮当付君君行适呉我适越笑指西湖作衣鉢
　　蜡梅　　　　　　　　　　【宋】陈与义
　　智琼额黄且勿夸囘眼视此风前葩家家融蜡作杏蒂嵗嵗逢梅是蜡花世间真伪非两法暎日细看真是蜡我今嚼蜡已甘腴况此有韵蜡不如只愁繁香欺定力薰我欲醉须人扶不辞花前醉倒卧经月是酒是香君
　　试别
　　五言律
　　蜡梅　　　　　　　　　　【宋】杨万里
　　栗玉圆雕蕾金钟细着行来从真蜡国自号小黄香夕吹撩寒馥晨曦透暖光南枝本同姓唤我作他杨
　　七言律
　　蜡梅　　　　　　　　　　【元】耶律楚材
　　越岭仙姿迥异常洞庭春染六铢裳枝横碧玉天然瘦蕾破黄金分外香反笑素英浑淡抹却嫌红艳太浓妆临风浥此蔷薇露醉墨淋漓寄渺茫
　　五言絶句
　　戏咏蜡梅　　　　　　　　【宋】黄庭坚
　　金蓓锁春寒恼人香未展虽无桃李顔风味极不浅
　　其二
　　体薰山麝脐色染蔷薇露披拂不满襟时有暗香度
　　黄梅　　　　　　　　　　　黄庭坚
　　异色深宜晚生香故触人不施千防白别作一家春
　　同家弟赋蜡梅　　　　　　【宋】陈与义
　　朱朱与白白着意待春开那知洞房里已傍额黄来
　　其二
　　韵胜谁能舍色庄那得亲朝阳一暎树到骨不留尘
　　其三
　　黄罗作广袂綘帐作中单人间谁敢着留得防春寒
　　其四
　　一花香十里更值满枝开承恩不在貌谁敢鬭香来
　　蜡梅　　　　　　　　　　　陈与义
　　花房小如许铜切黄金涂中有万斛香与君细细输
　　其二
　　来从底处所黄露满衣湿缘懑翻得怜亭亭倚风立
　　其三
　　奕奕金仙面排行立晓晴殷勤夜来雪少住作珠璎
　　七言絶句
　　和王立之蜡梅　　　　　　【宋】晁冲之
　　茅檐竹坞两幽竒岸帻寻花醉不知崖蜜已成蜂去尽夜寒惟有露房垂
　　从张仲谋乞蜡梅　　　　　【宋】黄庭坚
　　闻君寺后野梅发香蜜染成官様黄不拟折来遮老眼欲知春色到池塘
　　蜡梅　　　　　　　　　　【宋】晁补之
　　恐是酴醿染得黄月中清露滴来香定知何逊牵诗兴借与穿帘一防光
　　蜡梅　　　　　　　　　　【宋】杨万里
　　蜜蜂底物是生涯花作糇粮蜡作家嵗晚畧无花可采却将香蜡吐成花
　　蜡梅　　　　　　　　　　　杨万里
　　天向梅梢别出竒国香未许世人知殷勤滴蜡缄封却偷被霜风折一枝
　　其二
　　江梅珍重雪衣裳薄相红梅学杏装渠独小参黄面老额间艳艳发金光
　　蜡梅　　　　　　　　　　【宋】谢　翺
　　冷艳清香受雪知雨中谁把蜡为衣蜜房做就花枝色留得寒蜂宿不归
　　谢王巨川惠蜡梅因用其韵　【元】耶律楚材
　　雪里氷枝破冷金前邨篱落暗香侵令人多谢王公子分惠幽芳寄好音

　　御定佩文斋咏物诗选巻三百二十五
　　钦定四库全书
　　御定佩文斋咏物诗选巻三百二十六
　　山茶花类
　　五言古
　　春晚山茶始开示徳衡弟　　【元】蒲道源
　　山茶本冬花憔悴遂开晚侪軰鬭芬芳已独尚息偃及兹春事深渥丹始赫烜参列姚魏前正色无婉娩因之观我生平昔非骄蹇衡门自栖迟临老遇推挽朱紫皆少年迹亲心自逺华颠岂懐荣田里幸得返功名船上滩嵗月轮下坂抚树三叹息嵗寒同缱绻
　　白茶　　　　　　　　　　【元】朱徳润
　　秋髙银河防碧宇浄如洗飞仙自天来幻作白茶蘂清香不自媚迥出山谷底盈盈双玉环婉立庭戸里风霜非故林雨露结新意
　　七言律
　　山茶　　　　　　　　　　【宋】刘克庄
　　青女行霜下晓空山茶独殿众花丛不知户外千林缟且看盆中一本红性晚每经寒始坼色深那爱日微烘人言此树尤难养暮溉晨浇自课童
　　十二月十八日海云赏山茶　【宋】范成大
　　追趂新晴管物华马蹄松快防檐斜天南腊尽风晞雪氷下春来水潄沙已报主林催市栁仍从掌故问山茶丰年自是欢声沸更着牙前画鼓挝
　　月丹　　　　　　　　　　【元】郝　经
　　小艇移来江涨桥盘盘矮矮格仍娇丹霞皱月雕红玉香雾凝春剪綘绡一种是花偏富贵三冬无物比妖娆广寒记忆曾攀折满殿光揺照紫霄【王承宣致月丹一本云山茶大者曰月丹又大者曰照殿红】
　　五言絶句
　　山茶　　　　　　　　　　【宋】梅尧臣
　　南国有嘉树华居赤玉杯曾无冬春改常冐霰雪开
　　山茶　　　　　　　　　　【明】黎　扩
　　叶苦寒摧绿花愁雪妬红自知荣适晚不敢恨春风
　　七言絶句
　　红茶花　　　　　　　　　【唐】司空图
　　景物诗人见即夸岂怜髙韵説红茶牡丹枉用三春力开得方知不是花
　　邵伯梵行寺山茶　　　　　【宋】苏　轼
　　山茶相对阿谁栽细雨无人我独来説似与君君不会烂红如火雪中开
　　山茶花　　　　　　　　　【宋】陶　弼
　　江南池馆厌深红零落山烟山雨中却是北人偏爱惜数枝和雪上屏风
　　其二
　　浅为玉茗深都胜大白山茶小海红名誉漫多朋援少年年身在雪霜中
　　山茶　　　　　　　　　　【宋】俞国寳
　　花近东谿居士家好携尊酒欵携茶玉皇收拾还天上便恐筠阳无此花
　　其二
　　玉洁氷寒自一家地偏惊对此山茶归来不负西游眼曾识人间未见花
　　阻风南露筋过罗汉寺登楼看山茶
　　【元】萨都拉
　　野寺寻春酒未醒不知几日过清明小阑干外东风急一树山茶落晚晴
　　山茶　　　　　　　　　　【明】张　新
　　胭脂染就绛裙栏琥珀妆成赤玉盘似共东风解相识一枝先已破春寒

　　御定佩文斋咏物诗选巻三百二十六
　　钦定四库全书
　　御定佩文斋咏物诗选巻三百二十七
　　栀子花类
　　五言古
　　咏墙北栀子　　　　　　　【齐】谢　朓
　　有羙当阶树霜露未能移金蕡发朱采暎日以离离幸赖夕阳下余景及西枝还思照绿水君堦无曲池余荣未能已晚实犹见竒复留顷筐徳君恩信未赀
　　摘同心栀子赠谢娘因附此诗
　　【梁】刘令嫺
　　两叶难为赠交情永未因同心何处恨栀子最闗人
　　栀子花　　　　　　　　　【宋】曾　肇
　　林兰擅孤芳性与凡木异不受雪霰侵自足中和气欲知清浄身即此林间是
　　五言律
　　栀子　　　　　　　　　　【唐】杜　甫
　　栀子比众木人间诚未多于身色有用与道气相和红取风霜实青看雨露柯无情移得汝贵在暎江波
　　七言絶句
　　刘平甫分惠水栀小诗为谢　【宋】朱　子
　　何处飞来薝卜林老枝樛屈更萧槮凄凉杜老江头句坐对行吟得自箴
　　栀子　　　　　　　　　　【宋】朱淑真
　　一根曾寄小峯峦薝卜香清水影寒玉质自然无暑意更宜移就月中看
　　栀子　　　　　　　　　　【宋】蒋　梅
　　清浄法身如雪莹肯来林下现孤芳对花六月无炎暑省爇铜匜几炷香
　　次韵恱兊元见寄　　　　　【明】朱　右
　　于越山中谢傅家旧时池馆似东嘉继公幽隐经行处薝卜新开一树花
　　栀子花题画　　　　　　　【明】丰　坊
　　金鸭香消夏日长抛书髙卧北窗凉晚来骤雨山头过栀子花开满院香
　　栀子　　　　　　　　　　【明】于若瀛
　　萱花薝卜亚枝柔夏艳春娇取次收丽朶乍开金谷障冷香乱堕水晶毬

　　御定佩文斋咏物诗选巻三百二十七
　　钦定四库全书
　　御定佩文斋咏物诗选巻三百二十八
　　辛夷花类
　　七言古
　　初入京寓天界西阁对辛夷花懐徐七记室
　　【明】髙　启
　　去年寺里开辛夷君来忆我曾题诗今年我来君已去思君还对花开时欲寻花下君行迹日暮空庭古苔碧殷勤把酒问花枝看过春风几行客
　　五言律
　　辛夷花　　　　　　　　　【唐】李徳裕
　　昔年将出谷几日对辛夷倚树怜芳意攀条惜嵗滋清阴须暂憩秀色正堪思只待挥金日慇懃泛羽巵
　　七言律
　　扬州看辛夷花　　　　　　【唐】皮日休
　　腊前千朶亚芳丛细腻偏胜素奈功螓首不言披晓雪
　　麝脐无主任春风一枝拂地成瑶圃数树参庭是蘂宫应为当时天女服至今犹未放全红
　　和扬州看辛夷花次韵　　　【唐】陆龟防
　　栁疎梅堕少春丛天遣花神别致功髙处朶稀难避日动时枝弱易为风堪将乱蘂添云肆若得千株便雪宫不待羣芳应有意等闲桃杏即争红
　　游蒋山题辛夷花寄陈奉礼　【宋】徐　铉
　　今嵗游山已恨迟山中仍喜见辛夷簮缨且免全为累桃李犹堪别作期晴后日髙偏照灼晚来风急渐离披山郎不作同行伴折得何由寄所思
　　五言絶句
　　辛夷坞　　　　　　　　　【唐】裴　廸
　　绿堤春草合王孙自留翫况有辛夷花色与芙蓉乱
