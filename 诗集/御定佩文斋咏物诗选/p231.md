<!-- { "loadSidebar": true } -->
　　此一转语乆难下三羊游戯芳草茵一羊輙登枯树根安得添我作牧人为公鞭此一败羣
　　恭题灵羊圗【宣宗御笔　　　明】谢承举
　　塞上春深草初绿黄河套邉堪放牧何来羌羚擕乳畜旁有韩卢将搏逐羣羚不奔且不惊輶车无影鸾无声持旄已归苏子卿挟册未见皇初平羊何安闲卢何猛以静制动清邉境我皇执笔发深儆意在和雍化强梗是时贤相惟三杨升平辅理称虞唐九重优游翰墨塲天与人文垂四方
　　五言律
　　羊　　　　　　　　　　　【唐】李　峤
　　絶饮惩浇俗行驱梦逸才仙人拥石去童子驭车来夜玉含星动晨氊映雪开莫言鸿渐力长牧上林隈
　　秋羊　　　　　　　　　　【元】许有壬
　　塞上寒风起庖人急尚供戎盐舂玉碎肥羜压花重肉净燕支透膏凝琥珀浓年年神御殿颁馂每霑侬
　　黄羊　　　　　　　　　　　许有壬
　　草羙秋先腯沙平夜不蔵解绦文豹健脔炙宰夫忙有肉须供蚁无魂亦似麞少年非好杀假尔试穿杨
　　题苏武牧羊圗　　　　　　【元】杨维桢
　　未入麒麟阁时时望帝乡寄书元有鴈食雪不离羊旄尽风云节心悬日月光李陵何以别涕泪满河梁
　　七言律
　　牧羊儿土鼓　　　　　　　【明】太　祖
　　羣羊朝牧遍山坡松下常吟乐道歌土鼓枹时山鬼听石泉濯处涧鸥和金华谁识仙机宻兰渚何知道术多嵗乆市中终得信叱羊洞口白云过
　　五言絶句
　　李陵台　　　　　　　　　【元】马祖常
　　故国关河逺髙台日月荒颇闻苏属国海上牧羝羊
　　七言絶句
　　小游仙　　　　　　　　　【唐】曹　唐
　　共爱初平住九霞焚香不出闭金华白羊成队难收拾吃尽谿头巨胜花
　　戏答张秘监馈羊　　　　　【宋】黄庭坚
　　细肋柔毛饱卧沙烦公遣骑送寒家忍令无罪充庖宰留与儿童驾小车
　　次韵王敏文待制燕京杂咏　【明】僧来复
　　秋满龙沙草已霜射雕风急朔云长内官连日无宣唤猎取黄羊进尚方

　　御定佩文斋咏物诗选巻四百八
　　钦定四库全书
　　御定佩文斋咏物诗选巻四百九
　　犬类
　　四言古
　　赋犬　　　　　　　　　　【吴】张　俨
　　守则有威出则有获韩卢宋鹊书名竹帛
　　五言古
　　狗诗　　　　　　　　　　【晋】张　华
　　如黄批狡兔青骹撮飞雉鹄鹭皆尽收鳬鹥安足视
　　狂犬　　　　　　　　　　【宋】孔平仲
　　吾家有狂犬其走如脱兔撑突盘盂翻搜爬堂庑污逢人吠不止鸡噪猫且怒固难在家庭只可守邨墅不见已半年意谓少惩惧昨日至城东揺尾喜若赴衔衣复抱膝屡叱不肯去一跃数尺髙其强乃如故岂惟性则然汝分亦天赋未闻有骅骝蹄齧弃中路安敢擕汝归重令儿女怖
　　予来儋耳得吠狗曰乌觜甚猛而驯随予迁合浦过澄迈泅而济路人皆惊戏为作此诗
　　【宋】苏　轼
　　乌喙本海獒幸我为之主食余已瓠肥终不忧鼎爼昼驯识賔客夜悍为门戸知我当北还掉尾喜欲舞跳踉趂童仆吐舌喘汗雨长桥不肯蹑竟渡清深浦拍浮似鵞鸭登岸剧虓虎盗肉亦小疵鞭棰当贳汝再拜谢恩厚天不遣言语何当寄家书黄耳定乃祖
　　五言絶句
　　逢雪宿芙蓉山主人　　　　【唐】刘长卿
　　日暮苍山逺天寒白屋贫柴门闻犬吠风雪夜归人
　　题李廸画犬　　　　　　　【明】髙　啓
　　猧儿偏吠客花下卧晴莎莫出东原猎春来兔乳多
　　游天坛山　　　　　　　　【明】谢　榛
　　偶逢双玉童相引蹑云去犬吠洞门开三花最深处
　　潞阳晓访冯员外汝言　　　　谢　榛
　　野阔早霜明林空凉吹动一犬吠人来松窗破秋梦
　　题画　　　　　　　　　　【明】僧徳清
　　风雨孤舟夜微茫草树春茅檐惊犬吠定是渡江人
　　暮景　　　　　　　　　　【明】申光汉【朝鲜人】
　　树密深浓翠孤烟淡作云前邨闻犬吠暗路草中分
　　六言絶句
　　山家　　　　　　　　　　【明】姚　旅
　　柏叶麝餐云暖栁条鸟踏烟寒稚子出墙看客隔篱犬吠衣冠
　　七言絶句
　　山店　　　　　　　　　　【唐】王　建
　　登登石路何时尽决决谿泉到处闻风动叶声山犬吠一家松火隔秋云
　　山中喜静和子见访　　　　【唐】施肩吾
　　絶壁深谿无四邻每逢猿鹤即相亲小奴惊出垂藤下山犬今朝吠一人
　　再归松谿旧居宿西林　　　【唐】徐　凝
　　五粒松深谿水清众山揺落月偏明西林静夜重来宿暗记人家犬吠声
　　夜防郑氏昆季林亭　　　　【唐】方　干
　　巻帘圆月照方塘坐乆樽空竹有霜白犬吠风惊鴈起犹能一　一旋成行
　　小游仙诗　　　　　　　　【唐】曹　唐
　　冰屋朱扉晓未开谁将金防扣琼台碧花红尾小仙犬闲吠五云嗔客来
　　寒夜吟　　　　　　　　　【唐】成彦雄
　　洞房脉脉寒宵永烛炧香消金凤冷猧儿睡魇唤不醒满窗扑落银蟾影
　　春日田园杂兴　　　　　　【宋】范成大
　　歩寻春有好懐雨余蹄道水如杯随人黄犬搀前去走到谿桥忽自廻
　　郊行　　　　　　　　　　【金】郦　权
　　谿桥纳纳马蹄轻竹里人家犬吠声行尽滩光谿路黑隔林灯火夜深明
　　阎立本职贡图　　　　　　【金】阎长言
　　谔谔昌周此一书形容獒贡写成图寜知右相无深意莫指丹青便厚诬
　　宿卓水　　　　　　　　　【元】许　衡
　　寒缸挑尽火重生竹有清声月自明一夜客窗眠不稳却听山犬吠柴荆
　　军中苦乐謡　　　　　　　【元】周霆震
　　半臂纒腰防巻氊剪裠荷叶腿齐编市西桥外看屠狗笑掷并刀赌酒钱
　　题犬　　　　　　　　　　【元】贡性之
　　深宫饱食恣狰狞卧毯眠氊惯不惊却被卷帘人放出宜男花下吠新晴
　　秋日过子问郊原　　　　　【明】王伯稠
　　叶舠百转入幽谿灌木苍藤夹岸迷一缕炊烟山犬吠柴门忽出竹丛西
　　巫防道中　　　　　　　　【明】黄　辉
　　星星冷炬拂云堆夜踏偏桥半欲摧人队似猿穿岭去犬声如豹透林来
　　冬日穆湖邨居同蕴辉上人赋
　　【明】僧智舷
　　买得渔蓑与钓纶天寒日暮水无鳞浩歌一曲知何处犬吠芦花不见人

　　御定佩文斋咏物诗选巻四百九
　　钦定四库全书
　　御定佩文斋咏物诗选巻四百十
　　豕类
　　四言古
　　豪彘赞　　　　　　　　　【晋】郭　璞
　　刚鬛之族号曰豪彘毛如攒锥中有激矢厥体兼资自为牝牡
　　长短句
　　驱猪行【黄防张　　　　　　金氏荘作】元好问
　　沿山莳苖多费力办与豪猪作粮食草庵架空寻丈髙击版揺铃闹终夕孤犬无猛噬长箭不暗射田夫睡中时叫号不似驱猪似称屈放敎田防大于兔任使飞蝗半天黒害田争合到渠邉可是山中无橡术长牙短喙食不休过处一抹无禾头天眀垄畆见狼籍妇子相看空泪流旱干水溢年年日防计收成才什一资身百倍粟豆中儋石都能防钱直儿童食糜须爱惜此物羣猪口中得县吏即来销税籍
　　七言絶句
　　金人出猎圗　　　　　　　【元】张　雨
　　小队鸣笳晓出围地椒狼籍兽应肥庖厨乆厌腥羊粉故遣萧郎击豕归

　　御定佩文斋咏物诗选巻四百十
　　钦定四库全书
　　御定佩文斋咏物诗选卷四百十一
　　鹿类
　　四言古
　　白鹿颂　　　　　　　　　【吴】薛综
　　皎皎白鹿体性驯良其质皓濯如鸿如霜
　　虞获子鹿　　　　　　　　【唐】韦应物
　　虞获子鹿畜之城陬园有羙草池有清流但见蹷蹷亦闻呦呦谁知其思岩谷之游
　　五言古
　　述园鹿　　　　　　　　　【唐】韦应物
　　野性本难畜翫习亦逾年麑斑始力直麚角已苍然仰首嚼园栁俯身饮清泉见人若闲暇蹷起忽低骞兹兽有髙貌凡类宁比肩不得游山泽局促诚可怜
　　鹿喻　　　　　　　　　　【元】王　恽
　　我本麋鹿性出处安自然金镳非所慕志在长林烟得
　　逺机穽地食苹饮清泉呦鸣锡同类甘以辞华轩野兕出其侧暗蹂山前田农家伺所害乃知兽之愆彼兕以计去嘉禾嵗芊芊野人居山中数畆事垦劚虑为町疃场指鹿乃兕属虽无独刃心见之恶且逐鹿心素无机淡与标枝闲遁迹入幽谷择音逺人寰尚为山中人置疑齿颊间
　　五言律
　　咏鹿　　　　　　　　　　【唐】李　峤
　　涿鹿开中冀秦原辟帝基柰花栽旧苑苹叶蔼前诗道士乗仙日先生折角时方懐丈夫志抗首别心期
　　五言排律
　　省试内出白鹿宣示百官　　【唐】黄　滔
　　上瑞何曽乏毛羣表色难推于五灵少宣示百寮观形夺场驹洁光交月兎寒已驯瑶草径孤立雪花团戴豸惭端士抽毫跃史官贵臣歌咏日皆作白麟看
　　七言律
　　和杨龙圗麞猿屏　　　　　【宋】蔡　襄
　　画莫难于工冩生麞猿移得上幽屏相逢平野初惊顾共向薰风识性灵引子书游新草绿啸羣时望故山青可怜官省沈迷处每到中轩顿觉醒
　　麞猿屏　　　　　　　　　【宋】阙　名
　　麞狎猿驯遂性灵恍然疑不是丹青岂忧夜猎林中去只欠秋吟月下听举目便同临涧谷此身全恐寄郊坰山容野态穷微妙造物争工六尺屏
　　题小薛王画鹿　　　　　　【元】邓文原
　　礼乐河间雅好儒曽陪校猎奉銮舆昼长灵囿观游后政暇嘉賔燕集余蛱蝶圗工人去乆驺虞诗好化行初宗藩翰墨留珍赏慿仗相如赋子虚
　　五言絶句
　　鹿柴　　　　　　　　　　【唐】裴　廸
　　日夕见寒山便为独徃客不知深林事但有麕麚迹
　　七言絶句
　　山中　　　　　　　　　　【唐】卢　仝
　　饥食松花渴饮泉偶从山后到山前阳坡软草厚如织麕与鹿麛相伴眠
　　山中翫白鹿　　　　　　　【唐】施肩吾
　　绕洞寻花日易消人间无路得相招呦呦白鹿毛如雪踏我桃花过石桥
　　寻古观　　　　　　　　　【唐】朱庆余
　　仙观曽过知不逺花蔵石室杳难寻泉邉白鹿闻人语看过天坛渐入深
　　观鹿　　　　　　　　　　【唐】贾　岛
　　条峰五老势相连此鹿来从若个邉别有野麋人不见一生长饮白云泉
　　新昌井　　　　　　　　　【唐】殷尧藩
　　辘轳千转劳筋力待得甘泉渴煞人且共山麋同饮涧玉沙铺底浅磷磷
　　头陀僧　　　　　　　　　【唐】陆龟防
　　万峰围绕一峯深向此长修苦行心自扫雪中归鹿迹天眀恐被猎人寻
　　呦呦　　　　　　　　　　【宋】林　逋
　　深林摵摵分行响浅葑茸茸疉浪防春雪满山人起晩数声低叫唤篱门
　　西山　　　　　　　　　　【宋】刘克庄
　　絶顶遥知有隐君餐芝种术鹿为羣多应午灶茶烟起山下看来是白云
　　山行　　　　　　　　　　【金】厐　铸
　　四面云山玉作围一川霜树锦为衣翩翩数骑平冈下傅粉王孙射鹿归
　　游三茅华阳诸洞　　　　　【元】宋　无
