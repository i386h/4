<!-- { "loadSidebar": true } -->
　　丞相当时植幽襟对此开人知舟楫器天假栋梁材错落龙鳞出防褷鹤翅廻重隂罗武库细响静山台得地公堂里移根涧水隈吴臣梦寐逺秦岳嵗年摧转觉飞缨缪何因继组来防寻珠履迹愿比角弓培柏恱犹依社星髙久照台后凋应共操无复问良媒
　　奉和四松　　　　　　　　【唐】唐　扶
　　幽抱应无语贞松遂自栽寄懐丞相业因擢大夫材日射苍鳞动尘迎翠箒廻嫩茸含细粉初叶泛新杯偶圣为舟去逢时与鹤来寒声连晓竹静气结隂苔赫奕鸣驺至荧煌洞戸开良辰一临眺憇树防徘徊恨发风期阻诗従绮思裁还闻旧凋契凡在此中培
　　奉和四松　　　　　　　　【唐】刘禹锡
　　右相歴中台移松武库栽紫茸抽组绶青实长玫瑰便有干霄势看成构厦材数分天柱半影逐日轮廻旧赏台阶去新知谷口来息隂长仰望翫意防徘徊翠粒晴悬露苍鳞雨起苔凝音助瑶瑟飘蘂泛金罍月桂花遥烛星榆叶对开终湏似鸡树荣茂近昭回
　　奉和四松　　　　　　　　【唐】雍　陶
　　右相歴兵署四松皆手栽斸时惊鹤去移处带云来根倍双桐植花分八桂开生成造化力长作栋梁材岂羡兰依省犹嫌柏占台出楼终百尺入梦巳三台幽韵和宫漏余香度酒杯拂冠枝上雪染履影中苔髙位相承地新诗寡和才何由比萝蔓攀附在条枚
　　文宣王庙古松　　　　　　【唐】李　胄
　　列植成均里分行古庙前隂森非一日苍翠自何年寒影烟霜暗晨光枝叶妍近檐隂更静临砌色相鲜每愧闻钟磬多惭接豆笾更宜教胄子于此学贞坚
　　七言律
　　松　　　　　　　　　　　【唐】李山甫
　　地耸苍龙势抱云天教青共众材分孤标百尺雪中见长啸一声风里闻桃李傍他真是佞藤萝攀尔亦非羣平生相爱应相识谁道修篁胜此君
　　题子侄书院双松　　　　　【唐】曹　唐
　　自种双松费防钱顿令院落似秋天能藏此地新晴雨却惹空山旧烧烟枝压细风过枕上影笼残月到窗前莫教取次成闲梦使汝悠悠十八年
　　题浄众寺古松　　　　　　【唐】崔　涂
　　百尺森疎倚梵台昔人曽见此初栽故园未有偏堪恋浮世如闲即合来天暝岂分苍翠色嵗寒应识栋梁材清隂可惜不驻得归去暮城空首回
　　松　　　　　　　　　　　【唐】韩　溉
　　倚空髙槛冷无尘往事闲征梦欲分翠色本宜霜后见寒声偏向月中闻啼猿想带苍山雨归鹤应和紫府云莫向东园近桃李春光还是不容君
　　题吉水县防前新栽小松　　【唐】李　中
　　斸开幽涧藓苔斑移得孤根植砌前影小未遮官舎月翠浓犹帯旧山烟羣花解笑香宁久众木虽髙节不坚输我婆娑栏槛内晚风萧飒学幽泉
　　松　　　　　　　　　　　【唐】炙毂子
　　寒松耸防倚苍岑绿叶扶疎自结隂丁固梦时还有意秦皇封日岂无心常将正节栖孤鹤不遣髙枝宿众禽好是特凋羣木后防霜凌雪翠逾深
　　龙形松　　　　　　　　　【元】谢宗可
　　夭矫拏云海上来蜿蜓蜕骨老莓苔紫髯夜湿千山雨铁甲春生万壑雷影动欲翻平陆起声号如巻怒潮廻蜷枝冷挂岩前月犹似擎珠照九垓
　　罗汉松　　　　　　　　　【明】屠　隆
　　何年苍叟住禅林百尺婆娑万壑隂四果总来成佛印一官应不受秦侵灵根嵗月跏趺久老榦风霜面壁深谡谡回飇响空谷犹闻清夜海潮音
　　七言排律
　　遥同蔡起居偃松篇　　　　【唐】张　说
　　清都众木总荣芬传道孤松最出羣名接天庭长防色气连宫阙借氛氲悬池的的停华露偃葢重重拂瑞云不惜流膏助仙鼎愿将桢榦奉明君莫比冥灵楚南树朽老江边代不闻
　　五言絶句
　　松下雪　　　　　　　　　【唐】钱　起
　　虽因朔风至不向瑶台侧惟助苦寒松偏明后凋色
　　千松岭　　　　　　　　　【唐】顾　况
　　终日吟天风有时天籁止问渠何防意恐落凡人耳
　　四望驿松　　　　　　　　【唐】王　建
　　当初此间别直至此庭中何意闻声耳听他枝上风
　　小松　　　　　　　　　　　王　建
　　小松初数尺未有直生枝间即傍边立看多长却迟
　　题翰林院东阁小松　　　　【唐】元　稹
　　檐碍修鳞亚霜侵簇翠黄惟余入琴韵终待舜弦张
　　乳毛松　　　　　　　　　【唐】郑　谷
　　松格一何髙何人号乳毛霜天寓直夜愧尔伴闲曹
　　松　　　　　　　　　　　【宋】徐　铉
　　细韵风中逺寒青雪后浓繁隂堪避雨効用待东封
　　松　　　　　　　　　　　【金】李俊民
　　郁郁愁无地青青独有心疑从大夫后倾葢到如今
　　七言絶句
　　凭韦少府班觅松树子栽　　【唐】杜　甫
　　落落出羣非榉柳青青不朽岂杨梅欲存老葢千年意为觅霜根数寸栽
　　酬道芬寄画松　　　　　　【唐】刘　商
　　闻道松花学沈宁寒枝淅沥叶青青一株将比嚢中树若个年多有茯苓
　　松树　　　　　　　　　　【唐】白居易
　　白金换得青松树君既先栽我不栽幸有西风易凭仗夜深偷送好声来
　　省中题新植双松　　　　　【唐】贾岛
　　端坐髙宫起逺心云髙水阔共幽沈更堂寓直将谁语自种双松伴夜吟
　　采松花　　　　　　　　　【唐】姚　合
　　拟服松花无处学嵩阳道士忽相教朝来试上髙枝采不觉翻倾仙鹤巢
　　小松　　　　　　　　　　【唐】章孝标
　　爪叶鳞条龙不盘梳风幕翠一庭寒莫言只似人长短湏作浮云向上看
　　书院二小松　　　　　　　【唐】李羣玉
　　一双幽色出凡尘数粒秋烟二尺鳞从此静窗闻细韵琴声长伴读书人
　　小松　　　　　　　　　　【唐】杜荀鹤
　　自小刺头深草里而今渐觉出蓬蒿时人不识凌云木直待凌云始道髙
　　涧松　　　　　　　　　　【唐】崔　涂
　　寸寸凌霜长劲条路人犹笑未干霄南园桃李虽堪羡争奈春残又寂寥
　　题僧院松　　　　　　　　【唐】曹　松
　　空山涧畔枯松树禅老堂头鳞甲身传是昔朝僧种着下头应有茯苓神
　　松岭　　　　　　　　　　【唐】陆希声
　　岭上春松手自栽巳能苍翠暎莓苔嵗寒本是家君事好送清风月下来
　　松　　　　　　　　　　　【唐】成彦雄
　　大夫名价古今闻盘屈孤贞更出羣将谓岭头闲得了夕阳犹挂数枝云
　　华山孤松　　　　　　　　【唐】张　蠙
　　石罅引根非土力冐寒犹助岳莲光绿槐生在膏腴地何得无心拒雪霜
　　画松　　　　　　　　　　【唐】僧防云
　　画松一似真松树且待防思记得无曾在天台山上见石桥南畔第三株
　　江路闻松风　　　　　　　【金】赵　可
　　雪里云山玉作屏松风入耳细泠泠朝来醉着江亭酒却被髯龙唤得醒
　　静芳亭　　　　　　　　　【元】袁　桷
　　帘外羣山当画屏白云如水度中庭松花落径无人扫失却莓苔一半青

　　御定佩文斋咏物诗选巻二百七十七
　　钦定四库全书
　　御定佩文斋咏物诗选巻二百七十八
　　柏类
　　五言古
　　庭柏　　　　　　　　　　【北齐】魏　收
　　古松圗偃葢新柏冩炉峯凌寒翠不夺迎暄绿更浓茹叶轻沈体咀实化衰容将使中台麝违山能见从
　　双柏　　　　　　　　　　　【元】陈　樵
　　亭亭山上柏柯榦如青铜苍古防俗姿肯作儿女容风霜日揺落万木为之空尔独不见摧屹立如老翁乃知归根妙生意恒内融愿乗雷雨兴化作双飞龙
　　柏屏　　　　　　　　　　【明】顾　璘
　　壁立青玉屏下见古柏根相怜嵗寒叶郁作苍云屯贞姿洗霜雪老气横乾坤名园非此种谁可当君门
　　七言古
　　古柏行　　　　　　　　　【唐】杜　甫
　　孔明庙前有老柏柯如青铜根如石霜皮澑雨四十围黛色参天二千尺君臣已与时际防树木犹为人爱惜云来气接巫峡长月出寒通雪山白忆昨路绕锦亭东先主武侯同閟宫崔嵬枝榦郊原古窈窕丹青戸牖空落落盘踞谁得地冥冥孤髙多烈风扶持自是神明力正直原因造化功大厦如倾要梁栋万牛回首丘山重不露文章世已惊未辞剪伐谁能送苦心岂免容蝼蚁香叶终经宿鸾凤志士幽人莫怨嗟古来材大难为用
　　五言律
　　使院中新栽柏树子呈李十五栖筠
　　【唐】岑　参
　　爱尔青青色移根此地来不曽台上种畱向碛中栽翠叶欺门柳狂花笑院梅不湏愁嵗晚霜露岂能摧
　　穂柏聮句　　　　　　　　【唐】叚成式
　　一院暑难侵莓苔共影深标枝争息鸟余吹正开襟【成式】宿雨香添色残阳石在隂乗闲动诗意助静入禅心【张希复】
　　古柏　　　　　　　　　　【唐】李　洞
　　手植知何代年齐偃葢松结根生别树吹子落邻峯古榦经龙嗅髙烟过雁冲可知繁叶尽声不碍秋钟
　　五言絶句
　　指栢轩　　　　　　　　　【明】髙　启
　　清隂防燕几中有忘言客人来问不应笑指庭前柏
　　七言絶句
　　武侯庙古柏　　　　　　　【唐】雍　陶
　　宿叶四时同一色髙枝千嵗对孤峯此中疑有精灵在为见盘根是卧龙
　　题龙兴寺老柏院　　　　　【宋】张　在
　　南邻北舎牡丹开年少防芳去又廻惟有君家老柏树春风恰似不曾来
　　禹柏圗　　　　　　　　　【元】吴师道
　　柏贡荆州任土风汉阳遗树尚葱茏休夸此是亲曾植四海青青尽禹功

　　御定佩文斋咏物诗选巻二百七十八
　　钦定四库全书
　　御定佩文斋咏物诗选巻二百七十九
　　桧类
　　五言古
　　济南庙中古桧同叔能赋　　【金】元好问
　　亭亭祠宫桧郁郁上云雨扶持防来年造物心独苦青余玉川润根入铁岸古虽含栋梁姿斤斧安得取沇洑地中久骇浪思一鼔天柱屹不移水国奠平土乾坤此神物甲乙存世谱濑乡畱耳孙阙里传鼻祖秦松徒自污蜀柏聊共数防待十抱成兹焉重摩拊
　　长短句
　　致道观看七星桧树歌　　　【明】孙一元
　　海虞山前突兀见古桧眼中气势相盘拏上应七曜分布有神防地灵千嵗储英华皴皮无文尽驳落老根化石吞泥沙据山峞暎壑谽谺身枯澑雨枝黒藏蛇伫立顷刻云雾遮日落未落山之厓同行观者皆叹嗟舌
　　扪颈缩无敢哗归来灵物不可究夜宿撼牀恐龙鬭
　　五言律
　　画桧　　　　　　　　　　【元】虞　集
　　茅山多古树此桧更长生鹳鹤栖来穏蛟龙化得成云深还近戸月落似闻笙千载如相见苍然故旧情
　　七言律
　　谢寺双桧　　　　　　　　【唐】刘禹锡
　　双桧苍然古貌竒含烟吐雾郁参差晚依禅客当金殿初耐将军暎画旗龙象界中成寳葢鸳鸯瓦上出髙枝长明灯是前朝焰曽炤青青年少时
　　法云双桧　　　　　　　　【唐】温庭筠
　　晋朝名軰此离羣想对浓隂去住分题处尚防王内史画时应是顾将军长廊夜静声疑雨古殿秋深影似云一下南台到人世晓泉清籁更难闻
　　桧树　　　　　　　　　　【唐】秦韬玉
