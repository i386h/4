<!-- { "loadSidebar": true } -->
　　惊早露　　　　　　　　　【梁】刘　憺
　　九畹凝芳叶百草莹新珠盈荷虽不润拂竹竟难枯
　　咏采甘露应诏　　　　　　【陈】江　总
　　祥露晓氛氲上林朝晃朗千行珠树出万叶琼枝长徐轮动仙驾清晏留神赏丹水波涛泛黄山烟雾上风亭翠斾开云殿朱弦响徒知恩礼洽自惭名实爽
　　应诏甘露寺　　　　　　【北齐】邢　邵
　　膏露且渐洽凝液汭旍旂草木尽沾被玉散复珠霏谁谓穹昊逺道合若应机
　　咏露　　　　　　　　　　【唐】董思恭
　　夜色凝仙掌晨甘下帝庭不觉九秋至逺向三危零芦渚花初白葵园叶尚青晞阳一洒恵方愿益沧溟
　　尹相公京兆府中棠树降甘露诗
　　【唐】岑　参
　　相国尹京兆政成人不欺甘露降府庭上天表无私非无他人家岂少羣木枝被兹甘棠树美掩召伯诗团团甜如蜜皛皛凝若脂千柯玉光碎万颗珠叶垂昆仑何时来庆云相逐飞魏宫铜盘贮汉帝金掌持王泽布人和精心动灵祗君臣日同德祯瑞方潜施何术令大臣感通能及兹忽惊政化理暗与神物期却笑赵张辈徒称古今稀为君下天酒麴蘖将用时
　　五言律
　　秋露　　　　　　　　　　【唐】骆賔王
　　玉闗寒气早金塘秋色归泛掌光逾净添荷滴尚微变霜凝晓液承月委圆辉别有呉台上应湿楚臣衣
　　露　　　　　　　　　　　【唐】李　峤
　　滴明花苑葳蕤竹丛玉垂丹棘上珠湛绿荷中夜警千年鹤朝零七月风愿凝仙掌内长奉未央宫
　　白露　　　　　　　　　　唐杜　甫
　　白露团甘子清晨散马蹄圃开连石树船渡入江谿凭几看鱼乐廻鞭急鸟栖渐知秋实美幽径恐多蹊
　　五言排律
　　赋得金茎露　　　　　　　【唐】徐　敞
　　汉帝贵长生延年饵玉英铜盘滴珠露仙掌抗金茎拂曙氛埃敛凌空沆瀣清岧嶤捧瑞气巃嵸出宫城势入浮云耸形标霁色明大君当御宇何必去蓬瀛
　　赋得清露被臯兰　　　　　【唐】孙　顾
　　九臯兰叶茂八月露华清稍与秋阴合还将晓色并向空罗细影临水微明的皪添幽兴芊緜动逺情夕芳人未采初降鹤先惊为感生成恵心同葵藿倾
　　赋得春草凝露　　　　　　【唐】张友正
　　苍苍芳草色含露对青春巳頼阳和长仍慙润泽频日临残未滴风度欲成津蕙叶垂偏重兰丛洗转新将行愁裛径欲采畏濡身独爱池塘畔清华逺袭人
　　五言絶句
　　咏露珠　　　　　　　　　【唐】元　稹
　　秋荷一滴露清夜坠元天将来玉盘上不定始知圆
　　七言絶句
　　奉和三日祓褉渭濵应制　　【唐】张　说
　　青郊上已艶阳年紫禁皇逰祓渭川幸得欢娯承湛露心随草树乐春天
　　甘泉歌　　　　　　　　　【唐】王昌龄
　　乘舆执玉已登坛细草沾衣春殿寒昨夜云生拜初月万年甘露水晶盘
　　长安秋夜　　　　　　　　【唐】李徳裕
　　内官传诏问戎机载笔金銮夜始归万户千门皆寂寂月中清露防朝衣
　　秋思　　　　　　　　　　【唐】王　涯
　　宫连太液见沧波暑气微消秋气多一夜轻风苹末起露珠翻尽满池荷
　　露　　　　　　　　　　　【唐】袁　郊
　　湛湛腾空下碧霄地卑湿处更偏饶菅茅丰草皆沾润不道良田有旱苗
　　野塘　　　　　　　　　　【唐】韩　偓
　　侵晓乘凉偶独来不因鱼跃见萍开巻荷忽被微风触泻下清香露一杯
　　中秋前偶成　　　　　　　【元】虞　集
　　空林月落大如盘鸡犬无声晓气寒童子拟谋朝一食玉杯盛得露漙漙
　　上京即事　　　　　　　　【元】萨都剌
　　五更寒袭紫毛衫睡起东窗酒尚酣门外日髙晴不得满城湿露似江南
　　絶句　　　　　　　　　　【元】呉景奎
　　芦花方褥竹方牀葛帐含风薤簟凉半夜起来山月白满天清露洒衣裳
　　江上曲　　　　　　　　　【明】刘　基
　　月出前山青黛寒鴈声遥下碧云端草头错认骊珠吐自是西风白露团
　　小逰仙　　　　　　　　　【明】王　泽
　　独绕瑶坛歌洞章青天如水月华凉闲将一掬芙蓉露乞与神龙作雨香














　　御定佩文斋咏物诗选巻十二
　　钦定四库全书
　　御定佩文斋咏物诗选巻十三
　　霜类
　　五言古
　　咏霜　　　　　　　　　　【梁】张　率
　　驷见视干度钟鸣测地机秋冬交代序朝霜白绥绥原野生暮霭堦墀散夕霏徘徊总严气怅望沦清辉平台寒月色池水怆风威凝隂同徂夜遰雁独归飞萦丛乱芜絶繁林纷已稀贞松非受令芳草徒具腓
　　新霜　　　　　　　　　　【宋】文　同
　　新霜着庭树叶下如猛剉萧然物容改有若惧凌挫砌下丹橘落墙边紫榴破精光竹劲健阻丧柳怯懦览景惜向晚感时惊忽过胜事实可乐闲愁本堪唾何当共嘉客对此酌香糯
　　五言律
　　咏霜　　　　　　　　　　【唐】苏味道
　　金只暮律尽玉女暝氛归孕冷随钟彻飘华逐劒飞带日浮寒影乗风进晩威自有贞筠质宁将众草腓
　　新霜　　　　　　　　　　【宋】孔平仲
　　皎皎寒月白清晨霜满林萌芽至今日肃杀尔何心入水成氷晕迷天作雪隂自兹开火阁却坐小窗深
　　答霜晴诗　　　　　　　　【元】陈　深
　　旭日照萧晨凄清不受尘冷光明似雪冬暖胜如春红叶辉相照黄花色愈新南窗差可爱曝背豁天真
　　其二
　　朝暾上髙树雾巻海天遥劲气乗寒凝严威见日消钟清出逺寺马滑恐危桥稍偪南枝暖疎花破寂寥
　　五言排律
　　白露为霜　　　　　　　　【唐】顔　粲
　　悲秋将嵗晩繁露已成霜徧渚芦先白霑篱菊自黄应钟鸣逺寺拥鴈度三湘气逼襦衣薄寒侵宵梦长满庭添月色拂水敛荷香独念蓬门下穷年在一方
　　七言律
　　霜花　　　　　　　　　　【元】谢宗可
　　粲粲璚英借露浮日髙还付水东流剪裁应费金神巧开落从教玉女愁有艳淡妆宫瓦晓无根寒压版桥秋五更不怕楼头角吹到梅花特地羞
　　五言絶句
　　公安早行　　　　　　　　【元】宋　褧
　　误听野鸡鸣扬鞭趣驿程平明见茅屋方觉冐霜行
　　七言絶句
　　城内花园值春霜　　　　　【唐】刘禹锡
　　楼下芳园最占春年年结伴采花频繁霜一夜相撩治不似佳人似老人
　　代秘书赠文馆诸校书　　【唐】李商隐
　　淸切曹司近玉除比来秋兴复何如崇文馆里新霜后无限红棃忆校书
　　宫词　　　　　　　　　　【唐】王　涯
　　银缾泻水向朝妆烛焰红髙粉壁光共怪满衣珠翠冷黄花瓦上有新霜
　　城头晩步　　　　　　　　【宋】杨万里
　　古城秋后不胜荒人迹新行一迳长竹影巳揺将午日草根犹有夜来霜
　　霜晓　　　　　　　　　　　杨万里
　　荒荒瘦日作秋晖稍稍微暄破晓霏只有江枫偏得意夜挼霜水染红衣
　　十月十五夜作　　　　　　【金】朱之才
　　披衣开户几宵兴永夜无眠冷不胜坐觉飞霜明屋瓦天如寒鉴月如氷
　　明安驿道中　　　　　　　【元】陈　孚
　　野鹊山头野草黄野狐岭上月茫茫五更但觉天风冷帐顶青氊一寸霜
　　山居吟　　　　　　　　　【元】僧清珙
　　半窗斜日冷生光破衲防头坐竹牀枯叶满炉烧焰火不知屋上有新霜
　　宫词　　　　　　　　　　【明】陈　沂
　　翠荇红莲水殿香不知帘外易生凉夜来许赐金茎露明日惊看玉树霜
　　泊长荡　　　　　　　　【明】朱多炡
　　蒹葭一望暮苍苍长荡湖头烟水长怪道今朝枫叶尽夜来七十二桥霜








　　御定佩文斋咏物诗选巻十三
　　钦定四库全书
　　御定佩文斋咏物诗选巻十四
　　雪类
　　五言古
　　冬歌　　　　　　　　　　【晋】乐　府
　　寒云浮天凝积雪氷川波连山结玉岩脩庭振琼柯
　　咏白雪　　　　　　　　　【宋】鲍　照
　　白珪诚自白不如雪光姸工随物动气能逐势方圆无妨玉顔媚不夺素缯鲜投心障苦节隠迹避荣年兰焚石既断何用恃芳坚
　　学刘公干体　　　　　　　　鲍　照
　　北风吹朔雪千里度龙山集君瑶台上飞舞两楹前兹晨自为美当避艳阳天艳阳桃李节皎洁不成姸
　　白雪歌　　　　　　　　　【齐】徐孝嗣
　　风闺晩翻霭月殿夜凝明愿君早流眄无令春草生
　　同刘谘议咏春雪　　　　　【梁】简文帝
　　晩霰飞银砾浮云暗未开入池消不积因风堕复来思媍流黄素温姬玉镜台看花言可折定自非春梅
　　雪朝　　　　　　　　　　　简文帝
　　同云凝暮序严隂屯广隰落梅飞四注翻霙舞三袭实断望如连恒分似相及巳观池影乱复视帘旌湿
　　咏雪【颠倒使韵】　　　　　　　简文帝
　　盐飞乱蝶舞花落飘粉匳匳粉飘落花舞蝶乱飞盐
　　咏雪应令　　　　　　　　【梁】沈　约
　　思鸟聚寒芦苍云轸暮色夜雪合且离晓风惊复息婵娟入绮窗徘徊骛情极弱桂不胜枝轻飞屡低翼玉山聊可望瑶池岂难即
　　咏余雪　　　　　　　　　　沈　约
　　隂庭覆素芷南堦搴绿葹玉台新落构青山巳半亏
　　望雪　　　　　　　　　　【梁】丘　迟
　　氛氲发紫汉杂沓被朱城倏忽银台构俄顷玉树生绵绵九轨合昭昭四区明
　　同谢朏花雪　　　　　　　【梁】任　昉
　　土膏年动积雪表晨暮防葩似浮玉飞英若总素东序皆白珩西雝尽翔鹭山经陋密荣骚人贬琼树
　　咏花雪　　　　　　　　　【梁】庾肩吾
　　瑞雪坠尧年因风八绮钱飞花洒庭树凝瑛结井泉寒光晦八极同云暗九天已飘黄竹路共庆白渠田
　　和司马博士咏雪　　　　　【梁】何　逊
　　凝堦夜似月拂树暁疑春萧散忽如尽徘徊已复新暂蔽巻纨质复惭施粉人若逐微风起谁言非玉尘
　　咏雪　　　　　　　　　　【梁】裴子野
　　飘飖千里雪倏忽度龙沙从云合且散因风巻复斜拂草如连蝶落树似飞花若赠离居者聊以代瑶华
　　咏雪　　　　　　　　　　【陈】徐　陵
　　琼林元圃叶桂树日南华岂若天庭瑞轻雪带风斜三农喜盈尺六出儛崇花明朝阙门外应见海神车
　　咏雪应衡阳王教　　　　　【陈】张正见
　　九冬飘远雪六出表丰年睢阳生玉树云梦起琼田入窗轻落粉拂柳驶飞绵欲动淮南赋乱下桂花前
　　春近余雪应诏　　　　　【北周】庾　信
　　送寒开小苑迎春入上林丝条变柳色香气动兰心待花思对酒畱雪拟弹琴陪游愧竝作空见奉恩深
　　玩雪　　　　　　　　　　【隋】王　衡
　　寒庭浮暮雪疑从千里来皎洁随处满歴乱逐风回璧台如始构琼树似新栽不待阳春节谁持竞落梅
　　喜雪　　　　　　　　　　【唐】太　宗
