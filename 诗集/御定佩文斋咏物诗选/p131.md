<!-- { "loadSidebar": true } -->
　　水车歌　　　　　　　　　【元】曹文晦
　　老农呼妇呼孙子齐上沟车踏河水浪走源头雪霰飞天翻脚底风雷起飒飒昆明龙蜕骨宛宛常山蛇顾尾倐尔盈科叹水哉激之过颡由人耳吼声防防河伯怒苖色芃芃田畯喜阿香滴瓢苦瑟缩鲛人泣绡无尺咫苏枯幸活庄子鲋腾空如化琴髙鲤东郊桔橰不亦劳西隣辘轳安足拟忘机却笑抱瓮夫巧制端从斲轮氏天心普顺固无边人力强为终有已欲令田野息愁叹正在庙堂能燮理五风十雨岁穰穰弃置沟车如敝屣
　　田家乐寄张师孟　　　　　【明】鐂　炳
　　田家乐今年庄农好秋作蛰龙蜕骨桔橰悬五谷咸登时雨若官家更忧民力疲公田折布能轻赍小姑携筐嬾梳洗拾得棉花如雪肥大姑轧轧催机杼疎帘树影寒蛩语鬓云笼雾飏西风睂月生凉褪秋暑山径牛羊下夕墟萧萧榆柳草堂虚野老杖藜邀小酌诸孙灯火读残书
　　五言律
　　张谷田舎　　　　　　　　【唐】储光羲
　　县官清且俭深谷有人家一径入寒竹小桥穿野花碓喧春涧满梯倚绿桑斜自説年来稔前邨酒可賖
　　田舎　　　　　　　　　　【唐】杜　甫
　　田舎清江曲柴门古道傍草沈迷市井地僻懒衣裳榉柳枝枝弱枇杷树树香鸬鷀西日照晒翅满鱼梁太和戊申岁大有年诏赐百寮出城观秋稼谨书盛事以俟采诗者　　　【唐】刘禹锡
　　长安铜雀鸣秋稼与云平玉烛调寒暑金风振顺成川原呈上瑞恩泽赐闲行欲返重城掩犹闻歌舞声
　　江上田家　　　　　　　　【唐】包　何
　　近海川原薄人家本自稀黍苗期腊酒霜叶是寒衣市井谁相识渔樵夜始归不湏骑马问恐畏狎鸥飞
　　田家　　　　　　　　　　【唐】司空曙
　　田家喜雨足邻老相招携泉溢沟塍壊麦髙桑柘低呼儿催放犊宿客待烹鸡搔首蓬门下如将轩冕齐
　　赠田家翁　　　　　　　　【唐】耿　湋
　　老人迎客处篱落稻畦间蚕屋朝寒闭田家昼雨闲门闾新薙草蹊径旧谙山自道谁相友邀余试徃还
　　赠田家翁　　　　　　　　【唐】杜荀鹤
　　田家真快活防嫁不离邨州县供输罢追随鼓笛喧盘餐同老少家计共田园自説身无事应官有子孙
　　田家　　　　　　　　　　【唐】李建勲
　　不识城中路熙熙乐有年木盘擎社酒瓦鼓送神钱霜落牛归屋禾收雀满田遥陂过秋水闲阁钓鱼船
　　再出行田　　　　　　　　【宋】韩　琦
　　丰岁观农获先畴路不遐子多宜晩谷生拗就新麻荞麦方成龊蔓菁未入桠乡民愚自诧太守是吾家
　　田舎　　　　　　　　　　【宋】范成大
　　呼唤携鉏至安排斜圃忙儿童眠落叶乌雀噪斜阳烟火邨声逺林菁野气香乐哉今岁事天末稻云黄
　　农家　　　　　　　　　　【宋】陆　游
　　南亩勤菑获西成谨盖藏种荞乗霁日斫荻待防霜谿碓新舂白山厨野蔌香何湏北窗卧始得傲羲皇
　　农家　　　　　　　　　　　陆　游
　　大布缝袍稳干薪起火红薄才施畎亩朴学教儿童羊要髙为栈鸡当细织笼农家自堪乐不是傲王公
　　其二
　　东舎女乗龙西家妇梦熊翁夸酒重碧孙爱果初红栗烈三冬近团栾一笑同营生无缪巧百事仰天公
　　其三
　　诸孙晩下学髻脱绕园行互笑藏钩拙争言鬬草赢爷严责程课翁爱哺饴饧富贵宁期汝他年且力耕
　　宿农家　　　　　　　　　【宋】戴复古
　　门巷规模古田园气味长小桃红破萼大麦绿衔芒稚犬迎来客归牛带夕阳儒衣媿飘泊相就説农桑
　　出社下岭望九洲流陂稻田可爱
　　【明】鐂　崧
　　度岭望平田人家隐翠烟邨墟自鸡犬风物似神仙晩树依沙立秋粳带水眠几时驱两犊投迹此安防
　　夜宿田舎　　　　　　　　【明】华　察
　　郊居观获罢暝色满荆扉岁事山田薄人家茅屋稀荒园寒照敛独树暮禽归夜静然灯坐髙窗黄叶飞
　　田家吟　　　　　　　　　【明】卢　澐
　　防是农家乐收成十月天春耕余谷种秋税了官钱儿女团朝日鸡豚散野田邻翁相见处丰稔説明年
　　田家乐　　　　　　　　　【明】邓　渼
　　烟火髙原合鸡豚小市通夜行防虎穽寒至筑牛宫捕雀遵桑翳浇麻引竹筒今年倍收秫不怕瓮头空
　　五言排律
　　奉和圣制至长春宫登楼观稼穑之作
　　【唐】苏　颋
　　帝迹奚其逺皇符之所崇敬时尧务作尽力禹称功赫濯惟元后经营自左冯变芜秔稻实流恶水泉通国阜犹前豹人疲讵昔熊黄图廵沃野清吹入离宫是阅京坻富仍观都邑雄凭轩一何绮积澑写晴空礼节家安外和平俗在中见龙垂渭北辞雁指河东睿思方居镐宸游若饮丰宁夸子云从只为猎扶风
　　田家　　　　　　　　　　【唐】王　维
　　旧谷行将尽良苖未可希老年方爱粥卒岁且无衣雀乳青苔井鸡鸣白板扉柴车驾羸牸草屩牧豪豨夕雨红橊拆新秋绿芋肥饷田桑下憇旁舎草中归住处名愚谷何湏问是非
　　六言律
　　春耕　　　　　　　　　　【明】杨　慎
　　五风十雨乐岁东皐西崦人家水心鱼浮菖叶屋角鸠鸣杏花饷垄青梅煮酒访邻绿笋烹茶问津宁知沮溺祠田但祝污邪
　　七言律
　　和游尧臣劝农韵　　　　　【宋】王　炎
　　传呼稳凭笋舆行喜见漫山麦浪平道上老农皆好语年来瘦地有新耕草深黄犊阳坡暖雨过青蒲野水生桃李隂中春事好田家鸡犬亦欢声
　　次秀野躬耕桑陌旧园之韵　【宋】朱　子
　　郊园旱久只多蹊昨夜欣沾雨一犁已办青鞵随老圃便驱黄犊过深溪农谈剰喜乡隣近馌具仍教妇子携指防竹寒沙碧处不知何似锦城西
　　邨居初夏　　　　　　　　【宋】陆　游
　　天遣为农老故乡山园三亩镜湖旁嫩莎经雨如秧绿小蝶穿花似茧黄斗酒只鸡人笑乐五风十雨岁丰穰相逄但喜桑麻长欲话穷通已两忘
　　获稻用分秧韵　　　　　　【明】顾　清
　　负郭园池带宅田老晴天气太平年获来黍稻丛髙廪散出牛羊满近川饙启甑山腾雾霭蚁香醅瓮起沦涟斜阳一枕西窗梦纵有丹青不与传
　　望田家　　　　　　　　　【明】汪应轸
　　数椽茅屋傍山开横麓平檐雪满堆耳畔春风还料峭田家钱镈尚尘埃鸡豚诧客穿篱入牛马驯人际晩囘何事邻翁喧笑语为储旧谷接新来
　　耕隐为南昌万用中赋　　　【明】僧来复
　　山庄别筑楚城西百亩桑隂水一溪莎草雨晴黄犊卧稻花风暖白鸠啼沽来官酒春祈社读罢农书晓灌畦孝悌力田新有诏姓名还向御前题
　　南浦春耕　　　　　　　　【明】僧徳祥
　　索索缲车谷口闻鸟催农事日纷纷新生野水藤绕旧作田塍井字分耕雨每怜黄犊健带经犹爱小儿勤晩风独立谿桥外流水桃花一队云
　　七言排律
　　省敛　　　　　　　　　　【明】何洛文
　　翠华缥缈出明光帝亩油油晓露瀼田畯秋登歌万寳宸旒时敛足千仓欣瞻垄覆黄云满想见匙飜白雪香耕借三推防帝力连茎累岁纪农祥即看荐熟流馨飶更识忧民念雨旸六合长应书大有愿陈豳雅表时康
　　五言絶句
　　题田洗马游岩桔槹　　　　【唐】陈子昻
　　望逺长为客商山遂不归谁怜北陵井未息汉隂机
　　山下宿　　　　　　　　　【唐】白居易
　　独到山下宿静向月中行何处水边碓夜舂云母声
　　江行　　　　　　　　　　【唐】钱　起
　　岸草连荒色邨声乐稔年晩晴贪获稻闲却采菱船
　　春墅　　　　　　　　　　【唐】崔道融
　　蛙声近过社农事忽已忙邻妇饷田归不见百花芳
　　稻畦　　　　　　　　　　【宋】文　同
　　决水转横渠交塍画方罫秋风报禾熟满顷吹防防
　　东谿小景　　　　　　　　【明】鲁　铎
　　隔谿语农人新禾胫尚短车痕记水畦莫灌东畦满
　　六言絶句
　　田园乐　　　　　　　　　【唐】王　维
　　酌酒会临泉水抱琴好倚长松南园露葵朝折东谷黄粱夜舂
　　过山农家　　　　　　　　【唐】顾　况
　　版桥人渡泉声茅檐日午鸡鸣莫嗔焙茶烟暗却喜晒谷天晴
　　农家六言　　　　　　　　【宋】杨万里
　　插秧已盖田面疎苖犹逗水光白鸥飞处极浦黄犊归时夕阳
　　耕
　　南邨北邨雨足十亩五亩秧齐带月肩犂未出催人布谷先啼
　　七言絶句
　　稻田　　　　　　　　　　【唐】韦　庄
　　绿波春浪满前陂极目连云防防肥更被鹭鸶千防雪破烟来入画屏飞
　　畬田调　　　　　　　　　【宋】王禹偁
　　大家齐力劚孱顔耳聼田歌手莫闲各愿种成千百索【山田俱以百尺绳量曰若干索】豆萁禾穟满青山
　　初夏　　　　　　　　　　【宋】林　逋
　　乳雀啁啾日气浓稚桑交影绿重重秧田百亩鵞黄犬横防谿桥属老农
　　田家　　　　　　　　　　【宋】欧阳修
　　绿桑髙下暎平川赛罢田神笑语喧林外鸣鸠春雨歇屋头初日杏花繁
　　画车【按此系　　　　　　　宋水车】苏　轼
　　九衢歌舞颂王明谁恻寒泉独自清赖有千车能散福化为膏雨满重城
　　秋日田家　　　　　　　　【宋】文　同
　　淘漉沟源筑野塘满陂烟草卧牛羊今年且喜输官办豆荚繁多粟穂长
　　丰年謡　　　　　　　　　【宋】王　炎
　　稻如马尾覆沟塍桑柘隂中鸡犬鸣收获登场便无事输租人不入州城
　　晩憇田家二絶　　　　　　　王　炎
　　家书未到鹊先喜春事无多莺又啼偶对好山畱客坐绿隂遮屋日将西
　　其二
　　山间一径牛羊迹林下数家鸡犬声底事居人苦争畔闲田官正募民耕
　　插秧　　　　　　　　　　【宋】范成大
　　种密移疎绿毯平行间清浅縠纹生谁知细细青青草中有丰年击壤声
　　田园杂兴　　　　　　　　　范成大
　　五月呉江麦秀寒移秧披絮尚衣单稻根科斗行如块田水今年一尺寛
　　其二
　　下田戽水出江流髙垄飜江逆上沟地势不齐人力尽丁男长在踏车头
　　农舎　　　　　　　　　　【宋】陆　游
　　三农虽隙亦悤忙稼事何曾一夕忘欲晒胡麻愁屡雨未收荞麦怯新霜
　　金谿道中　　　　　　　　【宋】杨万里
　　野花垂路止人行田水偏寻缺处鸣近浦人家随曲折插秧天气半隂晴
　　至后入城道中杂兴　　　　　杨万里
　　大熟仍教得大晴今年又是一升平升平不在箫韶里只在诸邨打稻声
　　湖南江西道中　　　　　　【宋】刘克庄
　　丁男放犊草间嬉少妇看蚕不画睂岁暮家家禾绢熟萍乡风物似豳诗
　　田舎即事　　　　　　　　　刘克庄
　　去年赢粟尚储缾又见新秧蘸水青野老逄人説惭媿长官清白社公灵
　　农謡　　　　　　　　　　【宋】方　岳
　　春雨初晴水拍堤邨南邨北鹁鸪啼含风宿麦青相接刺水柔秧绿未齐
　　其二
　　小麦青青大麦黄防田沙径绕羊肠秧畦岸岸水初饱尘甑家家饭已香
　　田头　　　　　　　　　　　方　岳
　　秧田多种八月白草树初开九里香但得有牛横短笛一蓑春雨自农桑
