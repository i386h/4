<!-- { "loadSidebar": true } -->
　　五言絶句
　　翫易斋　　　　　　　　　【宋】朱　子
　　竹几横陈处韦编半掩时寥寥三古意此地有深期
　　七言絶句
　　易　　　　　　　　　　　　朱　子
　　立卦生爻事有因两仪四象巳前陈湏知三絶韦编者不是寻行数墨人
　　其二
　　濳心虽出重爻后着眼何妨未画前识得两仪根太极此时方好絶韦编
　　明仁殿进讲　　　　　　　【元】贡师泰
　　黄绫写本奏经筵正是虞书第二篇圣主从容聴讲罢许敎留在御牀边

　　御定佩文斋咏物诗选卷一百六十九
　　钦定四库全书
　　御定佩文斋咏物诗选卷一百七十
　　史类
　　四言古
　　于贾谧坐讲汉书　　　　　【晋】潘　岳
　　理道在儒儒由人显允鲁侯文质彬彬笔下摛藻席上敷珍前疑既辨旧史维新维新尔史既辨尔疑延我僚友讲此微辞
　　五言古
　　咏司马彪续汉志　　　　　【唐】太　宗
　　二仪初创象三才乃分位非惟树司牧固亦垂文字绵代更膺期芳图无辍记炎汉承君道英谟纂神器濳龙既可跃术兔奚难致前史殚妙词后昆沈雅思书言扬盛迹补阙兴鸿志川谷犹旧途郡国开新意梅山未觉朽谷水谁云异车服随名表文物因时置凤防翼康衢銮衡总柔辔清浊必能澄洪纎幸无弃观仪不失序遵
　　礼方由事政宣竹律和时平玉条备文囿雕竒彩艺门蕴深致云飞星共流风扬月兼至类禋遵令典坛壝资良地五胜竟无违百司诚有庇粤予承暇景谈丛引众秘讨论穷义府看覈披经笥大辨良难仰小学终先匮闻道谅知荣含毫孰忘愧
　　五言律
　　赋西汉　　　　　　　　　【唐】魏　征
　　受降临轵道争长趋鸿门驱传渭桥上观兵细栁屯夜宴经柏谷朝游出杜原终借叔孙礼方知皇帝尊
　　咏史　　　　　　　　　　【唐】李　峤
　　马记天官设班图地理新善谈方亹亹青简见彬彬方朔初闻汉荆轲昔向秦正辞堪载笔终兾作良臣
　　七言絶句
　　唐尧　　　　　　　　　　【唐】周　昙
　　妖氛不起瑞烟轻端拱垂衣日月明何事四方无外役茅茨深处土堦平
　　虞舜　　　　　　　　　　　周　昙
　　进善惩奸立帝功功成揖让益温恭满朝卿士多元凯爲黜兜苖与四凶
　　夏禹　　　　　　　　　　　周　昙
　　尧违天孽赖询谟顿免洪波浸碧虚海内生灵微伯禹尽应随浪化爲鱼
　　后稷　　　　　　　　　　　周　昙
　　人惟邦本本由农旷古谁髙后稷功百谷且繁三曜在牲牢郊祀信无穷
　　文王　　　　　　　　　　　周　昙
　　昭然明德报天休禴祭惟馨胜杀牛二老五侯何所诈不归商受尽归周
　　武王　　　　　　　　　　　周　昙
　　文王寝膳武王随内竖言安色始怡七载岂堪拘羑里一夫爲报亦何疑
　　成王　　　　　　　　　　　周　昙
　　成王有过伯禽知圣惠能新日自竒王道既成何所感越裳呈瑞凤来仪
　　周公　　　　　　　　　　　周　昙
　　文武传芳百代基几多贤哲守成规仍闻吐握延儒素犹恐民艰未尽知
　　沛宫　　　　　　　　　　【唐】胡　曽
　　汉髙辛苦事干戈帝业兴隆俊杰多犹恨四方无壮士还乡髙唱大风歌
　　圯桥　　　　　　　　　　　胡　曾
　　妙算张良独有余少年逃难下邳初逡廵不进泥中履争得先生一卷书
　　细栁营　　　　　　　　　　胡　曾
　　文帝銮舆劳北征条侯此地整严兵辕门不峻将军令今日争知细柳营
　　延平津　　　　　　　　　　胡　曾
　　延平津路水溶溶峭壁危岑一万重昨夜七星潭底见分明神劒化爲龙
　　山中作　　　　　　　　　【唐】僧处黙
　　席帘髙挂枕髙欹门掩垂萝蘸碧溪闲把史书眠一觉起来山月过松西

　　御定佩文斋咏物诗选卷一百七十
　　钦定四库全书
　　御定佩文斋咏物诗选卷一百七十一
　　读书类
　　五言古
　　读山海经　　　　　　　　【晋】陶　濳
　　孟夏草木长绕屋树扶疎众鸟欣有托吾亦爱吾庐既耕亦已种时还读我书穷巷隔深辙颇廻故人车欢言酌春酒摘我园中蔬微雨从东来好风与之俱汜覧周王传流观山海图俯仰终宇宙不乐复何如
　　读书　　　　　　　　　　【宋】谢惠连
　　贲园奚足慕下惟故宜遵山成由一篑崇积始微尘虞轩虽莽顔隰亦何人
　　帝京篇　　　　　　　　　【唐】太　宗
　　岩廊罢机务崇文聊驻辇玉匣启龙图金绳披凤篆韦编断仍续缥帙舒还卷对此乃淹留欹案观坟典
　　山涧读易轩　　　　　　　【元】刘永之
　　环环碧涧连靡靡苍山属初日照林端春禽鸣布谷松深有去云苔静无来躅独把一编书时向窗间读
　　七言古
　　沣水送郑丰之郭县读书　　【唐】皇甫冉
　　麦秋中夏凉风起送君西郊及沣水孤烟逺树动离心隔岸江流若千里早年江海谢浮名此路云山惬尔情上古全经皆在口秦人如见济南生
　　五言律
　　送王正字山寺读书　　　　【唐】李嘉祐
　　欲究先儒敎还过支遁居山阶闲聴法竹径独看书向日荷新卷迎秋柳半疎风流有佳句不似带经锄
　　和刘七读书　　　　　　　【唐】钱　起
　　夜雨深馆静苦心黄卷前云隂留墨沼萤影傍华编梦鸟富青藻通经仍妙年何愁丹穴凤不饮玉池泉
　　送独孤马二秀才居明月山读书
　　【唐】贾　岛
　　濯志俱髙洁儒科慕冉顔家辞临水郡雨到读书山栖鸟防花上声钟砾阁间寂寥窗外户时见一舟还
　　七言律
　　送薛居士和州读书　　　　【唐】严　维
　　孤云独鹤共悠悠万卷经书一叶舟楚地巢城民舍少烟邨社树鹭湖秋蒿莱织妾晨炊黍篱落耕童夕放牛年少不应辞苦节诸生若遇亦封侯
　　五言絶句
　　秋晩　　　　　　　　　　【明】方　登
　　秋晩行堤上书声在茅屋月出不逢人风来弄修竹
　　七言絶句
　　读老子　　　　　　　　　【唐】白居易
　　言者不知知者黙此语吾闻于老君若道老君是知者縁何自着五千文
　　读孝经　　　　　　　　　【唐】方　愚
　　星彩满天朝北极源流是处赴东溟爲臣爲子须忠孝莫负宣尼一卷经
　　寄云台观田秀才　　　　　【唐】马　戴
　　雪压松枝拂石窗幽人独坐鹤成双晩来潄齿敲氷渚闲读仙书倚翠幢

　　御定佩文斋咏物诗选卷一百七十一
　　钦定四库全书
　　御定佩文斋咏物诗选卷一百七十二
　　书法总类
　　五言古
　　乐府　　　　　　　　　　【魏】曹　植
　　墨出青松烟笔岀狡兔翰古人感鸟迹文字有改判
　　七言古
　　以右军书数种赠丘十四　　【宋】黄庭坚
　　丘郎气如春景晴风暄百菓草木生眼如霜鹘齿玉氷拥书环坐爱窗明松花泛砚摹真行字身藏颖秀劲清问谁学之果兰亭我昔颇复戏墨卿银钩虿尾烂箱籯赠君铺案粘曲屏小字莫作痴冻蝇乐毅论胜遗敎经大字无过瘗鹤铭官奴作草欺伯英随人作计终后尘自成一家始逼真卿家小女名阿濳眉目似翁有精神试留此书他日学往往不减衞夫人
　　呉傅朋游丝帖歌　　　　　【宋】刘子翚
　　园清无瑕二三月时见游丝转空濶谁人写此一叚竒着纸春风吹不脱纷纭纠结疑非书安得龙蛇如许癯神踪政喜萦不断老眼只愁看若无定知苖裔出飞白古人妙处君濳得勿轻漠漠一缕浮力遒可挂千钧石睠余弟兄情不忘轴之逺寄悠然堂谢公遗髯凛若活衞后落鬒揺人光飜思长安夜飞盖醉哦声落南山外乱离契濶三十秋笔意与人俱老大政成著脚明河津外家风流今絶伦文章固自有机杼戏事岂足劳心神
　　题唐摸兰亭墨迹　　　　　【元】鲜于枢
　　君家禊帖评甲乙和璧隋珠价相敌神龙贞观苦未逺赵葛冯汤总名迹主人熊鱼两兼爱彼短此长俱有得三百二十有七字字字龙蛇怒腾掷嗟余到手眼生障有数存焉岂人力吾闻神龙之初黄庭乐毅真迹尚无恙此帖犹爲时所惜况今相去又千载古帖消磨万无一有余不足贵相通欲抱竒书求博易
　　七言律
　　题子固所藏鲜于墨迹　　　【元】贡师泰
　　一自昭陵藏墨本书名谁复更超羣忽传河朔专行草不让呉兴变分黄鹄夜深随落月白鵞秋冷化孤云风流赖有张公子雪茧封题比右军
　　七言絶句
　　答柳柳州　　　　　　　　【唐】刘禹锡
　　昔日佣工记姓名逺劳辛苦写西京近来渐有临池兴爲报元常欲抗衡
　　重赠诗叠后　　　　　　　【唐】栁宗元
　　事业无成耻艺成南宫起草旧连名劝君火急添功用趂取当时二妙声
　　书刘景文左藏所藏王子敬帖
　　【宋】苏　轼
　　家鸡野鹜同登爼春蚓秋蛇总入奁君家两行十二字气压邺侯三万钱
　　柳氏二外甥求笔迹　　　　　苏　轼
　　退笔如山未足珍读书万卷始通神君家自有元和脚莫厌家鸡更问人
　　杂咏　　　　　　　　　　【元】黄　庚
　　地多种竹堪容鹤池不栽莲恐碍鱼小径荒苔人不到闭门闲学换鵞书
　　王大令保母帖　　　　　　【元】鲜于枢
　　姜侯才气亦人豪辨折区区漫尔劳不向骊黄求驵骏书家自有九方臯
　　其二
　　临摹旧説范新妇古刻今看李意如却笑南宫米夫子一生辛苦学何书
　　宣文阁　　　　　　　　　【元】周伯琦
　　延阁图书取次陈讲帷日日集儒臣墨池云合天光绚东壁由来近北辰

　　御定佩文斋咏物诗选卷一百七十二
　　钦定四库全书
　　御定佩文斋咏物诗选巻一百七十三
　　御书类
　　五言律
　　羽林恩诏观御书王太尉碑　【唐】张　说
　　陇首名公石来承圣札归鱼龙生意态钩劒动铓辉字得神明保词慙少女徽谁家羽林将又逐凤书飞
　　五言排律
　　御题国子监门　　　　　　【唐】阙　名
　　宸翰符元造荣题国子门笔锋廻日月字势动乾坤檐下云光色梁间鹊影翻张芝圣莫拟索靖妙徒言爲着盘龙迹能彰舞鳯尊更随垂露象常以沐皇恩
　　七言律
　　御书雪林二字赐赵中丞应制
　　【元】揭傒斯
　　圣主挥毫临秘阁亲臣执法坐崇台祥云五色从天下彩凤双飞映日来政欲清如林上雪巳闻声奋地中雷君臣千载明良防咫尺薇垣接上台
　　中都龙兴寺伏覩御书第一山三大字碑有作
　　【明】周　启
　　九重宸翰丽天文三字穹碑压厚坤山色不知今古异地灵唯戴帝王尊蛟龙絶巘盘亭构狮象诸天拱寺门千载钟王夸健笔敢同羲画与时论
　　七言絶句
　　髙宗御书　　　　　　　　【元】欧阳元
　　君王不爱辟寒钗永巷泥金进损斋欲上太清楼下石啼鸦落日满宫槐

　　御定佩文斋咏物诗选卷一百七十三
　　钦定四库全书
　　御定佩文斋咏物诗选卷一百七十四
　　篆书类
　　五言古
　　钞众书应司徒敎　　　　　【齐】王　融
　　说礼固多才惇诗信爲善岩笥发仙华金縢开碧篆
