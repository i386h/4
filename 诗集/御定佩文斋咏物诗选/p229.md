<!-- { "loadSidebar": true } -->
　　渥洼竒骨本难求况是豪家重紫驑臕大宜悬银压胯力浑欺着玉衔头生狞弄影风随歩躞蹀冲尘汗满韝若遇丈夫能控驭任从骑取觅封侯
　　白马　　　　　　　　　　【唐】翁　绶
　　渥洼龙种雪霜同毛骨天生胆气雄金埒乍调光照地玉闗初别逺嘶风花明锦韂垂杨下露湿朱缨细草中一夜羽书催转战紫髯骑出佩骍弓
　　代书寄马　　　　　　　　【唐】韦　庄
　　驱驰曾在五侯家见说初生自渥洼鬃白似披梁苑雪颈肥如扑杏园花休嫌绿绶嘶贫舎好着红缨入使衙稳上云衢三万里年年长踏魏堤沙
　　絷白马诗上薛仆射　　　　【唐】平　曾
　　白马披鬃练一团今朝被绊欲行难雪中放去空畱迹月下牵来只见鞍向北长鸣天外逺临风斜控耳邉寒自知毛骨还应异更请孙阳仔细看
　　韩左军马图巻　　　　　　【元】钱　选
　　韩公胸次有神竒写得天闲八尺驹曾为岐王天上赐不随都防雪中驱霜蹄奋迅追飞电凤首昂藏似渴乌春草青青华山曲三邉今日已无虞
　　大宛二马　　　　　　　　【元】郝　经
　　二马飘飘万里来玊花萧飒上金台风生两耳云霄近电掣双瞳日月开渥水虎文连朔气大宛龙种絶氛埃将军正欲成勲业看汝骁腾展骥才
　　画马　　　　　　　　　　【元】范　梈
　　一自房星下渥洼龙媒多在玉皇家赤毛洒血微生汗黒晕团云整作花不待老能知失道固应来自渉流沙如今岂少真神骏犹有丹青纸上夸
　　上都诈马大防　　　　　　【元】贡师泰
　　紫云扶日上璇题万骑来朝队仗齐织翠辔长攒孔雀镂金鞍重嵌文犀行迎御辇争先避立近天墀不敢嘶十二街头人聚看传言丞相过沙堤
　　天马　　　　　　　　　　【元】郭　翼
　　四年逺渉流沙道筋骨权竒旧肉騣晓秣龙堆寒蹙雪晩经月窟怒追风汉文千里知曾却曹霸丹青貎不同拂拭金鞍被来好幸陪天廏玉花骢
　　题赵仲穆彦徴画马　　　　【明】钱　宰
　　骢马连钱新凿蹄络头羁馽任官奚来从月窟真无价进入天闲不敢嘶雨露九重思冀北风尘千里下淮西解鞍知在休兵后杨柳平河春草齐
　　五言絶句
　　白马　　　　　　　　　　【唐】贾　至
　　白马紫连钱嘶鸣丹阙前闻珂自蹀躞不要下金鞭
　　马诗　　　　　　　　　　【唐】李　贺
　　龙脊贴连钱银蹄白踏烟无人识锦韂谁为铸金鞭
　　其二
　　大漠沙如雪燕山月似钩何当金络脑万里踏清秋
　　其三
　　香襆赭罗新盘龙蹙镫鳞回看南陌上谁道不逢春
　　偶成　　　　　　　　　　【元】贡性之
　　雪色西番马临流顾影嘶似嫌金络重蹴碎落花泥
　　和李长吉马诗　　　　　　【元】郭　翼
　　肉礧锦纒騣流云汘似红太平无战伐骖驔走沙蓬
　　其二
　　龙性非凡质腾波出紫云檀溪飞过日应识汉将军
　　其三
　　龙印畱官字霜花剥暗毛长鸣愁过影秖忆九方臯
　　其四
　　霞口缕衔塞霜蹄削玊寒晓看经逻些暮巳蓦楼兰
　　其五
　　神骏知无匹骁腾絶域来流沙一丈雪夜拂白龙堆
　　其六
　　天子飞黄马牵来赐近臣玉阶新雨过风衮落花尘
　　其七
　　内廏玉花骢斑斑歕肉騣奚官新浴罢沙苑踏春风
　　其八
　　佛郎通上国万里进龙媒晓日开阊阖虹光射玊台
　　其九
　　天马谁能驭和鸾驾紫微年年清暑去霹雳逐龙飞
　　少年乐　　　　　　　　　【眀】徐有贞
　　少年骑骏马意气两相骄驰骋春风里人看满渭桥
　　紫驑马　　　　　　　　　【眀】汪　淮
　　谁家白面郎跨下紫驑马防防踏落花骄嘶绿杨下
　　其二
　　黄金络马首白玉作马鞭盘旋不肯去墙外看秋千
　　六言絶句
　　舞马词　　　　　　　　　【唐】张　说
　　万玊朝宗凤扆千金率领龙媒盼鼓凝骄蹀躞聼歌弄影徘徊
　　其二
　　天鹿遥徴卫叔日龙上借羲和将共两骖争舞来随八骏齐歌
　　其三
　　防旄八佾成行时龙五色因方屈膝衔杯赴节倾心献寿无疆
　　七言絶句
　　天马词　　　　　　　　　【唐】张仲素
　　天马初从渥水来郊歌曾唱得龙媒不知玊塞沙中路苜蓿残花几处开
　　其二
　　蹀躞宛驹齿未齐摐金喷玉向风嘶来时欲尽金河道猎猎轻风在碧蹄
　　羽林骑　　　　　　　　　【唐】韩　翃
　　骏马牵来御柳中鸣鞭欲向渭桥东红蹄乱踏春城雪花颔骄嘶上苑风
　　看调马　　　　　　　　　　韩　翃
　　鸳鸯赭白齿新齐晓日花间散碧蹄玉勒斗囘初喷沫金鞭欲下不成嘶
　　乐府　　　　　　　　　　【唐】刘言史
　　花额红騣一向偏绿槐香陌欲朝天仍嫌众里骄行疾傍镫深藏白玊鞭
　　舞马　　　　　　　　　　【唐】陆龟蒙
　　月窟龙孙四百蹄骄骧轻歩应金鞞曲终似要君王宠囘望红楼不敢嘶
　　马图同裕之赋　　　　　　【金】李纯甫
　　天马飞来不苦难云屯万骑开元间太平有象韩生笔曾见真龙如此闲
　　子昂逸马图　　　　　　　【元】袁　桷
　　神骏飘飘得自闲天池飞跃下尘寰青丝络首谁收得畱与春风十二闲
　　桃花马　　　　　　　　　【元】马祖常
　　白毛红防巧安排勾引春风上背来莫解雕鞍桥下浴恐随流水泛天台
　　题宋成之画马卷　　　　　【元】曹伯启
　　奚官珍重玊花骢纵意清涟碧草中幸际四庭烽火静不湏腾踏待秋风
　　洗马图　　　　　　　　　【元】张伯淳
　　萧萧雾鬛与风騣扑面征尘一洗空相顾倍增神骏气恍疑初在渥洼中
　　曹霸下槽马　　　　　　　【元】虞　集
　　枥下长年饱豆刍谁通马语识踟蹰主恩深重知何报或者东封驾鼓车
　　韩干马　　　　　　　　　　虞　集
　　开元沙苑蒺藜秋韩干新图总不收天廏真龙竒骨在故知臣甫负骅驑
　　画马　　　　　　　　　　　虞　集
　　萧条沙苑贰师还苜蓿秋风尽日闲白发圉人曾习御长鸣知是忆关山
　　唐人四马巻　　　　　　　【元】宋　无
　　金衔初脱齿新齐蹄玊无声赤汗微昨日杏园春宴罢满身红雨帯花归
　　其二
　　簇仗囘来玉勒闲黄门牵向落花间君王不爱长杨猎嘶入春风十二闲
　　其三
　　霜蹄踏月早朝囘尾弄红丝拂紫苔日暖龙池初洗罢尚方闻进御鞍来
　　其四
　　太仆新调试锦韀九重日色照连钱春来兴庆池邉路偏称宫中软玉鞭
　　三马图　　　　　　　　　【元】陈　旅
　　豹股龙膺百战余凌烟长櫑载璠璵时平不出横门道愿为君王驾鼓车
　　题饮马图　　　　　　　　【元】傅若金
　　一斛寒泉照紫驑萧萧骏尾动髙秋夜来枥上西风满忆傍寒云饮陇头
　　题赵仲穆揩痒马图　　　　【元】朱徳润
　　渥洼天马骨如龙散歩春郊苜蓿中揩徧玉騣尘未落日斜宫树影揺风
　　画马　　　　　　　　　　【元】贡性之
　　天闲牵出自奚官饮罢春流未解鞍记得曾陪仙仗立五云深处隔花看
　　其二
　　骏马骁腾不受羁贡来逺自渥洼西花隂立仗归来晩骑向天街自在嘶
　　其三
　　奚官牵出莫归迟丰草甘泉御苑西记得晓趋金殿直百花深处聼骄嘶
　　王架阁家画马　　　　　　【眀】髙　启
　　草草髯奴绀绿衣王家好马诧新肥解鞍闲立斜阳里应是城南赌射归
　　双驭图　　　　　　　　　【眀】张　羽
　　内官妆束様能齐宛洛春风信马蹄共说放朝无一事看花直到夹城西
　　画马　　　　　　　　　　【眀】鐂　绩
　　双驹汗血已斑斑蹀躞春风意态闲闻道千金求骏骨不应龙种在人间
　　紫驑马　　　　　　　　　【眀】王慎中
　　朱汗四垂碧玉蹄缰丝陡勒不胜嘶长安陌上催花雨万树红英踏作泥
　　题赵松雪马图　　　　　　【眀】僧来复
　　振鬛长鸣产月支玊闗风急贡来时五花狮子真龙种赐出黄门不敢骑

　　御定佩文斋咏物诗选巻四百五
　　钦定四库全书
　　御定佩文斋咏物诗选巻四百六
　　驴类【附骡】
　　七言古
　　雪中骑驴访某道人于观追忆曩日栖霞之约
　　【眀】徐　渭
　　昨日雪深驴没蹄今日雪深驴可骑此时去访杨道士青天犹压杨花垂太平门外虽多景莫妙梅花水清冷栖霞有约不得行孤负千峯老鸦颈
　　七言律
　　题倒骑驴观梅图　　　　　【元】吴　澄
　　玉妃一笑本无猜抝性驴儿去不回见靣可怜交臂失畱情聊复转身来月凝絶艳骎骎逺风送清香欵欵陪雪里吟翁吟弗就过时却与恼痴獃
　　梦骑驴　　　　　　　　　【元】王　逄
　　蹇驴双耳卓东风前导青衣一小童石涧倒涵岚气白
　　海霞髙贯日轮红桃花芝草经行异鹤髪鸡皮语笑同却待朝天惊梦失春酲无奈雨帘栊
　　五言絶句
　　路傍曲　　　　　　　　　【宋】陆　防
　　冷饭杂砂砾短褐蒙霜露黄叶满山邮行人跨驴去
　　送胡献叔守邵阳　　　　　【宋】方　岳
　　宁骑踏雪驴莫骤追风马霜蹄失衔勒多是快意者
　　题画扇骑驴踏雪　　　　　【元】陈　深
　　雪没驴腰白行行诗兴催不因太清絶那肯犯寒来
　　题秋山行旅图　　　　　　【元】赵孟頫
　　老树叶似雨浮岚翠欲流西风驴背客吟断野桥秋
　　七言絶句
　　送人　　　　　　　　　　【唐】王　建
　　山客狂来跨白驴袖中遗却颍阳书人间亦有妻儿在抛却嵩阳古观居
　　小游仙诗　　　　　　　　【唐】曹　唐
　　沙野先生闭玉虚焚香夜写紫微书供承童子闲无事敎剉琼花喂白驴
　　絶句　　　　　　　　　　【唐】阙　名
　　今年勅下尽骑驴短辔长秋满九衢清瘦儿郎犹自可就中愁杀郑昌图
　　雪行图　　　　　　　　　【金】元好问
　　太乙仙舟云锦重新郎走马杏园红骑驴亏煞吟诗客到处相逄是雪中
　　韩陵道中　　　　　　　　【金】王庭筠
　　石头荦确两坡间不记秋来防往还日暮蹇驴鞭不动天敎仔细数前山
　　题杜陵浣花　　　　　　　【元】赵孟頫
　　春色醺人苦不禁蹇驴防醉晚骎骎江花江草诗千首老尽平生用世心
　　画意　　　　　　　　　　【元】冯　臻
　　缘溪路滑蹇驴迟水色山光总入诗还胜襄阳孟夫子满身风雪灞桥时
　　陈生华山图　　　　　　　【元】张　雨
　　西祀曾寻箭栝天云台石室故依然雪驴嗅地鞭不起一笑太平三百年
　　读临川集　　　　　　　　　张　雨
　　班马文章老琢磨皐夔心迹半雕讹执鞭愿作钟山吏一袱字书随白骡
　　驴　　　　　　　　　　　【眀】梁小玊
　　买得青驴防似梭松云萝月任婆娑还嫌踏碎娇花影欵欵扶缰倩墨娥

　　御定佩文斋咏物诗选巻四百六
　　钦定四库全书
　　御定佩文斋咏物诗选巻四百七
　　牛类【附犀牛】
　　五言古
　　题竹石牧牛　　　　　　　【宋】黄庭坚
