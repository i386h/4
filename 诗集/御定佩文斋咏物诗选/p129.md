<!-- { "loadSidebar": true } -->
　　云龙山观烧得云字　　　　　苏　轼
　　丁女真水妃寒山便火耘陨霜知已杀坯户听初焚束缊方熠燿敲石俄氤氲落点甘泉烽横烟楚塞氛穷蛇
　　上乔木潜蛟蹑浮云惊飞堕伤雁狂走迷痴麏谷蛰起蜩燕山妖窜防羵野竹爆逸响幽桂飘清芬散同秋照蠏快若夏燎蚊火牛入燕垒燧象奔呉军喧腾井陉口万马皆朱幩揺曵骊山隂诸姨烂红帬方随长风巻忽值絶涧分我本山中人习见匪独闻偶从二三子来访张隐君君家亦何有物象移朝曛把酒防飞烬空庭落缤纷行观农事起畦垅如缬纹细雨发春颖严霜倒秋蕡始知一炬力洗尽狐兔羣
　　七言古
　　夜光篇　　　　　　　　　【唐】王冷然
　　游人夜到汝阳间夜色溟蒙不解顔谁家暗起寒山烧因此明中得见山山头山下须臾满歴险縁深无暂断焦声散着羣树鸣炎气傍林一川暖是时西北多海风吹上连天光更雄浊烟熏月黑髙焰爇云红初谓炼丹仙灶里还疑铸劒神谿中划为飞电来照物乍作流星并上空西山无艸光巳灭东顶荧荧犹未絶沸汤空谷数道水融尽隂崖防年雪两京贫病若为居四壁皆成凿照余未得贵游同秉烛惟将半影借披书
　　徐使君分新火　　　　　　【宋】苏　轼
　　临臯亭中一危坐三月清明改新火沟中枯木应笑人钻灼不燃谁似我黄州使君怜久病分我五更红一朶从来破釡跃江鱼只有清诗嘲饭颗起携蜡炬绕空屋欲事煎烹无一可为公分作无尽灯照破十方昏暗锁
　　五言律
　　晩上南山观烧　　　　　　【元】范　梈
　　渡口向寥阒夕晖生翠屏随风初绕电翳雾忽如星鸟兽蒸宜遁柴扉照不扃闽都春始过雨洗合重青
　　七言律
　　松枝火　　　　　　　　　【元】谢宗可
　　藓骨谁教劫火侵欲将春意破穷隂鳞髯光动红云起膏液香融紫雾深余烬尚畱霜后节残灰难灭岁寒心有时焰起随风转犹似苍龙涧底吟
　　寒火　　　　　　　　　　【明】朱之蕃
　　腾空烈焰挟灰飞望里荧煌暖气微禅性定余传指灭客心燃后御风归烹来石髓凉侵齿着尽霓裳冷切闱入火化人元不爇徒劳炙手借炎威
　　六言絶句
　　集王摩诘书语　　　　　　【元】张　雨
　　夜深童仆静默月明辋水沦涟独与山僧饭讫寒林逺火初然
　　七言絶句
　　春烧　　　　　　　　　　【元】张　雨
　　日落山前野烧生白茅黄苇地初晴明朝却赋雉带箭呼酒冈头防火城
　　蚤至阙下朝　　　　　　【明】髙　启
　　月明立傍御沟桥半启宫门未放朝驺吏忽传丞相至火城如昼晓寒销
　　故山春日　　　　　　　　【明】杨　基
　　梨花两枝春可怜下马折花山迳邉山中人家改新火隔树吹来榆柳烟

　　御定佩文斋咏物诗选巻二百二十二
　　钦定四库全书
　　御定佩文斋咏物诗选巻二百二十三
　　烟类
　　五言古
　　咏烟　　　　　　　　　　【梁】简文帝
　　浮空覆杂影含露密花藤乍如洛霞发颇似巫云登映光飞百仞从风散九层欲持翡翠色时吐鲸鱼灯
　　浦狭邨烟度　　　　　　　【陈】张正见
　　茅兰夹两岸野燎烛中川邨长合夜影水狭度浮烟收光暗鸟弋分火照渔船山人不炊桂樵华幸共然
　　七言古
　　米元晖画巻　　　　　　　【元】呉　镇
　　烟光与山色缥缈相为容不知山色淡还复烟光浓虎儿断入图画中凭防展巻将无同但令絶景长在眼从渠轻霭随春风
　　五言律
　　烟　　　　　　　　　　　【唐】李　峤
　　瑞气凌青阁空蒙上翠微迥浮双阙路遥拂九仙衣桑柘迎寒色松篁暗晩晖还当紫霄上时接彩鸾飞
　　逺烟　　　　　　　　　　【唐】僧处默
　　霭霭前山上凝光满薜萝髙风吹不起逺树得偏多翠与晴云合轻将淑气和正堪流野目朱阁意如何
　　烟　　　　　　　　　　　【明】孟　洋
　　湘流落日外沙防暮生烟杳杳千峰失霏霏万壑连鹊翻知浦树人语辨江船暗里猿声断幽人尚未眠
　　应制题画【烟雨　　　　　　明】于慎行
　　潇潇一幅上秋气满枫林半似随风引全疑夹雾隂逺峰防处暝疎树望来深笔底烟云色争知用作霖
　　七言律
　　和尚书咏烟　　　　　　　【唐】徐　夤
　　无根无蒂结还融曽触岚光彻底空不散防知离毕雨欲飞须待落花风玲珑薄展鲛绡片羃防轻含鳯竹丛琼什捧来思旧隐扑穿户晓溟蒙
　　茶烟　　　　　　　　　　【元】谢宗可
　　玉川炉畔影沈沈淡碧萦空杳隔林蚓窍声微松火暗鳯团香暖竹窓隂诗成禅榻风初起梦破僧房雪未深老鹤迟归无俗客白云一缕在遥岑
　　茶烟　　　　　　　　　　【明】瞿　佑
　　蒙蒙漠漠更霏霏淡抹吟屏羃讲帷石鼎火红诗咏后竹炉汤沸客来时雪飘僧舎衣初湿花落觥船鬓巳丝唯有庭前双白鹤翩然趋避独先知
　　五言絶句
　　新烟　　　　　　　　　　【明】袁　凯
　　覆堤初冉冉渡水尚迟迟一树梨花色犹能似旧时
　　七言絶句
　　宫词　　　　　　　　　　【唐】王　涯
　　禁前烟起紫沈沈楼阁当中复道深长入暮天凝不散掖庭何处动秋砧
　　西山　　　　　　　　　　【宋】刘克荘
　　絶顶遥知有隐君餐芝种术鹿为羣多因午灶茶烟起山下防来是白云
　　堂邑宣化堂退食　　　　　【元】张养浩
　　县斋公退炷炉熏聊为尘烦一解纷闭户不敎香逺去簟纹浮动半牕云
　　题危太朴所藏荥阳郑防画秋峦横霭图
　　【元】邓文原
　　金风瑟瑟入空山邨落人家叶尽斑最是个中竒絶处一天烟霭有无间
　　暮烟　　　　　　　　　　【明】胡宗仁
　　送客归舟息树根萧疎枫叶掩柴门暮烟未即全遮眼犹露桥西一两邨

　　御定佩文斋咏物诗选卷二百二十三
　　钦定四库全书
　　御定佩文斋咏物诗选卷二百二十四
　　薪炭类【附灰】
　　五言古
　　咏灰　　　　　　　　　　【隋】岑德润
　　图规晕不缺气改律还虚欲燃愁狱吏弃道畏书未得逄强阵轻举欲焉如
　　七言古
　　答友人赠炭　　　　　　　【唐】孟　郊
　　青山白屋有仁人赠炭价重双乌银驱却座上千重寒烧出炉中一片春吹霞弄日光不定暖得曲身成直身
　　谢赵使君送乌薪　　　　　【宋】陈师道
　　欲落未落雪近人将尽不尽冬压春风枝氷瓦有去鸟逺坊穷巷无来人忽闻叩门声遽速惊鸡透篱犬升屋使君传敎赐薪炭妓围那解思寒谷老身曲直不足云冷窓冻壁作春温定知和气家家到不独先生雪塞门
　　雪晓舟中生火　　　　　　　【宋】杨万里
　　乌银见火生緑雾便当水沈一浓炷却因断续更氤氲散作霏微暖袍袴须臾雾霁吐红光歘如云表生扶桑阳春和日曛满室苍顔渥丹疑醉乡忽然火冷雾亦灭只见红炉堆白雪窓外雪深三尺强窓里雪深一寸香
　　五言律
　　尘灰　　　　　　　　　　　【唐】骆賔王
　　洛川流雅韵秦道擅苛威听歌梁上动应律管中飞光飘神女袜影落羽人衣愿言心未翳终兾效轻微
　　五言排律
　　初寒拥炉欣而成咏　　　　　【明】杨　慎
　　闭户当严围炉似故人胡桃无赐炭【宋世御炭以胡桃文鹁鸽色为上】榾柮有穷薪儿免号寒喜翁便永夜亲焰腾金菡萏灰聚玉麒麟剪烛休论跋传杯莫记巡煎茶浮蠏眼煨芋皱虬鳞一点那容雪千门预借春防桥何事者冻缩苦吟身
　　七言律
　　榾柮窝　　　　　　　　　【元】陆景龙
　　安乐窝中兴澹然灵根斫得自樵仙地炉伏火春如海雪屋围风夜似年香透玉酥和芋拨脂流琥珀带松燃絶胜沈水烧金鸭吹彻参差恼醉眠
　　董明府除夕惠炭　　　　　【明】谢应芳
　　范叔寒多正不禁乌薪意重比乌金賖来脱粟忙炊饭留得焦桐好制琴环堵一龛春盎盎丽谯三鼔夜沈沈砚池氷释龙香暖写我朝来抱膝吟
　　木炭　　　　　　　　　　【明】朱之蕃
　　墨沼苍龙蜕骨坚氷霜难犯地炉邉送来雪里寒威重领取春回暖律先炙手何劳争倚附熏心喜见息风烟乌金声实真相称不朽精神借火传
　　七言絶句
　　小游仙诗　　　　　　　　【唐】曹　唐
　　去住楼台一任风十三天洞暗相通行厨侍女炊何物满灶无烟玉炭红
　　以少炭寄江子之　　　　　【宋】晁冲之
　　金籍曽通玉虚殿仙曹拟拜翠微郎莫嫌薄上温黁火犹得浓熏笃耨香
　　杜善甫乞炭　　　　　　　【金】刘　勲
　　笔口酸嘶解说穷寒炉随手变春红因君大笑涪翁拙费尽竒香得马通
　　仙居吟　　　　　　　　　【元】僧清珙
　　山风吹破故窓纸片片雪花飞入来添尽布裘浑不暖拾枯深拨地炉灰

　　御定佩文斋咏物诗选巻二百二十四
　　钦定四库全书
　　御定佩文斋咏物诗选卷二百二十五
　　农类
　　四言古
　　劝农　　　　　　　　　　【晋】陶　濳
　　熙熙令音猗猗原陆卉木繁荣和风清穆纷纷士女趋时竞逐桑妇宵征农夫野宿
　　其二
　　气节易过和泽难乆冀缺携俪沮溺结耦相彼贤逹犹勤垄亩矧伊众庶曵裾拱手
　　和陶劝农　　　　　　　　【宋】苏　轼
　　聼我苦言其福永乆利尔鉏耜好尔邻耦剪艾蓬藋南东其畆父兄搢梃以抶游手
　　其二
　　天不假易亦不汝匮春无遗勤秋有厚冀云举雨决妇姑毕至我良孝爱袒跣何媿
　　五言古
　　癸卯岁始春懐古田舎　　　【晋】陶　濳
　　先师有遗训忧道不忧贫瞻望邈难逮转欲志常勤秉耒欢时务解顔劝农人平畴交逺风良苖亦懐新虽未量岁功即事多所欣耕种有时息行者无问津日入相与归壶浆劳近邻长吟掩柴门聊为垄亩民
　　丙辰岁八月中于下潠田舎获　陶　濳
　　贫居依稼穑戮力东林隈不言春作苦常恐负所懐司田眷有秋寄声与我谐饥者欢初饱束带鸣鸡扬檝越平湖泛随清壑廻郁郁荒山里猿声闲且哀悲风爱静夜林鸟喜晨开曰余作此来三四星火颓姿年逝巳老其事未云乖遥谢荷蓧翁聊得从君栖
　　借田　　　　　　　　　　【梁】武　帝
　　寅宾始出日律中方星鸟千亩土膏紫万顷陂色缥严驾伫霞昕浥露逗光晓启行天犹暗伐鼓地未悄苍龙发蟠蜿青旂引窈窕仁化洽孩虫徳令禁胎夭耕借乗月暎遗滞指秋杪年丰廉让多岁薄礼节少公卿秉耒耜庶甿荷鉏耰一人慙百王三推先亿兆
　　田家即事　　　　　　　　【唐】李　峤
　　旧居东臯上左右俯荒邨樵路前傍岭田家遥对门欢娯始披拂惬意在郊原余霁荡川雾新秋仍昼昬攀条憩林麓引水开泉源稼穑岂云倦桑麻今正繁方求静者赏偶与濳夫论鸡黍何必具我心知道尊
　　新晴野望　　　　　　　　【唐】王　维
　　新晴原野旷极目无氛垢郭门临渡头邨树连谿口白水明田外碧峯出山后农月无闲人倾家事南亩
　　田家杂兴　　　　　　　　【唐】储光羲
