<!-- { "loadSidebar": true } -->
吾合于明末国初慷慨死难者，亦大有人在。如侯官林子野（姿），崇祯进士，宰海甯。甲申，北都陷于闯寇，杖绋麻绳，恸踊狂走。南都立君，上书马士英，规责中兴要略，不报。未几，金陵破，林与绅民议固守。适鲁藩入浙，唐藩入闽，相持水火，遂决归闽。黄石斋疏荐，授御史，改文选郎。唐藩兵溃，潜隐福清山中。会鲁藩自海道至，乃哭告其父曰：“忍死偷生久矣，今其死所，愿父自安。”举头自咏云：“种种数茎休见德，此头尚在亦吾仇。”又赋诗云：“一瞑已矣复何求，魂往千山只带愁。易舍妻孥惟有父，无肤发但多头。报仇到底落人后，做鬼应居最下流。门外长江知我恨，年年风卷海涛秋。”投笔起，荷戈集徒旅迎战，被数创，矢贯喉，阵死。时顺治丁亥九月也。又，永福岁贡鄢德都（正畿），唐王时授兵科给事。数上疏，忤当事意，投劾归。大兵入闽，德都诀妻子，正衣冠，自经家庙。其弟德端从林师稷兴兵，殁于阵。德虞赋《伤怀》诗，自沈于月州溪。及德都正命，弟德铨为作《三愚传》，削发为僧。季弟正亨隐于农。有《哭金陵》诗云：“遗来巾帼不胜羞，虎寰中坐沐猴。国破待谁盟马革，官多空讠主烂羊头。乾坤一线英雄泪，南北二京草莽邱。莫道僻隅容偃卧，每当深夜炯双眸。”既败才云感慨深，当年万口一齐喑。换来冠带金银气，卖去朝廷狗彘心。四面江淮奔浊浪，二陵风雨闭幽岑。人生何事堪歌哭，泪血沾裳不忍吟。”一门忠义，人以方黄陶庵之兄弟对缢，皆可纪也。

顺治十八年，闽中学变惨案，亦钜案也。海滨外史记其颠末甚详，云：“生员邓撰欠盐商举人陈殿邦银，殿邦兄忠升出名，贿运司王志佐指作盐饷，施赞以板责。十学诸生林芬等数百人激公愤，哭于文庙。又抱先贤牌位入运司署，毁其公座。督抚令司道就明伦堂会讯，复板责赞，赞挟刃自刎。诸生狂哭，以瓦掷伤司道颅，踉跄散。寻赴按抚恕，途遇司道，执陈元铉等三人，皆列名者。时按臣范平丁忧在署，微行赴郡学，见赞死状，乃逮忠升等十一人，而释元铉等，并疏劾志佐。司道挟忿，复加士子以殴官、鼓噪罢市之罪，林芬等十七人当之。督臣李率泰自漳州回，与抚臣徐永祯议，以新旨有绅衿欠粮解京之谕，遂合疏谓欠粮者皆林芬等殴官所致。于是执芬等十七人监禁，并褫革撰弟邓志衣巾。寻按臣疏下，陈忠升等斥革，王志佐削职究问，诸生行学戒饬，而责率泰、永祯违旨徇私。新抚许世昌行刑厅，究问志佐。各官承率泰风旨，为志佐脱罪，终不释诸生。学臣陆密庵（求可）将考校，特请发落，俾入试。率泰不可，竟提出林芬等斥革棍责，林肇震、张星立毙，余亦重伤舁归。郑鳌毓、林芬、林晟未几亦病死。然忠陛升、志佐及同时司道多死者，而率泰亦死于闽，或谓有天道焉。卢黄仲（灼）亦以是案下狱。事平，绝意仕进，遁居武夷。有《野田黄雀行》述学变事云：“黄雀食稻粱，志尝在千里。胡为避赠缴，反入牢笼裹。长安美少年，挟弹游都市。怜此瑶光姿，赎以明珠珥。白玉作巾箱，黄花亲摘饲。一朝羽毛新，奋翼随鹏徙。古来重结交，急难恒相倚。生死且不辞，贫贱焉足耻。翟公门下客，交情徒尔矣。慷慨魏侯嬴，一剑酬知己。”“白玉”、“黄花。句谓按臣范平。范称爱士，是疏力持公论，闽人尤德之，后入祀名宦祠。又，陈章家私祀其主，嗣移之入台江书院，祀于文昌神之旁。黄祗永题楹联云：“一疏力扶芹泮士，千秋同荷柏台恩。”谓是事也。其疏亦载于前人笔记。独怪李文襄乃疏揭提学宋祖法，不能约东诸生，下其章于督部。适使率泰假之，逐一熬审，竟致诸生死罪。微范公在朝力言之，则且骈首街，不待棍责矣。闽士之祠祀范公，不亦宜哉！

黔省镇远、贵阳间有诸葛洞，相传是武侯运粮故道。为横江巨石所阻，其外鸟道险绝，多豺虎，行者罕得生还。国初用兵，甚苦之。有王将军（可就）者，隶洪文襄部，使略滇、黔地。经是洞，见江中怪石屹数丈，叹曰：“阻我军需，而坐长西南骄气者，此物也欤。”念石上有字云：“若要此？同开，除非诸葛来。”又云：“为汝碍舟分田者，丁口京边九十功。”与己姓名适合。于是障水椎石，匠工毕集。夜闻风雨运石声，次日乃豁然开朗。工竣，万众欢呼，咸谓诸葛复生。黄菊人（曾）尝见其《开洞图》，题长古云：“将军起家自孤竹，白马红衣走荆蜀。双弧腰下作月鸣，仰射天狼断狼角。天朝开国剿抚兼，王师凿道通滇黔。鬼蒙肆逆未授首，兵下西南如下天。贵臣率旅越山谷，貔貅如虱缘巅。万夫喘汗运刍粟，七百里路米一肩。草间亡命利盗劫，豺虎食肉流饥涎。十人裹粮九不返，大军待铺肠雷煎。往昔武侯运输有故道，遍桥镇远一水连。忽然突起鸟笼江中卧虎石，从此隔断舟楫逾千年。除非一脚踢翻视作鹦鹉洲，依旧扬帆安稳直达黄平州。果然石刻摩压搜，分田丁口名姓留。当时缺陷未开凿，此功若待将军收。百夫运土千夫绳，铁椎入水水沸腾。凿之许许彻昼夜，千秋顽魄销峻峭。有神三目指挥疾，驱山之鞭色尽赤。巨灵掌底莲花开，放出江光一线白。万艘载粟街尾来，黄头唱歌摇急。如云战士尽夙饱，取次渠魁就俘馘。”事固前定，亦足见神功待集、百灵效顺也。


●卷三

朝鲜首隶藩封，明代有贡鹰之例。国初特诏罢之，不尚远物，足昭圣德。王西樵歌云：“真人御极临八荒，百蛮九译皆享王。西旅之獒越裳雉，贡物各各因其方。海东俊鸟好毛质，铁爪金眸猛无匹。九都作贡来天家，特受鞲镟佐罘单。晾鹰台上秋天高，刈兰驱兽行搜苗。羽骑骖驿翠辇至，星旃云罕纷周遭。蒙鹳射熊未足羡，跂犀殪兕劳遮邀。是时摘绦试一纵，万人昂首瞻青霄。飞鸟狡兔失巢窟，委身洒血填君庖。至尊往往动颜色，玉虬迥辔鸣萧萧。柔远犹然动睿旨，韶罢奇毛自此始。行苇兼存践履慈，茁葭漫赋春田美。圣神举动殊寻常，此事悠悠古谁比。君不见虬髯天子英雄人，佳鹞犹遣怀中死。”又，琉球称产马，明洪武初，遣使求之，后遂为常贡，国初亦罢。汪舟次使琉球，作《马耕田歌》，其国俗然也。中及停罢贡马事云：“今制三年两入贡，使者执鞭大夫控。天子垂裳顾曰嘻，此物何烦跨海送。异域从教宝辅骗，天家绝不求麟凤。”昔天马之至，播为声歌；鹦鹉之贡，见于贺表。史家不以为德也。其视此何如耶？

康熙丁未，圣祖始亲政，荷兰国进千里马，以远邦输诚，不忍拂其意，特受之。叶宗山舍人（舒崇）歌云：“皇帝御宇之六载，负扆致政归彤墀。大开明堂治六服，万国会同车马驰。海波不扬通远道，纷纷重译来京畿。九州之外荷兰国，人物窈窕言兜离。一朝稽颖表忱悃，驿骝作贡称珍奇。雄姿逸态世罕有，奔腾千里犹嫌迟。骄嘶自许邀宠眷，不惮跋涉经睑。牵来独立玉阶下，遂令凡马皆惊疑。姬王讵必重八骏，汉帝安用遣贰师。那知至尊方偃武，端拱南面垂裳衣。诏谓圉人归下，予以街勒聊鞿羁。鸾旗在前属车后，朕乘此马将安之。圣朝岂复畜奇兽，留兹用慰遐方思。”又，西洋贡狮为康熙戊午年事。宋西洲（祖昱）《西洋狮子歌》云：“九重天子垂衣裳，异物远致繇遐荒。自昔康熙岁戊午，狻猊入贡来西洋。大勾胪唱千官入，两阶干羽如山立。舞蹈争看回鹘装，梯航倏至波斯客。崔巍铁柱双铜环，玉除丹陛蹲狮蛮。猛气潜消殿庭下，声犹撼云霄间。踞地迥身时一吼，白象摧藏老熊走。俄惊瓦震昆阳城，复睹风驰土囊口。锯牙钩爪见分明，曾向乌丸识旧名。小苑银墙高置砦，上林金锁怒攀楹。从来此物称难得，万里追风犹咫尺。条支海上夜观兵，榆叶关头晓驰驿。重译朝时不计程，月支使者忆随行。盛来巨槛干人护，携出雕笼百兽惊。皇仁不绝殊方畜，莫遣山林更驰逐。玉辇时从虎圈游，庖人自给官厨肉。《羽猎》、《长杨》事有无，从禽往往鲜欢娱。谠言早已旌家令，廷论何曾重啬夫。圣明留意安区夏，奇祥异瑞升闻寡。绝域甯须贡白狼，新声无复歌《天马》。鼓罢南薰雅乐成，遥瞻率舞在虞廷。重瞳御世康民物，一奏《箾韶》咏太平。”两诗导扬圣德，托指略同。毛西河有《奉诏观西洋所贡狮子因获阅虎圈诸兽长句呈高阳相公》云：“从容槛致射熊馆，不为珍禽为怀远。虎落时看接上林，鹰房秋到移南苑。廷臣侍从欲赋诗，皇恩有诏徐观之。圆目昂鼻有筋力，悬星掣电无雄雌。独怜形发未卷曲，曳尾绁绁若散丝。衣被欲成鞠色见，牙龈不使钩形施。”泰西狮子与中土旧画状态迪殊，曾惠敏有诗论之。西河此作，可谓善于体物。

顺治初，都统谭泰从豫王取金陵，发箭及太平门，岁久尚在，吴人误传为澹台箭。成哲亲王诗云：“天堑长江雾杳冥，豫王夜渡北关扃。早惊剧镇兵戈乱，苦望先陵涕泪零。叔党漫能穿甲札，伯棼只有贯丁甯。太平门上将军箭，铁叶于今饮赤翎。”谭泰阿附摄政睿王，颇跋扈，希文简素轻之，因有隙，泰弟副都统谭布诣文简，文简曰：“日者，大学士范文程以‘堂餐华侈’语我，我对曰：‘吾侪儒臣也，非功勋大臣比，安得盛馊若此。’遂偕往启王，王然予言，且自咎曰：‘吾过矣。’”布退以语泰，讦之法司，坐伪传王言、诋馒大臣、欲构衅乱政，论死。王令免死，夺职，籍其家。世祖亲政，冤乃雪。泰以党附睿王伏法。功在开国，而不得令终，盖不学之过也。

睿忠亲王居负戾之重，手定国基，厥功独懋。臣僚具启，皆称“皇叔摄政王”，而内阁所藏国初进士廷试卷，有称“皇父摄政王”者，人以为疑。意者当日负不赏之功，有骖乘之畏，而虑及睨鼎之萌，名出非常，事匪得已。观王身后追封帝号，备极推崇。诏墨未乾，爰书已布，褫封夺爵，并绝宗支。渊默雷声，恩威不测，其故可深长思矣。乾隆戊戌，有诏复爵加谧，配享太庙，补入玉牒。京师南池喇嘛庙藏其遣甲及弓矢。郑慎亲王诗云：“男儿弧矢当如是，勋业都凭国史传。西指旌旗收玺日，南来舟楫报书年。明臣羞却金与迓，圣世恩教铁甲悬。生我遍迟百载后，犹思负弩效王前。”

