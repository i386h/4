<!-- { "loadSidebar": true } -->
武林陆丽京，馄庭兄弟也。鲲庭以进士官行人，殉南都之难。丽京隐于医，以养母。母卒，为“庄史”案里及，弃妻孥入山。先是，馄庭授命，留书别母及兄。丽京装潢成卷，附以倪鸿宝、陈木叔、董石斋诸君子往还诗札，题日《孤忠遣翰》，善藏之。罹难时，吏籍其家，得卷，将裂而毁之。其妻弟孙宇台奔入曰：“此无用物，盍畀我。”吏笑许之。事解，以归诸丽京。丽京子寅以其辞家书及小像并附卷后。寅字冠周，康熙二十七年进士。既释褐，微服往寻父，愿十余年，终不得。或云丽京弃家游岭南依僧舍，梦入太和山琳宫，遂易黄冠。往访，竟不知所终。冠周有《零丁篇》，为朱竹姹代作，云：“寅也敬白，零丁尺半纸，敢告行路诸君子。有父有父，一去故乡，不知日月几千里。日月逾迈，二十五年矣。请说躯体颜色皮，轩眉广赖丰两颐，口辅鬃鬃微有髭。去时牡齿尚未落，肩胛尚亦肥。平生不怒多笑嬉，目无邪视头无供，周尺一寻长过之。请说裳衣少新制，大布宽袍泪长渍，带断续绳衫裹臂。孙孙子子叽虱萃，有时扪之掷在地。两裆敝袴双足扉，寒肌生粟暑生痹。婆留乡语听易分，问以经术辞纷纶。至若说《易》尤专门，方州家味《易》根。囊中口谱，可等金匮文，方不自秘恒活人。不昧财，不逐祸，缁衣黄冠无不可。惠而能以消息闻，为德者君报者我。”是亦宇宙间有数文字也。因二曲寻父事，类及之。

赣人盛传“孝眼先生”，事可纪也。先生熊姓，名迎龙，南昌人。康熙初，金声桓叛，据南昌，居人争走避。熊以父病不得行，使弟负母出，已独居守。一日外出，有饿贼至，执其父将烹之。熊归，拥父颈，求以身代。贼怒，以刃刺其左目，熊濒死，终不释手。一贼义之，父子俱获免。熊死两日复苏，左目明如故。自云冥中遇乡贤吴公，饮以杯茗，故瞳坏复完。乡人因有是称。齐次风歌云：“天有眼乎应曰有，请看孝眼熊先生，异事至今在人口。当时群盗剧纵横，入市白昼持短兵。锲输磨牙虎摇吻，肉肥肯释趟长乎。空城出避走村坞，病翁独留守门户。已令江革负母逃，世甯不去随闷父。辛勤求菜供晨餐，归见霍霍刀光寒。彭修叱贼不顾死，惜无寸铁摧心肝。哭祈饿贼身愿代，叩头千百颅将碎。贼刃刺眼血淋漓，临危尚拥而翁背。从旁一贼怜潘琮，掷刀却立为改容。手挥徒党出门去，翁翻哭子悲填胸。创深仆地呼不起，血渍衣衫黯深紫。属缤空余一目瞑，讵有仙丹能返死。自古福善由皇天，人死复活真稀传。先生复活双瞳炯，梦中香茗贻先贤。居然秋水凝眶滑，细辨蝇头工笔札。士燮曾吞董奉贤，张元虚说金锻刮。可知至性通神明，匹夫决烈天亦惊。君不见，唐时敬儒断指指复长。又不见，宋时杨庆割乳乳复平。报施若道天无眼，请看孝眼熊先生。”熊氏初本寒微，迎龙孙晖吉始贵，官至大理卿。

茶陵自李怀麓后，至康熙时，彭石原协揆（维新）始以文采耀世。其《题青墩卷》云：“一束枯骸尽泪痕，崎岖招得未归魂。北邙高冢麒麟卧，输尔农家有子孙。”“泉下团乐宿恨蠲，墓门夜半罢啼鹃。即今寒食青墩路，水木迷蒙六十年。”咏秦世瑛事也。世瑛，山东人，世为农。其祖佣耕塞上，为豪家所害而匿其尸。父某出塞寻访，豪家又欲甘心。遁归，愤郁以殁。遗言，必父骸归，乃葬。世瑛感泣，佻身赴塞，百计赚祖骸，数千里负归，与父共葬青墩。距祖殁甲子一周矣。一时土大夫义之，争为诗歌纪其事，曰《青墩纯孝卷》。又《赠姜渔台》诗云：“累月经年悭一画，画成著墨却无多。由来能事参元化，山吐云岚水涌波。”曾闻还绢恼金吾，亡命束瓯几载逋。毕苋恕先难免俗，当人犹得《放鸢图》。”《序》谓渔台名璜，自云蜀人，嗜酒放旷，工诗画，善自矜贵。客京师，某金吾方赫奕，致币求画，久不与，使人索之。值醉，麾币骂使，还其绢。金吾怒，欲中以事。渔台遁入浙东雁宕山，籍贯姓名，更易无定。迨金吾败，乃归。其画或经年不作，酒后乘兴辄十数纸，皆活泼有奇气。尝作《龙雁图》，恐人攫取，题诗其上，诡署“姜璜赠渔台”，尤奇。二人者，一以孝行，一以风骨，皆卓荦可传。

圣祖屡幸五台。或云世相入山驻锡，为省觐而至，其说无稽。然以世祖聪明天纵，固必生有自来者。秦留仙《恭纪世祖遗事》诗凡十首，录其四云：“千骑传呼簇玉鞍，平明西苑朔风寒。合围亲射双雕落，不许降王仰面看。”“离宫阅武及初冬，清问还闻下九重。闽粤军输忧告匮，亲将节省命司农。”“封章夕奏早批朱，清昼谈经到日哺。讲幄新移弘德殿，天人称绝黄江都。”“御笔锺王叹逼真，不将戈法借儒臣。亲摹文敏书千幅，小玺朱钤掌内人。”仰见圣德圣学之茂，即寻常游艺，亦度越前古。台书相国《奉颁抚刻董帖恭纪》云：“熙朝文治启芳规，旧墨新缣别殿披。游艺偶然供藻鉴，怜才何必在同时。”盖世祖特赏文敏书法，乙览所及，晶藻精微，而昭代文明之治亦肇基于此。其扶述圣武者，如冯文毅《芦沟绝句》云：“銮与翠盖出西城，月满芦沟照御营。十万貔貅齐勒马，亲看拜纛至尊行。”“亲王捧膝动龙颜，辛苦长征万里还。日丽河山增气象，铙歌直入五云间。”“千官锦绣凤城西，朱鹭声迟晓色齐。天语遥闻加慰藉，欢呼雷动马长嘶。”犹见凯旋盛况。时有韩生者，善平话，供奉内廷。王子柢诗云：“政平如水先皇日，行乐时时觚戏传。江上逢君道遗事，断肠如遇李龟年。”即赠韩之作。

满俗重跳佛，以驱疠迎祥，有乡罗遗意。入关后，宫中犹行之。每跳神，必召王公大臣上殿侍坐，食肉。食毕，赐币赐果而退。全谢山《跳神曲》云：“跳神东国俗，不载旧礼经。虽非祠部掌，要亦关献徵。力能消灾诊，道在凛神灵。是以主鬯者，卜日眠事必竭诚。堂堂白虎君，午夜来降庭。一尊汤子酒，酿比黄流清。飞石黑阿峰，粢饵有佳名。女巫选宗妇，距跃击鼓兼振铃。余期餍妖，即以饱明馨。礼白天子达，亦复亲割牲。礼成还拜赐，福胙大充盈。笃祜我宫府，余泽及公孤卿。”后来所谓“坤甯宫食肉”，即神胙也。其在满洲士大夫之家，岁杪跳神毕，亦延客食肉，谓之“食神余”。祭以夜，延客以黎明。客至，设筵于炕，列临酱蒜韭之属，肉切白片，贮于盘，联翩进，以客多食为吉。客去不谢，谢则犯忌。何平斋丈官京师时，尝应同官之招。有诗云：“择肥全豕剥皮蒸，列俎神余香始升。贺客登筵盘膝坐，老馋不取主人憎。”今其风久废。

故事，礼部每于冬季演《庆隆舞》，即所谓“莽式。也。略如古者之陈百戏，多象关外旧俗。新年大宴，则于太和殿前奏之。曹升六《观乐行》云：“高歌不复辨宫商，似为艰难王业奏。”盖所以述鸿业、扬耿光也。吴元朗《礼部观乐歌》《序》谓：“丙寅冬至前一日，礼部莽式。尚书、左右侍郎南向坐，有公卿服紫貂者二人东向坐。堂下金鼓杂作。少焉，陈百戏于庭。执红编竹器，状如小箕，而左右向者数人；骑而披甲载兵，手旌旄弓矢之属者八人；戴赤色假面，披黑羊裘，横刀而前者五六人。进退止齐如战阵。俄而骑者胜，横刀者败，执馘献丑如受俘然。既退，复有彩色戎衣，持一险竿而趋者一人；随而腾身跳踔，往来如飞者数人。询之堂吏，曰此高丽筋斗法。又有二童子，各首戴慈盆，口衔一小竹枝，上下俯仰，以竹叩盆，铿然可听。凡所为悦心骇目者，不可胜纪。顷之，本部梨园子弟上堂奏伎，彷佛类元人院本。曲终，二人揎袖起舞，动摇顿挫，皆按节拍，与堂右一人歌呜呜之声相应。视之，则服紫貂而束向者也。”其诗云：“黄花十月罢冬狩，天门万乘争飞扬。朱鞲侧目海青倦，鹰人夜闭天鹅房。大庖充盈从臣醉，紫驼出釜烧黄羊。由兹三冬例修谯，玉阶奔走仪曹郎。数人执旄导且立，中权后劲参颜行。三声譬篥枞鼓动，松山千骑骄腾骧。飚如陷阵蔽原野，欢如获丑献庙廊。虎臣稽首卣赐，绿沈赤葆交旗枪。须臾参差手伎入，高丽筋斗各断强。锦华绛蛛往来便，翻身如电摇朱光。花瞿头戴口街竹，翻覆不坠声铿锵。《清商》别部更前奏，曲终为乐歌泱泱。公卿揎袖起且舞，银貂垂手纷低昂。回旋顿挫巧伸缩，睥睨惊座须眉张。”写来声容并茂。是举示子孙以创业所自，用意至深，同光后犹沿袭不废。先文安公在礼曹，尝目睹之。

吉林，邻岐旧邦，风物纯朴。江行，冬以“爬狸”，夏以“威瓠”。“爬狸”如车无轮，驾以快马，行冰上，日可二三百里。“威瓠”，刳独木为舟，狭而长，虽巨流可济，冯文肃《吉林道中》诗所云“双轮不碾辎车异，一木孤浮渡艇长”也。方凫宗《今乐府》咏“威瓠”云：“脑温江边‘威瓠’渡，江口行人日来去。不问江岸集乌樯，但向山中刳独树。独树刳成似叶轻，长身窄腹波上行。不帆不桨一篙水，破月飘烟纵复横。有时纵横撒大纲，网得大鱼供客饷。有时并榜过轻车，车轮缚木篙徐徐。朝朝暮暮涛声里，秋风吹雪江冰起。几日江冰冻不开，曳君长卧枯篙底。”文肃《东行杂诗》详及风土，录其四首云：“寒色带新霜，行人总急装。茅柴团废堡，斥堠上层冈。戍卒兼农事，居民半异乡。山巅还驻马，帆色在重洋。”“四海为家久，留都记始兴。战尘销百载，佳气郁三陵。煮海人无禁，烧田赋未增。五侯闲子弟，霜野竞呼鹰。”冰雪兼泥淖，暄寒觅路行。盘雕翻日影，归衲赴钟声。垦野新增户，分边旧驻兵。古墙人拆尽，犹号勾骊城。”“草屋平无脊，泥墙缺作门。经营兼父子，偃息共鸡豚。沙井空心木，牛车曲项辕。客来容借宿，三户老民村。”“老民”者，土著之称，其时已多客户。

