<!-- { "loadSidebar": true } -->
徐北山（永监）初业鹾，家渐中落。除夕，避债委巷中，闻惨泣声，取火照之，则一贫士，以负债无偿，将自经。问所负数，曰二百金。探囊中金，适如数，即以畀之。后两子皆登第，世以为行善之报。晚预“千叟宴”，年已八旬。有诗纪恩云：“吾乡礼让属南桥，尚齿尊贤喜共邀。会拟香山传盛事，人同洛社仰仙标。四时佳兴偕耆旧，千叟奇逢协圣朝。每以丹诚孚戚邮，非关黄发奇渔樵。馄鹏息羽甯思翥，松柏凌寒总后凋。曲室谈深情共洽，宾筵羹熟手亲调。诗题玉轴云霞满，名列金庭岁月遥。始信普天皆寿域，康衢歌咏听《箫韶》。”其与宴在乾隆五十年正月。《长芦盐法志》载鹾商徐水监、杨伯埙、张长庚俱与“千叟宴”，颁赐永监御制《千叟宴》诗幅及如意寿杖、缎锦绸纱、貂皮绢笺、福字笺、湖笔、徽墨、端砚、洋烟、鼻烟壶、大小荷包，伯埙、长庚略同。伊古引年，无此优麦。

兄弟同与“千叟宴”者，为图裕轩学士（搭布）与其兄给谏图萨布，皆年逾六十。学士所得赐杖，存戒坛祠内，桂未谷诗所谓“一老犹遗杖，荒祠即是家”者也。未谷又有《戒坛谒裕轩先生祠坐松下作》云：“宗门了彻万缘空，只合丛祠寄梵宫。谁是前身谁是佛，破除烦恼是松风。”学士乾隆戊辰入翰林，尝典鲁、蜀试，官至讲学告休。无子，及衰疾，弃家入延甯庵。家人请归，曰：“是即吾宅矣。”卒后，即葬庵外，门人刘给谏为修墓建祠。其故宅在西城象坊桥，辟隙地曰“漫圃”，又于钓鱼台畔隐土山，面流筑屋数间，曰“野圃”，有竹木之胜。萚石题野圃云：“两年懒不郭西游，谁道开亭更起楼。指点钓鱼台废圃，商量运酒舫新洲。茭芦江路回风偃，捧笋吴乡霁景抽。我亦有田归未晚，林端殊爱友声求。”又，图塞里学士《野圃同程选部翁学使曹参议作》云：“又筑平台接小楼，天青目极便销忧。开河乍下诸山水，殖谷齐登两岸秋。藓壁有题行且读，松醪能醉卧还酬。辘轳汲井添方沼，难得莲花已过头。”朱竹君亦有《裕轩学士小圃看荷，阻雨不赴》云：“钓鱼台畔逸仙房，吾辈频来甘下床。半亩倾楼销宝气，一弹流水衣荷香。深高鹤天游隐，敢忘清蝉夕噪凉。进履有期惊已后，西山雨脚怨朝阳。”钓鱼台今为螺江太傅赐庄，询野圃故迹，竟无知者。

乾隆五十五年春，朝鲜遣使朝正，判中枢府李性源充正使，礼曹判曹赵宗铉副之，与琉球、安南诸使同集，锡宴殿廷，上手金卮以赐。日午，传示御制诗，诸使能诗者皆和进。李性源诗云：“尧阶春叶报中旬，湛露恩深法谯频。薄海欢欣同玉帛，寰区庆祝竞神人。陪筵每感黄封，赐酝那安御手亲。五纪馨香臻入耋，南山北斗总归仁。”赵宗铉诗云：“春回庆岁月中旬，玉帛来庭侍宴频。姬录万年跻寿域，尧阶三祝效封人。身沾法酝叨恩旷，衣惹炉香仰圣亲。武帐嵩呼同内服，双擎《云汉》颂皇仁。”是年，为上八旬万寿，安南国王阮光乎初抗师行，卒循侯度，于前一年受封。至是，先期请遣使入觐，许之。乃以刑部侍郎阮宏匡为谢恩正使，东阁学士宋名朗、翰林待制黎梁慎副之；翰林侍读陈登大为进贡正使，东阁学士阮止信、翰林阮促副之。皆恭和御制。阮宏匡诗云：“筵开前节值新旬，春瞠名园诏问频。恩侈饼帏高覆物，泽施优渥广同人。怀侯柔远天生圣，饱德观光子慕亲。化外幸陪冠带会，期颐介寿拜皇仁。”陈登大诗云：“虞阶何待舞经旬，玉帛初通雨露频。煦育肯分千里外，绥怀浑似一家人。幸陪周宴清光接，近挹尧尊咫尺亲。新宠归来分海国，共将华祝答皇仁。”余不备录。光平奇谕宏匡，以安暹昔尝称兵，虑暹使有言，上慰谕之。又知光子母疾，赐人参一斤。是秋八月，光平诣熟河行在展觐祝厘，恩礼尤渥。时荷兰亦修职贡，朝鲜洪良浩尝两充贡使，于保和殿参宴，见荷兰使臣在列，赋诗云：“冀野星分近斗杓，皇王定鼎自神尧。长城万里连沧海，金阙九重抗碧霄。日下容光皆遍照，寰中寸地必来朝。西溟又有荷兰舶，六纪重来献璧瑶。”王会之盛，允超往牒。

王梦楼太守早岁尝从全斗南侍讲使琉球，因自镑“曾经沧海”印章。李雨村闻梦楼言国王宴天使凡七：一谕祭，二册封，三中秋，四重阳，五饯别，六拜辞，七望舟。宴时，王府中庭滴水檐下列戏场，以幕四周，天使及随员皆坐观演剧。乐工十余人，俱著红帕。伶童数十人，皆戚臣子弟，衣彩衣，著红绫袜。先作乐，一老人登场唱《起神歌》，歌罢退。小臣齐唱《太平歌》，乐工引声和之，类侏儒，不可辨，询知为颂圣及神人共悦之词。次笠舞、次花索舞、次花篮舞、次竹拍舞、次武舞、次狮球舞、次杆舞、次演杂剧，悉其国巾故事。凡舞，必以提琴、三弦、短笛、小锣鼓和之。小童但演科白，唱以乐工。昏时撤席，燃烟火。又数十人骑纸马，首尾烟爆齐发，奔走嬉乐。宴毕，以火炬送归。梦楼有《竹枝》诗云：“一行金埒响琼琚，公子群过水竹居。仆发也须千万值，绮年多是十三余。”“将离更唱《骊驹曲》，相忆应看青李书。鹦鹉香醪斟酌，不知凉月透纹疏。”又《留别》云：“那霸清江接海门，每随残照望中原。东风未与归舟便，北里空销旅客魂。尽夜华蹬舞瞿鹆，三秋荒岛狎鲸馄。他时若话悲欢事，衣上涛痕并酒痕。”后梦楼客扬州，遇琉球谢恩使马宣哲、郑秉哲，留饮舟中，述别话旧，复有诗云：“海天谁信此相逢，情话邗沟半夜钟。万里秘书归日域，经年季子聘周宗。月高更酌麻姑酒，潮响还疑辨岳松。别后相思何处寄，瀛波春静卧鱼龙。”“流水年华重感献，随槎曾向十洲居。映花蛮女春鸣瑟，秉烛仙童夜侍书。断素零缣鸿爪在，红尘碧海雁音疏。渔竿仍作沧洲客，愧王门旧曳裾。”麻姑山为琉球属岛，产酒。辨岳为中山最高处，多松柏。梦楼以翰读出守临安，坐失察属吏，左官，是诗当作于抽簪之后。

是役副斗南者为周文恭（煌），时官编修。文恭有《裔敕出南台舟次恭纪》二律云：“入律蕤宾动琯灰，楼船帆正郁崔嵬。金章玉节海边出，龟鼓龙旗山外开。南国屏藩亲祖送，东方陪隶仰昭回。书生并有乘风愿，似此王程得几来。”“鹢首双高俯大洋，遥知不日是扶桑。先安廉石争风力，总有恬波应国祥。耀远旌麾通浩淼，棱空笳吹起潜藏。明朝底物常相对，碧海青天日月光。”舟行至姑米山，遇飓风，桅坏，得脱险。梦楼刊章，盖自幸也。琉球有五岳，辨岳特高竦，四面见海。文恭诗云：“五岳何年到十洲，试从望海海全收。城标故国鼎三足，岛界诸蛮蜃一楼。古木带烟山合晚，虚岩迥日石坛秋。停车间俗徵荒记，说有丛祠祝祝留。”注谓祝祝，天孙氏女，是为岳神。又云，使臣例以夏至后航海。可补使槎掌故。文恭，涪州人，由编修直上斋，官至兵部尚书。

归安费西墉京兆于嘉庆十三年使琉球，以前王尚成四岁而薨，颁诏赐祭也。故事，每宴天使，必馈金，行则具赌。西墉峻却之，其《致中山王却金书》，辞义凛然。所作《琉球纪事》排律有云：“赠贿仪终亵，坚辞意岂倨。”谓其事也。诗中纪贡品及赐珍云：“五朝修职贡，七姓劝匡勋。厥篚陈蕉苎，充闲罢骗骗。蛮贱翻侧理，阴火硫磺。扇冀皇风拂，刀呈武库藏。鉴诚恒奖纳，厚往必优偿。睿藻颁题额，彤云拥画梁。战国麟阁贮，辍赐雀屏张。彝鼎兼卣，奇珍琥与璜。缤纷周黼黻，斑驳汉琳琅。既普菁莪化，还贻翰墨香。凡兹宏在宥，孰是感能忘。”七姓者，明洪武时，赐闽人三十六姓为通事，今存其七。又述宾馆云：“载启延宾馆，咸升敷命堂。瓦瓯攒玳瑁，门牡闳鸳鸯。围棘姑罗干，崇墉砺石墙。赳桓屯虎旅，瓯脱坼蜂房。笳吹晨昏剧，饩牵日夕将。挽输划独木，供亿顶柔筐。亟见台来馈，翻愁跑用伤。酵醇澄酒醴，霍霍伺猪羊。束缚蛇皮黑，支撑蟹距黄。矩烘乾噬腊，米咂腻含浆。漫说频加饭，何曾暂撤姜。”注谓宾馆瓦玳色，门牡上下刻双沟道，左右启闭，庭植姑罗树。供役者皆赤足不履，凡进物，戴而不负，敬天使也。趟介山修撰奉使琉球，亦却其鳗金，彼邦画像奉之。阮文达诗云：“状元风度今庄叔。”适相辉映。

乾隆丁末，王师讨台寇，临行，上出右旋白螺以赐，云：“可定风，班禅呼图克图所进也。”寇平，贮于督库。有使琉球者，乞载之来往，海波晏然。祁文端按试闽中，见之，作歌云：“百川东注天左旋，地轴入海枢在天。灵螺抱珠独右转，乃与七曜精光联。在昔乾隆岁丁未，王师南指闽海蠕。天风送潮百灵俟，冯隽击鼓龙趋渊。帝谓尔众涉大川，锡尔白螺神所虔。斯螺献自藏班禅，得月之精乃水母，阳侯当之走且颠。维时间臣恩望专，九拜而出登楼船。馄身鹿耳坐超越，谈笑不待鼋鼍鞭。功成惚倪若有恃，佛力亦藉天威宣。海邦从此得宝镇，不惟其物惟其贤。去年中山有册使，槎路来往如登仙。何况鸡笼咫尺地，商艘渔艇纷洄沿。尔螺有灵不可键，海旁蜃气莽成市，安得一扫空云烟。”福文襄用兵如神，平台时，奏功迅速，是螺与有力焉。文端诗结语，盖深忧沿海互市之弊。别有《海鸟篇》，亦本斯意，有云：“古者雉獒贡，思患防端倪。异哉臧孙智，曾不故府稽。一朝钟鼓飨，渐及币与圭。初筵尚震骇，久乃甘如锑。”涓涓不塞，遂成江河，益念老成徙薪之论。

吴县范芝岩《即事》诗云：“争传沧海使，重译款重关。声教钦诸夏，怀柔到百蛮。邮程严递送，贡市恤长艰。俾睹军容盛，防闲重若山。”诗作于乾隆癸丑，纪英吉利国之入贡也。时英吉利始通中国，卑礼厚币以求沿海互市。彼俗重商尚利，意固有在。高宗于其使臣，赐宴观剧，恩礼甚优，而始终未徇其请。乾隆癸丑，英吉利贡使入觐，自陈不习拜跪，强之，止屈一膝。及至殿前，仰瞻天威，不觉跽伏。管韫山纪诗云：“一到殿廷齐俯首，天威能使万心降。”迨嘉庆乙亥，英使再至，以不能行跪叩礼，临时称疾遣还。适孙寄圃自江督述职趋朝，召对询及，奇圃奏言：“乾隆季年，英吉利使至，已不能拜跪。其大班司当冬于粤抚署只领赐物，弓身俯伏，臣亲见之。今贡使即司当冬，未有前谨而后倨者。如妄有干求，当折以天朝法度；若归心恪顺，而必绳以礼文，非柔远意也。”其言知体。

