<!-- { "loadSidebar": true } -->
金川凯旋，行郊劳礼，特赐阿文成及副将军丰升额、参赞海兰察御用鞍马。冯玉圃诗云：“禁中颇牧承殊遇，特赐拳毛内苑驰。”纪其事也。时和坤已贵，文成还朝见之，笑曰：“曩在军，闻朝中有‘小和大人’者，其足下耶？”意实轻之。后同直枢廷，积不相能，已基于此。海兰察以金川功封超勇侯。吴昙绣《海侯》诗云：“海侯黄面两眼青，夜坐帐中观列星。匹马杀贼双青萍，不闻人声但血腥。身轻先卒走跃陉，胆脱甲阵不扃。大宛之马红丝缇，画雕之弓雪白翎。一发双矢力透耕，愤深勃怒吻出霆。生小不识《阴符经》，家世光耀籍索伦。功成紫光图厥形，昼闲述战娓足听。今年西度陇与泾，六月破贼雨晦冥。千山飞礟火进荧，巨雷殷天声不停。手捕蛇蝎申天刑，蕃王土官争献。名字闻者耳觉馨，海侯温温心若冷。退然处女含娉婷，天子爱惜三丁宁。”此谓乾隆四十六年征苏四十三事也。是役以力战受创，高宗温诏奖慰甚至。事平，授其子安禄侍卫。后复督剿林爽文、廓尔喀，累封至一等公，卒谧武壮。十五功臣画象成，御制《赞》云：“勇而有谋，侍卫游公。”盖武壮初以索伦马甲，生擒辉特台吉巴雅尔，授侍卫。自是累立战功，以膺茅土。

昭代朝庙之乐，其别凡十有二：曰《中和韶乐》、曰《中和清乐》、曰《丹陛大乐》、曰《丹陛清乐》、曰《铙歌大乐》、曰《铙歌清乐》、曰《导迎乐》、曰《庆神欢》、曰《部燕》、曰《队舞》、曰《笳吹》、曰《番部合奏》，俱乾隆七年重定。其乐章之名，则十一年御笔更定。圜邱以下正祀，及宴飨庆典乐章，均用“平”字，朝日用“曦”字，夕月用“光”字，社稷、先农用“丰”字，余或别采嘉名。清乐与铙歌所奏，则往往随事标题。见于《会典》。世祖御制《耕糟》乐章、高宗御制《大雩》乐章，又盛京《大燕世德舞乐》。乾隆四十一年，大小金川平，御制凯歌有云：“廿四中秋夜丑时，木兰营里递红旗。本来不寐问军报，孰谓今宵宛见之。”“贼巢最是勒乌围，甲杂小连噶喇依。破竹势成应不日，速传捷信愿无违。”“三捷盼来一月间，此时军务正相关。执渠扫穴歌耆定，伫待郊台奏凯还。”“甲午桃花寺跸停，军书正此俯窗棂。幸哉今日仍凭处，绿柳中飞一点星。”“勒围报捷夜行营，重值山陵昼返程。一刻万人齐色喜，光明日月永销兵。”“三穴犹延一月余，六军奋勇岂饶渠。周遭火器连攻处，早烂区区釜底鱼。”“蚕丛绝险隐妖氛，百战功成古未闻。凿鼓冬冬声凯献，羌儿稽首送将军。”“坚碉林立万重山，破险冲锋愿百艰。奏绩都凭诸将力，红旗一道入桃关。”“姜维征处号维州，艳羡戎人谣语留。今日勒围为内地，无忧城果是无忧。”“勋臣率拜列云旗，军士鸣螺赫武仪。乐奏铙歌行抱见，诘戎家法万年垂。”“脱却戎衣换吉衣，龙章示奖特恩稀。同心戮力还抡最，便解天闲赐六飞。”“兵洗金川永不波，潢池跋扈竟如何。良乡近远多黎庶，欢喜都来听凯歌。”天藻皂，足昭武烈。后值庆寿，彭文勤集御制诗成《万寿衢歌》七言绝句三百章。上自圆明园还宫，奏以前导，亦创举也。

郊劳之典特重。时方恪敏督直，筑郊劳台，左右坊曰“六幕归仁”、“万方送喜”。张度西为谱乐章，以代铙唱。是日，圣驾由良乡县穿城行，所过民居市肆，尽易凯旋榜帖，皆度西一夕制成者也。有《良乡道中观西征阵亡将士骨殖归函》二首云：“鬼雄无数羽林郎，马上西风战骨香。此日姓名标锦椟，当时谈笑向沙场。刀摧月秋云紫，鼓啸天山落日黄。死入玉门恩未报，哀歌谁肯唱《伊》、《凉》。”“国门咫尺列樽壶，少妇休升屋上呼。罕帅生擒犹转战，敌军死赴在前驱。裹来马革心原快，熏作沈香色未枯。昨夜魂随骠骑出，过河遮杀五单于。”万人骨朽，一将功成，宜旁观之有余慨。京师筑舍以居回部降众者，曰“回子营”。度西亦有诗云：“圣德如天大，游魂贷汝曹。一营安妇子，八部隶弓刀。氇布筠冲产，朱提内府操。终须勤饮食，不必忆葡萄。”“巷过铜街转，楼高禁繁依。风雷开地阔，日月近天威。万队皆貔虎，微生一虱蠛。花门留有策，始信杜陵非。”相传西苑宝月楼，乾隆时筑，俾回妃登眺，得俯瞰“回子营”，以慰其土思者。“楼高”句疑即谓此。

图绘功臣，自平定淮噶尔回部始，舒文襄与焉。迨阿文成再平金川，依故事图形紫光阁，列前后功臣各五十人。文襄尝参赞傅文忠军，又运筹帷幄有功，列第四。其子恪僖（舒常）以参赞功，列第十一。先后再与图形，又父子并列，伊古云台、凌烟所未有也。文襄任伊犁将军，值土尔扈特归顺，谓受降如受敌，分散其众于古尔、哈朗齐尔等处，资以衣粮，牧者给牛羊，耕者给籽种牛具。鄂罗斯边吏追至，谕以威信，畀文书遣归。兆文襄剿南路回部至叶尔羌，陷重围。公时被谴，留乌什力，以白丁集兵赴援，鏖战六昼夜，围得解。教匪王伦之乱，督师破临清，六日而平。亦好士，徐礼华舍人以附书卢雅雨，坐漏言获谴，戍伊梨。遇文襄，荐充《四库全书》纂修，得召还复官，后缘文襄次子事里连落职。其挽文襄诗云：“视我真犹子，终天恨若何。山陵方扈从，寝疾忽蹉跎。药岂资菱术，医难问缓和。无因视含敛，恸绝阻岩阿。”“灵车旋故里，圣主特亲临。鱼水君臣分，哀荣天地心。人为千载杰，恩到九泉深。此日西州路，苍凉涕不禁。”“万里边烽靖，擎天一柱尊。生原关世运，哭不为私恩。紫阁名常在，平津泽尚存。试寻年谱读，史笔抵龙门。”“同穴恩原重，从容殉独奇。冰霜清至此，天日照无私。我本穷途客，曾叨国士知。山邱重洒泪，已矣复何知。”末首谓宗室夫人绝粒以殉也。恪僖后官至尚书，其摄抚江西，陆耳山赠诗云：“功业西平真有子，交游东野愿为云。”可见其人。

逆回苏四十三之乱，拥众六千，陷河州，遂攻兰州，围城六昼夜。城中兵乏，布政王廷赞手剑巡防。贼毁西郭门，城几陷。固原总兵图钦保以步骑四百七十人赴援迎击，手歼四寇。寇据华林山，掘壕拒守，与战不利。逾月，总兵复率众越水磨沟，循山梁进捣其巢，贼从山坡拒敌。揣众寡力殊，乃发健卒二百，激以重赏，乘夜持刀突入贼阵力战。马蹶，堕山下死之，四百七十人皆战殁，城围获解。无锡王鹤亭（相英）佐尚方伯陕幕，驰往输饷，捻其事，作《图总兵歌》云：“撒拉逆回围金城，凡六昼夜城将倾。谁与解围图总兵，总兵军至猪觜营。白日僵卧不肯起，谓言大兵踵至如雷霆。实有亲兵四百余，夜发百人为先声。百人继之鼓三下，百人继之天将明。一夜三起，金鼓齐鸣。逆回胆破，总兵徐下。总兵仅领百余骑，直抵城下如流星。逆回退据华林山，总兵列营在城下。贼众劫寨营无人，总兵射人先射马。歼贼凡几，彼众我寡。平明贼益众，总兵独闲雅。先领三十骑，山头俯平野。步卒四百余，势若长蛇者。贼众向扑阵右旋，绕出贼后挥戈蜒。杀贼三百战且走，贼人大呼蹑我后。我兵埋伏夹山口，发礟毙贼据险守，振旅而还酌大斗。酌大斗，歌呜呜，皋兰夜风昵白乌，泣数行下壮士呼。贼众不敢出，士卒且休息。请缨帐下来终童，趣出蹊底欲仰攻，贼势涌出如蜂。图总兵，竦身绝壁如秋鹰。径扑贼营贼反顾，归鸦护巢抵死争，兵少援绝乌能生。虽然兵少援绝继以死，大兵全师实由此，朝廷闻之应其子。图总兵，本是羽林军。四百骑击六千贼，杀一身全五千人，古来名将谁比伦。家世将种，勇略世所传。长兄死缅甸，次兄死金川。总兵来镇萧关道，道路人知图钦保。麾下四百七十人，亦如齐之壮士殉海岛。”总兵先以从征缅甸、金川有功，图形紫光阁。至是予恤有加，授其子明昌侍卫。海兰察善射，是役，轻骑侦贼卡，枭目韩九哥率众驰出。海兰察佯走回射，殪数贼，嗣知所殪皆渠魁也。

贵阳朱勇烈（射斗）骁勇，称“朱虎”，亦从征缅甸、金川、廓尔喀，累功至专阃。嗣复平苗疆、歼教匪，先后赐勇号世职。嘉陵江之役，总督魁伦失利，檄赴援。乘胜追贼至蓬溪老虎岩，直搏逆垒，为所乘，手刃十数人，遇险堕马，殁于阵。贼退，部卒收忠骸归葬，遗其左足，为川民所得，瘗凤皇山下。公子澍欲奉足并归，川民哀留之，遂别为墓，且建祠焉。澍官至漕督。张西村（乃孚）吊勇烈诗有云：“羽书星夜驰军营，七日师行三十程。淮阴囊沙无人用，条侯坚壁先自惊。可怜仓卒谈兵者，犹说持重推老成。”谓魁伦也。又云：“檄召一军冲前敌，牵制机宜难奏绩。老虎岩前杀气多，赤雾满天白日匿。直探虎穴取虎子，蚁聚蜂屯势相逼。持矛瞠目杀多人，后劲不继空太息。我今不死非英雄，遗恨未灭此朝食。”述勇烈战死也。又，武威韩健庵（嘉业）与其兄自昌，亦从征小金川，游至贵显。嘉庆初，剿川楚教匪，阵殁于沔。越三年，自昌剿寇整屋，亦死绥。土人立祠合祀之。罗文僖赋《韩将军行》云：“健庵将军好身手，百战金川胆如斗。生小伊凉将种奇，捐躯报国家何有。累世从戎半死绥，主恩特奖忠良后。踏残红雪返天山，马上驮回刀箭瘢。万里羽书催破贼，连番笳吹促平蛮。丈夫义气填肝腑，誓斩么么靖降虏。拔剑终须荡蚁城，当车那许撑螳斧。谁知蓦地下妖星，豕突狼奔战血腥。寇穷无路负蜗断，野哭连村不忍听。将军奋臂大呼起，男儿今得死所矣。黄沙滩外日无光，生掷吾头击奸宄。弯弓立马马忽蹶，愤碧淋漓溅江水。裨将桓桓记姓高，手挽征袍为公死。诘朝援至扫榛荆，雨泣涟营问结缨。击贼睢阳魂不散，归元先轸面如生。五丈溪头停素施，灵辆不发阴风袅。九原合与武侯邻，今古丹心塞仓昊。阿兄匹马走边关，骂贼亦似常山颜。原上分飞惨，豺虎丛中拔足难。一样尺书题远志，曾无乐府唱刀环。”当日景运方盛，将才萃兴，数公者，忠烈尤著。

