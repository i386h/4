<!-- { "loadSidebar": true } -->
钱塘载文节直南斋，诗翰外兼工绘事，为宣宗所赏。道光戊戌，典粤试，陛辞日，上谕之曰：“尔画笔清绝，然胸中目中只是吴越间山水，此行获揽匡庐、罗浮雄丽奥窈之致，画理当益进。”公谢而出，过庐山，因赋长句云：“小臣殿陛司珥彤，濒行天语出九重。谓尔画蹑吴生踪，朕以万里山水供，归来当手金芙蓉。”今画家评公作，谓粤游后意境益超，洵得山川之助。文节还朝，值粤氛起，督、抚奏言：“粤民公愤，阻敌军入城。”上嘉悦，督、抚皆封爵。文节于奏对时，独言“臣尝使粤，署谙民风，所奏恐涉粉饰。”以是忤上意，累申斥，遂乞归。后徐、叶皆典兵债事，果如公言。粤寇陷杭，文节投水死之，有“撒手白云堆里去”之句。又二年，杭州已复再陷，张文节（洵）以在籍翰林殉难，《绝命诗》云：“白云堆里吾将去，前辈风流有戴公。”易名适同，抗迹千古。

宣宗几余，雅好文翰，尝书“事前垂柳珍重待春风”九字，饬懋勤殿双钩成幅，题曰“管城春满”，以每字皆九画，适符九九之数，为消寒雅戏也。南斋翰林，按日填廓，每一画为一日，阴晴风雪，以色别之，岁为故事。祁文端晚年退居，尝仿制，自题以诗。王定甫为公门下士，亦有诗云：“管城春色最舒妍，九字流传册载前。载笔南斋成故事，洗兵西域记当年。升平转眼儿空长，耆宿高吟梦亦仙。偻指春来解金甲，东风横吹柳丝颠。”可补词林掌故。

帅仙舟中丞（承瀛）励清节。道光初抚浙，去官日，以盐荚所余留存藩库，后任取充公用，始见于奏牍。祁文端感帅中丞事，《题香山集后》云：“冷吟闲醉忆杭州，谁识清风宦迹留。一样私钱付官库，白香山后帅仙舟。”香山守杭，俸钞多留官库，继守者公用不足，则假而复填，如是者五十余年，迄黄巢之乱，文牍悉毁乃止。与仙舟事颇相类。咸同后，各行省设善后局，疆吏往往藉词外销，滥支公帑，然李文忠督直最久，迨去官，存余八百万金，皆淮军截旷余向归私橐者，后亦为继任者所用。时文忠方蒙谤，遂无称者。宣统初，端忠敏欲究之，被劾罢。

世称赵叔性蹇傲，作令江右，以上官求画见忤，乃亦有相类者，且同出江右，尤奇。张楚山（湘）以进士为余干今，风骨清峻。郡守有贪墨名，楚山尤薄之，有所诿诬，不应。衔之久矣，顾酷爱其书，固求之。楚山诡曰：“湘书非大醉不工也。”一日，守招集僚佐，具盛筵佳酿，酒酣，出绢素迫书。楚山已醉，举杯曰：“张湘非不为人书者，顾视其人品何如耳。今公徒事促迫，腕可断，书不可得也！”守色变，曰：“狂奴敢尔，必褫汝官！”楚山掷杯于地曰：“湘三年于此，如羁囚待录，求脱桎梏不得，奈何以一官相吓耶！”竟以是改教职，囊无一钱，附粮艘得归，惟一破竹床自随。同里姚应龙为绘《竹床图》，周人麒者，其妻叔也，题诗云：“破竹为床乐静便，虚心高节尚依然。珊瑚玳瑁多相妒，莫遣清风四海传。”“萧然一榻劈云根，上有西江旧酒痕。敬拂轻尘安枕席，不教梦裹忘君恩。”金恩义亦有《楚山先生床》诗，云：“拂袖归来髻有华，一床相伴足为家。携将江右高眠日，坐对河阳满眼花。扫榻正堪招六逸，睡心差胜觅三车。他时载向新城去，肯为无毡更怨嗟。”后为新城训导，卒于官。

董琴虞刺史宫京师，与先中丞公同居，至契，弃官后奉母居秦州旧治。尝避寇，入仇池山中，破屋数椽，怡然自得。在官有惠政，及退居，士子犹就之讲学。一日，有南河川乡民钓于渭河，得小鱼数尾以献，刺史纪诗云：“棠阴那有前贤爱，芹献还徵野老情。却既未能悬近矫，使君原不博清名。”一时传为佳话。刺史治秦州最久，在官日，州境山中忽产异兽，如牛，一角而巨口，颔有髯，时出噬人。募猎户以枪击之，不能中。刺史为文祷于山神。未几，农人于野田遥见一老妪方铲野菜，兽自后突至，扑其身过之，妪手握其髯，举铲徐斫之，颈渐断以毙，委之去。后询近村中无是妪，咸曰神也。杨子端《题刺史祷神文后》有云：“百十猎户枪击空，一妪捉之如在置。人奇此妪有神力，讵识化身神所役。”观此，可知古人所谓“渡虎”、“驱鳄”者，皆精诚所感，初非奇事。

故事：新庶常名纸，字大如，唐人诗所谓“风流名字写红笺”者近之。又举子年高终场者，例邀恩赐，九十以上给检讨衔。秦州某生，年未及八十，饰增年齿，冒得检讨，亦以大字名笺，遍谒官吏，且分致行卷，识者笑之。琴虞刺史嘲以绝句云：“虚加年齿博鸿施，末俗浇风染类池。恰似耆民贪拜赐，扶筇不必尽庞眉。”“满面烟煤不识羞，麓材俨尔附清流。问渠蓬岛瀛洲上，曾梦钧天广乐不？”“不论芸署与兰台，都向东华退食来。记插红尘裹脚，十年阅遍玉堂才。”“拂衣我早赋《归田》，误瞰浮名尚自怜。高第巍科兼史职，赚他豪俊到华颠。”刺史小轻臧否，此诗亦有感而发。

澄怀园多名迹，如：程春海乐泉西舫、张文毅凿翠山房、戴文节矩室，皆见纪载。食笋斋为黄勤敏手拓，其子寸园为弟殖园作图，后殖园以赠祁文端。勤敏题诗，和者甚众。孙琴西云：“搏沙聚散更无常，我今又亦辞青琐。眼前花竹皆离愁，幸有画图留前果。”时琴西将出守安庆也。琴西预园直，亦居是斋，斋中有十景：曰竹径、曰老屋、曰借春阴馆、曰东峰、曰月湖、曰影荷桥、曰见山台、曰药坡、曰雨香沿、曰洗砚池，文端尝分赋之。入夏，池荷特盛，琴西诗云：“官居种花如分封，往往偷采诃邻蜂。食笋斋边万柄红，荷花独为老眼供。”斋后小阜有扭二，程春海居此，尝为作赋，琴西亦补诗云：“未央宫中万年树，往往蓬蒿相尔汝。程公儒林古丈人，一篇为汝生青春。承明侍书迫秋节，人道春花照晴雪。枝头绛实尚二三，弄色丹朱为谁悦？”后为大风所拔，琴西移竹补之，其《园居纪恩长句》云：“官居圆崤仙蓬壶，四围湖水中吴鲈。环以杨柳松柏榆，老葑如云护慈菇。植立不碍青芙蕖，入门修竹风舒舒。七尺以上凤尾扶，墙隅小草椒聊且。或不知名青纷敷，谁所种植谁辟除？宛与我意为惧愉，神仙官府繁有徒。纷纷鹊巢鸠来居，翰林丈人授我庐。我庐虽小清有余，后顾倭丈匡刘朱。前有殷兄来徐徐，隔水相见声相呼。”谓同时居者有艮峰、鹤泉、融斋、桐轩、谱经诸公也。园馆之胜，朋簪之乐，令人神往于承平时也。

崇效寺西来阁畔旧有丁香一树，相传渔洋、竹姹来游手植。嘉庆中，翁覃溪学士偕梁苗邻、陈石士同游，寺僧乞覃溪作记勒石，三人各为诗纪之。覃溪诗云：“西来阁下丁香树，根干虬蟠似古藤。僧说王朱游日植，诗拈松杏卷同徵。繁枝毳结凭谁悟，问枣花参最上乘。期我记题苔石勒，轻阴薄雪小栏凭。”厥后吴兰雪复补植海棠，赋诗附刊覃溪记后，潘星斋诗所谓“前有朱王后澈翁，同证诗禅众香国”者也。今阁废石荒，感慨系之。寺藏《青松红杏图》，为僧智朴所绘。世传智朴为洪南安部将，闻南安生降，遂削发入禅，图以寓松、杏山河之感。按：智朴字拙庵，主盘山寺最久，圣祖临幸，屡和奎章，迭承恩赍，意不类前明遗逸。盘山故以红杏青松著胜，就所见图之耳。卷中名辈题咏甚夥，绝无涉及朱明者，可以为证。是图失于庚子之乱，为杨荫伯京卿所得，复归诸寺。周泊园中丞师《重过崇效寺》诗云：“拙庵《红杏图》，宣南有故事。世换更偷夺，旧观还此地。”谓其事也。空门亦有盛衰，何况浮世！

