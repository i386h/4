<!-- { "loadSidebar": true } -->
故事，朝鲜册使，皆以二三品官充选。阿文勤尝五使朝鲜，有《即事》诗云；“宏济院中催晓发，慕华馆外驻征镳。班排立度瞻拜，五色天书下绛霄。丽人武事自矜雄，短剑宽衣衬小弓。驰骤凭他执鞭者，空传果下是朱蒙。结彩高悬崇礼门，肩与云拥一城喧。虎旗清道迎天使，引入藩宫礼更尊。早设重茵便殿中，升阶就位列西东。向臣频问天颜喜，心感中朝异数隆。”注云：“慕华馆距城十里，国王迎于此。”又云：“朝鲜三尺马称‘朱蒙所乘果下种’，驰骤一随步伐。其国弓剑最小，武事绌矣。”文勤又尝绘《使朝图》自纪，观文恭（保）为题诗图后。其从子煦斋协揆见之，以为家珍，自书一册易之。嘉庆己未，煦斋亦以阁学使朝鲜颁韶。程春海有诗述其事云：“文勤数使西盖马，欲掩都卢作群雅。文恭题句明珠编，我师读之喜欲颠。师今龙节临成镜，玉貌宫袍发高咏。乞诗乞札东国，后月前潮两辉映。文恭手泽欣弓还，我师宝翰增旧观。谁欤汇作《凤墅帖》，副墨海上兼名山。”春海，煦斋弟子也。文字因缘，若为先兆，亦奇。

国初，武科多能诗者。徐侍郎（湛恩）官侍卫。赋诗称旨，改部郎，称殊遇。又，大同任勇烈（举），登雍正甲辰榜，官总兵，阵亡金川，有《秋夜出塞》诗云：“故国迷离梦里秋，几重山水几重愁。甯辞啮雪从苏武，肯为飞鸢念少游。苜蓿饱嘶天驷马，酪浆渴饮月氏头。徘徊不减筹边虑，岂计勋名后代留。”同时又有唐云台提督（开中），登雍正乙未榜，累立战功，官至贵州提督，《至凯里有感》云：“数载频经此地过，林间不复听樵歌。四山落日行人少，一路新坟战骨多。僻壤何时丰黍稷，荒村犹未息干戈。我来空负君恩重，满目凋伤愧若何。”吐属闲雅，皆不类兜鍪中人。

刑部旧制，凡监候者，自九月至十一月奏上名册，请勾决。在各行省者曰“秋审”，属四川司；在京者日“朝审”属广西司。雍正十三年，始设总办秋审处。凡与阅秋审者，俱用蓝笔，类乡、会试分校。王东田通副诗云：“一种蓝毫分两事，此心同处在持平。”承平重正途，刑部尤甚，秋审、朝审诸处，非正途者不得与焉。堂上官必有久任部员、明习律法者一人，凡以慎刑狱也。吴二南司寇由诸生保举分部，迄擢卿贰，不离秋官。与其子坛，相代佐部，尤称佳话。阮唐山诗云：“东门祖帐成前度，西署衣香记旧型。”为二南作也。又，金兰畦司寇亦起自西曹。旧例，监盗限内完赃，得减等。其例中废，奏复之。阿克苏钱局章京侵用余钱，吏议绞，情实。兰畦谓官吏非平民比，改如律。性严峭，两颐黑子如豆，毫长与须等。其殁也，郭频伽挽以诗云：“人疑削瓜面，我识养苗心。”时谓工切。

乡会试，外帘官向不限正途。雍正癸卯乡试。有旨，内外帘俱用翰林官。于是李磁林、陆陆堂俱以新庶常供差外帘。磁林司受卷，纪诗云：“九重新诏下云

衢，一例冰街比玉壶。沧海月明同有泪，忍看鲛泣不成珠。”“红梨书校玉堂春，花下移看霁色新。琐苑霜丹风叶静，一帘官烛话同人。”范西屏选雍正癸丑庶常，即充南薰殿朱批上谕校阅官。迨乾隆初元，行配天礼，复奉派缮书地只坛列圣神牌，尤为荣遇。有诗分纪云：“路绕南薰已近天，雍熙门右武英前。朱文捧出珊瑚架，黄袱擎来玳瑁筵。冰设铜盘闻滴水，炉然兽炭袅香烟。回头金雀恩光迪，寸草心犹向日边。”腹联谓南薰殿夏至设冰，冬至设火也。又云：“钜典欣逢大配天，神牌肃穆列坛前。徽流玉册瞻宫庙，字印金泥奉几筵。抒赤臣心趋晓箭，扫青佳气蔼燔烟。只今箧里朝衫在，犹染余晖满袖边。”注谓：“神牌涂髹泥金，左清书，右汉字。先书素纸，傅以胶漆，印于牌上，用石青屑糁平，再用巨笔扫之，则青黏字见，是曰‘扫青’。大祀前三日书竣，惟余神字旁一小画，届期上青。”两诗足存典制。

雍正时，逻察特严。王云锦修撰元日早朝后归邸，与数友作叶子戏，已数局矣，忽失一叶，遂罢而饮，后数日召对，上询元日何事，具以实对。上嘉其无隐，出袖中一叶与之，曰“俾尔终局”。自是，朝臣益无敢欺饰。按：叶子之戏，唐已有之。残明始用江湖侠寇名，有“游湖”、“混江”诸号。王茨蘑、全谢山、施竹田有《叶子戏联句》，其述对局方式云：“正位首分班，计获必数荚。禽纵或异宜，前却或递蹑。荡锋或争衡，薄险或见压。责偿或示惩，连衡或用夹。或交缨而回，或设以叙。或利在壮往，或戒在凌躐。或黠见隔垣，或昧迷交睫。忽然六绯临，亦象掷枭捷。得丧固无常，吉凶难豫揲。要须乞井公，多储质钱帖。”知三君亦深于此道者。平原董寄庐《断叶行》云：“淮南大盗肆余毒，叶子流传标面目。‘游湖”混江’各异名，镇日摩挲看不足。岁时置酒开华筵，辛盘草草忘周旋。黠奴指点客颠倒，攫取囊资偿酒钱。旁观津津有余味，中有一人惟假寐。乍开倦眼烛辉煌，宾主无声正酣戏。出门悄归告妻孥，举家大笑君何愚。煌煌功令不可革，众醉独醒胡为乎。”可见当时习俗县孟举《纸牌诗注》谓宾客相邀，讳其名，代以手谈。今犹沿之。

世家遗诏曰：“凡条例由严改宽者，此朕与廷臣悉心改定，以垂永久，俱应照行。其由宽改从严者，乃整饬人心风俗，一时之计，非朕本意。嗣后遇此等事，有应斟酌者，仍依旧例行之。”当日建威销萌，权宜立法，圣心若有悔焉。钱文端《宪庙挽词》有云：“正位当阳日，忧勤念八荒。《商书》宜骏厉，《周礼》最精详。天意原仁爱，王权有弛张。畏神兼服教，千载忆轩皇。”是足见体仁长人之本忄旨矣。

昭代故事，凡列朝潜邸，登极后，即升为宫殿，不复充王、贝勒赐第。世宗为皇子时，封雍亲王，今之雍和宫即其潜邸。以喇嘛掌之，所供髑髅怨、脑骨数珠及欢喜佛等，皆黄教所尚。每岁首春和，依蒙俗打鬼，都人争往观之。旁有行宫，高宗亲祭文庙时，尝斋宿于此。丁ウ公诗云：“朱邸当时瑞气锺，薰炉犹带御香浓。旧闻莫证龙潜事，睿知原为象教宗。天下伽蓝三界重，人间弓剑五云封。北郊岁岁銮与驻，父老能谈列圣容。”廿年前，余往瞻仰，犹及睹服御之遗，今亦凋残非故矣。

世宗御政，深重恤民。尝值大旱，既有诏留漕备振，复虑刑狱之失，致乖天和，特韶所司议狱减刑，洵如天之德也。彭芝庭尚书方以翰林内直，有诗恭纪云：“云汉忧民咨儆深，宏开汤网祷桑林。天屯膏泽诚还格，帝恤祥刑德本钦。龠动圜扉宽械系，凉生冰井散炎。蒲葵向午熏风扇，调燮恒阳化作霖。”“留艚檄下戒中途，翘望河干接舳胪。纡敛权宜关国计，丰荒储备秉宸谟。移文不假苏耆请，恤隐如披郑侠图。江左浮粮裁减后，更看渥泽沾濡。”吴会浮粮，为有明以来敝政。时先有诏汰减，尚书《纪事》诗所谓“老农闻诏歌且泣，官租特减卅万石”者也。其在讲筵，奏进经史讲义，多切于治体。尝论《月令》，言“行爵出禄，必当其位”，因谓明良之世，君不疑其臣，臣自不欺其君。又论《玉藻》“左史书动，右史书言”，因力规圣德，而归本于闲邪存诚，执中恭己，皆同列所不敢言者。雍正癸丑，以母疾乞归，特许驰驿，盖出异数。行次九江，遽闻大行哀诏，其述哀诗有云：“星奔已见龙髯堕，日近长思帝语温。”足徵明良之契。

雍正一朝，武功赫濯，猛将如云。有直将军（光显）者，以百夫长从征，积功至专闽，骁勇冠时，而名转不著。其从大兵西征策旺诸部落，前后在军凡七年，未尝一日解甲。尝于雪夜奉檄，率十余骑前探贼，至某山下，突与贼遇。贼凡数百，皆悍。白鼓众与战，歼之过半，雪地尽赤。忽一贼自众中跃起，斫白以刃，几中。白仆朱勇自后射之颠，而刃从皇面前落。急格以简，刃为简所格，复起而剁于柄，视被贼斫力尤猛，简柄刃痕深寸许。白殁后，尚存于其家。又有佩刀一，长三尺余，锷上血晕无数，每值阴雨，嗅之犹有血腥，或鸣而出鞘，亦白从征时所用。德清俞仪伯先生，与将军曾孙字梦香者，同客兰皋中丞幕，因得见此二物，并备闻将军遗事。为作《白将军双简歌》，其叙战绩云：“四座且勿喧，听歌《双简歌》。中原万里息烽火，王道荡荡无偏颇。是何小丑生绝域，敢撑螳臂当天戈。朔风连夕吹，雪花大如席。既与贼垒近，恒恐贼踪匿。将军奉令出探贼，山径崎岖断人迹。是时麾下十骑从，乃与贼众数百逢。上马杀贼平生衷，避而勿击非英雄。突遇一贼跃众中，持刀直斫将军胸。谁从背后弯碉弓，将军之仆勇且忠。贼血已涂野草红，贼刀陡起如旋风。手格以简何从容，不图筒反迎其锋。即看柄上刀痕重，此行真凿凶门凶。”所述兵锋迎距，奕奕纸上，读之，不殊凭轼观也。录此以存其人。

