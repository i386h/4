<!-- { "loadSidebar": true } -->
乾隆时，闽中犹贡鲜荔，以盆移植。倪复山大令（本毅）《荔枝船》诗云：“中冠从今重八闽，连根移入上林春。朱盆到日迎风熟，绿树依栏带露新。自是远臣崇土贡，早知圣世等常珍。差船不用催程鬃，五月炎献满水滨。”其时建兰闽荔，并充贡品。荔枝鲜者易损，则蜜渍以进。嘉庆二十五年，始撤荔枝之贡。至道光二年，并罢贡兰。孙芝房（鼎臣）官翰林日，追述圣德，为乐府纪之。《蜜荔枝》云：“蜜荔枝，色如琥珀甘如饴。翠罂朱笤密封识，远白海崤来丹墀。昔在明皇天宝世，嘉果晕晕必生致。马死如山供一笑，举烽裂帛成常事。本朝家法严宫廷，御厨茶膳皆有经。荔枝蜜渍自土贡，每岁所进不百瓶。岂如前朝尚烦费，茶作龙团盐虎形。先皇澹泊由天性，密谕蠲除著为令。躬行节俭莫能名，呜呼帝德何其盛。敢将御札示史臣，荔枝作谱彼何人。”《素心兰》云：“福州之兰天下稀，就中素心花更奇。平地岂合植此种，天香故是瑶台姿。守臣宝之不敢私，驰献九重云露滋。迩来素心贱如莽，空山无人芳自赏。宫中不复蓄此花，只合山人插瓶盎。吁嗟乎，端明学士著《茶录》，相公亦进姚黄花。君明臣良尚如此，何怪后嗣矜繁华。宣和特置花石纲，江淮破产千万家。金人渡河驾北狩，艮岳荡为尘与沙。可怜玩物竟何益，不独蛾眉可倾国。小臣作诗纪圣德，万岁千秋字不蚀。”按：停贡荔支，由闽督颜公检奏请，特记之。

邓司业（锺岳）后，以上寿膺恩麦者，推王南亭（世芳）。南亭，乾隆时司训遂昌，年已九十有六；辛巳，百有三岁。秩满引见，赐六品衔，壬午、乙酉，两次迎銮，迭拜宠锡。迨高宗六旬万寿，入都祝嘏，赐诗宠之，加司业街，在籍食俸。是年百十有二岁，行不扶杖，健如中年。子四，长八十有八；孙十一，长六十有九；曾五人；元七人；来八人；一人，皆耕读自食。问何术致此，曰：“无他，惟茹淡泊、寡思虑而已。”其纪恩诗云：“身愿四朝沾浩荡，眼看七代长儿孙。”纟并福曼龄，古今希有。沈东田方伯赋《一百十二寿翁王广文》诗有云：“赤城胜迹昔曾传，杖履春风得气先。甲近再周天放客，星移十纪地行仙。百年鹿粝三餐饱，五夜心清一觉眠。欲识延龄惟澹泊，不须药并逃禅。”述其语也。吴蓉塘侍讲《赠南亭老人》诗有云：“自言少时胆气庞，报仇夜斫贼营里。”则其人初非习于暖姝者。又有云：“去年翁至坐蒲轮，亲祝圣龄习拜跪。箧贮上方麟趾金，衣裁内府鹄头绮。今岁慈宁开八秩，翁切呼嵩复至止。香山图画古今同，天子推仁首尚齿。”则谓其以祝嘏再至，且预“香山九老”之宴也。陈勾山太仆诗云：“华皓何来云水头，宠加新秩返扁舟。酒钱未卜凭谁与，壶药翻叨为我投。薄宦梦惊山北檄，散仙行逐海东鸥。独留佳话传台阁，曾与耆英大父游。”当时推为压卷。南亭尊人名永沂，有孝行，寿亦百有三岁。

渠县寇检讨（赉言），初为诣生，赴秋试稍迟，三诣学使，乞录遗，不许。途遇方面官，辄拦诉，亦不理。窘甚，持手版旁徨街陌间。忽有呵道鸣金而来者，亟前攀与呼救，不知乃桂秀岩提督之夫人也。从者呵止之，夫人隔帘视，知为书生，怜之，命受其牍，归语桂曰：“吾已收之，君必为言于学使。”桂为力言，得补送入闱，是科竟领解。诣提督署，以师生礼见夫人。暑问家世，赍以花红，提督亦有所赐。拜谢而出，谈者美之。李雨村戏赋俳体云：“五千科举竟无名，四望旁皇绝救兵。措大误攀官妇轿，武衙直达考文棚。岂知榜上头名客，便是与前目送卿。年少解元谁及汝，珠帘锦帐拜门生。”是科典试为李沧云（），时官宗人府主事，副者曹编修（锡龄）也。

庄本漓学士眷菊部方俊官，有“状元夫人”之目。学士中年玉折，俊官亦蕉萃自伤。倪侍郎（承宽）为作《感旧》诗云：“落拓江湖考欲丝，红牙按曲记当时。庄生胡蟪归何处，惆怅残花剩一枝。”当日京曹清暇，相率徵歌，《小谱燕兰》，多传轶事。毕秋帆未第时，识李郎桂官，勖志青云，视同畏友。迨擢大魁，随园为赋《李郎曲》有云：“果然胪唱半天中，人在蓬山第一。贺客竞携郎手揖，泥金翻向李家红。若从内助论勋伐，合使夫人让诰封。”一时亦目为状元夫人。是年廷试，策问屯田事，秋帆方以中书直枢密，先日在直庐，详绎西北疆吏奏疏，故条对独精聂。初拟第四，高宗特擢第一，由是受主知，胶台司，溶跻开府。功名之际，岂偶然哉！

秋帆治陕最久，辟马厂荒壤，浚龙洞故渠，类能以实心行实政，盖秉承贤母之教。其受命抚陕，太夫人奇诗诫之云：“读书裕经纶，学古法政治。功业与文章，斯道非有二。汝宦久秦中，溶膺封圻寄。日夕为汝祈，冰渊慎惕厉。譬诸构檀材，新小则恐敝。又如任载车，失戒则惧踬。扪心五夜斩，报答奚所自。我闻经纬才，持重戒轻易。教劾无烦苛，廉察无猥细。勿胶柱纠缠，勿摸棱附丽。端己励清操，俭德风下位。大法则小廉，积诚以去伪。西土民气漓，质朴鲜糜费。丰镐有遗音，人文郁炳蔚。况逢郅治隆，陶钧综万类。民力久普存，爱养在大吏。润泽因时宜，撙节善调理。古人树声名，根柢性情地。不负平生学，不存温饱志。上酬高厚恩，下为家门庇。”竟可作治谱读。未几，就养秦中，闻父老称述治绩，复有诗云：“骖腓乍解路三千，风物琴川慰眼前。到处听来人语好，频年丰乐使君贤。”古称崔母能训子以临民，如太夫人者无愧。

征苗之役，秋帆督师次沅州，触瘴致疾，自谓合姓名绎之，恐遂不返，果卒于军。今大西山华妙洞壁，其纪游诗刊石尚在，盖驻军时避暑于此。贝子木《游大酉山》诗有云“戎落山容惨，彭亡地谶留。”谓秋帆也。宝应王海山（嵩高）尝佐其幕，晚年与瓯北谈祁阳往事，有诗云：“黄粱梦里记曾游，争羡陶公督八州。燕去堂空巢已覆，鹤归华表冢难求。论诗跌宕须眉在，话旧凄凉涕泗流。同是故人兼故吏，相看霜雪各盈头。”尽瘁艰难，殁犹撄谴，行路所悲，何况交旧。

秋帆建节之初，颇蓄声伎，故太夫人以“端己俭德”诫之。大梁抚署西园为当日歌舞地，其自排《长生殿》剧本，不时爨演，严冬友且习闻而厌。穆英甫中丞（和蔺）继任，性俭约，从不举讠燕。管缄若客其幕，偶涉西园，绮疏陨落，画槛倾欹，惟烂漫戎葵，争雄蒿艾而已。为诗书壁云：“幕府依然早晚衙，中丞清节似山家。锦堂闲杀笙歌地，开遍戎葵一院花。”后英甫坐刘之协在扶沟脱逸事落职，戍乌鲁木齐。缄若寄诗云：“一夫脱死须臾事，八座投荒万里闲。嫁祸肓邻言何太险，收威天怒已徐还。重看魏尚持星节，不使班超老玉关。遍十三州思去后，岂徒旧客惨离颜。”揣其获咎，当有构陷之者。缄若挽英甫句云：“宽柔群谤懦，廉节世疑悭。”可见其人矣。

国初文武互用，不拘恒格。《池北偶谈》载以武改文者，如总兵李国英改巡抚，胡章改布政，游击王肇春、黄明改知府；以文改武者，如道员朱衣客改总兵，侍郎陈一炳、周卜世、刘兆麒改提镇。沿至光宣，犹多此例。举其一二，如张勤果以提督改巡抚，秦秉直以按察改提督是已。乾隆时，刘松斋（清）由拔贡官至云南布政，忽改授登州镇总兵。其乡先有童谣云“拔贡总兵”，竟念。莅镇，重修蓬莱阁，日与士流啸咏其上。调曹州，旋致仕。有《罢镇纪恩》二律云：“卅年冒宠玷朝班，诏许全家返故关。善饭尚夸身手健，恋恩先怅髦毛斑。年来衣食皆天赐，老去林泉得自闲。万里栖霞知好在，只愁无计买青山。”“秋风欲别转流连，回首云山缓著鞭。千里桑麻弥海岱，万家井龟息烽烟。驽骀未必知前路，樗散空教养大年。迭荷君恩犹未报，虚名敢媲‘况青天。’”松斋起家佐贰，所至以廉惠得民，有“刘青天”之目。纯庙亲鞫贼首王三槐于瀛台，三槐供言官逼民反。上曰：“四川一省官岂皆不善耶？”三槐曰：“惟刘青天不愧好官。”上因赐松斋诗云：“循吏声名远迩传，蜀中何幸见青天。诚心到处能和众，本性生来不爱钱。”且颁示各疆吏，异数也。任晋藩，以事劾钦使初彭龄。彭龄旋摄抚，劾其无大臣体，降员外郎，复游擢都转山东。值教匪朱成良陷定陶、曹县，松斋请于抚臣，同兴以官兵五百，败匪于方山，复定陶。又败之于张家庙、扈家集，遂复曹县。河南贼自滑县窜曹者，并歼之。以功擢滇藩，仍留任，寻改总兵。其致仕，以与抚臣论裁兵事不合，部仍如其议。宋于廷赠松斋诗云：“盛世资贤杰，通儒善将兵。一心能运用，百战有声名。大勇元无敌，深仁更有情。近民通疾苦，入世息纷争。短策收龙豹，长驱窜鼹姓。奇功身不有，殊遇众皆惊。”推许甚至，亦公论也。四川、山东皆为立生祠，民称曰“刘青天祠”。

与松斋齐名者为李恭勤（世杰），由巡检官至尚书，所至得民。尹楚珍阁学（壮图）疏论各直省州县亏空、督抚派累，独推许恭勤及书文勤（麟），谓能独善。文勤，高文端子也。疏上，即命楚珍偕侍卫庆成往近省监查仓库。各直省闻信，先期挪移填补，坐言事不实斥罢。后有诏徵召，意当进用，仅予给事中街，回籍养亲，盖政府终忌之也。王琴德赠诗有云：“已看直节标青史，更乞承欢奉彩衣。”名成身隐，亦足荣矣。杨芸夫《题尹学士传后》云：“一代批鳞手，封章出至公。清时忠謇斥，秕俗补苴工。岂有旌张缅，虚闻拜郑冲。归欤还养志，寥宇见高鸿。”

