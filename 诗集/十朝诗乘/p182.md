<!-- { "loadSidebar": true } -->
许巢云枢部，余僚也，集玉溪多首，纪辛亥之变，有云：“西来双燕信休通，井络天彭一掌中。管乐有才原不忝，韩公本意在和戎。明珠可贯须为佩，彩服何由得尽同。一自《高唐》赋成后，至今云雨暗丹枫。”注谓：川人争路，朝旨屡促赵季和制军绳以峻法。赵电致枢相，力争之，谓：“川中匪氛遍地，长江莠徒，在在思逞，稍一不慎，危及大局，某不敢当此重咎。”执政不纳云云。世皆以卤莽咎赵，观此，足正其失。后成都乱，赵将赴川边，未行遇害，详见别著《洞灵小志》。又云：“湓浦书来急雨翻，紫兰香径与招魂。岩花涧草西泠路，重碇危桥白日昏。过客不劳询甲子，明神司过岂令。汉江远吊西江水，叠嶂千重叫恨猿。”注谓：吊冯星岩中丞。星岩自浙抚调赣，变作，离南昌，行至九江，仰药死。事闻，予┰如例。又云：“得宠忧移失宠愁，欲为东下更西游。枉教紫凤无栖处，猜意雏尚未休。郭令素心非黩武，阿童高义镇连秋。莫经五胜埋香骨，望喜楼中忆闽州。”注谓：吊端忠敏公。公自直督吏议，颇怏怏。是年起督办汉粤川铁路，附和阳湖国有政策。川乱作，鄂防方亟，瑞莘儒制军忌其倡处，力劝督师入川，且以川督钴之。公遂西上，赵季和亦不欲其至，乃徘徊中道。鄂事起，所部皆鄂军，颇有异志，公亦知之，而不能制。急趋资州，卒及于难。又云：“肠断斑骓送陆郎，黄河欲尽天苍苍。空闻虎旅传宵柝，已报周师入晋阳。检与神方教驻景，古来才命两相妨。君怀一匹胡威绢，亦要天花作道场。”注谓：吊陆文烈、文节父子。晋阳之变，文烈被戕，文节殉之，事已见前。又云：“生年二十有重封，百尺方资柱石功。应共三英同夜赏，怜君孤秀植庭中。柔肠早被秋眸割，换骨神方上药通。东有青龙西白虎，碧帘迢递雾巢空。”注谓：吊良资臣军使（弼）。赍臣以宗潢领兵，典禁卫，为当道所忌，被狙击死。又云：“皇天有运我无时，一夕南风一叶危。死忆华亭闻唳鹤，风亭大树撼熊罢。求之流辈岂易得，却是君王未备知。早勒熟庸燕石上，休言圆盖便无私。”注谓：吊仆仁山将军、松鹤龄制军。制军死闽难，将军率驻防兵力战数昼夜，兵败遇害，当时┰谧犹未及。又云：”莫损愁眉与细腰，漳滨卧病意无戮。汉廷急韶谁先入，楚厉迷魂逐恨遥。陂路绿菱香满满，茂陵松柏雨萧萧。鱼游沸鼎知无日，神剑飞来未易销。”言项城再起，以楚督督师，寻遂入阁。又云：“金陵王气应瑶光，虏骑奔腾忽一狂。却笑吃虚隋炀帝，只因无奈楚襄王。空糊桢壤真何益，共助青楼一日忙。心铁已从干镆利，何劳荆棘始堪伤。”注谓：张少轩提督力守金陵，寻权江督，锐图钱定，乃孤军据险，饷援俱绝，中枢寔抑勒之。又云：“临老中原见朔风，潼关地接古宏农。漫夸子真罗汉，本为留侯慕赤松。顾我有怀同大梦，舍生求道是前踪。不堪岁暮相逢处，只在巫山十二峰。”注谓：升吉甫走甘肃，乞师攻陕，进兵至乾州，而闻逊诏。又云：“不问苍生问鬼神，惟书亥字与时人。空留暗记如蚕纸，去作长楸走马身。紫凤放娇衔楚佩，金华归驾冷龙鳞。东西南北皆垂泪，不为君王杀灌均。”则记逊政颁诏事，以抒余感。当武昌告警，朝贵集议，盛杏孙谓：“兵贵神速，亟调姜（题桂）、张（勋）军驰往，旦夕可定。”朗月华贝勒以军谘大臣与议曰：“涛邸未归，孰敢主者？”众嘿然。后数日，涛邸始归，决用新军，以陆军大臣阴昌帅之，迟回始发，复节节阻滞，遂成燎原之势，是得尽诿之气数哉。

先文安公《癸丑感事》诗，备详国变颠末，诗凡三十首，谨撮录其有关史料者，如：“高拱君门远九重，？引舀江海自朝宗。谁知越国尸居气，错认征南武库胸。乐府乍歌《杨叛曲》，扁舟莫问董逃踪。吴头楚尾风烟接，正似铜山应洛钟。”谓武汉变作，瑞督遽登兵轮遁走，泽公庇之，不加罪，长江诸省，遂望风瓦解。又云：“四贵无王事可知，更堪燕雀处堂嬉。耕奴织婢甯当问，劣虎优龙迥自奇。七载金縢思创业，一门花萼艳连枝。老臣遗疏谁曾省，泪尽香山讽谕诗。”谓亲贵柄政典兵，致召危亡，而惜南皮遣疏之不见纳也。又云：“枢轴无谋坐失机，仓皇遣将咎谁归。只愁淮右躯罢据，肯信河边谷坜飞。往事休歌千里草，成功只待一戎衣。分明破竹堪乘势，垂下齐城又解围。”谓政府以阴昌逗遛无功，特起项城督师，汉阳既下，武昌垂定，而勒兵踟蹰，众皆失望，盖其时已别操秘算矣。又云：“宵衣日盼刺闺书，风鹤惊传岂尽虚。玉几频烦询国是，金花络绎佐军储。拥兵无奈陈元礼，草诏空劳陆敬舆。宫禁岂知帷幄事，区区握玺待何如。”“一家胡越忍相屠，九庙神灵诅可诬。衔命乍闻驰北使，义旗早已建南都。探符盆子真多幸，对局虬髯自泱输。草草敦盘盟约定，三军解甲听欢呼。”谓政府藉口进兵乏娘，迫宫廷出内帑犒师，积储顿尽，继由统兵将领昌言抗命，于是有遣使议和之举。和约曰逊政，不曰逊位，其言于孝定后者谓“宝位无恙，犹泰西之虚君共和。”后误信之，贵近亦无敢驳论者。又云：“一封劝进表初啬，闻说长安笑向西。共都天门开失荡，定知民望慰云霓。虚名多是陈惊座，佐命居然楚执珪。谁料上元灯火夕，渔阳蓦地动征鼙。”谓和议既定，项城奉诏，以全权组织共和政府，而京津忽相继兵变也。又云：“锁钥何人掌北门，龙庭万里昔屏藩。未消内讧金瓯奠，已动边氛羽檄繁。旧德休言天倚汉，奇谈真见佛称尊。请缨壮士知多少，十万横磨敢大言。”谓逊诏既颁，内外蒙古皆独立，而哲布尊丹巴俨然自帝也。又云：“水晶殿阙月轮斜，零落金蝉怨孟家。且幸深居存汉腊，遽惊晚出罢宫车。愁云惨淡苍梧野，泪雨缤纷白柰花。真赝谁明衣带诏，一篇哀诛自高华。”谓孝定后衔痛上宾，而共和政府颂其让德也。又云：“凄凉钟筐忆收京，国耻犹存城下盟。端礼穹碑自深刻，元丰新制但纷更。特科枉复登风汉，武库真成借寇兵。一瞬兴亡儿戏局，只如春草斗输赢。”辛丑，回銮后，规行新政，于兴学练兵尤亟，而魁柄失驭，适伏祸阶。是篇尤寓深感。癸丑，崇陵永安，旧臣恭送者百余人，洎园师未与，有句云：“孤生空下龙髯泪，旧恨谁攀獭尾车。”

近人有作《咏史》诗者，痛论光宣末年致乱之由，如监写形，如莛见脉，盖恫心于时政者。其一云：“汉文躬俭约，家绐民藏富。明季竭搜括，因之起流寇。舍旧新是谋，瘠终无扌求。外溢既难遏，中乾亦孔疚。锱铢复泥沙，水多卮愈漏。有国未必肥，吾民已尽瘦。习尚竞侈靡，否则谧之陋。不俭必不廉，攘窃俨白昼。”其二云：“君子知怀刑，圣人重言礼。无礼即戾刑，拒在残肢体。天秩掌春官，朝制累承递。当夫教化行，儒效亦济济。此职视具文，赘疣供丑诋。名存尚可复，一废伊胡底。廉耻久道丧，扫地荡如洗。谁则扶名教，蔑礼自殿陛。”其三云：“生财别有道，昔见西园市。运动为美名，昌言曾不愧。贸易习为常，相蒙交征利。得之有何恩，去之亦甚易。平日食蛤蜊，何必管许事。所以际仓卒，人人无固志。币聘与弓招，求才原佐治。明良古己遥，道揆上先异。”其四云：“国君殉社稷，庄烈独冠冕。乃者知难退，厥终诅非善。享祚等朱明，康乾治最显。懿亲戒干政，先矩乃越亻面。儿戏岂能军，自焚惧不免。一言公天下，天位任人践。所有诸钜艰，局外看施展。大难民去思，感多怨者鲜。”嗟乎！士无固节，人有幸心。以奔竞为能，以诡随为智。侈饴釜蜡薪之习，不俭胡廉；效裂冠毁冕之风，积非为是。灼龟有兆，奚止履霜；穴蚁无端，坐看沈陆。天耶人耶，其国运耶！

国家褒忠之典，不遗下僚，独辛亥事变仓皇，奏报既疏，采访不及，其湮没者多矣。以余所知，则有攸县胡琼笙司马。司马以举人大挑，得知县，宫滇南。初摄弥勒令，邑境二十八寨，有钜盗，三年易八令，不能治。司马至，谓守将曰：“捕盗而请兵，盗得为备。今当乘不意往擒，吾请先行，君继之。”遂乘夜袭寨，擒盗首况国至等诛之，辖境肃然。有隶受民钱二百，杖而返其钱。胥役千人，逡巡自引去。补江川令，擢大关同知，摄弥勒如故。变作，司马先以修墓告归，既受代，闻警，遣家属先归，寄书其子曰：“九月初十交卸，闻省城先夕失守，世方伯被杀，余无殉者。臣子之义，万古维昭。余虽卸职，乃实官也。俟北信，当死以明志。汝不必来。”发书后十三日，讹传京师破，即戒从者治装，期明日行。质明，汲者见井上双履，告后令，索之，则司马死焉。案置遗函三，背书：“自缢不死，又复投井。”后令杨宗熙棺殓之，其子庶华奉以归葬，士民请封其井，题曰“胡公井”。朱鹤巢吊以诗云：“一哄碎乾纲，节度且从逆。愚哉胡大夫，去官乃死职。勿云胡公愚，大节炳然立。臣子义则然，岂系守城责。其先犹有待，果矣倾北极。井波誓不回，千载沈湘魄。坏阑见遗履，流涕为辍汲。人生孰无死，死所贵自择。堂堂示子书，天地鉴忠赤。至今胡公井，石铭沁深碧。此水即虞泉，照临有寒日。”方伯名增，赠巡抚，谧忠愍。同时死滇难者，钟统制麟同，谧忠壮。

