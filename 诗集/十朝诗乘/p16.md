<!-- { "loadSidebar": true } -->
礼烈亲王从征哈达、辉发、叶赫、乌喇喀、扎鲁特及伐明诸役，历著勋勤。其后人藏有《饺箭图》，盖烈王从征所用。嘉庆中，宋焕襄获见之，题诗云：“礼烈亲王箭，传观血尚浓。乾坤方失鹿，风雨正从龙。霹雳掣天一，飕扬穿甲重。当时萨尔浒，仗此最摧锋。七叶传孙子，河山纪尔庸。凌烟大羽箭，洛诰古功宗。世守刀同赤，言藏弓并彤。还闻有战马，曹霸亦遭逢。”大浚河之战，生擒明盐军道张春者，即烈王也。其骹箭，胞头围九寸，六觚皆穿。姚伯昂题图长句，尤推杰作，诗云：“烈王大箭无碧卢，刳木九寸穿六觚。开图睥睨天门躯，两眼不敢相合闸。我王大野横碉弧，长镝一吼山谷驱。黑云退飞逃讷隅，海水倒立失蓬壶。贲育咋舌心辘炉，挟簳夜走养大夫。松山杏山雪模糊，一镞能使万骨枯。长城洞开日月扶，帝曰奇勇王拜呼，投弓一笑天下。忆昔太祖射洞城，栋鄂胆裂金镇明，神武天纵非人能。超轶万古王克承，锡以彤弓载以铭。森閟武库鬼莫撄，王攀龙髯上太清。王遗白羽杀搀枪，饿鹃夜叫秋风惊。骹箭犹在王如生，嗟尔天狼敢横行。”王系出太祖。太祖善射，尝洞城之野，有栋鄂部善射人钮翁锦佩弓矢过，太祖召至，指百步外柳命射。发五矢，中三矢，上下相错。太祖亲射，五矢皆中。众视之，五矢所集仅五寸许，共惊神武。王盖仰承遗法。厥后崇尚骑射，遂成国俗。有称十五善射者，选羽林健儿，命大臣校之。陈云伯诗云：“长楸玉埒声珑珑，细缬龙文韬宝弓。一声明月裂金镞，百步随声下花鹘。薰罗袴褶花盘云，万人压场看冠军。中使传宣尚方赐，雀尾摇摇丽金翠。”咏十五善射也。宗支及岁例当校射，优者有翎枝之赐，寔本祖制。

烈王所乘克勒马，称神骏。国语“克勒”，谓枣骝而阜青骊尾者。腹下有旋毛如鳞，趟捷倍常，所向如志。萨尔浒之战，尽覆明师，深得其力。尝病，自掘地出泉，洗创辄愈，人目为圣水泉。王薨，马绝食以殉。汪苕文为作《克勒传》，张船山补图，一时名流，题咏殆遍。汤文端诗有云：“王之踊勇人莫当，汗马百战先戎行。鱼皮乌拉叶赫疆，大纛奕奕夜生光。萨尔浒山吉林冈，明兵号二十万强，翦灭此食五日粮。马前所向皆披攘，有如骏驳吞虎狼。鼓鼙之声罐雷琅，火牛燧象走且僵。腾槽跃极独奋扬，鬣尾森竖目裂眶。横突铁骑冲刀枪，浚躐压涧犹康庄。”述其战绩也。翁覃溪诗有云：“时无画者今补画，枣骝色异尾与骏。腹间旋毛鳞甲动，耳夹肉角筋垂虹。”纪其异状也。陈恭甫编修诗云：“烈王骨性真龙种，天马天生佐神勇。肝胆如人貌不成，但见丹青发梢动。其修丈咫高七尺，鳞甲生胸角生额。国初驾驭皆英雄，蹴蹋风云百灵役。乌拉叶赫三韩东，王来破竹成奇功。明师五日萨尔浒，二十万众为沙虫。此马所向一敌万，出入百战如游龙。自跑圣水洗疮痏，夕阳岩液流淙淙。万里归来沫流赭，锦鞯罗杷华轩下。忽闻金鼓误军声，犹想奔虹天际行。王生尔生死尔死，世上孤忠有如此。可怜人马两神奇，白山草木呼风起。迩来陇汉旌旗殷，马贼万骑尘埃间。星精何由降太乙，元西踣巴夔山。大宛青海历无草，岁贡岂免参鱼间。许眠帛齿金门式，愿铸驿骝立九关。”时方有川楚教匪之役，故篇末云云。杨蓉裳、吴兰雪皆有诗，不备录。

昭代开基，已尚火器。钱漳石《圣武诗》纪行猎云：“建子月戊子，日吉辰且良。晾鹰台峨峨，飞放泊泱泱。圆幄御甲胄，弯弧叠贯中（陟良切）。天矢不虚发，于焉靖天狼。诏大司马进，巡阵龙媒骧。升黄幄观，海螺以次鸣（谟郎切）。满汉步骑陈，火器营列行。虎臣其桓桓，虎士其。如一雪组练，逾万铁桶裆。雕弓元纳辗，楛矢欲出房。红旗一风飐，巨礟夹鸟枪。九进而十成，环连而雷娘。”盖八旗别有火器营，虽行围亦用之。掉石《天佑助威大将军歌》为纂修《续文献通考》时所作。“天佑助威”者，即“红衣大将军”礟。制成于天聪五年正月壬午，督造者总兵额驸佟养性，为满洲制礟之始。歌中有云：“其年即奏浚河功，维大将军拜封号。”盖功在利器也。崇德时，复制“神威大将军”，重三千八百斤。康熙时，制“神威无敌大将军”，重二、三千斤不等。又，“红衣”礟重至五千斤，“武成永固大将军”重至七千斤，为最巨。若火枪之制，圣祖则有虎神枪，高宗则有花准神枪、旧准神枪，仁宗则有准捷交枪。见《历朝御制诗》。他若火枪、禽枪、大准枪、自来火枪，“准正”、“神正”之殊，“威赫”、“威捷”之辨，或云“赛海青”，或云“胜鸦鹊”，其名之著于兰锜者，且不可殚纪。高江村诗云：“鸟嘴金枪内制稀，轻丸散处落双飞。周庐夜久重炊火。赐出围中野鸭肥。”肄勤校猎，如见攻同之盛。

京师火器营隶籍者，皆八旗子弟。练三单之虎土，建百世之鸿基，期于致效大齐，诚至计也。初置营城内，乾隆时，虑兵士习染纷华，且节其赁僦之费，乃移营西郊河岸。其制，特简满洲大员统之，每五年大阅一次，车驾亲涖，校其勤惰优绌而施以赏罚。后来之精锐营，即由此中挑选。凡校阅，率以首夏中旬。乾隆壬寅，既举大阅。次年癸卯，因满大臣贵山述职入觐，复率同往观，盖出特典。高宗御制《阅武》排律纪之云：“长河右岸畔，火器建兵营。俾以隔城市，因之致锐精。每缘途便阅，亦欲赏兼行。恰值贵山觐，携观广甸呈。旌旗壮风色，组练耀曦明。三进轰雷发，双驰雄电争。无过行队试，非谢远人惊。然寓诘戎意，毋忘保泰情。”结韵安不忘危，具见宸衷乾惕。又《庚戌首夏阅武》一律云：“城内移来火器营，聚居训练艺图精。纷华习令远诸市，赁僦费仍省众兵。子弟八旗教养，本根百世示权衡。五年一阅原非数，技熟因之命赏行。”创画精心，备宣篇什，其激励戎众、垂训后王者深矣。道咸以降，旧制寝敝，复有神机、虎神诸营之设，惜所用者撞枪、小枪而已，迄不能因时制宜，以尽火器之利。迨合肥李文忠奏设铁厂、机器局，始有开花礟队及洋枪队，然论者犹以“用夷变夏”讥之，抑何寡识。

