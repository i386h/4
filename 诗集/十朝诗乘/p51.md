<!-- { "loadSidebar": true } -->
圣祖勘定噶尔丹，其侄策旺阿拉布坦遁走西域，收合余众，遂据回地，别成部落，为准噶尔。阁峰尚书夙侍世宗潜邸，雍正初，擢少司马，世宗与论准噶尔事多合，即奉命往谕顺逆，以都统罗密、学士阿克敦副之。阿后官协揆，谧文勤。有《和阁峰还旆》云：“绝域皇华使，双旌岭外看。廿年兵祸息，一诏远人安。虎穴探非易，岩关闭亦难。圣谟天意合，归路少春寒。”纪其事也。厥后篡夺相仍，屡臣屡叛，迄乾隆二十三年乃平。又二年，回部胥定。文勤尝两使准噶尔，一即雍正十三年，一在乾隆三年。有《淮噶尔歌》云：“缅惟有元主中夏，版图日拓朝外夷。西塞四种厄鲁特，驼马牛羊分牧之。种类之中淮噶尔，善于牧马日蕃滋。部落酋长课勤最，屡降丹书晋太师。元祚寝衰帝北狩，一传再传不自持。额参强盛收蒙古，土木之变是所为。元帝子孙号戴荫，翦伐厥后威更施。嗟彼喀尔喀，实乃有元之本支。叛虏不臣肆侵扰，涣散奔走何惨凄。圣祖纳降诛有罪，噶尔丹灭无孑遗。兄子策旺游西域，苟安于世饰诈欺。子济父恶惟怙远，跳梁小丑亦太迷。我武维扬歼逆寇，年来胆落望风披。将士鼓勇思痛击，直捣其巢当及时。帝曰普天之下皆赤子，虽在殊俗忍视歧。按兵不杀俟悛悟，予以自新一介驰。好生之德洽苍昊，蠢尔悦服中心移。表上谢过遣贡使，臣得遭逢千载奇。天时人事详审度，臣敢拜手以献昇平诗。”注言准噶尔为噶尔丹策凌之部落，其先为元代额参太师。《明史》曰“乜先”者，译音“额参”之讹。当达瓦齐用阿睦尔撒纳计，夺达尔扎位，其属昂吉、策浚、伍巴什等叩关乞降。高宗遣将军永常等督师临之，阿睦尔撒纳先降，回人擒达瓦齐来献。上召至热河行在，封亲王，使仍主故地。已而，复召之，中途叛走。于是文勤子阿桂与蒙古亲王成衮札布，同奉命讨平之。迨回部底定，策画屯垦，抚安边彻，桂功为多。文勤已前卒，不及见矣。桂谧文成，“成”为特谧，本朝仅见。

文成《伊梨军营》诗云：“欲扫妖氛净，岩疆战不休。人犹争马革，天已厌旄头。刁斗三更月，关山万里秋。渠魁何日灭，非直为封侯。”又，《军次永昌》云：“王师毋尽杀，胁从贷余生。一将功何有，千军怒未平。投戈收战骨，撤幕返春耕。仰喜皇心慰，边陲已息兵，”盖即征淮夷时作。相传文勤初艰于嗣，梦喇嘛手折桂花一枝以赠，遂生文成，因名桂。故其《五十初度》诗云：“洞中老衲记前因，岩桂花开示梦真。四十九年前一日，世间原未有斯人。”先以军机章京从讷相视师金川，张督部（广泗）与讷不相能，文成语轻张，其属庄学和闻之以告。乃讦文成漏泄军情，学和曲证之，逮至京，论斩。文勤使仆往觇，则熟睡银铛间，鼾如雷。喜曰：“吾儿不死矣。”翌日召对，颜顿悴，纯庙知其以子故，悯而予赦。越二十年，以定西将军平两金川凯旋。学和先为蜀守，坐事遣戍。其子不知前隙，谒文成告困，文成款接之，以三百金资之归。又，缅甸之役，文成为副将军，督造战舰于蛮暮。经略傅文忠自猛拱败还，仅存二十七骑。贼众大集来犯，文成击败之，力劝文忠乘捷受降，遂以蒇事。文忠心愧之，还朝面劾，韶斥去翎顶，任事如故。文成疏争曰：“傅恒罢兵，臣实赞之，若以无能罪臣，逮治可也；若仍统全师，去翎顶，何以临众臣？未敢奉诏。”纯庙亦不复问。文忠忌甚，病剧，密奏谓有跋扈状，上终信任之。然文忠身后，文成始终无怨辞，且于其后人加厚。又，陈辉祖以墨败，命文成按之。先是，将军王进宝摄总督，因籍陈，并及其亲故。文成抵驿，进宝尝为偏裨，迎候甚恭。甫入谒，具陈所治案，文成怒曰：“咄，炎凉奴！时相梁国治非陈儿女戚耶？何以不籍之也？”立叱之去，而尽释株连者。此数事皆可传，而史传不及。当文成用兵金川，为岳大将军（锺琪）论劾获咎。后督云贵，岳降补云南提督，颇惴惴，文成示以诗云：“鸣镝一声山响答，长空飞鸟漫相疑。”岳始释然。是亦恒情所难也。晚年筑墅盘山，文成居山北，冯文肃居山南。文肃赠文成句云：“只隔田盘峰数点，买牛应许共跻攀。”盖尝共话山居之乐，文成谓骑牛游山，胜策蹇也。台阁一生，乃能不忘邱壑。

自准噶尔军兴，始置军台，北自张家口以抵军营．二千余里间，为台凡四十九，以通斥堠、传羽檄。初以武臣主之，后乃用废员理台务，曰“坐台”。准噶尔平，裁并为二十九台。定例，三年期满而代，或谴非其罪，仍得叙劳录用。同光后，得缴台费免役。诸台间，皆沙碛穹庐。德清谈未庵吏部尝以事谪戍，其《道中书所见》云：“阴崖莽莽山气殊，野花著雾青模糊。沿山四望片瓦无，零星毡帐圆如盂。小者单幅矮柱扶，大者高顶编细芦。透天罅出西南隅，木床三角横东铺。中央烈火炽巨炉，一酋上坐两足跌。众酋旁立侥首趋，酋妇拖鬓环穿珠。羧裘貂饰缘苍狐，驼羹马乳珍牛酥。一茶烹作竟日，厥酋前迎行跃跃。搴幔引及妻与孥，以手垂膝偃其躯。欲语不语口嗫嚅，听之不觉长嗟吁。”边荒风物，摹写如绩。安乎陈定斋（法），乾隆中任直隶大名道。值河督白锺山被劾去，诏令赔补河工。定斋蝶部科为剖析，且请与同罪，坐是谪戍军台，以四骆驼载书自随。到台，无居所，自筑土屋居之。有《土屋落成》四律，录其二云：“投荒犹戴主恩偏，环堵居然受一厘。绝域余生沾覆载，数椽高枕静烽烟。远山当户还输翠，塞月窥檐也自圆。从此飘摇辞毳幞，炎风朔雪总安眠。”“客至休嫌屋打头，拮据广厦等绸缪。材从雪窖拈余得，土是龙堆劫后留。岂有板升遗属国，何来蜗角峙蛮陬。穷荒野处由来惯，瀚海应惊见蜃楼。”军台之有土屋，盖自定斋创之。所戍为第十六台，名“木胡尔噶漓”。木胡尔，译言“圆山”；噶漓，译言“苦水”。宣斋初至，饮其水，肠鸣不能下咽。一夕，梦老人扶杖行，以杖导之至某处，画地作“井”字形。既寤，亟往，沙中犹隐隐有字迹，潜以石志之。踰日往凿，果得甘泉，土人异之，呼为“陈公井”。定斋诗云：“苦水标名瀚海隈，灵泉指点幻仙来。千年记取陈公井，也当燕然勒石回。”自注其事甚详。又云，自十六台至二台，山皆不高。自二台内行七八十里，有大山横亘，曰大坝。上至山顶，则宣、大诸山悉见。又下至望麓，即首台。两山夹水迤逦，直通张家口边城。当两山交处，适如天设，其诗所谓“遥指边城绝岭间”者也。天留形胜，以限华戎，亦可异已。

世宗时，名督抚必推李、田。二人者不相善，而物论并集之。谢梅庄甫入西台，即论劾田文镜，坐是下狱。廷讯日，究及指使，梅庄曰：“读圣贤书，所学何事，孔孟实指使之。”上悯其戆，从宽谪戍。《次东坡狱中寄子由韵寄从弟佩苍》云：“严霜初陨陡回春，留得冲寒冒雪身。纶綍乍传浑似梦，亲朋相庆更为人。敢愁弓剑趋戎幕，已免银铛礼狱神。早晚扶归君莫恸，姗勃窜亦前因。”“尚方借剑心犹壮，牍背书辞气渐低。已分黄泉埋碧血，忽闻丹阙放金鸡。花看上苑期吾弟，谖奉高堂仗老妻。且脱南冠北庭去，大宛东畔贺兰西。”纯皇即位，赦归，复原官以养亲。乞外授湖南粮道，其疏语有云：“矢忠矢孝，二者难兼；在官去官，无一而可。”一时传诵。莅楚未久，为巡抚许容诬劾。胡侍御（定）抗章劾许及藩司张璨朋比倾陷状。命阿襄壮偕胡往按得实，巡抚以下，与其事者皆落职。杭堇浦诗云：“手开衡山云，纲纪肃寮寀。朋谋扇阴邪，特立不为浼。”同时仓观察，违众直揭，以捄梅庄，亦称佼佼。

故事，亲老者得乞终养，而家有兄弟者不许。若外吏予告，则非有特荐，终身不得起用。睢州汤文正官江西时，以亲老，陈情乞归。然文正固有异母弟，大吏欲曲全之，令以权宜请。文正曰：“有弟而曰无，非所以爱吾父也，且欺吾君。”遂以病告休，后乃荐起。谢古梅板学官编修，谋归养。私念同官之得请者，皆曰“终养”，亲在而言“终”，其词不顺，亦以病告休。里居十有六年，除服再起，不二年至阁学，遽卒，其请告事颇类睢州。全谢山《輓古梅》诗云：“通梦神交二十年，茫茫一旦隔重泉。鲜民未解皋鱼恨，远道俄传《鹏鸟》篇。裔志竟归春梦里，断魂遥哭野棠前。闽书他日传纯行，粹自如君孰闲然。”结韵即指是事。谢山与古梅无素，古梅以闻于杭堇浦者知其人。古梅再出，谢山已罢官归，连丁内外艰，其眷属尚留都下。古梅至邸吊之，且语人曰：“此来不见谢山，乃一恨事。”其怜才亦不可及。

历朝上宾，例颁遗念。德清武（麟谷）以侍讲学士直内廷，雍正初元，拜仁庙遗物之赐，有玛瑙水中丞珠笔架、鸳鸯荷包、鼻烟瓶。又一砚，背有御铭“以静为用，足以永年”八字，瓶谷尤宝之。后以事戍留古塔，及归，室储荡然。久之，乃觅得赐砚。其孙馥林（芸生）追慕先芬，以“宝砚”名斋，绘图纪之。秀水蒋春雨题云：“君家学士选中秘，声振銮坡翔凤翅。严徐庾薛何足论，能使至尊频宠异。龙鱼河图火珠林，人间不见穷文字。承明昕夕与论思，先帝私人烦重寄。一自鼎湖龙上升，哀缠弓剑藏桥陵。天子亲呼旧侍从，文房携具各拜登。松花之砚乃其一，铭辞煌煌长服膺。想当肘砚值几暇。五云华盖玉几凭。《秋风》、《瓠子》日月焕，龙书穗迹云烟蒸。天章宸翰按时出，金门雨露同分承。归田以之为嘉话，梦回铃索通觚棱。后来学土撄家难，炎昆不分玉石烂。图书桩尽飘散，头白身为万里窜。覆巢之下无卵完，何况区区一文玩。君也名孙生太晏，文采风流接词翰。念祖长思手泽存，搜寻不惜兼金换。卿家惟有故笏尔，抚砚犹当作三叹。”遂宁张文端，雍正初乞假归里，世宗颁赐黄琉璃瓶，高尺有五寸，插紫藤天然如意一枝，文端宝之。季门广文（问安），其六世孙也，恭纪二诗云：“巧样玲珑紫蔓枝，玻璃瓶捧出丹墀。似卿来去都如意，天语分明手赐时。”“宸翰天书奕叶藏，告身如笏灿盈床。儿孙六世甘清白，宝物还腾万丈光。”尚方珍贶，延世犹荣，以类纪之。

