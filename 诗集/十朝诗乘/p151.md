<!-- { "loadSidebar": true } -->
定鼎以来，诘戎阅武，史不绝书。迄於同光，犹循家法之旧，穆宗《南苑》诗所谓“防秋略寓貙刘意，家范钦承戒怠荒”者也。备宗亦有《崇雅殿观射》诗云：“侍辇来西苑，清和景物新。蛙鸣青草岸，燕舞绿杨津。破的星腾彩，弯弓月满轮。羽林亲校艺，应有虎罢臣。”崇雅殿在南海丰泽园侧，以上奉慈舆故，但就近苑也。潘文勤尝辑《南苑唱和诗》一卷，盖扈从阅武，与黄孝侯侍郎（钰）、徐颂阁协揆（甫阝）、孙子授侍郎（诒经）、欧阳用甫宫詹（保极）直庐中赓醻之作，犹见澄怀余韵。文勤诗云：“旧院仁虞说定诬，三千海户旧衣租。似闻铁骑从天下，廿四离宫已尽芜。”“御楼天上敞云房，松盖重重倚夕阳。畅好六飞来驻跸，满园林木尽秋光。”“问安中使朝驰骑，进膳园官夕贡鲜。舜日万年真大孝，至尊心在两宫前。”“射熊馆古画阴森，霹雳弓鸣已殪禽。骑射共知家法在，网开三面圣人心。”“撰拟词臣日进笺，大书龙爪细蚕眠。凤河浩渺兰舟稳，丹札亲题一洞天。”“琳宫古鼎焕天章，惜未西清古监详。好古小臣生苦晚，簪毫不及继梁王。”注谓团河行宫，旧传为仁虞院故址，高宗尝有诗辟之。宫分新旧，旧宫有听雨楼，新宫有春望楼，苑柳多乾隆时补植。“一洞天”为御舟名。团河有寺曰德寿，旧存古鼎，曾见高宗御制诗，其地即太宗驻兵处也。孝侯和作，尤工藻绘，其诗云：“衙门新旧接团河，南苑离宫得景多。前路传呼押勒密，清宫使者大鸣锣。”“是处营门漾彩斿，从官肃肃侍宸游。宵分万帐明灯火，圣主传登听雨楼。”“阚勇期门与蹶张，红阳沛艾极腾骧。一声破的天颜喜，马褂新颁杏子黄。”“合围校猎六军陈，数获陈鲜胜八珍。欲例年终废鹿赏，应分一脔到词臣。”後来行殿榛芜，兵戈屡踞，何止“黍离”之感。

太平湖醇贤亲王旧邸为德宗龙潜之地，旁有适园，池台花木，胜甲城西。李文忠有《游适园》诗六十韵，其记园中题额云：“中开颐寿堂，独表东平书。宣赞高七德，福禄应九如。东西列层楼，雅称仙人居。窗前万竿竹，不羡洋州腴。流觞有曲水，名迹连秦吴。导来凤尾泉，激同龙苜渠。小试神禹功，即此见凿疏。上探星宿源，万派咸东趋。风月更双清，如水明阶除。落落见长松，凡卉皆芟鉏。但存正直意，自有神明扶。空山太古舂，酝酿冰雪敷。筑馆名‘寒香’，岁暮还相於。春秋佳日多，云霞凭写摅。旁入罨画轩，花绮而石癯。别寻小幽趣，逸韵追髯苏。入室得退庵，静坐万缘祛。九州在一室，舒卷常有余。既拟逸少亭，更作渊明庐。二子皆人豪，何止达士模。”园有“宣赞七德”额，为毅皇御书。又，颐寿堂榜为恭邸书。又有东楼、西楼、竹林、修楔亭、问源亭、风月双清楼、抚松草堂、寒香馆、罨画轩、小幽趣、处退庵、陶庐诸胜。又有老梅，旁立鹤像，刻石云“天寒有鹤守梅花”。读此足觇其槩。末又云：“谢傅怀一邱，邺侯访五湖。功名愧昔贤，此志同不渝。东路期岸巾，北门犹建旗。平泉未有庄，石淙行就芜。骠骑不为家，敢谓忧匈奴。南望淮山深，慨然思旧墟。”感事忧时，亦略见焉。文忠久镇北门，以盘敦周旋，为群矢所集，独与王訢合无间，每就商大计。景庙亲政有期，王议建颐和园以奉慈娱，谋诸文忠，文忠曰：“上果亲政，孰匡翊之？”王曰：“我在者，决无虑。”不久王薨。常熟不善调护，致两宫渐睽，政变旋作。文忠固有先见也。

溯当同治末年，即有修复淀园之议。选侍御（淮）争之不得，游侍御（百川）复争之。穆宗召游入对，谕以“士庶之家，孰无老亲？亲老，欲稍娱游观，为人于者岂忍坚阻？汝疏具见忠鲠，而未喻此中苦衷。故召谕之”。游因言“三海”近在禁城，稍事扫除，即可驻跸，胜别营园工”。慈圣初不知有三海，及临观，良胜，遂修茸徙居，而园工以辍。光绪中，复议兴修。屠梅君侍御累疏谏阻，且严劾枢臣之误国、中官之罔上，疏语涉及宫闱，同列惊其戆直。康长素与契厚，有《赠梅君》五古六章，其二云：“四方际无事，宸居涉豫游。三山修旧苑，长廊闲危楼。圣母经艰虞，晚节娱林邱。下臣岂不谅，顾怀抱薪忧。削牍数千言，痛切涕泗流。下言夷祸鉴，上为国本谋。哀号述无帝，泪血溅松楸。阊阖为动容，土木辍不修。至诚动天地，孰谓直不收。台谏久寂寥，一鹗击高秋。巧宦虽见容，寒蝉良足羞。”其三云：“虹霓蔽白日，太微乱天经。北斗绾枢衡，金镜荡其名。王母宴瑶池，恻怆白玉京。天笼多修罗，狰狞窥太清。仙官三万籍，敛手空屏营。香案有下吏，学道受血诚。绿章夜上奏，欲整三垣星。华盖接勾陈，耿耿露光精。徐徐见贬谪，仍许游赤城。虽插尘寰脚，气象震百灵。多谢紫皇恩，犹作钧天听。”其四云：“君国骨肉际，盈廷莫开口。奏劄愈剀切，忠诚肝肺剖。旷观《先正集》，国朝未之有。惜哉未见行，太平遂刍狗。叔季何多求，圣明顾已厚。”盖分述梅君建言诸事。自园工议起，朝臣交章讽谏，类以轸时艰、恤物力为言。谈时事者，亦怒焉忧之。长沙张文达师在翰林，尝与谢麟伯编修、丁竺云产部游海淀，有诗云：“车驾罢巡幸，封人废扫除。苍梧春不返，离黍感何如。喜抑中官侈，言惩御史书。嗣皇躬节俭，莫更议园居。”李越缦《冬夜读书》诗末首亦云：“昨日中旨下，索钱修离宫。读诏私太息，此举宜从容。圣人秉纯孝，不暇权始终。长乐楼百尺，积庆花千重。取足天下养，承惧良无穷。四海幸平壹，物力犹未充。岛夷怙群丑，鼾睡长安中。诚宜法文景，励治威诸戎。安可舍禁钥，危照甘泉烽。事关国根本，连章期诸公。冗官未食禄，涕泗徒沾胸。”越缦时为散郎，而忧危激切如此。然同治以来，有内府募金之谕，有李光昭报木植虚罔论斩之事，御史德泰且疏请按亩加税以资工用。微圣明鉴烛，正士匡持，其事何所不至！

德宗亲政有期，醇贤亲王以慈圣深居不乐，谋别拓园苑。或曰，瓮山大报恩寺为乾隆时奉母后祝厘而建，於以绝祖制、奉慈娱，谁曰不宜？费无所出，则醇邸莞海军，以储饷息金，陆续拨用，初未动及正饷。其地旧有玉澜堂诸胜，完者葺之，颓者补之，稍有增建，遂成钜观，即今之颐和园也。光绪甲午，圣母六旬万寿，先期颁诏举庆典，备园亭点景，寻中日衅启而罢。吴挚甫《甲午冬至》诗所谓“可怜榆塞长征士，斥尽瑶池赐宴金”者，指此。黄汉甫有《西苑曲》。西苑者，三海之别名，而寔纪颐和园事，有云：“官家务悦璇闱意，齐囿无妨四十里。画栋回环万寿山，碉廊迤逦昆明水。佛香高阁郁崔嵬，俯视香山翠几堆。重栏不碍金舆出，步屦都随翠盖来。”述其胜也。又云：“党论几掀大局翻，当时首事误推袁。围宫竟欲幽<门舀>后，囊土惊闻杀杜根。临朝一再称承制，瀛台锁恨奈何帝。孤馆悲同复圣年，群僚咸秉宣仁旨。”纪戊戌政变也。又云：“宫市西园供悉索，藉辞防海官储涸。事後徒闻责辅臣，岂知涓滴归将作。”谓移用海军经费也。成澹堪（多禄）《昆明曲》云：“昆明湖边春草生，昆明湖上春波平。一波一草皆春梦，劫灰谁与谈昆明。昆明开凿当全盛，瀛寰风静澄天镜。侧闻车驾骋宸游，南巡归仿西湖胜。西湖胜处对西山，山色湖光缥缈间。偏是鱼龙邀夜舞，也如鹓鹭点朝班。翠华当日流连地，淀北淀南盛车骑。无限嬉春曲水情，却存习战滇池意。玉泉绝顶万泉飞，万寿回看烟雾霏。不独九成夸避暑，年年还打木兰围。仓皇劫火圆明後，明德遂称天下母。侍臣方进《游仙》诗，海客又斟祝厘酒。奇肱车与宛渠船，经营不惜水衡钱。费尽水师四百万，好歌慈寿亿千年。长廊香阁排云殿，宝月琼花开夜宴。歌管《春镫》、《燕子》词，彩缯夜火萤儿苑。濯龙门外好楼台，趋直车声晓若雷。记得羽林仙仗外，曾从舅氏入园来。蓬瀛清浅呼仙吏，几辈金銮留秘记。引见开元各一时，回头二十余年事。宫中歌舞召黄巾，鼓鼙惊破湖天春。秋词那忍谈庚子，国变无端又甲申。六龙归後山河改，空锁离宫对三海。漱玉泉沈石舫迷，渗金山冷铜牛在。我亦茫茫百感增，何须松柏怨山陵。一天春水容消长，百代苍烟阅废兴。”舅氏，谓荣润庭通侯。其诗一唱三叹，托感尤深。园成未久，即值拳乱，幸不为圆明之续。而盛衰转睫，成毁循环。二十年来，锦石苔荒，金铺尘暗。重过连昌，但逢野老。欲谈天窘，并少宫人。俯仰沧桑，惘然如梦。

王静庵（国维）《赋颐和园宫词》，有“谁知此日新朝主，即是先朝顾命臣”之句，为人传诵。余谓不如其“宣室遗言犹在耳，山河盟誓期终始。寡妇孤儿要易欺，讴歌讼狱终何是”数语意尤深重。诗中述东朝旧事云：“忆昔先皇北狩年，属车嫔御受恩偏。因看批答亲教写，为制金章特与钤。鼎湖一旦归龙驭，天路攀髯不能去。北渚方深帝子愁，南衙复遘丞卿怒。手夷端肃返京师，永念冲人未有知。特简儒臣严启迪，别求名族正宫闱。无端白日西南坠，一纪恩勤付流水。甲观曾无世嫡孙，後宫并乏家人子。提携宗嗣付黄图，劬苦还如同治初。又见法宫凭玉几，更劳武帐坐珠襦。国事中间几翻覆，近来最忆怀来辱。草地闲关下泽车，邮亭仓卒芜蒌粥。上相留都拥大牙，东南诸将翊王家。坐令佳气还金阙，复道都人望翠华。”四十年间成败兴衰略备。又云：“嗣皇上寿称臣子，本朝家法严无比。问膳曾无赐坐时，同怀罕讲家人礼。六王小女最承恩，遣嫁归来侍紫宸。卧起每偕甯寿主，丹青别进缪夫人。尊号珠连十六字，大官加豆依前制。别启琼林贮羡余，更营玉府搜珍异。”述事简聂，亦见阳秋。静庵晚以布衣直南斋，感愤时事，投昆明湖以死，眼中赢苑，遂成泪罗，当时岂自料哉！

