<!-- { "loadSidebar": true } -->
长沙李亦元比部（希圣）《咏史》云：“窈窕交疏间绮窗，自修水递接吴江。药储乳雀三千两，衣画轻鸾六百双。烧烛代薪施锦帐，列钱衔璧出金釭。化淳不似承恩死，彰德门前舐足降。”刺奄寺也。安得海虽诛，而代者踵起，李莲英势尤盛。朱蓉生侍御一新乙酉典鄂试还朝，疏劾莲英，语切直，坐措词失当左官。王益吾祭酒方督学江南，间其事，奇诗云：“长啸金鹅潭水滨，归来原不为菰莼。及时好补《南陔》咏，未必朝廷舍此人。”“气清骨直应休名，今日翻绿谏得旌。乍了乘轺新事业，来迫折槛旧家声。”先是，醇邸巡阅北洋海军，命莲英随往。事乖祖训，且轻朝廷。蓉生疏言，恐蹈唐代监军覆辙，懿旨命回奏。寻奏入，乃斥其执谬。或云醇邸请以自随，则恭谨之过也。叶鞠裳《御屏》诗纪鲁伯阳之简苏松道云：“御屏姓氏孰先容，惊见除书下九重。阁下黄麻争缴进，宫中墨敕误斜封。匠心刻鹄翻成鹜，掉尾神鱼未化笼。袖里并州藏快翦，悄然江水翦吴淞。”《绣衣》诗纪玉铭之简四川盐茶道云：“绣衣玉斧出长安，朝下恩纶夕罢官。玉杯未堪盛狗矢，粪坻相与弄蜣丸。扫除仅隶黄衣贱，沈顿应怜白屋寒。名器假人原可惜，俨然涂炭坐衣冠。”故事，道员待次者必存记，乃得邀简。伯阳事出内敕，云李文忠荐之枢府。检存记册无其名，行查吏部，则尝以佐贰劳绩得奖，文忠所请也。寻邀特简。抵江，大吏以摄常镇道，不三月免归。玉铭业木商，谢恩日，召对失词，命书履历，不能成一字，即斥罢。二事所由异径，而皆奄竖展转成之。连英有养子三人，皆报捐部郎。又有某太监养子应甲午京兆试，竟获隽。鞠裳诗云：“自昔中涓有象贤，暗中摸索著鞭先。蟾宫名艳《登科记》，蚕室书成《急就篇》。灶下养皆郎将列，当涂高即孝廉船。先生头脑冬烘甚，未觉终南别有天。”先朝驭奄之严，所见远矣。

醇贤亲王《海口夜泊》诗，盖即巡阅北洋时所作。有“五台旧迹传千古”之句，注谓北洋炮台凡五，以“威”、“镇”、“海”、“门”、“高”为号，咸丰间僧忠亲王创筑，久成废址。迨合肥相国督直，因而葺之，复添营垒为辅。近人纪载所未及也。醇邸典海军，复与合肥增建旅顺炮台，以固近畿门户。甲午之役，旅顺炮台不守。李文石观察诗云：“贤王海上有高台，屹立沧波亦壮哉。岂谓金蛇衔浪舞，翻今铁鹢架天来。轮飞苦恨杨么黠，罂渡终思韩信才。六郡良家同日死，怒涛卷雪使人哀。”贤王，谓醇邸。“罂渡”句用林文忠故事。林守粤，尝募水勇，乘水桶凿沈敌舟，即前卷所纪也。合肥《丙戌四月随醇邸巡阅海防》诗云：“碉弓玉节出天阊，士女如山拥绣裳。照海旌旗摇电影，切云戈槊耀荣光。做飞禁旅严千帐，罗拜夷酋列几行。德协谦尊齐赞颂，力辞黄屋福威扬。”又，醇邸绘《庙岛海市十图》，济宁孙文恪题云：“戈船献巧来凿空，旌旗习战沧溟中。懿亲为国出经武，行部东指桑宫。天吴进舍童律迓，倏忽曼衍呈鱼龙。五城十楼现弹指，壮观压倒眉山翁。群酋水面四罗拜，持较郭今知论证雄。”皆足觇艨幢盛槩。

篑斋之入赘节府，清议颇薄之。叶鞠裳诗云：“安乐水山作婿乡，粉侯两鬓已如霜。东床坦腹新婚序，北阙批鳞旧谏章。白马清流宜此辈，青蝇吊客畀何方。升沈公亦华胥梦，但恨金是溃蚁防。”调侃之作，语有阳秋。相传甲申马江之败，夫人有诗云：“鸡笼南望泪潸潜然，闻道元戎匹马还。一战岂容轻大计，四边从此失天关。焚车我自宽房琯，乘障人谁惜狄山。宵旰殷勤犹望捷，群公何以慰龙颜。”“痛哭陈辞动圣明，长孺长揖傲公卿。论才宰相笼中物，杀贼书生纸上兵。宣室不曾留贾席，越台何事请终缨。豸冠寂寂犀渠尽，功罪千秋付史评。”诗中颇有恕辞，篑斋引为知己。文忠偶谈及选婿，谓“得婿如君者足矣”。篑斋乘间自媒，婚议遂定。迨居甥馆，文忠以怜才故，颇优容之。其时物论集矢文忠，因并及篑斋。或讥其苍黄翻覆，不知篑斋之倾心合肥，固不自入幕始，其在戍所，已通款曲。故戍归日有《寄谢》诗云：“捐弃明时分所甘，无家何处著茆庵。便凭黄阁筹生计，愿奇沧洲得纵探。水积峨峨几止北，鸢飞跕跕罢征南。负刍越石嗟枯槁，门下虚烦解左骖。”其《读樊川集》云：“能容两党非无术，不作三公为有情。”隐以自况。後从文忠议款，得京卿。文忠殁，张楚宝观察以肃毅刀赠之。刀为光绪壬辰德国格鲁森厂所制，文忠命其监造者。楚宝，文忠甥也。篑斋得刀，赋诗云：“敛尽中原百战锋，晚经锤链壮军容。昆吾大食终何用，神笔凄凉老折冲。”寥寥二十八字，不啻为文忠作传。

合肥相国久领北洋，屡主和议，京朝官几以汉奸目之。安晓峰侍御（维峻）抗章劾其通倭，谓於海外潜营金穴，其子且为日本国驸马。所言皆{卫言}，坐夺职遣戍，而直声大震。都市大侠王五谂其贫，出金助之，且护送出塞。柯风孙学士《送晓峰出塞》诗云：“昔年胡忠简，抗论绍兴初。四裔知名字，千金购谏书。先生真不忝，世事竟何如。感槩都亭别，犹多长者车。”缪邰生亦赠诗云：“慷慨陈书动紫宸，男儿夙负胆轮。未云折槛心何壮，邹浩投荒节自伸。天下争传真御史，边隅欣遇谪仙人。包容自荷君恩厚，雨露行回塞上春。”一时舆论如此。晓峰亦能诗，尤工集句，《出戍自纪》云：“一封朝奏九重天，万事伤心在眼前。好脱儒冠从校尉，征途行色惨风烟。”後五年赐环，复集句云：“马首东来知是谁，乡书无雁到家迟。陇头流水关山月，准拟人看似旧时。”皆能用古入化。又《次韵答锺愚公》云：“兀自伤秋计已痴，百年世事一枰棋。只应梅福称仙尉，谁道王敦是可儿。梦里狂言犹草疏，春来转瞬即瓜时。天涯亦有濠梁客，话到忘机两不知。”“王敦”谓合肥。“梅福”则谓篑斋之入赘。合肥与高阳、常熟皆不协。篑斋初为高阳所重，穷途失志，乃依合肥篱下。偃蹇余生，益伤积毁，恩牛怨李，自古然矣。

同光间，荐举使才，多以翰林充选。奉使者，皆进秩视二品以荣之，盖犹册使之假麒麟服也。许文肃以侍讲出使欧洲，习旁行书，未一年，即通晓，因得究心西制，考镜得失。尝著《外国师船表》十二卷。同时洪文卿阁学亦尝奉使英伦，文肃《寄怀文卿》诗云：“满地横流仗一壶，宵分看剑忆风胡。三年泥雪曾如梦，万里星河想不殊。觇国屡询回纥马，筹边待献月支图。灵槎西望多佳气，惭愧飘零到柳蒲。”“直北星躔变旦昏，锋车自此罄黄坤。日南烽火忧时泪，江表弦歌待士恩。早识禁中须颇牧，暂令域外料曹孙。庙堂驾驭增新政，好待归朝借箸论。”文卿尝绘西北舆图进呈，又屡上疏论越南事，故有“筹边”、“忧时”诸语。先後由词臣出使者，若郭筠仙、何子峨、汪芝房、崔惠人，轺车相望。子峨使日本，彼俗歌舞，犹袭唐风，於源桂阁故侯宴坐，赋二绝句云：“轻盈舞袖绾双鬟，洗戋殷勤劝小蛮。含恨低翻旧时曲，一声声是《念家山》。”“宾筵酒馔翻新样，乐府笙歌倚旧声。沿习太平唐代舞，诸伶白首说西京。”一时盛传之。惠人亦使日本，以迂鄙为人疵议。还朝值大考，由庶子降中允，夺二品服。自是皇华之选，罕用儒臣矣。

光绪季年，以文吏改武者，提督秦炳直、李准其最著也。又，黄泽生以候选道授狼山镇总兵，陈散原赠诗云：“国家积弱由，万辙不一轨。敝制始不返，文武分途始。儒吏束手为，将卒益媮鄙。卤莽而睢盱，遑云袭欧美。方今穷无之，品汇在龙砥。酌剂破藩篱，因君为嚆矢。”诗意以文武互用为创举，不知国初以来此例固多有之。同时宜阳赵劲修（金监），以拔贡作宰蜀中，後从锡清弼督部赴滇，亦由战功改武官，至昭通镇总兵。在军中，有“闲云出谷众山低”之句，为忌者构赞，清弼知之深，不为罪也。劲修少负奇气，赋《少年行》有云：“男儿骨相不封侯，走马射虎南山头。不然东渡辽海开玉帐，草檄破贼边城上。”後来戎马功名，已兆於此。其诗皆称心而出。当屈志百里，颇郁郁不乐，有《即事》诗云：“束带迓上官，肃节江之湄。吏云有成例，不敢玩忽为。叹息古道湮，士节日以卑。衣冠何伟岸，折腰向小儿。缅怀古良宰，岂有悦世姿。勤民尽职守，外此非所知。而我何为者，屏营当路歧。世局苦迫隘，已非黄农时。栖皇奚所求，徒为识者嗤。逝将投绂去，烟雨卧颖箕。傲然睨世间，君知我为谁。”具见蹇兀之致。余谓文武非二事，要得其人。叶名琛、何桂清治戎，弃师而已。若鲍超、陈国瑞柄政，则且覆国，不可以不慎也。

陶然亭在京师南洼，康熙中，水部郎江藻所建，故亦称“江亭”。亭下有潭日“野岛”，四周皆萑苇。光绪甲午三月，丛苇中忽有怪声如牛鸣，或疑为蛟鼍之属，侦之无迹。市儿妄绘为图，呼以“大老妖”，谓专噬洋鬼。稍有识者，皆晒之。然图说流布大江南北，乃至甘、新，莫知所由。至福文慎（锟）为执金吾，调兵穷搜不得。兵去，声复作。内府官至设坛讽经禳之，扰攘经月始息。顾印伯大今《甲午感事》诗云：“灾异何当问董生，九门宣令止牛鸣。不闻周史夸群望，坐笑班书志《五行》。北斗遐瞻天上象，南洼信有地中声。苇问今日延缘路，旧事苍茫足暗惊。”刺当事之张皇，亦莫究其实。张豫荃（其淦）纪以长歌云：“右安城门当昼晴，野畦池水芦苇平。忽有怪物如牛鸣，路人千万皆闻声。喧传远近草木腥，街衢入夜无人行。或图其状如蛟鲸，似虎摇尾龙转睛。巨鳞修鬣腹彭亨，罔两罔象莫识名。日午健儿敲铜钲，戈矛森立车冲铡。击以巨炮雷霆訇，如临大敌心怦怦。登刀蹋火道侣迎，敕召六甲与六丁。呼星唤鬼与怪争，怪殊不惧反自矜。若鸣得意声无停，健儿咋舌双目瞠。拖泥带水如履水，道人执剑走野亭。护身符呪嗟无灵，我亦随众来郊。凤城景物争春荣，麦芒渐绿柳眼青。轻风转蕙晚照明，莺歇燕语调凤笙。万人如海身伶仃，枳篱薤陇侧耳听。鸣蛙噪蚓集众蝇，心知其诈笑语倾。嗟哉危坐高官形，柳阴歧路支凉棚。更资弹压列阵兵，忽欲纷调神机营。举国若狂谁使令，解人难索系我情。石言蛇斗传所称，妖不自作由人兴，见怪不怪真典型。”庸人自扰，不堪令冷眼者见之。是冬，中日衅起，又数年而拳祸作，盖乱徵也。近见翁文恭日记，亦纪是事，且系以考证，则直以为水怪矣。吁，亦异战！

