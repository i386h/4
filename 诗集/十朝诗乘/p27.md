<!-- { "loadSidebar": true } -->
外藩使臣朝见毕，例赐宴于礼部。康熙时，朝鲜、安南、琉球、荷兰、西洋土鲁番、暹罗喇嘛阿罗斯喀尔凯，皆遣使入贡。徐健庵时贰春官，陪宴日，携客禹之鼎橐笔入，叠小方纸粗写略，退而图之，衣冠剑履、毛发神采毕肖。取《汲冢周书》之义，命名曰《王会图》。吴元朗长歌纪之，后为曾寅谷所得。毛生甫题云：“往者禹子趋明光，曾见重译朝遐荒。镂颊冒形图豪芒，是皆圣祖泽雨阳。再传神武辟万方，增绘《王会》何煌。仁风惠气汰沃疆，海繁鳞甲山牛羊。偶有桀骛俘其王，龙庭鸡鹿成康庄。沙碛赤柳秋不霜，波漂谷耀鹦鹉翔，想见岛屿如银潢。单于乌桓鲜卑羌，吐蕃回鹊氏高昌，数疲汉魏晋与唐。曷若至德消搀枪，亿万里图咸冠裳。瑟瑟为柱金为堂，金龙激水旃檀香。或驱犀象璎珞长，梯山航海不敢康。巍巍双阙犬中央，朝暾欲上辉天阊。奔走郊时为常，至今日出闻歌章。嗣皇仁圣献令臧，鼓车驾者皆龙骧。瑰丽不竭外国藏，乐彼川谷勤耕桑。飞云入吕望气黄，身热坂久增清凉。公昔朝正铿明，目观鳞集如图详，作诗赋笑夸长杨。旃蒙作噩日斗旁，我更歌德书阳。”时为道光乙酉，海宇犹全盛也。史纪属藩，此为极轨。

海澄公之封，始自黄忠恪。忠恪初为郑氏部将，顺治十三年，斩伪总兵华栋等，率众以降，屡讨贼建功。施靖海，其所荐举也。子芳度袭爵，斩耿藩伪将刘豹等，伪与郑成功和。耿郑通好，芳度谋拽，守漳州，被围年余。叛将吴淑引贼陷城，巷战力竭，投开元寺井死，母妻族从同殉者三十余人。事闻，赠郡王，谧忠勇，以忠恪兄子芳世袭爵。乾隆丁亥，特准以公爵世袭罔替。盐官陈守谦《题海澄忠勇王殉难录》云：“麟阁奇功旧绘形，无端大树忽飘零。城中碧井还留血，海外孤军竟堕星。部将奸谋恩已背，全家从死骨同馨。断头报国千秋事，佳传忠贞胜勒铭。”后芳世兄弟在粤，为叛镇马雄等诱附吴逆，不从，乘闲脱走，以陷贼始末上陈。上嘉之，加太子太保，仍镇漳州。闽事平，富宗麓宗伯衔命还乡赐祭。冯益都有诗送之云：“闽海惊看昼锦开，旌忠纶绰下三台。枫宸眷注沾松柏，宗伯威仪慰草莱。问事挽须嗔自少，引杯话旧客能来。疮痍莫厌谘询苦，入告还同父老裁。”宗伯亦闽籍也。忠恪以墓遭残毁，得追谧、赠秩。忠勇弟芳名、芳声赠太常少卿，从父枢赠佥事。

吴三桂未败时，于属吏任意题补，尽破铨法，谓之“西选”。杨筠湄中丞官御史，抗疏论之。疏下部议，寻出为川北道。三桂啣之，劾其意存隐射，语伏危机，诏令回奏。筠湄自陈为防微杜渐，期该藩为盛世纯臣而已，坐纠奏不实罢。三桂败，郝恭定诸人交章论荐，累迁宪副。出抚安徽，劳介虾送以诗云：“惟君夙荷主知深，徙薪谠论骇朝簪。严弹早落强藩胆，薄谪终非圣主心。人生一事堪不朽，谏书廿载传人口。才拜新纶尹上京，张纲轮欲埋都城。长安重睹乘聪使，江国旋移开府旌。”纪其实也。当三桂势盛，方镇皆委蛇其间，独甘忠果思患预防，吴亦严惮之。然忠果欲引用材勇备缓急，皆格于部议，不行。丁内艰，乞终制，不许，仅予假归葬。迨墨赴黔，而乱谋已著，提臣李本深、抚臣曹申吉皆附逆。不得已，趋镇远，谋守黔门户。镇将亦叛，遂不可为矣。其墓在京师西郊斗府闸，益亭中允《过忠果墓下》诗云：“谒庙经过迥，观碑取径迟。孤坟当直道，劲节照清池。苍藓侵春蚓，贞珉灿色丝。如闻詈贼语，想见奋髯时。颈血焉能惜，臣心誓不移。”犹见视死如归之概。镇远吉祥寺为忠果缢死处，舒铁云（位）佐幕入黔，过是寺，《吊甘尚书》诗有“杀妾张巡更有情”之句，谓忠果下镇远，尝杀妾飨士，其语当有所本。

平湖陈国政有《纪间四律》述三藩之变云：“分茅胙土锡恩殊，异姓真王近代无。出镇梯航供翡翠，归朝薏苡拟明珠。忽嘶战马云中草，竞弃书生塞上。谁料九重亲降诏，犹烦叹啃护兵符。”“粤王原系谨廷臣，复领貔貅作汉寅。扉屦巳闻过庾岭，巢乌犹自噪羊城。铙歌休赋辽东曲，舞队空思《乐浪春》。试听海涛疑战鼓，令人千载笑卢循。”“无诸台畔促戎装，猛士歌风入建章。瓯越江清归汉吏，乌桓海涧镇名王。承恩旧日联宫禁，赐履新教食帝乡。莫怪榕城多寂寞，三干歌吹在辽阳。”“元功归国万人欢，威重名全自古难。战伐几年开六诏，提封今日属三韩。帆扬巴水波涛涧，兵到营州宇宙宽。远却泸江烦熟地，松山五月朔风寒。”三藩分镇，财赋积耗。尚可喜引疾，愿移藩辽东，诏许之。三桂亦诡请移藩，廷臣多主留镇，米思翰、明珠谓当如所请，遂命撤归锦州。三桂闻命，阳定行期，潜蓄发易衣冠，约合平南、靖南及黔、蜀、楚、秦旧吏，发兵反帜，自称“天下兵马大元帅”，进陷辰沅，所至煽动。闽则耿精忠，桂则孙延龄、马雄，川则郑蛟麟、吴之茂、谭洪，陕则王辅臣，并附三桂，据地叛。尚可喜卒，子之信亦附三桂。嗣抚远将军图海征陕，招降王辅臣；康亲王征闽，招降耿精忠。之信知势危，亦通款。三桂渐孤，犹僭称帝号，建元昭武，寻病噎死，孙世嗣。征南将军资塔奉诏，自桂入滇，连克石门坎、新城所、黄草坝诸隘，进抵曲靖，遂会彰泰、蔡毓荣、赵良栋军合攻云南城，伪将何进忠等擒世以献。其经黄草坝以入滇者，即三桂征永历故道也。故金陵邵为章《题云南五华山故宫》有云：“百万雄师睥睨间，先朝一脉绝南蛮。擒人即是人擒路，谁道天公不好还。军威南朔枉称雄，转眼兴亡一瞬中。他日龙门成纪传，君臣父子总无公。”三桂立意殄灭桂王，发“三患二难”之议。即后之进兵檄缅甸、驱李定国、降白文选，亦悉出三桂之力。论者但责其倾覆故主，功新朝。高宗览《明监》附载唐桂二王本末，谓三桂彼时已欲据有滇黔，故必翦除余孽，非实为我国家也，睿见尢切。逆魄有知，何以自解？

三桂子应熊，尚主留京，廷议请逮治。有诏暂予拘禁，朝臣顾忌，莫敢尽言。王文靖独具密疏，请立诛逆子，传首川湘，以寒老贼之胆而绝群奸之望。乃命应熊及其子世霖处绞，幼子免死入官。三桂惊出不意，竟以是发疾，先正冥诛。甘道源《拜文靖墓》句云：“一语安危系，千秋智勇全。”谓是事也。李文定《秋怀》五律十首，纪撤藩事尤详。其诗云：“盛世怀柔意，流言惑远迁。妖氛迷鬼国，杀气暗蛮天。庄乔疆空拓，韦皋策未全。碧鸡金马路，迢递使星悬。”“行祖名藩贵，期门突骑优。山移惊赤羽，水战习黄头。应运陶公甓，甯轻叔子裘。铜千方设险，辛苦众通侯。一寞窳干尧纪，菁茅黩禹谟。输诚初送质，亡命尚稽诛。乐正腾封豕，襄阳窜短狐。风尘方Е洞，何限鞠菊呼。”“闽乱钱无铬，诛求女顾山。输将穷蜃市，旅伍杂鱼蛮。鲋入儿方合，鸠居鹊自攀。相图应不远，何待水师环。”“桂管权游胥，殊恩视子侯。鸱张轻带砺，狐媚老兜鍪。忽作苍梧瘴，平翻赤水流。荏苻亡赖薮，面首列青鞲。”“连云欲傅天，峻岭列星悬。烽暗鱼见火，炊残雀鼠烟。量沙都养匮，裹革使君坚葭萌恨，忠魂泣杜鹃。”“推毂军容盛，金支扬秀华。元戎开制府，列校启高牙。久练骖骠骑，新成霹雳车。霜天吹角晓，令肃市无哗。”“侍子忘婚媾，称兵鸭绿江。宗英谋勿贰，元老士无双。倍道晨增龟，悬军夜受降。要荒犹振落，嗟尔谷蒲邦。”“逋悬牢禀绝，三阵趣重关。俞骑繁华子，参军供奉班。驱蛟归大壑，放虎卫空山。血污游魂敛，龙涓水欲殷。”“在在多忠烈，天成不朽名。奸心原已死，正气自如生。有志怀凭轼，无才为请缨。会看蛾贼靖，长共享乎。”前二首言三桂用兵苗蛮，第三首谓永历事，第四首谓耿郑事，第五首谓孙延龄。延龄妻四贞，孔有德女也，感旧恩，谋归顺，三桂使从孙世琮诱延龄杀之。第八首谓布尔尼兴兵应三桂事。余述戎绩、褒忠烈而已。有释石铭者，俗姓车，上虞人，早隶三桂麾下，屡立功。见三桂谋叛，遂入南海为僧。有诗云：“海风吹雪下残更，寒气棱棱逼短檠。犹记黑山宵射虎，一枝箭作饿鹃鸣。”不图兜鍪中有此明哲。

文定《秋怀》第六首，当为王忠毅而作。忠毅名之鼎，以甲喇章京从征，累功跻专阃、封伯爵。撤藩变起，初拜定海将军，改四川提督，移驻永甯卫。其地扼黔蜀之冲，誓死捍守，力竭粮尽，犹裹创督战。城陷，巷战死之。黄冈陈仲夔与其子布政毓贤善，为赋《永甯行》云：“永甯城外落日黄，帚星下射垂妖芒。老濞稔恶魄久丧，如伥跳梁鱼游汤。城中一将何堂堂，从龙之彦官龙骧。虎符金印来遐方，黔蜀要害锁钥长。危疆授事急履霜，军府倥偬无宿粮。东南半壁资遮防，誓与此城共存亡。疲兵百战更裹创，云梯地道攒飞虻。援军断绝势莫当，提戈巷战挥鲁阳。手刃悍寇如羊，大呼骂贼贼抢攘。遍裨十二皆国殇，慷慨不数南与臧。”呜呼，烈矣！王辅臣则流贼也，在贼中号“马鹞子”，投诚入姜镶营。英亲王克大同，奇其勇，擢为侍卫，从入都。世祖赏之，命随洪文襄规取云贵，遂隶三桂部曲。其以陕西提督驻平凉，尝遣义子继贞举三桂逆书入告。予子爵，授继贞京卿。吴日千《塞下曲》云：“固原城郭控西秦，久戍经今二十春。家在洛阳城下住，经年不见洛阳人。”“使者乘朝出玉门，诏持绘帛赐乌孙。为言侍子今无恙，初在京师读《鲁论》。”为辅臣作也。三桂叛状既著，诏以大学士莫洛经略陕蜀，檄辅臣随征。行次甯羌，突纠众逼经略营，莫洛中枪娼。王文靖《夜间秦警》诗所谓“共道祭遵忧国久，惊传来歙陨星新”者也。事闻，遣使驰问，复遣继贞裔谕之。辅臣痛哭，具疏谢而留继贞于军，陇右诸郡相继沦陷。黎愧曾诗云：“一夜军声溃两河，秦亭诏下肯回戈。韩皋竟自归江表，陆贾安能说尉佗。”知辅臣终有异志，而惜朝廷之曲法滥恩，盖出公论。圣祖亦悟，乃命大学士图海讨之，败辅臣于虎山墩，穷蹙归命，诏复其官，从图海驻汉中。后五年云南平，辅臣从图海入觐，至西安以厥死闻。邵子湘书事云：“帝京六鹉退飞劳，狼角依然紫极高。肃慎几时供矢，离宫何处种葡萄。孤儿跃马骄珠勒，相国行边赐锦袍。自古秦关夸百二，惊心烽火过临洮。”咏图海出师事也。二王者，泾渭殊流，不当同传。以辅臣之反覆涛张，而终不免于死，故附揭之，以示泰山、鸿毛之辨。彼为将者当何从焉。

