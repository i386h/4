<!-- { "loadSidebar": true } -->
光绪丙午，诏王大臣议官制于朗润园，始尽裁九卿，直督袁慰庭更议裁台谏，谓不合宪政，众唯否而己。寿州孙文正师称疾，以书至，曰：“台谏为朝廷耳目，自非神奸臣憝，孰敢议裁？”慰庭为气沮。于是台谏连章劾袁，慈圣召对，举以示之，厉色曰：“速归尔任，言者多，国法在，予不能汝庇也。”慰庭惶恐叩头，即日陛辞出都矣。当时犹见纲纪之重。汪衮甫参议尝预议官制，《与人追话朗润园旧事》诗云：“金銮旧梦总无痕，密记犹余朗润园。倚槛露花秋湿，绕池风叶夜惊喧。太平妄意堪文致，官礼终须有本原。尽道当时新法误，谁知新法已陈言。”是年八月有诏，改巡警部日民政，产部曰度支，兵部曰陆军，刑部曰法部，工部并商部曰农工商，理藩院改为部，大理寺改为院，六科给事中为给事中，各部尚书俱兼参顶政务，即朗润园所定也。

孔子升为大祀，亦是年事。时以嵬说日滋，乃倡议尊孔，故有是诏。陈庸庵督部纪诗云：“嗟麟叹凤恐非伦，德配天乾与地坤。沧海横流文未丧，崇祠升拊道尤尊。金丝旧出鲁王壁，玉诏今颁尧母门。夫子庙堂碑可续，四朝耆宿曲园存。”时曲园翁尚在，亦有诗纪事也。同光以来，亭林、梨洲、船山之学，渐兴于时。光绪初，陈伯潜阁学尝请以亭林、梨洲从祀两庑，孔学政（祥麟）疏请则兼及船山，下部皆议驳，潘文勤、郭筠仙争之不得。至是，赵芷孙侍御复以为请，下廷议，持论多异同。先文安公时官少宗伯，单衔补疏，具言三儒有功熙朝，足为后学津逮。且时方尊孔，必兼及三儒，乃见圣学之大，遂邀俞旨。先公《追检疏藁》诗有云：“梨洲倡民权，船山区种族。匹夫任兴亡，亭林志尤卓。诸贤生不辰，采薇踵芳躅。危言或有激，大旨无踌驳。礼官议从祀，抗疏纷抵触。吾独不谓然，反复再补牍。专制数千年，本沿秦政酷。世变穷则通，安能终抱蜀。濂洛信正大，学子已倦读。欲振顽懦风，此或置邮速。”原疏大意，略见于此。时张文襄在政府，亦力主之，故得邀允。

文襄督鄂，士流多归之。署园有十桂，皆老干出云，因以“十桂”名堂，自题额跋云：“树皆旧物，不知为郭华野、孙文定、阮文达、林文忠何人所植，名此以著封殖嘉树之意。”且为楹帖云：“鱼鸟亲人濠濮想，桂山留客《楚骚》辞。”陈散原、顾印愚皆有《十桂堂诗》。梁文忠罢鄂臬，忆与纪香聪、杨叔峤吟眺其间，因寄题云：“桂山留客酒频倾，绝世芳菲不自呈。树木尽凭天长养，楼台全向日光明。投林空笑鸦争暝，临水谁知鹤独清。莫羡希文穷塞主，岁寒心事更峥嵘。”结语以文襄有“寒烟去雁”句，用范文正词意也。后人知“抱冰”，未必知“十桂”矣。相传文襄廷对卷，不依常格，为两宫特拔。癸卯入觐，召对湖园，慈圣对之呜咽，文襄亦泣下。高蔚然纪诗云：“湖园召见上帘钩，年少探花已白头。各有伤心无一语，君臣相对涕横流。”甲辰，东朝七旬万寿，有诏“戒铺张，禁报效”。文襄亦有诗云：“涓埃不及竭心肝，懿训光明戒百官。闻道周公称万寿，但将王业述艰难。”堂廉相得，不亚东坡之于宣仁也。

文襄《绝笔诗》云：“诚感人心心乃归，君臣末世自乖离。”盖以争亲贵、典兵事与监国忤，愤而致疾。遣疏有“不戢自焚”语，亦本斯意。余《读广雅集》有句云：“末世乖离言绝痛，小忠拾补愿终辜。”诚悲之也。衮甫《题广雅集》绝句云：“玉帐牙旗二十春，江湖不问犊车尘。可怜白首朝天日，惊叹中兴有圣神。”“早年意气盛龙骧，阙下重来朔吹凉。？台术不言言学术，谁知戎首是《公羊》。”“表微自喜多新意，读史偏难恕古人。好把嘉州一杯酒，讥诃屈宋到卿云。”“白头苦费调停策，血泪凄吟讽谕诗。门户化除非易事，君臣遇合信难期。”亦以为君臣也。今文襄集中乃作“君民”，意者恐触忌，故易之。陈伯潜太傅与文襄厚，谓曾见原稿，稿系“君民”，盖别有所为而发，姑并存其说。

泰西列邦皇子、诸王，皆躬习陆军，受秩校尉，不以为屈，盖尚武之俗然也。有怂恿亲贵典军者，挟是说以进，为之歆动。于是洵邸领海军，涛邸领军谘府，皆监国同怀弟也。同时又选八旗子弟编练之为禁卫军，统以良资臣都护，亦隶于涛邸，盖舰自宣统元年。陈孝起（止）《观镇兵成列》诗云：“乃有两万人，名曰禁卫军。南苑始训练，授帜当兹辰。马步工辎，熠然耳目新。乐歌东西音，载道生风云。中国遂无字，数以西字分。自顶以至踵，色色取诸。直假鳃人服，裹此曼珠身。学羿能殪羿，小耻何足云。但愿心诸夏，誓死答吾君。君王所授帜，仍用满汉文。领之以亲贵，龙骧亦麟振。行法先自近，赳赳敢不驯。持此威四夷，孰敢窥国门。”于颂美中颇寓规讽。是举简白山之健儿，备黑衣之宿卫，爪牙之选，腹心斯奇。使善用之，固足以张国威，巩皇图。即至反戈已兆，睨鼎有人，犹忌虎卧之威，而有狙击之计。其隐系大局者，诅不重哉！惜乎规行已晚，主之者且不得其人也。当庶政聿新，幸门大启，而京师声色之场顿盛，平康之有南妓，即肇于是时。陈彦通尝赋截句云：“休言灭国仗须眉，女祸强于十万师。早把东南金粉气，移来北地夺燕支。”虽属俳谐之作，而追原乱始，所感深矣。

京师大学堂，并于光绪戊戌冬，寿州孙文正师掌之。厥后增置诸黉，文正挈其纲，而长沙张文达订其目，追溯先河，不可忘也。文正立朝，不务赫赫名，而当大事持正不夺，争议官制事，前已纪之。甲午战败，翁文恭谋迁都，亦以文正言而止。慈圣尝面谕，令入军机，自陈衰聋，力辞。晚年，每使人扶掖，步至正阳门，北仰宫阙，凝望良久，叹息而返。陵谷之变，疑有前知。向来端揆，无不乘肩舆者，文正每出，但以敝车，余追挽诗所谓“杖朝身更健，蹀躞控赢聪”者也。与仁和王文勤、满洲铭将军（安）乡举同年，皆重宴“鹿鸣”。皖人官京师者，醵资具觞，为文正寿，袁瞿园亦皖人，且出门下，呈二律云：“一德钟祥厚，元臣异数叨。中朝此梁栋，式宴又苹蒿。帝命龙三锡，天聪鹤九皋。绿图人望重，同仰寿星高。”“桑梓冠裳萃，笙簧典礼存。诗篇赓鹿野，我辈托龙门。旭日当天丽，春风入座温。隹辰乡饮酒，古谊至今敦。”

以硕学通儒赐进士者，年甲推王壬秋，特赐检讨。时科举已废，留学生有以牙科进士入翰林者，壬秋《自嘲》云：“赖有牙科称后辈，已无齿录认同年。”时人服其工切。后二年，适乡举重逢，晋秩侍讲，樊山布政贺诗云：“头白湘江理钓纶，主恩偏共岁华新。两朝耆旧谁同榜，三馆文章并洗尘。重照蓬山清浅水，曾经显庙品题人。苹岑即是长生药，并作灵椿万六春。”时编检进为五品，读讲进为四品。瞿文慎以旧用青金顶贻之，且媵以诗，谓曩官学士，服此凡二十四年。壬秋是年七十有六，愿亦如此年数，则期颐之庆也。事亦巧合，谈者美之。

曾<角及>《游仙》艳体四律云：“楚国佳人号绛霄，芙蓉新殿斗纤腰。不教茅许同珠籍，偏有裴樊渡石桥。芝馆乌龙惊绣榻，桃沥仙犬吠云翘。青童昨夜朝王母，一夕微霜蕙叶凋。”“桂海争传萼绿华，瑶池曾护六萌车。一从月姊承恩泽，多少星娥足怨嗟。谁遣坏陵弹散雪，空持倾国对流霞。三山采药愁真诰，冷尽天台洞口花。”“圣女祠前宝扇回，元君墀下绣帘开。相从诸娣鸾为佩，第一仙人凤作钗。妒雪未消栀子结，行云翻罢牡丹鞋。洛演明月漳滨雨，不蹋金莲不肯来。”“琼岛天风紫电光，上清归路到披香。绮窗本托青飞雀，羽猎偏骑白凤皇。无复银槎开夜宴，悔教菱镜照春妆。华阳不是无丹诀，待得丹成海有桑。”盖分记善化、西林、项城、阳罢官事。善化于枢臣中最柄任。罢官前二日，内廷宴公使夫人。有以枢邸易人为问者，谓见诸报章。慈圣以是事惟善化知之，深怪其不谨。枢邸察知，遂有人受意劾之，竟斥罢。诏旨所谓“私通报馆”，即指此。西林恃慈眷，所至锋厉，劾僚吏无算。以逮治巨绅，忤粤人，不安于粤，调云贵，再凋四川。入觐，遂长邮部，颇锐意整顿。乃复出督粤，旋罢，盖有中伤之者。项城之罢，由监国朱谕，实出孝定后意。原谕“真法”，张文襄力为乞恩，乃改以足疾斥归。埂阳以奉安典礼擅摄照不敬被劾。或云：北洋自李文忠时，积有截旷饷金，数甚巨，历任有挪用者。湮阳欲究其事，忌者因乘机倾之。四公皆矫矫者，方隆而蹶。

哲布尊丹巴呼图克图驻库伦，为黄教第三支，与达赖、班禅鼎峙。蒙众佞佛成性，《九姓回鹘碑》所谓“登哩罗”者，近之沙毕衙门公文动称“我师哲布尊丹巴之库伦”，屡经驳禁不改。光绪间，达赖氵位库，蒙众礼之如哲布，以宗派在哲布上也。哲布怒，欲以兵力驱之，几肇战端。哲布嗜酒无度，首戾教规，待蒙众苛。蒙俗有三年贡佛之例，谓之“丹书克”。哲布改为一年一贡，群情益愤，西盟札萨克汗首抗之。经部议往复，始仍其旧。活佛向无女侍，哲布则有梵嫂敦都克拉穆者，译称“白菩萨”。哲布既瞽，庶政操于阃内，朝廷因而封之，如忠顺夫人故事，非定制也。六桥都护（三多）为最后驻库大臣，谋练兵改制，蒙情疑惴。时哲布已潜希非分，六桥屡举朝鲜覆辙讽之，不省。辛亥变作，俄人乘而胁之，遂侈然自帝。六桥有《咏哲布尊丹巴呼图克图》四律云：“一出金瓶便独尊，竟忘先辈自西奔。维摩花室方争入，罗什盆缄已早吞。无上上乘新世界，想非非处小乾坤。定边终仗降魔杵，此亦西方不二门。”“总无妙法说哥更，那有慈航度众生。呪钵浪夸莲出现，舐刀还为蜜相争。丹书克欲年年进，般若汤先日日倾。不信金刚身不坏，自家妞笃失双明。”“玉门关外本无春，忉利天边竟有人。云朵白描菩萨面，桃花红现女郎身。色空几辈能持戒，香火前生未结因。一任广长莲舌妙，度辽安稳胜仙真。”“危疆何以转为安，膜拜应惭对可汗。登哩罗曾兼政教，高勾骊合鉴艰难。广参欢喜禅何补，大发慈悲我本宽。倘得横行兵十万，军中自有范兼韩。”六桥初至，哲布以其英年专阃，颇惮之，尝使所谓“白菩萨”者独见，意存蛊惑，六桥不为动，颇以此自矜。余谓拒之宜也。乘其畏威，示以恩信，恩信既洽，乃计兴革，庶几不为异族所乘乎。

