<!-- { "loadSidebar": true } -->
当英舰犯浙，士绅慑于兵威，椎牛载酒相犒者，所在多有。时有邵湘云者，西泠名倡也，为狡童所诱，挟之过江。适值甬东之乱，堕落獒船中。英酋胁娶为妇，鄞人共送之，且贺以羊酒。三军之惧而有桑中之喜，尤可异也。黄菊人曾乱后至鄞，闻其事，作《湘云曲》云：“官奴城上鼓冬冬，官奴城下桦烛红。双担羊酒送新妇，湘云一朵娇春风。湘云家傍西湖住，生小杨枝解歌舞。狂花吹过甬江来，忽坠彝舟被彝虏。被彝虏，可奈何，彝官无偶通微波。飞飞鸩鸟称媒主，妾亦请行色无沮。君不见《昆弥》一曲嫁乌孙，以妾饵戎贱如土。鸦娘龙媪催妆束，翠痕一翦裁鸳褥。摺水难描花桶裙，斜巾但护头玉。艳艳华灯烂夕光，轮船焰息海波凉。苗刀学试红毛女，荐屋偷窥碧眼郎。吁嗟乎！重洋万里连天白，身世茫茫那堪说。今宵好梦得通无，须向巫山置重译。客子相招过郑城，苍凉兵燹有余惊。路人传唱房中乐，尚有都昙苔腊声。”其自注云：“‘荐屋’，乃援用《左传》‘夷狄荐居’语。夷性多疑，与甬军交绥既胜，乃不敢踞郡城，辄于滨海处结屋居之，故以为喻。”是事猥琐，本不足纪，然亦可见当日民情之昧、士节之卑，所由来者久矣。

胜克斋早岁由外班翰林涛擢卿贰，立朝有“敢言”之目，且号称知兵。初以少宗伯督师，奏河口之捷。张海门诗所谓“蝥弧奋先登，忠肝激谋画。卓哉麟合名，乃出凤池客”者也。庚申之役，洋舶攻大沽，与敌接战者，惟威毅公提督乐善及克斋二军。乐善守石缝台，击敌兵，败之。我师不继，台及火药局火起，知不可守，自刎投河死。克斋驻八里庄，敌兵至，亦接仗受伤。孙激之诗：“八里桥头风自凉，八里桥下麦苗香。村农指我桥西路，亲见当年作战惧”芸而丘长驱盲入，独此战差强人意。克齐知乓善战，亦敬礼文士，同治初，被劾逮京，过山西桥头题壁云：“豪华艳说五陵游，燕颔何人更虎头。百战雄心驰露布，一时将略奇风流。敢拚直谏扶中叶，愧播虚名动九州。四十须眉犹未老，休嗟李广不封侯！”狱词未具，上书自辨，坐赐死。冯鲁川《感事》诗云：“台章岂尽缘功罪，盘水终当感圣明。”盖以负意气，撄时忌，君子惜之。

海氛之炽，分犯闽、越，厦门不守，总兵江继芸、副将凌志、都司王世俊、把总纪国庆、杨肇基、季启明，俱死之。杨筱渔明经吊以诗，有云：“怪底文臣偏惜死，让渠正气壮兜鍪。”语有深讽。趟艮甫亦有《哀厦门诸将》诗，余求其遗稿，未得也。朝议曲意怀柔，许海客来闽者，于闽安、厦门安置，乃当局绌于因应，致令深入省会，磐踞乌石山，且以“城外荒山”饰词入告，欺上罔民，莫此为甚。刘芑川广文赋《养虎行》讽之，所谓“居之城市非虎宜，虎岂低首甘羁縻”者，诚至论也。先中丞公时以甘凉道罢职里居，有《过海口台感咏》云：“先帝重民命，余恩逮犬羊。天威原暂霁，国体未应伤。财帛中原尽，虫沙故土荒。太平莫忘战，敬赋《板》三章。”盖事后追慨之作。闽海之险在虎门，俗云“五虎”，实以山得名。萧远村中丞《五虎门歌》云：“巨灵手握如轮斧，驱甲鞭丁辟门户。惟天设险地贡奇，仄卧横眠五彪虎。一虎左顾势欲奔，银涛雪浪胸中吞。一虎昂头若长啸，烈烈风声号万窍。左右两虎争相摩，坚毛掉尾凌沧波。中间一虎画如纸，回身向内眈眈视。震兑坎离排阵图，中权主帅形睢盱。洪流到此势先杀，何须三千强弩争。喧呼蹒跚更有龟形石，似与于菟供使役。金牌一笏插波心，恍惚将军号令出。”五虎之旁，左右二山似龟，别一石名“金牌”，皆海行险处，故云。想见雄杰之概。论者谓虎门之险，不在崇山危礁，而在海潮。潮信日，一汐既退，则舳鲈胶滞，劲甲不前，故可恃也。兵家之论海防，谓亭头、濂浦为散地，所谓“围地”也。梅花、五虎、壶江、金牌、熨斗、乌猪，则为重地，所谓“利地”也。若琅琦十三乡，南连长乐，北界连江，西接闽安，北控大海，皆有地险可据，是役，大吏恐其自虎门入犯，乃徒填船濂浦，而他路一无设防，舍重地、利地，而保散地、围地，失策之甚者也。芑川《残冬》诗云：“飞渡徒愁一水间，虎门久令万夫艰。未张射寇三千弩，已塞通潮卅六湾。东海应怜街石鸟，南荒可有铸钱山。近闻估客帆来杳，望断琉璃浦复还。”即纪其事。迨咸丰季年，再订款约，则城闺内外，异帜纷如，九仙之山，且为夸窟。魏子安以诗吊范祠荔树，何南霞以诗哭乌石老梅者，又不足以尽之矣。林石甫《哀江南曲》云：“花边复花边，江南无荒年。莫嫌丑马驹，转眼纷簸钱。”“楼橹复楼橹，江南无闲土。莫贱小蜗庐，回头失环堵。”履霜之儆，有前识焉。






●卷一六

成庙在潜邸日，赐居丰泽园崇雅殿，嗣又奉命与邸同读书于瀛台日知合，阁在淑清院内。每岁自春徂秋，始还居大内。迨践阼，重瀛台，御制《感事述怀》诗云：“转瞬星霜二十年，西园消夏荷恩宣。淑清近在文峰畔，崇雅同居液沼边。往事凄然如梦幻，流光倏尔若风烟。慈颜自此难攀仰，言念空余涕泗涟。”又成庙少日，园居楄额曰“养正书室”，亦先朝所赐，御制诗有云：“养正秋吟伤往事。”即指此。善继善述、止孝止慈，于以见昭代家法之美。

宣宗在位，游幸绝稀，尤励俭。某公主下嫁，治奁限以二千金。宫中嫔侍，非庆典不得肉食。故事：御膳别备四簋，以其二赐枢臣，其二赐嫔侍，至是罢嫔侍之赐。皆见于林文忠手录《輭尘私札》，盖外廷所不及知者。尝有内监于朝房晤富文诚，称弟兄，文诚上闻，立召内监杖之，且命文诚监视。谢文藩诗云：“太监宰相称弟兄，索时宪书须新正。宰相立闻上震怒，予杖并命往监刑。当时群奄股栗看，此事到今传者惊。呜呼！我朝家法监有明，二百年无奄祸萌。成皇盛德此百一，宰相吾思富文诚。”

张信甫（尔旦）《癸未咏史》诗，皆隐朝事。有云：“蒲轮垂老出山忙，宣室趋承髯已霜。但倚龙颜亲旧邸，曾无鹑荐到岩廊。诏书敬问非王导，禁直多言异孔光。恩许得全腰领返，东山重卧倘无妨。”谓秦文殷以旧学宣召，仍直上斋，寻放归，以老谆言语不谨也。又云：“滇黔万里愿勤王，两骑新传敌忾章。缚炬终思驰北漠，伏波何事在南荒。屠龙技熟挥轻吕，射虎心雄折大黄。倘使临边应效死，不教旗鼓怯戎行。”谓喀什噶尔回匪构乱，伊文敏自云南奏言：“永北、大姚军务，曾带兵安抚，请驰往随同剿办。”宣宗责其师心自用，下部严议，恩威不测，多类此。又：李季莹廷尉《迫纪》诗云：“卅年抱蜀坐深宫，忧乐关心天下同。岁歉一隅矜兆庶，澜安三泛奖臣工。贤邪著论人伦察，货利垂箴俭德崇。拊庙配天无可让，尚劳遣诏出虚衷。”圣德昭垂，允无遗议。

陶文毅督两江，始倡进北票盐之议，而敬文殷力成之，迨道光三十年，进南亦一律改票。魏然深诗云：“但有公厨总聚膻，断无百载不更弦。书陈蠹要三薰沐，衣旧蠛须九沟煎。甲乙海王微管策，下中田赋贡扬篇。鼎新革故神明事，盐漕何人破旧筌。”盖百年来淮商据为利薮者，至是顿革。后值寇乱，领兵大吏相率设盐卡济饷，金陵既复，巨绅大将纷纷领票充商，尽失文毅初恬，则非当日所及料也。

然深究心时务，著有《海国图志》，备详欧西政教，为中邦创制。同时何愿船，博究蒙、旗域风上，著为专书进呈，赐名《朔方备乘》，命入直懋勤殿。莫吕阝亭诗云：“曹司秘殿当涂后，六十年来故事虚。异数仍开懋勤殿，天题新焕《朔方》书。”纪其事也。殿为先朝典学之所，以部曹入直者，黄左田尚书后，愿船一人而已。

李越缦《赠王于迈》诗云：“东林宗炳开讲堂，缤衣腻蛤坐满廊。踞觚听讲不夺席，出门仰面凌秋光。”“人生刺促不称意，谁谓少年足游戏？各归闭户研千秋，莫逐鸡虫作生计。”宗炳，谓其同里宗涤甫（稷辰）也。时涤甫自山东运河道乞归，方于里中创立四贤讲社，越缦、于迈同被招致。道咸间，研深理学而通于世务，如涤甫亦佼佼者。所著论说，自《深虑》至《俟命》，凡十八篇，生平心得略具。为御史，称敢言，尝上《平寇策》，胪举人才，以左湘阴首荐。于任城修方正学祠，重刊《逊志斋遗书》；于京师建正气阁。其人卓荦自许，而不免张皇声气，故越鳗有微词焉。

慈仁寺，顾亭林先生祠，何子贞舰议句皆所建，以先生旅京师尝借居斯寺也。经始于道光二十三年夏，迄次年落成，阮文达为文记之。是年二月春祭，五月二十八日先生生日设祭，皆张石舟撰文，且据车秋龄、徐星翁所撰年谱合为定本而辨正增益之。祠成，而子贞适奉命典黔试，濒行，赋《顾祠》诗云：“亭林先生祠，小子始营缮。紧惟城西偏，慈仁森佛殿。当时寺市宏，市集萃图卷。国初诸老儒，买书乘暇宴。先生结契广，侨寓更炉扇。至今双松下，彷佛见遗趼。承平二百载，光阴若流箭。古碣余断龟，空梁坠饥燕。我卜隙地宽，谓可灵爽奠。诸公闻此议，合作相呼忭。畚锸猥见属，木甓自遴拣。删芜出古树，明月夜来胃。崇崇屋三楹，烂烂秋一片。落成奉遗象，览揆洁盥荐。肃然道义容，惊我尘土贱。车徐谱岁月，张子重论赞。江南大河北，余韵搜讨。勒记待贞珉，仪徵濡老砚。冬寞倏已飘，春莺复来啭。次第皆识职，初终矢无倦。持衡恩命被，万里指罗甸。登程复过祠，仰止有余眷。”述建祠颠末也。又云：“溯惟明代末，世若龙蛇战。气节诚乃隆，兵将多不练。小儒独何为，俗学争相煽。语录饰陋窳，词章斩轻蓓。先生任道坚，千古缘后先。研穷经史通，旷览天人见。郁积忠孝怀，惨淡时世变。同时傅李阎，骖靳随矧缰。经心执圣权，首启熙朝彦。兵刑礼乐尊，九数六书衍。汉宋苞群流，周孔接一绫。钦惟纯庙年，《四库》盛编纂。万轴归文渊，千士萃秘苑。仪徵宫后至，草创《儒林传》。论学采源流，全编有冕弁。诸儒始相惊，乙览大称善。元气入人心，史笔非私擅。从来圣道大，青史资烂绚。微言察天地，正路化狂狷。功名与文章，因时见陶链。惟兹下学事，万古有继禅。先生冠儒林，狂澜植压堰。君亲鉴吾身，学行须贯穿。愿从实践入，敢恃虚谈便。且当语黔士，庶弗规为填。”具言先生之学，有裨治道。盖自阮文达撰国史《儒林传》，以亭林举首，得子贞阐发之，益复著明。道咸间国步阸区，士大夫犹知导扬正学，范围人心，后来中兴之基，寔肇于此。

