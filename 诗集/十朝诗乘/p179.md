<!-- { "loadSidebar": true } -->
颐和园内，德和园与谐趣园，为慈圣观剧之所。林畏庐作《谐趣秋阴图》，自题诗云：“内宴传呼供奉班，歌台斜面玉泉山。记得浑陀舞，弟子于今改盛颜。”“双垂紫袖列朝仪，日午东朝出殿迟。锦帕御床龙衮侍，天颜憔悴有谁知。”“徵歌多在德和园，《劝善金科》久不存。御辇无声秋草合，西风彻夜霁清轩。”“旧柳萧疏傍岸斜，一泓御水长芦芽。八年玉笛收声久，残谱何从问月华。”承平时，菊部诸伶，咸隶内府，月有廪鲭。每令节圣寿及宫闱庆典，必召入奏技，偶邀宸赏，辙蒙赐赍，或给冠服。宫中剧本，别出内制，有名《劝善金科》者，为张文敏手订。又有《鼎峙春秋》、《忠孝璇图》二谱，则庄恪亲王所制。夏啸盒《乐师曲》云：“瑶池昨夜停歌舞，一尺红氍掩尘土。子晋平抛凤翅笙，双成罢击麟皮鼓。白发青衫老乐师，当年供奉霓裳部。投枭一笑博东王，法曲三千献王母。寻常奏技悦天颜，宫锦缠头掷如雨。闻道宵来罢宴还，门前鹤盖纷无数。忽然一夜紫霜飞，龙驭不留返烟雾。寂寂离宫掩落花，沈沈旧渚迷芳杜。九重梦远渺人天，一曲歌终即今古。凄绝龟年已白头，抱琴独共斜阳语。”盖借抒攀髯之痛。逊政后，值太妃诞辰，犹于漱芳斋传戏，陈伯潜太傅纪诗有云：“相公亦是三朝老，甯见椒风受册时。”谓元和陆文端同治癸酉入都，不及见壬申大婚典礼。又云：“凝碧池边几泪吞，一般社饭味遗言。史家休薄《伶官传》，犹感缠头说报恩。”则谓谭鑫培怀恩辞赍，故特美之。

李亦元《帝子》诗云：“帝子苔痕玉座青，鹧鸪啼罢雨冥冥。北门剑佩迎蕃使，南极风涛接御亭。江海佳期愁畹晚，水天旧事梦娉婷。秦丝解与春潮语，一曲蘼芜忍泪听。”又《摇落》云：“摇落于今又一时，劝君减思复裁悲。禁寒海燕元无赖，入梦江鸦不自持。石阙衔碑相望入，车轮生角得来迟。茂陵松柏秋萧瑟，留与梁鸿赋《五噫》。”皆隐寓忠爱，盖变《雅》、《离骚》之遗也。景庙居晦终天，乾谟未展，匪独臣民私痛，抑亦国运之屯。汪衮甫所作《景庙挽歌》备括光绪朝事，其述归政及再训政云：“绂冕初亲政，梯航毕贺正。恭逢皇极建，愿睹泰阶平。元菟颓云压，东鳃骇浪并。宸衷越，庙议决惩荆。横海空隋舰，临辽折汉旌。春潮凄勃碣，秋雨黯台澎。启圣资多难，优贤利汇征。霸才求范伯，儒效责孙卿。顾问唐承旨，论恩宋迩英。翻书通绝国，纳谏逮编氓。甲令规闳远，纶言极恳诚。四观奋发，九县想澄清。萁序催摇落，薰弦促改更。圣怀几避席，众口欲烧城。始颂蟠龙贲，终占牝马贞。即时新法罢，从此厉阶生。甘露祥实验，前星曜忽呈。郑闺蛇未入，毫社鸟先鸣。制梃驱都市，传烽逼禁营。藁街齐设垒，稗海尽交兵。容易金城陷，仓皇翠辇行。晋祠屯武帐，秦岭戒严程。倘使玑衡正，何缘匕鬯惊。吾君汹可恃，此举竟无名。鼎沸民方殆，钧旋运庶亨。元凶戮杌，赤眚洗搀枪。木铎频宣诏，珠盘再缔盟。禹汤惟罪已，李郭喜收京。返旆三辰焕，橐弓六合晴。物情思复子，天意阻由庚。养晦知冲挹，思艰恐愤盈。缔衣常泪渍，黄屋本心轻。坐感尧肌腊，还瞻舜目明。车翻愁日落，柱折见天倾。大孝今谁及，奇穷古未撄。含仁能济世，积瘁竟凋荣。”圣德艰贞，昭宣篇什，而不失立言之体。遗诏既布，乃以慈圣命，立醇王子以嗣毅庙，兼承景庙之祧，即宣统帝也。衮甫《恭贺御极》诗云：“千官鸣玉紫宸门，禁树熹微动晓暾。斧扆受朝君介弟，令车嗣服帝曾孙。云台合纪东风瑞，海宇同瞻北极尊。犹有数行宽大诏，万家负曝尽知温。”“回首秋风太液波，云雷事业竟蹉跎。汉家十世逢阳朔，周道中兴属共和。已信庙堂能绍述，敢疑衢巷不讴歌。即看下诏通言路，初政开元未足多。”时南皮、项城同在政府，故以周召共和拟之，不图乃为逊政之兆。衮甫于宣统初直宪政编查馆，新政赞画为多。尝与李柳溪侍郎（家驹）同登泰山草定宪法，宿后石乌，七日草成而返。有《奉诏草宪宿泰山》诗云：“岳色河声目想赊，瞻岩今始遂攀霞。愿书圣德三千牍，来溯灵文七二家。直向九关驱虎豹，迥看大陆起龙蛇。天风习习吹襟袖，乘兴须浮碧汉槎。”“玉宇高寒客梦醒，七星历历在疏棂。栖迟渐欲忘人境，呼吸初疑接帝庭。指掌与谁谈赤县，探怀容我问青冥。欲从阳谷窥朝采，愁绝烟霏十二亭。。草宪为万年大计，其诗亦非隹谶，法典未及颁布，而武汉变起矣。又：宣统辛亥八月，典礼院进国歌云：“巩金瓯，承天畴，民物欣凫藻。喜同袍，清时幸遭。真熙，帝国苍穹保。天高高，海滔滔。”末句亦若兆横流。衮甫有《闻歌》一律云：“萧条汉曲亡《朱鹭》，宛转吴歌《白鸠》。岂有杜夔知雅乐，漫劳王豹试清诬。江南愁唱家山破，代北惊闻《玉树》秋。可惜管弦犹未被，中原真见海横流。”闻歌辞为严又陵所撰，侗厚斋将军制谱。国歌以宫调为正，而误用徵调，当时皆不及察，是亦数哉。

光绪末年，特诏京外大臣荐举人才，考念擢用。严又陵赋《人才》诗云：“人才鹦鹉能言日，世事蝤蛑换壳时。如此风波行不得，老夫掩泪看残其。”贱子亦尝滥名荐牍，叨先朝记注，读之惭汗。又陵早岁由船政学生资送游学，值郭筠仙侍郎使英，异其才，恒引舆论析中西学术。归国后，降心习举业，屡试不第。宣统初，始以硕学通儒赐进士，《见邸钞感作》云：“自笑衰容异壮夫，岁寒日暮且踟蹰。平生献玉常遭刖，此日闻诏本不图。岂有文章资黼黻，敢从前后论王卢。一流将尽犹容汝，青眼高歌见两徒。”以其邃于哲学，犹复沾沾结习，则夫老师宿儒、槁项黄馘、营营于帖经墨义中者，亦奚足怪。

京朝士夫，依流平进，相安澹泊者久矣。自曹部增设，纷调外吏，争揽私人，而风气一变。光宣之季，长部者强半宗潢，于是梯名市禄者流，相率骛集权门，蝗缘捷径，而风气又一变。台谏箝其舌，铨司失其柄，荣途既滥，懿纲以陨，非细故也。丁ウ公有《都门秋兴》八首，录其四首，云：“麟趾高华内殿班，丝纶能掌甲能擐。门高江左东西录，花发淮南大小山。夜月簪裾盈邸第，秋风旌旆照瀛寰。亲亲自有先朝法，不在凌烟画像间。”“昔日曹司羡玉堂，只今清秘乞为郎。桓宽盐铁膏腴地，汉武舟车结纳场。杨柳章台春试马，花枝杜曲夜飞觞。一勾倘得希文笔，省却朝来榷算忙。”“舆盖喧阗塞九门，承平无此锦乾坤。匡扶人物羊头烂，谒候筋劳马足烦。人满渐愁都邑小，官多翻觉布衣尊。檐帷一片猩红染，莫是哀鸿血泪痕。”“群议纷纭集似麻，诸天大会启无遮。云霄横厉三秋隼，鼓吹官私两部蛙。国事可知翻掌易，人才祗是脱巾哗。福先祸始凭谁问，起看中天北斗斜。”前三首言亲贵专政，曹司滥官，末首则谓资政院也。ウ公家世清华，独蹭蹬场屋，以明经就礼学馆纂修之聘，目都末季政局，慨乎言之。

大清律例，沿袭前代之旧，隐与礼教相维。宣统初，规订新刑律，则参酌东西洋成典，法意迥异。其草案出于修订法律馆，经京外各衙门签注定，乃取决于资政院。就中尤为新旧派所力争者，为无夫奸与亲属杀伤罪，而新说终胜。合公《书感》诗云：“在昔秋官几讨论，金科玉律一时尊。汉家今日多仁恕，枭獍残魂亦感恩。”“莺花一梦记模糊，眼底心头意自殊。寄语从今桑濮畔，明珠但莫赠罗敷。”盖主旧说而委婉出之。其时法馆秉笔者多经游学东瀛，ウ公别有《偶成》绝句云：“徐福当年早见几，载书东渡去如飞。谁知异代焚坑祸，转在童男泛海归。”又《即事》云：“刑措垂垂三百年，海涵春育度如天。不须更作埋轮语，但逐狐狸也自贤。”则几于韩非《孤愤》矣。

徐子静学士之获罪，由保荐康长素也。子静初不识康，其侄由甫与康乡举同年，迹颇密，介以进谒。一见即目为国士，疏请破格擢用。召对后，仅命直译署，颇怏怏，然于子静则深有知己之感。戊申、己酉间，客瑞典，误闻子静死，设祭恸哭，作诗云：“郁邑痛余怀，乃闻明月碎。徐公竟长谢，天乎于此醉。崇陵已笼腾，老臣随波逝。风云皆惨淡，明良失嘉会。耆德不再见，昼日遂永晦。感慨追旧事，崩摧恻肝肺。倾河岂足云，未尽知己泪。”又云：“好士频荐贤，推毂及鄙人。圣主翕受之，辟门大咨询。擢公摄春官，简在属实臣。百日启大业，千秋导维新。钧党大狱作，新参惨冤魂。丈人坐误荐，经年系囚薪。秋风吹银铛，正气郁不伸。夜月照园墙，幽梦徒相亲。夫人方卧疾，惊死泣血频。长公遂哀毁，亡家罹祸辛。哀哉为党祸，寔我杀伯仁。”时子静已先出狱，诣行在自投得释。居杭州，逾十年乃卒。康归国犹及见之，而此诗已流播海内。

袁慰庭斥逐诏下，即日专车走天津。文襄传语：“宜依例谢恩，勿贻人口实。”乃乘夜折回。次日，谢恩讫，遂出都，隐于洹上，所居日“养寿园”，取宸翰名之者也。日与幕僚纵情诗酒，成《圭塘唱和集》。又尝摄蓑笠刺船小影，萧然若忘世者。铜山徐某赋《养寿园》云：“小拓园林好避贤，镜湖叨赐水衡钱。风风雨雨浑无赖，叶叶花花各自妍。十亩新荷半红白，一池明月两团圆。琼楼玉宇高寒甚，聊此衔杯乞醉眠。”“奇气还应发浩歌，关山直北近如何。逍遥湖上骗堪跨，寂寞门前雀可罗。抚剑长吟追白日，卷帘高卧看黄河。闭门种菜英雄事，岂是寻常安乐窠。”末韵洵能道其心事。相传慰庭有《登台》五律，结句云：“凭栏星斗静，便觉太行低。”颇寓抱负。张某见之，以宋太祖《咏日》相喻，袁正色曰：“吾何敢比于是。”而言外亦殊自喜。

