<!-- { "loadSidebar": true } -->
台湾初为郡，设镇道而统于闽疆大吏。有事，则巡台御史与大吏会商行之。钱沙方伯以御史巡台，值彰化生番戕杀民产。故事，生番犯杀者，有司处分较重。大吏为规避计，饰称熟番。沙据实入告，致互异，烦上诘。有调停者，胁填沙徇同，沙持不可。嗣廉得诬证，事乃大白，时人目为真御史。袁随园诗云：“彰化内凹庄，生番杀黔首。赖白两姓家，二十有二口。故事番作恶，武吏有责成。生番杀人重，熟番杀人轻。大吏争护前，各以熟番报。公时巡台湾，独以生番告。洋洋海风起，遍迟御史章。奏骑既濡滞，所奏又乖张。天语加切责，大吏滋不悦。调者来调停，诛公改前说。公指窗前山：是岂可动乎？苟其徇有位，何以对无辜？亡何矫虔吏，买头作诬证。事发得上闻，昭昭黑白定。”观此，则巡台御史非虚设矣。屿沙负风骨，其以御史巡仓，尝逮治内府番役，疏请裁革。及官江藩，值南巡，上累韶恤民，江督黄文襄仍严督供张，填沙抗章劾之。随园《心中贤人歌》备述其事有云：“金吾有逻骑，痛捕虎而冠。内府四十名，白日横行惯。公视永丰仓，此辈犹狎玩。其魁名奎五，喧呶薄几案。公怒械系之，封章奏玉殿。韶命尽革除，为首者诛窜。百僚舞于衢，路人相与叹。”又云：“天子南巡狩，玺书颁谆谆。诚恐供张费，累彼元元民。江督董太保，阴违而阳遵。孤行一己意，束下如湿薪。其人养威重，上相不敢嗔。公乃手弹章，焚香达紫宸。天子立召见，问汝所知因。公奏御史官，言事重风闻。倘问所来由，是绝言者根。天听为之动，将黄训饬频。有此小臣直，弥彰圣主仁。”三事皆卓然可传。

台湾产硫，郁沧浪（永河）以佐采硫入台，为《竹枝词》多首。有《硫穴》诗云：“造化锺奇构，崇冈涌沸泉。怒雷翻地轴，毒雾撼崖巅。碧涧松长槁，丹山草欲然。蓬瀛遥在望，煮石迓神仙。”“五月行人少，西陲有火山。孰知泉沸处，遂使履行难。落粉销危石，流黄渍篆斑。轰声传十里，不是响潺。”台城亦曰“赤嵌”，其地有赤嵌楼，俗称“红毛楼”，盖荷兰所筑，栏栀浚云，郑氏贮火药军器于此。陈眉川中丞（宾）《登红毛楼》诗云：“量移海外乍逢秋，凭眺依稀古戍楼。烽火惊心成往事，清笳入耳散边愁。盈盈带水孤帆杳，漠漠晴空白日悠。更喜澄清雄镇畔，飞云敛忽渡江头。”眉川，康熙甲戌进士，甲申渡台，遇风折柁，舟中读《太极图说》、《西铭》诸书不辍，人服其度。

周宣子太守（锺瑄），康熙时宰台湾诸罗，抚循番社，兴学教耕，番民德之。以事忤巡台御史，为所劾。钦使按验得直，寻擢守荆州，兼笺榷税。徵不及额，坐戍。子德明上书请代，得免归。过荆州，有句云：“不甘袖手听鸿唳，却向危机将虎须。”又云：“流民已定邱中宅，逐客方归塞外身。”所谓“抚字心劳，催科政拙”者，宣子有焉。殁后，荆人立祠以祀，名所筑江堤为“周公堰”。

粤西猹摇错处，皆梗化，而猹性尤悍。有撞匪廖三者，据义甯背子山，邑令不能治，渐乃越境劫掠。楼敬思为灵川令，请于大吏，率丁壮进剿，直捣其巢，渠魁就翦，距出兵甫逾月。康熙丁酉冬间事也。查初白游粤，过其境，为作《平蛮歌》有云：“猹中廖三乃最狡，结砦背子藏神奸。义甯邑宰畏如虎，长恶不复加防闲。康熙五十有六载，遂逞毒螫为民患。公然越境大劫掠，乘势摇动西江湾。溜川楼侯奋髯怒，一念轸恤周病瘰。请于中丞愿剿贼，朝发夕下无留艰。官军压境屹不动，旁睨翻笑书生孱。岂知仁者必有勇，勇气远过齐成榇。力捐百镒铸戎器，更募了壮腧千锾。仲冬誓师谒神庙，声并泪下垂潸潸。与神幽明共守土，捍御灾患宜相关。狼贪豕突忍坐视，一任满耳昵孤鳏。阵图兵法贮腹笥，临事布置神安闲。先营壁鸟后粮糟，下极坑谷高跻攀。天寒雪少但瘴雾，地尽石出皆榛菅。孤军深阻三百里，闲道别取千寻山。贼巢渐近径弥恶，出贼不料攻而环。焚林燎穴何处遁，照耀岩壑朱旗殷。渠魁既歼胁从赦，散以畎亩闾阎。自从出疆迄饮至，三十五日师旋般。明朝献馘上幕府，队仗整肃排班班。受成例应给大赍，为国惜费情非悭。有酒盈缸其色碧，有羊在牵其首。侯不居功以归众，单醪挟演人均颁。人传封事上北阙，我适问道将西还。过侯治下暂弭楫，为我扫榻开门槟。杯阑抵几听陈说，窃叹胆气何其<豕豕>。朝廷设官镇群獠，文武分职毋相奸。至令儒臣建伟绩，壮士毋乃多赦颜。”武将不能治而县令治之，所辖令不能治而邻封治之，于是楼侯传矣。

闽之武平与粤平远界，平远民悍，怙众侵疆，官莫能理。长洲许子逊（廷钅荣）令武平，奉命会勘。既至，闻鸣钮聚众，戈矛四集。许不顾会众，出与图按验。有健者突入，欲肆凶。许怒叱曰：“王法具在，鼠子敢尔。”众气夺，皆匍匐谢，遂定界而还。许友李客山次其事曰《武平分水坳定界记》，顾心勿（成志）为诗书后云：“曾阝人妪营鲁人怒，筐笤争桑构吴楚。尚闻六里作鸿沟，彼粤此闽板如虎。闽邑曰武平，连粤平远城。天子颇闻粤人横，负众侵界狎县令。诏书特劾两铜章，判以沟涂毋力竞。武平许君气何豪，单轺来会分水坳。却闻隐隐鸣钲鼓，忽见青红旗乱舞。车中一笑此何为，回顾从者色如土。野云黯黯日将落，脱辖呼人无一诺。独挥羽扇抗群咻。风驰电合围戈矛。桓桓许君心已定，亲把舆图作明证。健儿突入欲甘心，拉虎批熊只手胜。是时许君起大呼，么么鼠子敢犯吾。挥刀折齿前令胡，吾能杀汝如腐雏。广福桥头故吾土，赫赫鬼神可欺乎。朝廷威行九州外，尔等跳踉行尽屠。万夫垂头齿打舌，旗卷枪抛各求穴。鞠躬谢罪辞咿嗄，彼何人哉平远侯。”子逊，康熙庚子举人。丁未报罢，搜遗卷，特用知县，善眉枪法。其定界事在雍正六年。

王秋史《海上》诗云：“海上峰青雁一行，鼓声未绝黯残阳。茫茫鱼腹归何处，但对天风哭国殇。”吊蓬莱滕游击（国祥）也。康熙壬辰十月，盗艇犯成山，游击率水师捕之。群盗纵艇围攻，继以纵火，游击力战死。舟卒五十人，仅余伤卒数人，附坏樯，随潮出毽袜山下得免。秋史时官成山教授，怆念遗烈，故有斯咏。闽越间多海盗出没，屡扰沿海郡邑。督臣范时崇，议将沿海渔船交地方文武钤束，只许单桅，不得越省。上曰：“渔产并入水师营，则兵弁侵欺之矣，盗贼亦岂能尽除。为长吏，当务有益于民者，不当以文法为捕具。”事乃寝。睿照万里，所全多矣。

粤之陵水，三面环海，地多瘴疠，所辖黎峒三十余，皆王化所不及。长垣李伊庵（聘）宰斯邑，躬历诸峒，椎牛酌酒犒之，申明法令，黎民悦服。会雷琼道某，勒限采取花黎，群黎激变，相连百余峒，独陵水黎不从，盖伊庵抚辑之效。伊庵《黎峒》诗云：“南方风气异，万里无霜雪。祝融常司令，终岁皆炎热。蠢尔峒中黎，厥性与人别。下者为巢居，上者为营窟。四序不知年，但视月圆缺。家家养黎鬼，事毕必取决。男女无媒妁，蹋歌水面媒。渔猎作生计，茹毛而饮血。居然混沌风，乃势若秦越。种类日以繁，各自争雄杰。出入行以只，刀箭总不辍。大峒连千家，小峒遍邱垤。余初尹兹土，朝夕心切切。入境方三日，亲自履其穴。问俗识要领，若辈分优劣。牛酒以搞之，少长咸就列。约法申三章，感激声呜咽。自是修职贡，匍匐赴官阙。熙然安耕凿，远近胥惧悦。何人专间外，无端启衅孽。质兵挟邀赏，饱腾仍摘觖。九重亦震动，重臣代巡阅。下吏承风旨。五刑毕具设。二十九员官，一时陷缧绉。余也仅守篆，理直立泄。微名幸瓦全，区区实不屑。抱薪而火，祸乱终无歇。焉用此黎为，毋乃天不绝。”光绪中，吾宗有任是邑者，峒黎彬彬，同我冠带矣。

柘城王培者，康熙辛酉令新河。访明诗人宋登春故里，题碑表之，宋号鹅池生。是夜，果有二鹅止碑上。居人以献王，凿池畜之。任邱雪崖闻自周屺公，为赋《双鹅篇》云：“在昔新河有奇士，登春其名氏宋氏。苦吟未老头先白，落拓辞家走千里。辞家南去江陵城，中有鹅池池水清。却爱湖湘归不得，狎鹅自号鹅池生。一身失路悲无与，朝看鹅来暮鹅去。衡霍峰多烟雾深，青山谁知埋骨处。劫火沧桑几百春，忽逢王宰有心人。痛哭怜才故迹，草元亭没空荆榛。酹酒招魂向原隰，阴风飒飒筵前入。突有双鹅碑上立，鹅来相依不暂离。署中还凿天鹅池，无情有情谁得知。”雪崖举鸿博，入翰林数年，改中书，历部曹，出为建宁守，亦有惠政。

庄氏史狱，擅列名流参阅，多罹祸，吴愧庵、潘力田皆未尝应其聘也。愧庵《狱中送春》诗云：“一半春光缧总过，唾壶敲缺待如何。”已见不平之。力田《漫成四首》尤沈痛，录其二云：“抱膝年来学避名，无端世纲忽相撄。望门不敢同张俭，割席应知愧管宁。两世先畴悲欲绝，一家累卵杳难明。自怜腐草同湮没，漫说雕虫误此生。”“吴关一路作縻，棘木庭前听五词。已分残形轻似叶，却怜卫足不如葵。下堂真愧先贤训，抱璧几同楚客悲。纵使平反能苟活，他年应废《蓼莪》诗。”亭林客汾州，闻力田冤死，赋诗遥祭。又，寄其弟次耕诗有云：“犹存太史弟，莫作嗣书人。”后次耕举大科，授检讨，与修《明史》，寔非本志。赴召时，有《写怀诗》二十首，具述出处本末。既而为忌者所中，左官，遂不出，游名山，若将老焉。癸未南巡，迎跸，复官。越三年，复南巡，泽州相国欲荐起，赋《老马行》以谢。有《西泠展墓》诗云：“三尺蓬科几树梅，梅根碧血总成苔。春山雨露僧时到，画角昏黄鹤一来。入梦有人迷北海，招魂无地哭西台。鸱夷未化钱塘水，莫怪潮声夜夜雷。”“麦饭椒浆拜草间，相看应怪我苍颜。休疑陆弟曾如洛，为报梁童已出关。将母归来无旧业，藏书到处有名山。《西征》赋就何人赏，焚向东风血泪斑。”即展力田墓而作。其出山，盖为母而屈。

