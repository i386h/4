<!-- { "loadSidebar": true } -->
戊戌新政，经济特科其一也，制视词科，荐者累牍，以政变而罢。辛丑，复有诏举行，则由严范孙学使疏请，而张文襄力主之，于是九卿以上及督、抚、学政复各举所知。癸卯夏，召试于保和殿，文襄适由鄂督入觐，获与阅卷，自纪诗云：“国势须凭杰士扶，大科非比选鸿儒。阮文兆武吾何敢，忠孝专求郑毅夫。”“阮文兆武”者，阮文达于道光十三年以滇督入觐，充会试总裁；兆文襄于乾隆二十六年以定边将军凯旋，充殿试读卷。外吏典文衡，不多觏也，故以为喻。文襄初以召试旷典，力主多取重用，守旧者非之。初试，梁燕孙（士诒）首列，群疑为卓如之族。及覆试，仍首列，杨皙子（度）亚之，皆于揭晓前撤去，而务求其文旨平正者，于是袁树五同年以荣文恪师言拔第一。然燕孙、皙子后以论荐得京卿，骏骏大用。而特科所取二十七人，登用皆不优，庶常免散馆，主事免学习，外吏以原官用而已。先文安公与覆试阅卷，言是日各衙门堂衔多注假，列名者仅八人，遂俱获派。衡文非畏途也，而规避若此，是足觇当日风尚矣。周殷慎子立之观察举特科，覆试落第。悫慎示以诗云：“经济谈何易，高名不可居。荐贤知已误，于尔计非疏。国事椎心日，吾侪尝胆余。春风岂私物，何必问吹嘘。”余获举而未与试，先公谓盛名难窃也。

悫慎早岁值寇乱，孑身窜走，流寓甚困，挟策干李文忠，遂得从戎幕，积功得官，有《忆昔》诗三首自述。其一云：“忆昔粤寇来，东南沈半壁。一年百窜徙，自分死锋镝。贼至兵先逃，杀掠甚戍狄。贼去兵复来，疮痍苦搜剔。千里荒无人，荆榛杂瓦砾。初乱有人哭，久乱声寂寂。哀哀十二年，有泪无处滴。力弱不能庇，伤哉我亲戚。”其二云：“猝闻贼追来，骇愕弃儿走。逃儿恨无路，情急足愈后。褴褛丛棘中，屏息独掩口。青天惨无色，但闻贼怒吼。连山烟蔽日，十人死八九。夜半忍饥归，生菜烹瓦缶。贼垒巨火明，阴风搜林薮。五更复潜逃，处处惊刁斗。”其三云：“天人逢厄运，祸机触处是。胆落九都山，魂淌皖江水。丈夫草间亡，不如报国死。寸心悲愈奋，两足踏千里。老人哭送儿，劝儿早归里。岂知儿归时，老人叫不起。东流江水深，北山颓云委。见面生无期，魂梦空哀毁。老母今幸健，频年犹客里。承欢惜晷刻，谆谆告妻子。”语语血泪，足觇至性。悫慎后官至兼圻，五子俱官监司，两成进士，年逾八十，晚福之茂，亦当日所不料也。

光绪甲辰，日本、俄罗斯构兵，画我辽渖为战地。锁钥弛于北门，扉屦疲于东道，而政府方颁布科条，宣言中立，时人《中立诗》云：“眈眈两虎倡阶除，画就辽阳作阵图。争鹿未知谁得者，斗龙何取我观乎。鼎形早失三分二，博局曾徵一注孤。三十五条中立例，春王正月出皇都。”时有关内行商者七百余人，途出康平，日军检其装，见俄罗斯羌帖，疑为间谍，同日坑死于邑廨西垣外。至今丛葬处夏不生草，秋冬地成白色，咸谓冤气所结。张贞午民政巡方经其地，为赋《冤冢》诗云：“死不化秦坑灰，生不作田岛客。七百余人同日死，白日无光血沈碧。范侯为我指其处，一虫一沙一魂魄。吁嗟乎！战祸滔天完卯难，不疑俄奸即日奸。我来但隔一墙宿，夜闻鬼语摧心肝。”当日冤死者，正不止此。程雪楼中丞时以郡悴赴黑龙江自效，值日俄之战。俄军进薄齐齐哈尔，将以巨轰城。程请于将军，单骑赴俄营，百计劝阻，俄酋不听。垂燃矣，程以身覆上，乃止。以功得帮办边务，寻超摄黑龙江将军，盖不次之遇也。未几，改设行省，权巡抚，旋引疾归。张伯翔有诗《送程中丞还山》云：“庚子一变天地震，六飞仓皇幸秦晋。回銮甫定起边氛，墨骑横飞遍锋刃。浩浩战血殷松江，弹花刀雨纷如狂。程公义胆云霄薄，欲挽危劫驯犬羊。轻身一掷见回纥，立马军前气飞越。出死入生百万家，夺隘斩关三寸舌。大吏草疏腾天阊，殊恩诏许同平章。下吏将军指顾顷，二百年来破此荒。”述其事也。雪楼晚节蹉跎，此事固当节取。

庚子拳乱，矫旨行各将军督抚悉戮外侨。寿山方镇黑龙江，亦袒拳，将奉行之。山阴王黼臣郎中客其幕，力谏不听，拂衣去。或诬王通敌，去且不利于帅。寿惑之，急骑追归，王以为有悔心。既至，乃缚而杀之。初，寿居京师颇困，王与交厚，尝响濡之，至是反颜不顾，君子于此叹交道焉。朱沤尹侍郎为《凤衔杯》词哀之，一时传诵。谢宣枢《哭王黼臣》诗云：“远来消息骇传闻，海沸山倾事正纷。取友纵难窝料此，戕身不悔最悲君。国门悬眼来烽火，江路招魂隔阵云。恩怨回头谁省得，虚夸吊弥有高文。”后寿山获谴，未闻有为王雪冤者。

奉天靖安之北，有七十七岭，云气中恒见城郭楼阁之状，如登州海市。贞午巡边莅此，有诗纪异，兼赠邑令赵湘岑。云：“七十七岭何宠だ，蜿蜒北入烟云中。阴山勒太寒瘦，别有世界开鸿蒙。楼阁参差城郭丽，博桑日出含瞳胧。或疑黄帝登崆峒，挥斥八极鞭六龙。或疑群仙朝新宫，芙蓉主与桑苎翁。世间朱邸易变减，金阙隐见无由通。赵侯居官耻随俗，一诚已足祈苍穹。我来亲涉洮儿水，但见枯草黏长空。东坡登州祷海市，便膺神贶酬其衷。古今人事两相愧，坐听城角鸣悲风。”时辽东初设行省，靖安亦设治未久。日俄战后，触目萧条。贞午有《登龙首山》绝句云：“北去飞沙扑马头，一杯聊此吊残秋。座中各有新亭泪，进入辽河水不流。”尤为东人传诵。

袁翟园《珊珊曲》绝句云：“五尺罘ぜ绿树遮，小桃红处是儿家。燕台几许闲钗钏，争及苏台姊妹花。”“三郎得意大罗天，一曲《霓裳》会众仙。爱听吴歌成痼癖，开场不召李龟年。”“封章竟许劾蛾眉，谁遣分司御史知。第一维新称盛事，樊楼先谪李师师。”“一霎飞英坠溷忙，梨花门闭月昏黄。秋司信有新编律，不试奸囚试教坊。”盖咏谢珊珊事。京师初无吴妓，有之，白赛金花始。珊珊北来继之，名藉甚。天潢某尚书，宴城东余园，自登场演剧。珊珊侍侧，为之傅粉。张贞午时为御史，疏劾之。朝旨嘉南床之敢言，而责西邸以改过。尚书寻乞休，珊珊亦厌倦风尘，依人金屋矣。余尝赋《余园曲》云：“余园花草春无价，银荷曾照徵歌夜。凤管吹成旖旎香，龙盘传赐逍遥炙。是时海宇方清晏，洛京初置敦宗院。青琐郎君谀妙年，白头上相论殊眷。八百轻鸾拥钿车，搴帷初识宋尚书。临川声律宜都射，早有才名动玉除。半酣催试山香舞，砑光帽上花如雨。一曲檀槽一束绫，仙韶翻尽开元谱。第一风流数谢娘，亲调粉墨伴诸郎。灯屏时露惊鸿影，镜阁偷摹警鹤妆。妆成一笑搴珠箔，紫兰曲罢添惧谑。压倒同时菊部头，策勋竞进黄金勺。孔江狎客各翩翩，艳曲新填相府莲。行乐浑忘花萼贵，寻春拚放柘枝颠。朱门自昔夸声伎，却话南园骄北里。尽多朝贵拜恩王，一任都人呼浪子。干卿甚事春池皱，封章晓向通明奏。阙下羞看傅粉郎，台端今见埋轮守。谏牍何堪例谤函，鱼头自筑退思岩。红衫更莫招王黼，白笔终应重贺咸。浮名换取金尊酒，旷怀谁似宜城柳。轶事流传《夜宴图》，近时恨少徐黄手。淡粉轻烟一梦阑，珊珊环佩隔蓬山。清元小殿香尘冷，愁煞新丰谢阿蛮。”贞午时奏调巡警部，将序补左丞，遽出为岳州守。

尚书乞解官疏，相传为杨杏城侍郎手笔，有云：“正恐因循恋栈，贻衰亲后顾之忧；岂惟庸钝无能，负两圣知人之哲。”论者谓其得体。未几，奉使西洲，停朝左辅，复以杨翠喜事为人论劾。翠喜，沽上歌伶，尚书于歌席一见赏之。于是观某君，解美人鹦鹉之绦，补上客鸳鸯之社，以兹结纳，超陟封圻。朝士梯荣，更有赎吴姬洪宝宝，以媚尚书介弟者。时人有诗云：“翠钿宝镜订三生，贝阙珠宫大有情。色不误人人自误，果然难弟与难兄。”“竹林清韵久沈寥，又过衡门赋《广骚》。转绿回黄成底事，误人毕竟是钱刀。”“红巾往事说洪杨，掺黩中原事可伤。一样误人家国事，血花化作口脂香。”“娇痴儿女豪华客，佳话千秋大可传。吹皱一池春水绿，误人多少好因缘。”“竹林”、“衡门”，皆隐当日人名，盖居中而冒名息事者。宣统初，莆阳江杏村侍御复以劾尚书父子，斥回原衙门行走。其疏谓某中丞子为尚书养子，某督部室拜枢邸为父。盖间自同台某君者，非事实也。然当世重其戆直，作《梅阳归养图》，徵题遍都下，时人《广和居题壁诗》有云：“儿自弄璋翁弄瓦，寄生草对寄生花。”即述杳村疏语。

汪子贤吏部（述祖）《姗姗》、《杨花》两曲，亦为某尚书而作，词特蕴藉。《姗姗曲》云：“有美人兮来姗姗，翠眉黄额颜渥丹。舞衣长袖缝齐纨，腰间玉佩青琅。红牙拍板镂沈檀，清歌转喉气如兰。琼柱金丝取决弹，莲漏丁东宵未阑。满堂珠履坐团乐，酒进葡萄杯合欢。蜡泪凝红堆烛盘，髻蝉钗燕欹臣冠。翩然青鸟来探看，殷勤上诉翔云端。美人愕眙继泪丸，去如惊鸿避金丸。绛河清浅起居难，寄言珍重保玉颜。”《杨花曲》云：“青春二月杨柳花，东风吹入五侯家。侯家帘幞重重护，絮乱丝繁天亦遮。绿杨枝上莺无数，宛转娇啼碧云曙。叵耐东风上下狂，卷帘仍放香帛去。莫言飞絮易飘零，未肯江边化作萍。年少王孙亲折取，章台柳色倍青青。王孙走马章台曲，道上行人目相属。夫婿封侯未可知，陌头杨柳年年绿。杨柳阴阴锁画楼，一番欢笑一番愁。春来杨柳迎风舞，春去杨花逐水流。”前首咏谢珊珊，后首咏杨翠喜。翠喜后归鹾商王某，故日“王孙”。

