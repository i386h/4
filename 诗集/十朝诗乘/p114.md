<!-- { "loadSidebar": true } -->
《释名》述汉时貊炙之法，谓貊炙全体炙之，各以自刀割，出于胡貊之为。今西俗餐法，皆以刀匕，当防于此。时隔二千年，地隔数万里，不知此风何由传衍也？今所谓“大餐”者，其名创于粤中诸洋行。当日未有诸口通商之约，凡西舶来互市者，咸止于粤江，其经纪中外贸易者，以十三洋行为最，因之濡染欧风，寝习奢靡。张问安《亥白集》有句云：“饱啖大餐齐脱帽，烟波回首十三行。”其时尚在嘉庆年问。又：昆明赵文恪（光）年谱记道光四年游粤情事云：“是时粤省殷富甲天下，洋盐巨商及茶贾丝商，资本丰厚，外籍通商者十余处，洋行十三家。夷楼海船，云集城外。由清波门至十八铺，街市繁华，十倍苏杭。终日宴集往来，古刹名园，游迹殆遍。商云昆仲，又偕予登夷馆楼阁，设席大餐，酒地花天，洵南海一大都会也。”观此，则百年前广州一隅，颇类今之租界。其时官绅酬酢，好用大餐，已成时尚。同治中，杨子恂观尝游羊城，有纪事诗云：“十里夷厘接海ヂ，繁灯如月夜如年。深杯劝酌红毛酒，行炙当筵自割鲜。”“楼船压水别成军，互市甘松事正纷。销尽膏脂谁省得？夜筵犹舞缕金裙。”前首即记大餐，后首忧及漏卮，言外若有深慨，子恂亦有心人也。至今羊城、海珠风物繁华，犹甲东南诸埠。

以武臣掌文衡者，昔惟兆文襄。时值西陲班师，特命预殿试读卷，文襄自陈不习汉文，上曰：“圈多者即佳卷也。”赵瓯北卷圈最多，遂拟第一进呈。及拆封，上以第三卷王杰，陕人，为凯旋纪盛，互易之。又：道光丙戌，托相国（津）预读卷，亦不娴汉文，属同事代定之，且以语监试钱仪吉给谏，初不自讳。给谏有诗云：“簪笔晨趋朵殿中，云窗碧瓦旭升红。缄箱密送词臣退，列案胪陈掾史同。卷以循环为甲乙，人皆席坐各西东。从容幸接黄扉语，不待曹羲论至公。”结句用托公语也，其质直不欺，亦有老成风。

吴兴试院闻喜轩额，为学使杜石樵手题。道光癸未，石樵以四月八日按试吴兴，适得令子文正公泥金之报，因以名轩。厥后同治辛未，丁濂甫学使（绍周）亦于四月八日氵位郡，越三日而闻嗣君立瀛成进士，乃颜其室曰“叠喜”。宗湘文观察时为郡守，有诗为贺，濂甫次和云：“闻喜名轩事亦奇，师门遗墨尚淋漓。四千里外登龙日，五十年前噪鹊时。艳说宫花分棣萼，敢云阶树尽琼枝。吴兴太守多情甚，贻我瑶笺索和诗。”注谓：“侄立干，戊辰进士，本科同应殿试。”俞曲园先生亦依韵贺之云：“试院论文正赏奇，兴来酒味不嫌漓。自从老杜留题后，又见双丁竞爽时。艺苑流传称盛事，师门珍重茁孙枝。阿翁闻喜轩中坐，叠喜还成叠韵诗。”二事巧合，而濂甫又为石樵门下士，谈者尤艳之。

瑞安孙蕖田学士舆兄琴西太仆，俱起家词苑，并负才誉，人以方坡颍。蕖田尝疏陈朝政，因严劾时相穆鹤舫，语甚切直，由是罢归，其《以言事罢官南归叠韵》诗有云：“长沙太息未过六，柳下一黜不待三。我生孤僻俗眼白，人事险帜鬼面蓝。老蹋京华寡俦偶，埋头柱下随史聃。出入危机历已遍，往往干戈生笑谈。君恩宽大许归去，谴诃虽至犹覆含。”其时鹤舫柄政，潘文恭为次辅，委蛇伴食而已。怙权酿乱，责在当轴，固无可辞。然鹤舫虽排觚正士，而犹知荐引曾骆，尚非无识者比。蕖田归后，历主讲席，遂不复出，以重宴恩荣，赐侍郎衔。

丰镇为蒙古马市所在，诸部之产萃焉。凡马群所止，缭以方垣，谓之“图”。每舍必有数图，盖马非一主，设此所以别之。腾骧奔凑。千百为群，临以绳竿，无不驯服，亦钜观也。汤贞愍以世职隶戎籍，尝行边，至丰镇阅马，作《马市歌》云：“斩鸡台北盘羊西，眼中青海与月支。雕胚驷骆骝原骐，沙平草輭十万蹄。穹庐月落光熹微，点点草头同敛棋。碧眼赤髯环不离，黄皮华阔毡裘肥。鞍鞯精铁玄熊皮，翻身上马作马嘶。一人马前作奔敌，万马飞逐云烟移。一人殿后长竿提，口中马语无人知。天明霜露犹未曦，尘埃已塞谷与蹊。前群上桥后群继，万飞击蹄声齐。桥姚但用谷量马，一群一谷纷排挤。三驰八趴衤集牝牡，九良五驽兼黄骊。健儿入群马惊突，绳竿掣首施鞲羁。左腾右逸额尔敏，一坠不愁成肉糜。纷纷驵侩牵人衣，手指白黑呼与骑。默者凤臆呜麟髻，步者发电奔腧晖。千金百缗值不一，一顾再顾十倍奇。安能钩距得其实，以手作口向可疑。氐郎割券乐奇羡，连尾不足书成嘻。世无薛公与非子，筋肉不识由人欺。乌孙突厥有谁致，致亦不过驽与疲。有唐八坊七十万，张公能事惟蕃滋。绳钩直曲岂能识，但取立仗何愁稀。箭云欢玉困辕下，老乌啄疮血淋漓。鞭箠刻烙厮养虐，速死不得徒献欷。我虽相马胜董子，不明此中谁骊。荒山嵯嵘愁鸡栖，只求款段寻幽宜。自朝至暮所见非，十驾九蹶无高低。殷勤翦刷是何意，帝闲方此徵雄姿。神奴却笑王湛痴，我痴已矣将安之。空将天马歌西北，不诵田家秧马诗。”彼俗谓“市”曰“桥”，“上桥”即“上市”也。又蒙语谓生马未施鞍勒者曰“额尔敏”。

道光中，重建毗陵钟楼寺，募费钜万，惟大钟铸成而不鸣，毁而再铸之亦然，楼以扃废。贞愍谋附建先世恧孝祠，过寺，闻僧言其事，请启楼观之。仰视，规制甚伟，使僧试叩之，觅杵不得，以戾廖代，果不鸣，大叩之如故。贞愍愕然，顾从者曰：“若代吾叩，必鸣。”从者执庚廖，贞愍凝神曰：“叩。”则大声噌[口]，邻屋皆震，众僧喜跃变色。邻近闻者毕至，疑有神术。或以问贞愍，笑应之曰：“佛氏有因缘之说，是亦缘耳。”因作《钟寺纪绿图》，自题诗云：“不鸣则已鸣惊人，钟楼寺钟必有神。少小离乡归白发，此钟不是当年物。杜夔柴玉姓氏新，受二千斛重万钧。蛟龙夜愁山谷震，力敌鲸鱼不能奋。黎抱钟饥乱号，撞破头颅人莫问。我时到寺日正中，一楼扃固尘埃封。蒲牢则瘩佛不聋，劝僧竭力敲顽铜。意诚从古感金石，百万金钱忍空掷。不然飞去洪涛中，未必归来风雨夕。更数百手如撞莛，雷霆忽发铜山崩。万人堵集咸疑惊，适从何来此老伧。一日喧传遍城郭，疑我前生大乘僧。孙郎作歌诧奇事，咄咄千言神鬼悸。世间万事皆偶然，其中或亦关因缘。贱子无聊博游戏，岂有回天神术异。佛非无力假手我，知我胸多不平气。升沈显晦各有时，不遇其人姑待之。穆然语嘿两不苟，纳纳乾坤此我师。”贞愍旋殉节，盖正气所感。“孙郎”，谓月坡秀才也。

边袖石方伯《庚戌书事》云：“帛书牛腹术堪惊，采药虚传海上行。岂有禁方贻扁鹊，共欣阴道授容成。触邪直指真名士，执法云司少定评。太息诸公俱富贵，又从富贵学长生。”谓妖人薛执中事也。执中挟袤术奔走都下，朝贵多为所惑，吴县曹艮甫（琳坚）为御史巡城，毅然捕治。既下部讯鞫，法曹犹有阴袒之者，其术惑人深矣。次年辛亥，艮甫以给事监秋闱，翁文端主试，赠诗云：“与君共识煎茶意，面目森然活火调。祗见魏徵殊赋媚，不论汲黯与宽饶。”艮甫有直节，而即之温然。与同里蒋澹怀、褚仙根并在“吴门十子”之列，诗学玉溪，后官至按察。

柏静涛相国以少宰奉使朝鲜，事在道光甲辰。松亭侍讲题其日记有云：“遮道争来看星使，纷纷白发携黄童。轻裘肥马岂吾爱，馆人授粲无他供。萧条行李一寒素，大夫毋乃标五总。”述其清德也。又云：“持节东行抵朝鲜，倾都肃迓威仪恭。纶音既宣王感忭，西向稽首虔呼嵩。自云小邦窃安治，扶持全赖彤廷功。似兹细事辱天使，泉台衔结皇恩洪。少宰应对推第一，动容中礼皆雍雍。观者堵墙叹且服，知人则哲惟九重。”言其无忝使命也。又云：“更有大节令人佩，四知远匹关西翁。五千烬仪彼将敬，我非陆贾金何庸。再辞再却使者哭，微官不职王难容。势不得已诡相受，首将此事陈法宫。臣心如水帝简在，煌煌天语执厥中。命贮仪曹传来使，一介不取堂廉同。愿播士林示后世，以为矩则垂无穷。”纪其却馈也。励操如是，乃以科场关节之嫌，蒙垢弃市，悲夫！

道光季年，京外大臣相率以粉饰太平为事。粤寇既炽，大吏犹讳言之。贵筑黄斗南为右江道，上书抚臣，切论其害，不答，乃以书抵京师。朝廷知寇氛之恶者，以斗南言也。后柳州陷，被执，骂贼不屈，绝粒十日以死。子寿布政（彭年），其侄也，《题黄石斋手札》第三首云：“吾家右江老，抗节无馁容。饿死岂相法，秉节时正逢。片纸发粤难，褒忠蒙帝封。伤哉确不拔，血胆归乾龙。”养瘫不治，徙薪不用，慷慨一死，有余恨焉。

桂多旷土，浔州所属垦辟山荒者，多粤籍客民，洪酋亦其类也。初起自金田，仅纠合徒党，为暴乡曲。邑令某，乘不意，悉擒首要，褴致省会。时桂抚为郑梦白中丞（祖琛），夙佞佛，未贵时，遇一僧曰：“异日亿万生灵系于公手，必慎之。”至是误喻僧语，竟从宥释。自是附者益众，卒成燎原之祸，得非人事哉！尹杏农兵备（耕云）《咏史》诗云：“误将姑息当慈祥，忏悔惟凭贝叶章。大帅不逢边佛子，奸民谁附宋金刚。果能先事将薪徙，何至难图引蔓长。萌岭梧关天下险，那容群盗日披猖。”刺梦白也。梦白在道光朝历抚滇闽，颇著才望，其抚桂亦能防剿湘匪，独此事乃近妇人之仁。光存之诗云：“无端倡寇盗，总恨乏贤良。大吏崇遮饰，四民何弛张。紫金蟠兔窟，黄纛僭蜗场。浔郡财全掠，梧州吏并戕。纵教更节铁，终莫答岩廊。”始谋之疏，何所逃责。

粤寇袭会匪余习，其初特癣疥之患耳。同时有小刀、红钱等会，煽乱漳泉间，连陷郡邑。董琴虞刺史流寓秦州，作《闽孽叹》云：“封禁山，惟鸟道；噶玛兰，半蛟岛。岁深地阻牙蘖生，猛虎毒龙莫驯扰。飞传翼，舞张爪，择人食肉苦不饱。去年有客来边荒，为言闽孽焰且张：连破沙永围南剑，径踞厦屿震泉漳。官军失色远移泛，县吏全躯纷出疆。文恬武嬉承平久，坐令蜂贼争披猖。小刀、红钱会竞立，揭竿斩木起相望。厥初乱萌已预见，厉禁不闻先为防。一朝漏穴决巨浸，纵勤薪楗得不偿。况复流潜与污塞，终愁祸水成怀襄。我闻此语泪如溢，伤心莫待客辞毕。前朝往事聊一述，野老旧闻匪失实。共云方伯无宋彰，剧盗那愁邓茂七。”篇末亦致慨于疆吏之非才，洵关定论。或谓穆相当国，遴用节镇，必取其柔懦易制者，而不料贻误至此。

