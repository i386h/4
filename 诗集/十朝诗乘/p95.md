<!-- { "loadSidebar": true } -->
活佛转世之说，屡见纪载。陈秋坪司马（登龙）宰蜀时，尝因公事入西藏，闻前藏人言：囊有谟勒孤喇嘛首领圆寂，其徒卜其转世降生，当于维西之其宗，乃斋其旧器往访之。先是，其地日么些头人生一子，名达机，有奇慧，已七龄矣。忽指鸡雏问其母曰：“雏其终依母乎？”母曰：“雏长终离母耳。”达机怃然曰：“儿其雏乎。少顷，当有自藏来迎活佛者，是皆佛也，曷善款之，获福无量。”父母以为谵，不省，俄而喇嘛数十辈造门径入，达机出见，跏趺坐地，为古宗语良久。众奉钵、数珠、心经以进，皆活佛故物，而各媵以相似者。达机不待审辨，立取其故者，服珠持钵，展经大笑。众免冠罗拜而哭。达机复释钵，执经，摩众顶悉遍。于是一喇嘛取法衣进御，众各以所携锦茵，层叠布于庭，拥之高坐。头人罔知所措，众奉以白金缯锦之属，因言：“此吾寺主活佛也，今当迎归。”头人谓止独子，持不可。达机曰：“吾为佛转世，终不可留。来年某月日，父母将生一子承宗祧，无虑也。”头人夫妇不得已许之，亦合掌拜焉。众遂居达机于达摩洞佛寺，远近么些，闻风竞赴，百十为群，顶香膜拜，布施无算，留三日乃去。俞年，头人果复生子。盖乾隆八年事也。陈东村闻于秋坪，为赋《活佛行》云：“古佛由来出天竺，不生不灭无反复。奈何为佛亦轮回，生死循环如转毂。佛若有生必有死，如何解造生人福。薪尽火传有此言，终难信耳况信目。谁知吾家秋坪老，深入西藏睹已熟。为言同年同月同日时，此灭彼生若连续。其间相越百千里，申报同时走官牍。官即飞章奏帝廷，活佛全家受天禄。生身父母膺皇封，布衣倏被侯王服。初生室放白毫光，三尺金身俨丈六。洎乎周岁更嶷岐，肩随两耳皤其腹。低眉含笑弥勒全，接引欢容若可掬。百官大会看抓周，蕃汉兵民罗万族。前佛法器灿具陈，一旧九新共攒簇。轻铙小磬金钵金，雀炉尘尾木鱼木。连环锡杖蒂钟摇，菩提数珠贝经束。杂然罗列试其前，一一皆操旧所畜。始信后佛即前身，万众皈依俱引伏。竞携彩帕结成球，佛手受之一振拢。若摩其顶佛示慈，便有欢声动山谷。使君亲自道场来，异谈缕难更仆。人生万事何不有，窥管焉能测亭育。吁嗟，真佛生死亦回环，大众何为更鹿鹿。”是事，余得自传闻者，已录于《洞灵小志》。按：《后漠书南蛮传》载，巴郡、南郡五姓蛮，未有君长，俱事鬼神，于今之藏俗为近。盖荒远之域，为王化所不及，不能无所宗仰也。

国初世爵之制，王、贝勒、贝子下，仅定公、侯、伯名位，其子、男以下，悉以国语称之，所谓“哈哈番”也。乾隆初年，始用御史舒赫德议，改定子、男及都尉、骑尉等名号，并详定等级降袭之法。而殊勋特锡，有世袭罔替者，分茅无滥，而世禄永，意至善也。惟王、贝勒、贝子限于宗支、藩部，其异姓赠封者，已为殊数。若以异姓封王，而得照宗支降袭者，独福文襄一人而已。陈君泽赋《中山王铁券》云：“异姓功名自古难，后来带砺但躬桓。汉高若使真王靳，多恐淮阴热血寒。”隐指是事，语近偏激，盖感于曾湘乡事而发。文宗遣命，能平粤寇者，封郡王。金陵捷报至，祁文端言“文臣生封郡王，非故事”，乃有诏文正、忠襄分封侯、伯也。若以孙文毅、长文襄成例揆之，则锡封上公，似不为过。定制，满、汉大臣以功封公者，曰“民公”，与侯、伯俱列超品，冠服视一品，得用方蟒补服。子列一品，男列二品，则各从其品服而已。宗室公爵又有“镇国”、“辅国”之判，且别以“入八分”、“不入八分”。“八分”者，宝石顶、团龙褂、开气袍、紫缰、朱轮、门钉、茶壶、家将。“门钉”，谓府第门扉密布金钉为饰。“茶壶”形扁而巨，广逾尺，许出门时从人挈之。“家将”犹明制校尉，即其家丁，量子品级。凡此皆王、贝勒之制，而“入八分”者得用之。何平斋丈诗云：“上公异数压朝绅，玉蝶殊荣为展亲。持比诸王恩稍杀，殆如九锡宠勋臣。”述其制也。“八分”之名，恒见诏旨，余尝叩之久于京师稍习掌故者，皆不能举其详。比始见是诗自注，亟录之，以资孜证。






●卷一四

嘉庆甲子，驾幸翰林院，御座设后堂，南向，于敬一门外置剧台，辟东西夹道为左右两翼。盖老隶有及见高宗临幸者，传述旧制如是，相距阅六十年矣。是日，仁宗诣文庙，释奠后，莅院，至清秘堂少坐。诸臣各归坐次，随奏请升座入宴，掌院诣御座前进酒毕，蒙赐酒复位。顷之，又召至御案前赐酒。剧演十八学士登瀛洲故事，以东方朔为翰林前辈。列宴者，现任翰詹及曾任编检诸臣，凡百七十余人，特命仪、成、庆、郑诸王与宴。兵部尚书长龄曾任掌院，太常卿赵秉冲、主事黄铍直南斋，得与焉。黄旋改赞善。龚文恭礼成恭纪云：“一曲清平奏舜弦，笙歌队襄进华笺。柏梁特许联吟遍，又喜簪毫到御前。”盖御制用唐张说《东壁图书府》五律首末二句为韵，余字由诸臣依次分赋，分韵不及者，别为柏梁体。亦依乾隆故事也。院有“集贤”“清秘”赐额，而圆明园翰林直庐署曰“集贤院”。林文忠《和英树琴喜文孙翰入翰林》诗云：“屏看隔座曾书诫，院数题名共集贤。”其名今罕知者。

泰甯、马兰两镇，陵寝在焉，故特置满缺总兵，兼内务府大臣街。而诸陵别有守护大臣，以宗室王公充之。马兰称“东陵”，泰甯称“西陵”。王惕甫有《马兰杂咏》云：“九边皆隘口，兰峪剧尧。战迹余秦汉，民风杂蓟辽。马驼通绝域，な鼓送前朝。失算嗟明季，监军半寺貂。”“土风仍北地，火禁最东陵。破砦资防候，疏星代戍灯。布な边校朴，骟马塞儿能。奥壤饶生产，山棉复几塍。”“守陵封帝子，视版命皇孙。雾结葭花大，云披蓍草繁。圈中熊自斩，桩外鹿常奔。不必迁豪族，方知原庙尊。”“戍旗收夕照，笳吹入边愁。石屋多称泼，埤房亦号楼。虎骄犹避热，鹰健不关秋。俯仰苍茫意，谁知近帝州。”旧制，近陵若千里，立红桩为界，桩内禁护尤严。邓守瑕诗云：“伤心谁护先朝珑，放到红桩以内荒。”弹指盛衰，可胜慨叹。

淀园福海置龙舟，每届端午，大张水嬉，侍从近臣，得与赐观，矜为异数。祁文端以嘉庆甲戌入翰林，癸未五月朔，赐近臣观竞渡于澄虚榭，获预其盛。迨五日赐宴，已先拜视学湖南之命。其题励宗伯（宗万）《竞渡图》有云：“忆昔澄虚水阁凉，仙萁一叶开端阳。至尊亲御芙蓉榭，侍从齐排鹓鹭行。须臾彩凤传丹字，何止骊珠三十四。云霞骀荡曳波涛，弦管呕哑破空翠。羽扇香罗拜赐回，钧天广乐梦中催。诘朝独鼓湘江橄，同伴争夸碧玉杯。”自述荣遇也。又云：“此图却出词臣手，点染新蒲兼细柳。江山人物清且妍，想见耸轩豹尾后。”盖图为江乡风景，乾隆时，宗伯扈从南巡，绘成呈进者。宣宗不好游幸，而淀园竞渡，道光初犹偶举之。庚申燹后，故苑灰沈，过福海者，目想锦帆，欷献斜照而已。

天潢紫幢主人《京师竹枝词》备及四时风物，诗凡十二首，云：“珠并宝马帝城春，剩冷微暄半未匀。几日东风初解冻，琉璃节内卖金鳞。”“芳草裙腰路尚微，少年赌射马如飞。银貂日暮宫墙外，一道御河春鸭稀。”“西直门西绣作堆，畅春苑外尽徘徊。圣人生日明朝是，争看高梁社会来。”“枣花照眼麦齐腰，南苑红门入望遥。钲鼓前鸣清唱起，烧香人上马驹桥。”“食罢朱樱与蜡樱，卖冰铜怨已铮铮。疏帘清簟堪逃暑，处处葡萄引竹棚。”“水槛凉生绿树遮，冰盘旋辣么瓜。潞河报道粮船到，满载南州茉莉花。”“坊巷游人入夜喧，左连海岱右前门。绕城秋水河灯满，今夜中元似上元。”“涓涓凉露碧天高，磁杵声中百结牢。红绉黄围都上市，果房又到肃实桃。”“才过霜降无多日，闭瓮黄齑正好时。捆入菜车书上用，沿街遍插小黄旗。”“孟冬朔日颁新历，猩色红罗叠锦囊。监正按名排八分，就中先送与亲王。”“寒入长河冻已坚，冰床仍著锦绳牵。翩然倒曳飞鸢去，稳似江南鸭觜船。”“催办迎年到处皆，四牌坊下聚俳谐。关东风物南中少，紫鹿黄羊叠满街。”其诗以月为序，亦岁时琐记也。又，符幼鲁《上元竹枝》云：“凤城不信转东风，巧匠能移造化功。二十四番齐在手，一时催放照春红。”“珠结流苏络宝灯，星球隹制出时兴。游人竞集琉璃厂，巧样争夸见未曾。”“桂花香饣舀裹胡桃，江米如珠井水淘。见说马家滴粉好，试灯风里卖元宵。”“清脆铃声放鸽天，春风流响粉云边。竹筒截出伶伦手，妙法新传绝可怜。”“玉河冰泮水潺潺，金柳桥边柳未攀。春到琼华春正好，都人齐唱《兔儿山》。”“星月高高三五明，天街相约上桥行。就中乐事谁知得，暗里春情独自生。”元夕，士女闲行，俗谓之“走百病”，末首所咏也。又，右安门外中顶，岁以四月初一开庙，游者车马如云。吴怀峰比部诗云：“十里城南绿满川，春风春柳自年年。名园几废灵祠在，孤负看花谷雨天。”“都人士女竞喧奔，花市阑珊庙市繁。已见田田好荷叶，风流忆煞赵王孙。”后来《录梦?春明》当有取焉。

乾嘉时，京师梨园，吴伶外，兼数川伶，如彭庆莲、杨芝桂、杨五儿、张莲官、马九儿、王升官，皆擅昆旦，而金堂魏长生尤著。长生亦称魏三，名宛卿，隶“双庆部”，以《滚楼》一剧奔走权贵，有“野狐教主”之目。其徒陈银官继之，改隶“永庆”。长生年渐老，时演贞剧，亦哀艳动人。时人有诗云：“媚态绥绥别有姿，何郎朱粉总宜施。自来海上人争逐，笑尔翻成一世雌。”后与银官俱押遣回籍。李雨村于成都见之，蕉萃非故。赠诗云：“魏王船上客，久别自燕京。忽得锦官信，来从绣水城。讴推王豹善，曲著‘野狐’名。声价当年贵，千金笑不轻。”“傅粉何平叔，施朱张六郎。一生花底活，三日坐中香。假髻云霞腻，缠头金玉相。燕兰谁作谱，名独殿群芳。”是何异白发龟年重谈天宝。

