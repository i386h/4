<!-- { "loadSidebar": true } -->
十朝诗乘 民国 郭则澐

十朝诗乘     郭则沄撰

●序

古者輶轩采风，诵诗知政。《诗》亡迹熄，《春秋》廼作。诗与史之关击大矣。盖政教之兴替、风俗之醇漓，史册所未能备者，征之歌谣而可见。而人事蕃变、是非得失，亦往往於学士大夫讽咏所及，有以得其委折始末之真。此论世知人，尤所赖以考证者也。自来从事於斯者，略分二途：一则以史证诗，就作者出处、时事，以求寄托之所在，然后兴、观、群、怨之旨明。以诗为主，笺注家之事也。一则以诗证史，藉当时见闻与论，以阐纪载之所隐，然后褒贬、美刺之义显。以史为主，掌故家之事也。二者之中，以证史之所关为尤重。有清三百年，国史备矣，而载笔棋严，官中档籍之外，不得泛涉。又屡兴文字之狱，私家著述，忌讳孔多，不及前代野史之夥。惟是诗人讽论，言隐志微，虽非尽据事直书，或感时述志，或引古譬今，其足以补佚闻而资定论，视他纪载，转多据。然览者苟非习谙掌故、胸有鉴衡，不能於传闻异辞，折衷求是。亦如作史者，备才、学、识之长，而后可与言斯事也。啸麓提学，乔木世家，早应史职，继复敭历中外，文章政事，彪炳一时，洵所谓擅九能而兼三长者。比年退居沽上，殚心纂述，於是成《十朝诗》乘廿有四卷。其托体虽仍诗话，实为补史而作。近代诗话，以《静志居》、《蒲褐山房》二者并号翔实。第因选诗而备载作者遗事，事仅击於一人。最近，杨子勤前辈撰《雪桥诗话》，所载多关掌故，尤推博赡。然其本旨犹在传人，以事为纬，取材特善。今是书专重纪事，取义似更有别，而博赡则同。同时媲美，足掩前人，非过誉也。缅惟先德文安公，曩以先朝耆献，膺脩史之聘，惜未竟其志。又佐东海公辑清诗，曾撰《论诗绝句》百首，综括一代，论断精严，有裨风教。孙桐於是二役皆忝陪末席，熟聆绪论，得奉指归，私以为幸。今复睹提学是书之成，渊源家学，推衍庭闻，古所称鲁国韦氏之传《诗》，扶风班氏之传史，於是兼之。他日倘议重脩清史，必赖是书补阙订讹，得折衷之助，与寻常诗话之只谭风月，固不可同日语尔。敢摅斯义，用质来者。乙亥六月，江阴夏孙桐序。

●序

蛰云女夫纂《十朝诗乘》，凡二十四卷。曰“十朝”者，断自定基，逮於守府。博蒐丛什，参镜轶闻。酌群言於大雅，如缀郑笺；勒一代之鸿篇，即为蒋历。削稿既竟，属序於余。余给輶轩有采，寔太史之司；康衢著谣，说大夫所诵。是故四始通於国政，五际验乎天钧。其盛也，则《车攻》蹈历夫周京；其衰也，则《苕华》欷歔夫王迹。诗为史辅，伊古然矣。班马以降，纪载迭详。然汉史证楚戊荒嬉，则录韦贤这讽；《宋书》述湘州怨望，则征《五君》之吟。他若杜陵《诸将》之咏，规及军麾；道州《舂陵》之行，恫於民瘼。胥关史料，并重辞林。惟是灵珠散见於诸家，碎金靡镕於一冶。求其萃丛残、穷端委，变唐贤诗话之格，代宋世史鉴之编，则是书其创例也。蛰云起山王之右宗，冠严徐之清选。公卿讶贾生年少，先帝识苏轼奇才。云霄垂上，阻健翮於回风；陵谷多悲，托柔毫而送日。纲罗见闻於千百家之作，编次事实於廿馀年之中。述闻有自，奉顾悌之先徽；考事必精，黜王沈之曲笔。综其美备，可得而详：在昔释奠纪晋，赖潘颂以耀文；纳谏称唐，著杜诗之折槛。奏凯河东之日，范果陈章；求贤渭水之同，佺期播咏。鸿藻即畅，懿矩斯尊。推至逾沙请吏，颜延年之英辞；辇羽轮珍，杜正元之盛扌勾。凡此雅管风琴之奏，类为羲绳陶象所宣。兹编旨寓归仁，义宗宣德。阐绩於冰天桂海，读者犹睹休明；披祥於紫脱朱英，序之即为谟典。是曰存美，其善一也。又若相公忠孝，或讽洛阳之花；司空退潜，或诋终南之径。自非操觚之助，几沿执简之疏。况乎台记注，忌讳良多；竹素流传，是非滋紊。叔夜不闻臣马而误入《晋书》，幼安何曾仕曹而率登《魏志》。袭讹类此，更仆难终。兹编以述者自名，必言之有本。平亭丹素，自成季野阳秋；剖抉条流，不废卞彬指刺。是曰纠舛，其善二也。又若猜忌兴於同列，则海燕成吟；谗扌勾以坏长城，则符鸠腾唱。公是讵无隐蔽，微辞要有折衷。自来沙泥易混，冰炭何常。拾遗笃友，浪传严武操戈；义山见疏，乃赋山公把酒。徒悬疑论，孰抉秘缄？兹编析文鱼纲，握契骊珠。於辞无假，譬明镜之照形；其事可征，匪契舟而求迹。是曰表微，其善三也。花卿不传谑，则壮略将湮；鲁达倘失题棺，则丹心亦泯。元遗山之表节一集，端藉《中州》；寇莱公之怀清片什，以闻《北使》。世方尊夫目论，中亦等於官书。故羽陵公之怀清片什，以闻《北使》。世方尊夫目论，史亦等於官书。故羽陵之坠简，有待补苴；铜川之小言，每资采摭。兹编简金有得，积玉以成。韩悲白乐，殚求於《泊宅》之篇；衢泣鲂歌，悉著为《潜夫》之论。是曰蒐轶，其善四也。惟兹四善，寔具三长。盖扬棻铺藻者，声府之钜观；而比事属辞者，中家之遗直。蛰云於此，致力勤而用心苦矣。犹忆汉渚腾锋，淞江扫轨。数晦潇者经岁，共冰玉者一楼。桑海留命，心击衰亲；桂山怀归，目穷故垅。念沸鳞之焉托，抱虫简以为缘，左椠右铅之侧，藜榻任穿；霜钞星纂之馀，管城屡秃。然而崦晖尚驻，忍拟永初；流人信穷，终怀典午。纵谋掇拾，甯免亻亶回。迨夫河阳寄居，荒它已伤於旧陌；平津出狩，寒乌且恋於行朝。瞻佳气而犹疑，冀横流之不极。乃至挽河力尽，算海劫穷。痛龙穴之既徙，泗鼎犹沦；悲麟经之云亡，秦灰畴检。於是命辞子墨，役志汗青。传音鸣节，裘并集夫千狐；准古申今，衡亦齐於六燕。金鉴斯炳，胜谢希深都厅之谈；铁函有传，寓郑所南本穴之痛。为中氏者，宜置之座右；言诗学者，殆莫与比肩。假以名山事业，政坐虞卿穷愁；存兹清庙典型，庶见魏征简正。仆也早直东观，惭无紬史之功；旧梦西冷，长忆谈诗之乐。接珠玑於元节，我愧刘撝；阐虹日於明昌，今推韩玉。敢云授砚，如披丹篆之奇；决为传书，待补墨庄之录。乙亥夏五，乐静老人俞陛云。

卷一

古者诗掌于太史，诗亦史也。且若武丁之伐荆楚，周宣之平独狁，削乱定倾，为国大政，乃《尚书》失纪，迁《史》亦阙，微《雅》、《颂》宣阐，则鸿烈几于不彰。汉魏以降，代有专史，然油素竞掇，汗青滋淆，参证坠闻，犹资篇什。梁史谓司空图躁进，稍抑其锐，愤愤引归。读其题亭之作，旨归忍辱。又奔问归山，诗云：“多病形容五十三，谁怜借笏趁朝参。”清直畏慎，其人自见，夫岂居山钓名者。《通鉴唐昭宗纪》谓贞元之末，宦者典兵，崔胤极论其失。而昌黎《永贞行》云：“北军百万虎与貔，天子自将非他师。”直如韩公，奚至为中奄曲笔，则其事亦不能无疑。又《唐书?严武传》谓武厚杜甫，亦屡欲杀之。证诸甫与武诗，殊不尽然。《王珪传》谓珪微时与房杜善，母李预识二君公辅。按之杜子美送王砾诗语，亦复互异。他若鲍明远、刘后村辈，《文苑》不载，并赖遗篇以传，其例殆难弹举。不佞，旧史官也，一朝信史，志焉未逮。光宣，所见也；咸同，所闻也；上溯以至顺康，则所传闻也。所见所闻巳异辞，况所传闻者乎！兰台纪载，宜若可徵，乃观孙琴西太仆《初入史馆诗》有云：“大师祭酒称老儒，奋笔似学东家书。岂无缺陋袭讹谬，气严不受人支吾。”史中安有南董哉！无已，则求之于诗。于其盛也，以知治具所由举；于其衰也，以知乱源所自生。三百年间，连会之升降，人才之消长，文教之隆替，亦备见焉。义从识小，事期徵实。何平斋丈《读史稿》句云：“辞荣一代完朝局，传信千秋望史臣。”异日补史，或当有取。

