<!-- { "loadSidebar": true } -->
光绪中，游济南者盛称白妮、黑妮。二妮俱业说书，白妮王姓，名小玉，字雪官，与黑妮为中表姊妹，年相若而白貌较姝。每登场，坐客常满，珠喉一引，万口皆。既负盛名，益高自标置，眉宇间时有恨色。陈冠生殿撰欲纳之，不果。後归楚中一小吏为妻。吴宽仲观察（庆焘）省其叔於座下，闻名，往听之，叹曰：“是真有江南烟水气者。”赋《济南感事》四律云：“风转双轮箭激弦，流光弹指十三年。照人湖水绿依旧，著意霜花红可怜。曼衍鱼龙原近海，飘零鸾凤尚谈天。无端客泪青衫湿，错认琵琶送别船。”“ア粉蜂黄褪却微，鹊华眉黛是耶非。六铢冰凌寒弱，一翦秋波隔坐飞。定有仙根移妙想，莫教胡语学明妃。宝钗紫燕应珍重，好向乌衣巷里归。”“王家昙首妙能歌，我为闻歌唤奈何。修竹最难斜日倚，破瓜已负盛年过。帘衣风紧花如雪，镜槛春深月欲波。便拟扁舟迎接去，只今桃叶亦无多。”“红叶凋残玉水凉，钧天广乐苦荒唐。何来佛座莲花舌，能乱吴儿木石肠。《下里》几人酬《白雪》，上清无计觅元霜。三生艳福谁修得，消受云敖奏八琅。”且系以骈俪小序，有云：“春风小别，易换绿阴；秋气多悲，偏逢翠袖。荡明湖之双桨，杨柳如烟；访历下之七桥，芦花已雪。”哀感顽艳，可见一斑。

刘裴村光绪中过汤阴，用店壁韵赋三绝句，末首云：“又见金陀撰《粹编》，忠臣子孝更孙贤。颇闻近有汤阴岳，杀马不驮秦涧泉。”相传汤阴令不得用秦裔，否则谒庙立死。秦大士公车北上，过汤阴，不谒岳庙，夫怪之。询知为秦姓，愤然曰：“余岳姓，与君家世仇，不能以车马送君矣。”秦呵斥之，遂杀马於途。不得已，别赁车以行。前人笔记尝载其事，裴村诗固有所本。

承平时，部胥舞文窃柄，势抗公卿，而富厚或过之。内外交结，辇金络绎，堂上官莫能诘也。孙子授侍郎贰户部，尝劾治一部胥，赃证涉疑似，朝贵阴袒之，胥脱罪，侍郎且部议。寻奉韶毋庸直毓庆宫。以卿贰之尊、师傅之切近，不能治一蠹胥，纲纪尽矣。然鼷满象焚，祸亦及之。光绪中年，范陆二吏缔姻，聘奁竞侈。盗涎之，乘新妇城东观剧归，伺於路，劫以去，尽掠衣饰，委妇冷巷中，遇巡更者为送归。逾月，案始破。盗首，武员工某也。都人有诗曰：“夜半香车出禁阿，何来醉尉一声呵。钗环零落空街冷，去去如间《得宝歌》。”自来吏胥舞文，专恃例案，曹司精者亦能之。贵筑黄琴坞观察，道光中官吏部，与同僚遍稽旧案，分别存销，存者分类入簿。又手抄小册，随检即得，吏不能欺。且屡与堂上官抗争，因有“硬黄”之目。自纪诗云：“蹉跎十九年中事，赢得人呼作‘硬黄’。”又，阮给谏（应商）初官户部，以裘服逾制挞二吏。每判事，勿许亻言，弊亦顿止。迨辛丑回銮後，悉裁书吏，部司创习文法，转以为苦。张广雅嘲以诗云：“劳剧无如画省郎，五更城外蹋靴霜。六房纲目何年定，且劝三杯厚朴汤。”

盐树奇矣，而更有甘陇之盐池；火山奇矣，而更有巴蜀之火井。二者皆见篇咏。戴裕庵庶常（宽）《盐池篇》云：“筑地作盐池，池光朝艳艳。不闻烟火声，天地自烹链。微风从南来，雪花堆璀璨。上以充天庖，下以供征缮。余波及闾阎，古制良甚善。不知自何年，招集来商贩。骄奢拟王侯，奴隶视州县。计口派食盐，锱铢入奇算。百钱不盈盎，况乃泥居半。哀哀墟里人，味不充藜苋。荷锸者谁子，扌骨扌骨泥没。盐成不敢收，指挥听垄断。两间有美利，本为生民便。安知兼并徒，奇货思独擅。造物忌满盈，朝廷有纲宪。不见囹圄中，囚首发覆面。”其诗刺包商，且哀灶户也。火井则蜀中多有之，所出为阴火，色纯白，无焰。土人以竹筒引之，啣接数里，分装铁管，供民间炊爨。其管以时启闭，极便。南皮张文襄《火井篇》云：“闭关一无求，善国莫如蜀。大利归盐荚，不薪火自足。富媪吐灵怪，光向绛霄烛。一邀葛相窥，再昌炎汉录。当其穿凿始，顽坚百尺。万灶恣煎烹，天餍程郑欲。神愁地脉泄，人畏劫灰促。”盖土人煎盐制糖，恒用井火也。末云：“忆昔南宋季，一镇支全局。缗钱三千万，供军踵相属。固由地产穰，亦恐征敛酷。保民有至道，君子善处沃。”因事托讽，与裕庵诗意略同。汇录之，以代方志。

邓铁香京卿（承修）初居台谏，著称敢言，屡抨劾贵要。梁文忠贺其擢内阁侍读学士云：“近侍丝纶美，新颁雨露温。直从百僚底，上动九重尊。盛世无朋党，端居念主恩。此身应许国，不独在忠言。”勖勉甚至。後迁鸿胪卿，出为桂边画界大臣。侃直争持，狡谋为戢。事竣还朝，慈圣慰谕之曰：“汝此行辛苦。”铁香益感奋。寻拜命直译署，与同列孙文恪、徐小云论事多忤。尝过梁栖凤楼宅，语梁曰：“吾时与小云争论，不胜愤激，奈何？”梁曰：“君不能和一徐侍郎，更何能制异族耶？”既又忤文恪，乃决引疾。朝旨犹予假慰留，盖慈眷尚渥。而铁香迄不安於位，假满，复乞休，遂归。在乡创设崇雅书院，又於丰湖上辟尚志堂，以启迪後进。凡五年而卒。文忠有《哭邓鸿胪》诗五首，其第二首云：“孤特标一槩，不谐者徐孙。公廷有夔龙，敷奏将何言。涕辞文石陛，身老梅花村。俄充割地使，遂出南关门。冲林截猛虎，木矜故猿。无惧神乃静，有耻命益尊。能使狡暴折，不恤瘴疠屯。辛苦称深宫，硕果迄不存。孰谓山木寿，五载焚其根。”述其事也。相传铁香疏皆李越缦代草，故过从特密。其乞归，越缦尝为文送之，时尚官户部。迨自历谏垣，年已向暮，风棱转减。文忠集中有怀越缦诗，怪其补官三年，未有所言。其诗云：“天街马竞游嬉，六十头颅负此奇。咋舌吞声谁不愧，剖心见血可无时。旧庐漂荡输归计，浮世升沈付小诗。琴上星残教一哭，应从沧海念王尼。”结语自注：“谓铁香也。”






●卷二二

孝定景皇后系出那拉氏，为都统桂公（祥）女，其於孝钦后为姑侄。中宫之定，寔秉慈旨。光绪己丑正月，大婚礼成，即於是年二月亲政。李越缦侍御於乾清门观迎皇后凤奁，有诗纪之云：“九阊曙色启铜龙，夹道珠灯拱法宫。彩仗千官迎日下，琼函百辇出云中。光华共识天颜喜，朴俭先昭内治风。添得层城王母笑，蓬莱绮映早霞红。”注称帘幕衾褥，俱用绛色，盖从俗也。樊云门方伯是年亦有《纪事》诗云：“又见珠帘撤紫宸，履端归政降鸾纶。金瓯不改山河旧，玉殿重瞻日月新。五柞巡游携嗣主，九莲供奉遍都人。分明记得延英语，社饭香时念老身。”“少长椒庭侍宴游，圣年十八备长秋。官家早已虚金屋，太母欣然赐石榴。班政翟衣临茧馆，问安珠佩过龙楼。女尧坐对皋夔笑，佳妇佳儿共白头。”前首纪归政，次首纪大婚，皆风华典丽之作。是年，屠侍御（仁守）疏言，归政伊迩，时事孔殷，此後密摺封奏，请仍由太后披览施行。懿旨严斥之，并下部议处。夫庶政必由秉命，则撤帘之谓何？太母亦乐观成，诅临朝之有恋？是举也，知之者以为过虑，不知者且疑其迎承。屠亦铮铮，胡为出此？

文芸阁学士以第二人及第，廷对卷“闾阎”误作“闾面”，当加黄签，而翁文恭力拔之。经御史刘纶襄论劾，读卷大臣俱罚俸。迨大考翰詹，文恭复与覆阅。其日记云：“礼邸、孙莱山传旨细看，除第一及另束五本勿动外，余均可劲。奏事太监传旨，亦然。”其预定第一者，即芸阁卷也。或云芸阁为珍瑾二妃师，妃颇为延誉，以此膺上眷。叶鞠裳学使《大考》诗云：“殿前珠玉落挥毫，阆板苑清班数凤毛。授简终童麟木对，侑觞贵主《郁轮袍》。似闻司马由杨意，又见樊姬荐叔敖。沈宋新诗楼下进，宫闱玉尺正亲操。”即纪其事。“杨意”兼谓闻监也。李文正夙持清议，芸阁尝游其门，且先世有乡举同年之谊，尤相引重。文正薨，芸阁赋诗挽之，序云：“甲午、乙未间，国事危急，公不恤下问，凡所议论，

公每是之。丙申正月，余以小疾乞假数日，公自园退直，即遣人问曰‘果有疾耶！断勿续假。’盖知余意欲求去也。旋被劾，语侵公，迄未敢通问。比於邸钞见饰终之典，遂作此诗。”当日推挹綦殷，固不仅师生文字之契。其诗曰：“昆阆昭玉英，流彩发龙衮。丰条能霰雪，要在植德本。孰是更治乱，终始笃款悃。尚书果邦彦，嶷若凤立。绿图授神哲，赤县洗昏单。执持魏国琦，风度江夏琬。尽言夙所受，一跌志愈勉。西园公卖鬻，北寺内排扌建。妖氵起海壖，酿乱始闱苑。老成与谋议，王臣仗忠蹇。狐裘政多门，唐棣偏其反。国论时见接，衰泪犹在吻。远猷逊谢安，谅节符卞壶。三古不可作，学校废已远。谬思追周文，宾至我乎馆。涤耻誓尝胆，触邪或裂旱。几同范滂锢，终赖如晦断。修门去俄顷，别抱未及款。硕德不敕遗，仰视白日短。百年论相术，黄发务恪谨。屹然守正道，帝鉴公缱绻。祝宗久有祈，况乃乘真返。魏阙空峥嵘，涕洒马足踠。神州竟安届，中宵叹微管。”读者可以觇朝局焉。芸阁及第时，赴礼部恩荣宴。故事，当叩拜。芸阁力言，古者拜非稽首，引《说文》字义与礼部曹司辩，卒行三揖礼。徐荫轩相国掌院，欲传三鼎甲，谕责之，亦不果。<百百>年来沿袭文物，是时已刍狗视之矣。

前卷记萍乡文氏事。叔来太守即芸阁之祖，以殉难谥“壮烈”。咸丰时，自惠州守移知嘉应。值寇至，守城力竭，决以身殉。时树臣以同知赴觐，遂遣芸阁母彭夫人挈子走避，仓卒幸免。迨树臣权知罗定州，复值陈金刚之乱，三围州城，皆濒危获保。同治壬戌冬，寇复大至，树臣诣省请饷未归，彭夫人集僚掾议曰：“旦夕寇至，吾家人分无苟免。诸君毋同尽，愿去者，已具舟城东以待，可先行也。”众中惟幕宾李某不去。计州兵可守城者尚千人，因与区画，分遣登陴。夫人撤簪珥犒之。更命悬爆竹於大堂，戒阍者，城破即燃之，俾闻警自裁。既而贼围城，三日不下，竟舍去。後获贼，乃言每夕见城中灯火旗帜，如三四万人，揣不易破，故去之。闻者咸谓忠节所感，以获神佑。芸阁既贵，赋《畅志》诗有云：“微生多忧患，髫实初肇。逶迤兵刃间，得活竞分杪。集枯不羡菀，习苦已甘蓼。家风重名节，十世清德绍。岂敢爱微躯，夙夜思悄悄。”且有序，追述甚详。盖以自幸，且自勖也。芸阁慷慨负志节，在朝屡上封事。甲午，中日事起，与张季直殿撰主战颇力。闻王师挫，和议将成，太息而罢。林晚翠诗云：“都言踏破西山石，我道西山势不行。争怪忧时文学士，但看烟翠亦何情。”即是时所作。

