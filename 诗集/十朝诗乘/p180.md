<!-- { "loadSidebar": true } -->
无文安公总裁《德宗实录》，在馆纪事诗有“清选和声久寂寥”句，盖用光绪初年修《穆宗实录》故事。自丁丑以成书过半入告，定则全书已具。同馆乘暇，遂多唱酬。刘博泉侍郎编次成帙，宝文靖取乐天“纪事之官，一时清选”语意，署曰《清选和声集》。文靖《赠提调官锡厚庵》云：“云篆纱笼定命尊，达夫晚达总天恩。黄杨遇闰区分寸，翠柏经冬链节根。朱蔡至交呼老友，崔卢旧谊齿诸昆。巡檐且共梅花笑，诗满奚囊酒满樽。”厚庵以布政使衔江西粮道，留京充提调，后改用京卿。“云篆”者，其世袭轻车都尉服也。厚庵有句云：“翻教尾中郎将，强对蛾眉供奉班。”亦谓此。集中嵩文恪、孙文恪以下，皆有诗。迨《德宗实录》开馆，中值逊政，总裁始终其事者，惟陈伯潜太传、陆凤石相国、宝瑞臣侍郎及先文安公。经费无出，笔札皆捐资任之，终得成书，尊藏如礼。伯潜太传有《同馆公谯》诗云：“孤臣无分再瞻天，晚直瀛台辄泫然。复土何年稽一哭，细书终老息诸缘。看看兴庆班余几，历历开元事满前。他日《梦华》各成录，能忘此会玉堂仙。”又：《颁赐馆员纱葛恭纪》云：“五日唐宫例赐衣，人间节物奈全非。夙忘宠辱空诸有，老阅寒炎审所依。耕钓分难初服遂，章缝幸未素心违。听钟犹共趋长乐，但觉晨星取决稀。”同馆咸有和作。先文安公又奉命偕陆陈二公覆辑《德宗本纪》，书成，拜御书“温仁受福”四字之赐，恭纪诗云：“篆墓他年或勒珉，传家长物此称珍。寻思往事浑如梦，报答苍穹在一贫。犹胜告身徒换醉，翘瞻天语当书绅。牢愁孤愤都无谓，且养心田盎盎春。”《本纪》，史馆事也，时史臣星散，故兼任之。

相传陆文端为最后状元宰相，余夙闻之，其时文端尚宫祭酒也。数年间，果大拜。尝抗章论新政弊害，如烛照数计，惜不见用。逊政后，授读毓庆宫如故。既见国论乖漓，私忧窃叹。小极，自处方服之，遽薨，盖不忍都非常之变，悲哉！公生于润州，祖方山先生教授其地，因锡名润庠，且有诗示公父云：“润庠记毓地，聊以命儿名。非幸江山秀，钟此芝兰馨。欲知近圣居，生已殊蚩氓。我苟毕忧患，将偕汝归耕。一编课儿读，孝弟传先型。”文端庚辰分校礼闱，先公出其房；余癸卯朝考，复邀赏拔；两世称师生。吴俗：新状元归第，必以鼓乐导迎状元夫人，文端大魁时亦然，近人日记曾载之。又：文端尝奉命以尚书兼管京尹，实裁缺尚书也。公笑语客曰：“吾忝以部，尚书古有之乎！”客为解颐，虽细事，亦见朝章之紊。

满汉礼俗之异，三百年未改。光绪季年，始设变通旗制处，赵竺垣侍御复请画一服制，下礼部议。时溥五岑师为尚书，将强汉从满。侍郎张文厚争之不得，以忧去。迨先公继其任，根据经史，以“六不可”之说进，师乃曲从。当宗潢柄政，师独斥外，为察哈尔都统，国变后解官，居易州。其弟负某商多金，弟故，遂控公，至尽斥其产，贫甚，乃易名为岑玉溥，充实录馆供事。久之，益困，与子毓盈同仰药死。常熟张隐南部郎摭其事徵诗，先公挽以五律云：“籍甚天潢亻隽，容台接佩琚。冲怀终受善，忠悃托佣书。竹沪残生痛，鸥波赭汗余。阐幽门下笔，褒衮惜犹虚。”“冲怀”、“忠悃”二语，皆纪实也。当师门盛时，两弟皆贰卿，子亦阁学，列第相望。曾几何时，凋零至此，可慨也已！

醇邸摄政，别营府第于集灵囿，未成，仍居故邸。一日，自邸趋朝，途有狙击者，就获讯之，则粤人汪某，志乎革命者也，依律当死。肃邸长民部，力主宽大，竟得释。汪为粤旧家，擅文采，狱中赋《杨椒山先生祠树》云：“树犹如此况生平，动我苍茫思古情。千里不堪闻路哭，一鸣岂为使人惊。参天老干无蟠节，掠地西风有恨声。寥寂阶前坐相对，南枝留得夕阳明。”既出狱，粤督张坚白请交粤委用，诏许之。含宏之仁，曩未有也。

南洋群岛为华侨所萃，以垦以辟，渐成富庶，中朝从未顾及。商部既设，杨杏城侍郎乃以朝命持节往宣慰，其地远居热带，风土迥殊。衡山李孝笙《海国咏》云：“万里长沙外，南洋岛国开。海山高息利，土族聚巫来。树结丁香小，船飞甲板来。鸣钟通夜市，颇误蜃楼台。”“到海奇观尽，新闻海更遥。白烟山有焰，青气电无条。浴水医风痘，飞藤系月桥。猴王人不畏，掷果饵霄霄。”“昆仑奴蹋曲，琴鼓闹龙堂。锦幔缠头白，金花刮手黄。随潮高水稻，过雨堕山香。百玑蔷薇露，诃陵好醉乡。”具徵异俗。《潮音集》所载《番客篇》，则侨民固有笃守华风，不忘故土者，如所述婚礼云：“郎冠珊瑚顶，碎片将玉镶。背后红丝绦，交辫成文章。新制绀绫褂，衣补亦宝装。平头鹅顶靴，学步工趋舱。今行亲迎礼，日吉复辰良。前导红罗缴，后引绛节幢。惊车四骝马，宫灯灿列旁。海笛和云锣，八鸾鸣沧沧。到门爆竹声，群童喜欲狂。二三戴花媪，捧出新嫁娘。腰悬同心镜，衬以紫荷囊。车轮曳踵行，蛮婢相扶将。丹书悬红纸，麒麟与凤皇。一双龙纹烛，华焰光煌煌。第一拜天地，第二礼尊嫜。后复交互拜，于飞燕颉顽。”又：述旧习云：“凡我化外人，从来奉正朔。披衣襟在胸，剃发辫垂索。是皆曼珠装，何曾变服著。初生设汤饼，及死备棺椁。祀神烛四照，宴寅酒三酌。凡百丧祭礼，高曾传矩护。风水讲龙砂，卦卜用龟灼。相法学《麻衣》，推命本《硌碌》。礼俗从同，口述仅大略。千金中人产，咸欲得封爵。今年燕晋饥，捐输颇踊跃。”是皆新学之士所目为固僮者，而侨众守之不渝。然而里闾阂阻，曰归大难。绝域飘零，保约不及，侨不负国，国且负侨。如所云“溯从华海来，大抵出闽骆。传世六七叶，有如花覆萼。富贵归故乡，比骑扬州鹤。岂不念家山，无奈乡人薄。一闻番客归，探囊直启钥。亲戚恣欺凌，吏胥助侵掠。曾有和兰客，携归百囊橐。眈眈虎视者，伸手不能攫。诬以通番罪，公然论首恶。事隔百余年，闻之尚骇愕。谁肯跨海归，走就烹人镬。道咸通商来，虽有分明约。流转四方人，何曾一字著。堂堂天朝语，只以供戏谑。譬彼犹太人，无国足安托。虽则有室家，一家等飘泊。一丁亦不识，况云操笔削。他人殖民地，日见版图廓。华民三百万，反为丛殴雀。”此侨民所引为深痛者。使节氵位临，群望交属，未几而失望随之矣。

自道光时订约互市，始辟上海为商埠。中更赭乱，东南麋沸，而淞沪一隅独全，盖亦恃有外力。数十年来，侨厘益盛。马龙车水，甲舞丁歌，花月恒春，楼台不夜。无识者视为乐国，乍睹者讶为化城。蒋剑人《上海》诗有“一城脂夜荡花妖”之句。杨雪沧《沪上行》云：“层楼垩白千夫筑，啾啾鬼语满泾渎。铁车如箕走大陆，路上行人各顿足。四山磷火开朱绿，荷钮更欲地根。不须断带向前续，能作通霄十万烛。中有毡裘号司狱，掠人但索金钱赎。嗟尔何稠复，尺土不入官租粟。窄衣舌相追逐，与鬼为市习鬼俗。登堂膜拜曰匍匐，榜书一一占来复。达官惊呼乌啄屋，能事祗求远人睦。高轩驷马拥华毂，至今未洗河山辱。比商女不解哭，缠头潜伴桢窗宿。歌台日夕杂丝竹，犹唱江南《阿蛮曲》。”寄意尤深，昔人所未道也。上海异于内地者，洋楼外惟电灯及西式马车。太夷诗云：“恫恫来经黄浦滩，霜灯照彻月千盘。”暾谷诗云：“雨声月色和同好，马足灯光一并飞。”皆以月喻电灯。若马车，则通衢斗风驰骋为乐。又或约期竞捷，乘坚策肥，御者皆曳华服，远则龙华，近则张园，扬扬往返，极一日之娱。徐贯恂《味莼园》词所谓“卷上百叶帘{龙木}，报钢丝车到，挽住青聪”者也。暾谷《张园观车马》诗云：“春去游龙一晌狂，曼缨御者气扬扬。看街楼阁人垂手，过眼云烟镜眩光。超超散眠芳草地，盈盈归去牡丹坊。难言此日园林价，莫转诗人锦绣肠。”尤刻画尽致。惟黄浦公园独不许华人游止，时人绝句云：“燕子不知巡警例，随风犹得自由飞。”有深慨焉。

铁路国有之策，盛杏孙尚书主之，而寔出于郑太夷。太夷时官湘藩，以条陈路政留京，居舍饭寺，其《舍饭寺》诗云：“燕市秋衣已化缁，高楼何处问归期。西风落日无人院，付与麓官作住持。”即是时作。又：《杂诗》有云：“官身有束缚，债事非吾谋。长沙获先去，一士天所留。东华再阅月，兵气横穷秋。悲风舍饭寺，独啸哀南州。”亦追纪其事。是策行之泰东西，初非特创，徒以群情怙利，骤为官夺，遂多抗阻。闻是日阁议，枢相译部皆以为条目未协，杏孙就议席改订之，乃议决。既而奏上，仍依原案。监国遽批允，阁邸不敢争也。汉粤贝路集股，以川粤为钜。粤督集议，谓令无反汗，抗者必罪，而民路股金，决不使毫忽受损，众无异辞。川人则争之甚烈，大吏强徇政府意，以严威临之，事乃益棘。时王臣为蜀藩，抗章为民请命，坐夺职。退远白见其疏草，为题诗云：“兴亡指掌具危言，诚感难开八表昏。大厦自倾缘栋折，逆流横搏岂湍喧。心悲业海空皈佛，老恋觚棱尚戴恩。蜀道未平天未厌，知君泪眼望夔门。”徙薪不行，乃至焦烂，复何言哉。

