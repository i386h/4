<!-- { "loadSidebar": true } -->
汪衮甫参议时以拔贡宫部曹，目睹戊戌政变，赋《有感》三首云：“九县陵迟日，三灵震恸年。徒贻亢龙悔，不见植鳍贤。草木仍摇落，乾坤孰转旋。此时天帝醉，何用诉缠绵。”“几及攀髯痛，甯思折翅伤。谤书连八俊，哀咏动三良。卫国棋无定，周京燎不扬。小臣魂魄散，敢信有巫阳。”“直道今何在，奇穷古未曾。侧身思柱石，雪涕望觚棱。迹方交错，川原况沸腾。诸公行老矣，何语谢长陵。”又：《重有感》十首云：“草堂万木长风烟，高卧南溟几岁年。刘向谈经无百两，牟长著录有三千。连鸡战国纵横策，乘马兵书甲乙篇。从此燕齐迂怪士，颇闻扼腕道神仙。”“莽莽神州有夕阴，萧萧漆室自悲吟。竹林坠简多新论，桑落凄辰见霸心。适野已知吾道绌，叩天不识帝阍深。当关莫恨妨清梦，风雨鸣鸡识此音。”“边尘夕黯海波遒，鸣毂徒增圣主忧。霸越奇才思范蠡，新周经术得何休。升车慷慨倾三辅，倒屣逢迎偏五侯。闻道孔公修荐表，云霄一鹗好横秋。”“风送珂声近玉除，日移花影上华裾。屡闻贾谊叨前席，竞说刘安有外书。反袂伤麟良可已，持刀虎欲何如。孤芳只恐经秋歇，多种江篱与揭车。”“天路新标进善旌，四星高傍帝车明。科条许罢周监谤，典故教修宋迩英。象阙共瞻金布甲，龟书忽失大横庚。汉宫自有家人语，安用《春秋》致太平。”“倦向瑶池听八琅，炉烟扇影不曾忘。金根归驾秋传讯，玉检灵书夜作芒。重起甘龙陈要道，急徵扁鹊进神方。水衡新费云斤技，未许寒鸦度苑墙。”“觚棱回首日西曛，哀痛天书不忍闻。自是桐宫甘罪己，何曾丹穴苦熏君。银铛夜醉开东阁，铁骑朝飞入北军。定策殊勋谁第一，青袍御史气如云。”“十五勾圜夜动摇，绣衣逐捕隶兵骄。杜周刀笔须深刻，陶侃戎衣竟寂寥。坐见刊章收北寺，虚闻对簿就东朝。弋人岂得忘缴，尚有冥鸿在九霄。”“斩关空复破卢罂，早佩灵符辟五兵。即夜珠襦临武帐，平明玉貌去围城。甘泉豹尾萦魂梦，沧海鸱夷变姓名。纟马阆风应返顾，高邱无女泪纵横。”“柏台秋气夜凝霜，白首同归事可伤。黄犬旧游迷上蔡，碧鸡霸业黯陈仓。敢寻韩客论《孤愤》，私托湘汇续《九章》。青史他年有公论，诗成未许下雌黄。”所述皆有事实可指。长素所居为万木草堂，其改制本《公羊》何休说，故有“新周经术”句。他若群公之荐贤、四卿之参政、置散卿以资顾问、破成例以纳︳谋，皆见新政诏旨。“青袍御史”，谓杨莘伯侍御首请训政也。至於徵医而调轩鼎、画地以为尧台、出宫禁之传闻、实臣民之私痛，衮甫别有《太液二律》云：“太液秋光动绿萍，五云楼阁入微冥。玉虹带雨参差影，璧水涵天上下青。作戏鱼龙寒未歇，当关虎豹晓还醒。禁中更拟《南薰》曲，多恐仪鸾不忍听。”“碧海轻桡去似萍，石桥回首浪冥冥。苍凉落日犹凝紫，咫尺神山忽隐青。托月孀娥能不老，隔河灵匹共长醒。瑶池自弄云和管，那识人间掩泪听。”微婉深至，尤见楚骚忠爱之遗。

四卿中，主锐进者独谭复生，暾谷稍附和之，而所论已有异同。其《示复生》诗云：“愿为君歌千里草，本初健者莫轻言。”“千里草”谓董镇军（福祥），意用袁不如用董也。方事急，大侠王五愿护复生出走，复生谢之曰：“天下岂有无父之国哉！”时复生尊人方抚鄂，虑累及老父，故云。其诗有云：“拔剑长歌仰天笑，去留肝胆两昆仑。”或谓“两昆仑”者，一为长素，一即王五。复生少负奇气，著《仁学篇》，持论多偏宕，所为诗亦排自雄，《汉上纪事》云：“沧海横流日，长城入款年。雁臣皆北向，马市亦南迁。冒顿雄心在，余皇夜语传。耀兵骄未已，江上试投鞭。”“蹈海闻高义，斯人亦壮哉。岂知宾日地，犹有报韩椎。蕞尔蜻蜓国，居然獬豸才。一声燕市筑，千古尚余哀。”诗四首，录二，盖为日本军舰过汉而作。次首似感安重根事，以时计之，则复生不及见，或别有所指。又有《鹦鹉洲吊祢正平歌》云：“云冥冥兮天压水，黄祖小儿挺剑起。大笑语黄祖，如汝差可喜。丈夫╃窳耻偷生，固当伏剑断头死。生亦我所欲，死亦贵其所。侧闻汉水之南，湘水之浒，桂旗靡烟赴箫鼓，若有人兮灵均甫。波底喁喁双鬼语，岁岁江篱哭江渚。江渚去邺城，迢迢复几许。有血不上邺城刀，有骨不邺城上。邺城有人怒目视，如此头颅不敢取。乃汝黄祖真英雄，尊酒相譬意气何栩栩。蜮者谁，彼魏武。虎者谁，汝黄祖。与其死於蜮，孰若死於虎。鱼腹孤臣泪秋雨，蛾眉谣诼不如汝。谣诼深时骨已销，欲果鱼腹畏鱼吐。”诗语奇肆，异日朝衣东市，已於兹兆之矣。

杨叔峤为张文襄入室弟子。文襄督蜀学，得五少年，叔峤为冠。谭叔裕太史继任，复拔英异者十六人，肄业尊经书院，作《十六少年歌》，其称叔峤云：“宏农博赡谁与侔，手披《七略》函九流。房星降精骋驿骝，蹴踏要到昆仑邱。”推重可谓至矣。叔峤官内阁，文襄有事京师，必以托之。其得与枢直，亦文襄所荐。竟及於祸。伯熙赋《杜鹃行》吊之，云：“杜鹃啼血声不止，白衣少年佐天子。翻云覆雨骤雷霆，竟与逆人同日死。死竟无名世尚疑，朝衣仓卒就刑时。似闻唐代水贞际，刘柳诸人有狱词。经史蟠胸掌故熟，黾氏未诛苏氏族。归隐泉明奔姊丧，解官亦欲持兄服。隐忍徘徊恋主恩，主恩深厚敢轻论。茂陵遗分明在，异议篇篇血泪痕。剧怜六馆夸高第，亦复城南饮文字。黄李当时皆伟人，与尔论交折年辈。万里魂归蜀道难，觚棱晓日自年年。杜陵漫洒云安泪，从此西川有杜鹃。”“黄李”谓漱兰通政、仲约侍郎，皆朝贵之负清望者。叔峤既入直，与同列意不合，将以兄丧乞归，逡巡未果。迨柩归过鄂，梁节庵哭以诗云：“玉屑孤儿消息来，未收悲痛札难开。早知圣主容臣直，每叹同时少此才。破寺凄凉马过，故乡迢递杜鹃哀。人生百岁犹为夭，独往空山数绿苔。”今此诗集中失载。

刘裴村、杨漪川皆以朴学著。裴村官比部久，尤娴律学，堂上官咸倚重之。方下狱，咸谓必经廷讯。忽传谕索“红绒绳”，众犹懵然，裴村已知之，盖故事诛职官乃用此也。迄於就刑，神色坦然。漪川在狱，犹赋诗，八月十一日云：“久拚生死一毛轻，臣罪偏由积毁成。自晓龙逄非俊物，何尝虎会敢徒行。圣人岂有胸中怒，下士空思身後名。缧纟曳到头真不怨，未知谁复请长缨。”十二日云：“长鲸跋浪足凭陵，靖海奇谋总未能。可耻汉边多下策，当思殷武有中兴。孤臣顷作中鹿，酷吏终羞殿下鹰。平日敢言成底事，覆盆秋水已如水。”十三日诗佚首句，余云：“孤忠毕竟待天扶。丝纶阁下千言尽，车盖旁边一字无。经授都中愧盲杜，诗成狱底学髯苏。朝来鹊喜频频送，尚忆墙东早晚乌。”盖即就刑之日，而狱中犹盼金鸡也。是狱，枢廷本主讯鞫，刚子良协揆谓：“恐廷讯之际，词涉乘舆。”遂不待具狱词，悉诛之。漪川，闻喜人。或传子良扈跸西行，经闻喜，见大鸟惊死，其说无稽。康长素得漪川狱中诗，题其後云：“胶海输人又一年，维新旧梦已沈烟。山河残破成何事，大鸟飞来但黯然。”

林暾谷早岁孤贫，年十九领解，才名藉甚。沈涛园妻以女，遂依甥馆。陈木庵大令客江淮，多共酬唱。《示暾谷》诗云：“春官势不行，夏课今何有。勿为殿体书，且酌山中酒。”其时暾谷亦致力卷摺也。两试礼闱不第，遂援例得巾书，官京师。戊戌元日游江亭，乞签文昌阁，赋诗自嘲云：“如我闲官何所与，灾祥欲问自疑评。”及得签，乃与後来事悉合。余已於《洞灵小志》纪之。先是，丁酉岁，朝士请乩，暾谷密叩之。乩示诗云：“太息奈何帝，羌无一个臣。到头成狗脚，何事泣龙鳞。”亦隐括戊戌朝事。迨暾谷罹法，严几道有诗哭之，云：“忆昨皂临极，殷忧国命屯。侧身求辅弼，痛哭为黎元。大业方鸿造，奇才各骏奔。明堂收杞梓，列辟贡。岂谓资群策，翻成罪莠言。衅诚基近习，祸已及亲尊。惝移宫狱，呜呼养士恩。”木庵题其《淮雨集》云：“淮雨声声岁又阑，儿嬉造物太无端。读书种断真堪惜，慰友词穷有至难。他日水沈忆西阁，一时元鬓殉南冠。怀王觉寤嗟何及，岂信兴亡属子兰。”语尤深挚。何玉瑜孝廉（尔宾）与其尊人夙好，过从綦密，以暾谷自号“晚翠”，为赋《枇把行》哀之，有云：“灌园老翁闭门日，门内枇把气萧瑟。岂知嘉果早知名，百卉群葩莫能匹。忽有园官天上来，花木簿头题甲乙。莫将蜜父诧无双，总让蜡兄名第一。”谓王季樵学使癸巳按试，暾谷卷已为幕僚所槟，季樵搜遗得之，取以冠军。寻科试，复首列，是科遂领解。季樵适代监临，传为佳话。戊戌登用，亦季樵疏荐也。又云：“逢春草木欣向阳，谁知天上多风霜。风霜一旦摧英物，拉折枝干加斧<片斤>。天翻地覆日月没，山崩石走龙蛇僵。古来怪事乃有此，六贾可材同日死。落叶飘零散藁街，残星践蹋堆柴市。”则伤其罹法，兼吊诸人之同难者。王义门大令（景圻）与暾谷同与“强学会”，及闻新政，其《过菜市吊晚翠》云：“碧化烟消二十年，等闲鸡犬尽升仙。同天独坐成今昔，屈指甘陵让汝贤。”“燕啄龙归事已陈，本初仲颖亦成尘。千秋抉眼东门客，输与焦头烂额人。”盖国变後所作，寓感尤深矣。

