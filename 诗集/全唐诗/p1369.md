<!-- { "loadSidebar": true } -->
   卷888_14  【翰林院望终南山】吴筠             
窃慕隐沦道，所欢岩穴居。谁言忝休命，遂入承明庐。
物情不可易，幽中未尝摅。幸见终南山，岧峣凌太虚。
青霭长不灭，白云闲卷舒。悠然相探讨，延望空踌蹰。
迹系心无极，神超兴有馀。何当解维絷，永托逍遥墟。
   卷888_15  【秋日彭蠡湖中观庐山】吴筠         
泛舟太湖上，回瞰兹山隈。万顷沧波中，千峰郁崔嵬。
凉烟发炉峤，秋日明帝台。绝巅凌大漠，悬流泻昭回。
穹崇石梁引，岈豁天门开。飞鸟屡隐见，白云时往来。
超然契清赏，目醉心悠哉。董氏出六合，王君升九垓。
谁言旷遐祀，庶可相追陪。从此永栖托，拂衣谢浮埃。
   卷888_16  【秋日望倚帝山】吴筠               
楚服多奇山，灵表先倚帝。孤秀白云里，青冥何崇丽。
秋天已晴朗，晚日更澄霁。远峰列在目，杳与神襟契。
倏忽遗世间，宛如再登诣。伊予抱斯志，代处人烟闭。
何事牵俗网，悠然负芝桂。朅来从隐沦，式保羡门计。
   卷888_17  【蔷薇花】李冶                     
翠融红绽浑无力，斜倚栏干似诧人。深处最宜香惹蝶，
摘时兼恐焰烧春。当空巧结玲珑帐，著地能铺锦绣裀。
最好凌晨和露看，碧纱窗外一枝新。              
   卷888_18  【柳】李冶 
最爱纤纤曲水滨，夕阳移影过青蘋。东风又染一年绿，
楚客更伤千里春。低叶已藏依岸棹，高枝应闭上楼人。
舞腰渐重烟光老，散作飞绵惹翠裀。              
	               
《国学原典　集部　全唐诗(下)　卷八百八十九》    
　	        　         
   卷889_1  【好时光】李隆基                    
宝髻偏宜宫样，莲脸嫩，体红香。眉黛不须张敞画，  
天教入鬓长¤          
莫倚倾国貌，嫁取个，有情郎。彼此当年少，        
莫负好时光。        
   卷889_2  【巫山一段云】李晔                  
缥缈云间质，盈盈波上身。袖罗斜举动埃尘，明艳不胜春¤                      
翠鬓晚妆烟重，寂寂阳台一梦。冰眸莲脸见长新，    
巫峡更何人。        
蝶舞梨园雪，莺啼柳带烟。小池残日艳阳天，苎萝山又山¤                      
青鸟不来愁绝，忍看鸳鸯双结。春风一等少年心，    
闲情恨不禁。        
   卷889_3  【菩萨蛮（又名子夜歌、巫山一片云、重叠金）】李晔              
登楼遥望秦宫殿，茫茫只见双飞燕。渭水一条流，    
千山与万丘¤          
远烟笼碧树，陌上行人去。安得有英雄，迎归大内中。
飘飘且在三峰下，秋风往往堪沾洒。肠断忆仙宫，    
朦胧烟雾中¤          
思梦时时睡，不语长如醉。早晚是归期，苍穹知不知。
   卷889_4  【一叶落】李存勖                    
一叶落，搴朱箔，此时景物正萧索。画楼月影寒，    
西风吹罗幕。吹罗幕，往事思量著。              
   卷889_5  【如梦令（一名忆仙姿、宴桃源、比梅）】李存勖                  
曾宴桃源深洞，一曲清歌舞凤。长记别伊时，        
和泪出门相送。如梦，如梦，残月落花烟重。      
   卷889_6  【阳台梦】李存勖                    
薄罗衫子金泥缝，困纤腰怯铢衣重。笑迎移步小兰丛，
亸金翘玉凤¤          
娇多情脉脉，羞把同心拈弄。楚天云雨却相和，      
又入阳台梦。        
   卷889_7  【歌头】李存勖                      
赏芳春，暖风飘箔。莺啼绿树，轻烟笼晚阁。杏桃红，
开繁萼。灵和殿，禁柳千行斜，金丝络。夏云多，    
奇峰如削。纨扇动微凉，轻绡薄，梅雨霁，火云烁。  
临水槛，永日逃繁暑，泛觥酌¤                    
露华浓，冷高梧，凋万叶。一霎晚风，蝉声新雨歇。  
惜惜此光阴，如流水。东篱菊残时，叹萧索。繁阴积，
岁时暮，景难留。不觉朱颜失却，好容光。且且须呼宾友，                      
西园长宵。宴云谣，歌皓齿，且行乐。            
   卷889_8  【浣溪纱（一作浣纱溪、小庭花）】李璟
风压轻云贴水飞，乍晴池馆燕争泥，沈郎多病不胜衣¤
沙上未闻鸿雁信，竹间时听鹧鸪啼，此情惟有落花知。
   卷889_9  【摊破浣溪沙（一名山花子）】李璟    
菡萏香销翠叶残，西风愁起绿波间。还与韶光共憔悴，
不堪看¤              
细雨梦回鸡塞远，小楼吹彻玉笙寒。多少泪珠何限恨，
倚阑干。            
手卷真珠上玉钩，依前春恨锁重楼。风里落花谁是主，
思悠悠¤              
青鸟不传云外信，丁香空结雨中愁。回首渌波三峡暮，
接天流。            
   卷889_10  【渔父（一名渔歌子）】李煜         
浪花有意千里雪，桃花无言一队春。一壶酒，一竿身，
快活如侬有几人¤      
一棹春风一叶舟，一纶茧缕一轻钩。花满渚，酒满瓯，
万顷波中得自由。    
   卷889_11  【忆江南】李煜                     
（一名望江南、梦江南、江南好、梦江口、望江梅、  
归塞北、谢秋娘、春去也）
多少恨，昨夜梦魂中。还似旧时游上苑，            
车如流水马如龙。花月正春风。                  
多少泪，沾袖复横颐。心事莫将和泪滴，            
凤笙休向月明吹。肠断更无疑。                  
闲梦远，南国正芳春。船上管弦江面绿，            
满城飞絮混轻尘。愁杀看花人。                  
闲梦远，南国正清秋。千里江山寒色暮，            
芦花深处泊孤舟。笛在月明楼。                  
   卷889_12  【捣练子（一名深院月）】李煜       
深院静，小庭空，断续寒砧断续风。无奈夜长人不寐，
数声和月到帘栊。    
云鬓乱，晚妆残，带恨眉儿远岫攒。斜托香腮春笋懒，
为谁和泪倚阑干。    
   卷889_13  【相见欢（一名乌夜啼）】李煜       
（又名上西楼、西楼子、月上瓜洲、秋夜月、忆真妃）
林花谢了春红，太匆匆。无奈朝来寒雨，晚来风¤    
胭脂泪，相留醉，几时重。自是人生长恨，水长东。
无言独上西楼，月如钩。寂寞梧桐深院，锁清秋¤    
剪不断，理还乱，是离愁。别是一般滋味，在心头。
   卷889_14  【长相思（一名双红豆、山渐青、忆多娇）】李煜                 
一重山，两重山。山远天高烟水寒，相思枫叶丹¤    
菊花开，菊花残。塞雁高飞人未还，一帘风月闲。  
云一涡，玉一梭。澹澹衫儿薄薄罗，轻颦双黛螺¤    
秋风多，雨如和。帘外芭蕉三两窠，夜长人奈何。  
   卷889_15  【浣溪沙】李煜                     
红日已高三丈透，金炉次第添香兽，红锦地衣随步皱¤
佳人舞点金钗溜，酒恶时拈花蕊嗅，别殿遥闻箫鼓奏。
转烛飘蓬一梦归，欲寻陈迹怅人非，天教心愿与身违¤
待月池台空逝水，荫花楼阁漫斜晖，登临不惜更沾衣。
   卷889_16  【采桑子（一名丑奴儿、罗敷媚、罗敷艳歌）】李煜               
辘轳金井梧桐晚，几树惊秋。昼雨如愁，百尺虾须上玉钩¤                      
琼窗春断双蛾皱，回首边头。欲寄鳞游，九曲寒波不溯流。                    
亭前春逐红英尽，舞态徘徊。细雨霏微，不放双眉时暂开¤                      
绿窗冷静芳音断，香印成灰。可奈情怀，欲睡朦胧入梦来。                    
   卷889_17  【菩萨蛮】李煜                     
花明月暗笼轻雾，今宵好向郎边去。刬袜步香阶，    
手提金缕鞋¤          
画堂南畔见，一晌偎人颤。好为出来难，教君恣意怜。
蓬莱院闭天台女，画堂昼寝无人语。抛枕翠云光，    
绣衣闻异香¤          
潜来珠锁动，惊觉鸳鸯梦。慢脸笑盈盈，相看无限情。
铜簧韵脆锵寒竹，新声慢奏移纤玉。眼色暗相钩，    
秋波横欲流¤          
雨云深绣户，来便谐衷素。宴罢又成空，梦迷春睡中。
人生愁恨何能免，消魂独我情何限。故国梦重归，    
觉来双泪垂¤          
高楼谁与上，长记秋晴望。往事已成空，还如一梦中。
   卷889_18  【清平乐（一名忆萝月）】李煜       
别来春半，触目愁肠断。砌下落梅如雪乱，拂了一身还满¤                      
雁来音信无凭，路遥归梦难成。离恨却如春草，      
更行更远还生。      
   卷889_19  【喜迁莺（一名鹤冲天、燕归来）】李煜 
晓月坠，宿云微，无语枕频欹。梦回芳草思依依，    
天远雁声稀¤          
啼莺散，馀花乱，寂寞画堂深院。片红休扫尽从伊，  
留待舞人归。        
