<!-- { "loadSidebar": true } -->
分形同晓镜，照物掩宵灯。壁映圆光入，人惊爽气凌。
金罍何足贵，瑶席几回升。正值求珪瓒，提携共饮冰。
   卷259_16  【古塞曲】王季友1                  
进军飞狐北，穷寇势将变。日落沙尘昏，背河更一战。
騂马黄金勒，雕弓白羽箭。射杀左贤王，归奏未央殿。
欲言塞下事，天子不召见。东出咸阳门，哀哀泪如霰。
   卷259_17  【野外行】于逖                     
老病无乐事，岁秋悲更长。穷郊日萧索，生意已苍黄。
小弟发亦白，两男俱不强。有才且未达，况我非贤良。
幸以朽钝姿，野外老风霜。寒鸦噪晚景，乔木思故乡。
魏人宅蓬池，结网伫鳣鲂。水清鱼不来，岁暮空彷徨。
   卷259_18  【忆舍弟】于逖                     
衰门少兄弟，兄弟唯两人。饥寒各流浪，感念伤我神。
夏期秋未来，安知无他因。不怨别天长，但愿见尔身。
茫茫天地间，万类各有亲。安知汝与我，乖隔同胡秦。
何时对形影，愤懑当共陈。                      
   卷259_19  【杂诗】张彪                       
富贵多胜事，贫贱无良图。上德兼济心，中才不如愚。
商者多巧智，农者争膏腴。儒生未遇时，衣食不自如。
久与故交别，他荣我穷居。到门懒入门，何况千里馀。
君子有褊性，矧乃寻常徒。行行任天地，无为强亲疏。
   卷259_20  【神仙】张彪                       
神仙可学无，百岁名大约。天地何苍茫，人间半哀乐。
浮生亮多惑，善事翻为恶。争先等驰驱，中路苦瘦弱。
长老思养寿，后生笑寂寞。五谷非长年，四气乃灵药。
列子何必待，吾心满寥廓。                      
   卷259_21  【北游还酬孟云卿】张彪             
忽忽忘前事，志愿能相乖。衣马久羸弊，谁信文与才。
善道居贫贱，洁服蒙尘埃。行行无定心，壈坎难归来。
慈母忧疾疹，至家念栖哀。与君宿姻亲，深见中外怀。
俟余惜时节，怅望临高台。                      
   卷259_22  【古别离】张彪                     
别离无远近，事欢情亦悲。不闻车轮声，后会将何时。
去日忘寄书，来日乖前期。纵知明当返，一息千万思。
   卷259_23  【回军跛者】赵徵明                 
既老又不全，始得离边城。一枝假枯木，步步向南行。
去时日一百，来时月一程。常恐道路旁，掩弃狐兔茔。
所愿死乡里，到日不愿生。闻此哀怨词，念念不忍听。
惜无异人术，倏忽具尔形。                      
   卷259_24  【挽歌词】赵徵明                   
寒日蒿上明，凄凄郭东路。素车谁家子，丹旐引将去。
原下荆棘丛，丛边有新墓。间痛伤别，此是长别处。
旷野多萧条，青松白杨树。                      
   卷259_25  【思归（一作古离别）】赵徵明       
为别未几日，去日如三秋。犹疑望可见，日日上高楼。
惟见分手处，白蘋满芳洲。寸心宁死别，不忍生离忧。
   卷259_26  【泉上雨后作】元季川               
风雨荡繁暑，雷息佳霁初。众峰带云雨，清气入我庐。
飒飒凉飙来，临窥惬所图。绿萝长新蔓，褭褭垂坐隅。
流水复檐下，丹砂发清渠。养葛为我衣，种芋为我蔬。
谁是畹与畦，瀰漫连野芜。                      
   卷259_27  【登云中】元季川                   
灌田东山下，取乐在尔休。清兴相引行，日日三四周。
白鸥与我心，不厌此中游。穷览颇有适，不极趣无幽。
憀然歌采薇，曲尽心悠悠。                      
   卷259_28  【山中晓兴】元季川                 
河汉降玄霜，昨来节物殊。愧无神仙姿，岂有阴阳俱。
灵鸟望不见，慨然悲高梧。华叶随风扬，珍条杂榛芜。
为君寒谷吟，叹息知何如。                      
   卷259_29  【古远行】元季川                   
悠悠远行者，羁独当时思。道与日月长，人无茅舍期。
出门万里心，谁不伤别离。纵远当白发，岁月悲今时。
何况异形容，安须与尔悲。                      
	               
《国学原典　集部　全唐诗(上)　卷二百六十》      
　	        　         
   卷260_1  【晚秋拾遗朱放访山居】秦系          
不逐时人后，终年独闭关。家中贫自乐，石上卧常闲。
坠栗添新味，寒花带老颜。侍臣当献纳，那得到空山。
   卷260_2  【题女道士居（不饵芝朮四十馀年，一作马戴诗）】秦系            
不饵住云溪，休丹罢药畦。杏花虚结子，石髓任成泥。
扫地青牛卧，栽松白鹤栖。共知仙女丽，莫是阮郎妻。
   卷260_3  【山中枉张宙员外书期访衡门】秦系    
常恨相知晚，朝来枉数行。卧云惊圣代，拂石候仙郎。
时果连枝熟，春醪满瓮香。贫家仍有趣，山色满湖光。
   卷260_4  【山中赠张正则评事（系时授右卫佐，以疾不就）】秦系            
终年常避喧，师事五千言。流水闲过院，春风与闭门。
山茶邀上客，桂实落前轩。莫强教余起，微官不足论。
   卷260_5  【题镜湖野老所居（一作马戴诗）】秦系
湖里寻君去，樵风往返吹。树喧巢鸟出，路细葑田移。
沤苎成鱼网，枯根是酒卮。老年唯自适，生事任群儿。
   卷260_6  【早秋宿崔业居处】秦系              
从来席不暖，为尔便淹留。鸡黍今相会，云山昔共游。
上帘宜晚景，卧簟觉新秋。身事何须问，余心正四愁。
   卷260_7  【赠乌程杨苹明府】秦系              
策杖政成时，清溪弄钓丝。当年潘子貌，避病沈侯诗。
漉酒迎宾急，看花署字迟。杨梅今熟未，与我两三枝。
   卷260_8  【徐侍郎素未相识时携酒命馔兼命诸诗客同访会稽山居】秦系        
忽道仙翁至，幽人学拜迎。华簪窥瓮牖，珍味代藜羹。
洗砚鱼仍戏，移樽鸟不惊。兰亭攀叙却，会此越中营。
   卷260_9  【春日闲居三首】秦系                
一似桃源隐，将令过客迷。碍冠门柳长，惊梦院莺啼。
浇药泉流细，围棋日影低。举家无外事，共爱草萋萋。
长谣朝复暝，幽独几人知。老鹤兼雏弄，丛篁带笋移。
白云将袖拂，青镜出檐窥。邀取渔家叟，花间把酒卮。
寂寂池亭里，轩窗间绿苔。游鱼牵荇没，戏鸟踏花摧。
小径僧寻去，高峰鹿下来。中年曾屡辟，多病复迟回。
   卷260_10  【题石室山王宁所居（罢官学道）】秦系 
白云知所好，柏叶幸加餐。石镜妻将照，仙书我借看。
鸟来翻药碗，猿饮怕鱼竿。借问檐前树，何枝曾挂冠。
   卷260_11  【送王道士】秦系                   
真人俄整舄，双鹤屡飞翔。恐入壶中住，须传肘后方。
霓裳云气润，石径术苗香。一去何时见，仙家日月长。
   卷260_12  【将移耶溪旧居留赠严维秘书（一作留呈严长史陈秘书）】秦系     
鸡犬渔舟里，长谣任兴行。那邀落日醉，已被远山迎。
书箧将非重，荷衣著甚轻。谢安无个事，忽起为苍生。
   卷260_13  【秋日过僧惟则故院】秦系           
衰草经行处，微灯旧道场。门人失谭柄，野鸟上禅床。
科斗书空古，栴檀钵自香。今朝数行泪，却洒约公房。
   卷260_14  【山中奉寄钱起员外兼简苗发员外】秦系 
空山岁计是胡麻，穷海无梁泛一槎。稚子唯能觅梨栗，
逸妻相共老烟霞。高吟丽句惊巢鹤，闲闭春风看落花。
借问省中何水部，今人几个属诗家。              
   卷260_15  【献薛仆射】秦系                   
由来那敢议轻肥，散发行歌自采薇。逋客未能忘野兴，
辟书翻遣脱荷衣。家中匹妇空相笑，池上群鸥尽欲飞。
更乞大贤容小隐，益看愚谷有光辉。              
   卷260_16  【鲍防员外见寻因书情呈赠（曾与系同举场）】秦系               
少小为儒不自强，如今懒复见侯王。览镜已知身渐老，
买山将作计偏长。荒凉鸟兽同三径，撩乱琴书共一床。
犹有郎官来问疾，时人莫道我佯狂。              
   卷260_17  【寄浙东皇甫中丞】秦系             
闲闲麋鹿或相随，一两年来鬓欲衰。琴砚共依春酒瓮，
云霞覆著破柴篱。注书不向时流说，种药空令道者知。
久带纱巾仍藉草，山中那得见朝仪。              
   卷260_18  【题章野人山居（一作马戴诗）】秦系 
带郭茅亭诗兴饶，回看一曲倚危桥。门前山色能深浅，
壁上湖光自动摇。闲花散落填书帙，戏鸟低飞碍柳条。
向此隐来经几载，如今已是汉家朝。              
   卷260_19  【山中枉皇甫温大夫见招书】秦系     
十年木屐步苔痕，石上松间水自喧。三辟草堂仍被褐，
数行书札忽临门。卧多共息嵇康病，才劣虚同郭隗尊。
亚相已能怜潦倒，山花笑处莫啼猿。              
   卷260_20  【题茅山李尊师山居（一作严维诗）】秦系                       
天师百岁少如童，不到山中竟不逢。洗药每临新瀑水，
