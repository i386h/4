<!-- { "loadSidebar": true } -->
   卷433_28  【沐浴】白居易                     
经年不沐浴，尘垢满肌肤。今朝一澡濯，衰瘦颇有馀。
老色头鬓白，病形支体虚。衣宽有剩带，发少不胜梳。
自问今年几，春秋四十初。四十已如此，七十复何知。
   卷433_29  【栽松二首】白居易                 
小松未盈尺，心爱手自移。苍然涧底色，云湿烟霏霏。
栽植我年晚，长成君性迟。如何过四十，种此数寸枝。
得见成阴否，人生七十稀。                      
爱君抱晚节，怜君含直文。欲得朝朝见，阶前故种君。
知君死则已，不死会凌云。                      
   卷433_30  【病中友人相访】白居易             
卧久不记日，南窗昏复昏。萧条草檐下，寒雀朝夕闻。
强扶床前杖，起向庭中行。偶逢故人至，便当一逢迎。
移榻就斜日，披裘倚前楹。闲谈胜服药，稍觉有心情。
   卷433_31  【自觉二首】白居易                 
四十未为老，忧伤早衰恶。前岁二毛生，今年一齿落。
形骸日损耗，心事同萧索。夜寝与朝餐，其间味亦薄。
同岁崔舍人，容光方灼灼。始知年与貌，衰盛随忧乐。
畏老老转迫，忧病病弥缚。不畏复不忧，是除老病药。
朝哭心所爱，暮哭心所亲。亲爱零落尽，安用身独存。
几许平生欢，无限骨肉恩。结为肠间痛，聚作鼻头辛。
悲来四支缓，泣尽双眸昏。所以年四十，心如七十人。
我闻浮屠教，中有解脱门。置心为止水，视身如浮云。
斗擞垢秽衣，度脱生死轮。胡为恋此苦，不去犹逡巡。
回念发弘愿，愿此见在身。但受过去报，不结将来因。
誓以智慧水，永洗烦恼尘。不将恩爱子，更种悲忧根。
   卷433_32  【夜雨有念】白居易                 
以道治心气，终岁得晏然。何乃戚戚意，忽来风雨天。
既非慕荣显，又不恤饥寒。胡为悄不乐，抱膝残灯前。
形影暗相问，心默对以言。骨肉能几人，各在天一端。
吾兄寄宿州，吾弟客东川。南北五千里，吾身在中间。
欲去病未能，欲住心不安。有如波上舟，此缚而彼牵。
自我向道来，于今六七年。炼成不二性，消尽千万缘。
唯有恩爱火，往往犹熬煎。岂是药无效，病多难尽蠲。
   卷433_33  【寄杨六（杨摄万年县尉，余为赞善大夫）】白居易               
青宫官冷静，赤县事繁剧。一闲复一忙，动作经时隔。
清觞久废酌，白日顿虚掷。念此忽踟蹰，悄然心不适。
岂无旧交结，久别或迁易。亦有新往还，相见多形迹。
唯君于我分，坚久如金石。何况老大来，人情重姻戚。
会稀岁月急，此事真可惜。几回开口笑，便到髭须白。
公门苦鞅掌，尽日无闲隙。犹冀乘暝来，静言同一夕。
   卷433_34  【送春】白居易                     
三月三十日，春归日复暮。惆怅问春风，明朝应不住。
送春曲江上，眷眷东西顾。但见扑水花，纷纷不知数。
人生似行客，两足无停步。日日进前程，前程几多路。
兵刀与水火，尽可违之去。唯有老到来，人间无避处。
感时良为已，独倚池南树。今日送春心，心如别亲故。
   卷433_35  【哭李三】白居易                   
去年渭水曲，秋时访我来。今年常乐里，春日哭君回。
哭君仰问天，天意安在哉。若必夺其寿，何如不与才。
落然身后事，妻病女婴孩。                      
   卷433_36  【别李十一后重寄（自此后诗江州路上作）】白居易               
秋日正萧条，驱车出蓬荜。回望青门道，目极心郁郁。
岂独恋乡土，非关慕簪绂。所怆别李君，平生同道术。
俱承金马诏，联秉谏臣笔。共上青云梯，中途一相失。
江湖我方往，朝廷君不出。蕙带与华簪，相逢是何日。
   卷433_37  【初出蓝田路作】白居易             
停骖问前路，路在秋云里。苍苍县南道，去途从此始。
绝顶忽上盘，众山皆下视。下视千万峰，峰头如浪起。
朝经韩公坡，夕次蓝桥水。浔阳近四千，始行七十里。
人烦马蹄跙，劳苦已如此。                      
   卷433_38  【仙娥峰下作】白居易               
我为东南行，始登商山道。商山无数峰，最爱仙娥好。
参差树若插，匼匝云如抱。渴望寒玉泉，香闻紫芝草。
青崖屏削碧，白石床铺缟。向无如此物，安足留四皓。
感彼私自问，归山何不早。可能尘土中，还随众人老。
   卷433_39  【微雨夜行】白居易                 
漠漠秋云起，稍稍夜寒生。但觉衣裳湿，无点亦无声。
   卷433_40  【再到襄阳访问旧居】白居易         
昔到襄阳日，髯髯初有髭。今过襄阳日，髭鬓半成丝。
旧游都是梦，乍到忽如归。东郭蓬蒿宅，荒凉今属谁。
故知多零落，闾井亦迁移。独有秋江水，烟波似旧时。
   卷433_41  【寄微之三首】白居易               
江州望通州，天涯与地末。有山万丈高，有江千里阔。
间之以云雾，飞鸟不可越。谁知千古险，为我二人设。
通州君初到，郁郁愁如结。江州我方去，迢迢行未歇。
道路日乖隔，音信日断绝。因风欲寄语，地远声不彻。
生当复相逢，死当从此别。                      
君游襄阳日，我在长安住。今君在通州，我过襄阳去。
襄阳九里郭，楼堞连云树。顾此稍依依，是君旧游处。
苍茫兼葭水，中有浔阳路。此去更相思，江西少亲故。
去国日已远，喜逢物似人。如何含此意，江上坐思君。
有如河岳气，相合方氛氲。狂风吹中绝，两处成孤云。
风回终有时，云合岂无因。努力各自爱，穷通我尔身。
   卷433_42  【舟中雨夜】白居易                 
江云暗悠悠，江风冷修修。夜雨滴船背，风浪打船头。
船中有病客，左降向江州。                      
   卷433_43  【夜闻歌者（宿鄂州）】白居易       
夜泊鹦鹉洲，江月秋澄澈。邻船有歌者，发词堪愁绝。
歌罢继以泣，泣声通复咽。寻声见其人，有妇颜如雪。
独倚帆樯立，娉婷十七八。夜泪如真珠，双双堕明月。
借问谁家妇，歌泣何凄切。一问一沾襟，低眉终不说。
   卷433_44  【江楼闻砧（江州作）】白居易       
江人授衣晚，十月始闻砧。一夕高楼月，万里故园心。
   卷433_45  【宿东林寺】白居易                 
经窗灯焰短，僧炉火气深。索落庐山夜，风雪宿东林。
   卷433_46  【忆洛下故园（时淮汝寇戎未灭）】白居易                       
浔阳迁谪地，洛阳离乱年。烟尘三川上，炎瘴九江边。
乡心坐如此，秋风仍飒然。                      
   卷433_47  【赠别崔五】白居易                 
朝送南去客，暮迎北来宾。孰云当大路，少遇心所亲。
劳者念息肩，热者思濯身。何如愁独日，忽见平生人。
平生已不浅，是日重殷勤。问从何处来，及此江亭春。
江天春多阴，夜月隔重云。移尊树间饮，灯照花纷纷。
一会不易得，馀事何足云。明旦又分手，今夕且欢忻。
   卷433_48  【春晚寄微之】白居易               
三月江水阔，悠悠桃花波。年芳与心事，此地共蹉跎。
南国方谴谪，中原正兵戈。眼前故人少，头上白发多。
通州更迢递，春尽复如何。                      
   卷433_49  【渐老】白居易                     
今朝复明日，不觉年齿暮。白发逐梳落，朱颜辞镜去。
当春颇愁寂，对酒寡欢趣。遇境多怆辛，逢人益敦故。
形质属天地，推迁从不住。所怪少年心，销磨落何处。
   卷433_50  【送幼史】白居易                   
淮右寇未散，江西岁再徂。故里干戈地，行人风雪途。
此时与尔别，江畔立踟蹰。                      
   卷433_51  【夜雪】白居易                     
已讶衾枕冷，复见窗户明。夜深知雪重，时闻折竹声。
   卷433_52  【寄行简】白居易                   
郁郁眉多敛，默默口寡言。岂是愿如此，举目谁与欢。
去春尔西征，从事巴蜀间。今春我南谪，抱疾江海壖。
相去六千里，地绝天邈然。十书九不达，何以开忧颜。
渴人多梦饮，饥人多梦餐。春来梦何处，合眼到东川。
   卷433_53  【首夏】白居易                     
孟夏百物滋，动植一时好。麋鹿乐深林，虫蛇喜丰草。
翔禽爱密叶，游鳞悦新藻。天和遗漏处，而我独枯槁。
一身在天末，骨肉皆远道。旧国无来人，寇戎尘浩浩。
沉忧竟何益，只自劳怀抱。不如放身心，冥然任天造。
浔阳多美酒，可使杯不燥。湓鱼贱如泥，烹炙无昏早。
朝饭山下寺，暮醉湖中岛。何必归故乡，兹焉可终老。
   卷433_54  【孟夏思渭村旧居寄舍弟】白居易     
啧啧雀引雏，稍稍笋成竹。时物感人情，忆我故乡曲。
故园渭水上，十载事樵牧。手种榆柳成，阴阴覆墙屋。
兔隐豆苗肥，鸟鸣桑椹熟。前年当此时，与尔同游瞩。
诗书课弟侄，农圃资童仆。日暮麦登场，天晴蚕坼簇。
弄泉南涧坐，待月东亭宿。兴发饮数杯，闷来棋一局。
一朝忽分散，万里仍羁束。井鲋思反泉，笼莺悔出谷。
九江地卑湿，四月天炎燠。苦雨初入梅，瘴云稍含毒。
泥秧水畦稻，灰种畬田粟。已讶殊岁时，仍嗟异风俗。
闲登郡楼望，日落江山绿。归雁拂乡心，平湖断人目。
