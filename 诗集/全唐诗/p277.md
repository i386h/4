<!-- { "loadSidebar": true } -->
   卷200_36  【寻阳七郎中宅即事】岑参           
万事信苍苍，机心久已忘。无端来出守，不是厌为郎。
雨滴芭蕉赤，霜催橘子黄。逢君开口笑，何处有他乡。
   卷200_37  【携琴酒寻阎防崇济寺所居僧院（得浓字）】岑参                 
相访但寻钟，门寒古殿松。弹琴醒暮酒，卷幔引诸峰。
事惬林中语，人幽物外踪。吾庐幸接近，兹地兴偏慵。
   卷200_38  【春寻河阳陶处士别业】岑参         
风暖日暾暾，黄鹂飞近村。花明潘子县，柳暗陶公门。
药碗摇山影，鱼竿带水痕。南桥车马客，何事苦喧喧。
   卷200_39  【晚过盘石寺礼郑和尚】岑参         
暂诣高僧话，来寻野寺孤。岸花藏水碓，溪水映风炉。
顶上巢新鹊，衣中带旧珠。谈禅未得去，辍棹且踟蹰。
   卷200_40  【寻少室张山人，闻与偃师周明府同入都】岑参                   
中峰炼金客，昨日游人间。叶县凫共去，葛陂龙暂还。
春云凑深水，秋雨悬空山。寂寂清溪上，空馀丹灶闲。
   卷200_41  【虢州卧疾，喜刘判官相过水亭】岑参 
卧疾尝晏起，朝来头未梳。见君胜服药，清话病能除。
低柳共系马，小池堪钓鱼。观棋不觉暝，月出水亭初。
   卷200_42  【武威春暮，闻宇文判官西使还，已到晋昌】岑参                 
岸雨过城头，黄鹂上戍楼。塞花飘客泪，边柳挂乡愁。
白发悲明镜，青春换敝裘。君从万里使，闻已到瓜州。
   卷200_43  【虢州南池候严中丞不至】岑参       
池上日相待，知君殊未回。徒教柳叶长，漫使梨花开。
驷马去不见，双鱼空往来。思想不解说，孤负舟中杯。
   卷200_44  【春兴思南山旧庐，招柳建正字】岑参 
终岁不得意，春风今复来。自怜蓬鬓改，羞见梨花开。
西掖诚可恋，南山思早回。园庐幸接近，相与归蒿莱。
   卷200_45  【郡斋南池招杨辚】岑参             
郡僻人事少，云山常眼前。偶从池上醉，便向舟中眠。
与子居最近，周官情又偏。闲时耐相访，正有床头钱。
   卷200_46  【高冠谷口招郑鄠】岑参             
谷口来相访，空斋不见君。涧花然暮雨，潭树暖春云。
门径稀人迹，檐峰下鹿群。衣裳与枕席，山霭碧氛氲。
   卷200_47  【题新乡王釜厅壁】岑参             
怜君守一尉，家计复清贫。禄米尝不足，俸钱供与人。
城头苏门树，陌上黎阳尘。不是旧相识，声同心自亲。
   卷200_48  【题山寺僧房】岑参                 
窗影摇群木，墙阴载一峰。野炉风自爇，山碓水能舂。
勤学翻知误，为官好欲慵。高僧暝不见，月出但闻钟。
   卷200_49  【汉上题韦氏庄】岑参               
结茅闻楚客，卜筑汉江边。日落数归鸟，夜深闻扣舷。
水痕侵岸柳，山翠借厨烟。调笑提筐妇，春来蚕几眠。
   卷200_50  【题永乐韦少府厅壁】岑参           
大河南郭外，终日气昏昏。白鸟下公府，青山当县门。
故人是邑尉，过客驻征轩。不惮烟波阔，思君一笑言。
   卷200_51  【题金城临河驿楼】岑参             
古戍依重险，高楼见五凉。山根盘驿道，河水浸城墙。
庭树巢鹦鹉，园花隐麝香。忽如江浦上，忆作捕鱼郎。
   卷200_52  【初授官题高冠草堂】岑参           
三十始一命，宦情多欲阑。自怜无旧业，不敢耻微官。
涧水吞樵路，山花醉药栏。只缘五斗米，辜负一渔竿。
   卷200_53  【题虢州西楼】岑参                 
错料一生事，蹉跎今白头。纵横皆失计，妻子也堪羞。
明主虽然弃，丹心亦未休。愁来无去处，只上郡西楼。
   卷200_54  【夜过盘石，隔河望永乐，寄闺中，效齐梁体】岑参               
盈盈一水隔，寂寂二更初。波上思罗袜，鱼边忆素书。
月如眉已画，云似鬓新梳。春物知人意，桃花笑索居。
   卷200_55  【河西春暮忆秦中】岑参             
渭北春已老，河西人未归。边城细草出，客馆梨花飞。
别后乡梦数，昨来家信稀。凉州三月半，犹未脱寒衣。
   卷200_56  【过酒泉，忆杜陵别业】岑参         
昨夜宿祁连，今朝过酒泉。黄沙西际海，白草北连天。
愁里难消日，归期尚隔年。阳关万里梦，知处杜陵田。
   卷200_57  【早发焉耆，怀终南别业】岑参       
晓笛别乡泪，秋冰鸣马蹄。一身虏云外，万里胡天西。
终日见征战，连年闻鼓鼙。故山在何处，昨日梦清溪。
   卷200_58  【宿铁关西馆】岑参                 
马汗踏成泥，朝驰几万蹄。雪中行地角，火处宿天倪。
塞迥心常怯，乡遥梦亦迷。那知故园月，也到铁关西。
   卷200_59  【首秋轮台】岑参                   
异域阴山外，孤城雪海边。秋来唯有雁，夏尽不闻蝉。
雨拂毡墙湿，风摇毳幕膻。轮台万里地，无事历三年。
   卷200_60  【北庭作】岑参                     
雁塞通盐泽，龙堆接醋沟。孤城天北畔，绝域海西头。
秋雪春仍下，朝风夜不休。可知年四十，犹自未封侯。
   卷200_61  【轮台即事】岑参                   
轮台风物异，地是古单于。三月无青草，千家尽白榆。
蕃书文字别，胡俗语音殊。愁见流沙北，天西海一隅。
   卷200_62  【还东山洛上作】岑参               
春流急不浅，归枻去何迟。愁客叶舟里，夕阳花水时。
云晴开螮蝀，棹发起鸬鹚。莫道东山远，衡门在梦思。
   卷200_63  【杨固店】岑参                     
客舍梨叶赤，邻家闻捣衣。夜来尝有梦，坠泪缘思归。
洛水行欲尽，缑山看渐微。长安只千里，何事信音稀。
   卷200_64  【巴南舟中，思陆浑别业】岑参       
泸水南州远，巴山北客稀。岭云撩乱起，谿鹭等闲飞。
镜里愁衰鬓，舟中换旅衣。梦魂知忆处，无夜不先归。
   卷200_65  【晚发五渡】岑参                   
客厌巴南地，乡邻剑北天。江村片雨外，野寺夕阳边。
芋叶藏山径，芦花杂渚田。舟行未可住，乘月且须牵。
   卷200_66  【巴南舟中夜市】岑参               
渡口欲黄昏，归人争流喧。近钟清野寺，远火点江村。
见雁思乡信，闻猿积泪痕。孤舟万里外，秋月不堪论。
   卷200_67  【江上春叹】岑参                   
腊月江上暖，南桥新柳枝。春风触处到，忆得故园时。
终日不如意，出门何所之。从人觅颜色，自笑弱男儿。
   卷200_68  【初至犍为作】岑参                 
山色轩槛内，滩声枕席间。草生公府静，花落讼庭闲。
云雨连三峡，风尘接百蛮。到来能几日，不觉鬓毛斑。
   卷200_69  【使院中新栽柏树子，呈李十五栖筠】岑参                       
爱尔青青色，移根此地来。不曾台上种，留向碛中栽。
脆叶欺门柳，狂花笑院梅。不须愁岁晚，霜露岂能摧。
   卷200_70  【咏郡斋壁画片云（得归字）】岑参   
云片何人画，尘侵粉色微。未曾行雨去，不见逐风归。
只怪偏凝壁，回看欲惹衣。丹青忽借便，移向帝乡飞。
   卷200_71  【临洮龙兴寺玄上人院，同咏青木香丛】岑参                     
移根自远方，种得在僧房。六月花新吐，三春叶已长。
抽茎高锡杖，引影到绳床。只为能除疾，倾心向药王。
   卷200_72  【成王挽歌】岑参                   
幽山悲旧桂，长坂怆馀兰。地底孤灯冷，泉中一镜寒。
铭旌门客送，骑吹路人看。漫作琉璃碗，淮王误合丹。
   卷200_73  【苗侍中挽歌二首】岑参             
摄政朝章重，持衡国相尊。笔端通造化，掌内运乾坤。
青史遗芳满，黄枢故事存。空悲渭桥路，谁对汉皇言。
天子悲元老，都人惜上公。优贤几杖在，会葬市朝空。
丹旐飞斜日，清笳怨暮风。平生门下客，继美庙堂中。
   卷200_74  【故仆射裴公挽歌三首】岑参         
盛德资邦杰，嘉谟作世程。门瞻驷马贵，时仰八龙名。
罢市秦人送，还乡绛老迎。莫埋丞相印，留著付玄成。
五府瞻高位，三台丧大贤。礼容还故绛，宠赠冠新田。
气歇汾阴鼎，魂飞京兆阡。先时剑已没，陇树久苍然。
富贵徒言久，乡闾殁后归。锦衣都未著，丹旐忽先飞。
哀挽辞秦塞，悲笳出帝畿。遥知九原上，渐觉吊人稀。
   卷200_75  【河西太守杜公挽歌四首】岑参       
蒙叟悲藏壑，殷宗惜济川。长安非旧日，京兆是新阡。
黄霸官犹屈，苍生望已愆。唯馀卿月在，留向杜陵悬。
鼓角城中出，坟茔郭外新。雨随思太守，云从送夫人。
蒿里埋双剑，松门闭万春。回瞻北堂上，金印已生尘。
忆昨明光殿，新承天子恩。剖符移北地，授钺领西门。
塞草迎军幕，边云拂使轩。至今闻陇外，戎虏尚亡魂。
漫漫澄波阔，沉沉大厦深。秉心常匪席，行义每挥金。
汲引窥兰室，招携入翰林。多君有令子，犹注世人心。
   卷200_76  【故河南尹岐国公赠工部尚书苏公挽歌二首】岑参                 
河尹恩荣旧，尚书宠赠新。一门传画戟，几世驾朱轮。
夜色何时晓，泉台不复春。唯馀朝服在，金印已生尘。
白日扃泉户，青春掩夜台。旧堂阶草长，空院砌花开。
