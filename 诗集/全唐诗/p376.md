<!-- { "loadSidebar": true } -->
冠冕情遗世，神仙事满山。其中应有物，岂贵一身闲。
   卷250_40  【送志弥师往淮南】皇甫冉           
已能持律藏，复去礼禅亭。长老偏摩顶，时流尚诵经。
独行寒野旷，旅宿远山青。眷属空相望，鸿飞已杳冥。
   卷250_41  【谢韦大夫柳栽】皇甫冉             
本在胡笳曲，今从汉将营。浓阴方待庇，弱植岂无情。
比雪花应吐，藏乌叶未成。五株蒙远赐，应使号先生。
   卷250_42  【问李二司直所居云山】皇甫冉       
门外水流何处？天边树绕谁家？                    
山色东西多少？朝朝几度云遮。                  
   卷250_43  【刘侍御朝命许停官归侍】皇甫冉     
孟孙唯问孝，莱子复辞官。幸遂温凊愿，其甘稼穑难。
采芝供上药，拾槿奉晨餐。栋里云藏雨，山中暑带寒。
非时应有笋，闲地尽生兰。赐告承优诏，长筵永日欢。
   卷250_44  【送陆鸿渐赴越】皇甫冉             
行随新树深，梦隔重江远。迢递风日间，苍茫洲渚晚。
   卷250_45  【送窦叔向】皇甫冉                 
楚客怨逢秋，闲吟兴非一。弃官守贫病，作赋推文律。
樵径未经霜，茅檐初负日。今看泛月去，偶见乘潮出。
卜地会为邻，还依仲长室。                      
   卷250_46  【题蒋道士房】皇甫冉               
轩窗缥缈起烟霞，诵诀存思白日斜。                
闻道昆仑有仙籍，何时青鸟送丹砂。                
   卷250_47  【夜集张諲所居（得飘字）】皇甫冉   
江南成久客，门馆日萧条。惟有图书在，多伤鬓发凋。
诸生陪讲诵，稚子给渔樵。虚室寒灯静，空阶落叶飘。
沧洲自有趣，谁道隐须招。                      
   卷250_48  【酬权器】皇甫冉                   
南望江南满山雪，此情惆怅将谁说。徒随群吏不曾闲，
顾与诸生为久别。闻君静坐转耽书，种树葺茅还旧居。
终日白云应自足，明年芳草又何如。生有怀若不展，
出入公门犹未免。回舟朝夕待春风，先报华阳洞深浅。
   卷250_49  【寄刘方平大谷田家】皇甫冉         
故山闻独往，樵路忆相从。冰结泉声绝，霜清野翠浓。
篱边颍阳道，竹外少姨峰。日夕田家务，寒烟隔几重。
   卷250_50  【送云阳少府（得归字）】皇甫冉     
渭曲春光无远近，池阳谷口倍芳菲。                
官舍村桥来几日，残花寥落待君归。                
   卷250_51  【鲁山送别（一作刘长卿诗）】皇甫冉 
凄凄游子若飘蓬，明月清樽只暂同。                
南望千山如黛色，愁君客路在其中。                
   卷250_52  【题高云客舍】皇甫冉               
孤兴日自深，浮云非所仰。窗中西城峻，树外东川广。
晏起簪葛巾，闲吟倚藜杖。阮公道在醉，庄子生常养。
五柳转扶疏，千峰恣来往。清秋香粳获，白露寒菜长。
吴国滞风烟，平陵延梦想。时人趋缨弁，高鸟违罗网。
世事徒乱纷，吾心方浩荡。唯将山与水，处处谐真赏。
   卷250_53  【台头寺愿上人院古松…与赵八员外、裴十补阙同赋之】皇甫冉     
细草亦全高，秋毫乍堪比。及至干霄日，何人复居此。
   卷250_54  【渔子沟寄赵员外裴补阙】皇甫冉     
欲逐淮潮上，暂停渔子沟。相望知不见，终是屡回头。
   卷250_55  【送崔使君赴寿州（一作刘长卿诗）】皇甫冉                     
列郡专城分国忧，彤幨皂盖古诸侯。仲华遇主年犹少，
公瑾论兵位已酬。草色青青宜建隼，蝉声处处杂鸣驺。
千里相思如可见，淮南木落早惊秋。              
   卷250_56  【送谢十二判官】皇甫冉             
四牡驱驰千里馀，越山稠叠海林疏。                
不辞终日离家远，应为刘公一纸书。                
   卷250_57  【送处州裴使君赴京】皇甫冉         
使君朝北阙，车骑发东方。别喜天书召，宁忧地脉长。
山行朝复夕，水宿露为霜。秋草连秦塞，孤帆落汉阳。
新衔趋建礼，旧位识文昌。唯有东归客，应随南雁翔。
   卷250_58  【送田济之扬州赴选】皇甫冉         
家贫不自给，求禄为荒年。调补无高位，卑栖屈此贤。
江山欲霜雪，吴楚接风烟。相去诚非远，离心亦渺然。
   卷250_59  【送袁郎中破贼北归】皇甫冉         
优诏亲贤时独稀，中途紫绂换征衣。黄香省闼登朝去，
杨仆楼船振旅归。万里长闻随战角，十年不得掩郊扉。
□□□□□□□，但将词赋奉恩辉。              
   卷250_60  【同李万晚望南岳寺怀普门上人】皇甫冉 
释子身心无垢纷，独将衣钵去人群。                
相思晚望松林寺，唯有钟声出白云。                
   卷250_61  【奉和独孤中丞游法华寺】皇甫冉     
谢君临郡府，越国旧山川。访道三千界，当仁五百年。
岩空驺驭响，树密旆旌连。阁影凌空壁，松声助乱泉。
开门得初地，伏槛接诸天。向背春光满，楼台古制全。
群峰争彩翠，百谷会风烟。香象随僧久，祥乌报客先。
清心乘暇日，稽首慕良缘。法证无生偈，诗成大雅篇。
苍生望已久，回驾独依然。                      
   卷250_62  【之京留别刘方平】皇甫冉           
客子慕俦侣，含凄整晨装。邀欢日不足，况乃前期长。
离袂惜嘉月，远还劳折芳。迟回越二陵，回首但苍茫。
乔木清宿雨，故关愁夕阳。言长安乐，其奈缅相望。
   卷250_63  【出塞】皇甫冉                     
吹角出塞门，前瞻即胡地。三军尽回首，皆洒望乡泪。
转念关山长，行看风景异。由来征戍客，负得轻生义。
   卷250_64  【赴李少府庄失路】皇甫冉           
君家南郭白云连，正待情人弄石泉。                
月照烟花迷客路，苍苍何处是伊川。                
   卷250_65  【雨雪】皇甫冉                     
风沙悲久戍，雨雪更劳师。绝漠无人境，将军苦战时。
山川迷向背，氛雾失旌旗。徒念天涯隔，中人芳草期。
   卷250_66  【馆陶李丞旧居】皇甫冉             
盛名天下挹馀芳，弃置终身不拜郎。词藻世传平子赋，
园林人比郑公乡。门前坠叶浮秋水，篱外寒皋带夕阳。
日日青松成古木，只应来者为心伤。              
   卷250_67  【送刘兵曹还陇山居】皇甫冉         
离堂徒宴语，行子但悲辛。虽是还家路，终为陇上人。
先秋雪已满，近夏草初新。唯有闻羌笛，梅花曲里春。
   卷250_68  【同李三月夜作】皇甫冉             
霜风惊度雁，月露皓疏林。处处砧声发，星河秋夜深。
   卷250_69  【同裴少府安居寺对雨】皇甫冉       
共结寻真会，还当退食初。炉烟云气合，林叶雨声馀。
溽暑销珍簟，浮凉入绮疏。归心从念远，怀此复何如。
   卷250_70  【送元晟归潜山所居（一作送王山人归别业）】皇甫冉             
深山秋事早，君去复何如。裛露收新稼，迎寒葺旧庐。
题诗即招隐，作赋是闲居。别后空相忆，嵇康懒寄书。
   卷250_71  【送康判官往新安赋得江路西南永（一作刘长卿诗）】皇甫冉       
不向新安去，那知江路长。猿声比庐霍，水色胜潇湘。
驿树收残雨，渔家带夕阳。何须愁旅泊，使者有辉光。
   卷250_72  【宿洞灵观】皇甫冉                 
孤烟灵洞远，积雪满山寒。松柏凌高殿，莓苔封古坛。
客来清夜久，仙去白云残。明日开金箓，焚香更沐兰。
   卷250_73  【酬卢十一过宿】皇甫冉             
乞还方未遂，日夕望云林。况复逢春草，何劳问此心。
闭门公务散，枉策故情深。遥夜他乡酒，同君梁甫吟。
   卷250_74  【酬裴十四（得晏字）】皇甫冉       
淮海各联翩，三年方一见。素心终不易，玄发何须变。
旧国想平陵，春山满阳羡。邻鸡莫遽唱，共惜良夜晏。
   卷250_75  【彭祖井（一本题上有奉和王相公五字）】皇甫冉                 
上公旌节在徐方，旧井莓苔近寝堂。访古因知彭祖宅，
得仙何必葛洪乡。清虚不共春池竟，盥漱偏宜夏日长。
闻道延年如玉液，欲将调鼎献明光。              
   卷250_76  【奉和对雪（一本作奉和王相公喜雪）】皇甫冉                   
春雪偏当夜，暄风却变寒。庭深不复扫，城晓更宜看。
命酒闲令酌，披蓑晚未冠。连营鼓角动，忽似战桑干。
   卷250_77  【送萧献士（一本题下有往邺中三字）】皇甫冉                   
惆怅烟郊晚，依然此送君。长河隔旅梦，浮客伴孤云。
淇上春山直，黎阳大道分。西陵倘一吊，应有士衡文。
   卷250_78  【卖药人处得南阳朱山人书】皇甫冉   
卖药何为者，逃名市井居。唯通远山信，因致逸人书。
已报还丹效，全将世事疏。秋风景溪里，萧散寄樵渔。
