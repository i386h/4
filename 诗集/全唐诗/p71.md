<!-- { "loadSidebar": true } -->
愿得斩马剑，先断佞臣头。天子玉槛折，将军丹血流。
捐生不肯拜，视死其若休。归来教乡里，童蒙远相求。
弟子数百人，散在十二州。三公不敢吏，五鹿何能酬。
名与日月悬，义与天壤俦。何必疲执戟，区区在封侯。
伟哉旷达士，知命固不忧。                      
   卷41_17  【赠李荣道士】卢照邻                
锦节衔天使，琼仙驾羽君。投金翠山曲，奠璧清江濆。
圆洞开丹鼎，方坛聚绛云。宝贶幽难识，空歌迥易分。
风摇十洲影，日乱九江文。敷诚归上帝，应诏在明君。
独有南冠客，耿耿泣离群。遥看八会所，真气晓氤氲。
   卷41_18  【早度分水岭】卢照邻                
丁年游蜀道，班鬓向长安。徒费周王粟，空弹汉吏冠。
马蹄穿欲尽，貂裘敝转寒。层冰横九折，积石凌七盘。
重溪既下漱，峻峰亦上干。陇头闻戍鼓，岭外咽飞湍。
瑟瑟松风急，苍苍山月团。传语后来者，斯路诚独难。
   卷41_19  【三月曲水宴得尊字】卢照邻          
风烟彭泽里，山水仲长园。由来弃铜墨，本自重琴尊。
高情邈不嗣，雅道今复存。有美光时彦，养德坐山樊。
门开芳杜径，室距桃花源。公子黄金勒，仙人紫气轩。
长怀去城市，高咏狎兰荪。连沙飞白鹭，孤屿啸玄猿。
日影岩前落，云花江上翻。兴阑车马散，林塘夕鸟喧。
   卷41_20  【奉使益州至长安发钟阳驿】卢照邻    
跻险方未夷，乘春聊骋望。落花赴丹谷，奔流下青嶂。
葳蕤晓树滋，滉漾春江涨。平川看钓侣，狭径闻樵唱。
蝶戏绿苔前，莺歌白云上。耳目多异赏，风烟有奇状。
峻阻将长城，高标吞巨舫。联翩事羁靮，辛苦劳疲恙。
夕济几潺湲，晨登每惆怅。谁念复刍狗，山河独偏丧。
   卷41_21  【和王奭秋夜有所思】卢照邻          
寂寂南轩夜，悠然怀所知。长河落雁苑，明月下鲸池。
凤台有清曲，此曲何人吹。丹唇间玉齿，妙响入云涯。
穷巷秋风叶，空庭寒露枝。劳歌欲有和，星鬓已将垂。
   卷41_22  【望宅中树有所思】卢照邻            
我家有庭树，秋叶正离离。上舞双栖鸟，中秀合欢枝。
劳思复劳望，相见不相知。何当共攀折，歌笑此堂垂。
   卷41_23  【宿晋安亭】卢照邻                  
闻有弦歌地，穿凿本多奇。游人试一览，临玩果忘疲。
窗横暮卷叶，檐卧古生枝。旧石开红藓，新河覆绿池。
孤猿稍断绝，宿鸟复参差。泛滟月华晓，裴回星鬓垂。
今日删书客，凄惶君讵知。                      
   卷41_24  【于时春也，慨然有江湖之思，寄赠柳九陇】卢照邻                
提琴一万里，负书三十年。晨攀偃蹇树，暮宿清泠泉。
翔禽鸣我侧，旅兽过我前。无人且无事，独酌还独眠。
遥闻彭泽宰，高弄武城弦。形骸寄文墨，意气托神仙。
我有壶中要，题为物外篇。将以贻好道，道远莫致旃。
相思劳日夜，相望阻风烟。坐惜春华晚，徒令客思悬。
水去东南地，气凝西北天。关山悲蜀道，花鸟忆秦川。
天子何时问，公卿本亦怜。自哀还自乐，归薮复归田。
海屋银为栋，云车电作鞭。倘遇鸾将鹤，谁论貂与蝉。
莱洲频度浅，桃实几成圆。寄言飞凫舄，岁晏同联翩。
   卷41_25  【至望喜瞩目言怀贻剑外知己】卢照邻  
圣图夷九折，神化掩三分。缄愁赴蜀道，题拙奉虞薰。
隐辚度深谷，遥袅上高云。碧流递萦注，青山互纠纷。
涧松咽风绪，岩花濯露文。思北常依驭，图南每丧群。
无由召宣室，何以答吾君。                      
   卷41_26  【赤谷安禅师塔】卢照邻              
独坐岩之曲，悠然无俗纷。酌酒呈丹桂，思诗赠白云。
烟霞朝晚聚，猿鸟岁时闻。水华竞秋色，山翠含夕曛。
高谈十二部，细核五千文。如如数冥昧，生生理氛氲。
古人有糟粕，轮扁情未分。且当事芝朮，从吾所好云。
   卷41_27  【赠益府裴录事】卢照邻              
忽忽岁云暮，相望限风烟。长歌欲对酒，危坐遂停弦。
停弦变霜露，对酒怀朋故。朝看桂蟾晚，夜闻鸿雁度。
鸿度何时还，桂晚不同攀。浮云映丹壑，明月满青山。
青山云路深，丹壑月华临。耿耿离忧积，空令星鬓侵。
   卷41_28  【赠益府群官】卢照邻                
一鸟自北燕，飞来向西蜀。单栖剑门上，独舞岷山足。
昂藏多古貌，哀怨有新曲。群凤从之游，问之何所欲。
答言寒乡子，飘飖万馀里。不息恶木枝，不饮盗泉水。
常思稻粱遇，愿栖梧桐树。智者不我邀，愚夫余不顾。
所以成独立，耿耿岁云暮。日夕苦风霜，思归赴洛阳。
羽翮毛衣短，关山道路长。明月流客思，白云迷故乡。
谁能借风便，一举凌苍苍。                      
   卷41_29  【送梓州高参军还京】卢照邻          
京洛风尘远，褒斜烟露深。北游君似智，南飞我异禽。
别路琴声断，秋山猿鸟吟。一乖青岩酌，空伫白云心。
   卷41_30  【大剑送别刘右史】卢照邻            
金碧禺山远，关梁蜀道难。相逢属晚岁，相送动征鞍。
地咽绵川冷，云凝剑阁寒。倘遇忠孝所，为道忆长安。
   卷41_31  【同临津纪明府孤雁】卢照邻          
三秋违北地，万里向南翔。河洲花稍白，关塞叶初黄。
避缴风霜劲，怀书道路长。水流疑箭动，月照似弓伤。
横天无有阵，度海不成行。会刷能鸣羽，还赴上林乡。
   卷41_32  【失群雁】卢照邻                    
三秋北地雪皑皑，万里南翔渡海来。欲随石燕沉湘水，
试逐铜乌绕帝台。帝台银阙距金塘，中间鹓鹭已成行。
先过上苑传书信，暂下中州戏稻粱。虞人负缴来相及，
齐客虚弓忽见伤。毛翎频顿飞无力，羽翮摧颓君不识。
唯有庄周解爱鸣，复道郊哥重奇色。惆怅惊思悲未已，
裴回自怜中罔极。传闻有鸟集朝阳，讵胜仙凫迩帝乡。
云间海上应鸣舞，远得鹍弦犹独抚。金龟全写中牟印，
玉鹄当变莱芜釜。愿君弄影凤凰池，时忆笼中摧折羽。
   卷41_33  【行路难】卢照邻                    
君不见长安城北渭桥边，枯木横槎卧古田。          
昔日含红复含紫，常时留雾亦留烟。春景春风花似雪，
香车玉舆恒阗咽。若个游人不竞攀，若个娼家不来折。
娼家宝袜蛟龙帔，公子银鞍千万骑。黄莺一一向花娇，
青鸟双双将子戏。千尺长条百尺枝，月桂星榆相蔽亏。
珊瑚叶上鸳鸯鸟，凤凰巢里雏鹓儿。巢倾枝折凤归去。
条枯叶落任风吹。一朝零落无人问，万古摧残君讵知。
人生贵贱无终始，倏忽须臾难久恃。谁家能驻西山日，
谁家能堰东流水。汉家陵树满秦川，行来行去尽哀怜。
自昔公卿二千石，咸拟荣华一万年。不见朱唇将白貌，
唯闻素棘与黄泉。金貂有时换美酒，玉麈但摇莫计钱。
寄言坐客神仙署，一生一死交情处。苍龙阙下君不来，
白鹤山前我应去。云间海上邈难期，赤心会合在何时。
但愿尧年一百万，长作巢由也不辞。              
   卷41_34  【长安古意】卢照邻                  
长安大道连狭斜，青牛白马七香车。玉辇纵横过主第，
金鞭络绎向侯家。龙衔宝盖承朝日，凤吐流苏带晚霞。
百丈游丝争绕树，一群娇鸟共啼花。啼花戏蝶千门侧，
碧树银台万种色。复道交窗作合欢，双阙连甍垂凤翼。
梁家画阁天中起，汉帝金茎云外直。楼前相望不相知，
陌上相逢讵相识。借问吹箫向紫烟，曾经学舞度芳年。
得成比目何辞死，愿作鸳鸯不羡仙。比目鸳鸯真可羡，
双去双来君不见。生憎帐额绣孤鸾，好取门帘帖双燕。
双燕双飞绕画梁，罗纬翠被郁金香。片片行云著蝉鬓，
纤纤初月上鸦黄。鸦黄粉白车中出，含娇含态情非一。
妖童宝马铁连钱，娼妇盘龙金屈膝。御史府中乌夜啼，
廷尉门前雀欲栖。隐隐朱城临玉道，遥遥翠幰没金堤。
挟弹飞鹰杜陵北，探丸借客渭桥西。俱邀侠客芙蓉剑，
共宿娼家桃李蹊。娼家日暮紫罗裙，清歌一啭口氛氲。
北堂夜夜人如月，南陌朝朝骑似云。南陌北堂连北里，
五剧三条控三市。弱柳青槐拂地垂，佳气红尘暗天起。
汉代金吾千骑来，翡翠屠苏鹦鹉杯。罗襦宝带为君解，
燕歌赵舞为君开。别有豪华称将相，转日回天不相让。
意气由来排灌夫，专权判不容萧相。专权意气本豪雄，
青虬紫燕坐春风。自言歌舞长千载，自谓骄奢凌五公。
节物风光不相待，桑田碧海须臾改。昔时金阶白玉堂，
即今唯见青松在。寂寂寥寥扬子居，年年岁岁一床书。
独有南山桂花发，飞来飞去袭人裾。              
   卷41_35  【明月引】卢照邻                    
洞庭波起兮鸿雁翔，风瑟瑟兮野苍苍。              
浮云卷霭，明月流光。荆南兮赵北，碣石兮潇湘。    
澄清规于万里，照离思于千行。横桂枝于西第，      
绕菱花于北堂。高楼思妇，飞盖君王。              
文姬绝域，侍子他乡。见胡鞍之似练，知汉剑之如霜。
试登高而骋目，莫不变而回肠。                  
   卷41_36  【狱中学骚体】卢照邻                
夫何秋夜之无情兮，皎皛悠悠而太长。              
圜户杳其幽邃兮，愁人披此严霜。                  
见河汉之西落，闻鸿雁之南翔。                    
山有桂兮桂有芳，心思君兮君不将。                
忧与忧兮相积，欢与欢兮两忘。                    
风袅袅兮木纷纷，凋绿叶兮吹白云。                
