<!-- { "loadSidebar": true } -->
   卷883_7  【青出蓝】王季友1                   
芳蓝滋匹帛，人力半天经。浸润加新气，光辉胜本清。
还同冰出水，不共草为萤。翻覆衣襟上，偏知造化灵。
   卷883_8  【皇帝移晦日为中和节】王季友1       
皇心不向晦，改节号中和。淑气同风景，嘉名别咏歌。
湔裙移旧俗，赐尺下新科。历象千年正，酺醵四海多。
花随春令发，鸿度岁阳过。天地齐休庆，欢声欲荡波。
   卷883_9  【送刘南史往杭州拜觐别驾叔】刘商    
兄弟飘零自长年，见君眉白转相怜。清扬似玉须勤学，
富贵由人不在天。万里榛芜迷旧国，两河烽火复相连。
林中若使题书信，但问漳滨访客船。              
   卷883_10  【和汴州令狐相公白菊】杨巨源       
兔园春欲尽，别有一丛芳。直似穷阴雪，全轻向晓霜。
凝晖侵桂魄，晶彩夺萤光。素萼迎风舞，银房泫露香。
水晶帘不隔，云母扇韬铓。纨袖呈瑶瑟，冰容启玉堂。
今来碧油下，知自白云乡。留此非吾土，须移凤沼傍。
   卷883_11  【赠陈判官求子花诗（魏府出此物）】杨巨源                     
油地轻绡碧且红，须怜纤手是良工。能生丽思千花外，
善点秾姿五彩中。子细传看临霁景，殷勤持赠及春风。
若将江上迎桃叶，一帖何妨锦绣同。              
   卷883_12  【同诸公过福先寺律院宣上人房】欧阳詹 
律座下朝讲，昼门犹掩关。叨同静者来，正值高云闲。
寂尔方丈内，莹然虚白间。千灯智慧心，片玉清羸颜。
松色落深井，竹阴寒小山。晤言流曦晚，惆怅归人寰。
   卷883_13  【城西别元九】白居易               
城西三月三十日，别友辞春两恨多。                
帝里却归犹寂寞，通州独去又如何。                
   卷883_14  【陈家紫藤花下赠周判官】白居易     
藤花无次第，万朵一时开。不是周从事，何人唤我来。
   卷883_15  【游小洞庭】白居易                 
湖山上头别有湖，芰荷香气占仙都。夜含星斗分乾象，
晓映雷云作画图。风动绿蘋天上浪，鸟栖寒照月中乌。
若非神物多灵迹，争得长年冬不枯。              
   卷883_16  【伤蔡处士】杨衡                   
箧中遗草是琅玕，对此令人洒泪看。三径尚疑行迹在，
数萤犹自映书残。晨光不借泉门晓，暝色空添陇树寒。
欲问皇天天更远，有才无命说应难。              
   卷883_17  【奉使过石门瀑布】丘丹             
溪上望悬泉，耿耿云中见。披榛上岩巘，绝壁正东面。
千仞泻联珠，一潭喷飞霰。嵯潨满山响，坐觉炎氛变。
照日类虹蜺，从风似绡练。灵奇既天造，惜处穷海甸。
吾祖昔登临，谢公亦游衍。王程惧淹泊，下磴空延眷。
千里雷尚闻，峦回树葱蒨。奔波恭贱役，探讨愧前彦。
永欲洗尘缨，终当惬兹愿。                      
   卷883_18  【秋夕宿石门馆】丘丹               
暝从石门宿，摇落四岩空。潭月漾山足，天河泻涧中。
杉松寒似雨，猿鸟夕惊风。独卧不成寐，苍然想谢公。
   卷883_19  【庐山瀑布】张碧                   
谁将织女机头练，贴出青山碧云面。造化工夫不等闲，
剪破澄江凝一片。怪来洞口流呜咽，怕见三冬昼飞雪。
石镜无光相对愁，漫漫顶上沉秋月。争得阳乌照山北，
放出青天豁胸臆。黛花新染插天风，蓦吐中心烂银色。
五月六月暑云飞，阁门远看澄心机。参差碎碧落岩畔，
梅花乱摆当风散。    
   卷883_20  【林书记蔷薇】张碧                 
东风折尽诸花卉，是个亭台冷如水。黄鹂舌滑跳柳阴，
教看蔷薇吐金蕊。双成涌出琉璃宫，天香阔罩红熏笼。
西施晓下吴王殿，乱抛娇脸新匀浓。瑶姬学绣流苏幔，
绿夹殷红垂锦段。炎洲吹落满汀云，阮瑀庭前装一半。
醉且书怀还复吟，蜀笺影里霞光侵。秦娥晚凭栏干立，
柔枝坠落青罗襟。殷勤无波绿池水，为君作镜开妆蕊。
   卷883_21  【答友人新栽松】张碧               
石门新长青龙髯，虬身宛转云光黏。闻君爱我幽崖前，
十株五株寒霜天。越溪老僧头削雪，曾云手植当庭月。
三十年来遮火云，凉风五月生空门。愿君栽于清涧泉，
贞姿莫迓夭桃妍。□□易开还易落，贞姿郁郁长依然。
山童懒上孤峰巅，当窗划破屏风烟。              
   卷883_22  【金钱花】陈翥                     
袅露牵风夹瘦莎，一星星火遍窠窠。                
闲门永巷新秋里，幸不伤廉莫怕多。                
古藓寒芜让品流，小斋多谢伴清幽。                
若教夷甫门前种，也是无多过一秋。                
   卷883_23  【山居雨霁即事】长孙佐辅           
结茅苍岭下，自与喧卑隔。况值雷雨晴，郊原转岑寂。
出门看反照，绕屋残溜滴。路绝人行，荒陂响蝼蝈。
篱崩瓜豆蔓，圃壤牛羊迹。断续古祠鸦，高低远村笛。
喜闻东皋润，欲往未通屐。杖策试危桥，攀萝瞰苔壁。
邻翁夜相访，缓酌聊跂石。新月出污尊，浮云在中舄。
常隳腐儒操，谬习经邦画。有待时未知，非关慕沮溺。
   卷883_24  【秋日登山】长孙佐辅               
逐胜不怯寒，秋山闲独登。依稀小径通，深处逢来僧。
侧石拥寒溜，欹松悬古藤。明书问知友，兴咏将谁能。
   卷883_25  【自京师将赴黔南】窦巩             
风雨荆州二月天，问人须雇峡中船。                
西南一望云和水，犹道黔南有四千。                
   卷883_26  【中秋夜洞庭圆月】姚合             
素月闲秋景，骚人泛洞庭。沧波正澄霁，凉叶未飘零。
练彩凝葭菼，霜容静杳冥。晓栖河畔鹤，宵映渚边萤。
圆彩含珠魄，微飚发桂馨。谁怜采蘋客，此夜宿孤汀。
   卷883_27  【濉阳行】李涉                     
黄昏日暮驱羸马，夜宿濉阳烽火下。此地新经杀戮来，
墟落无烟空碎瓦。层冰塞断隋朝水，一道银河贯千里。
愁心翻覆梦难成，病仆呻吟呼不起。泗水三千招义军，
本是征战邀殊勋。十年麾下蓄壮气，一朝此地为愁人。
昨日太阳回照烛，转见天心重含育。早晚东风的发生，
古堤春草年年绿。    
   卷883_28  【六叹（集已载三首）】李涉         
蓬莱岛边采珠客，西望人寰星汉隔。千重叠浪耸云高，
万里平沙连月白。海中洞穴寻难极，水底鲛人半相识。
玄蚌初开影暂明，骊龙欲近威难逼。辛苦风涛白首期，
得珠却恨求珠时。隋侯殁世几千载，只今薄俗空嗤嗤。
燕王爱贤筑金台，四方豪俊承风来。秦王烧书杀儒客，
肘腋之中千里隔。去年八月幽并道，昭王陵边哭秋草。
今年二月游函关，秦家城外悲河山。河上山边车马路，
残日青烟五陵树。    
关东病儒客梁城，五岁十回逢乱兵。烧人之家食人肉，
狼虎炽心都未足。城里愁云不开城，城头野草春还绿。
五十馀年忠烈臣，临难守节羞谋身。堂上英髦沉白刃，
门前舆隶乘朱轮。千古伤心汴河水，阴天落日悲风起。
   卷883_29  【却归巴陵途中走笔寄唐知言】李涉   
去年腊月来夏口，黑风白浪打头吼。橹声轧轧摇不前，
看他撩乱张帆走。逾月始到鹦鹉洲，呜呜暮角喧城头。
逡巡未得见官长，梦寝但觉生愁忧。军中贤倅李监察，
人马晓来兼手札。教令参谒礼数全，头头要处相称掣。
唐氏一门今五龙，声华殷殷皆如钟。就中十一最年少，
别有俊气横心胸。巧缀五言才刮骨，却怕柱天身硉矹。
后辈无劳续出头，坳塘不合窥溟渤。君家三兄旧山侣，
方寸久来常许与。不觉淹留两月馀，风光漫烂生洲渚。
宇文文学儒家子，竹绕书斋花映水。醉舞狂歌此地多，
有时酩酊扶还起。猥蒙方伯怜饥贫，假名许得陪诸宾。
酒家债负有填日，恣意颇敢排青缗。余瞿二家同爱客，
园蔬任遣奴人摘。野狐泉头银叶方，一别十年今再觌。
更有风流歙奴子，能将盘帕来欺尔。白马青袍豁眼明，
许他真是查郎髓。良会芳时难再来，隙光电影长相催。
扁舟惆怅人南去，目断江天凡几回。              
   卷883_30  【山中五无奈何（诗一首见本集，题止山中二字）】李涉           
无奈落叶何，纷纷满衰草。疾来无气力，拥户不能扫。
欲访云外人，都迷上山道。                      
无奈涧水何，喧喧夜鸣石。疏林透斜月，散乱金光滴。
欲访涧底人，路穷潭水碧。                      
无奈阿鼎何，娇啼索梨栗。柴门正风雨，千向千回出。
欲识老病心，赖渠将过日。                      
无奈梅花何，满岩光似雪。春风总未至，独自惊时节。
欲见惆怅心，又看花上月。                      
   卷883_31  【江南杂题】张祜                   
积潦池新涨，颓垣址旧高。怒蛙横饱腹，斗雀堕轻毛。
碧瘦三棱草，红鲜百叶桃。幽栖日无事，痛饮读离骚。
   卷883_32  【赋得福州白竹扇子（探得轻字）】张祜 
金泥小扇谩多情，未胜南工巧织成。藤缕雪光缠柄滑，
篾铺银薄露花轻。清风坐向罗衫起，明月看从玉手生。
犹赖早时君不弃，每怜初作合欢名。              
