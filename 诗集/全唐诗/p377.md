<!-- { "loadSidebar": true } -->
   卷250_79  【初出沅江夜入湖】皇甫冉           
放溜出江口，回瞻松栝深。不知舟中月，更引湖间心。
   卷250_80  【送裴员外往江南】皇甫冉           
分务江南远，留欢幕下荣。枫林萦楚塞，水驿到湓城。
岸草知春晚，沙禽好夜惊。风帆几泊处，处处暮潮清。
   卷250_81  【奉和王相公早春登徐州城】皇甫冉   
落日凭危堞，春风似故乡。川流通楚塞，山色绕徐方。
壁垒依寒草，旌旗动夕阳。元戎资上策，南亩起耕桑。
   卷250_82  【奉和对山僧（一作同杜相公对山僧）】皇甫冉                   
吏散重门掩，僧来闭阁闲。远心驰北阙，春兴寄东山。
草长风光里，莺喧静默间。芳辰不可住，惆怅暮禽还。
   卷250_83  【奉和待勤照上人不至】皇甫冉       
东洛居贤相，南方待本师。旌麾俨欲动，杯锡杳仍迟。
积雪迷何处，惊风泊几时。大臣能护法，况有故山期。
   卷250_84  【奉和汉祖庙下之作】皇甫冉         
古庙风烟积，春城车骑过。方修汉祖祀，更使沛童歌。
寝帐巢禽出，香烟水雾和。神心降福处，应在故乡多。
   卷250_85  【和朝郎中扬子玩雪寄山阴严维】皇甫冉 
凝阴晦长箔，积雪满通川。征客寒犹去，愁人昼更眠。
谢家兴咏日，汉将出师年。闻有招寻兴，随君访戴船。
   卷250_86  【闲居作】皇甫冉                   
多病辞官罢，闲居作赋成。图书唯药箓，饮食止藜羹。
学谢淹中术，诗无邺下名。不堪趋建礼，讵是厌承明。
已辍金门步，方从石路行。远山期道士，高柳觅先生。
性懒尤因疾，家贫自省营。种苗虽尚短，谷价幸全轻。
篇咏投康乐，壶觞就步兵。何人肯相访，开户一逢迎。
   卷250_87  【归渡洛水】皇甫冉                 
暝色赴春愁，归人南渡头。渚烟空翠合，滩月碎光流。
澧浦饶芳草，沧浪有钓舟。谁知放歌客，此意正悠悠。
   卷250_88  【送郑二员外】皇甫冉               
置酒竟长宵，送君登远道。羁心看旅雁，晚泊依秋草。
秋草尚芊芊，离忧亦渺然。元戎辟才彦，行子犯风烟。
风烟积惆怅，淮海殊飘荡。明日是重阳，登高远相望。
   卷250_89  【酬崔侍御期籍道士不至兼寄】皇甫冉 
一心求妙道，几岁候真师。丹灶今何在，白云无定期。
昆仑烟景绝，汗漫往还迟。君但焚香待，人间到有时。
   卷250_90  【送裴陟归常州】皇甫冉             
夜雨须停棹，秋风暗入衣。见君尝北望，何事却南归。
   卷250_91  【赠别（一作赠寄权三客舍）】皇甫冉 
南桥春日暮，杨柳带青渠。不得同携手，空成意有馀。
   卷250_92  【和袁郎中破贼后经剡中山水】皇甫冉 
武库分帷幄，儒衣事鼓鼙。兵连越徼外，寇尽海门西。
节比全疏勒，功当雪会稽。旌旗回剡岭，士马濯耶溪。
受律梅初发，班师草未齐。行看佩金印，岂得访丹梯。
   卷250_93  【徐州送丘侍御之越】皇甫冉         
时鸟催春色，离人惜岁华。远山随拥传，芳草引还家。
北固潮当阔，西陵路稍斜。纵令寒食过，犹有镜中花。
   卷250_94  【闲居（一作王维诗）】皇甫冉       
桃红复含宿雨，柳绿更带春烟。                    
花落家童未扫，莺啼山客犹眠。                  
   卷250_95  【送延陵陈法师赴上元】皇甫冉       
延陵初罢讲，建业去随缘。翻译推多学，坛场最少年。
浣衣逢野水，乞食向人烟。遍礼南朝寺，焚香古像前。
   卷250_96  【赋得海边树】皇甫冉               
历历缘荒岸，溟溟入远天。每同沙草发，长共水云连。
摇落潮风早，离披海雨偏。故伤游子意，多在客舟前。
   卷250_97  【题昭上人房】皇甫冉               
沃州传教后，百衲老空林。虑尽朝昏磬，禅随坐卧心。
鹤飞湖草迥，门闭野云深。地与天台接，中峰早晚寻。
   卷250_98  【送李使君赴抚州】皇甫冉           
远送临川守，还同康乐侯。岁时徒改易，今古接风流。
五马嘶长道，双旌向本州。乡心寄西北，应上郡城楼。
   卷250_99  【同樊润州游郡东山】皇甫冉         
北固多陈迹，东山复盛游。铙声发大道，草色引行驺。
此地何时有，长江自古流。频随公府步，南客寄徐州。
   卷250_100  【酬杨侍御寺中见招】皇甫冉        
贫居依柳市，闲步在莲宫。高阁宜春雨，长廊好啸风。
诚如双树下，岂比一丘中。                      
   卷250_101  【重阳日酬李观】皇甫冉            
不见白衣来送酒，但令黄菊自开花。                
愁看日晚良辰过，步步行寻陶令家。                
   卷250_102  【寄权器】皇甫冉                  
露湿青芜时欲晚，水流黄叶意无穷。                
节近重阳念归否，眼前篱菊带秋风。                
   卷250_103  【酬李判官度梨岭见寄】皇甫冉      
陇首怨西征，岭南雁北顾。行人与流水，共向闽中去。
   卷250_104  【送魏六侍御葬】皇甫冉            
哭葬寒郊外，行将何所从。盛曹徒列柏，新墓已栽松。
海月同千古，江云覆几重。旧书曾谏猎，遗草议登封。
畴昔轻三事，尝期老一峰。门临商岭道，窗引洛城钟。
应积泉中恨，无因世上逢。招寻偏见厚，疏慢亦相容。
张范唯通梦，求羊永绝踪。谁知长卿疾，歌赋不还邛。
   卷250_105  【送张道士归茅山谒李尊师】皇甫冉  
向山独有一人行，近洞应逢双鹤迎。尝以素书传弟子，
还因白石号先生。无穷杏树行时种，几许芝田向月耕。
师事少君年岁久，欲随旄节往层城。              
   卷250_106  【酬裴补阙吴寺见寻（一作酬袁补阙中天寺见寄）】皇甫冉        
东林初结构，已有晚钟声。窗户背流水，房廊半架城。
远山重叠见，芳草浅深生。每与君携手，多烦长老迎。
   卷250_107  【送王相公之幽州】皇甫冉          
自昔萧曹任，难兼卫霍功。勤劳无远近，旌节屡西东。
不选三河卒，还令万里通。雁行缘古塞，马鬣起长风。
遮虏关山静，防秋鼓角雄。徒思一攀送，羸老荜门中。
   卷250_108  【题竹扇赠别】皇甫冉              
湘竹殊堪制，齐纨且未工。幸亲芳袖日，犹带旧林风。
掩笑歌筵里，传书卧阁中。竟将为别赠，宁与合欢同。
   卷250_109  【归阳羡兼送刘八长卿】皇甫冉      
湖上孤帆别，江南谪宦归。前程愁更远，临水泪沾衣。
云梦春山遍，潇湘过客稀。武陵招我隐，岁晚闭柴扉。
   卷250_110  【东郊迎春】皇甫冉                
晓见苍龙驾，东郊春已迎。彩云天仗合，玄象太阶平。
佳气山川秀，和风政令行。句陈霜骑肃，御道雨师清。
律向韶阳变，人随草木荣。遥观上林树，今日遇迁莺。
   卷250_111  【招隐寺送阎判官还江州】皇甫冉    
离别那逢秋气悲，东林更作上方期。共知客路浮云外，
暂爱僧房坠叶时。长江九派人归少，寒岭千重雁度迟。
借问浔阳在何处，每看潮落一相思。              
   卷250_112  【送李山人还】皇甫冉              
从来无检束，只欲老烟霞。鸡犬声相应，深山有几家。
   卷250_113  【韦中丞西厅海榴】皇甫冉          
海花争让候榴花，犯雪先开内史家。                
末客朝朝铃阁下，从公步履玩年华。                
   卷250_114  【洪泽馆壁见故礼部尚书题诗】皇甫冉
底事洪泽壁，空留黄绢词。年年淮水上，行客不胜悲。
   卷250_115  【望南山雪怀山寺普上人】皇甫冉    
夜夜梦莲宫，无由见远公。朝来出门望，知在雪山中。
   卷250_116  【送夔州班使君】皇甫冉            
晚日照楼边，三军拜峡前。白云随浪散，青壁与山连。
万岭岷峨雪，千家橘柚川。还如赴河内，天上去经年。
   卷250_117  【寻戴处士】皇甫冉                
车马长安道，谁知大隐心。蛮僧留古镜，蜀客寄新琴。
晒药竹斋暖，捣茶松院深。思君一相访，残雪似山阴。
   卷250_118  【早发中严寺别契上人】皇甫冉      
苍苍松桂阴，残月半西岑。素壁寒灯暗，红炉夜火深。
厨开山鼠散，钟尽岭猿吟。行役方如此，逢师懒话心。
   卷250_119  【华清宫】皇甫冉                  
骊岫接新丰，岧峣驾翠空。凿山开秘殿，隐雾闭仙宫。
绛阙犹栖凤，雕梁尚带虹。温泉曾浴日，华馆旧迎风。
肃穆瞻云辇，沈深闭绮栊。东郊倚望处，瑞气霭濛濛。
   卷250_120  【送孔巢父赴河南军（一作刘长卿诗）】皇甫冉                  
江城相送阻烟波，况复新秋一雁过。闻道全师征北虏，
更言诸将会南河。边心杳杳乡人绝，塞草青青战马多。
共许陈琳工奏记，知君名宦未蹉跎。              
   卷250_121  【李二侍御丹阳东去新亭】皇甫冉    
姑苏东望海陵间，几度裁书信未还。长在府中持白简，
岂知天畔有青山。归极浦寒流广，雁下平芜秋野闲。
