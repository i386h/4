<!-- { "loadSidebar": true } -->
   卷267_76  【送李山人还玉溪】顾况             
好鸟共鸣临水树，幽人独欠买山钱。                
若为种得千竿竹，引取君家一眼泉。                
   卷267_77  【送少微上人还鹿门】顾况           
少微不向吴中隐，为个生缘在鹿门。                
行入汉江秋月色，襄阳耆旧几人存。                
   卷267_78  【宿昭应】顾况                     
武帝祈灵太乙坛，新丰树色绕千官。                
那知今夜长生殿，独闭山门月影寒。                
   卷267_79  【题琅邪上方】顾况                 
东晋王家在此溪，南朝树色隔窗低。                
碑沈字灭昔人远，谷鸟犹向寒花啼。                
   卷267_80  【安仁港口望仙人城】顾况           
楼台采翠远分明，闻说仙家在此城。                
欲上仙城无路上，水边花里有人声。                
   卷267_81  【寄秘书包监】顾况                 
一别长安路几千，遥知旧日主人怜。                
贾生只是三年谪，独自无才已四年。                
   卷267_82  【小孤山】顾况                     
古庙枫林江水边，寒鸦接饭雁横天。                
大孤山远小孤出，月照洞庭归客船。                
   卷267_83  【送李秀才游嵩山】顾况             
嵩山石壁挂飞流，无限神仙在上头。                
采得新诗题石壁，老人惆怅不同游。                
   卷267_84  【从剡溪至赤城】顾况               
灵溪宿处接灵山，窈映高楼向月闲。                
夜半鹤声残梦里，犹疑琴曲洞房间。                
   卷267_85  【叶上题诗从苑中流出】顾况         
花落深宫莺亦悲，上阳宫女断肠时。                
君恩不闭东流水，叶上题诗寄与谁。                
   卷267_86  【崦里桃花】顾况                   
崦里桃花逢女冠，林间杏叶落仙坛。                
老人方授上清箓，夜听步虚山月寒。                
   卷267_87  【听子规（一本题上有摄山二字）】顾况 
栖霞山中子规鸟，口边血出啼不了。                
山僧后夜初出定，闻似不闻山月晓。                
   卷267_88  【竹枝曲】顾况                     
帝子苍梧不复归，洞庭叶下荆云飞。                
巴人夜唱竹枝后，肠断晓猿声渐稀。                
   卷267_89  【寻僧二首】顾况                   
方丈玲珑花竹闲，已将心印出人间。                
家家门外长安道，何处相逢是宝山。                
弥天释子本高情，往往山中独自行。                
莫怪狂人游楚国，莲花只在淤泥生。                
   卷267_90  【桃花曲】顾况                     
魏帝宫人舞凤楼，隋家天子泛龙舟。                
君王夜醉春眠晏，不觉桃花逐水流。                
   卷267_91  【赠远】顾况                       
暂出河边思远道，却来窗下听新莺。                
故人一别几时见，春草还从旧处生。                
   卷267_92  【早春思归有唱竹枝歌者坐中下泪】顾况 
渺渺春生楚水波，楚人齐唱竹枝歌。                
与君皆是思归客，拭泪看花奈老何。                
   卷267_93  【送郭秀才】顾况                   
故人曾任丹徒令，买得青山拟独耕。                
不作草堂招远客，却将垂柳借啼莺。                
   卷267_94  【宫词】顾况                       
长乐宫连上苑春，玉楼金殿艳歌新。                
君门一入无由出，唯有宫莺得见人。                
   卷267_95  【悼稚】顾况                       
稚子比来骑竹马，犹疑只在屋东西。                
莫言道者无悲事，曾听巴猿向月啼。                
   卷267_96  【山僧兰若】顾况                   
绝顶茅庵老此生，寒云孤木伴经行。                
世人那得知幽径，遥向青峰礼磬声。                
   卷267_97  【句】顾况 
崦合桃花水，窗鸣柳谷泉。（题柳谷泉，见《应天府志》）主                    
颓垣化为陂，陆地堪乘舟。（以下并见张为《主客图》）知                      
汀洲渺渺江篱短，疑是疑非两断肠。              
巫峡朝云暮不归，洞庭春水晴空满。              
龙吟四泽欲兴雨，凤引九雏警宿乌。（七星管歌《通典》）主                    
新妇矶边月明，女儿浦口潮平。（渔父词，《野客丛谈》）知                    
	               
《国学原典　集部　全唐诗(上)　卷二百六十八》    
　	        　         
   卷268_1  【发南康夜泊灨石中】耿湋            
倦客乘归舟，春溪杳将暮。群林结暝色，孤泊有佳趣。
夜山转长江，赤月吐深树。飒飒松上吹，泛泛花间露。
险石俯潭涡，跳湍碍沿溯。岂唯垂堂戒，兼以临深惧。
稍出回雁峰，明登斩蛟柱。连云向重山，杳未见钟路。
   卷268_2  【过王山人旧居】耿湋                
故宅春山中，来逢夕阳入。汲少井味变，开稀户枢涩。
树朽鸟不栖，阶闲云自湿。先生何处去，惆怅空独立。
   卷268_3  【晚次昭应】耿湋                    
落日向林路，东风吹麦陇。藤草蔓古渠，牛羊下荒冢。
骊宫户久闭，温谷泉长涌。为问全盛时，何人最荣宠。
   卷268_4  【听早蝉歌】耿湋                    
蝉鸣兮夕曛，声和兮夏云。白日兮将短，秋意兮已满。
乍悲鸣兮欲长。犹嘶涩兮多断。风萧萧兮转清，      
韵嘒嘒兮初成。依婆娑之古树，思辽落之荒城。      
闲院支颐，深林倚策，犹惆怅而无语，鬓星星而已白。
   卷268_5  【芦花动】耿湋                      
连素穗，翻秋气，细节疏茎任长吹。共作月中声，    
孤舟发乡思。        
   卷268_6  【赋得寒蛩】耿湋                    
尔谁造，鸣何早，趯趯连声遍阶草。复与夜雨和，    
游人听堪老。        
   卷268_7  【宣城逢张二南史】耿湋              
全家宛陵客，文雅世难逢。寄食年将老，干时计未从。
秋来句曲水，雨后敬亭峰。西北长安远，登临恨几重。
   卷268_8  【题童子寺】耿湋                    
半偈留何处，全身弃此中。雨馀沙塔坏，月满雪山空。
耸刹临回磴，朱楼间碧丛。朝朝日将暮，长对晋阳宫。
   卷268_9  【夏日寄东溪隐者】耿湋              
日华浮野水，草色合遥空。处处山依旧，年年事不同。
闲田孤垒外，暑雨片云中。惆怅多尘累，无由访钓翁。
   卷268_10  【之江淮留别京中亲故】耿湋         
长云迷一雁，渐远向南声。已带千霜鬓，初为万里行。
繁虫满夜草，连雨暗秋城。前路诸侯贵，何人重客卿。
   卷268_11  【太原送许侍御出幕归东都】耿湋     
昔随刘越石，今日独归时。汾水风烟冷，并州花木迟。
荒庭增别梦，野雨失行期。莫向山阳过，邻人夜笛悲。
   卷268_12  【华州客舍奉和崔端公春城晓望】耿湋 
不语看芳径，悲春懒独行。向人微月在，报雨早霞生。
贫病催年齿，风尘掩姓名。赖逢骢马客，郢曲缓羁情。
   卷268_13  【题清萝翁双泉】耿湋               
侧弁向清漪，门中夕照移。异源生暗石，叠响落秋池。
叶拥沙痕没，流回草蔓随。泠泠无限意，不独远公知。
   卷268_14  【酬李文（一作汶）】耿湋           
落照长杨苑，秋天渭水滨。初飞万木叶，又长一年人。
贫病仍为客，艰虞更问津。多惭惠然意，今日肯相亲。
   卷268_15  【赠严维】耿湋                     
许询清论重，寂寞住山阴。野路接寒寺，闲门当古林。
