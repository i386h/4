<!-- { "loadSidebar": true } -->
云戟曙沈沈，轩墀清且深。家传成栋美，尧宠结茅心。
玉佩多依石，油幢亦在林。炉香诸洞暖，殿影众山阴。
草奏风生笔，筵开雪满琴。客从龙阙至，僧自虎溪寻。
潇洒延清赏，周流会素襟。终朝惜尘步，一醉见华簪。
   卷254_6  【登栖霞寺（一作奉和李益游栖岩寺）】常衮                      
林香雨气新，山寺绿无尘。遂结云外侣，共游天上春。
鹤鸣金阁丽，僧语竹房邻。待月水流急，惜花风起频。
何方非坏境，此地有归人。回首空门外，皤然一幻身。
   卷254_7  【逢南中使寄岭外故人】常衮          
见说南来处，苍梧指桂林。过秋天更暖，边海日长阴。
巴路缘云出，蛮乡入洞深。信回人自老，梦到月应沈。
碧水通春色，青山寄远心。炎方难久客，为尔一沾襟。
   卷254_8  【代员将军罢战后归故里】常衮        
结发事疆场，全生到海乡。连云防铁岭，同日破渔阳。
牧马胡天晚，移军碛路长。枕戈眠古戍，吹角立繁霜。
归老勋仍在，酬恩虏未忘。独行过邑里，多病对农桑。
雄剑依尘橐，兵符寄药囊。空馀麾下将，犹逐羽林郎。
   卷254_9  【咏冬瑰花（奉和中书李舍人昆季咏寄徐郎中之作）】常衮          
独鹤寄烟霜，双鸾思晚芳。旧阴依谢宅，新艳出萧墙。
蝶散摇轻露，莺衔入夕阳。雨朝胜濯锦，风夜剧焚香。
丽日千层艳，孤霞一片光。密来惊叶少，动处觉枝长。
布影期高赏，留春为远方。尝闻赠琼玖，叨和愧升堂。
   卷254_10  【句】常衮 
风候已应同岭北，云山仍喜似终南。                
（《题漳浦驿》。《方舆胜览》）斋                
   卷254_11  【登圣善寺阁（一题作登少室山）】褚朝阳                       
飞阁青霞里，先秋独早凉。天花映窗近，月桂拂檐香。
华岳三峰小，黄河一带长。空间指归路，烟际有垂杨。
   卷254_12  【五丝】褚朝阳                     
越人传楚俗，截竹竞萦丝。水底深休也，日中还贺之。
章施文胜质，列匹美于姬。锦绣侔新段，羔羊寝旧诗。
但夸端午节，谁荐屈原祠。把酒时伸奠，汨罗空远而。
   卷254_13  【奉上徐中书】褚朝阳               
中禁仙池越凤凰，池边词客紫薇郎。                
既能作颂雄风起，何不时吹兰蕙香。                
	               
《国学原典　集部　全唐诗(上)　卷二百五十五》    
　	        　         
   卷255_1  【小洞庭洄源亭宴四郡太守诗】苏源明  
小洞庭兮牵方舟，风袅袅兮离平流。牵方舟兮小洞庭，
云微微兮连绝陉。层澜壮兮缅以没，重岩转兮超以忽。
冯夷逝兮护轻桡，蛟龙行兮落增潮。泊中湖兮澹而闲，
并曲溆兮怅而还。适予手兮非予期，将解袂兮丛予思。
尚君子兮寿厥身，承明主兮忧斯人。              
   卷255_2  【秋夜小洞庭离宴诗】苏源明          
浮涨湖兮莽迢遥，川后礼兮扈予桡。横增沃兮蓬仙延，
川后福兮易予舷。月澄凝兮明空波，星磊落兮耿秋河。
夜既良兮酒且多，乐方作兮奈别何。              
   卷255_3  【闺情】郑虔
银钥开香阁，金台照夜灯。长征君自惯，独卧妾何曾。
   卷255_4  【古意】毕耀
璇闺绣户斜光入，千金女儿倚门立。横波美目虽往来，
罗袂遥遥不相及。闻道今年初避人，珊珊挂镜长随身。
愿得侍儿为道意，后堂罗帐一相亲。              
   卷255_5  【情人玉清歌（一作张南容诗）】毕耀  
洛阳有人名玉清，可怜玉清如其名。善踏斜柯能独立，
婵娟花艳无人及。珠为裙，玉为缨。临春风，吹玉笙。
悠悠满天星。黄金阁上晚妆成，云和曲中为曼声。    
玉梯不得蹈，摇袂两盈盈。城头之日复何情。      
   卷255_6  【赠独孤常州（见《纪事》）】毕耀    
洪炉无久停，日月速若飞。忽然冲人身，饮酒不须疑。
   卷255_7  【奉和圣制次琼岳应制】韦济          
陆海披晴雪，千旗猎早阳。岳临秦路险，河绕汉垣长。
行漏通鳷鹊，离宫接建章。都门信宿近，歌舞从周王。
   卷255_8  【成都为客作】田澄                  
蜀郡将之远，城南万里桥。衣缘乡泪湿，貌以客愁销。
地富鱼为米，山芳桂是樵。旅游唯得酒，今日过明朝。
   卷255_9  【奉和苑舍人宿直晓玩新池寄南省友】沈东美                      
传闻阊阖里，寓直有神仙。史为三坟博，郎因五字迁。
晨临翔凤沼，春注跃龙泉。去似登天上，来如看镜前。
影摇宸翰发，波净列星悬。既济仍怀友，流谦欲进贤。
弹冠声实贵，覆被渥恩偏。温室言虽阻，文场契独全。
玉珂光赫奕，朱绂气蝉联。兴逸潘仁赋，名高谢脁篇。
青云仰不逮，白雪和难牵。苒苒胡为此，甘心老岁年。
   卷255_10  【变律（本十九首，今存三首）】苏涣 
日月东西行，寒暑冬夏易。阴阳无停机，造化渺莫测。
开目为晨光，闭目为夜色。一开复一闭，明晦无休息。
居然六合外，旷哉天地德。天地且不言，世人浪喧喧。
毒蜂成一窠，高挂恶木枝。行人百步外，目断魂亦飞。
长安大道边，挟弹谁家儿。右手持金丸，引满无所疑。
一中纷下来，势若风雨随。身如万箭攒，宛转迷所之。
徒有疾恶心，奈何不知几。                      
养蚕为素丝，叶尽蚕不老。倾筐对空林，此意向谁道。
一女不得织，万夫受其寒。一夫不得意，四海行路难。
祸亦不在大，福亦不在先。世路险孟门，吾徒当勉旃。
   卷255_11  【赠零陵僧（一作《怀素上人草书歌》）】苏涣                   
张颠没在二十年，谓言草圣无人传。零陵沙门继其后，
新书大字大如斗。兴来走笔如旋风，醉后耳热心更凶。
忽如裴旻舞双剑，七星错落缠蛟龙。又如吴生画鬼神，
魑魅魍魉惊本身。钩锁相连势不绝，倔强毒蛇争屈铁。
西河舞剑气凌云，孤蓬自振唯有君。今日华堂看洒落，
四座喧呼叹佳作。回首邀余赋一章，欲令羡价齐钟张。
琅诵□句三百字，何似醉僧颠复狂。忽然告我游南溟，
言祈亚相求大名。亚相书翰凌献之，见君绝意必深知。
南中纸价当日贵，只恐贪泉成墨池。              
	               
《国学原典　集部　全唐诗(上)　卷二百五十六》    
　	        　         
   卷256_1  【江南曲】刘昚虚                    
美人何荡漾，湖上风日长。玉手欲有赠，裴回双明珰。
歌声随绿水，怨色起青阳。日暮还家望，云波横洞房。
   卷256_2  【九日送人】刘昚虚                  
海上正摇落，客中还别离。同舟去未已，远送新相知。
流水意何极，满尊徒尔为。从来菊花节，早已醉东篱。
   卷256_3  【暮秋扬子江寄孟浩然】刘昚虚        
木叶纷纷下，东南日烟霜。林山相晚暮，天海空青苍。
暝色况复久，秋声亦何长。孤舟兼微月，独夜仍越乡。
寒笛对京口，故人在襄阳。咏思劳今夕，江汉遥相望。
   卷256_4  【浔阳陶氏别业】刘昚虚              
陶家习先隐，种柳长江边。朝夕浔阳郭，白衣来几年。
霁云明孤岭，秋水澄寒天。物象自清旷，野情何绵联。
萧萧丘中赏，明宰非徒然。愿守黍稷税，归耕东山田。
   卷256_5  【登庐山峰顶寺】刘昚虚              
孤峰临万象，秋气何高清。天际南郡出，林端西江明。
山门二缁叟，振锡闻幽声。心照有无界，业悬前后生。
虽知真机静，尚与爱网并。方首金门路，未遑参道情。
   卷256_6  【寻东溪还湖中作】刘昚虚            
出山更回首，日暮清溪深。东岭新别处，数猿叫空林。
昔游有初迹，此路还独寻。幽兴方在往，归怀复为今。
云峰劳前意，湖水成远心。望望已超越，坐鸣舟中琴。
   卷256_7  【送韩平兼寄郭微】刘昚虚            
上客夜相过，小童能酤酒。即为临水处，正值归雁后。
前路望乡山，近家见门柳。到时春未暮，风景自应有。
余忆东州人，经年别来久。殷勤为传语，日夕念携手。
兼问前寄书，书中复达否。                      
   卷256_8  【寄阎防（防时在终南丰德寺读书）】刘昚虚                      
青冥南山口，君与缁锡邻。深路入古寺，乱花随暮春。
纷纷对寂寞，往往落衣巾。松色空照水，经声时有人。
晚心复南望，山远情独亲。应以修往业，亦惟立此身。
深林度空夜，烟月资清真。莫叹文明日，弥年徒隐沦。
   卷256_9  【海上诗送薛文学归海东】刘昚虚      
何处归且远，送君东悠悠。沧溟千万里，日夜一孤舟。
旷望绝国所，微茫天际愁。有时近仙境，不定若梦游。
或见青色古，孤山百里秋。前心方杳眇，后路劳夷犹。
离别惜吾道，风波敬皇休。春浮花气远，思逐海水流。
日暮骊歌后，永怀空沧洲。                      
   卷256_10  【越中问海客】刘昚虚               
风雨沧洲暮，一帆今始归。自云发南海，万里速如飞。
初谓落何处，永将无所依。冥茫渐西见，山色越中微。
谁念去时远，人经此路稀。泊舟悲且泣，使我亦沾衣。
浮海焉用说，忆乡难久违。纵为鲁连子，山路有柴扉。
   卷256_11  【阙题】刘昚虚                     
