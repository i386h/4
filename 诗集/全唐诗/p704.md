<!-- { "loadSidebar": true } -->
吴弦楚调潇湘弄，为我殷勤送一杯。              
   卷454_33  【自咏】白居易                     
白衣居士紫芝仙，半醉行歌半坐禅。今日维摩兼饮酒，
当时绮季不请钱。等闲池上留宾客，随事灯前有管弦。
但问此身销得否，分司气味不论年。              
   卷454_34  【把酒思闲事二首】白居易           
把酒思闲事，春愁谁最深。乞钱羁客面，落第举人心。
月下低眉立，灯前抱膝吟。凭君劝一醉，胜与万黄金。
把酒思闲事，春娇何处多。试鞍新白马，弄镜小青娥。
掌上初教舞，花前欲按歌。凭君劝一醉，劝了问如何。
   卷454_35  【衰荷】白居易                     
白露凋花花不残，凉风吹叶叶初乾。                
无人解爱萧条境，更绕衰丛一匝看。                
   卷454_36  【池上送考功崔郎中，兼别房窦二妓】白居易                     
文昌列宿征还日，洛浦行云放散时。                
鹓鹭上天花逐水，无因再会白家池。                
   卷454_37  【自问】白居易                     
依仁台废悲风晚，履信池荒宿草春。                
自问老身骑马出，洛阳城里觅何人。                
   卷454_38  【送陈许高仆射赴镇】白居易         
敦诗说礼中军帅，重士轻财大丈夫。常与师徒同苦乐，
不教亲故隔荣枯。花钿坐绕黄金印，丝管行随白玉壶。
商皓老狂唯爱醉，时时能寄酒钱无。              
   卷454_39  【青毡帐二十韵】白居易             
合聚千羊毳，施张百子弮。骨盘边柳健，色染塞蓝鲜。
北制因戎创，南移逐虏迁。汰风吹不动，御雨湿弥坚。
有顶中央耸，无隅四向圆。傍通门豁尔，内密气温然。
远别关山外，初安庭户前。影孤明月夜，价重苦寒年。
软暖围毡毯，枪摐束管弦。最宜霜后地，偏称雪中天。
侧置低歌座，平铺小舞筵。闲多揭帘入，醉便拥袍眠。
铁檠移灯背，银囊带火悬。深藏晓兰焰，暗贮宿香烟。
兽炭休亲近，狐裘可弃捐。砚温融冻墨，瓶暖变春泉。
蕙帐徒招隐，茅庵浪坐禅。贫僧应叹羡，寒士定留连。
客宾于中接，儿孙向后传。王家夸旧物，未及此青毡。
   卷454_40  【答梦得秋日书怀见寄】白居易       
幸免非常病，甘当本分衰。眼昏灯最觉，腰瘦带先知。
树叶霜红日，髭须雪白时。悲愁缘欲老，老过却无悲。
   卷454_41  【同诸客题于家公主旧宅】白居易     
平阳旧宅少人游，应是游人到即愁。布谷鸟啼桃李院，
络丝虫怨凤凰楼。台倾滑石犹残砌，帘断珍珠不满钩。
闻道至今萧史在，髭须雪白向明州。              
   卷454_42  【答梦得八月十五日夜玩月见寄】白居易 
南国碧云客，东京白首翁。松江初有月，伊水正无风。
远思两乡断，清光千里同。不知娃馆上，何似石楼中。
   卷454_43  【初冬早起寄梦得】白居易           
起戴乌纱帽，行披白布裘。炉温先暖酒，手冷未梳头。
早起烟霜白，初寒鸟雀愁。诗成遣谁和，还是寄苏州。
   卷454_44  【秋夜听高调凉州】白居易           
楼上金风声渐紧，月中银字韵初调。                
促张弦柱吹高管，一曲凉州入泬寥。                
   卷454_45  【香山寺二绝】白居易               
空山寂静老夫闲，伴鸟随云往复还。                
家酝满瓶书满架，半移生计入香山。                
爱风岩上攀松盖，恋月潭边坐石棱。                
且共云泉结缘境，他生当作此山僧。                
   卷454_46  【送舒著作重授省郎赴阙】白居易     
三岁相依在洛都，游花宴月饱欢娱。惜别笙歌多怨咽，
愿留轩盖少踟蹰。剑磨光彩依前出，鹏举风云逐后驱。
从此求闲应不得，更能重醉白家无。              
   卷454_47  【同诸客嘲雪中马上妓】白居易       
珊瑚鞭亸马踟蹰，引手低蛾索一盂。腰为逆风成弱柳，
面因冲冷作凝酥。银篦稳篸乌罗帽，花襜宜乘叱拨驹。
雪里君看何所似，王昭君妹写真图。              
   卷454_48  【喜刘苏州恩赐金紫，遥想贺宴，以诗庆之】白居易               
海内姑苏太守贤，恩加章绶岂徒然。贺宾喜色欺杯酒，
醉妓欢声遏管弦。鱼珮葺鳞光照地，鹘衔瑞带势冲天。
莫嫌鬓上些些白，金紫由来称长年。              
   卷454_49  【蓝田刘明府携酌相过与皇甫郎中卯时同饮醉后赠之】白居易       
腊月九日暖寒客，卯时十分空腹杯。玄晏舞狂乌帽落，
蓝田醉倒玉山颓。貌偷花色老暂去，歌蹋柳枝春暗来。
不为刘家贤圣物，愁翁笑口大难开。              
   卷454_50  【刘苏州以华亭一鹤远寄，以诗谢之】白居易                     
老鹤风姿异，衰翁诗思深。素毛如我鬓，丹顶似君心。
松际雪相映，鸡群尘不侵。殷勤远来意，一只重千金。
   卷454_51  【早春忆苏州寄梦得】白居易         
吴苑四时风景好，就中偏好是春天。霞光曙后殷于火，
水色晴来嫩似烟。士女笙歌宜月下，使君金紫称花前。
诚知欢乐堪留恋，其奈离乡已四年。              
   卷454_52  【尝新酒忆晦叔二首】白居易         
尊里看无色，杯中动有光。自君抛我去，此物共谁尝。
世上强欺弱，人间醉胜醒。自君抛我去，此语更谁听。
   卷454_53  【负春】白居易                     
病来道士教调气，老去山僧劝坐禅。                
孤负春风杨柳曲，去年断酒到今年。                
   卷454_54  【池上闲吟二首】白居易             
高卧闲行自在身，池边六见柳条新。幸逢尧舜无为日，
得作羲皇向上人。四皓再除犹且健，三州罢守未全贫。
莫愁客到无供给，家酝香浓野菜春。              
非庄非宅非兰若，竹树池亭十亩馀。非道非僧非俗吏，
褐裘乌帽闭门居。梦游信意宁殊蝶，心乐身闲便是鱼。
虽未定知生与死，其间胜负两何如。              
   卷454_55  【早春招张宾客】白居易             
久雨初晴天气新，风烟草树尽欣欣。虽当冷落衰残日，
还有阳和暖活身。池色溶溶蓝染水，花光焰焰火烧春。
商山老伴相收拾，不用随他年少人。              
   卷454_56  【营闲事】白居易                   
自笑营闲事，从朝到日斜。浇畦引泉脉，扫径避兰芽。
暖变墙衣色，晴催木笔花。桃根知酒渴，晚送一瓯茶。
   卷454_57  【感春】白居易                     
老思不禁春，风光照眼新。花房红鸟觜，池浪碧鱼鳞。
倚棹谁为伴，持杯自问身。心情多少在，六十二三人。
   卷454_58  【春池上戏赠李郎中】白居易         
满池春水何人爱，唯我回看指似君。                
直似挼蓝新汁色，与君南宅染罗裙。                
   卷454_59  【玩半开花赠皇甫郎中（八年寒食日池东小楼上作）】白居易       
勿讶春来晚，无嫌花发迟。怜全盛日，我爱半开时。
紫蜡黏为蒂，红苏点作蕤。成都新夹缬，梁汉碎胭脂。
树杪真珠颗，墙头小女儿。浅深妆驳落，高下火参差。
蝶戏争香朵，莺啼选稳枝。好教郎作伴，合共酒相随。
醉玩无胜此，狂嘲更让谁。犹残少年兴，不似老人诗。
西日凭轻照，东风莫杀吹。明朝应烂漫，后夜更离披。
林下遥相忆，尊前暗有期。衔杯嚼蕊思，唯我与君知。
   卷454_60  【池边】白居易                     
柳老香丝宛，荷新钿扇圆。残春深树里，斜日小楼前。
醉遣收杯杓，闲听理管弦。池边更无事，看补采莲船。
   卷454_61  【家酿新熟每尝辄醉妻侄等劝令少饮因成长句以谕之】白居易       
君应怪我朝朝饮，不说向君君不知。身上幸无疼痛处，
瓮头正是撇尝时。刘妻劝谏夫休醉，王侄分疏叔不痴。
六十三翁头雪白，假如醒黠欲何为。              
   卷454_62  【送常秀才下第东归】白居易         
东归多旅恨，西上少知音。寒食看花眼，春风落日心。
百忧当二月，一醉直千金。到处公卿席，无辞酒醆深。
   卷454_63  【且游】白居易                     
手里一杯满，心中百事休。春应唯仰醉，老更不禁愁。
弄水回船尾，寻花信马头。眼看筋力减，游得且须游。
   卷454_64  【题王家庄临水柳亭】白居易         
弱柳缘堤种，虚亭压水开。条疑逐风去，波欲上阶来。
翠羽偷鱼入，红腰学舞回。春愁正无绪，争不尽残杯。
   卷454_65  【题令狐家木兰花】白居易           
腻如玉指涂朱粉，光似金刀剪紫霞。                
从此时时春梦里，应添一树女郎花。                
