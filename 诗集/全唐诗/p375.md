<!-- { "loadSidebar": true } -->
唯见耦耕人，朝朝自来去。                      
   卷249_103  【寄高云】皇甫冉                  
南徐风日好，怅望毗陵道。毗陵有故人，一见恨无因。
独恋青山久，唯令白发新。每嫌持手板，时见著头巾。
烟景临寒食，农桑接仲春。家贫仍嗜酒，生事今何有。
芳草遍江南，劳心忆携手。                      
	               
《国学原典　集部　全唐诗(上)　卷二百五十》      
　	        　         
   卷250_1  【温泉即事】皇甫冉                  
天仗星辰转，霜冬景气和。树含温液润，山入缭垣多。
丞相金钱赐，平阳玉辇过。鲁儒求一谒，无路独如何。
   卷250_2  【送张南史（效何记室体）】皇甫冉    
马卿工词赋，位下年将暮。谢客爱云山，家贫身不闲。
风波杳未极，几处逢相识。富贵人皆变，谁能念贫贱。
岸有经霜草，林有故年枝。俱应待春色，独使客心悲。
   卷250_3  【庐山歌送至弘法师兼呈薛江州】皇甫冉
释子去兮访名山，禅舟容与兮住仍前。猿啾啾兮怨月，
江渺渺兮多烟。东林西林兮入何处，上方下方兮通石路。
连湘接楚饶桂花，事久年深无杏树。使君爱人兼爱山，
时引双旌万木间。政成人野皆不扰，遂令法侣性安闲。
   卷250_4  【送薛秀才】皇甫冉                  
虽是寻山客，还同慢世人。读书惟务静，无褐不忧贫。
野色春冬树，鸡声远近邻。郄公即吾友，合与尔相亲。
   卷250_5  【使往寿州淮路寄刘长卿（一作判官）】皇甫冉                    
榛草荒凉村落空，驱驰卒岁亦何功。蒹葭曙色苍苍远，
蟋蟀秋声处处同。乡路遥知淮浦外，故人多在楚云东。
日夕烟霜那可道，寿阳西去水无穷。              
   卷250_6  【酬李司兵直夜见寄】皇甫冉          
江城闻鼓角，旅宿复何如。寒月此宵半，春风旧岁馀。
徒云资薄禄，未必胜闲居。见欲扁舟去，谁能畏简书。
   卷250_7  【送薛判官之越】皇甫冉              
时难自多务，职小亦求贤。道路无辞远，云山并在前。
樟亭待潮处，已是越人烟。                      
   卷250_8  【同温丹徒登万岁楼（一作刘长卿诗）】皇甫冉                    
高楼独立思依依，极浦遥山合翠微。江客不堪频北顾，
塞鸿何事复南飞。丹阳古渡寒烟积，瓜步空洲远树稀。
闻道王师犹转战，谁能谈笑解重围。              
   卷250_9  【赋得檐燕】皇甫冉                  
拂水竞何忙，傍檐如有意。翻风去每远，带雨归偏驶。
令君裁杏梁，更欲年年去。                      
   卷250_10  【送李万州赴饶州觐省（得西字）】皇甫冉                       
前程观拜庆，旧馆惜招携。荀氏风流远，胡家清白齐。
川回吴岫失，塞阔楚云低。举目亲鱼鸟，惊心怯鼓鼙。
人稀渔浦外，滩浅定山西。无限青青草，王孙去不迷。
   卷250_11  【送邹判官赴河南（一作刘长卿诗）】皇甫冉                     
看君发原隰，四牡去皇皇。始罢沧江吏，还随粉署郎。
海沂军未息，河畔岁仍荒。征税人全少，榛芜虏近亡。
所行知宋远，相隔叹淮长。早晚裁书寄，银钩伫八行。
   卷250_12  【宿淮阴南楼酬常伯能】皇甫冉       
淮阴日落上南楼，乔木荒城古渡头。浦外野风初入户，
窗中海月早知秋。沧波一望通千里，画角三声起百忧。
伫立分宵绝来客，烦君步屐忽相求。              
   卷250_13  【送归中丞使新罗】皇甫冉           
诏使殊方远，朝仪旧典行。浮天无尽处，望日计前程。
暂喜孤山出，长愁积水平。野风飘叠鼓，海雨湿危旌。
异俗知文教，通儒有令名。还将大戴礼，方外授诸生。
   卷250_14  【小江怀灵一上人】皇甫冉           
江上年年春早，津头日日人行。                    
借问山阴远近，犹闻薄暮钟声。                  
   卷250_15  【送唐别驾赴郢州】皇甫冉           
莫叹辞家远，方看佐郡荣。长林通楚塞，高岭见秦城。
雪向峣关下，人从郢路迎。翩翩骏马去，自是少年行。
   卷250_16  【送魏中丞还河北】皇甫冉           
宁知贵公子，本是鲁诸生。上国风尘旧，中司印绶荣。
辛勤戎旅事，雪下护羌营。                      
   卷250_17  【送李使君赴邵州】皇甫冉           
出送东方骑，行安南楚人。城池春足雨，风俗夜迎神。
郢路逢归客，湘川问去津。争看使君度，皂盖雪中新。
   卷250_18  【寄振上人无碍寺所居】皇甫冉       
恋亲时见在人群，多在东山就白云。                
独坐焚香诵经处，深山古寺雪纷纷。                
   卷250_19  【酬李补阙】皇甫冉                 
十年归客但心伤，三径无人已自荒。夕宿灵台伴烟月，
晨趋建礼逐衣裳。偶因麋鹿随丰草，谬荷鸳鸾借末行。
纵有谏书犹未献，春风拂地日空长。              
   卷250_20  【故齐王赠承天皇帝挽歌】皇甫冉     
礼盛追崇日，人知友悌恩。旧居从代邸，新陇入文园。
鸿宝仙书秘，龙旂帝服尊。苍苍松里月，万古此高原。
   卷250_21  【赠恭顺皇后挽歌】皇甫冉           
徂谢年方久，哀荣事独稀。虽殊百两迓，同是九泉归。
诏使归金策，神人送玉衣。空山竟不从，宁肯学湘妃。
   卷250_22  【病中对石竹花】皇甫冉             
散点空阶下，闲凝细雨中。那能久相伴，嗟尔殢秋风。
   卷250_23  【寄郑二侍御归新郑无碍寺所居】皇甫冉 
何事休官早，归来作郑人。云山随伴侣，伏腊见乡亲。
南亩无三径，东林寄一身。谁当便静者，莫使甑生尘。
   卷250_24  【送庐山人归林虑山】皇甫冉         
无论行远近，归向旧烟林。寥落人家少，青冥鸟道深。
白云长满目，芳草自知心。山色连东海，相思何处寻。
   卷250_25  【送荣别驾赴华州】皇甫冉           
直到群峰下，应无累日程。高车入郡舍，流水出关城。
草色田家迥，槐阴府吏迎。还将海沂咏，籍甚汉公卿。
   卷250_26  【送常大夫加散骑常侍赴朔方】皇甫冉 
故垒烟尘后，新军河塞间。金貂宠汉将，玉节度萧关。
澶漫沙中雪，依稀汉口山。知窦车骑，计日勒铭还。
   卷250_27  【送王翁信还剡中旧居】皇甫冉       
海岸耕残雪，溪沙钓夕阳。客中何所有，春草渐看长。
   卷250_28  【酬张继】皇甫冉                   
怅望南徐登北固，迢遥西塞恨东关。                
落日临川问音信，寒潮唯带夕阳还。                
   卷250_29  【送柳八员外赴江西】皇甫冉         
岐路穷无极，长江九派分。行人随旅雁，楚树入湘云。
久在征南役，何殊蓟北勋。离心不可问，岁暮雪纷纷。
   卷250_30  【赋长道一绝送陆邃潜夫】皇甫冉     
高山迥欲登，远水深难渡。杳杳复漫漫，行人别家去。
   卷250_31  【又得云字（一作张继诗，题作留别）】皇甫冉                   
何事千年遇圣君，坐令双鬓老如云。                
南行更入深山浅，岐路悠悠水自分。                
   卷250_32  【送陆潜夫往茅山赋得华阳洞】皇甫冉 
游仙洞兮访真官，奠瑶席兮礼石坛。忽仿佛兮云扰，  
杳阴深兮夏寒。欲回头兮挥手，便辞家兮可否？      
有昏嫁兮婴缠，绵归来兮已久。                  
   卷250_33  【又送陆潜夫茅山寻友】皇甫冉       
登山自补屐，访友不赍粮。坐啸青枫晚，行吟白日长。
人烟隔水见，草气入林香。谁作招寻侣，清斋宿紫阳。
   卷250_34  【赋得越山三韵（一本题上有又送陆潜夫五字）】皇甫冉           
西陵犹隔水，北岸已春山。独鸟连天去，孤云伴客还。
只应结茅宇，出入石林间。                      
   卷250_35  【送卢郎中使君赴京】皇甫冉         
三年期上国，万里自东溟。曲盖遵长道，油幢憩短亭。
楚云山隐隐，淮雨草青青。康乐多新兴，题诗纪所经。
   卷250_36  【杨氏林亭探得古槎】皇甫冉         
千年古貌多，八月秋涛晚。偶被主人留，那知来近远。
   卷250_37  【送郑二之茅山】皇甫冉             
水流绝涧终日，草长深山暮春。                    
犬吠鸡鸣几处，条桑种杏何人。                  
   卷250_38  【和王给事（一本有维字）禁省梨花咏】皇甫冉                   
巧解逢人笑，还能乱蝶飞。春时风入户，几片落朝衣。
   卷250_39  【送郑员外入茅山居】皇甫冉         
但见全家去，宁知几日还。白云迎谷口，流水出人间。
