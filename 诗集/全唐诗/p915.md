<!-- { "loadSidebar": true } -->
   卷573_85  【寄韩湘】贾岛                     
过岭行多少，潮州涨满川。花开南去后，水冻北归前。
望鹭吟登阁，听猿泪滴船。相思堪面话，不著尺书传。
   卷573_86  【雨夜寄马戴】贾岛                 
芳林杏花树，花落子西东。今夕曲江雨，寒催朔北风。
乡书沧海绝，隐路翠微通。寂寂相思际，孤釭残漏中。
   卷573_87  【喜无可上人游山回】贾岛           
一食复何如，寻山无定居。相逢新夏满，不见半年馀。
听话龙潭雪，休传鸟道书。别来还似旧，白发日高梳。
   卷573_88  【寄毗陵彻公】贾岛                 
身依吴寺老，黄叶几回看。早讲林霜在，孤禅隙月残。
井通潮浪远，钟与角声寒。已有南游约，谁言礼谒难。
   卷573_89  【送韦琼校书】贾岛                 
宾佐兼归觐，此行江汉心。别离从阙下，道路向山阴。
孤屿消寒沫，空城滴夜霖。若邪溪畔寺，秋色共谁寻。
   卷573_90  【寄刘侍御】贾岛                   
衣多苔藓痕，犹拟更趋门。自夏虽无病，经秋不过原。
积泉留岱鸟，叠岫隔巴猿。琴月西斋集，如今岂复言。
   卷573_91  【送穆少府知眉州】贾岛             
剑门倚青汉，君昔未曾过。日暮行人少，山深异鸟多。
猿啼和峡雨，栈尽到江波。一路白云里，飞泉洒薜萝。
   卷573_92  【二月晦日留别鄠中友人】贾岛       
立马柳花里，别君当酒酣。春风渐向北，云雁不飞南。
明晓日初一，今年月又三。鞭羸去暮色，远岳起烟岚。
   卷573_93  【送李校书赴吉期】贾岛             
筮算重重吉，良期讵可迁。不同牛女夜，是配凤凰年。
佩玉春风里，题章蜡烛前。诗书与箴训，夫哲又妻贤。
   卷573_94  【宿孤馆】贾岛                     
落日投村戍，愁生为客途。寒山晴后绿，秋月夜来孤。
橘树千株在，渔家一半无。自知风水静，舟系岸边芦。
   卷573_95  【哭宗密禅师】贾岛                 
鸟道雪岑巅，师亡谁去禅。几尘增灭后，树色改生前。
层塔当松吹，残踪傍野泉。唯嗟听经虎，时到坏庵边。
   卷573_96  【宿山寺】贾岛                     
众岫耸寒色，精庐向此分。流星透疏木，走月逆行云。
绝顶人来少，高松鹤不群。一僧年八十，世事未曾闻。
   卷573_97  【送友人如边】贾岛                 
去日重阳后，前程菊正芳。行车辗秋岳，落叶坠寒霜。
云入汉天白，风高碛色黄。蒲轮待恐晚，求荐向诸方。
   卷573_98  【题竹谷上人院】贾岛               
禅庭高鸟道，回望极川原。樵径连峰顶，石泉通竹根。
木深犹积雪，山浅未闻猿。欲别尘中苦，愿师贻一言。
   卷573_99  【京北原作】贾岛                   
登原见城阙，策蹇思炎天。日午路中客，槐花风处蝉。
远山秦木上，清渭汉陵前。何事居人世，皆从名利牵。
   卷573_100  【寄江上人】贾岛                  
紫阁旧房在，新家中岳东。烟波千里隔，消息一朝通。
寒日汀洲路，秋晴岛屿风。分明杜陵叶，别后两经红。
   卷573_101  【送僧归太白山】贾岛              
坚冰连夏处，太白接青天。云塞石房路，峰明雨外巅。
夜禅临虎穴，寒漱撇龙泉。后会不期日，相逢应信缘。
   卷573_102  【暮过山村】贾岛                  
数里闻寒水，山家少四邻。怪禽啼旷野，落日恐行人。
初月未终夕，边烽不过秦。萧条桑柘外，烟火渐相亲。
   卷573_103  【鹭鸶】贾岛                      
求鱼未得食，沙岸往来行。岛月独栖影，暮天寒过声。
堕巢因木折，失侣遇弦惊。频向烟霄望，吾知尔去程。
   卷573_104  【内道场僧弘绍】贾岛              
麟德燃香请，长安春几回。夜闲同像寂，昼定为吾开。
讲罢松根老，经浮海水来。六年双足履，只步院中苔。
   卷573_105  【蒋亭和蔡湘州】贾岛              
蒋宅为亭榭，蔡城东郭门。潭连秦相井，松老汉朝根。
已积苍苔遍，何曾旧径存。高斋无事后，时复一携尊。
   卷573_106  【光州王建使君水亭作】贾岛        
楚水临轩积，澄鲜一亩馀。柳根连岸尽，荷叶出萍初。
极浦清相似，幽禽到不虚。夕阳庭际眺，槐雨滴疏疏。
   卷573_107  【留别光州王使君建】贾岛          
杜陵千里外，期在末秋归。既见林花落，须防木叶飞。
楚从何地尽，淮隔数峰微。回首馀霞失，斜阳照客衣。
   卷573_108  【宿姚合宅寄张司业籍】贾岛        
闲宵因集会，柱史话先生。身爱无一事，心期往四明。
松枝影摇动，石磬响寒清。谁伴南斋宿，月高霜满城。
   卷573_109  【哭张籍】贾岛                    
精灵归恍惚，石磬韵曾闻。即日是前古，谁人耕此坟。
旧游孤棹远，故域九江分。本欲蓬瀛去，餐芝御白云。
   卷573_110  【灵准上人院】贾岛                
掩扉当太白，腊数等松椿。禁漏来遥夜，山泉落近邻。
经声终卷晓，草色几芽春。海内知名士，交游准上人。
   卷573_111  【寄柳舍人宗元】贾岛              
格与功俱造，何人意不降。一宵三梦柳，孤泊九秋江。
擢第名重列，冲天字几双。誓为仙者仆，侧执驭风幢。
   卷573_112  【送玄岩上人归西蜀】贾岛          
玉垒山中寺，幽深胜概多。药成彭祖捣，顶受七轮摩。
去腊催今夏，流光等逝波。会当依粪扫，五岳遍头陀。
   卷573_113  【寄宋州田中丞】贾岛              
古郡近南徐，关河万里馀。相思深夜后，未答去秋书。
自别知音少，难忘识面初。旧山期已久，门掩数畦蔬。
   卷573_114  【送朱休归剑南】贾岛              
剑南归受贺，太学赋声雄。山路长江岸，朝阳十月中。
芽新抽雪茗，枝重集猿枫。卓氏琴台废，深芜想径通。
   卷573_115  【寄长武朱尚书】贾岛              
不日即登坛，枪旗一万竿。角吹边月没，鼓绝爆雷残。
中国今如此，西荒可取难。白衣思请谒，徒步在长安。
   卷573_116  【送皇甫侍御】贾岛                
晓钟催早期，自是赴嘉招。舟泊湘江阔，田收楚泽遥。
雁惊起衰草，猿渴下寒条。来使黔南日，时应问寂寥。
   卷573_117  【郊居即事】贾岛                  
住此园林久，其如未是家。叶书传野意，檐溜煮胡茶。
雨后逢行鹭，更深听远蛙。自然还往里，多是爱烟霞。
   卷573_118  【夜集姚合宅期可公不至】贾岛      
公堂秋雨夜，已是念园林。何事疾病日，重论山水心。
孤灯明腊后，微雪下更深。释子乖来约，泉西寒磬音。
   卷573_119  【喜李馀自蜀至】贾岛              
迢递岷峨外，西南驿路高。几程寻嶮栈，独宿听寒涛。
白鸟飞还立，青猿断更号。往来从此过，词体近风骚。
   卷573_120  【王侍御南原庄】贾岛              
买得足云地，新栽药数窠。峰头盘一径，原下注双河。
春寺闲眠久，晴台独上多。南斋宿雨后，仍许重来麽。
   卷573_121  【送康秀才】贾岛                  
俱为落第年，相识落花前。酒泻两三盏，诗吟十数篇。
行岐逢塞雨，嘶马上津船。树影高堂下，回时应有蝉。
   卷573_122  【送僧】贾岛                      
此生披衲过，在世得身闲。日午游都市，天寒往华山。
言归文字外，意出有无间。仙掌云边树，巢禽时出关。
   卷573_123  【寄魏少府】贾岛                  
来时乖面别，终日使人惭。易记卷中句，难忘灯下谈。
湿苔粘树瘿，瀑布溅房庵。音信如相惠，移居古井南。
   卷573_124  【原居即事言怀赠孙员外】贾岛      
出入土门偏，秋深石色泉。径通原上草，地接水中莲。
采菌依馀枿，拾薪逢刈田。镊撏白发断，兵阻尺书传。
避路来华省，抄诗上彩笺。高斋久不到，犹喜未经年。
   卷573_125  【登楼】贾岛                      
秋日登高望，凉风吹海初。山川明已久，河汉没无馀。
远近涯寥夐，高低中太虚。赋因王阁笔，思比谢游疏。
   卷573_126  【上乐使君救康成公（一作陈陶续古诗）】贾岛                  
曾梦诸侯笑，康囚议脱枷。千根池里藕，一朵火中花。
   卷573_127  【昆明池泛舟】贾岛                
一枝青竹榜，泛泛绿萍里。不见钓鱼人，渐入秋塘水。
   卷573_128  【送僧】贾岛                      
大内曾持论，天南化俗行。旧房山雪在，春草岳阳生。
晓了莲经义，堪任宝盖迎。王侯皆护法，何寺讲钟鸣。
   卷573_129  【送刘知新往襄阳】贾岛            
此别诚堪恨，荆襄是旧游。眼光悬欲落，心绪乱难收。
花木三层寺，烟波五相楼。因君两地去，长使梦悠悠。
