<!-- { "loadSidebar": true } -->
   卷572_68  【寄李存穆】贾岛                   
闻道船中病，似忧亲弟兄。信来从水路，身去到柴城。
久别长须鬓，相思书姓名。忽然消息绝，频梦却还京。
   卷572_69  【赠无怀禅师】贾岛                 
身从劫劫修，果以此生周。禅定石床暖，月移山树秋。
捧盂观宿饭，敲磬过清流。不掩玄关路，教人问白头。
   卷572_70  【寄武功姚主簿】贾岛               
居枕江沱北，情悬渭曲西。数宵曾梦见，几处得书披。
驿路穿荒坂，公田带淤泥。静棋功奥妙，闲作韵清凄。
锄草留丛药，寻山上石梯。客回河水涨，风起夕阳低。
空地苔连井，孤村火隔溪。卷帘黄叶落，锁印子规啼。
陇色澄秋月，边声入战鼙。会须过县去，况是屡招携。
   卷572_71  【题刘华书斋】贾岛                 
白石床无尘，青松树有鳞。一莺啼带雨，两树合从春。
荒榭苔胶砌，幽丛果堕榛。偶来疏或数，当暑夕胜晨。
露滴星河水，巢重草木薪。终南同往意，赵北独游身。
渡叶司天漏，惊蛩远地人。机清公干族，也莫卧漳滨。
   卷572_72  【送卢秀才游潞府】贾岛             
雨馀滋润在，风不起尘沙。边日寡文思，送君吟月华。
过山干相府，临水宿僧家。能赋焉长屈，芳春宴杏花。
   卷572_73  【送南康姚明府】贾岛               
铜章美少年，小邑在南天。版籍多迁客，封疆接洞田。
静江鸣野鼓，发缆带村烟。却笑陶元亮，何须忆醉眠。
   卷572_74  【送友人弃官游江左】贾岛           
羡君休作尉，万事且全身。寰海多虞日，江湖独往人。
姓名何处变，鸥鸟几时亲。别后吴中使，应须访子真。
   卷572_75  【雨中怀友人】贾岛                 
对雨思君子，尝茶近竹幽。儒家邻古寺，不到又逢秋。
   卷572_76  【寄远】贾岛                       
家住锦水上，身征辽海边。十书九不到，一到忽经年。
   卷572_77  【南斋】贾岛                       
独自南斋卧，神闲景亦空。有山来枕上，无事到心中。
帘卷侵床月，屏遮入座风。望春春未至，应在海门东。
   卷572_78  【早春题友人湖上新居二首（一作项斯诗）】贾岛                 
近得云中路，门长侵早开。到时犹有雪，行处已无苔。
劝酒客初醉，留茶僧未来。每逢晴暖日，惟见乞花栽。
门不当官道，行人到亦稀。故从餐后出，多是夜深归。
开箧收诗卷，扫床移卧衣。几时同买宅，相送有柴扉。
   卷572_79  【送雍陶入蜀】贾岛                 
江山事若谙，那肯滞云南。草色分危磴，杉阴近古潭。
日斜褒谷鸟，夏浅巂州蚕。吾自疑双鬓，相逢更不堪。
   卷572_80  【张郎中过原东居】贾岛             
年长惟添懒，经旬止掩关。高人餐药后，下马此林间。
对坐天将暮，同来客亦闲。几时能重至，水味似深山。
   卷572_81  【答王建秘书】贾岛                 
人皆闻蟋蟀，我独恨蹉跎。白发无心镊，青山去意多。
信来漳浦岸，期负洞庭波。时扫高槐影，朝回或恐过。
   卷572_82  【送李馀往湖南】贾岛               
昔去候温凉，秋山满楚乡。今来从辟命，春物遍涔阳。
岳石挂海雪，野枫堆渚樯。若寻吾祖宅，寂寞在潇湘。
   卷572_83  【偶作】贾岛                       
野步随吾意，那知是与非。稔年时雨足，闰月暮蝉稀。
独树依冈老，遥峰出草微。园林自有主，宿鸟且同归。
   卷572_84  【过雍秀才居】贾岛                 
夏木鸟巢边，终南岭色鲜。就凉安坐石，煮茗汲邻泉。
钟远清霄半，蜩稀暑雨前。幽斋如葺罢，约我一来眠。
   卷572_85  【寄顾非熊】贾岛                   
知君归有处，山水亦难齐。犹去潇湘远，不闻猿狖啼。
穴通茆岭下，潮满石头西。独立生遥思，秋原日渐低。
   卷572_86  【送神邈法师】贾岛                 
柳絮落濛濛，西州道路中。相逢春忽尽，独去讲初终。
行疾遥山雨，眠迟后夜风。绕房三两树，回日叶应红。
   卷572_87  【送慈恩寺霄韵法师谒太原李司空】贾岛 
何故谒司空，云山知几重。碛遥来雁尽，雪急去僧逢。
清磬先寒角，禅灯彻晓烽。旧房闲片石，倚著最高松。
   卷572_88  【送知兴上人】贾岛                 
久住巴兴寺，如今始拂衣。欲临秋水别，不向故园归。
锡挂天涯树，房开岳顶扉。下看千里晓，霜海日生微。
   卷572_89  【送惠雅法师归玉泉】贾岛           
只到潇湘水，洞庭湖未游。饮泉看月别，下峡听猿愁。
讲不停雷雨，吟当近海流。降霜归楚夕，星冷玉泉秋。
   卷572_90  【忆江上吴处士】贾岛               
闽国扬帆去，蟾蜍亏复团。秋风生渭水，落叶满长安。
此地聚会夕，当时雷雨寒。兰桡殊未返，消息海云端。
   卷572_91  【题张博士新居】贾岛               
青枫何不种，林在洞庭村。应为三湘远，难移万里根。
斗牛初过伏，菡萏欲香门。旧即湖山隐，新庐葺此原。
   卷572_92  【石门陂留辞从叔谟】贾岛           
幽鸟飞不远，此行千里间。寒冲陂水雾，醉下菊花山。
有耻长为客，无成又入关。何时临涧柳，吾党共来攀。
   卷572_93  【送朱兵曹回越】贾岛               
星彩练中见，澄江岂有泥。潮生垂钓罢，楚尽去樯西。
碛鸟辞沙至，山鼯隔水啼。会稽半侵海，涛白禹祠溪。
   卷572_94  【怀博陵故人】贾岛                 
孤城易水头，不忘旧交游。雪压围棋石，风吹饮酒楼。
路遥千万里，人别十三秋。吟苦相思处，天寒水急流。
   卷572_95  【夕思】贾岛                       
秋宵已难曙，漏向二更分。我忆山水坐，虫当寂寞闻。
洞庭风落木，天姥月离云。会自东浮去，将何欲致君。
   卷572_96  【寄河中杨少尹】贾岛               
非惟咎曩时，投刺诣门迟。怅望三秋后，参差万里期。
禹留疏凿迹，舜在寂寥祠。此到杳难共，回风逐所思。
   卷572_97  【孟融逸人】贾岛                   
孟君临水居，不食水中鱼。衣褐唯粗帛，筐箱只素书。
树林幽鸟恋，世界此心疏。拟棹孤舟去，何峰又结庐。
   卷572_98  【晚晴见终南诸峰】贾岛             
秦分积多峰，连巴势不穷。半旬藏雨里，此日到窗中。
圆魄将升兔，高空欲叫鸿。故山思不见，碣石泬寥东。
   卷572_99  【宿池上】贾岛                     
泉来从绝壑，亭敞在中流。竹密无空岸，松长可绊舟。
蟪蛄潭上夜，河汉岛前秋。异夕期深涨，携琴却此游。
   卷572_100  【喜姚郎中自杭州回】贾岛          
路多枫树林，累日泊清阴。来去泛流水，翛然适此心。
一披江上作，三起月中吟。东省期司谏，云门悔不寻。
   卷572_101  【送郑长史之岭南（一本题作送郑史）】贾岛                    
云林颇重叠，岑渚复幽奇。汨水斜阳岸，骚人正则祠。
苍梧多蟋蟀，白露湿江蓠。擢第荣南去，晨昏近九疑。
   卷572_102  【送李溟谒宥州李权使君】贾岛      
英雄典宥州，迢递苦吟游。风宿骊山下，月斜灞水流。
去时初落叶，回日定非秋。太守携才子，看鹏百尺楼。
   卷572_103  【永福湖和杨郑州】贾岛            
积水还平岸，春来引郑溪。旧渠通郭下，新堰绝湖西。
嵩少分明对，潇湘阔狭齐。客游随庶子，孤屿草萋萋。
   卷572_104  【题长江】贾岛                    
言心俱好静，廨署落晖空。归吏封宵钥，行蛇入古桐。
长江频雨后，明月众星中。若任迁人去，西溪与剡通。
   卷572_105  【泥阳馆】贾岛                    
客愁何并起，暮送故人回。废馆秋萤出，空城寒雨来。
夕阳飘白露，树影扫青苔。独坐离容惨，孤灯照不开。
   卷572_106  【送徐员外赴河中】贾岛            
原野正萧瑟，中间分散情。吏从甘扈罢，诏许朔方行。
边日沉残角，河关截夜城。云居闲独往，长老出房迎。
   卷572_107  【送贺兰上人】贾岛                
野僧来别我，略坐傍泉沙。远道擎空钵，深山蹋落花。
无师禅自解，有格句堪夸。此去非缘事，孤云不定家。
	               
《国学原典　集部　全唐诗(中)　卷五百七十三》    
　	        　         
   卷573_1  【送令狐绹相公】贾岛                
梁园趋戟节，海草几枯春。风水难遭便，差池未振鳞。
姓名犹语及，门馆阻何因。苦拟修文卷，重擎献匠人。
吟看青岛处，朝退赤墀晨。根爱杉栽活，枝怜雪霰新。
缀篇嗟调逸，不和揣才贫。早晚还霖雨，滂沱洗月轮。
揠苗方灭裂，成器待陶钧。困坂思回顾，迷邦辄问津。
数行望外札，绝句握中珍。是日荣游汴，当时怯往陈。
鸿舂乖汉爵，桢病卧漳滨。岳整五千仞，云惟一片身。
故山离未死，秋水宿经旬。下第能无恧，高科恐有神。
