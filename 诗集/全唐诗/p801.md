<!-- { "loadSidebar": true } -->
乡人笑我穷寒鬼，还似襄阳孟浩然。                
   卷511_108  【偶作】张祜                      
遍识青霄路上人，相逢只是语逡巡。                
可胜饮尽江南酒，岁月犹残李白身。                
   卷511_109  【劝饮酒】张祜                    
烧得硫黄漫学仙，未胜长付酒家钱。                
窦常不吃齐推乐，却在人间八十年。                
   卷511_110  【阿鸨汤】张祜                    
月照宫城红树芳，绿窗灯影在雕梁。                
金舆未到长生殿，妃子偷寻阿鸨汤。                
   卷511_111  【马嵬坡】张祜                    
旌旗不整奈君何，南去人稀北去多。                
尘土已残香粉艳，荔枝犹到马嵬坡。                
   卷511_112  【太真香囊子】张祜                
蹙金妃子小花囊，销耗胸前结旧香。                
谁为君王重解得，一生遗恨系心肠。                
   卷511_113  【雨霖铃】张祜                    
雨霖铃夜却归秦，犹见张徽一曲新。                
长说上皇和泪教，月明南内更无人。                
   卷511_114  【听歌二首（前篇一作听刘端公田家歌，后篇作耿家歌）】张祜    
儿郎漫说转喉轻，须待情来意自生。                
只是眼前丝竹和，大家声里唱新声。                
十二年前边塞行，坐中无语叹歌情。                
不堪昨夜先垂泪，西去阳关第一声。                
   卷511_115  【听筝（一作题宋州田大夫家乐丘家筝）】张祜                  
十指纤纤玉笋红，雁行轻遏翠弦中。                
分明似说长城苦，水咽云寒一夜风。                
   卷511_116  【王家琵琶】张祜                  
金屑檀槽玉腕明，子弦轻撚为多情。                
只愁拍尽凉州破，画出风雷是拨声。                
   卷511_117  【李家柘枝】张祜                  
红铅拂脸细腰人，金绣罗衫软著身。                
长恐舞时残拍尽，却思云雨更无因。                
   卷511_118  【楚州韦中丞箜篌】张祜            
千重钩锁撼金铃，万颗真珠泻玉瓶。                
恰值满堂人欲醉，甲光才触一时醒。                
   卷511_119  【边上逢歌者】张祜                
垂老秋歌出塞庭，遏云相付旧秦青。                
少年翻掷新声尽，却向人前侧耳听。                
   卷511_120  【马嵬归】张祜                    
云愁鸟恨驿坡前，孑孑龙旗指望贤。                
无复一生重语事，柘黄衫袖掩潸然。                
   卷511_121  【塞上闻笛（一作董家笛）】张祜    
一夜梅花笛里飞，冷沙晴槛月光辉。                
北风吹尽向何处，高入塞云燕雁稀。                
   卷511_122  【经旧游】张祜                    
去年来送行人处，依旧虫声古岸南。                
斜日照溪云影断，水葓花穗倒空潭。                
   卷511_123  【东山寺】张祜                    
寒色苍苍老柏风，石苔清滑露光融。                
半夜四山钟磬尽，水精宫殿月玲珑。                
   卷511_124  【峰顶寺】张祜                    
月明如水山头寺，仰面看天石上行。                
夜半深廊人语定，一枝松动鹤来声。                
   卷511_125  【题润州鹤林寺】张祜              
古寺名僧多异时，道情虚遣俗情悲。                
千年鹤在市朝变，来去旧山人不知。                
   卷511_126  【题胜上人山房】张祜              
清昼房廊山半开，一瓶新汲洒莓苔。                
古松百尺始生叶，飒飒风声天上来。                
   卷511_127  【李夫人词】张祜                  
延年不语望三星，莫说夫人上涕零。                
争奈世间惆怅在，甘泉宫夜看图形。                
   卷511_128  【题金陵渡】张祜                  
金陵津渡小山楼，一宿行人自可愁。                
潮落夜江斜月里，两三星火是瓜州。                
   卷511_129  【过阴陵】张祜                    
壮士凄惶到山下，行人惆怅上山头。                
生前此路已迷失，寂寞孤魂何处游。                
   卷511_130  【纵游淮南】张祜                  
十里长街市井连，月明桥上看神仙。                
人生只合扬州死，禅智山光好墓田。                
   卷511_131  【登乐游原】张祜                  
几年诗酒滞江干，水积云重思万端。                
今日南方惆怅尽，乐游原上见长安。                
   卷511_132  【过石头城】张祜                  
累累墟墓葬西原，六代同归蔓草根。                
唯是岁华流尽处，石头城下水千痕。                
   卷511_133  【黄蜀葵花】张祜                  
名花八叶嫩黄金，色照书窗透竹林。                
无奈美人闲把嗅，直疑檀口印中心。                
   卷511_134  【杨花】张祜                      
散乱随风处处匀，庭前几日雪花新。                
无端惹著潘郎鬓，惊杀绿窗红粉人。                
   卷511_135  【蔷薇花】张祜                    
晓风抹尽燕支颗，夜雨催成蜀锦机。                
当昼开时正明媚，故乡疑是买臣归。                
   卷511_136  【戏颜郎中猎】张祜                
忽闻射猎出军城，人著戎衣马带缨。                
倒把角弓呈一箭，满川狐兔当头行。                
   卷511_137  【江上旅泊呈杜员外】张祜          
牛渚南来沙岸长，远吟佳句望池阳。                
野人未必非毛遂，太守还须是孟尝。                
   卷511_138  【容儿钵头】张祜                  
争走金车叱鞅牛，笑声唯是说千秋。                
两边角子羊门里，犹学容儿弄钵头。                
   卷511_139  【热戏乐】张祜                    
热戏争心剧火烧，铜槌暗热不相饶。                
上皇失喜宁王笑，百尺幢竿果动摇。                
   卷511_140  【玉环琵琶】张祜                  
宫楼一曲琵琶声，满眼云山是去程。                
回顾段师非汝意，玉环休把恨分明。                
   卷511_141  【题酸枣驿前碑】张祜              
苍苔古涩自雕疏，谁道中郎笔力馀。                
长爱当时遇王粲，每来碑下不关书。                
   卷511_142  【题朱兵曹山居】张祜              
朱氏西斋万卷书，水门山阔自高疏。                
我来穿穴非无意，愿向君家作壁鱼。                
   卷511_143  【题画僧二首（前篇一作酬信上人赠张僧繇画僧）】张祜          
骨峭情高彼岸人，一杯长泛海为津。                
僧仪又入清流品，却恐前生是许询。                
瘦颈隆肩碧眼生，翰林亲赞虎头能。                
终年不语看如意，似证禅心入大乘。                
