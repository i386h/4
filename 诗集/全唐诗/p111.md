<!-- { "loadSidebar": true } -->
   卷78_7  【望乡夕泛】骆宾王                   
归怀剩不安，促榜犯风澜。落宿含楼近，浮月带江寒。
喜逐行前至，忧从望里宽。今夜南枝鹊，应无绕树难。
   卷78_8  【久客临海有怀】骆宾王               
天涯非日观，地屺望星楼。练光摇乱马，剑气上连牛。
草湿姑苏夕，叶下洞庭秋。欲知凄断意，江上涉安流。
   卷78_9  【游兖部逢孔君自卫来，欣然相遇若旧】骆宾王                     
游人自卫返，背客隔淮来。倾盖金兰合，忘筌玉叶开。
繁花明日柳，疏蕊落风梅。将期重交态，时慰不然灰。
   卷78_10  【西京守岁】骆宾王                  
闲居寡言宴，独坐惨风尘。忽见严冬尽，方知列宿春。
夜将寒色去，年共晓光新。耿耿他乡夕，无由展旧亲。
   卷78_11  【同辛簿简仰酬思玄上人林泉四首】骆宾王
闻君招隐地，仿佛武陵春。缉芰知还楚，披榛似避秦。
崩查年祀积，幽草岁时新。一谢沧浪水，安知有逸人。
芳晨临上月，幽赏狎中园。有蝶堪成梦，无羊可触藩。
忘怀南涧藻，蠲思北堂萱。坐叹华滋歇，思君谁为言。
林泉恣探历，风景暂裴徊。客有迁莺处，人无结驷来。
聚花如薄雪，沸水若轻雷。今日徒招隐，终知异凿坏。
俗远风尘隔，春还初服迟。林疑中散地，人似上皇时。
芳杜湘君曲，幽兰楚客词。山中有春草，长似寄相思。
   卷78_12  【秋日饯陆道士陈文林】骆宾王        
青牛游华岳，赤马走吴宫。玉柱离鸿怨，金罍浮蚁空。
日霁崤陵雨，尘起洛阳风。唯当玄度月，千里与君同。
   卷78_13  【送郑少府入辽共赋侠客远从戎】骆宾王
边烽警榆塞，侠客度桑干。柳叶开银镝，桃花照玉鞍。
满月临弓影，连星入剑端。不学燕丹客，空歌易水寒。
   卷78_14  【送费六还蜀】骆宾王                
星楼望蜀道，月峡指吴门。万行流别泪，九折切惊魂。
雪影含花落，云阴带叶昏。还愁三径晚，独对一清尊。
   卷78_15  【秋日送侯四得弹字】骆宾王          
我留安豹隐，君去学鹏抟。岐路分襟易，风云促膝难。
夕涨流波急，秋山落日寒。惟有思归引，凄断为君弹。
   卷78_16  【秋日送尹大赴京】骆宾王            
挂瓢余隐舜，负鼎尔干汤。竹叶离樽满，桃花别路长。
低河耿秋色，落月抱寒光。素书如可嗣，幽谷伫宾行。
   卷78_17  【秋夜送阎五还润州】骆宾王          
通庄抵旧里，沟水泣新知。断云飘易滞，连露积难披。
素风啼迥堞，惊月绕疏枝。无力励短翰，轻举送长离。
   卷78_18  【送王明府参选赋得鹤】骆宾王        
振衣游紫府，飞盖背青田。虚心恒警露，孤影尚凌烟。
离歌凄妙曲，别操绕繁弦。在阴如可和，清响会闻天。
   卷78_19  【秋日送别】骆宾王                  
寂寥心事晚，摇落岁时秋。共此伤年发，相看惜去留。
当歌应破涕，哀命返穷愁。别后能相忆，东陵有故侯。
   卷78_20  【别李峤得胜字】骆宾王              
芳尊徒自满，别恨转难胜。客似游江岸，人疑上灞陵。
寒更承夜永，凉景向秋澄。离心何以赠，自有玉壶冰。
   卷78_21  【在兖州饯宋五之问】骆宾王          
淮沂泗水地，梁甫汶阳东。别路青骊远，离尊绿蚁空。
柳寒凋密翠，棠晚落疏红。别后相思曲，凄断入琴风。
   卷78_22  【游灵公观】骆宾王                  
灵峰标胜境，神府枕通川。玉殿斜连汉，金堂迥架烟。
断风疏晚竹，流水切危弦。别有青门外，空怀玄圃仙。
   卷78_23  【夏日游山家同夏少府】骆宾王        
返照下层岑，物外狎招寻。兰径薰幽珮，槐庭落暗金。
谷静风声彻，山空月色深。一遣樊笼累，唯馀松桂心。
   卷78_24  【初秋登王司马楼宴得同字】骆宾王    
展骥端居暇，登龙喜宴同。缔赏三清满，承欢六义通。
野晦寒阴积，潭虚夕照空。顾惭非梦鸟，滥此厕雕虫。
   卷78_25  【初秋于窦六郎宅宴】骆宾王          
千里风云契，一朝心赏同。意尽深交合，神灵俗累空。
草带销寒翠，花枝发夜红。唯将澹若水，长揖古人风。
   卷78_26  【冬日宴】骆宾王                    
二三物外友，一百杖头钱。赏洽袁公地，情披乐令天。
促席鸾觞满，当炉兽炭然。何须攀桂树，逢此自留连。
   卷78_27  【镂鸡子】骆宾王                    
幸遇清明节，欣逢旧练人。刻花争脸态，写月竞眉新。
晕罢空馀月，诗成并道春。谁知怀玉者，含响未吟晨。
   卷78_28  【咏美人在天津桥】骆宾王            
美女出东邻，容与上天津。整衣香满路，移步袜生尘。
水下看妆影，眉头画月新。寄言曹子建，个是洛川神。
   卷78_29  【送宋五之问得凉字】骆宾王          
愿言游泗水，支离去二漳。道术君所笃，筌蹄余自忘。
雪威侵竹冷，秋爽带池凉。欲验离襟切，岐路在他乡。
   卷78_30  【宪台出絷寒夜有怀】骆宾王          
独坐怀明发，长谣苦未安。自应迷北叟，谁肯问南冠。
生死交情异，殷忧岁序阑。空馀朝夕鸟，相伴夜啼寒。
   卷78_31  【送郭少府探得忧字】骆宾王          
开筵枕德水，辍棹舣仙舟。贝阙桃花浪，龙门竹箭流。
当歌凄别曲，对酒泣离忧。还望青门外，空见白云浮。
   卷78_32  【冬日过故人任处士书斋】骆宾王      
神交尚投漆，虚室罢游兰。网积窗文乱，苔深履迹残。
雪明书帐冷，水静墨池寒。独此琴台夜，流水为谁弹。
   卷78_33  【送刘少府游越州】骆宾王            
一丘余枕石，三越尔怀铅。离亭分鹤盖，别岸指龙川。
露下蝉声断，寒来雁影连。如何沟水上，凄断听离弦。
   卷78_34  【赋得白云抱幽石】骆宾王            
重岩抱危石，幽涧曳轻云。绕镇仙衣动，飘蓬羽盖分。
锦色连花静，苔光带叶熏。讵知吴会影，长抱穀城文。
   卷78_35  【赋得春云处处生】骆宾王            
千里年光静，四望春云生。椠日祥光举，疏云瑞叶轻。
盖阴笼迥树，阵影抱危城。非将吴会远，飘荡帝乡情。
   卷78_36  【在狱咏蝉】骆宾王                  
西陆蝉声唱，南冠客思侵。那堪玄鬓影，来对白头吟。
露重飞难进，风多响易沉。无人信高洁，谁为表予心。
   卷78_37  【咏水】骆宾王                      
列名通地纪，疏派合天津。波随月色净，态逐桃花春。
照霞如隐石，映柳似沉鳞。终当挹上善，属意澹交人。
   卷78_38  【同张二咏雁】骆宾王                
唼藻沧江远，衔芦紫塞长。雾深迷晓景，风急断秋行。
阵照通宵月，书封几夜霜。无复能鸣分，空知愧稻粱。
   卷78_39  【咏雪】骆宾王                      
龙云玉叶上，鹤雪瑞花新。影乱铜乌吹，光销玉马津。
含辉明素篆，隐迹表祥轮。幽兰不可俪，徒自绕阳春。
   卷78_40  【咏云酒】骆宾王                    
朔空曾纪历，带地旧疏泉。色泛临砀瑞，香流赴蜀仙。
款交欣散玉，洽友悦沉钱。无复中山赏，空吟吴会篇。
   卷78_41  【尘灰】骆宾王                      
洛川流雅韵，秦道擅苛威。听歌梁上动，应律管中飞。
光飘神女袜，影落羽人衣。愿言心未翳，终冀效轻微。
   卷78_42  【秋晨同淄川毛司马秋九咏　秋风】骆宾王
紫陌炎氛歇，青蘋晚吹浮。乱竹摇疏影，萦池织细流。
飘香曳舞袖，带粉泛妆楼。不分君恩绝，纨扇曲中秋。
   卷78_43  【秋晨同淄川毛司马秋九咏　秋云】骆宾王
南陆铜浑改，西郊玉叶轻。泛斗瑶光动，临阳瑞色明。
盖阴连凤阙，阵影翼龙城。讵知时不遇，空伤流滞情。
   卷78_44  【秋晨同淄川毛司马秋九咏　秋蝉】骆宾王
九秋行已暮，一枝聊暂安。隐榆非谏楚，噪柳异悲潘。
分形妆薄鬓，镂影饰危冠。自怜疏影断，寒林夕吹寒。
   卷78_45  【秋晨同淄川毛司马秋九咏　秋露】骆宾王
玉关寒气早，金塘秋色归。泛掌光逾净，添荷滴尚微。
变霜凝晓液，承月委圆辉。别有吴台上，应湿楚臣衣。
   卷78_46  【秋晨同淄川毛司马秋九咏　秋月】骆宾王
云披玉绳净，月满镜轮圆。裛露珠晖冷，凌霜桂影寒。
漏彩含疏薄，浮光漾急澜。西园徒自赏，南飞终未安。
   卷78_47  【秋晨同淄川毛司马秋九咏　秋水】骆宾王
贝阙寒流彻，玉轮秋浪清。图云锦色净，写月练花明。
泛曲鹍弦动，随轩凤辖惊。唯当御沟上，凄断送归情。
   卷78_48  【秋晨同淄川毛司马秋九咏　秋萤】骆宾王
玉虬分静夜，金萤照晚凉。含辉疑泛月，带火怯凌霜。
散彩萦虚牖，飘花绕洞房。下帷如不倦，当解惜馀光。
   卷78_49  【秋晨同淄川毛司马秋九咏　秋菊】骆宾王
擢秀三秋晚，开芳十步中。分黄俱笑日，含翠共摇风。
碎影涵流动，浮香隔岸通。金翘徒可泛，玉斝竟谁同。
   卷78_50  【秋晨同淄川毛司马秋九咏　秋雁】骆宾王
联翩辞海曲，遥曳指江干。阵去金河冷，书归玉塞寒。
带月凌空易，迷烟逗浦难。何当同顾影，刷羽泛清澜。
   卷78_51  【乐大夫挽词五首】骆宾王            
可叹浮生促，吁嗟此路难。丘陵一起恨，言笑几时欢。
