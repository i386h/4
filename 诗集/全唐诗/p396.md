<!-- { "loadSidebar": true } -->
海田秋熟早，湖水夜渔深。世上穷通理，谁人奈此心。
   卷268_16  【春日题苗发竹亭】耿湋             
春亭及策上，郎吏谢玄晖。闲咏疏篁近，高眠远岫微。
偏宜留野客，暂得解朝衣。犹忆东溪里，雷云掩故扉。
   卷268_17  【题孝子陵】耿湋                   
荒坟秋陌上，霜露正霏霏。松柏自成拱，苫庐长不归。
浮埃积蓬鬓，流血在麻衣。何必曾参传，千年至行稀。
   卷268_18  【题庄上人房】耿湋                 
不语焚香坐，心知道已成。流年衰此世，定力见他生。
暮雪馀春冷，寒灯续昼明。寻常五侯至，敢望下阶迎。
   卷268_19  【宋中】耿湋                       
日暮黄云合，年深白骨稀。旧村乔木在，秋草远人归。
废井莓苔厚，荒田路径微。唯馀近山色，相对似依依。
   卷268_20  【秋夜思归】耿湋                   
来时犹暑服，今已露漫漫。多雨逢初霁，深秋生夜寒。
投人心似切，为客事皆难。何处无留滞，谁能暂问看。
   卷268_21  【送李端】耿湋                     
世上许刘桢，洋洋风雅声。客来空改岁，归去未成名。
远近天初暮，关河雪半晴。空怀谏书在，回首恋承明。
   卷268_22  【送崔明府赴青城】耿湋             
清冬宾御出，蜀道翠微间。远雾开群壑，初阳照近关。
霜潭浮紫菜，雪栈绕青山。当似遗民去，柴桑政自闲。
   卷268_23  【送王将军出塞】耿湋               
汉家边事重，窦宪出临戎。绝漠秋山在，阳关旧路通。
列营依茂草，吹角向高风。更就燕然石，行看奏虏功。
   卷268_24  【雨中留别】耿湋                   
东西无定客，风雨未休时。悯默此中别，飘零何处期。
青山违旧隐，白发入新诗。岁岁迷津路，生涯渐可悲。
   卷268_25  【送杨将军】耿湋                   
一身良将后，万里讨乌孙。落日边陲静，秋风鼓角喧。
远山当碛路，茂草向营门。生死酬恩宠，功名岂敢论。
   卷268_26  【送夏侯审游蜀】耿湋               
暮峰和玉垒，回望不通秦。更问蜀城路，但逢巴语人。
石林莺啭晓，板屋月明春。若访严夫子，无嫌卜肆贫。
   卷268_27  【送张侍御赴郴州别驾】耿湋         
佐郡人难料，分襟日复斜。一帆随远水，百口过长沙。
明月江边夜，平陵梦里家。王孙对芳草，愁思杳无涯。
   卷268_28  【送苗赟赴阳翟丞】耿湋             
夕阳秋草上，去马弟兄看。年少初辞阙，时危远效官。
山行独夜雨，旅宿二陵寒。诗兴生何处，嵩阳羽客坛。
   卷268_29  【送绛州郭参军】耿湋               
远事诸侯出，青山古晋城。连行麹水阁，独入议中兵。
夜雨新田湿，春风曙角鸣。传府公政，记室有参卿。
   卷268_30  【常州留别】耿湋                   
万里南天外，求书禹穴间。往来成白首，旦暮见青山。
夜浦凉云过，秋塘好月闲。殷勤阳羡桂，别此几时攀。
   卷268_31  【关山月】耿湋                     
月明边徼静，戍客望乡时。塞古柳衰尽，关寒榆发迟。
苍苍万里道，戚戚十年悲。今夜青楼上，还应照所思。
   卷268_32  【代宋州将淮上乞师】耿湋           
唇齿幸相依，危亡故远归。身轻百战出，家在数重围。
上将坚深垒，残兵斗落晖。常闻铁剑利，早晚借馀威。
   卷268_33  【秋晚卧疾寄司空拾遗曙卢少府纶】耿湋 
寒几坐空堂，疏髯似积霜。老医迷旧疾，朽药误新方。
晚果红低树，秋苔绿遍墙。惭非蒋生径，不敢望求羊。
   卷268_34  【赠海明上人（一作赠朗公）】耿湋   
来自西天竺，持经奉紫微。年深梵语变，行苦俗流归。
月上安禅久，苔生出院稀。梁间有驯鸽，不去复何依。
   卷268_35  【津亭有怀】耿湋                   
津亭一望乡，淮海晚茫茫。草没栖洲鹭，天连映浦樯。
往来通楚越，旦暮易渔商。惆怅缄书毕，何人向洛阳。
   卷268_36  【晚投江泽浦即事呈柳兵曹泥】耿湋   
落日过重霞，轻烟上远沙。移舟冲荇蔓，转浦入芦花。
断岸迂来客，连波漾去槎。故乡何处在，更道向天涯。
   卷268_37  【东郊别业】耿湋                   
东皋占薄田，耕种过馀年。护药栽山刺，浇蔬引竹泉。
晚雷期稔岁，重雾报晴天。若问幽人意，思齐沮溺贤。
   卷268_38  【早朝】耿湋                       
钟鼓馀声里，千官向紫微。冒寒人语少，乘月烛来稀。
清漏闻驰道，轻霞映琐闱。犹看嘶马处，未启掖垣扉。
   卷268_39  【屏居盩厔】耿湋                   
百年心不料，一卷日相知。乘兴偏难改，忧家是强为。
县城寒寂寞，峰树远参差。自笑无谋者，只应道在斯。
   卷268_40  【进秋隼】耿湋                     
岂悟因罗者，迎霜献紫微。夕阳分素臆，秋色上花衣。
举翅云天近，回眸燕雀稀。应随明主意，百中有光辉。
   卷268_41  【咏宣州笔】耿湋                   
寒竹惭虚受，纤毫任几重。影端缘守直，心劲懒藏锋。
落纸惊风起，摇空见露浓。丹青与文事，舍此复何从。
   卷268_42  【春日洪州即事】耿湋               
钟陵春日好，春水满南塘。竹宇分朱阁，桐花间绿杨。
蹉跎看鬓色，留滞惜年芳。欲问羁愁发，秦关道路长。
   卷268_43  【雪后宿王纯池州草堂】耿湋         
宿君湖上宅，琴韵静参差。夜雪入秋浦，孤城连贵池。
流年看共老，衔酒发中悲。良会应难再，晨鸡自有期。
   卷268_44  【旅次汉故畤】耿湋                 
我行过汉畤，寥落见孤城。邑里经多难，儿童识五兵。
广川桑遍绿，丛薄雉连鸣。惆怅萧关道，终军愿请缨。
   卷268_45  【过三郊驿却寄杨评事时此子郭令公欲有表荐】耿湋               
冉冉青衫客，悠悠白发人。乱山孤驿暮，长路百花新。
终岁行他县，全家望此身。更思君去就，早晚问平津。
   卷268_46  【陇西行】耿湋                     
雪下阳关路，人稀陇戍头。封狐犹未剪，边将岂无羞。
白草三冬色，黄云万里愁。因思李都尉，毕竟不封侯。
   卷268_47  【巴陵逢洛阳邻舍（一作书情逢故人）】耿湋                     
因君知北事，流浪已忘机。客久多人识，年高众病归。
连云湖色远，度雪雁声稀。又说家林尽，凄伤泪满衣。
   卷268_48  【哭张融】耿湋                     
早岁能文客，中年与世违。有家孀妇少，无子吊人稀。
繐帐尘空暗，铭旌雨不飞。依然旧乡路，寂寞几回归。
   卷268_49  【送友贬岭南】耿湋                 
暮年从远谪，落日别交亲。湖上北飞雁，天涯南去人。
梦成湘浦夜，泪尽桂阳春。岁月茫茫意，何时雨露新。
   卷268_50  【春日即事二首】耿湋               
诗书成志业，懒慢致蹉跎。圣代丹霄远，明时白发多。
浅谋堪自笑，穷巷忆谁过。寂寞前山暮，归人樵采歌。
数亩东皋宅，青春独屏居。家贫僮仆慢，官罢友朋疏。
强饮沽来酒，羞看读了书。闲花开满地，惆怅复何如。
   卷268_51  【赠田家翁】耿湋                   
老人迎客处，篱落稻畦间。蚕屋朝寒闭，田家昼雨闲。
门闾新薙草，蹊径旧谙山。自道谁相及，邀予试往还。
   卷268_52  【赠韦山人】耿湋                   
失意成逋客，终年独掩扉。无机狎鸥惯，多病见人稀。
流水知行药，孤云伴采薇。空斋莫闲笑，心事与时违。
   卷268_53  【濬公院怀旧】耿湋                 
远公传教毕，身没向他方。吊客来何见，门人闭影堂。
纱灯临古砌，尘札在空床。寂寞疏钟后，秋天有夕阳。
   卷268_54  【雨中宿义兴寺】耿湋               
遥夜宿东林，虫声阶草深。高风初落叶，多雨未归心。
家国身犹负，星霜鬓已侵。沧洲纵不去，何处有知音。
   卷268_55  【送王秘书归江东】耿湋             
回首望知音，逶迤桑柘林。归海郡远，路入雨天深。
万木经秋叶，孤舟向暮心。唯馀江畔草，应见白头吟。
   卷268_56  【渭上送李藏器移家东都】耿湋       
求名虽有据，学稼又无田。故国三千里，新春五十年。
移家还作客，避地莫知贤。洛浦今何处，风帆去渺然。
   卷268_57  【春寻柳先生】耿湋                 
言是商山老，尘心莫问年。白髯垂策短，乌帽据梧偏。
酒熟飞巴雨，丹成见海田。疏云披远水，景动石床前。
   卷268_58  【题藏公院】耿湋                   
古院林公住，疏篁近井桃。俗年人见少，禅地自知高。
药草诚多喻，沧溟在一毫。仍悲次宗辈，尘事日为劳。
   卷268_59  【夏夜西亭即事寄钱员外】耿湋       
高亭宾客散，暑夜醉相和。细汗迎衣集，微凉待扇过。
风还池色定，月晚树阴多。遥想随行者，珊珊动晓珂。
