<!-- { "loadSidebar": true } -->
   卷629_22  【晚渡】陆龟蒙                     
半波风雨半波晴，渔曲飘秋野调清。                
各样莲船逗村去，笠檐蓑袂有残声。                
   卷629_23  【赠老僧二首】陆龟蒙               
枯貌自同霜里木，馀生唯指佛前灯。                
少时写得坐禅影，今见问人何处僧。                
自有家山供衲线，不离溪曲取庵茅。                
旧曾闻说林中鸟，定后长来顶上巢。                
   卷629_24  【忆山泉】陆龟蒙                   
一夜寒声来梦里，平明著屐到声边。                
心期盛夏同过此，脱却荷衣石上眠。                
   卷629_25  【白芙蓉】陆龟蒙                   
澹然相对却成劳，月染风裁个个高。                
似说玉皇亲谪堕，至今犹著水霜袍。                
   卷629_26  【严光钓台】陆龟蒙                 
片帆竿外揖清风，石立云孤万古中。                
不是狂奴为故态，仲华争得黑头公。                
   卷629_27  【读陈拾遗集】陆龟蒙               
蓬颗何时与恨平，蜀江衣带蜀山轻。                
寻闻骑士枭黄祖，自是无人祭祢衡。                
   卷629_28  【吴宫怀古】陆龟蒙                 
香径长洲尽棘丛，奢云艳雨只悲风。                
吴王事事须亡国，未必西施胜六宫。                
   卷629_29  【送琴客之建康】陆龟蒙             
蕙风杉露共泠泠，三峡寒泉漱玉清。                
君到南朝访遗事，柳家双锁旧知名。                
   卷629_30  【闺怨】陆龟蒙                     
白袷行人又远游，日斜空上映花楼。                
愁丝堕絮相逢著，绊惹春风卒未休。                
   卷629_31  【丁香】陆龟蒙                     
江上悠悠人不问，十年云外醉中身。                
殷勤解却丁香结，纵放繁枝散诞春。                
   卷629_32  【种蒲】陆龟蒙                     
杜若溪边手自移，旋抽烟剑碧参差。                
何时织得孤帆去，悬向秋风访所思。                
   卷629_33  【范蠡】陆龟蒙                     
平吴专越祸胎深，岂是功成有去心。                
勾践不知嫌鸟喙，归来犹自铸良金。                
   卷629_34  【山僧二首】陆龟蒙                 
山藓几重生草履，涧泉长自满铜瓶。                
时将如意敲眠虎，遣向林间坐听经。                
一夏不离苍岛上，秋来频话石城南。                
思归瀑布声前坐，却把松枝拂旧庵。                
   卷629_35  【上云乐】陆龟蒙                   
青丝作筰桂为船，白兔捣药虾蟆丸。                
便浮天汉泊星渚，回首笑君承露盘。                
   卷629_36  【新秋杂题六首　眠】陆龟蒙         
一簟临窗薤叶秋，小帘风荡半离钩。                
魂清雨急梦难到，身在五湖波上头。                
   卷629_37  【新秋杂题六首　行】陆龟蒙         
寻人直到月坞北，觅鹤便过云峰西。                
只今犹有疏野调，但绕莓苔风雨畦。                
   卷629_38  【新秋杂题六首　倚】陆龟蒙         
橘下凝情香染巾，竹边留思露摇身。                
背烟垂首尽日立，忆得山中无事人。                
   卷629_39  【新秋杂题六首　吟】陆龟蒙         
忆山摇膝石上晚，怀古掉头溪畔凉。                
有时得句一声发，惊起鹭鹚和夕阳。                
   卷629_40  【新秋杂题六首　食】陆龟蒙         
日午空斋带睡痕，水蔬山药荐盘飧。                
林乌信我无机事，长到而今下石盆。                
   卷629_41  【新秋杂题六首　坐】陆龟蒙         
偶避蝉声来隙地，忽随鸿影入辽天。                
闲僧不会寂寥意，道学西方人坐禅。                
   卷629_42  【新沙】陆龟蒙                     
渤澥声中涨小堤，官家知后海鸥知。                
蓬莱有路教人到，应亦年年税紫芝。                
   卷629_43  【邺宫词二首】陆龟蒙               
魏武平生不好香，枫胶蕙炷洁宫房。                
可知遗令非前事，却有馀薰在绣囊。                
花飞蝶骇不愁人，水殿云廊别置春。                
晓日靓妆千骑女，白樱桃下紫纶巾。                
   卷629_44  【古别离】陆龟蒙                   
仙人左手把长箭，欲射日乌乌不栖。                
何事离情畏明发，一心唯恨汝南鸡。                
   卷629_45  【高道士】陆龟蒙                   
峨眉道士风骨峻，手把玉皇书一通。                
东游借得琴高鲤，骑入蓬莱清浅中。                
   卷629_46  【蔬食】陆龟蒙                     
孔融不要留残脍，庾悦无端吝子鹅。                
香稻熟来秋菜嫩，伴僧餐了听云和。                
   卷629_47  【寄远】陆龟蒙                     
缥梨花谢莺口吃，黄犊少年人未归。                
画扇红弦相掩映，独看斜月下帘衣。                
   卷629_48  【山中僧】陆龟蒙                   
手关一室翠微里，日暮白云栖半间。                
白云朝出天际去，若比老僧犹未闲。                
   卷629_49  【洞宫秋夕】陆龟蒙                 
浓霜打叶落地声，南溪石泉细泠泠。                
洞宫寂寞人不去，坐见月生云母屏。                
   卷629_50  【连昌宫词二首　门】陆龟蒙         
金铺零落兽镮空，斜掩双扉细草中。                
日暮鸟归宫树绿，不闻鸦轧闭春风。                
   卷629_51  【连昌宫词二首　阶】陆龟蒙         
草没苔封叠翠斜，坠红千叶拥残霞。                
年年直为秋霖苦，滴陷青珉隐起花。                
   卷629_52  【怀宛陵旧游】陆龟蒙               
陵阳佳地昔年游，谢脁青山李白楼。                
唯有日斜溪上思，酒旗风影落春流。                
   卷629_53  【松石晓景图】陆龟蒙               
霜骨云根惨淡愁，宿烟封著未全收。                
将归与说文通后，写得松江岸上秋。                
   卷629_54  【钓车】陆龟蒙                     
小轮轻线妙无双，曾伴幽人酒一缸。                
洛客见诗如有问，辗烟冲雨过桐江。                
   卷629_55  【漉酒巾】陆龟蒙                   
靖节高风不可攀，此巾犹坠冻醪间。                
偏宜雪夜山中戴，认取时情与醉颜。                
   卷629_56  【华阳巾】陆龟蒙                   
莲花峰下得佳名，云褐相兼上鹤翎。                
须是古坛秋霁后，静焚香炷礼寒星。                
   卷629_57  【方响】陆龟蒙                     
击霜寒玉乱丁丁，花底秋风拂坐生。                
王母闲看汉天子，满猗兰殿佩环声。                
