<!-- { "loadSidebar": true } -->
   卷447_39  【酬刘和州戏赠】白居易             
钱唐山水接苏台，两地褰帷愧不才。政事素无争学得，
风情旧有且将来。双蛾解珮啼相送，五马鸣珂笑却回。
不似刘郎无景行，长抛春恨在天台。              
   卷447_40  【戏和贾常州醉中二绝句】白居易     
闻道毗陵诗酒兴，近来积渐学姑苏。                
罨头新令从偷去，刮骨清吟得似无。                
越调管吹留客曲，吴吟诗送暖寒杯。                
娃宫无限风流事，好遣孙心暂学来。                
   卷447_41  【岁暮寄微之三首】白居易           
微之别久能无叹，知退书稀岂免愁。甲子百年过半后，
光阴一岁欲终头。池冰晓合胶船底，楼雪晴销露瓦沟。
自觉欢情随日减，苏州心不及杭州。              
荣进虽频退亦频，与君才命不调匀。若不九重中掌事，
即须千里外抛身。紫垣南北厅曾对，沧海东西郡又邻。
唯欠结庐嵩洛下，一时归去作闲人。              
白头岁暮苦相思，除却悲吟无可为。枕上从妨一夜睡，
灯前读尽十年诗。龙钟校正骑驴日，憔悴通江司马时。
若并如今是全活，纡朱拖紫且开眉。              
   卷447_42  【岁日家宴戏示弟侄等兼呈张侍御二十八丈殷判官二十三兄】白居易 
弟妹妻孥小侄甥，娇痴弄我助欢情。岁盏后推蓝尾酒，
春盘先劝胶牙饧。形骸潦倒虽堪叹，骨肉团圆亦可荣。
犹有夸张少年处，笑呼张丈唤殷兄。              
   卷447_43  【正月三日闲行】白居易             
黄鹂巷口莺欲语，乌鹊河头冰欲销。                
绿浪东西南北水，红栏三百九十桥。                
鸳鸯荡漾双双翅，杨柳交加万万条。                
借问春风来早晚，只从前日到今朝。                
   卷447_44  【夜归】白居易                     
逐胜移朝宴，留欢放晚衙。宾寮多谢客，骑从半吴娃。
到处销春景，归时及月华。城阴一道直，烛焰两行斜。
东吹先催柳，南霜不杀花。皋桥夜沽酒，灯火是谁家。
   卷447_45  【自叹】白居易                     
岂独年相迫，兼为病所侵。春来痰气动，老去嗽声深。
眼暗犹操笔，头斑未挂簪。因循过日月，真是俗人心。
   卷447_46  【郡中闲独，寄微之及崔湖州】白居易 
少年宾旅非吾辈，晚岁簪缨束我身。酒散更无同宿客，
诗成长作独吟人。蘋洲会面知何日，镜水离心又一春。
两处也应相忆在，官高年长少情亲。              
   卷447_47  【小舫】白居易                     
小舫一艘新造了，轻装梁柱庳安篷。深坊静岸游应遍，
浅水低桥去尽通。黄柳影笼随棹月，白蘋香起打头风。
慢牵欲傍樱桃泊，借问谁家花最红。              
   卷447_48  【马坠强出，赠同座】白居易         
足伤遭马坠，腰重倩人抬。只合窗间卧，何由花下来。
坐依桃叶枝，行呷地黄杯。强出非他意，东风落尽梅。
   卷447_49  【夜闻贾常州、崔湖州茶山境会想羡欢宴因寄此诗】白居易         
遥闻境会茶山夜，珠翠歌钟俱绕身。盘下中分两州界，
灯前合作一家春。青娥递舞应争妙，紫笋齐尝各斗新。
自叹花时北窗下，蒲黄酒对病眠人。              
   卷447_50  【酬微之开拆新楼初毕相报末联见戏之作】白居易                 
海山郁郁石棱棱，新豁高居正好登。南临赡部三千界，
东对蓬宫十二层。报我楼成秋望月，把君诗读夜回灯。
无妨却有他心眼，妆点亭台即不能。              
   卷447_51  【病中多雨逢寒食】白居易           
水国多阴常懒出，老夫饶病爱闲眠。三旬卧度莺花月，
一半春销风雨天。薄暮何人吹觱篥，新晴几处缚秋千。
彩绳芳树长如旧，唯是年年换少年。              
   卷447_52  【清明夜】白居易                   
好风胧月清明夜，碧砌红轩刺史家。                
独绕回廊行复歇，遥听弦管暗看花。                
   卷447_53  【苏州柳】白居易                   
金谷园中黄袅娜，曲江亭畔碧婆娑。老来处处游行遍，
不似苏州柳最多。絮扑白头条拂面，使君无计奈春何。
   卷447_54  【三月二十八日赠周判官】白居易     
一春惆怅残三日，醉问周郎忆得无。                
柳絮送人莺劝酒，去年今日别东都。                
   卷447_55  【偶作】白居易                     
红杏初生叶，青梅已缀枝。阑珊花落后，寂寞酒醒时。
坐闷低眉久，行慵举足迟。少年君莫怪，头白自应知。
   卷447_56  【重答刘和州】白居易               
分无佳丽敌西施，敢有文章替左司。随分笙歌聊自乐，
等闲篇咏被人知。花边妓引寻香径，月下僧留宿剑池。
可惜当时好风景，吴王应不解吟诗。              
   卷447_57  【奉送三兄】白居易                 
少年曾管二千兵，昼听笙歌夜斫营。自反丘园头尽白，
每逢旗鼓眼犹明。杭州暮醉连床卧，吴郡春游并马行。
自愧阿连官职慢，只教兄作使君兄。              
   卷447_58  【城上夜宴】白居易                 
留春不住登城望，惜夜相将秉烛游。风月万家河两岸，
笙歌一曲郡西楼。诗听越客吟何苦，酒被吴娃劝不休。
从道人生都是梦，梦中欢笑亦胜愁。              
   卷447_59  【重题小舫，赠周从事，兼戏微之】白居易                       
细篷青篾织鱼鳞，小眼红窗衬麹尘。阔狭才容从事座，
高低恰称使君身。舞筵须拣腰轻女，仙棹难胜骨重人。
不似镜湖廉使出，高樯大艑闹惊春。              
   卷447_60  【吴樱桃】白居易                   
含桃最说出东吴，香色鲜秾气味殊。洽恰举头千万颗，
婆娑拂面两三株。鸟偷飞处衔将火，人摘争时蹋破珠。
可惜风吹兼雨打，明朝后日即应无。              
   卷447_61  【春尽劝客酒】白居易               
林下春将尽，池边日半斜。樱桃落砌颗，夜合隔帘花。
尝酒留闲客，行茶使小娃。残杯劝不饮，留醉向谁家。
   卷447_62  【仲夏斋居，偶题八韵，寄微之及崔湖州】白居易                 
腥血与荤蔬，停来一月馀。肌肤虽瘦损，方寸任清虚。
体适通宵坐，头慵隔日梳。眼前无俗物，身外即僧居。
水榭风来远，松廊雨过初。褰帘放巢燕，投食施池鱼。
久别闲游伴，频劳问疾书。不知湖与越，吏隐兴何如。
   卷447_63  【官宅】白居易                     
红紫共纷纷，祗承老使君。移舟木兰棹，行酒石榴裙。
水色窗窗见，花香院院闻。恋他官舍住，双鬓白如云。
   卷447_64  【六月三日夜闻蝉】白居易           
荷香清露坠，柳动好风生。微月初三夜，新蝉第一声。
乍闻愁北客，静听忆东京。我有竹林宅，别来蝉再鸣。
不知池上月，谁拨小船行。                      
   卷447_65  【莲石】白居易                     
青石一两片，白莲三四枝。寄将东洛去，心与物相随。
石倚风前树，莲栽月下池。遥知安置处，预想发荣时。
领郡来何远，还乡去已迟。莫言千里别，岁晚有心期。
   卷447_66  【眼病二首】白居易                 
散乱空中千片雪，蒙笼物上一重纱。纵逢晴景如看雾，
不是春天亦见花。僧说客尘来眼界，医言风眩在肝家。
两头治疗何曾瘥，药力微茫佛力赊。              
眼藏损伤来已久，病根牢固去应难。医师尽劝先停酒，
道侣多教早罢官。案上谩铺龙树论，盒中虚撚决明丸。
人间方药应无益，争得金篦试刮看。              
   卷447_67  【题东武丘寺六韵】白居易           
香刹看非远，祇园入始深。龙蟠松矫矫，玉立竹森森。
怪石千僧坐，灵池一剑沉。海当亭两面，山在寺中心。
酒熟凭花劝，诗成倩鸟吟。寄言轩冕客，此地好抽簪。
   卷447_68  【夜游西武丘寺八韵】白居易         
不厌西丘寺，闲来即一过。舟船转云岛，楼阁出烟萝。
路入青松影，门临白月波。鱼跳惊秉烛，猿觑怪鸣珂。
摇曳双红旆，娉婷十翠娥。香花助罗绮，钟梵避笙歌。
领郡时将久，游山数几何。一年十二度，非少亦非多。
   卷447_69  【咏怀】白居易                     
苏杭自昔称名郡，牧守当今当好官。两地江山蹋得遍，
五年风月咏将残。几时酒醆曾抛却，何处花枝不把看。
白发满头归得也，诗情酒兴渐阑珊。              
   卷447_70  【重咏】白居易                     
日觉双眸暗，年惊两鬓苍。病应无处避，老更不宜忙。
徇俗心情少，休官道理长。今秋归去定，何必重思量。
