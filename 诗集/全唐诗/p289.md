<!-- { "loadSidebar": true } -->
   卷210_44  【锡杖歌，送明楚上人归佛川（一作权德舆诗）】皇甫曾           
上人远自西天至，头陀行遍南朝寺。口翻贝叶古字经，
手持金策声泠泠。护法护身惟振锡，石濑云溪深寂寂。
乍来松径风露寒，遥映霜天月成魄。后夜空山禅诵时，
寥寥挂在枯树枝。真法尝传心不住，东西南北随缘路。
佛川此去何时回，应真莫便游天台。              
   卷210_45  【玉山岭上作】皇甫曾               
悠悠驱匹马，征路上连冈。晚翠深云窦，寒台净石梁。
秋花偏似雪，枫叶不禁霜。愁见前程远，空郊下夕阳。
   卷210_46  【国子柳博士兼领太常博士，辄申贺赠】皇甫曾                   
博士本秦官，求才帖职难。临风曲台净，对月碧池寒。
讲学分阴重，斋祠晓漏残。朝衣辨色处，双绶更宜看。
   卷210_47  【送裴秀才贡举】皇甫曾             
儒衣羞此别，去抵汉公卿。宾贡年犹少，篇章艺已成。
临流惜暮景，话别起乡情。离酌不辞醉，西江春草生。
   卷210_48  【赠老将】皇甫曾                   
白草黄云塞上秋，曾随骠骑出并州。                
辘轳剑折虬髯白，转战功多独不侯。                
	               
《国学原典　集部　全唐诗(上)　卷二百一十一》    
　	        　         
   卷211_1  【铜雀妓】高適                      
日暮铜雀迥，秋深玉座清。萧森松柏望，委郁绮罗情。
君恩不再得，妾舞为谁轻。                      
   卷211_2  【塞下曲】高適                      
结束浮云骏，翩翩出从戎。且凭天子怒，复倚将军雄。
万鼓雷殷地，千旗火生风。日轮驻霜戈，月魄悬雕弓。
青海阵云匝，黑山兵气冲。战酣太白高，战罢旄头空。
万里不惜死，一朝得成功。画图麒麟阁，入朝明光宫。
大笑向文士，一经何足穷。昧此道，往往成老翁。
   卷211_3  【塞上】高適
东出卢龙塞，浩然客思孤。亭堠列万里，汉兵犹备胡。
边尘涨北溟，虏骑正南驱。转斗岂长策，和亲非远图。
惟昔李将军，按节出皇都。总戎扫大漠，一战擒单于。
常怀感激心，愿效纵横谟。倚剑欲谁语，关河空郁纡。
   卷211_4  【蓟门行五首】高適                  
蓟门逢古老，独立思氛氲。一身既零丁，头鬓白纷纷。
勋庸今已矣，不识霍将军。                      
汉家能用武，开拓穷异域。戍卒厌糠核，降胡饱衣食。
关亭试一望，吾欲泪沾臆。                      
边城十一月，雨雪乱霏霏。元戎号令严，人马亦轻肥。
羌胡无尽日，征战几时归。                      
幽州多骑射，结发重横行。一朝事将军，出入有声名。
纷纷猎秋草，相向角弓鸣。                      
黯黯长城外，日没更烟尘。胡骑虽凭陵，汉兵不顾身。
古树满空塞，黄云愁杀人。                      
   卷211_5  【效古赠崔二】高適                  
十月河洲时，一看有归思。风飙生惨烈，雨雪暗天地。
我辈今胡为，浩哉迷所至。缅怀当途者，济济居声位。
邈然在云霄，宁肯更沦踬。周旋多燕乐，门馆列车骑。
美人芙蓉姿，狭室兰麝气。金炉陈兽炭，谈笑正得意。
岂论草泽中，有此枯槁士。我惭经济策，久欲甘弃置。
君负纵横才，如何尚憔悴。长歌增郁怏，对酒不能醉。
穷达自有时，夫子莫下泪。                      
   卷211_6  【钜鹿赠李少府】高適                
李侯虽薄宦，时誉何籍籍。骏马常借人，黄金每留客。
投壶华馆静，纵酒凉风夕。即此遇神仙，吾欣知损益。
   卷211_7  【东平留赠狄司马（曾与田安西充判官）】高適                    
古人无宿诺，兹道以为难。万里赴知己，一言诚可叹。
马蹄经月窟，剑术指楼兰。地出北庭尽，城临西海寒。
森然瞻武库，则是弄儒翰。入幕绾银绶，乘轺兼铁冠。
练兵日精锐，杀敌无遗残。献捷见天子，论功俘可汗。
激昂丹墀下，顾盼青云端。谁谓纵横策，翻为权势干。
将军既坎壈，使者亦辛酸。耿介挹三事，羁离从一官。
知君不得意，他日会鹏抟。                      
   卷211_8  【过卢明府有赠】高適                
良吏不易得，古人今可传。静然本诸己，以此知其贤。
我行挹高风，羡尔兼少年。胸怀豁清夜，史汉如流泉。
明日复行春，逶迤出郊坛。登高见百里，桑野郁芊芊。
时平俯鹊巢，岁熟多人烟。奸猾唯闭户，逃亡归种田。
回轩自郭南，老幼满马前。皆贺蚕农至，而无徭役牵。
君观黎庶心，抚之诚万全。何幸逢大道，愿言烹小鲜。
能奏明廷主，一试武城弦。                      
   卷211_9  【单父逢邓司仓覆仓库，因而有赠】高適
邦牧今坐啸，群贤趋纪纲。四人忽不扰，耕者遥相望。
粲粲府中妙，授词如履霜。炎炎伏热时，草木无晶光。
匹马度睢水，清风何激扬。校缗阅帑藏，发廪欣斯箱。
邂逅得相逢，欢言至夕阳。开襟自公馀，载酒登琴堂。
举杯挹山川，寓目穷毫芒。白鸟向田尽，青蝉归路长。
醉中不惜别，况乃正游梁。                      
   卷211_10  【蓟门不遇王之涣、郭密之，因以留赠】高適                     
適远登蓟丘，兹晨独搔屑。贤交不可见，吾愿终难说。
迢递千里游，羁离十年别。才华仰清兴，功业嗟芳节。
旷荡阻云海，萧条带风雪。逢时事多谬，失路心弥折。
行矣勿重陈，怀君但愁绝。                      
   卷211_11  【寄孟五少府】高適                 
秋气落穷巷，离忧兼暮蝉。后时已如此，高兴亦徒然。
知君念淹泊，忆我屡周旋。征路见来雁，归人悲远天。
平生感千里，相望在贞坚。                      
   卷211_12  【苦雨寄房四昆季】高適             
独坐见多雨，况兹兼索居。茫茫十月交，穷阴千里馀。
弥望无端倪，北风击林箊。白日渺难睹，黄云争卷舒。
安得造化功，旷然一扫除。滴沥檐宇愁，寥寥谈笑疏。
泥涂拥城郭，水潦盘丘墟。惆怅悯田农，裴回伤里闾。
曾是力井税，曷为无斗储。万事切中怀，十年思上书。
君门嗟缅邈，身计念居诸。沉吟顾草茅，郁怏任盈虚。
黄鹄不可羡，鸡鸣时起予。故人平台侧，高馆临通衢。
兄弟方荀陈，才华冠应徐。弹棋自多暇，饮酒更何如。
知人想林宗，直道惭史鱼。携手风流在，开襟鄙吝祛。
宁能访穷巷，相与对园蔬。                      
   卷211_13  【和贺兰判官望北海作】高適         
圣代务平典，輶轩推上才。迢遥溟海际，旷望沧波开。
四牡未遑息，三山安在哉。巨鳌不可钓，高浪何崔嵬。
湛湛朝百谷，茫茫连九垓。挹流纳广大，观异增迟回。
日出见鱼目，月圆知蚌胎。迹非想像到，心以精灵猜。
远色带孤屿，虚声涵殷雷。风行越裳贡，水遏天吴灾。
揽辔隼将击，忘机鸥复来。缘情韵骚雅，独立遗尘埃。
吏道竟殊用，翰林仍忝陪。长鸣谢知己，所愧非龙媒。
   卷211_14  【和崔二少府登楚丘城作】高適       
故人亦不遇，异县久栖托。辛勤失路意，感叹登楼作。
清晨眺原野，独立穷寥廓。云散芒砀山，水还睢阳郭。
绕梁即襟带，封卫多漂泊。事古悲城池，年丰爱墟落。
相逢俱未展，携手空萧索。何意千里心，仍求百金诺。
公侯皆我辈，动用在谋略。圣心思贤才，朅来刈葵藿。
   卷211_15  【酬司空璲少府】高適               
飘飖未得意，感激与谁论。昨日遇夫子，仍欣吾道存。
江山满词赋，札翰起凉温。吾见风雅作，人知德业尊。
惊飙荡万木，秋气屯高原。燕赵何苍茫，鸿雁来翩翻。
此时与君别，握手欲无言。                      
   卷211_16  【酬李少府】高適                   
出塞魂屡惊，怀贤意难说。谁知吾道间，乃在客中别。
日夕捧琼瑶，相思无休歇。伊人虽薄宦，举代推高节。
述作凌江山，声华满冰雪。一登蓟丘上，四顾何惨烈。
来雁无尽时，边风正骚屑。将从崖谷遁，且与沉浮绝。
君若登青云，余当投魏阙。                      
   卷211_17  【酬裴秀才】高適                   
男儿贵得意，何必相知早。飘荡与物永，蹉跎觉年老。
长卿无产业，季子惭妻嫂。此事难重陈，未于众人道。
   卷211_18  【酬陆少府】高適                   
朝临淇水岸，还望卫人邑。别意在山阿，征途背原隰。
萧萧前村口，唯见转蓬入。水渚人去迟，霜天雁飞急。
固应不远别，所与路未及。欲济川上舟，相思空伫立。
   卷211_19  【奉酬北海李太守丈人夏日平阴亭】高適 
天子股肱守，丈人山岳灵。出身侍丹墀，举翮凌青冥。
当昔皇运否，人神俱未宁。谏官莫敢议，酷吏方专刑。
谷永独言事，匡衡多引经。两朝纳深衷，万乘无不听。
盛烈播南史，雄词豁东溟。谁谓整隼旟，翻然忆柴扃。
寄书汶阳客，回首平阴亭。开封见千里，结念存百龄。
隐轸江山丽，氛氲兰茝馨。自怜遇时休，漂泊随流萍。
