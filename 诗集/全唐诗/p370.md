<!-- { "loadSidebar": true } -->
爱君修政若修身，鳏寡来归乳雉驯。堂上五弦销暇日，
邑中千室有阳春。谓乘凫舄朝天子，却愧猪肝累主人。
辞后读君怀县作，定知三岁字犹新。              
   卷247_37  【登山谷寺上方答皇甫侍御卧疾阙陪车骑之后】独孤及             
梵宫香阁攀霞上，天柱孤峰指掌看。汉主马踪成蔓草，
法王身相示空棺。云扶踊塔青霄庳，松荫禅庭白日寒。
不见戴逵心莫展，赖将新赠比琅玕。              
   卷247_38  【答皇甫十六侍御北归留别作】独孤及 
正当楚客伤春地，岂是骚人道别时。俱徇空名嗟欲老，
况将行役料前期。劳生多故应同病，羸马单车莫自悲。
明日相望隔云水，解颜唯有袖中诗。              
   卷247_39  【答李滁州见寄】独孤及             
相逢遽叹别离牵，三见江皋蕙草鲜。白发俱生欢未再，
沧洲独往意何坚。愁看郡内花将歇，忍过山中月屡圆。
终日望君休汝骑，愧无堪报起予篇。              
   卷247_40  【得柳员外书封寄近诗书中兼报新主行营兵马因代书戏答】独孤及   
郎官作掾心非好，儒服临戎政已闻。说剑尝宗漆园吏。
戒严应笑棘门军。遥知抵掌论皇道，时复吟诗向白云。
百越待君言即叙，相思不敢怆离群。              
   卷247_41  【同皇甫侍御斋中春望见示之作】独孤及 
望远思归心易伤，况将衰鬓偶年光。时攀芳树愁花尽，
昼掩高斋厌日长。甘比流波辞旧浦，忍看新草遍横塘。
因君赠我江枫咏，春思如今未易量。              
   卷247_42  【伤春赠远】独孤及                 
去水流年日并驰，年光客思两相随。咨嗟斑鬓今承弁，
惭愧新荷又发池。杨柳逶迤愁远道，鹧鸪啁哳怨南枝。
忆君何啻同琼树，但向春风送别离。              
   卷247_43  【奉和中书常舍人晚秋集贤院即事寄赠徐薛二侍御】独孤及         
汉家金马署，帝座紫微郎。图籍凌群玉，歌诗冠柏梁。
阴阴万年树，肃肃五经堂。挥翰忘朝食，研精待夕阳。
晴空露盘迥，秋月琐窗凉。远兴生斑鬓，高情寄缥囊。
葳蕤双鸑鷟，夙昔并翱翔。汲冢同刊谬，蓬山共补亡。
差池摧羽翮，流落限江湘。禁省一分袂，昊天三雨霜。
石渠遗迹满，水国暮云长。早晚朝宣室，归时道路光。
   卷247_44  【江宁酬郑县刘少府兄赠别作】独孤及 
往年脱缝掖，接武仕关西。结绶腰章并，趋阶手板齐。
仙山不用买，朋酒日相携。抵掌夸潭壑，忘情向组珪。
事迁时既往，年长迹逾暌。何为青云器，犹嗟浊水泥。
役牵方远别，道在或先迷。莫见良田晚，遭时亦杖藜。
   卷247_45  【送李宾客荆南迎亲】独孤及         
宗室刘中垒，文场谢客儿。当为天北斗，曾使海西陲。
毛节精诚著，铜楼羽翼施。还申供帐别，言赴倚门期。
恩渥沾行李，晨昏在路岐。君亲两报遂，不敢议伤离。
   卷247_46  【题玉潭】独孤及                   
碧玉徒强名，冰壶难比德。唯当寂照心，可并奫沦色。
   卷247_47  【海上怀华中旧游寄郑县刘少府造、渭南王少府崟】独孤及         
凉风台上三峰月，不夜城边万里沙。                
离别莫言关塞远，梦魂长在子真家。                
   卷247_48  【和虞部韦郎中寻杨驸马不遇】独孤及 
金屋琼台萧史家，暮春三月渭州花。                
到君仙洞不相见，谓已吹箫乘早霞。                
   卷247_49  【李张皇甫阎权等数公并有送别之作见寄因答】独孤及             
洞庭正波蘋叶衰，岂是秦吴远别时。                
谢君箧中绮端赠，何以报之长相思。                
   卷247_50  【将还越留别豫章诸公】独孤及       
客鸟倦飞思旧林，裴徊犹恋众花阴。                
他时相忆双航苇，莫问吴江深不深。                
   卷247_51  【送别荆南张判官】独孤及           
輶车骆马往从谁，梦浦兰台日更迟。                
欲识桃花最多处，前程问取武陵儿。                
   卷247_52  【陪王员外北楼宴待月】独孤及       
劝酒论心夜不疲，含情有待问谁思。                
伫看晴月澄澄影，来照江楼酩酊时。                
   卷247_53  【垂花坞醉后戏题（赋得俱字韵）】独孤及                       
紫蔓青条拂酒壶，落花时与竹风俱。                
归时自负花前醉，笑向鲦鱼问乐无。                
	               
《国学原典　集部　全唐诗(上)　卷二百四十八》    
　	        　         
   卷248_1  【题刘相公三湘图】郎士元            
昔别醉衡霍，迩来忆南州。今朝平津邸，兼得潇湘游。
稍辨郢门树，依然芳杜洲。微明三巴峡，咫尺万里流。
飞鸟不知倦，远帆生暮愁。涔阳指天末，北渚空悠悠。
枕上见渔父，坐中常狎鸥。谁言魏阙下，自有东山幽。
   卷248_2  【长安逢故人】郎士元                
数年音信断，不意在长安。马上相逢久，人中欲认难。
一官今懒道，双鬓竟羞看。莫问生涯事，只应持钓竿。
   卷248_3  【送韦湛判官】郎士元                
高阁晴江上，重阳古戍间。聊因送归客，更此望乡山。
惜别心能醉，经秋鬓自斑。临流兴不尽，惆怅水云间。
   卷248_4  【送长沙韦明府】郎士元              
秋入长沙县，萧条旅宦心。烟波连桂水，官舍映枫林。
云日楚天暮，沙汀白露深。遥知讼堂里，佳政在鸣琴。
   卷248_5  【送孙愿】郎士元                    
悠然富春客，忆与暮潮归。擢第人多羡，如君独步稀。
乱流江渡浅，远色海山微。若访新安路，严陵有钓矶。
   卷248_6  【送林宗配雷州（一作送王棼流雷州）】郎士元                    
昨日三峰尉，今朝万里人。平生任孤直，岂是不防身。
海雾多为瘴，山雷乍作邻。遥怜北户月，与子独相亲。
   卷248_7  【送洪州李别驾之任】郎士元          
南去秋江远，孤舟兴自多。能将流水引，更入洞庭波。
夏口帆初上，浔阳雁正过。音在霄汉，佐郡岂蹉跎。
   卷248_8  【送杨中丞和蕃】郎士元              
锦车登陇日，边草正萋萋。旧好寻君长，新愁听鼓鼙。
河源飞鸟外，雪岭大荒西。汉垒今犹在，遥知路不迷。
   卷248_9  【送李将军赴定州（一作送彭将军）】郎士元                      
双旌汉飞将，万里授横戈。春色临边尽，黄云出塞多。
鼓鼙悲绝漠，烽戍隔长河。莫断阴山路，天骄已请和。
   卷248_10  【关羽祠送高员外还荆州】郎士元     
将军禀天姿，义勇冠今昔。走马百战场，一剑万人敌。
虽为感恩者，竟是思归客。流落荆巫间，裴回故乡隔。
离筵对祠宇，洒酒暮天碧。去去勿复言，衔悲向陈迹。
   卷248_11  【送张南史（一作寄李纾）】郎士元   
雨馀深巷静，独酌送残春。车马虽嫌僻，莺花不弃贫。
虫丝粘户网，鼠迹印床尘。借问山阳会，如今有几人。
   卷248_12  【送奚贾归吴】郎士元               
东南富春渚，曾是谢公游。今日奚生去，新安江正秋。
水清迎过客，霜叶落行舟。遥想赤亭下，闻猿应夜愁。
   卷248_13  【送陆员外赴潮州】郎士元           
含香台上客，剖竹海边州。楚地多归信，闽溪足乱流。
今朝永嘉兴，重见谢公游。                      
   卷248_14  【送裴补阙入河南幕】郎士元         
皎然青琐客，何事动行轩。苦节酬知己，清吟去掖垣。
秋城临海树，寒月上营门。邹鲁诗书国，应无鼙鼓喧。
   卷248_15  【送韩司直路出延陵（一作刘长卿诗）】郎士元                   
游吴还适越，来往任风波。复送王孙去，其如春草何。
岸明残雪在，潮满夕阳多。季子留遗庙，停舟试一过。
   卷248_16  【盩厔县郑礒宅送钱大（一作送别钱起，又作送友人别）】郎士元   
暮蝉不可听，落叶岂堪闻。共是悲秋客，那知此路分。
荒城背流水，远雁入寒云。陶令门前菊，馀花可赠君。
   卷248_17  【送元诜还丹阳别业】郎士元         
已知成傲吏，复见解朝衣。应向丹阳郭，秋山独掩扉。
草堂连古寺，江日动晴晖。一别沧洲远，兰桡几岁归。
   卷248_18  【送崔侍御往容州宣慰】郎士元       
秦原独立望湘川，击隼南飞向楚天。奉诏不言空问俗，
清时因得访遗贤。荆门晓色兼梅雨，桂水春风过客船。
畴昔常闻陆贾说，故人今日岂徒然。              
   卷248_19  【朱方南郭留别皇甫冉（一作皇甫冉诗：润州南郭留别）】郎士元   
萦回枫叶岸，留滞木兰桡。吴岫新经雨，江天正落潮。
故人劳见爱，行客自无憀。若问前程事，孤云入剡遥。
   卷248_20  【赠张五諲归濠州别业】郎士元       
常知罢官意，果与世人疏。复此凉风起，仍闻濠上居。
