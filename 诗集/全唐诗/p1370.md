<!-- { "loadSidebar": true } -->
   卷889_20  【阮郎归（一名醉桃源、碧桃春）】李煜 
东风吹水日衔山，春来长是闲。落花狼藉酒阑珊，    
笙歌醉梦间¤          
春睡觉，晚妆残，无人整翠鬟。留连光景惜朱颜，    
黄昏独倚阑。        
   卷889_21  【锦堂春（一名乌夜啼）】李煜       
昨夜风兼雨，帘帏飒飒秋声。烛残漏滴频欹枕，      
起坐不能平¤          
世事漫随流水，算来一梦浮生。醉乡路稳宜频到，    
此外不堪行。        
   卷889_22  【应天长】李煜                     
一钩初月临妆镜，蝉鬓凤钗慵不整。重帘静，层楼迥，
惆怅落花风不定¤      
柳堤芳草径，梦断辘轳金井。昨夜更阑酒醒，春愁过却病。                    
   卷889_23  【望远行】李煜                     
碧砌花光照眼明，朱扉长日镇长扃。馀寒欲去梦难成，
炉香烟冷自亭亭¤      
辽阳月，秣陵砧，不传消息但传情。黄金台下忽然惊，
征人归日二毛生。    
   卷889_24  【浪淘沙（一名卖花声）】李煜       
帘外雨潺潺，春意阑珊。罗衾不耐五更寒。          
梦里不知身是客，一晌贪欢¤                      
独自暮凭阑，无限江山。别时容易见时难。          
流水落花春去也，天上人间。                    
往事只堪哀，对景难排。秋风庭院藓侵阶。          
一桁珠帘闲不卷，终日谁来¤                      
金剑已沈埋，壮气蒿莱。晚凉天净月华开。          
想得玉楼瑶殿影，空照秦淮。                    
   卷889_25  【木兰花（一名玉楼春、春晓曲、惜春容）】李煜                 
晓妆初了明肌雪，春殿嫔娥鱼贯列。凤箫声断水云闲，
重按霓裳歌遍彻¤      
临风谁更飘香屑，醉拍阑干情未切。归时休放烛花红，
待蹋马蹄清夜月。    
   卷889_26  【虞美人】李煜                     
风回小院庭芜绿，柳眼春相续。凭阑半日独无言，    
依旧竹声新月，似当年¤
笙歌未散尊罍在，池面冰初解。烛明香暗画楼深，    
满鬓清霜残雪，思难禁。
春花秋月何时了，往事知多少。小楼昨夜又东风，    
故国不堪回首月明中¤  
雕阑玉砌应犹在，只是朱颜改。问君能有几多愁，    
恰似一江春水向东流。
   卷889_27  【一斛珠（一名醉落魄）】李煜       
晚妆初过，沈檀轻注些儿个。向人微露丁香颗。      
一曲清歌，暂引樱桃破¤
罗袖裛残殷色可，杯深旋被香醪涴。                
绣床斜凭娇无那。烂嚼红茸，笑向檀郎唾。        
   卷889_28  【临江仙】李煜                     
樱桃落尽春归去，蝶翻轻粉双飞。子规啼月小楼西。  
玉钩罗幕，惆怅暮烟垂¤
别巷寂寥人散后，望残烟草低迷。炉香闲袅凤凰儿。  
空持罗带，回首恨依依。
   卷889_29  【蝶恋花】李煜                     
（一名一箩金、黄金缕、明月生南浦、凤栖梧、      
鹊蹋枝、卷珠帘、鱼水同欢）                      
遥夜亭皋闲信步。才过清明，渐觉伤春暮。          
数点雨声风约住，朦胧澹月云来去¤                
桃李依依香暗度。谁在秋千，笑里轻轻语。          
一片芳心千万绪，人间没个安排处。              
   卷889_30  【破阵子（一名十拍子）】李煜       
四十年来家国，三千里地山河。凤阙龙楼连霄汉，    
玉树琼枝作烟萝，几曾识干戈。¤                  
一旦归为臣虏，沈腰潘鬓销磨。最是苍黄辞庙日，    
教坊独奏别离歌，垂泪对宫娥。                  
   卷889_31  【醉妆词】王衍                     
者边走，那边走，只是寻花柳。那边走，者边走，    
莫厌金杯酒。        
   卷889_32  【甘州曲】王衍                     
画罗裙，能解束，称腰身。柳眉桃脸不胜春。        
薄媚足精神，可惜沦落在风尘。                  
   卷889_33  【木兰花】孟昶                     
冰肌玉骨清无汗，水殿风来暗香满。绣帘一点月窥人，
欹枕钗横云鬓乱¤      
起来琼户启无声，时见疏星渡河汉。屈指西风几时来，
只恐流年暗中换。    
	               
《国学原典　集部　全唐诗(下)　卷八百九十》      
　	        　         
   卷890_1  【回波乐】李景伯                    
回波尔时酒卮，微臣职在箴规。侍宴既过三爵，      
喧哗窃恐非仪。      
   卷890_2  【回波乐】沈佺期                    
回波尔时佺期，流向岭外生归。身名已蒙齿录，      
袍笏未复牙绯。      
   卷890_3  【回波乐】裴谈                      
回波尔时栲栳，怕妇也是大好。外边只有裴谈，      
内里无过李老。      
   卷890_4  【舞马词】张说                      
万玉朝宗凤扆，千金率领龙媒。眄鼓凝骄蹀躞，      
听歌弄影徘徊。      
天鹿遥征卫叔，日龙上借羲和。将共两骖争舞，      
来随八骏齐歌。      
彩旄八佾成行，时龙五色因方。屈膝衔杯赴节，      
倾心献寿无疆。      
帝皂龙驹沛艾，星阑骥子权奇。腾倚骧洋应节，      
繁骄接迹不移。      
二圣先天合德，群灵率土可封。击石骖驔紫燕，      
摐金顾步苍龙。      
圣君出震应箓，神马浮河献图。足蹋天庭鼓舞，      
心将帝乐踟蹰。      
   卷890_5  【蹋歌词】崔液                      
彩女迎金屋，仙姬出画堂。鸳鸯裁锦袖，翡翠贴花黄。
歌响舞分行，艳色动流光。                      
庭际花微落，楼前汉已横。金壶催夜尽，罗袖舞寒轻。
乐笑畅欢情，未半著天明。                      
   卷890_6  【桂殿秋】李白                      
仙女下，董双成，汉殿夜凉吹玉笙。曲终却从仙官去，
万户千门惟月明。    
河汉女，玉炼颜，云輧往往在人间。九霄有路去无迹，
袅袅香风生佩环。    
   卷890_7  【清平调】李白                      
云想衣裳花想容，春风拂槛露华浓。若非群玉山头见，
会向瑶台月下逢。    
一枝红艳露凝香，云雨巫山枉断肠。借问汉宫谁得似，
可怜飞燕倚新妆。    
名花倾国两相欢，常得君王带笑看。解得春风无限恨，
沈香亭北倚阑干。    
   卷890_8  【连理枝】李白                      
雪盖宫楼闭，罗幕昏金翠。斗压阑干，香心澹薄，    
梅梢轻倚。喷宝猊香烬、麝烟浓，馥红绡翠被。    
浅画云垂帔，点滴昭阳泪。咫尺宸居，君恩断绝，    
似遥千里。望水晶帘外、竹枝寒，守羊车未至。    
   卷890_9  【菩萨蛮】李白                      
平林漠漠烟如织，寒山一带伤心碧。暝色入高楼，    
有人楼上愁¤          
玉阶空伫立，宿鸟归飞急。何处是归程，长亭更短亭。
   卷890_10  【忆秦娥（一名秦楼月、碧云深、双荷叶）】李白                 
箫声咽，秦娥梦断秦楼月。秦楼月，年年柳色，灞陵伤别¤                      
乐游原上清秋节，咸阳古道音尘绝。音尘绝，        
西风残照，汉家陵阙。
   卷890_11  【清平乐（一名忆萝月）】李白       
禁庭春昼，莺羽披新绣。百草巧求花下斗，只赌珠玑满斗¤                      
日晚却理残妆，御前闲舞霓裳。谁道腰肢窈窕，      
折旋笑得君王。      
禁闱秋夜，月探金窗罅。玉帐鸳鸯喷兰麝，时落银灯香灺¤                      
女伴莫话孤眠，六宫罗绮三千。一笑皆生百媚，      
宸衷教在谁边。      
烟深水阔，音信无由达。惟有碧天云外月，偏照悬悬离别¤                      
尽日感事伤怀，愁眉似锁难开。夜夜长留半被，      
待君魂梦归来。      
鸾衾凤褥，夜夜常孤宿。更被银台红蜡烛，学妾泪珠相续¤                      
花貌些子时光，抛人远泛潇湘。欹枕悔听寒漏，      
声声滴断愁肠。      
画堂晨起，来报雪花坠。高卷帘栊看佳瑞，皓色远迷庭砌¤                      
盛气光引炉烟，素草寒生玉佩。应是天仙狂醉，      
乱把白云揉碎。      
