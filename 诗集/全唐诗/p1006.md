<!-- { "loadSidebar": true } -->
   卷638_13  【曲江春】张乔                     
寻春与送春，多绕曲江滨。一片凫鹥水，千秋辇毂尘。
岸凉随众木，波影逐游人。自是游人老，年年管吹新。
   卷638_14  【秦原春望】张乔                   
无穷名利尘，轩盖逐年新。北阙东堂路，千山万水人。
云离僧榻曙，燕远凤楼春。荏苒文明代，难归钓艇身。
   卷638_15  【游华山云际寺（一作游少华山甘露寺）】张乔                   
少华中峰寺，高秋众景归。地连秦塞起，河隔晋山微。
晚木蝉相应，凉天雁并飞。殷勤记岩石，只恐再来稀。
   卷638_16  【送棋待诏朴球归新罗】张乔         
海东谁敌手，归去道应孤。阙下传新势，船中覆旧图。
穷荒回日月，积水载寰区。故国多年别，桑田复在无。
   卷638_17  【送郑谷先辈赴妆州辟命】张乔       
看花兴未休，已散曲江游。载笔离秦甸，从军过洛州。
嵩云将雨去，汝水背城流。应念依门客，蒿莱满径秋。
   卷638_18  【赠敬亭清越上人】张乔             
海上独随缘，归来二十年。久闲时得句，渐老不离禅。
砌木欹临水，窗峰直倚天。犹期向云里，别扫石床眠。
   卷638_19  【题灵山寺】张乔                   
树凉清岛寺，虚阁敞禅扉。四面闲云入，中流独鸟归。
湖平幽径近，船泊夜灯微。一宿秋风里，烟波隔捣衣。
   卷638_20  【吊栖白上人】张乔                 
今古递相送，几时无逝波。篇章名不朽，寂灭理如何。
内殿留真影，闲房落贝多。从兹高塔寺，惆怅懒经过。
   卷638_21  【北山书事】张乔                   
黄河一曲山，天半锁重关。圣日雄藩静，秋风老将闲。
车舆穿谷口，市井响云间。大野无飞鸟，元戎校猎还。
   卷638_22  【长安书事】张乔                   
出送乡人尽，沧洲未得还。秋风五陵树，晴日六街山。
有景终年住，无机是处闲。何当向云外，免老别离间。
   卷638_23  【送郑侍御赴汴州辟命】张乔         
官从谏署清，暂去佐戎旌。朝客多相恋，吟僧欲伴行。
河冰天际白，岳雪眼前明。即见东风起，梁园听早莺。
   卷638_24  【吊造微上人】张乔                 
至人随化往，遗路自堪伤。白塔收真骨，青山闭影堂。
钟残含细韵，烟灭有馀香。松上斋乌在，迟迟立夕阳。
   卷638_25  【经隐岩旧居（一作怀旧游）】张乔   
夜久村落静，徘徊杨柳津。青山犹有路，明月已无人。
梦寐空前事，星霜倦此身。尝期结茅处，来往蹑遗尘。
   卷638_26  【再题敬亭清越上人山房】张乔       
重来访惠休，已是十年游。向水千松老，空山一磬秋。
石窗清吹入，河汉夜光流。久别多新作，长吟洗俗愁。
   卷638_27  【浮汴东归】张乔                   
日暖泗滨西，无穷岸草齐。薄烟衰草树，微月迥城鸡。
水近沧浪急，山随绿野低。羞将旧名姓，还向旧游题。
   卷638_28  【雨中宿僧院】张乔                 
千灯有宿因，长老许相亲。夜永楼台雨，更深江海人。
劳生无了日，妄念起微尘。不是真如理，何门静此身。
   卷638_29  【江行至沙浦】张乔                 
烟霞接杳冥，旅泊寄回汀。夜雨雷电歇，春江蛟蜃腥。
城侵潮影白，峤截鸟行青。遍欲探泉石，南须过洞庭。
   卷638_30  【送友人归江南】张乔               
辛勤同失意，迢递独还家。落日江边笛，残春岛上花。
亲安诚可喜，道在亦何嗟。谁伴高吟处，晴天望九华。
   卷638_31  【刘补阙自九华山拜官因以寄献】张乔 
冥鸿久不群，征拜动天文。地主迎过郡，山僧送出云。
登车残月在，宿馆乱流分。若更思林下，还须共致君。
   卷638_32  【岳阳即事】张乔                   
远色岳阳楼，湘帆数片愁。竹风山上路，沙月水中洲。
力学桑田废，思归鬓发秋。功名如不立，岂易狎汀鸥。
   卷638_33  【题兴善寺僧道深院】张乔           
江峰峰顶人，受法老西秦。法本无前业，禅非为后身。
院栽他国树，堂展祖师真。甚愿依宗旨，求闲未有因。
   卷638_34  【送龙门令刘沧】张乔               
去宰龙门县，应思变化年。还将鲁儒政，又与晋人传。
峭壁开中古，长河落半天。几乡因劝勉，耕稼满云烟。
   卷638_35  【送友人往宜春（一作江南）】张乔   
落花兼柳絮，无处不纷纷。远道空归去，流莺独自闻。
野桥喧磑水，山郭入楼云。故里南陵曲，秋期更送君。
   卷638_36  【书边事】张乔                     
调角断清秋，征人倚戍楼。春风对青冢，白日落梁州。
大汉无兵阻，穷边有客游。蕃情似此水，长愿向南流。
   卷638_37  【送僧雅觉归东海】张乔             
山川心地内，一念即千重。老别关中寺，禅归海外峰。
鸟行来有路，帆影去无踪。几夜波涛息，先闻本国钟。
   卷638_38  【和薛监察题兴善寺古松（薛一作崔）】张乔                     
种在法王城，前朝古寺名。瘦根盘地远，香吹入云清。
鹤动池台影，僧禅雨雪声。看来人旋老，因此叹浮生。
   卷638_39  【听琴】张乔                       
清月转瑶轸，弄中湘水寒。能令坐来客，不语自相看。
静恐鬼神出，急疑风雨残。几时归岭峤，更过洞庭弹。
   卷638_40  【送友人游蜀】张乔                 
此心知者稀，欲别倍相依。无食拟同去，有家还未归。
巴山开国远，剑道入天微。必恐临邛客，疑君学赋非。
   卷638_41  【闻仰山禅师往曹溪因赠】张乔       
曹溪松下路，猿鸟重相亲。四海求玄理，千峰绕定身。
异花天上堕，灵草雪中春。自惜经行处，焚香礼旧真。
   卷638_42  【蓝溪夜坐】张乔                   
蓝水警尘梦，夜吟开草堂。月临山霭薄，松滴露花香。
诗外真风远，人间静兴长。明朝访禅侣，更上翠微房。
   卷638_43  【题郑侍御蓝田别业】张乔           
秋山清若水，吟客静于僧。小径通商岭，高窗见杜陵。
云霞朝入镜，猿鸟夜窥灯。许作前峰侣，终来寄上层。
   卷638_44  【送友人进士许棠】张乔             
离乡积岁年，归路远依然。夜火山头市，春江树杪船。
干戈愁鬓改，瘴疠喜家全。何处营甘旨，潮涛浸薄田。
   卷638_45  【秘省伴直】张乔                   
乔枝聚暝禽，叠阁锁遥岑。待月当秋直，看书废夜吟。
残薪留火细，古井下瓶深。纵欲抄前史，贫难遂此心。
   卷638_46  【宿昭应】张乔                     
夜忆开元寺，凄凉里巷间。薄烟通魏阙，明月照骊山。
半壁空宫闭，连天白道闲。清晨更回首，独向灞陵还。
   卷638_47  【送陆处士】张乔                   
樽前放浩歌，便起泛烟波。舟楫故人少，江湖明月多。
孤峰经宿上，僻寺共云过。若向仙岩住，还应著薜萝。
   卷638_48  【送韩处士归少室山】张乔           
江外历千岑，还归少室吟。地闲缑岭月，窗迥洛城砧。
石窦垂寒乳，松枝长别琴。他年瀑泉下，亦拟置家林。
   卷638_49  【赠初上人】张乔                   
竹色覆禅栖，幽禽绕院啼。空门无去住，行客自东西。
井气春来歇，庭枝雪后低。相看念山水，尽日话曹溪。
   卷638_50  【送新罗僧】张乔                   
东来此学禅，多病念佛缘。把锡离岩寺，收经上海船。
落帆敲石火，宿岛汲瓶泉。永向扶桑老，知无再少年。
   卷638_51  【题山僧院】张乔                   
谿路曾来日，年多与旧同。地寒松影里，僧老磬声中。
远水清风落，闲云别院通。心源若无碍，何必更论空。
   卷638_52  【书梅福殿壁二首】张乔             
梅真从羽化，万古是须臾。此地名空在，西山云亦孤。
井痕平野水，坛级上春芜。纵有双飞鹤，年多松已枯。
一自白云去，千秋坛月明。我来思往事，谁更得长生。
雅韵磬钟远，真风楼殿清。今来为尉者，天下有仙名。
   卷638_53  【荆楚道中】张乔                   
前程曾未到，岐路拟何为。返照行人急，荒郊去鸟迟。
春宵多旅梦，夏闰远秋期。处处牵愁绪，无穷是柳丝。
   卷638_54  【送南陵尉李频】张乔               
重作东南尉，生涯尚似僧。客程淮馆月，乡思海船灯。
晚雾看春毂，晴天见朗陵。不应三考足，先授诏书征。
   卷638_55  【将归江淮书（一作冬归有感）】张乔 
东风摇众木，即有看花期。紫陌频来日，沧洲独去时。
郡因兵役苦，家为海翻移。未老多如此，那堪鬓不衰。
   卷638_56  【沿汉东归】张乔                   
北去穷秦塞，南归绕汉川。深山逢古迹，远道见新年。
绝壁云衔寺，空江雪洒船。萦回还此景，多坐夜灯前。
   卷638_57  【送蜀客】张乔                     
