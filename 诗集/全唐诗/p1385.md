<!-- { "loadSidebar": true } -->
锦荐红鸂鶒，罗衣绣凤凰。绮疏飘雪北风狂，        
帘幕尽垂无事，郁金香。
   卷898_11  【江城子】张泌                     
碧阑干外小中庭，雨初晴，晓莺声。飞絮落花，      
时节近清明。睡起卷帘无一事，匀面了，没心情。  
浣花溪上见卿卿，脸波秋水明。黛眉轻，绿云高绾，  
金簇小蜻蜓。好是问他来得么？和笑道，莫多情。  
窄罗衫子薄罗裙，小腰身，晚妆新。每到花时，      
长是不宜春。早是自家无气力，更被你，恶怜人。  
   卷898_12  【河渎神】张泌                     
古树噪寒鸦，满庭枫叶芦花。昼灯当午隔轻纱，      
画阁珠帘影斜¤        
门外往来祈赛客，翩翩帆落天涯。回首隔江烟火，    
渡头三两人家。      
   卷898_13  【胡蝶儿】张泌                     
胡蝶儿，晚春时。阿娇初著淡黄衣，倚窗学画伊¤    
还似花间见，双双对对飞。无端和泪拭燕脂，惹教双翅垂。                    
   卷898_14  【如梦令】冯延巳                   
尘拂玉台鸾镜，凤髻不堪重整。绡帐泣流苏，        
愁掩玉屏人静。多病，多病，自是行云无定。      
   卷898_15  【三台令】冯延巳                   
春色，春色，依旧青门紫陌。日斜柳暗花嫣，        
醉卧春色少年。年少，年少，行乐直须及早。      
明月，明月，照得离人愁绝。更深影入空床，        
不道帷屏夜长。长夜，长夜，梦到庭花阴下。      
南浦，南浦，翠鬟离人何处。当时携手高楼，        
依旧楼前水流。流水，流水，中有伤心双泪。      
   卷898_16  【归国谣】冯延巳                   
何处笛？深夜梦回情脉脉，竹风檐雨寒窗隔¤        
离人几岁无消息，今头白，不眠特地重相忆。      
春艳艳，江上晚山三四点，柳丝如剪花如染¤        
香闺寂寂门半掩，愁眉敛，泪珠滴破胭脂脸。      
江水碧，江上何人吹玉笛，扁舟远送潇湘客¤        
芦花千里霜月白，伤行色，来朝便是关山隔。      
   卷898_17  【长相思】冯延巳                   
红满枝，绿满枝，宿雨厌厌睡起迟，闲庭花影移¤    
忆归期，数归期。梦见虽多相见稀，相逢知几时。  
   卷898_18  【相见欢】冯延巳                   
晓窗梦到昭华，向琼家。欹枕残妆一朵，卧枝花¤    
情极处，却无语，玉钗斜。翠阁银屏回首，已天涯。
   卷898_19  【抛球乐】冯延巳                   
酒罢歌馀兴未阑，小桥清水共盘桓。波摇梅蕊伤心白，
风入罗衣贴体寒。且莫思归去，须尽笙歌此夕欢。  
逐胜归来雨未晴，楼前风重草烟轻。谷莺语软花边过，
水调声长醉里听。款举金觥劝，谁是当筵最有情？古  
梅落新春入后庭，眼前风物可无情？曲池波晚冰还合，
芳草迎船绿未成。且上高楼望，相共凭阑看月生。  
霜积秋山万树红，倚岩楼上挂朱栊。白云天远重重恨，
黄叶烟深淅淅风。仿佛梁州曲，吹在谁家玉笛中。  
尽日登高兴未残，红楼人散独盘桓。一钩冷雾悬珠箔，
满面西风凭玉阑。归去须沉醉，小院新池月乍寒。  
坐对高楼千万山，雁飞秋色满阑干。烧残红烛暮云合，
飘尽碧梧金井寒。咫尺人千里，犹忆笙歌昨夜欢。  
   卷898_20  【点绛唇】冯延巳                   
荫绿围红，梦琼家在桃源住。画桥当路，临水开朱户¤
柳径春深，行到关情处。颦不语，意凭风絮，吹向郎边去。                    
   卷898_21  【酒泉子】冯延巳                   
庭下花飞。月照妆楼春事晚，珠帘风，兰烛烬，怨空闺¤
迢迢何处寄相思。玉箸零零肠断，屏帏深，更漏永，  
梦魂迷。            
芳草长川。柳映危桥桥下路，归鸿飞，行人去，碧山边¤
风微烟淡雨萧然。隔岸马嘶何处？九回肠，双脸泪，  
夕阳天。            
春色融融。飞燕乍来莺未语，小桃寒，垂柳晚，玉楼空¤
天长烟远恨重重。消息燕鸿归去，枕前灯，窗外月，  
闭朱笼。            
深院空帏。廊下风帘惊宿燕，香印灰，兰烛灺，觉来时¤
月明人自捣寒衣。刚爱无端惆怅，阶前行，阑外立，  
欲鸡啼。            
   卷898_22  【采桑子】冯延巳                   
小庭雨过春将尽，片片花飞。独折残枝，无语凭阑只自知¤                      
玉堂香暖珠帘卷，双燕来归。君约佳期，肯信韶华得几时。                    
马嘶人语春风岸，芳草绵绵。杨柳桥边，落日高楼酒旆悬¤                      
旧愁新恨知多少，目断遥天。独立花前，更听笙歌满画船。                    
西风半夜帘栊冷，远梦初归。梦过金扉，花谢窗前夜合枝¤                      
昭阳殿里新翻曲，未有人知。偷取笙吹，惊觉寒蛩到晓啼。                    
酒阑睡觉天香暖，绣户慵开。香印成灰，独背寒屏理旧眉¤                      
朦胧却向灯前卧，窗月徘徊。晓梦初回，一夜东风绽早梅。                    
小堂深静无人到，满院春风。惆怅墙东，一树樱桃带雨红¤                      
愁心似醉兼如病，欲语还慵。日暮疏钟，双燕归栖画阁中。                    
画堂灯暖帘栊卷，禁漏丁丁。雨罢寒生，一夜西窗梦不成¤                      
玉娥重起添香印，回倚孤屏。不语含情，水调何人吹笛声。                    
笙歌放散人归去，独宿江楼。月上云收，一半珠帘挂玉钩¤                      
起来检点经游地，处处新愁。凭仗东流，将取离心过橘州。                    
昭阳记得神仙侣，独自承恩。水殿灯昏，罗幕轻寒夜正春¤                      
如今别馆添萧索，满面啼痕。旧约犹存，忍把金环别与人。                    
微风帘幕清明近，花落春残。尊酒留欢，添尽罗衣怯夜寒¤                      
愁颜恰似烧残烛，珠泪阑干。也欲高拌，争奈相逢情万般。                    
画堂昨夜愁无睡，风雨凄凄。林鹊争栖，落尽灯花鸡未啼¤                      
年光往事如流水，休说情迷。玉箸双垂，只是金笼鹦鹉知。                    
寒蝉欲报三秋候，寂静幽居。叶落闲阶，月透帘栊远梦回¤                      
昭阳旧恨依前在，休说当时。玉笛才吹，满袖猩猩血又垂。                    
洞房深夜笙歌散，帘幕重重。斜月朦胧，雨过残花落地红¤                      
昔年无限伤心事，依旧东风。独倚梧桐，闲想闲思到晓钟。                    
花前失却游春侣，极目寻芳。满眼悲凉，纵有笙歌亦断肠¤                      
林间戏蝶帘间燕，各自双双。忍更思量，绿树青苔半夕阳。                    
   卷898_23  【菩萨蛮】冯延巳                   
金波远逐行云去，疏星时作银河渡。花影卧秋千，    
更长人不眠¤          
玉筝弹未彻，凤髻黄钗脱。忆梦翠蛾低，微风吹绣衣。
画堂昨夜西风过，绣帘时拂朱门锁。惊梦不成云，    
双蛾枕上颦¤          
金炉烟袅袅，烛暗纱窗晓。残日尚弯环，玉筝和泪弹。
梅花吹入谁家笛，行云半夜凝空碧。欹枕不成眠，    
关山人未还¤          
声随幽怨绝，空断澄霜月。月影下重檐，轻风花满帘。
回廊远砌生秋草，梦魂千里青门道。鹦鹉怨长更，    
碧笼金锁横¤          
罗帏中夜起，霜月清如水。玉露不成圆，宝筝悲断弦。
娇鬟堆枕钗横凤，溶溶春水杨花梦。红烛泪阑干，    
翠屏烟浪寒¤          
锦壶催画箭，玉佩天涯远。和泪试严妆，落梅飞夜霜。
西风袅袅凌歌扇，秋期正与行云远。花叶脱霜红，    
流萤残月中¤          
兰闺人在否，千里重楼暮。翠被已销香，梦随寒漏长。
沉沉朱户横金锁，纱窗月影随花过。烛泪欲阑干，    
落梅生晚寒¤          
宝钗横翠凤，千里香屏梦。云雨已荒凉，江南春草长。
欹鬟堕髻摇双桨，采莲晚出清江上。顾影约流萍，    
楚歌娇未成¤          
相逢颦翠黛，笑把珠珰解。家住柳阴中，画桥东复东。
   卷898_24  【谒金门】冯延巳                   
风乍起，吹皱一池春水。闲引鸳鸯芳径里，手挪红杏蕊¤
斗鸭阑干独倚，碧玉搔头斜坠。终日望君君不至，    
举头闻鹊喜。        
杨柳陌，宝马嘶空无迹。新著荷衣人未识，年年江海客¤
梦觉巫山春色，醉眼飞花狼藉。起舞不辞无气力，    
爱君吹玉笛。        
