<!-- { "loadSidebar": true } -->
草香沙暖水云晴，风景令人忆帝京。还似往年春气味，
不宜今日病心情。闻莺树下沈吟立，信马江头取次行。
忽见紫桐花怅望，下邽明日是清明。              
   卷439_58  【三月三日登庾楼寄庾三十二】白居易 
三日欢游辞曲水，二年愁卧在长沙。                
每登高处长相忆，何况兹楼属庾家。                
   卷439_59  【闻李六景俭自河东令授唐邓行军司马，以诗贺之】白居易         
谁能淮上静风波，闻道河东应此科。不独文词供奏记，
定将谈笑解兵戈。泥埋剑戟终难久，水借蛟龙可在多。
四十著绯军司马，男儿官职未蹉跎。              
   卷439_60  【石榴树（一作石楠树）】白居易     
可怜颜色好阴凉，叶翦红笺花扑霜。伞盖低垂金翡翠，
熏笼乱搭绣衣裳。春芽细炷千灯焰，夏蕊浓焚百和香。
见说上林无此树，只教桃柳占年芳。              
   卷439_61  【大林寺桃花】白居易               
人间四月芳菲尽，山寺桃花始盛开。                
长恨春归无觅处，不知转入此中来。                
   卷439_62  【咏怀】白居易                     
自从委顺任浮沈，渐觉年多功用深。面上减除忧喜色，
胸中消尽是非心。妻儿不问唯耽酒，冠盖皆慵只抱琴。
长笑灵均不知命，江蓠丛畔苦悲吟。              
   卷439_63  【早发楚城驿】白居易               
雨过尘埃灭，沿江道径平。月乘残夜出，人趁早凉行。
寂历闲吟动，冥濛暗思生。荷塘翻露气，稻垄泻泉声。
宿犬闻铃起，栖禽见火惊。曨曨烟树色，十里始天明。
   卷439_64  【箬岘东池】白居易                 
箬岘亭东有小池，早荷新荇绿参差。                
中宵把火行人发，惊起双栖白鹭鸶。                
   卷439_65  【建昌江】白居易                   
建昌江水县门前，立马教人唤渡船。                
忽似往年归蔡渡，草风沙雨渭河边。                
   卷439_66  【哭从弟】白居易                   
伤心一尉便终身，叔母年高新妇贫。                
一片绿衫消不得，腰金拖紫是何人。                
   卷439_67  【香炉峰下新卜山居，草堂初成，偶题东壁】白居易               
五架三间新草堂，石阶桂柱竹编墙。南檐纳日冬天暖，
北户迎风夏月凉。洒砌飞泉才有点，拂窗斜竹不成行。
来春更葺东厢屋，纸阁芦帘著孟光。              
   卷439_68  【重题】白居易                     
喜入山林初息影，厌趋朝市久劳生。早年薄有烟霞志，
岁晚深谙世俗情。已许虎溪云里卧，不争龙尾道前行。
从兹耳界应清净，免见啾啾毁誉声。              
长松树下小溪头，班鹿胎巾白布裘。药圃茶园为产业，
野麋林鹤是交游。云生涧户衣裳润，岚隐山厨火烛幽。
最爱一泉新引得，清泠屈曲绕阶流。              
日高睡足犹慵起，小阁重衾不怕寒。遗爱寺钟欹枕听，
香炉峰雪拨帘看。匡庐便是逃名地，司马仍为送老官。
心泰身宁是归处，故乡何独在长安。              
宦途自此心长别，世事从今口不言。岂止形骸同土木，
兼将寿夭任乾坤。胸中壮气犹须遣，身外浮荣何足论。
还有一条遗恨事，高家门馆未酬恩。              
   卷439_69  【山中问月】白居易                 
为问长安月，谁教不相离。昔随飞盖处，今照入山时。
借助秋怀旷，留连夜卧迟。如归旧乡国，似对好亲知。
松下行为伴，溪头坐有期。千岩将万壑，无处不相随。
   卷439_70  【正月十五日夜东林寺学禅偶怀蓝田杨主簿因呈智禅师】白居易     
新年三五东林夕，星汉迢迢钟梵迟。花县当君行乐夜，
松房是我坐禅时。忽看月满还相忆，始叹春来自不知。
不觉定中微念起，明朝更问雁门师。              
   卷439_71  【临水坐】白居易                   
昔为东掖垣中客，今作西方社内人。                
手把杨枝临水坐，闲思往事似前身。                
   卷439_72  【山居】白居易                     
山斋方独往，尘事莫相仍。蓝舆辞鞍马，缁徒换友朋。
朝餐唯药菜，夜伴只纱灯。除却青衫在，其馀便是僧。
   卷439_73  【遗爱寺】白居易                   
弄日临溪坐，寻花绕寺行。时时闻鸟语，处处是泉声。
   卷439_74  【山中与元九书，因题书后】白居易   
忆昔封书与君夜，金銮殿后欲明天。今夜封书在何处，
庐山庵里晚灯前。笼鸟槛猿俱未死，人间相见是何年。
   卷439_75  【黄石岩下作】白居易               
久别鹓鸾侣，深随鸟兽群。教他远亲故，何处觅知闻。
昔日青云意，今移向白云。                      
   卷439_76  【戏赠李十三判官】白居易           
垂鞭相送醉醺醺，遥见庐山指似君。                
想君初觉从军乐，未爱香炉峰上云。                
   卷439_77  【醉中戏赠郑使君（时使君先归，留妓乐重饮）】白居易           
密座移红毯，酡颜照渌杯。双娥留且住，五马任先回。
醉耳歌催醒，愁眉笑引开。平生少年兴，临老暂重来。
   卷439_78  【江亭夕望】白居易                 
凭高望远思悠哉，晚上江亭夜未回。日欲没时红浪沸，
月初生处白烟开。辞枝雪蕊将春去，满镊霜毛送老来。
争敢三年作归计，心知不及贾生才。              
   卷439_79  【酬元员外三月三十日慈恩寺相忆见寄】白居易                   
怅望慈恩三月尽，紫桐花落鸟关关。诚知曲水春相忆，
其奈长沙老未还。赤岭猿声催白首，黄茅瘴色换朱颜。
谁言南国无霜雪，尽在愁人鬓发间。              
   卷439_80  【偶然二首】白居易                 
楚怀邪乱灵均直，放弃合宜何恻恻。汉文明圣贾生贤，
谪向长沙堪叹息。事多端何足怪，天文至信犹差忒。
月离于毕合滂沱，有时不雨何能测。              
火发城头鱼水里，救火竭池鱼失水。乖龙藏在牛领中，
雷击龙来牛枉死。道蓍神龟骨灵，试卜鱼牛那至此。
六十四卦七十钻，毕竟不能知所以。              
   卷439_81  【中秋月】白居易                   
万里清光不可思，添愁益恨绕天涯，谁人陇外久征戍，
何处庭前新别离。失宠故姬归院夜，没蕃老将上楼时。
照他几许人肠断，玉兔银蟾远不知。              
   卷439_82  【谢李六郎中寄新蜀茶】白居易       
故情周匝向交亲，新茗分张及病身。红纸一封书后信，
绿芽十片火前春。汤添勺水煎鱼眼，末下刀圭搅麹尘。
不寄他人先寄我，应缘我是别茶人。              
   卷439_83  【携诸山客同上香炉峰遇雨而还沾濡狼藉互相笑谑题此解嘲】白居易 
萧洒登山去，龙钟遇雨回。磴危攀薜荔，石滑践莓苔。
袜污君相谑，鞋穿我自咍。莫欺泥土脚，曾蹋玉阶来。
   卷439_84  【彭蠡湖晚归】白居易               
彭蠡湖天晚，桃花水气春。鸟飞千白点，日没半红轮。
何必为迁客，无劳是病身。何来临此望，少有不愁人。
   卷439_85  【酬赠李炼师见招】白居易           
几年司谏直承明，今日求真礼上清。曾犯龙鳞容不死，
欲骑鹤背觅长生。刘纲有妇仙同得，伯道无儿累更轻。
若许移家相近住，便驱鸡犬上层城。              
   卷439_86  【西河雨夜送客】白居易             
云黑雨翛翛，江昏水暗流。有风催解缆，无月伴登楼。
酒罢无多兴，帆开不少留。唯看一点火，遥认是行舟。
   卷439_87  【登西楼忆行简】白居易             
每因楼上西南望，始觉人间道路长。碍日暮山青蔟蔟，
漫天秋水白茫茫。风波不见三年面，书信难传万里肠。
早晚东归来下峡，稳乘船舫过瞿唐。              
   卷439_88  【罗子】白居易                     
有女名罗子，生来才两春。我今年已长，日夜二毛新。
顾念娇啼面，思量老病身。直应头似雪，始得见成人。
   卷439_89  【读僧灵彻诗】白居易               
东林寺里西廊下，石片镌题数首诗。                
言句怪来还校别，看名知是老汤师。                
   卷439_90  【听李士良琵琶（人各赋二十八字）】白居易                     
声似胡儿弹舌语，愁如塞月恨边云。                
闲人暂听犹眉敛，可使和蕃公主闻。                
