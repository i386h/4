<!-- { "loadSidebar": true } -->
熊踞庭中树，龙蒸栋里云。                      
   卷253_12  【怀哉行】薛据                     
明时无废人，广厦无弃材。良工不我顾，有用宁自媒。
怀策望君门，岁晏空迟回。秦城多车马，日夕飞尘埃。
伐鼓千门启，鸣珂双阙来。我闻雷雨施，天泽罔不该。
何意斯人徒，弃之如死灰。好臣必效，时禁权不开。
俗流实骄矜，得志轻草莱。文王赖多士，汉帝资群才。
一言并拜相，片善咸居台。夫君何不遇，为泣黄金台。
   卷253_13  【古兴】薛据                       
日中望双阙，轩盖扬飞尘。鸣珮初罢朝，自言皆近臣。
光华满道路，意气安可亲。归来宴高堂，广筵罗八珍。
仆妾尽绮纨，歌舞夜达晨。四时固相代，谁能久要津。
已看覆前车，未见易后轮。丈夫须兼济，岂能乐一身。
君今皆得志，肯顾憔悴人。                      
   卷253_14  【冬夜寓居寄储太祝（一作綦毋潜诗）】薛据                     
自为洛阳客，夫子吾知音。爱义能下士，时人无此心。
奈何离居夜，巢鸟飞空林。愁坐至月上，复闻南邻砧。
   卷253_15  【登秦望山】薛据                   
南登秦望山，目极大海空。朝阳半荡漾，晃朗天水红。
谿壑争喷薄，江湖递交通。而多渔商客，不悟岁月穷。
振缗迎早潮，弭棹候长风。予本萍泛者，乘流任西东。
茫茫天际帆，栖泊何时同。将寻会稽迹，从此访任公。
   卷253_16  【西陵口观海】薛据                 
长江漫汤汤，近海势弥广。在昔胚浑凝，融为百川泱。
地形失端倪，天色灒滉漾。东南际万里，极目远无象。
山影乍浮沉，潮波忽来往。孤帆或不见，棹歌犹想像。
日暮长风起，客心空振荡。浦口霞未收，潭心月初上。
林屿几邅回，亭皋时偃仰。岁晏访蓬瀛，真游非外奖。
   卷253_17  【题鹤林寺】薛据                   
道门隐形胜，向背临法桥。松覆山殿冷，花藏溪路遥。
珊珊宝幡挂，焰焰明灯烧。迟日半空谷，春风连上潮。
少凭水木兴，暂忝身心调。愿谢携手客，兹山禅侣饶。
   卷253_18  【初去郡斋书怀（一作初去郡书情）】薛据                       
肃徒辞汝颍，怀古独凄然。尚想文王化，犹思巢父贤。
时移多谗巧，大道竟谁传。况是疾风起，悠悠旌旆悬。
征鸟无返翼，归流不停川。已经霜雪下，乃验松柏坚。
回首望城邑，迢迢间云烟。志士不伤物，小人皆自妍。
感时惟责己，在道非怨天。从此适乐土，东归知几年。
   卷253_19  【出青门往南山下别业】薛据         
旧居在南山，夙驾自城阙。榛莽相蔽亏，去尔渐超忽。
散漫馀雪晴，苍茫季冬月。寒风吹长林，白日原上没。
怀抱旷莫伸，相知阻胡越。弱年好栖隐，炼药在岩窟。
及此离垢氛，兴来亦因物。末路期赤松，斯言庶不伐。
   卷253_20  【泊震泽口】薛据                   
日落草木阴，舟徒泊江汜。苍茫万象开，合沓闻风水。
洄沿值渔翁，窈窕逢樵子。云开天宇静，月明照万里。
早雁湖上飞，晨钟海边起。独坐嗟远游，登岸望孤洲。
零落星欲尽，朣胧气渐收。行藏空自秉，智识仍未周。
伍胥既仗剑，范蠡亦乘流。歌竟鼓楫去，三江多客愁。
   卷253_21  【题丹阳陶司马厅壁】薛据           
高鉴清洞彻，儒风入进难。诏书增宠命，才子益能官。
门带山光晚，城临江水寒。唯馀好文客，时得咏幽兰。
   卷253_22  【古兴】薛据                       
投珠恐见疑，抱玉但垂泣。道在君不举，功成叹何及。
   卷253_23  【早发上东门（一作綦毋潜诗，题作落第后口号）】薛据           
十五能文西入秦，三十无家作路人。                
时命不将明主合，布衣空惹洛阳尘。                
   卷253_24  【句】薛据 
省署开文苑，沧浪学钓翁。（《纪事》云：“此二句据
之诗也，子美怀据诗即用为句云：‘独当省署开文苑，
兼泛沧浪学钓翁’。”）知
穷冬时短晷，日尽西南天。                      
   卷253_25  【秋夕会友】姚系                   
倦客易相失，欢游无良辰。忽然一夕间，稍慰阖家贫。
白露下庭梧，孤琴始悲辛。回风入幽草，虫响满四邻。
会遇更何时，持杯重殷勤。                      
   卷253_26  【荆山独往】姚系                   
宿昔山水上，抱琴聊踯躅。山远去难穷，琴悲多断续。
岩重丹阳树，泉咽闻阴谷。时下白云中，淹留秋水曲。
秋水石栏深，潺湲如喷玉。杂芳被阴岸，坠露方消绿。
恣此平生怀，独游还自足。                      
   卷253_27  【五老峰大明观赠隐者】姚系         
云观此山北，与君携手稀。林端涉横水，洞口入斜晖。
颇觉鸾鹤迩，忽为烟雾飞。故人清和客，默会琴心微。
丹术幸可授，青龙当未归。悠悠平生意，此日复相违。
   卷253_28  【送周愿判官归岭南】姚系           
早蝉望秋鸣，夜琴怨离声。眇然多异感，值子江山行。
由来重义人，感激事纵横。往复念遐阻，淹留慕平生。
晨奔九衢饯，暮始万里程。山驿风月榭，海门烟霞城。
易绡泉源近，拾翠沙溆明。兰蕙一为赠，贫交空复情。
   卷253_29  【送陆浑主簿赵宗儒之任】姚系       
山中眇然意，此意乃平生。常日望鸣皋，遥对洛阳城。
故人吏为隐，怀此若蓬瀛。夕气冒岩上，晨流泻岸明。
存亡区中事，影响羽人情。溪寂值猿下，云归闻鹤声。
及兹春始暮，花葛正明荣。会有携手日，悠悠去无程。
   卷253_30  【杨参军庄送宇文邈】姚系           
秋云冒原隰，野鸟满林声。爱此田舍事，稽君车马程。
离堂惨不喧，脉脉复盈盈。兰叶一经霜，香销为赠轻。
灯光耿方寂，虫思隐馀清。相望忽无际，如含江海情。
   卷253_31  【京西遇旧识兼送往陇西】姚系       
蝉鸣一何急，日暮秋风树。即此不胜愁，陇阴人更去。
相逢与相失，共是亡羊路。                      
   卷253_32  【古别离】姚系                     
凉风已袅袅，露重木兰枝。独上高楼望，行人远不知。
轻寒入洞户，明月满秋池。燕去鸿方至，年年是别离。
   卷253_33  【野居池上看月】姚系               
悠然云间月，复此照池塘。泫露苍茫湿，沉波澹滟光。
应门当未曙，歌吹满昭阳。远近徒伤目，清辉霭自长。
   卷253_34  【庭柳】姚系                       
袅袅柳杨枝，当轩杂珮垂。交阴总共密，分条各自宜。
因依似永久，揽结更伤离。爱此阳春色，秋风莫遽吹。
   卷253_35  【硖州旅舍奉怀苏州韦郎中（公频有尺书，颇积离乡之思）】令狐峘 
儒服学从政，遂为尘事婴。衔命东复西，孰堪异乡情。
怀禄且怀恩，策名敢逃名。羡彼农亩人，白首亲友并。
江山入秋气，草木凋晚荣。方塘寒露凝，旅管凉飙生。
懿交守东吴，梦想闻颂声。云水方浩浩，离忧何平时。
   卷253_36  【释奠日国学观礼闻雅颂】令狐峘     
肃肃先师庙，依依胄子群。满庭陈旧礼，开户拜清芬。
万舞当华烛，箫韶入翠云。颂歌清晓听，雅吹度风闻。
澹泊调元气，中和美圣君。唯馀东鲁客，蹈舞向南熏。
   卷253_37  【释奠日国学观礼闻雅颂】滕珦       
太学时观礼，东方晓色分。威仪何棣棣，环珮又纷纷。
古乐从空尽，清歌几处闻。六和成远吹，九奏动行云。
圣上尊儒学，春秋奠茂勋。幸因陪齿列，聊以颂斯文。
	               
《国学原典　集部　全唐诗(上)　卷二百五十四》    
　	        　         
   卷254_1  【奉和圣制麟德殿燕百僚应制】常衮    
云辟御筵张，山呼圣寿长。玉阑丰瑞草，金陛立神羊。
台鼎资庖膳，天星奉酒浆。蛮夷陪作位，犀象舞成行。
网已祛三面，歌因守四方。千秋不可极，花发满宫香。
   卷254_2  【晚秋集贤院即事寄徐薛二侍郎】常衮  
穆穆上清居，沈沈中秘书。金铺深内殿，石甃净寒渠。
花树台斜倚，空烟阁半虚。缥囊披锦绣，翠轴卷琼琚。
墨润冰文茧，香销蠹字鱼。翻黄桐叶老，吐白桂花初。
旧德双游处，联芳十载馀。北朝荣庾薛，西汉盛严徐。
侍讲亲花扆，征吟步绮疏。缀帘金翡翠，赐砚玉蟾蜍。
序秩东南远，离忧岁月除。承明期重入，江海意何如。
   卷254_3  【早秋望华清宫树因以成咏（一作卢纶诗）】常衮                  
可怜云木丛，满禁碧濛濛。色润灵泉近，阴清辇路通。
玉坛标八桂，金井识双桐。交映凝寒露，相和起夜风。
数枝盘石上，几叶落云中。燕拂宜秋霁，蝉鸣觉昼空。
翠屏更隐见，珠缀共玲珑。雷雨生成早，樵苏禁令雄。
野藤高助绿，仙果迥呈红。惆怅缭坦暮，兹山闻暗虫。
   卷254_4  【和考功员外杪秋忆终南旧宅之作（以下六首一作卢纶诗）】常衮    
静忆溪边宅，知君许谢公。晓霜凝耒耜，初日照梧桐。
涧鼠喧藤蔓，山禽窜石丛。白云当岭雨，黄叶绕阶风。
野果垂桥上，高泉落水中。欢荣来自间，羸贱赏曾通。
月满珠藏海，天晴鹤在笼。馀阴如可寄，愿得隐墙东。
   卷254_5  【题金吾郭将军石洑茅堂】常衮        
