<!-- { "loadSidebar": true } -->
步虚时上最高峰。篱间五月留残雪，座右千年荫老松。
此去人寰今远近，回看去壑一重重。              
   卷260_21  【耶溪书怀寄刘长卿员外（时在睦州）】秦系                     
时人多笑乐幽栖，晚起闲行独杖藜。云色卷舒前后岭，
药苗新旧两三畦。偶逢野果将呼子，屡折荆钗亦为妻。
拟共钓竿长往复，严陵滩上胜耶溪。              
   卷260_22  【山中崔大夫有书相问（一作崔大夫有书问余山中）】秦系         
客在烟霞里，闲闲逐狎鸥。终年常裸足，连日半蓬头。
带月乘渔艇，迎寒绽鹿裘。已于人事少，多被挂冠留。
素业堆千卷，清风至一丘。苍黄倒藜杖，伛偻睹银钩。
迹愧巢由隐，才非管乐俦。从来自多病，不是傲王侯。
   卷260_23  【张建封大夫奏系为校书郎因寄此作】秦系                       
久是烟霞客，潭深钓得鱼。不知芸阁上，遗校几多书。
   卷260_24  【会稽山居寄薛播侍郎袁高给事高参舍人】秦系                   
稷契今为相，明君复为尧。宁知买臣困，犹负会稽樵。
   卷260_25  【闲居览史】秦系                   
长策胸中不复论，荷衣蓝缕闭柴门。                
当时汉祖无三杰，争得咸阳与子孙。                
   卷260_26  【山中赠耿拾遗湋兼两省故人】秦系   
数片荷衣不蔽身，青山白鸟岂知贫。                
如今非是秦时世，更隐桃花亦笑人。                
   卷260_27  【秋日送僧志幽归山寺（一作马戴诗）】秦系                     
禅室绳床在翠微，松间荷笠一僧归。                
磬声寂历宜秋夜，手冷灯前自衲衣。                
   卷260_28  【题僧明惠房】秦系                 
檐前朝暮雨添花，八十真僧饭一麻。                
入定几时将出定，不知巢燕污袈裟。                
   卷260_29  【答泉州薛播使君重阳日赠酒】秦系   
欲强登高无力也，篱边黄菊为谁开。                
共知不是浔阳郡，那得王弘送酒来。                
   卷260_30  【题洪道士山院】秦系               
霞外主人门不扃，数株桃树药囊青。                
闲行池畔随孤鹤，若问多应道姓丁。                
   卷260_31  【期王炼师不至】秦系               
黄精蒸罢洗琼杯，林下从留石上苔。                
昨日围棋未终局，多乘白鹤下山来。                
   卷260_32  【题赠张道士山居】秦系             
盘石垂萝即是家，回头犹看五枝花。                
松间寂寂无烟火，应服朝来一片霞。                
   卷260_33  【山中书怀寄张建封大夫】秦系       
昨日年催白发新，身如麋鹿不知贫。                
时时亦被群儿笑，赖有南山四老人。                
   卷260_34  【山中赠诸暨丹丘明府】秦系         
荷衣半破带莓苔，笑向陶潜酒瓮开。                
纵醉还须上山去，白云那肯下山来。                
   卷260_35  【奉寄昼公】秦系                   
蓑笠双童傍酒船，湖山相引到房前。                
团蕉何事教人见，暂借空床守坐禅。                
   卷260_36  【宿云门上方】秦系                 
禅室遥看峰顶头，白云东去水长流。                
松间倘许幽人住，不更将钱买沃州。                
   卷260_37  【即事奉呈郎中韦使君（明系试秘书省校书郎）】秦系             
久卧云间已息机，青袍忽著狎鸥飞。                
诗兴到来无一事，郡中今有谢玄晖。                
   卷260_38  【晓鸡】秦系                       
黯黯严城罢鼓鼙，数声相续出寒栖。                
不嫌惊破纱窗梦，却恐为妖半夜啼。                
	               
《国学原典　集部　全唐诗(上)　卷二百六十一》    
　	        　         
   卷261_1  【寄李白】任华                      
古来文章有能奔逸气，耸高格，清人心神，惊人魂魄。
我闻当今有李白，大猎赋，鸿猷文；嗤长卿，笑子云。
班张所作琐细不入耳，未知卿云得在嗤笑限。登庐山，
观瀑布，海风吹不断，江月照还空，余爱此两句；    
登天台，望渤海，云垂大鹏飞，山压巨鳌背，        
斯言亦好在。至于他作多不拘常律，振摆超腾，      
既俊且逸。或醉中操纸，或兴来走笔。手下忽然片云飞，
眼前划见孤峰出。而我有时白日忽欲睡，            
睡觉欻然起攘臂。任生知有君，君也知有任生未？    
中间闻道在长安，及余戾止，君已江东访元丹，      
邂逅不得见君面。每常把酒，向东望良久。          
见说往年在翰林，胸中矛戟何森森。新诗传在宫人口，
佳句不离明主心。身骑天马多意气，目送飞鸿对豪贵。
承恩召入凡几回，待诏归来仍半醉。权臣妒盛名，    
群犬多吠声。有敕放君却归隐沦处，高歌大笑出关去。
且向东山为外臣，诸侯交迓驰朱轮。白璧一双买交者，
黄金百镒相知人。平生傲岸其志不可测；数十年为客，
未尝一日低颜色。八咏楼中坦腹眠，五侯门下无心忆。
繁花越台上，细柳吴宫侧。绿水青山知有君，        
白云明月偏相识，养高兼养闲，可望不可攀。        
庄周万物外，范蠡五湖间。传访道沧海上，        
丁令王乔每往还。蓬莱径是曾到来，方丈岂唯方一丈。
伊余每欲乘兴往相寻，江湖拥隔劳寸心。            
今朝忽遇东飞翼，寄此一章表胸臆。倘能报我一片言，
但访任华有人识。    
   卷261_2  【寄杜拾遗】任华                    
杜拾遗，名甫第二才甚奇。任生与君别，别来已多时，
何尝一日不相思。杜拾遗，知不知？                
昨日有人诵得数篇黄绢词，吾怪异奇特借问，        
果然称是杜二之所为。势攫虎豹，气腾蛟螭，        
沧海无风似鼓荡，华岳平地欲奔驰。曹刘俯仰惭大敌，
沈谢逡巡称小儿。昔在帝城中，盛名君一个。        
诸人见所作，无不心胆破。郎官丛里作狂歌，        
丞相阁中常醉卧。前年皇帝归长安，承恩阔步青云端。
积翠扈游花匼匝，披香寓直月团栾。英才特达承天眷，
公卿无不相钦羡。只缘汲黯好直言，遂使安仁却为掾。
如今避地锦城隅，幕下英僚每日相随提玉壶。        
半醉起舞捋髭须，乍低乍昂傍若无。                
古人制礼但为防俗士，岂得为君设之乎。            
而我不飞不鸣亦何以，只待朝廷有知己。            
已曾读却无限书，拙诗一句两句在人耳。            
如今看之总无益，又不能崎岖傍朝市。且当事耕稼，  
岂得便徒尔。南阳葛亮为友朋，东山谢安作邻里。    
闲常把琴弄，闷即携樽起。莺啼二月三月时，        
花发千山万山里。此时幽旷无人知，火急将书凭驿使，
为报杜拾遗。        
   卷261_3  【怀素上人草书歌】任华              
吾尝好奇，古来草圣无不知。岂不知右军与献之，    
虽有壮丽之骨，恨无狂逸之姿。中间张长史，        
独放荡而不羁，以颠为名倾荡于当时。张老颠，      
殊不颠于怀素。怀素颠，乃是颠。谓尔从江南来，  
我谓尔从天上来。负颠狂之墨妙，有墨狂之逸才。    
狂僧前日动京华，朝骑王公大人马，暮宿王公大人家。
谁不造素屏？谁不涂粉壁？粉壁摇晴光，素屏凝晓霜，
待君挥洒兮不可弥忘。骏马迎来坐堂中，            
金盆盛酒竹叶香。十杯五杯不解意，百杯已后始颠狂。
一颠一狂多意气，大叫一声起攘臂。挥毫倏忽千万字，
有时一字两字长丈二。翕若长鲸泼剌动海岛，        
欻若长蛇戎律透深草。回环缭绕相拘连，            
千变万化在眼前。飘风骤雨相击射，速禄飒拉动檐隙。
掷华山巨石以为点，掣衡山阵云以为画。兴不尽，    
势转雄，恐天低而地窄，更有何处最可怜，          
褭褭枯藤万丈悬。万丈悬，拂秋水，映秋天；或如丝，
或如发，风吹欲绝又不绝。锋芒利如欧冶剑，        
劲直浑是并州铁。时复枯燥何褵褷，                
忽觉阴山突兀横翠微。中有枯松错落一万丈，        
倒挂绝壁蹙枯枝。千魑魅兮万魍魉，欲出不可何闪尸。
又如翰海日暮愁阴浓，忽然跃出千黑龙。夭矫偃蹇，  
入乎苍穹。飞沙走石满穷塞，万里飕飕西北风。      
狂僧有绝艺，非数仞高墙不足以逞其笔势。          
