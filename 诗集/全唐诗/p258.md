<!-- { "loadSidebar": true } -->
不知何日见，衣上泪空存。                      
   卷190_45  【答重阳】韦应物                   
省札陈往事，怆忆数年中。一身朝北阙，家累守田农。
望山亦临水，暇日每来同。性情一疏散，园林多清风。
忽复隔淮海，梦想在沣东。病来经时节，起见秋塘空。
城郭连榛岭，鸟雀噪沟丛。坐使惊霜鬓，撩乱已如蓬。
   卷190_46  【酬刘侍郎使君（刘太真）】韦应物   
琼树凌霜雪，葱茜如芳春。英贤虽出守，本自玉阶人。
宿昔陪郎署，出入仰清尘。孰云俱列郡，比德岂为邻。
风雨飘海气，清凉悦心神。重门深夏昼，赋诗延众宾。
方以岁月旧，每蒙君子亲。继作郡斋什，远赠荆山珍。
高闲庶务理，游眺景物新。朋友亦远集，燕酌在佳辰。
始唱已惭拙，将酬益难伸。濡毫意黾勉，一用写悁勤。
   卷190_47  【答令狐侍郎（令狐峘）】韦应物     
一凶乃一吉，一是复一非。孰能逃斯理，亮在识其微。
三黜故无愠，高贤当庶几。但以亲交恋，音容邈难希。
况昔别离久，俱忻藩守归。朝宴方陪厕，山川又乖违。
吴门冒海雾，峡路凌连矶。同会在京国，相望涕沾衣。
明时重英才，当复列彤闱。白玉虽尘垢，拂拭还光辉。
   卷190_48  【酬张协律】韦应物                 
昔人鬻舂地，今人复一贤。属余藩守日，方君卧病年。
丽思阻文宴，芳踪阙宾筵。经时岂不怀，欲往事屡牵。
公府适烦倦，开缄莹新篇。非将握中宝，何以比其妍。
感兹栖寓词，想复痾瘵缠。空宇风霜交，幽居情思绵。
当以贫非病，孰云白未玄。邑中有其人，憔悴即我愆。
由来牧守重，英俊得荐延。匪人等鸿毛，斯道何由宣。
遭时无早晚，蕴器俟良缘。观文心未衰，勿药疾当痊。
晨期简牍罢，驰慰子忡然。                      
   卷190_49  【答秦十四校书（秦系）】韦应物     
知掩山扉三十秋，鱼须翠碧弃床头。                
莫道谢公方在郡，五言今日为君休。                
   卷190_50  【答宾】韦应物                     
斜月才鉴帷，凝霜偏冷枕。持情须耿耿，故作单床寝。
   卷190_51  【答郑骑曹青橘绝句（一作故人重九日求橘书中戏赠）】韦应物     
怜君卧病思新橘，试摘犹酸亦未黄。                
书后欲题三百颗，洞庭须待满林霜。                
   卷190_52  【奉和圣制重阳日赐宴】韦应物       
圣心忧万国，端居在穆清。玄功致海晏，锡宴表文明。
恩属重阳节，雨应此时晴。寒菊生池苑，高树出宫城。
捧藻千官处，垂戒百王程。复睹开元日，臣愚献颂声。
   卷190_53  【和吴舍人早春归沐西亭言志】韦应物 
晓漏戒中禁，清香肃朝衣。一门双掌诰，伯侍仲言归。
亭高性情旷，职密交游稀。赋诗乐无事，解带偃南扉。
阳春美时泽，旭霁望山晖。幽禽响未转，东原绿犹微。
名虽列仙爵，心已遣尘机。即事同岩隐，圣渥良难违。
   卷190_54  【奉和张大夫戏示青山郎】韦应物     
天生逸世姿，竹马不曾骑。览卷冰将释，援毫露欲垂。
金貂传几叶，玉树长新枝。荣禄何妨早，甘罗亦小儿。
   卷190_55  【答河南李士巽题香山寺】韦应物     
洛都游宦日，少年携手行。投杯起芳席，总辔振华缨。
关塞有佳气，岩开伊水清。攀林憩佛寺，登高望都城。
蹉跎二十载，世务各所营。兹赏长在梦，故人安得并。
前岁守九江，恩诏赴咸京。因途再登历，山河属晴明。
寂寞僧侣少，苍茫林木成。墙宇或崩剥，不见旧题名。
旧游况存殁，独此泪交横。交横谁与同，书壁贻友生。
今兹守吴郡，绵思方未平。子复经陈迹，一感我深情。
远蒙恻怆篇，中有金玉声。反覆终难答，金玉尚为轻。
   卷190_56  【答故人见谕】韦应物               
素寡名利心，自非周圆器。徒以岁月资，屡蒙藩条寄。
时风重书札，物情敦货遗。机杼十缣单，慵疏百函愧。
常负交亲责，且为一官累。况本濩落人，归无置锥地。
省己已知非，枉书见深致。虽欲效区区，何由枉其志。
   卷190_57  【酬阎员外陟】韦应物               
寒夜阻良觌，丛竹想幽居。虎符予已误，金丹子何如。
宴集观农暇，笙歌听讼馀。虽蒙一言教，自愧道情疏。
   卷190_58  【酬秦征君、徐少府春日见寄】韦应物 
终日愧无政，与君聊散襟。城根山半腹，亭影水中心。
朗咏竹窗静，野情花径深。那能有馀兴，不作剡溪寻。
   卷190_59  【冬夜宿司空曙野居，因寄酬赠】韦应物 
南北与山邻，蓬庵庇一身。繁霜疑有雪，荒草似无人。
遂性在耕稼，所交唯贱贫。何掾张椽傲，每重德璋亲。
   卷190_60  【长安遇冯著】韦应物               
客从东方来，衣上灞陵雨。问客何为来，采山因买斧。
冥冥花正开，飏飏燕新乳。昨别今已春，鬓丝生几缕。
   卷190_61  【将发楚州经宝应县访李二忽于州馆相遇月夜书事…李宝应】韦应物 
孤舟欲夜发，只为访情人。此地忽相遇，留连意更新。
停杯嗟别久，对月言家贫。一问临邛令，如何待上宾。
   卷190_62  【广陵遇孟九云卿】韦应物           
雄藩本帝都，游士多俊贤。夹河树郁郁，华馆千里连。
新知虽满堂，中意颇未宣。忽逢翰林友，欢乐斗酒前。
高文激颓波，四海靡不传。西施且一笑，众女安得妍。
明月满淮海，哀鸿逝长天。所念京国远，我来君欲还。
   卷190_63  【淮上遇洛阳李主簿】韦应物         
结茅临古渡，卧见长淮流。窗里人将老，门前树已秋。
寒山独过雁，暮雨远来舟。日夕逢归客，那能忘旧游。
   卷190_64  【路逢崔、元二侍御避马见招，以诗见赠】韦应物                 
一台称二妙，归路望行尘。俱是攀龙客，空为避马人。
见招翻跼蹐，相问良殷勤。日日吟趋府，弹冠岂有因。
   卷190_65  【逢杨开府】韦应物                 
少事武皇帝，无赖恃恩私。身作里中横，家藏亡命儿。
朝持樗蒲局，暮窃东邻姬。司隶不敢捕，立在白玉墀。
骊山风雪夜，长杨羽猎时。一字都不识，饮酒肆顽痴。
武皇升仙去，憔悴被人欺。读书事已晚，把笔学题诗。
两府始收迹，南宫谬见推。非才果不容，出守抚茕嫠。
忽逢杨开府，论旧涕俱垂。坐客何由识，惟有故人知。
   卷190_66  【休暇日访王侍御不遇】韦应物       
九日驱驰一日闲，寻君不遇又空还。                
怪来诗思清人骨，门对寒流雪满山。                
   卷190_67  【因省风俗，访道士侄不见，题壁】韦应物                       
去年涧水今亦流，去年杏花今又拆。                
山人归来问是谁，还是去年行春客。                
	               
《国学原典　集部　全唐诗(上)　卷一百九十一》    
　	        　         
   卷191_1  【有所思】韦应物                    
借问堤上柳，青青为谁春。空游昨日地，不见昨日人。
缭绕万家井，往来车马尘。莫道无相识，要非心所亲。
   卷191_2  【暮相思】韦应物                    
朝出自不还，暮归花尽发。岂无终日会，惜此花间月。
空馆忽相思，微钟坐来歇。                      
   卷191_3  【夏夜忆卢嵩】韦应物                
霭霭高馆暮，开轩涤烦襟。不知湘雨来，潇洒在幽林。
炎月得凉夜，芳樽谁与斟。故人南北居，累月间徽音。
人生无闲日，欢会当在今。反侧候天旦，层城苦沉沉。
   卷191_4  【春思】韦应物                      
野花如雪绕江城，坐见年芳忆帝京。                
阊阖晓开凝碧树，曾陪鸳鹭听流莺。                
   卷191_5  【春中忆元二】韦应物                
雨歇万井春，柔条已含绿。徘徊洛阳陌，惆怅杜陵曲。
游丝正高下，啼鸟还断续。有酒今不同，思君莹如玉。
   卷191_6  【怀素友子西】韦应物                
广陌并游骑，公堂接华襟。方欢遽见别，永日独沉吟。
阶暝流暗驶，气疏露已侵。层城湛深夜，片月生幽林。
往款良未遂，来觌旷无音。恒当清觞宴，思子玉山岑。
耿耿何以写，密言空委心。                      
   卷191_7  【对韩少尹所赠砚有怀】韦应物        
故人谪遐远，留砚宠斯文。白水浮香墨，清池满夏云。
念离心已永，感物思徒纷。未有桂阳使，裁书一报君。
   卷191_8  【月晦忆去年与亲友曲水游宴】韦应物  
晦赏念前岁，京国结良俦。骑出宣平里，饮对曲池流。
今朝隔天末，空园伤独游。雨歇林光变，塘绿鸟声幽。
凋氓积逋税，华鬓集新秋。谁言恋虎符，终当还旧丘。
   卷191_9  【清明日忆诸弟】韦应物              
冷食方多病，开襟一忻然。终令思故郡，烟火满晴川。
杏粥犹堪食，榆羹已稍煎。唯恨乖亲燕，坐度此芳年。
   卷191_10  【池上怀王卿】韦应物               
幽居捐世事，佳雨散园芳。入门霭已绿，水禽鸣春塘。
重云始成夕，忽霁尚残阳。轻舟因风泛，郡阁望苍苍。
