<!-- { "loadSidebar": true } -->
道由白云尽，春与青溪长。时有落花至，远随流水香。
闲门向山路，深柳读书堂。幽映每白日，清辉照衣裳。
   卷256_12  【寄江滔求孟六遗文】刘昚虚         
南望襄阳路，思君情转亲。偏知汉水广，应与孟家邻。
在日贪为善，昨来闻更贫。相如有遗草，一为问家人。
   卷256_13  【积雪为小山】刘昚虚               
飞雪伴春还，春庭晓自闲。虚心应任道，遇赏遂成山。
峰小形全秀，岩虚势莫攀。以幽能皎洁，谓近可循环。
孤影临冰镜，寒光对玉颜。不随迟日尽，留顾岁华间。
   卷256_14  【赠乔琳（一作张谓诗）】刘昚虚     
去年上策不见收，今年寄食仍淹留。羡君有酒能共醉，
羡君无钱能不忧。如今五侯不待客，羡君不问五侯宅。
如今七贵方自尊，羡君不过七贵门。丈夫会应有知己，
世上悠悠何足论。    
   卷256_15  【茙葵花歌（一作岑参诗）】刘昚虚   
昨日一花开，今日一花开；今日花正好，昨日花已老。
人生不得长少年，莫惜床头酤酒钱；请君有钱向酒家，
君不见茙葵花。      
   卷256_16  【句】刘昚虚                       
归梦如春水，悠悠绕故乡。                      
驻马渡江处，望乡待归舟。                      
	               
《国学原典　集部　全唐诗(上)　卷二百五十七》    
　	        　         
   卷257_1  【冬夜宴萧十丈因饯殷郭二子西上】息夫牧
有琴斯鸣，于宰之庭。君子莅止，其心孔平。政既告成，
德以永贞。鸣琴有衎，于颍之畔。彼之才髦，其年未冠。
闻诗闻礼，斐兮璨璨。鸣琴其怡，于颍之湄。二子翰飞，
言戾京师。有郁者桂，爰攀其枝。琴既鸣矣，宵既清矣。
烘煁有炜，酒醴惟旨。喟我寤叹，吁其别矣。      
   卷257_2  【蝉鸣一篇五章】宋华                
蝉其鸣矣，于彼疏桐。庇影容迹，何所不容。嘒嘒其长，
永托于风。未见君子，我心忡忡。既见君子，乐且有融。                      
彼蝉鸣矣，于林之表。含风饮露，以乐吾道。有怀载迁，
伊谁云保。未见君子，我心悄悄。既见君子，披豁予抱。                      
蝉鸣蝉鸣，幽畅乎而。肃肃尔庭，远近凉飔。言赴高柳，
丛篁间之。思而不见，如渴如饥。亦既觏止，我心则夷。                      
蝉鸣伊何，时运未与。匪叹秋徂，怨斯路阻。愿言莫从，
郁悒谁语。君子至止，慰我延伫。何斯违斯，倏尔遐举。                      
岁之秋深，蝉其夕吟。披衣轩除，萧萧风林。我友来斯，
言告离衿。何以叙怀，临水鸣琴。何以赠言，委顺浮沉。                      
   卷257_3  【寄萧颖士补正字】邹象先            
六月度开云，三峰玩山翠。尔时黄绶屈，别后青云致。
   卷257_4  【河中晚霁】韦建                    
湖广舟自轻，江天欲澄霁。是时清楚望，气色犹霾曀。
踟蹰金霞白，波上日初丽。烟红落镜中，树木生天际。
杳杳涯欲斑，濛濛云复闭。言垂星汉明，又睹寰瀛势。
微兴从此惬，悠然不知岁。试歌沧浪清，遂觉乾坤细。
肯念客衣薄，将期永投袂。迟回渔父间，一雁声嘹唳。
   卷257_5  【泊舟盱眙】韦建                    
泊舟淮水次，霜降夕流清。夜久潮侵岸，天寒月近城。
平沙依雁宿，候馆听鸡鸣。乡国云霄外，谁堪羁旅情。
   卷257_6  【铨试后征山别业寄源侍御】殷寅      
别业在征山，登高望畿甸。严令天地肃，城阙如何见。
蔼蔼王侯门，华轩日游衒。幸逢休明代，山虏尚交战。
投策去园林，率名皆拜选。圣君性则哲，济济多英彦。
裴楷能清通，山涛急推荐。謏才甘自屏，薄伎忝馀眷。
虽承国士恩，尚乏中人援。畴昔相知者，今兹秉天宪。
朱绂何赫赫，绣衣复葱蒨。                      
   卷257_7  【玄元皇帝应见贺圣祚无疆】殷寅      
应历生周日，修祠表汉年。复兹秦岭上，更似霍山前。
昔赞神功启，今符圣祚延。已题金简字，仍访玉堂仙。
睿祖光元始，曾孙体又玄。言因六梦接，庆叶九龄传。
北阙心超矣，南山寿固然。无由同拜庆，窃抃贺陶甄。
   卷257_8  【秋怨】柳中庸                      
玉树起凉烟，凝情一叶前。别离伤晓镜，摇落思秋弦。
汉垒关山月，胡笳塞北天。不知肠断梦，空绕几山川。
   卷257_9  【春思赠人】柳中庸                  
红粉当三五，青娥艳一双。绮罗回锦陌，弦管入花江。
落雁惊金弹，抛杯泻玉缸。谁知褐衣客，憔悴在书窗。
   卷257_10  【幽院早春】柳中庸                 
草短花初拆，苔青柳半黄。隔帘春雨细，高枕晓莺长。
无事含闲梦，多情识异香。欲寻苏小小，何处觅钱塘。
   卷257_11  【寒食戏赠】柳中庸                 
春暮越江边，春阴寒食天。杏花香麦粥，柳絮伴秋千。
酒是芳菲节，人当桃李年。不知何处恨，已解入筝弦。
   卷257_12  【听筝】柳中庸                     
抽弦促柱听秦筝，无限秦人悲怨声。似逐春风知柳态，
如随啼鸟识花情。谁家独夜愁灯影，何处空楼思月明。
更入几重离别恨，江南岐路洛阳城。              
   卷257_13  【河阳桥送别】柳中庸               
黄河流出有浮桥，晋国归人此路遥。                
若傍阑干千里望，北风驱马雨萧萧。                
   卷257_14  【征怨】柳中庸                     
岁岁金河复玉关，朝朝马策与刀环。                
三春白雪归青冢，万里黄河绕黑山。                
   卷257_15  【凉州曲二首】柳中庸               
关山万里远征人，一望关山泪满巾。                
青海戍头空有月，黄沙碛里本无春。                
高槛连天望武威，穷阴拂地戍金微。                
九城弦管声遥发，一夜关山雪满飞。                
   卷257_16  【江行】柳中庸                     
繁阴乍隐洲，落叶初飞浦。萧萧楚客帆，暮入寒江雨。
   卷257_17  【丁评事宅秋夜宴集】柳中庸         
翠幕卷回廊，银灯开后堂。风惊拥砌叶，月冷满庭霜。
绮席人将醉，繁弦夜未央。共怜今促席，谁道客愁长。
   卷257_18  【夜渡江（一作姚崇诗）】柳中庸     
夜渚带浮烟，苍茫晦远天。舟轻不觉动，缆急始知牵。
听笛遥寻岸，闻香暗识莲。唯看去帆影，常恐客心悬。
   卷257_19  【扬子途中】柳中庸                 
楚塞望苍然，寒林古戍边。秋风人渡水，落日雁飞天。
	               
《国学原典　集部　全唐诗(上)　卷二百五十八》    
　	        　         
   卷258_1  【宴城东庄（一作崔惠诗，一作崔思诗）】崔惠童                  
一月主人笑几回，相逢相识且衔杯。                
眼看春色如流水，今日残花昨日开。                
   卷258_2  【宴城东庄】崔敏童                  
一年始有一年春，百岁曾无百岁人。                
能向花前几回醉，十千沽酒莫辞贫。                
   卷258_3  【奉和圣制早登太行山中言志】苗晋卿  
金吾戒道清，羽骑动天声。砥路方南绝，重岩始北征。
关楼前望远，河邑下观平。喜气回舆合，祥风入旆轻。
祝尧三老至，会禹百神迎。月令农先急，春蒐礼复行。
仍亲后土祭，更理晋阳兵。不似劳车辙，空留八骏名。
   卷258_4  【赋虞书歌】贾躭                    
众书之中虞书巧，体法自然归大道。不同怀素只攻颠，
岂类张芝惟创草。形势素，筋骨老，父子君臣相揖抱。
孤青似竹更飕飗，阔白如波长浩渺。能方正，不隳倒，
功夫未至难寻奥。须知孔子庙堂碑，便是青箱中至宝。
   卷258_5  【云门山投龙诗】赵居贞              
晓登云门山，直上一千尺。绝顶弥孤耸，盘途几倾窄。
前对竖裂峰，下临削成壁。阳巘灵芝秀，阴崖半天赤。
大壑静不波，渺溟无际极。是时雪初霁，冱寒水更积。
披展送龙仪，宁安服狐白。沛恩惟圣主，祈福在方伯。
三元章醮升，五域□□觌。帟幕翠微亘，机茵丹洞辟。
祝起鸣天鼓，拜传端素册。霞间朱绂萦，岚际黄裳襞。
玉策奉诚信，仙佩俟奔驿。香气入岫门，瑞云出岩石。
至诚必招感，大福旋来格。空中忽神言，帝寿万千百。
   卷258_6  【扈从回銮应制】萧华                
粤在秦京日，议乎封禅难。岂知陶唐主，道济苍生安。
惟彼烈祖事，增修实荣观。声名朝万国，玉帛礼三坛。
纂圣德重光，建元功载刊。仍开旧驰道，不记昔回銮。
羽卫摇晴日，弓戈生早寒。犹思检玉处，却望白云端。
   卷258_7  【西河郡太原守张夫人挽歌】李岑2     
