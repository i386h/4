<!-- { "loadSidebar": true } -->
   卷898_25  【清平乐】冯延巳                   
深冬寒月，庭户凝霜雪。风雁过时魂断绝，塞管数声呜咽¤                      
披衣独立披香，流苏乱结愁肠。往事总堪惆怅，      
前欢休更思量。      
雨晴烟晚，绿水新池满。双燕飞来垂柳院，小阁画帘高卷¤                      
黄昏独倚朱阑，西南新月眉弯。砌下落花风起，      
罗衣特地春寒。      
西园春早，夹径抽新草。冰散漪澜生碧沼，寒在梅花先老¤                      
与君同饮金杯，饮馀相取徘徊。次第小桃将发，      
轩车莫厌频来。      
   卷898_26  【更漏子】冯延巳                   
风带寒，枝正好，兰蕙无端先老。情悄悄，梦依依，  
离人殊未归¤          
褰罗幕，凭朱阁，不独堪悲摇落。月东出，雁南飞，  
谁家夜捣衣？主        
夜初长，人近别，梦觉一窗残月。鹦鹉卧，蟪蛄鸣，  
西风寒未成¤          
红蜡烛，弹棋局，床上画屏山绿。褰绣幌，倚瑶琴，  
前欢泪滴襟。        
玉炉烟，红烛泪，偏对画堂秋思。眉翠薄，鬓云残，  
夜长衾枕寒¤          
梧桐树，三更雨，不道离情最苦。一叶叶，一声声，  
空阶滴到明。        
   卷898_27  【喜迁莺】冯延巳                   
宿莺啼，乡梦断，春树晓朦胧。残灯和烬闭朱栊，    
人语隔屏风¤          
香已寒，灯已绝，忽忆去年离别。石城花雨倚江楼，  
波上木兰舟。        
雾濛濛，风淅淅，杨柳带疏烟。飘飘轻絮满南园，    
墙下草芊绵¤          
燕初飞，莺已老，拂面春风长好。相逢携酒且高歌，  
人生得几何？知        
   卷898_28  【阮郎归】冯延巳                   
南园春半踏青时，风和闻马嘶。青梅如豆柳如丝，    
日长蝴蝶飞¤          
花露重，草烟低，人家帘幕垂。秋千慵困解罗衣，    
画梁双燕栖。        
角声吹断陇梅枝，孤窗月影低。塞鸿无限欲惊飞，    
城乌休夜啼¤          
寻断梦，掩深闺，行人去路迷。门前杨柳绿阴齐，    
何时闻马嘶。        
   卷898_29  【贺圣朝】冯延巳                   
金丝帐暖牙床稳，怀香方寸，轻颦轻笑，汗珠微透，  
柳沾花润¤            
云鬟斜坠，春应未已，不胜娇困。半欹犀枕，乱缠珠被，
转羞人问。          
   卷898_30  【应天长】冯延巳                   
石城山下桃花绽，宿雨初晴云未散。南去棹，北飞雁，
水阔山遥肠欲断¤      
倚楼情绪懒，惆怅春心无限。燕度蒹葭风晚，欲归愁满面。                    
   卷898_31  【醉花间】冯延巳                   
独立阶前星又月，帘栊偏皎洁。霜树尽空枝，肠断丁香结¤                      
夜深寒不寐，疑恨何曾歇。凭阑干欲折，两条玉箸为君垂，                      
此宵情，谁共说。    
月落霜繁深院闭，洞房人正睡。桐树倚雕檐，金井临瑶砌¤                      
晓风寒不啻，独立成憔悴。闲愁浑未已，离人心绪自无端，                      
莫思量，休退悔。    
   卷898_32  【芳草渡】冯延巳                   
梧桐落，蓼花秋。烟初冷，雨才收，萧条风物正堪愁。
人去后，多少恨，在心头¤
燕鸿远，羌笛怨，渺渺澄波一片。山如黛，月如钩。  
笙歌散，梦魂断，倚高楼。                      
   卷898_33  【南乡子】冯延巳                   
细雨湿流光，芳草年年与恨长。烟锁凤楼无限事，茫茫。
鸾镜鸳衾两断肠¤      
魂梦任悠扬，睡起杨花满绣床。薄幸不来门半掩，斜阳。
负你残春泪几行。    
细雨泣秋风，金凤花残满地红。闲蹙黛眉慵不语，情绪。
寂寞相思知几许¤      
玉枕拥孤衾，挹恨还闻岁月深。帘卷曲房谁共醉，憔悴。
惆怅秦楼弹粉泪。    
   卷898_34  【舞春风（一名瑞鹧鸪）】冯延巳     
严妆才罢怨春风，粉墙画壁宋家东。蕙兰有恨枝尤绿，
桃李无言花自红¤      
燕燕巢儿罗幕卷，莺莺啼处凤楼空。少年薄幸知何处，
每夜归来春梦中。    
   卷898_35  【虞美人】冯延巳                   
玉钩鸾柱调鹦鹉，宛转留春语。云屏冷落画堂空，    
薄晚春寒、无奈落花风¤
搴帘燕子低飞去，拂镜尘莺舞。不知今夜月眉弯，    
谁佩同心双结、倚阑干。
春风拂拂横秋水，掩映遥相对。只知长作碧窗期，    
谁信东风、吹散彩云飞¤
银屏梦与飞鸾远，只有珠帘卷。杨花零落月溶溶，    
尘掩玉筝弦柱、画堂空。
   卷898_36  【临江仙】冯延巳                   
冷红飘起桃花片，青春意绪阑珊。高楼帘幕卷轻寒。  
酒馀人散，独自倚阑干¤
夕阳千里连芳草，风光愁杀王孙。徘徊飞尽碧天云。  
凤城何处，明月照黄昏。
   卷898_37  【蝶恋花】冯延巳                   
窗外寒鸡天欲曙，香印成灰，坐起浑无绪。          
庭际高梧凝宿雾，卷帘双鹊惊飞去¤                
屏上罗衣闲绣缕，一晌关情，忆遍江南路。          
夜夜梦魂休谩语，已知前事无情处。              
萧索清秋珠泪坠，枕簟微凉，展转浑无寐。          
残酒欲醒中夜起，月明如练天如水¤                
阶下寒声啼络纬，庭树金风，悄悄重门闭。          
可惜旧欢携手地，思量一夕成憔悴。              
几度凤楼同饮宴，此夕相逢，却胜当时见。          
低语前欢频转面，双眉敛恨春山远¤                
蜡烛泪流羌笛怨，偷整罗衣，欲唱情犹懒。          
醉里不辞金爵满，阳关一曲肠千断。              
几日行云何处去，忘了归来，不道春将暮。          
百草千花寒食路，香车系在谁家树¤                
泪眼倚楼频独语，双燕飞来，陌上相逢否？          
撩乱春愁如柳絮，悠悠梦里无寻处。              
六曲阑干偎碧树，杨柳风轻，展尽黄金缕。          
谁把钿筝移玉柱，穿帘海燕双飞去¤                
满眼游丝兼落絮，红杏开时，一霎清明雨。          
浓醉觉来莺乱语，惊残好梦无寻处。              
谁道闲情抛弃久，每到春来，惆怅还依旧。          
日日花前常病酒，不辞镜里朱颜瘦¤                
河畔青芜堤上柳，为问新愁，何事年年有。          
独立小楼风满袖，平林新月人归后。              
   卷898_38  【寿山曲】冯延巳                   
铜壶滴漏初尽，高閤鸡鸣半空。催启五门金锁，      
犹垂三殿帘栊。阶前御柳摇绿，仗下宫花散红。      
鸳瓦数行晓日，鸾旗百尺春风。侍臣舞蹈重拜，      
圣寿南山永同。      
   卷898_39  【思越人（与本调不同）】冯延巳     
酒醒情怀恶，金缕褪，玉肌如削。寒食过却，海棠零落¤
乍倚遍，阑干烟淡薄，翠幕帘栊画阁。春睡著，觉来失，
秋千期约。          
   卷898_40  【上行杯（与本调不同）】冯延巳     
落梅暑雨消残粉，云重烟深寒食近。罗幕遮香，      
柳外秋千出画墙¤      
春山颠倒钗横凤，飞絮入帘春睡重。梦里佳期，      
只许庭花与月知。    
   卷898_41  【薄命妾】冯延巳                   
春日宴，绿酒一杯歌一遍。再拜陈三愿¤            
一愿郎君千岁，二愿妾身长健。三愿如同梁上燕，    
岁岁长相见。        
   卷898_42  【金错刀（一名醉瑶瑟）】冯延巳     
双玉斗，百琼壶，佳人欢饮笑喧呼。麒麟欲画时难偶，
鸥鹭何猜兴不孤¤      
歌婉转，醉模糊，高烧银烛卧流苏。只销几觉懵腾睡，
身外功名任有无。    
日融融，草芊芊，黄莺求友啼林前。柳条袅袅拖金线，
花蕊茸茸簇锦毡¤      
鸠逐妇，燕穿帘，狂蜂浪蝶相翩翩。春光堪赏还堪玩，
恼杀东风误少年。    
   卷898_43  【忆江南（二首，与本调不同）】冯延巳 
去岁迎春楼上月，正是西窗，夜凉时节。            
玉人贪睡坠钗云，粉消妆薄见天真¤                
人非风月长依旧，破镜尘筝一梦经年瘦。            
今宵帘幕扬花阴，空馀枕泪独伤心。              
今日相逢花未发，正是去年，别离时节。            
东风次第有花开，恁时须约却重来¤                
重来不怕花堪折，只恐明年花发人离别。            
