<!-- { "loadSidebar": true } -->
绣幕珊瑚钩，春开翡翠楼。深情不肯道，娇倚钿箜篌。
   卷245_39  【陪孟都督祭岳途中有赠】韩翃       
封疆七百里，禄秩二千石。拥节祠太山，寒天霜草白。
   卷245_40  【宿甑山】韩翃                     
山中今夜何人，阙下当年近臣。                    
青琐应须早去，白云何用相亲。                  
   卷245_41  【别甑山】韩翃                     
一身趋侍丹墀，西路翩翩去时。                    
惆怅青山绿水，何年更是来期。                  
   卷245_42  【送陈明府赴淮南】韩翃             
年华近逼清明，落日微风送行。黄鸟绵蛮芳树，      
紫骝躞蹀东城。花间一杯促膝，烟外千里含情。      
应渡淮南信宿，诸侯拥旆相迎。                  
   卷245_43  【送客知鄂州】韩翃                 
江口千家带楚云，江花乱点雪纷纷。                
春风落日谁相见，青翰舟中有鄂君。                
   卷245_44  【寒食（一作寒食日即事）】韩翃     
春城无处不飞花，寒食东风御柳斜。                
日暮汉宫传蜡烛，轻烟散入五侯家。                
   卷245_45  【羽林骑（一作羽林少年行）】韩翃   
骏马牵来御柳中，鸣鞭欲向渭桥东。                
红蹄乱蹋春城雪，花颔骄嘶上苑风。                
   卷245_46  【看调马】韩翃                     
鸳鸯赭白齿新齐，晚日花中散碧蹄。                
玉勒斗回初喷沫，金鞭欲下不成嘶。                
   卷245_47  【寄赠衡州杨使君】韩翃             
湘竹斑斑湘水春，衡阳太守虎符新。                
朝来笑向归鸿道，早晚南飞见主人。                
   卷245_48  【宿石邑山中】韩翃                 
浮云不共此山齐，山霭苍苍望转迷。                
晓月暂飞高树里，秋河隔在数峰西。                
   卷245_49  【江南曲（一作李益诗）】韩翃       
长乐花枝雨点销，江城日暮好相邀。                
春楼不闭葳蕤锁，绿水回通宛转桥。                
   卷245_50  【赠张千牛】韩翃                   
蓬莱阙下是天家，上路新回白鼻騧。                
急管昼催平乐酒，春衣夜宿杜陵花。                
   卷245_51  【汉宫曲二首（第二首一作李益诗）】韩翃                       
五柞宫中过腊看，万年枝上雪花残。                
绮窗夜闭玉堂静，素绠朝穿金井寒。                
家在长陵小市中，珠帘绣户对春风。                
君王昨日移仙仗，玉辇迎将入汉宫。                
   卷245_52  【赠李翼】韩翃                     
王孙别舍拥朱轮，不羡空名乐此身。                
门外碧潭春洗马，楼前红烛夜迎人。                
   卷245_53  【少年行】韩翃                     
千点斓斒玉勒骢，青丝结尾绣缠騣。                
鸣鞭晓出章台路，叶叶春衣杨柳风。                
   卷245_54  【题玉真观李秘书院】韩翃           
白云斜日影深松，玉宇瑶坛知几重。                
把酒题诗人散后，华阳洞里有疏钟。                
   卷245_55  【送客之潞府】韩翃                 
官柳青青匹马嘶，回风暮雨入铜鞮。                
佳期别在春山里，应是人参五叶齐。                
   卷245_56  【送客贬五溪】韩翃                 
南过猿声一逐臣，回看秋草泪沾巾。                
寒天暮雪空山里，几处蛮家是主人。                
   卷245_57  【送齐山人归长白山】韩翃           
旧事仙人白兔公，掉头归去又乘风。                
柴门流水依然在，一路寒山万木中。                
   卷245_58  【寄裴郓州】韩翃                   
乌纱灵寿对秋风，怅望浮云济水东。                
官树阴阴铃阁暮，州人转忆白头翁。                
   卷245_59  【梁城赠一二同幕】韩翃             
五营河畔列旌旗，吹角鸣鼙日暮时。                
曾是信陵门下客，雨回相吊不胜悲。                
   卷245_60  【河上寄故人】韩翃                 
河流晓天，濮水清烟。日暖昆吾台上，春深颛顼城边。
莺声乱啁鹄□，花片细点龙泉。西望情人早至，      
犹应得醉芳年。      
   卷245_61  【留题宁川香盖寺壁】韩翃           
爱远登高尘眼开，为怜萧寺上经台。山川谁识龙蛇蛰，
天地自迎风雨来。柳放寒条秋已老，雁摇孤翼暮空回。
何人会得其中事，又被残花落日催。              
   卷245_62  【寄柳氏】韩翃                     
章台柳，章台柳，颜色青青今在否？纵使长条似旧垂，
也应攀折他人手。    
	               
《国学原典　集部　全唐诗(上)　卷二百四十六》    
　	        　         
   卷246_1  【海上寄萧立】独孤及                
朔风剪塞草，寒露日夜结。行行到瀛壖，归思生暮节。
驿楼见万里，延首望辽碣。远海入大荒，平芜际穷发。
旧国在梦想，故人胡且越。契阔阻风期，荏苒成雨别。
海西望京口，两地各天末。索居动经秋，再笑知曷月。
日南望中尽，唯见飞鸟灭。音尘未易得，何由慰饥渴。
   卷246_2  【三月三日，自京到华阴，于水亭独酌，寄裴六、薛八】独孤及      
祗役匪遑息，经时客三秦。还家问节候，知到上巳辰。
山县何所有，高城闭青春。和风不吾欺，桃杏满四邻。
旧友适远别，谁当接欢欣。呼儿命长瓢，独酌湘吴醇。
一酌一朗咏，既酣意亦申。言筌暂两忘，霞月只相新。
裴子尘表物，薛侯席上珍。寄书二傲吏，何日同车茵。
讵肯使空名，终然羁此身。他年解桎梏，长作海上人。
   卷246_3  【代书寄上裴六冀、刘二颍】独孤及    
昔余马首东，君在海北汭。尽屏簿领书，相与议岩穴。
载来诣佳境，每山有车辙。长啸林木动，高歌唾壶缺。
此辞月未周，虏马嘶绛阙。猛虎踞大道，九州当中裂。
闻君弃孤城，犹自握汉节。耻栖恶木影，忍与故山别。
脱舄挂岭云，冏然若鸟逝。唯留潺湲水，分付练溪月。
尔来大谷梨，白花再成雪。关梁限天险，欢乐竟两绝。
大盗近削平，三川今底宁。句芒布春令，屏翳收雷霆。
伊洛日夜涨，鸣皋兰杜青。鶱鶱两黄鹄，何处游青冥。
畴昔切玉刃，应如新发硎。及时当树勋，高悬景钟铭。
莫抱白云意，径往丹丘庭。功成傥长揖，然后谋沧溟。
   卷246_4  【客舍月下对酒，醉后寄毕四耀】独孤及
乡路风雪深，生事忧患迫。天长波澜广，高举无六翮。
独立寒夜移，幽境思弥积。霜月照胆净，银河入檐白。
沽酒聊自劳，开樽坐檐隙。奏丝桐，能使高兴剧。
清机暂无累，献酢更络绎。慷慨葛天歌，愔愔广陵陌。
既醉万事遗，耳热心亦适。视身兀如泥，瞪目傲今昔。
故人间城阙，音信两脉脉。别时前盟在，寸景莫自掷。
心与白日斗，十无一满百。寓形薪火内，甘作天地客。
与物无亲疏，斗酒胜竹帛。何必用自苦，将贻古贤责。
   卷246_5  【下弋阳江舟中代书寄裴侍御】独孤及  
故乡隔西日，水去连长天。前路知几许，但指天南边。
怆恨极浦外，隐映青山连。东风满帆来，五两如弓弦。
遥羡绣衣客，冏然马首先。得餐武昌鱼，不顾浔阳田。
屈指数别日，忽乎成两年。百花已满眼，春草渐碧鲜。
岂是离居时，奈何于役牵。洞庭有深涉，曷日期归旋。
且作异乡料，讵知携手缘。离忧未易销，莫道樽酒贤。
   卷246_6  【癸卯岁赴南丰道中闻京师失守寄权士繇韩幼深】独孤及            
种田不遇岁，策名不遭时。胡尘晦落日，西望泣路岐。
猛虎啸北风，麇麚皆载驰。深泥架疲牛，踸踔余何之。
诘屈白道转，缭绕清溪随。荒谷啸山鬼，深林啼子规。
长叹指故山，三奏归来词。不逢眼中人，调苦车逶迟。
士繇松筠操，幼深琼树姿。别来平安否，何阶一申眉。
白云失帝乡，远水恨天涯。昂藏双威凤，曷月还西枝。
努力爱华发，盛年振羽仪。但令迍难康，不负沧洲期。
莫作新亭泣，徒使夷吾嗤。                      
   卷246_7  【贾员外处见中书贾舍人巴陵诗集览之怀旧代书寄赠】独孤及        
