<!-- { "loadSidebar": true } -->
   卷298_18  【赠离曲】王建                     
合欢叶堕梧桐秋，鸳鸯背飞水分流。少年使我忽相弃。
雌号雄鸣夜悠悠。夜长月没虫切切，冷风入房灯焰灭。
若知中路各西东，彼此不忘同心结。收取头边蛟龙枕，
留著箱中双雉裳。我今焚却旧房物，免使他人登尔床。
   卷298_19  【宛转词】王建                     
宛宛转转胜上纱，红红绿绿苑中花。                
纷纷泊泊夜飞鸦，寂寂寞寞离人家。                
   卷298_20  【水夫谣】王建                     
苦哉生长当驿边，官家使我牵驿船。辛苦日多乐日少，
水宿沙行如海鸟。逆风上水万斛重，前驿迢迢后淼淼。
半夜缘堤雪和雨，受他驱遣还复去。衣寒衣湿披短蓑，
臆穿足裂忍痛何。到明辛苦无处说，齐声腾踏牵船出。
一间茆屋何所直，父母之乡去不得。我愿此水作平田，
长使水夫不怨天。    
   卷298_21  【田家行】王建                     
男声欣欣女颜悦，人家不怨言语别。五月虽热麦风清，
檐头索索缲车鸣。野蚕作茧人不取，叶间扑扑秋蛾生。
麦收上场绢在轴，的知输得官家足。不望入口复上身，
且免向城卖黄犊。回家衣食无厚薄，不见县门身即乐。
   卷298_22  【去妇】王建                       
新妇去年胼手足，衣不暇缝蚕废簇。白头使我忧家事，
还如夜里烧残烛。当初为取傍人语，岂道如今自辛苦。
在时纵嫌织绢迟，有丝不上邻家机。              
   卷298_23  【神树词】王建                     
我家家西老棠树，须晴即晴雨即雨。四时八节上杯盘，
愿神莫离神处所。男不着丁女在舍，官事上下无言语。
老身长健树婆娑，万岁千年作神主。              
   卷298_24  【祝鹊】王建                       
神鹊神鹊好言语，行人早回多利赂。                
我今庭中栽好树，与汝作巢当报汝。                
   卷298_25  【古谣】王建                       
一东一西垄头水，一聚一散天边霞。                
一来一去道上客，一颠一倒池中麻。                
   卷298_26  【公无渡河】王建                   
渡头恶天两岸远，波涛塞川如叠坂。幸无白刃驱向前，
何用将身自弃捐。蛟龙啮骨鱼食血，黄泥直下无青天。
男儿纵轻妇人语，惜君性命还须取。妇人无力挽断衣，
舟沈身死悔难追。公无渡河，公须自为。          
   卷298_27  【海人谣】王建                     
海人无家海里住，采珠役象为岁赋。                
恶波横天山塞路，未央宫中常满库。                
   卷298_28  【行见月】王建                     
月初生，居人见月一月行。行行一年十二月，        
强半马上看盈缺。百年欢乐能几何，在家见少行见多。
不缘衣食相驱遣，此身谁愿长奔波。箧中有帛仓有粟，
岂向天涯走碌碌。家人见月望我归，正是道上思家时。
   卷298_29  【七夕曲】王建                     
河边独自看星宿，夜织天丝难接续。抛梭振镊动明珰，
为有秋期眠不足。遥愁今夜河水隔，龙驾车辕鹊填石。
流苏翠帐星渚间，环珮无声灯寂寂。两情缠绵忽如故。
复畏秋风生晓路。幸回郎意且斯须，一年中别今始初。
明星未出少停车。    
   卷298_30  【两头纤纤】王建                   
两头纤纤青玉玦，半白半黑头上发。                
逼逼仆仆春冰裂，磊磊落落桃花结。                
   卷298_31  【独漉歌】王建                     
独独漉漉，鼠食猫肉。乌日中，鹤露宿。黄河水直人心曲。                    
   卷298_32  【寄远曲】王建                     
美人别来无处所，巫山月明湘江雨。千回相见不分明，
井底看星梦中语。两心相对尚难知，何况万里不相疑。
   卷298_33  【伤韦令孔雀词】王建               
可怜孔雀初得时，美人为尔别开池。池边凤凰作伴侣，
羌声鹦鹉无言语。雕笼玉架嫌不栖，夜夜思归向南舞。
如今憔悴人见恶，万里更求新孔雀。热眠雨水饥拾虫，
翠尾盘泥金彩落。多时人养不解飞，海山风黑何处归。
   卷298_34  【伤邻家鹦鹉词】王建               
东家小女不惜钱，买得鹦鹉独自怜。自从死却家中女，
无人更共鹦鹉语。十日不饮一滴浆，泪渍绿毛头似鼠。
舌关哑咽畜哀怨，开笼放飞离人眼。短声亦绝翠臆翻，
新墓崔嵬旧巢远。此禽有志女有灵，定为连理相并生。
   卷298_35  【春来曲】王建                     
春欲来，每日望春门早开。黄衫白马带尘土，        
逢著探春人却回。御堤内园晓过急，九衢大宅家家入。
青帝少女染桃花，露妆初出红犹湿。光风暾暾蝶宛宛，
绕树气匝枝柯软。可怜寒食街中郎，早起著得单衣裳。
少年即见春好处，似我白头无好树。              
   卷298_36  【春去曲】王建                     
春已去，花亦不知春去处。缘冈绕涧却归来，        
百回看著无花树。就中一夜东风恶，收红拾紫无遗落。
老夫不比少年儿，不中数与春别离。              
   卷298_37  【东征行】王建                     
桐柏水西贼星落，枭雏夜飞林木恶。相国刻日波涛清，
当朝自请东南征。舍人为宾侍郎副，晓觉蓬莱欠珮声。
玉阶舞蹈谢旌节，生死向前山可穴。同时赐马并赐衣，
御楼看带弓刀发。马前猛士三百人，金书左右红旗新。
司庖常膳皆得对，好事将军封尔身。男儿生杀在手里，
营门老将皆忧死。曈曈白日当南山，不立功名终不还。
   卷298_38  【荆门行】王建                     
江边行人暮悠悠，山头殊未见荆州。岘亭西南路多曲，
栎林深深石镞镞。看炊红米煮白鱼，夜向鸡鸣店家宿。
南中三月蚊蚋生，黄昏不闻人语声。生纱帷疏薄如雾，
隔衣噆肤耳边鸣。欲明不待灯火起，唤得官船过蛮水。
女儿停客茆屋新，开门扫地桐花里。犬声扑扑寒溪烟，
人家烧竹种山田。巴云欲雨薰石热，麋鹿度江虫出穴。
大蛇过处一山腥，野牛惊跳双角折。斜分汉水横千山，
山青水绿荆门关。向前问个长沙路，旧是屈原沈溺处。
谁家丹旐已南来，逢著流人从此去。月明山鸟多不栖，
下枝飞上高枝啼。念远心不怿，罗衫卧对章台夕。
红烛交横各自归，酒醒还是他乡客。壮年留滞尚思家，
况复白头在天涯。    
   卷298_39  【镜听词】王建                     
重重摩挲嫁时镜，夫婿远行凭镜听。回身不遣别人知，
人意丁宁镜神圣。怀中收拾双锦带，恐畏街头见惊怪。
嗟嗟eP々下堂阶，独自灶前来跪拜。出门愿不闻悲哀，
郎在任郎回未回。月明地上人过尽，好语多同皆道来。
卷帷上床喜不定。与郎裁衣失翻正。可中三日得相见，
重绣锦囊磨镜面。    
   卷298_40  【行宫词】王建                     
上阳宫到蓬莱殿，行宫岩岩遥相见。向前天子行幸多，
马蹄车辙山川遍。当时州县每年修，皆留内人看玉案。
禁兵夺得明堂后，长闭桃源与绮绣。开元歌舞古草头，
梁州乐人世嫌旧。官家乏人作宫户，不泥宫墙斫宫树。
两边仗屋半崩摧，夜火入林烧殿柱。休封中岳六十年，
行宫不见人眼穿。    
   卷298_41  【羽林行】王建                     
长安恶少出名字，楼下劫商楼上醉。天明下直明光宫，
散入五陵松柏中。百回杀人身合死，赦书尚有收城功。
九衢一日消息定，乡吏籍中重改姓。出来依旧属羽林，
立在殿前射飞禽。    
   卷298_42  【射虎行】王建                     
自去射虎得虎归，官差射虎得虎迟。独行以死当虎命，
两人因疑终不定。朝朝暮暮空手回，山下绿苗成道径。
远立不敢污箭镞，闻死还来分虎肉。惜留猛虎著深山，
射杀恐畏终身闲。    
   卷298_43  【远将归】王建                     
远将归，胜未别离时。在家相见熟，新归欢不足。    
去愿车轮迟，回思马蹄速。但令在舍相对贫，        
不向天涯金绕身。    
   卷298_44  【寻橦歌】王建                     
人间百戏皆可学，寻橦不比诸馀乐。重梳短髻下金钿，
红帽青巾各一边。身轻足捷胜男子，绕竿四面争先缘。
习多倚附欹竿滑，上下蹁跹皆著袜。翻身垂颈欲落地，
却住把腰初似歇。大竿百夫擎不起，袅袅半在青云里。
纤腰女儿不动容，戴行直舞一曲终。回头但觉人眼见，
矜难恐畏天无风。险中更险何曾失，山鼠悬头猿挂膝。
小垂一手当舞盘，斜惨双蛾看落日。斯须改变曲解新，
贵欲欢他平地人。散时满面生颜色，行步依前无气力。
   卷298_45  【铜雀台】王建                     
娇爱更何日，高台空数层。含啼映双袖，不忍看西陵。
