<!-- { "loadSidebar": true } -->
   卷198_37  【送李翥游江外】岑参               
相识应十载，见君只一官。家贫禄尚薄，霜降衣仍单。
惆怅秋草死，萧条芳岁阑。且寻沧洲路，遥指吴云端。
匹马关塞远，孤舟江海宽。夜眠楚烟湿，晓饭湖山寒。
砧净红鲙落，袖香朱橘团。帆前见禹庙，枕底闻严滩。
便获赏心趣，岂歌行路难。青门须醉别，少为解征鞍。
   卷198_38  【送王著作赴淮西幕府】岑参         
燕子与百劳，一西复一东。天空信寥廓，翔集何时同。
知己怅难遇，良朋非易逢。怜君心相亲，与我家又通。
言笑日无度，书札凡几封。湛湛万顷陂，森森千丈松。
不知有机巧，无事干心胸。满堂皆酒徒，岂复羡王公。
早年抱将略，累岁依幕中。昨者从淮西，归来奏边功。
承恩长乐殿，醉出明光宫。逆旅悲寒蝉，客梦惊飞鸿。
发家见春草，却去闻秋风。月色冷楚城，淮光透霜空。
各自务功业，当须激深衷。别后能相思，何嗟山水重。
   卷198_39  【送张秘书充刘相公通汴河判官，便赴江外觐省】岑参             
前年见君时，见君正泥蟠。去年见君处，见君已风抟。
朝趋赤墀前，高视青云端。新登麒麟阁，适脱獬豸冠。
刘公领舟楫，汴水扬波澜。万里江海通，九州天地宽。
昨夜动使星，今旦送征鞍。老亲在吴郡，令弟双同官。
鲈鲙剩堪忆，莼羹殊可餐。既参幕中画，复展膝下欢。
因送故人行，试歌行路难。何处路最难，最难在长安。
长安多权贵，珂珮声珊珊。儒生直如弦，权贵不须干。
斗酒取一醉，孤琴为君弹。临岐欲有赠，持以握中兰。
   卷198_40  【冬宵家会饯李郎司兵赴同州】岑参   
急管杂青丝，玉瓶金屈卮。寒天高堂夜，扑地飞雪时。
贺君关西掾，新绶腰下垂。白面皇家郎，逸翮青云姿。
明旦之官去，他辰良会稀。惜别冬夜短，务欢杯行迟。
季女犹自小，老夫未令归。且看匹马行，不得鸣凤飞。
昔岁到冯翊，人烟接京师。曾上月楼头，遥见西岳祠。
沙苑逼官舍，莲峰压城池。多暇或自公，读书复弹棋。
州县信徒劳，云霄亦可期。应须力为政，聊慰此相思。
   卷198_41  【送颜平原】岑参                   
天子念黎庶，诏书换诸侯。仙郎授剖符，华省辍分忧。
置酒会前殿，赐钱若山丘。天章降三光，圣泽该九州。
吾兄镇河朔，拜命宣皇猷。驷马辞国门，一星东北流。
夏云照银印，暑雨随行輈。赤笔仍在箧，炉香惹衣裘。
此地邻东溟，孤城吊沧洲。海风掣金戟，导吏呼鸣驺。
郊原北连燕，剽劫风未休。鱼盐隘里巷，桑柘盈田畴。
为郡岂淹旬，政成应未秋。易俗去猛虎，化人似驯鸥。
苍生已望君，黄霸宁久留。                      
   卷198_42  【送狄员外巡按西山军（得霁字）】岑参 
兵马守西山，中国非得计。不知何代策，空使蜀人弊。
八州崖谷深，千里云雪闭。泉浇阁道滑，水冻绳桥脆。
战士常苦饥，糗粮不相继。胡兵犹不归，空山积年岁。
儒生识损益，言事皆审谛。狄子幕府郎，有谋必康济。
胸中悬明镜，照耀无巨细。莫辞冒险艰，可以裨节制。
相思江楼夕，愁见月澄霁。                      
   卷198_43  【虢州送郑兴宗弟归扶风别庐】岑参   
佐郡已三载，岂能长后时。出关少亲友，赖汝常相随。
今旦忽言别，怆然俱泪垂。平生沧洲意，独有青山知。
州县不敢说，云霄谁敢期。因怀东谿老，最忆南峰缁。
为我多种药，还山应未迟。                      
   卷198_44  【澧头送蒋侯】岑参                 
君住澧水北，我家澧水西。两村辨乔木，五里闻鸣鸡。
饮酒溪雨过，弹棋山月低。徒闻蒋生径，尔去谁相携。
   卷198_45  【送永寿王赞府径归县（得蝉字）】岑参 
当官接闲暇，暂得归林泉。百里路不宿，两乡山复连。
夜深露湿簟，月出风惊蝉。且尽主人酒，为君从醉眠。
   卷198_46  【南池宴饯辛子，赋得蝌斗子】岑参   
临池见蝌斗，羡尔乐有馀。不忧网与钓，幸得免为鱼。
且愿充文字，登君尺素书。                      
   卷198_47  【登嘉州凌云寺作】岑参             
寺出飞鸟外，青峰戴朱楼。搏壁跻半空，喜得登上头。
始知宇宙阔，下看三江流。天晴见峨眉，如向波上浮。
迥旷烟景豁，阴森棕楠稠。愿割区中缘，永从尘外游。
回风吹虎穴，片雨当龙湫。僧房云濛濛，夏月寒飕飕。
回合俯近郭，寥落见远舟。胜概无端倪，天宫可淹留。
一官讵足道，欲去令人愁。                      
   卷198_48  【与高適、薛据登慈恩寺浮图】岑参   
塔势如涌出，孤高耸天宫。登临出世界，磴道盘虚空。
突兀压神州，峥嵘如鬼工。四角碍白日，七层摩苍穹。
下窥指高鸟，俯听闻惊风。连山若波涛，奔凑似朝东。
青槐夹驰道，宫馆何玲珑。秋色从西来，苍然满关中。
五陵北原上，万古青濛濛。净理了可悟，胜因夙所宗。
誓将挂冠去，觉道资无穷。                      
   卷198_49  【登千福寺楚金禅师法华院多宝塔】岑参 
多宝灭已久，莲华付吾师。宝塔凌太空，忽如涌出时。
数年功不成，一志坚自持。明主亲梦见，世人今始知。
千家献黄金，万匠磨琉璃。既空泰山木，亦罄天府赀。
焚香如云屯，幡盖珊珊垂。悉窣神绕护，众魔不敢窥。
作礼睹灵境，焚香方证疑。庶割区中缘，脱身恒在兹。
   卷198_50  【出关经华岳寺，访法华云公】岑参   
野寺聊解鞍，偶见法华僧。开门对西岳，石壁青棱层。
竹径厚苍苔，松门盘紫藤。长廊列古画，高殿悬孤灯。
五月山雨热，三峰火云蒸。侧闻樵人言，深谷犹积冰。
久愿寻此山，至今嗟未能。谪官忽东走，王程苦相仍。
欲去恋双树，何由穷一乘。月轮吐山郭，夜色空清澄。
   卷198_51  【春半与群公同游元处士别业】岑参   
郭南处士宅，门外罗群峰。胜概忽相引，春华今正浓。
山厨竹里爨，野碓藤间舂。对酒云数片，卷帘花万重。
岩泉嗟到晚，州县欲归慵。草色带朝雨，滩声兼夜钟。
爱兹清俗虑，何事老尘容。况有林下约，转怀方外踪。
   卷198_52  【陪群公龙冈寺泛舟（得盘字）】岑参 
汉水天一色，寺楼波底看。钟鸣长空夕，月出孤舟寒。
映酒见山火，隔帘闻夜滩。紫鳞掣芳饵，红烛然金盘。
良友兴正惬，胜游情未阑。此中堪倒载，须尽主人欢。
   卷198_53  【终南山双峰草堂作】岑参           
敛迹归山田，息心谢时辈。昼还草堂卧，但与双峰对。
兴来恣佳游，事惬符胜概。著书高窗下，日夕见城内。
曩为世人误，遂负平生爱。久与林壑辞，及来松杉大。
偶兹近精庐，屡得名僧会。有时逐樵渔，尽日不冠带。
崖口上新月，石门破苍霭。色向群木深，光摇一潭碎。
缅怀郑生谷，颇忆严子濑。胜事犹可追，斯人邈千载。
   卷198_54  【左仆射相国冀公东斋幽居（同黎拾遗赋献）】岑参               
丞相百僚长，两朝居此官。成功云雷际，翊圣天地安。
不矜南宫贵，只向东山看。宅占凤城胜，窗中云岭宽。
午时松轩夕，六月藤斋寒。玉珮罥女萝，金印耀牡丹。
山蝉上衣桁，野鼠缘药盘。有时披道书，竟日不著冠。
幸得趋省闱，常欣在门阑。何当复持衡，短翮期风抟。
   卷198_55  【过缑山王处士黑石谷隐居】岑参     
旧居缑山下，偏识缑山云。处士久不还，见云如见君。
别来逾十秋，兵马日纷纷。青谿开战场，黑谷屯行军。
遂令巢由辈，远逐麋鹿群。独有南涧水，潺湲如昔闻。
   卷198_56  【缑山西峰草堂作】岑参             
结庐对中岳，青翠常在门。遂耽水木兴，尽作渔樵言。
顷来阙章句，但欲闲心魂。日色隐空谷，蝉声喧暮村。
曩闻道士语，偶见清净源。隐几阅吹叶，乘秋眺归根。
独游念求仲，开径招王孙。片雨下南涧，孤峰出东原。
栖迟虑益澹，脱略道弥敦。野霭晴拂枕，客帆遥入轩。
尚平今何在，此意谁与论。伫立云去尽，苍苍月开园。
   卷198_57  【观楚国寺璋上人写一切经院，南有曲池深竹】岑参               
璋公不出院，群木闭深居。誓写一切经，欲向万卷馀。
挥毫散林鹊，研墨惊池鱼。音翻四句偈，字译五天书。
鸣钟竹阴晚，汲水桐花初。雨气润衣钵，香烟泛庭除。
此地日清净，诸天应未如。不知将锡杖，早晚蹑空虚。
   卷198_58  【寻巩县南李处士别业】岑参         
先生近南郭，茅屋临东川。桑叶隐村户，芦花映钓船。
有时著书暇，尽日窗中眠。且喜闾井近，灌田同一泉。
   卷198_59  【闻崔十二侍御灌口夜宿报恩寺】岑参 
闻君寻野寺，便宿支公房。溪月冷深殿，江云拥回廊。
然灯松林静，煮茗柴门香。胜事不可接，相思幽兴长。
   卷198_60  【自潘陵尖还少室居止，秋夕凭眺】岑参 
草堂近少室，夜静闻风松。月出潘陵尖，照见十六峰。
九月山叶赤，谿云淡秋容。火点伊阳村，烟深嵩角钟。
尚子不可见，蒋生难再逢。胜惬只自知，佳趣为谁浓。
昨诣山僧期，上到天坛东。向下望雷雨，云间见回龙。
夕与人群疏，转爱丘壑中。心澹水木会，兴幽鱼鸟通。
稀微了自释，出处乃不同。况本无宦情，誓将依道风。
   卷198_61  【南池夜宿，思王屋青萝旧斋】岑参   
池上卧烦暑，不栉复不巾。有时清风来，自谓羲皇人。
天晴云归尽，雨洗月色新。公事常不闲，道书日生尘。
早年家王屋，五别青萝春。安得还旧山，东谿垂钓纶。
   卷198_62  【过王判官西津所居】岑参           
胜迹不在远，爱君池馆幽。素怀岩中诺，宛得尘外游。
何必到清谿，忽来见沧洲。潜移岷山石，暗引巴江流。
