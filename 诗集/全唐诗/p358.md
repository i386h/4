<!-- { "loadSidebar": true } -->
（古有慈帝，能保静顺以涵万物，故为《至慈》之诗  
二章四韵十四句）      
至化之深兮，猗猗娭娭。如煦如吹，如负如持，      
而不知其慈。故莫周莫止，静和而止。              
至化之极兮，瀛瀛溶溶。如涵如封，如随如从，      
而不知其功。故莫由莫己，顺时而理。            
   卷240_3  【二风诗　治风诗五篇　至劳】元结    
（古有劳王，能执劳俭以大功业，故为《至劳》之诗  
三章六韵二十四句）    
至哉勤绩，不盈不延；谁能颂之，我请颂焉。        
於戏劳王，勤亦何极；济尔九土，山川沟洫。        
至哉俭德，不丰不敷；谁能颂之，我请颂夫。        
於戏劳王，俭亦何深；戒尔万代，奢侈荒淫。        
至哉茂功，不升不圮；谁能颂之，我请颂矣。        
於戏劳王，功亦何大；去尔兆庶，洪湮灾害。      
   卷240_4  【二风诗　治风诗五篇　至正】元结    
（古有正王，能正慎恭和以安上下，故为《至正》之诗
一章四韵八句）        
为君之道，何以为明？功不滥赏，罪不滥刑；        
谠言则听，谄言不听；王至是然，可为明焉。      
   卷240_5  【二风诗　治风诗五篇　至理】元结    
（古有理王，能守清一以致无刑，故为《至理》之诗  
一章三韵十二句）      
理何为兮，系修文德。加之清一，莫不顺则。意彼刑法，
设以化人；致使无之，而化益纯。所谓代刑，以道去杀。
呜呼呜呼！人不斯察。
   卷240_6  【二风诗　乱风诗五篇　至荒】元结    
（古有荒王，忘戒慎道，以逸豫失国，故为《至荒》  
之诗一章三韵十二句）  
国有世谟，仁信勤欤。王实惛荒，终亡此乎。        
焉有力恣谄惑，而不亡其国？呜呼亡王，忍为此心！  
敢正亡王，永为世箴。
   卷240_7  【二风诗　乱风诗五篇　至乱】元结    
（古有乱王，肆极凶虐，乱亡乃已，故为《至乱》之诗
二章二韵十二句）      
嘻乎王家，曾有凶王，中世失国，岂非骄荒。        
复复之难，令则可忘。  
嘻乎乱王，王心何思？暴淫虐惑，无思不为；        
生人冤怨，言何极之。
   卷240_8  【二风诗　乱风诗五篇　至虐】元结    
（古有虐王，昏毒狂忍，无恶不及，故为《至虐》之诗
二章四韵十八句）      
夫为君上兮，慈顺明恕，可以化人。忍行昏恣，      
独乐其身；一徇所欲，万方悲哀。于斯而喜，当云何哉？
夫为君上兮，兢慎俭约，可以保身，忍行荒惑，虐暴于人；                      
前世失国，如王者多。于斯不寤，当如之何。      
   卷240_9  【二风诗　乱风诗五篇　至惑】元结    
（古有惑王，用奸臣以虐外，宠妖女以乱内，内外用乱，
至于崩亡，故为《至惑》之诗二章六韵二十句）      
贤圣为上兮，必俭约戒身，鉴察化人，所以保福也。  
如何不思，荒恣是为？上下隔塞，人神怨奰；        
敖恶无厌，不畏颠坠。  
圣贤为上兮，必用贤正，黜奸佞之臣，所以长久也。  
如何反是，以为乱矣？宠邪信惑，近佞好谀；废嫡立庶，
忍为祸谟。          
   卷240_10  【二风诗　乱风诗五篇　至伤】元结   
（古有伤王，以崩荡之馀，无恶不为也。乱亡之由，  
固在累积。故为《至伤》之诗一章二韵十二句）      
夫可伤兮？伤王乎，欲何为乎？将蠹枯矣，无人救乎？
蠹枯及矣，不可救乎？嗟伤王！自为人君，变为人奴！
为人君者，忘戒乎。  
   卷240_11  【补乐歌十首　网罟】元结           
（《网罟》，伏羲氏之乐歌也。其义盖称伏羲能易人  
取禽兽之劳，凡二章，章四句）                    
吾人苦兮，水深深。网罟设兮，水不深。            
吾人苦兮，山幽幽。网罟设兮，山不幽。          
   卷240_12  【补乐歌十首　丰年】元结           
（《丰年》，神农氏之乐歌也，其义盖称神农教人种植
之功。凡二章，章四句）
猗太帝兮，其智如神；分草实兮，济我生人。        
猗太帝兮，其功如天；均四时兮，成我丰年。      
   卷240_13  【补乐歌十首　云门】元结           
（《云门》，轩辕氏之乐歌也，其义盖言云之出，润益
万物，如帝之德，无所不施。凡二章，章四句）      
玄云溶溶兮，垂雨濛濛；类我圣泽兮，涵濡不穷。    
玄云漠漠兮，含映逾光；类我圣德兮，溥被无方。  
   卷240_14  【补乐歌十首　九渊】元结           
（《九渊》，少昊氏之乐歌也，其义盖称少昊之德，  
渊然深远。凡一章，章四句）                      
圣德至深兮，奫奫如渊；生类娭娭兮，孰知其然。  
   卷240_15  【补乐歌十首　五茎】元结           
（《五茎》，颛顼氏之乐歌也，其义盖称颛顼得五德  
之根茎。凡一章，章八句）
植植万物兮，滔滔根茎；五德涵柔兮，沨沨而生。    
其生如何兮秞秞，天下皆自我君兮化成。          
   卷240_16  【补乐歌十首　六英】元结           
（《六英》，高辛氏之乐歌也，其义盖称帝喾能总    
六合之英华。凡二章，章六句）                    
我有金石兮，击考崇崇。与汝歌舞兮，上帝之风。    
由六合兮，英华沨沨。  
我有丝竹兮，韵和泠泠。与汝歌舞兮，上帝之声。    
由六合兮，根底嬴嬴。
   卷240_17  【补乐歌十首　咸池】元结           
（《咸池》，陶唐氏之乐歌也，其义盖称尧德至大，  
无不备全。凡二章，章四句）                      
元化油油兮，孰知其然。至德汩汩兮，顺之以先。    
元化浘浘兮，孰知其然。至道泱泱兮，由之以全。  
   卷240_18  【补乐歌十首　大韶】元结           
（《大韶》，有虞氏之乐歌也，其义盖称舜能绍先圣  
之德。凡二章，章四句）
森森群象兮，日见生成。欲闻朕初兮，玄封冥冥。    
洋洋至化兮，日见深柔。欲闻大濩兮，大渊油油。  
   卷240_19  【补乐歌十首　大夏】元结           
（《大夏》，有夏氏之乐歌也，其义盖称禹治水，    
其功能大中国。凡三章，章四句）                  
茫茫下土兮，乃生九州。山有长岑兮，川有深流。    
茫茫下土兮，乃均四方。国有安乂兮，野有封疆。    
茫茫下土兮，乃歌万年。上有茂功兮，下戴仁天。  
   卷240_20  【补乐歌十首　大濩】元结           
（《大濩》，有殷氏之乐歌也，其义盖称汤救天下，  
濩然得所。凡二章，章四句）                      
万姓苦兮，怨且哭，不有圣人兮，谁护育。          
圣人生兮，天下和。万姓熙熙兮，舞且歌。        
   卷240_21  【系乐府十二首　思太古】元结       
东南三千里，沅湘为太湖。湖上山谷深，有人多似愚。
婴孩寄树颠，就水捕鷠鲈。所欢同鸟兽，身意复何拘。
吾行遍九州，此风皆已无。吁嗟圣贤教，不觉久踌蹰。
   卷240_22  【系乐府十二首　陇上叹】元结       
援车登陇坂，穷高遂停驾。延望戎狄乡，巡回复悲咤。
滋移有情教，草木犹可化。圣贤礼让风，何不遍西夏。
父子忍猜害，君臣敢欺诈。所适今若斯，悠悠欲安舍。
   卷240_23  【系乐府十二首　颂东夷】元结       
尝闻古天子，朝会张新乐。金石无全声，宫商乱清浊。
东惊且悲叹，节变何烦数。始知中国人，耽此亡纯朴。
尔为外方客，何为独能觉。其音若或在，蹈海吾将学。
   卷240_24  【系乐府十二首　贱士吟】元结       
南风发天和，和气天下流。能使万物荣，不能变羁愁。
为愁亦何尔，自请说此由。谄竞实多路，苟邪皆共求。
尝闻古君子，指以为深羞。正方终莫可，江海有沧洲。
   卷240_25  【系乐府十二首　欸乃曲】元结       
谁能听欸乃，欸乃感人情。不恨湘波深，不怨湘水清。
所嗟岂敢道，空羡江月明。昔闻扣断舟，引钓歌此声。
始歌悲风起，歌竟愁云生。遗曲今何在，逸为渔父行。
   卷240_26  【系乐府十二首　贫妇词】元结       
谁知苦贫夫，家有愁怨妻。请君听其词，能不为酸凄。
所怜抱中儿，不如山下麑。空念庭前地，化为人吏蹊。
出门望山泽，回头心复迷。何时见府主，长跪向之啼。
   卷240_27  【系乐府十二首　去乡悲】元结       
踌蹰古塞关，悲歌为谁长。日行见孤老，羸弱相提将。
闻其呼怨声，闻声问其方。方言无患苦，岂弃父母乡。
非不见其心，仁惠诚所望。念之何可说，独立为凄伤。
   卷240_28  【系乐府十二首　寿翁兴】元结       
借问多寿翁，何方自修育。惟云顺所然，忘情学草木。
始知世上术，劳苦化金玉。不见充所求，空闻肆耽欲。
清和存王母，潜濩无乱黩。谁正好长生，此言堪佩服。
   卷240_29  【系乐府十二首　农臣怨】元结       
农臣何所怨，乃欲干人主。不识天地心，徒然怨风雨。
将论草木患，欲说昆虫苦。巡回宫阙傍，其意无由吐。
一朝哭都市，泪尽归田亩。谣颂若采之，此言当可取。
