<!-- { "loadSidebar": true } -->
旧日新亭更携手，他乡风景亦相关。              
   卷250_122  【夜发沅江寄李颍川刘侍郎（时二公贬于此）】皇甫冉            
半夜回舟入楚乡，月明山水共苍苍。                
孤猿更发秋风里，不是愁人亦断肠。                
   卷250_123  【浪淘沙二首（一作皇甫松诗）】皇甫冉
蛮歌豆蔻北人愁，松雨蒲风野艇秋。                
浪起眠不得，寒沙细细入江流。                
濑头细草接疏林，恶浪罾船半欲沈。                
宿鹭眠洲非旧浦，去年沙觜是江心。                
   卷250_124  【春思（一作刘长卿诗）】皇甫冉    
莺啼燕语报新年，马邑龙堆路几千。家住秦城邻汉苑，
心随明月到胡天。机中锦字论长恨，楼上花枝笑独眠。
为问元戎窦车骑，何时反旆勒燕然。              
   卷250_125  【逢庄纳因赠】皇甫冉              
世故还相见，天涯共向东。春归江海上，人老别离中。
郡吏名何晚，沙鸥道自同。甘泉须早献，且莫叹飘蓬。
   卷250_126  【送韦山人归钟山所居（一作郎士元诗）】皇甫冉                
逸人归路远，弟子出山迎。服药颜虽驻，耽书癖已成。
柴扉度岁月，藜杖见公卿。更作儒林传，还应有姓名。
   卷250_127  【送普门上人（一作皇甫曾诗，题下有还阳羡三字）】皇甫冉      
花宫难久别，道者忆千灯。残雪入林路，深山归寺僧。
日光依嫩草，泉响滴春冰。何用求方便，看心是一乘。
   卷250_128  【怨回纥歌二首】皇甫冉            
白首南朝女，愁听异域歌。收兵颉利国，饮马胡芦河。
毳布腥膻久，穹庐岁月多。雕巢城上宿，吹笛泪滂沱。
祖席驻征棹，开帆信候潮。隔烟桃叶泣，吹管杏花飘。
船去鸥飞阁，人归尘上桥。别离惆怅泪，江路湿红蕉。
   卷250_129  【句】皇甫冉                      
微官同侍苍龙阙，直谏偏推白马生。                
（《寄李补阙》，出《诗式》）。                
	               
《国学原典　集部　全唐诗(上)　卷二百五十一》    
　	        　         
   卷251_1  【代宛转歌二首】刘方平              
星参差，明月二八灯五枝。黄鹤瑶琴将别去，        
芙蓉羽帐惜空垂。歌宛转，宛转恨无穷。愿为潮与浪，
俱起碧流中。        
晓将近，黄姑织女银河尽。九华锦衾无复情，        
千金宝镜谁能引。歌宛转，宛转伤别离。愿作杨与柳，
同向玉窗垂。        
   卷251_2  【乌栖曲二首】刘方平                
蛾眉曼脸倾城国，鸣环动佩新相识。                
银汉斜临白玉堂，芙蓉行障掩灯光。                
画舸双艚锦为缆，芙蓉花发莲叶暗。                
门前月色映横塘，感郎中夜度潇湘。                
   卷251_3  【巫山高】刘方平                    
楚国巫山秀，清猿日夜啼。万重春树合，十二碧峰齐。
峡出朝云下，江来暮雨西。阳台归路直，不畏向家迷。
   卷251_4  【巫山神女】刘方平                  
神女藏难识，巫山秀莫群。今宵为大雨，昨日作孤云。
散漫愁巴峡，徘徊恋楚君。先王为立庙，春树几氛氲。
   卷251_5  【梅花落】刘方平                    
新岁芳梅树，繁花四面同。春风吹渐落，一夜几枝空。
少妇今如此，长城恨不穷。莫将辽海雪，来比后庭中。
   卷251_6  【铜雀妓】刘方平                    
遗令奉君王，嚬蛾强一妆。岁移陵树色，恩在舞衣香。
玉座生秋气，铜台下夕阳。泪痕沾井干，舞袖为谁长。
   卷251_7  【秋夜思（一作淮上秋夜）】刘方平    
旅梦何时尽，征途望每赊。晚秋淮上水，新月楚人家。
猿啸空山近，鸿飞极浦斜。明朝南岸去，言折桂枝花。
   卷251_8  【秋夜泛舟】刘方平                  
林塘夜发舟，虫响荻飕飕。万影皆因月，千声各为秋。
岁华空复晚，乡思不堪愁。西北浮云外，伊川何处流。
   卷251_9  【折杨枝】刘方平                    
官渡初杨柳，风来亦动摇。武昌行路好，应为最长条。
叶映黄鹂夕，花繁白雪朝。年年攀折意，流恨入纤腰。
   卷251_10  【班婕妤（一作婕妤怨）】刘方平     
夕殿别君王，宫深月似霜。幽在长信，萤出向昭阳。
露浥红兰湿，秋凋碧树伤。惟当合欢扇，从此箧中藏。
   卷251_11  【新春】刘方平                     
南陌春风早，东邻曙色斜。一花开楚国，双燕入卢家。
眠罢梳云髻，妆成上锦车。谁知如昔日，更浣越溪纱。
   卷251_12  【寄严八判官】刘方平               
洛阳新月动秋砧，瀚海沙场天半阴。出塞能全仲叔策，
安亲更切老莱心。汉家宫里风云晓，羌笛声中雨雪深。
怀袖未传三岁字，相思空作陇头吟。              
   卷251_13  【秋夜寄皇甫冉郑丰】刘方平         
洛阳清夜白云归，城里长河列宿稀。秋后见飞千里雁，
月中闻捣万家衣。长怜西雍青门道，久别东吴黄鹄矶。
借问客书何所寄，用心不啻两乡违。              
   卷251_14  【寄陇右严判官】刘方平             
副相西征重，苍生属望晨。还同周薄伐，不取汉和亲。
虏阵摧枯易，王师决胜频。高旗临鼓角，太白静风尘。
赤狄争归化，青羌已请臣。遥传阃外美，盛选幕中宾。
玉剑光初发，冰壶色自真。忠贞期报主，章服岂荣身。
边草含风绿，征鸿过月新。胡笳长出塞，陇水半归秦。
绝漠多来往，连年厌苦辛。路经西汉雪，家掷后园春。
谁念烟云里，深居汝颍滨。一丛黄菊地，九日白衣人。
松叶疏开岭，桃花密映津。缣书若有寄，为访许由邻。
   卷251_15  【拟娼楼节怨】刘方平               
上苑离离莺度，昆明幂幂蒲生。                    
时光春华可惜，何须对镜含情。                  
   卷251_16  【采莲曲】刘方平                   
落日晴江里，荆歌艳楚腰。采莲从小惯，十五即乘潮。
   卷251_17  【长信宫】刘方平                   
梦里君王近，宫中河汉高。秋风能再热，团扇不辞劳。
   卷251_18  【京兆眉】刘方平                   
新作蛾眉样，谁将月里同。有来凡几日，相效满城中。
   卷251_19  【春雪】刘方平                     
飞雪带春风，裴回乱绕空。君看似花处，偏在洛阳东。
   卷251_20  【望夫石】刘方平                   
佳人成古石，藓驳覆花黄。犹有春山杏，枝枝似薄妆。
   卷251_21  【送别】刘方平                     
华亭霁色满今朝，云里樯竿去转遥。                
莫怪山前深复浅，清淮一日两回潮。                
   卷251_22  【夜月】刘方平                     
更深月色半人家，北斗阑干南斗斜。                
今夜偏知春气暖，虫声新透绿窗纱。                
   卷251_23  【春怨】刘方平                     
纱窗日落渐黄昏，金屋无人见泪痕。                
寂寞空庭春欲晚，梨花满地不开门。                
   卷251_24  【代春怨】刘方平                   
朝日残莺伴妾啼，开帘只见草萋萋。                
庭前时有东风入，杨柳千条尽向西。                
	               
《国学原典　集部　全唐诗(上)　卷二百五十二》    
　	        　         
   卷252_1  【宣州东峰亭各赋一物得古壁苔】刘太真
苒苒温寒泉，绵绵古危壁。光含孤翠动，色与暮云寂。
深浅松月间，幽人自登历。                      
   卷252_2  【顾十二况左迁过韦苏州房杭州韦睦州…以继三君子之风焉】刘太真  
宠至乃不惊，罪及非无由。奔迸历畏途，缅邈赴偏陬。
牧此凋弊甿，属当赋敛秋。夙兴谅无补，旬暇焉敢休。
前日怀友生，独登城上楼。迢迢西北望，远思不可收。
今日车骑来，旷然销人忧。晨迎东斋饭，晚度南溪游。
以我碧流水，泊君青翰舟。莫将迁客程，不为胜境留。
飞札谢三守，斯篇希见酬。                      
   卷252_3  【贡院寄前主司萧尚书听（一作吕渭诗）】刘太真                  
独坐贡闱里，愁心芳草生。山公昨夜事，应见此时情。
   卷252_4  【东峰亭同刘太真各赋一物得垂涧藤】袁傪
寒涧流不息，古藤终日垂。迎风仍未定，拂水更相宜。
