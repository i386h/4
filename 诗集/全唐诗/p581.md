<!-- { "loadSidebar": true } -->
   卷384_97  【和裴司空即事通简旧僚】张籍       
肃肃上台坐，四方皆仰风。当朝奉明政，早日立元功。
独对赤墀下，密宣黄阁中。犹闻动高韵，思与旧僚同。
   卷384_98  【使回留别襄阳李司空】张籍         
江亭寒日晚，弦管有离声。从此一筵别，独为千里行。
迟迟恋恩德，役役限公程。回首吟新句，霜云满楚城。
   卷384_99  【和户部令狐尚书喜裴司空见招看雪】张籍                       
南园新覆雪，上宰晓来看。谁共登春榭，唯闻有地官。
色连山远静，气与竹偏寒。高韵更相应，宁同歌吹欢。
   卷384_100  【和裴司空以诗请刑部白侍郎双鹤】张籍
皎皎仙家鹤，远留闲宅中。徘徊幽树月，嘹唳小亭风。
丞相西园好，池塘野水通。欲将来放此，赏望与宾同。
   卷384_101  【同锦州胡郎中清明日对雨西亭宴】张籍
郡内开新火，高斋雨气清。惜花邀客赏，劝酒促歌声。
共醉移芳席，留欢闭暮城。政闲方宴语，琴筑任遥情。
   卷384_102  【庄陵挽歌词三首】张籍            
白日已昭昭，干戈亦渐消。迎师亲出道，从谏早临朝。
佞幸威权薄，忠良宠锡饶。丘陵今一变，无复白云谣。
观风欲巡洛，习战亦开池。始改三年政，旋闻七月期。
陵分内外使，官具吉凶仪。渭北新园路，箫笳远更悲。
晓日龙车动，秋风阊阖开。行帷六宫出，执绋万方来。
惨惨郊原暮，迟迟挽唱哀。空山烟雨夕，新陌绕陵台。
   卷384_103  【和左司元郎中秋居十首】张籍      
选得闲坊住，秋来草树肥。风前卷筒簟，雨里脱荷衣。
野客留方去，山童取药归。非因入朝省，过此出门稀。
有地唯栽竹，无池亦养鹅。学书求墨迹，酿酒爱朝和。
古镜铭文浅，神方谜语多。居贫闲自乐，豪客莫相过。
闲来松菊地，未省有埃尘。直去多将药，朝回不访人。
见僧收酒器，迎客换纱巾。更恐登清要，难成自在身。
自知清静好，不要问时豪。就石安琴枕，穿松压酒槽。
山晴因月甚，诗语入秋高。身外无馀事，唯应笔砚劳。
闲堂新扫洒，称是早秋天。书客多呈帖，琴僧与合弦。
莎台乘晚上，竹院就凉眠。终日无忙事，还应似得仙。
醉倚斑藤杖，闲眠瘿木床。案头行气诀，炉里降真香。
尚俭经营少，居闲意思长。秋茶莫夜饮，新自作松浆。
每忆旧山居，新教上墨图。晚花回地种，好酒问人沽。
夜后开朝簿，申前发省符。为郎凡几岁，已见白髭须。
菊地才通履，茶房不垒阶。凭医看蜀药，寄信觅吴鞋。
尽得仙家法，多随道客斋。本无荣辱意，不是学安排。
林下无拘束，闲行放性灵。好时开药灶，高处置琴亭。
更撰居山记，唯寻相鹤经。初当授衣假，无吏挽门铃。
客散高斋晚，东园景象偏。晴明犹有蝶，凉冷渐无蝉。
藤折霜来子，蜗行雨后涎。新诗才上卷，已得满城传。
   卷384_104  【经王处士原居】张籍              
旧宅谁相近，唯僧近竹关。庭闲云满井，窗晓雪通山。
来客半留宿，借书多寄还。明时未中岁，莫便一生闲。
   卷384_105  【不食仙姑山房】张籍              
寂寂花枝里，草堂唯素琴。因山曾改眼，见客不言心。
月出溪路静，鹤鸣云树深。丹砂如可学，便欲住幽林。
   卷384_106  【江头】张籍                      
晚步随江远，来帆过眼频。试寻新住客，少见故乡人。
回首怜归翼，长吟任此身。应同南浦雁，更见岭头春。
   卷384_107  【寄孙冲主簿】张籍                
低折沧洲簿，无书整两春。马从同事借，妻怕罢官贫。
道僻收闲药，诗高笑故人。仍闻长吏奏，表乞锁厅频。
   卷384_108  【赠任懒】张籍                    
未肯求科第，深坊且隐居。胜游寻野客，高卧看兵书。
点药医闲马，分泉灌远蔬。汉庭无得意，谁拟荐相如。
   卷384_109  【旧宫人】张籍                    
歌舞梁州女，归时白发生。全家没蕃地，无处问乡程。
宫锦不传样，御香空记名。一身难自说，愁逐路人行。
   卷384_110  【春日留别（一作惜别）】张籍      
游人欲别离，半醉对花枝。看著春又晚，莫轻少年时。
临行记分处，回首是相思。各向天涯去，重来未可期。
   卷384_111  【没蕃故人】张籍                  
前年伐月支，城上没全师。蕃汉断消息，死生长别离。
无人收废帐，归马识残旗。欲祭疑君在，天涯哭此时。
   卷384_112  【赠箕山僧】张籍                  
久住空林下，长斋耳目清。蒲团借客坐，石磹甃人行。
似鹤难知性，因山强号名。时闻衣袖里，暗掐念珠声。
   卷384_113  【冬夕】张籍                      
寒蛩独罢织，湘雁犹能鸣。月色当窗入，乡心半夜生。
不成高枕梦，复作绕阶行。回首嗟淹泊，城头北斗横。
   卷384_114  【奉和陕州十四翁中丞寄雷州二十二翁司户之作】张籍            
联飞独不前，迥落海南天。贾傅竟行矣，邵公惟泫然。
瘴开山更远，路极水无边。沉劣本多感，况闻原上篇。
   卷384_115  【老将】张籍                      
鬓衰头似雪，行步急如风。不怕骑生马，犹能挽硬弓。
兵书封锦字，手诏满香筒。今日身憔悴，犹夸定远功。
   卷384_116  【送友生游峡中】张籍              
风静杨柳垂，看花又别离。几年同在此，今日各驱驰。
峡里闻猿叫，山头见月时。殷勤一杯酒，珍重岁寒姿。
   卷384_117  【送安法师】张籍                  
出郭见落日，别君临古津。远程无野寺，宿处问何人。
原色不分路，锡声遥隔尘。山阴到家节，犹及蕙兰春。
   卷384_118  【水】张籍
荡漾空沙际，虚明入远天。秋光照不极，鸟色去无边。
势引长云阔，波轻片雪连。汀洲杳难测，万古覆苍烟。
   卷384_119  【岳州晚景】张籍                  
晚景寒鸦集，秋声旅雁归。水光浮日去，霞彩映江飞。
洲白芦花吐，园红柿叶稀。长沙卑湿地，九月未成衣。
   卷384_120  【寒食后（一作王建诗）】张籍      
田舍清明日，家家出火迟。白衫眠古巷，红索搭高枝。
纱带生难结，铜钗重易垂。斩新衣著尽，还似去年时。
   卷384_121  【寒食书事二首】张籍              
今朝一百五，出户雨初晴。舞爱双飞蝶，歌闻数里莺。
江深青草岸，花满白云城。为政多孱懦，应无酷吏名。
出城烟火少，况复是今朝。闲坐将谁语，临觞只自谣。
阶前春藓遍，衣上落花飘。妓乐州人戏，使君心寂寥。
   卷384_122  【和李仆射雨中寄卢、严二给事】张籍
郊原飞雨至，城阙湿云埋。迸点时穿牖，浮沤欲上阶。
偏滋解箨竹，并洒落花槐。晚润生琴匣，新凉满药斋。
从容朝务退，放旷掖曹乖。尽日无来客，闲吟感此怀。
   卷384_123  【酬李仆射晚春见寄】张籍          
戟户洞初晨，莺声雨后频。虚庭清气在，众药湿光新。
鱼动芳池面，苔侵老竹身。教铺尝酒处，自问探花人。
独此长多病，幽居欲过春。今朝听高韵，忽觉离埃尘。
   卷384_124  【和卢常侍寄华山郑隐者】张籍      
独住三峰下，年深学炼丹。一间松叶屋，数片石花冠。
酒待山中饮，琴将洞口弹。开门移远竹，剪草出幽兰。
荒壁通泉架，晴崖晒药坛。寄知骑省客，长向白云闲。
   卷384_125  【和令狐尚书平泉东庄近居李仆射有寄十韵】张籍                
平地有清泉，伊南古寺边。涨池闲绕屋，出野遍浇田。
旧隐离多日，新邻得几年。探幽皆一绝，选胜又双全。
门静山光别，园深竹影连。斜分采药径，直过钓鱼船。
鸡犬还应识，云霞顿觉鲜。追思应不远，赏爱谅难偏。
此处堪长往，游人早共传。各当恩寄重，归卧恐无缘。
   卷384_126  【送郑尚书出镇南海（各用来字）】张籍
远镇承新命，王程不假催。班行争路送，恩赐并时来。
牙旆从城展，兵符到府开。蛮声喧夜市，海色浸潮台。
画角天边月，寒关岭上梅。共知公望重，多是隔年回。
   卷384_127  【徐州试反舌无声】张籍            
夏木多好鸟，偏知反舌名。林幽仍共宿，时过即无声。
竹外天空晓，谿头雨自晴。居人宜寂寞，深院益凄清。
入雾暗相失，当风闲易惊。来年上林苑，知尔最先鸣。
   卷384_128  【省试行不由径】张籍              
田里有微径，贤人不复行。孰知求捷步，又恐异端成。
从易众所欲，安邪患亦生。谁能达天道，共此竞前程。
子羽有遗迹，孔门传旧声。今逢大君子，士节自光明。
   卷384_129  【新城甲仗楼】张籍                
谢氏起新楼，西临城角头。图功百尺丽，藏器五兵修。
结缔榱甍固，虚明户槛幽。鱼龙卷旗帜，霜雪积戈矛。
暑雨熇烝隔，凉风宴位留。地高形出没，山静气清优。
睥睨斜光彻，阑干宿霭浮。芊芊粳稻色，脉脉苑谿流。
郡化黄丞相，诗成沉隐侯。居兹良得景，殊胜岘山游。
   卷384_130  【赠殷山人】张籍                  
郁郁山中客，知名四十年。恓惶身独隐，寂寞性应便。
世业公侯籍，生涯黍稷田。藤悬读书帐，竹系网鱼船。
已种千头橘，新开数脉泉。闲游携酒远，幽语向僧偏。
入洞题松过，看花选石眠。避喧长汩没，逢胜即留连。
自古多高迹，如君少比肩。耕耘此辛苦，章句已流传。
昔日交游盛，当时省阁贤。同袍还共弊，连辔每推先。
