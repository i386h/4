<!-- { "loadSidebar": true } -->
新花与旧叶，惟有幽人知。                      
   卷252_5  【喜陆侍御破石埭草寇东峰亭赋诗】袁傪
古寺东峰上，登临兴有馀。同观白简使，新报赤囊书。
几处闲烽堠，千方庆里闾。欣欣夏木长，寂寂晚烟徐。
战罢言归马，还师赋出车。因知越范蠡，湖海意何如。
   卷252_6  【东峰亭各赋一物得岭上云】崔何      
伫立增远意，中峰见孤云。溶溶傍危石，片片宜夕曛。
渐向群木尽，残飞更氤氲。                      
   卷252_7  【喜陆侍御破石埭草寇东峰亭赋诗】崔何
绝景西溪寺，连延近郭山。高深清扃外，行止翠微间。
江澈烟尘静，川源草树闲。中丞健步到，柱史捷书还。
一战清戎越，三吴变险艰。功名麟阁上，得咏入秦关。
   卷252_8  【东峰亭各赋一物得幽径石】王纬      
片石东溪上，阴崖剩阻修。雨馀青石霭，岁晚绿苔幽。
从来不可转，今日为人留。                      
   卷252_9  【喜陆侍御破石埭草寇东峰亭赋诗】王纬
蜂虿聚吴州，推贤奉圣忧。忠诚资上策，仁勇佐前筹。
草木成鹅鹳，戈鋋复斗牛。戎车一战后，残垒五兵收。
野静山戎险，江平水面流。更怜羁旅客，从此罢葵丘。
   卷252_10  【东峰亭各赋一物得临轩桂】郭澹     
青青芳桂树，幽阴在庭轩。向日阴还合，从风叶乍翻。
共看霜雪后，终不变凉暄。                      
   卷252_11  【喜陆侍御破石埭草寇东峰亭赋诗】郭澹 
介胄鹰扬出，山林蚁聚空。忽闻飞简报，曾是坐筹功。
迥夜昏氛灭，危亭眺望雄。茂勋推世上，馀兴寄杯中。
喜色烟霞改，欢忻里巷同。幸兹尊俎末，饮至又从公。
   卷252_12  【东峰亭各赋一物得林中翠】高傪     
杳霭无定状，霏微常满林。清风光不散，过雨色偏深。
幽意赏难尽，终朝再招寻。                      
   卷252_13  【东峰亭各赋一物得栖烟鸟】李岑1    
从来养毛羽，昔日曾飞迁。变转对朝阳，差池栖夕烟。
遇此枝叶覆，夙举冀冲天。                      
   卷252_14  【东峰亭各赋一物得寒溪草】苏     
幂[zx _blank ]溪边草，游人不厌看。馀芳幽处老，深色望中寒。                
幸得陪情兴，青青赏未阑。                      
   卷252_3  【东峰亭各赋一物得阴崖竹】袁邕      
终岁寒苔色，寂寥幽思深。朝歌犹夕岚，日永流清阴。
龙钟负烟雪，自有凌云心。                      
   卷252_4  【唐德明兴圣庙乐章　迎神】李纾      
元尊九德，佐尧光宅。烈祖太宗，方周作伯。        
响怀霜露，乐变金石。白云清风，仿佛来格。      
   卷252_5  【唐德明兴圣庙乐章　登歌奠币】李纾  
四时有典，百事来祭。尊祖奉宗，严禋大帝。        
礼先苍璧，奠备黝制。于万期年，熙成帝系。      
   卷252_6  【唐德明兴圣庙乐章　迎俎】李纾      
盛牲实俎，涓选休成。鼎煁阳燧，玉盥阴精。        
有飶嘉豆，既和大羹。侑以清乐，细齐人情。      
   卷252_7  【唐德明兴圣庙乐章　德明酌献】李纾  
清庙奕奕，和乐雍雍。器尊牺象，礼属宗公。        
白水方祼，黄流在中。谟明之德，万古清风。      
   卷252_8  【唐德明兴圣庙乐章　兴圣酌献】李纾  
閟宫静谧，合乐周张。泰尊始献，百末重觞。        
震澹存诚，庶几迪尝。遥源之祚，天汉灵长。      
   卷252_9  【唐德明兴圣庙乐章　亚献终献】李纾  
惟清惟肃，靡闻靡见。举备九成，俯终三献。        
庆彰曼寿，胙撤嘉荐。瘗玉埋牲，礼神斯遍。      
   卷252_10  【唐德明兴圣庙乐章　送神】李纾     
元精回复，灵贶繁滋。风洒兰路，云摇桂旗。        
高丘缅邈，凉部逶迟。瞻望靡及，缠绵永思。      
   卷252_11  【让皇帝庙乐章　迎神】李纾         
皇矣天宗，德先王季。因心则友，克让以位。        
爰命有司，式尊前志。神其降灵，昭飨祀事。      
   卷252_12  【让皇帝庙乐章　奠币】李纾         
惟帝时若，去而上仙。祀用商武，乐备宫悬。        
白璧加荐，玄纁告虔。子孙拜后，承兹吉蠲。      
   卷252_13  【让皇帝庙乐章　迎俎】李纾         
祀盛体荐，礼协粢盛。方周假庙，用鲁纯牲。        
捧撤祗敬，击拊和鸣。受釐归胙，既戒而平。      
   卷252_14  【让皇帝庙乐章　酌献】李纾         
八音具举，三寿既盥。洁兹宗彝，瑟彼圭瓒。        
兰肴重错，椒醑飘散。降祚维城，永为藩翰。      
   卷252_15  【让皇帝庙乐章　亚献终献】李纾     
秩礼有序，和音既同。九仪不忒，三揖将终。        
孝感藩后，相维辟公。四时之典，永永无穷。      
   卷252_16  【让皇帝庙乐章　送神】李纾         
奠献已事，昏昕载分。风摇雨散，灵卫絪缊。        
龙驾帝服，已腾五云。泮宫复閟，寂寞无闻。      
   卷252_17  【释奠武成王乐章　迎神】于邵       
卜畋不从，兆发非熊。乃倾荒政，爰佐一戎。盛烈载垂，
命祀维崇。日练上戊，宿严閟宫。迎奏嘉至，感而遂通。                      
   卷252_18  【释奠武成王乐章　奠币登歌】于邵   
管磬升，坛芗集。上公进，嘉币执。信以通，僾如及。
恢帝功，锡后邑。四维张，百度立。绵亿载，邈难挹。
   卷252_19  【释奠武成王乐章　迎俎酌献】于邵   
五齐絜，九牢硕。梡橛循，罍斝涤。进具物，扬鸿勣。
和奏发，高灵寂。虔告终，繁祉锡。昭秩祀，永无易。
   卷252_20  【释奠武成王乐章　亚献终献】于邵   
贰觞以献，三变其终。顾此非馨，尚达斯衷。茅缩可致，
神歆载融。始神翊周，拯溺除凶。时维降祐，永绝兴戎。                      
   卷252_21  【释奠武成王乐章　送神】于邵       
明祀方终，备乐斯阕。黝纁就瘗，豆笾告撤。        
肸蚃尚馀，光景云灭。返归虚极，神心则悦。      
	               
《国学原典　集部　全唐诗(上)　卷二百五十三》    
　	        　         
   卷253_1  【登鹳雀楼（一作朱斌诗）】王之涣    
白日依山尽，黄河入海流。欲穷千里目，更上一层楼。
   卷253_2  【送别】王之涣                      
杨柳东风树，青青夹御河。近来攀折苦，应为别离多。
   卷253_3  【凉州词二首】王之涣                
黄河远上白云间，一片孤城万仞山。                
羌笛何须怨杨柳，春光不度玉门关。                
单于北望拂云堆，杀马登坛祭几回。                
汉家天子今神武，不肯和亲归去来。                
   卷253_4  【宴词】王之涣                      
长堤春水绿悠悠，畎入漳河一道流。                
莫听声声催去棹，桃溪浅处不胜舟。                
   卷253_5  【九日送别】王之涣                  
蓟庭萧瑟故人稀，何处登高且送归。                
今日暂同芳菊酒，明朝应作断蓬飞。                
   卷253_6  【晚秋石门礼拜（一作礼佛）】阎防    
轻策临绝壁，招提谒金仙。舟车无由径，岩峤乃属天。
踯躅淹昃景，夷犹望新弦。石门变暝色，谷口生人烟。
阳雁叫平楚，秋风急寒川。驰晖苦代谢，浮脆惭贞坚。
永欲卧丘壑，息心依梵筵。誓将历劫愿，无以外物牵。
   卷253_7  【百丈谿新理茅茨读书】阎防          
浪迹弃人世，还山自幽独。始傍巢由踪，吾其获心曲。
荒庭何所有，老树半空腹。秋蜩鸣北林，暮鸟穿我屋。
栖迟乐遵渚，恬旷寡所欲。开卦推盈虚，散帙攻节目。
养闲度人事，达命知止足。不学东周儒，俟时劳伐辐。
   卷253_8  【宿岸道人精舍】阎防                
早岁参道风，放情入寥廓。重因息心侣，遂果岩下诺。
敛迹辞人间，杜门守寂寞。秋风翦兰蕙，霜气冷淙壑。
山牖见然灯，竹房闻捣药。愿言舍尘事，所趣非龙蠖。
   卷253_9  【夕次鹿门山作】阎防                
庞公嘉遁所，浪迹难追攀。浮舟暝始至，抱杖聊自闲。
双岩开鹿门，百谷集珠湾。喷薄湍上水，舂容漂里山。
焦原不足险，梁壑未成艰。我行自春仲，夏鸟忽绵蛮。
蕙草色已晚，客心殊倦还。远游非避地，访道爱童颜。
安能徇机巧，争夺锥刀间。                      
   卷253_10  【与永乐诸公夜泛黄河作】阎防       
烟深载酒入，但觉暮川虚。映水见山火，鸣榔闻夜渔。
爱兹山水趣，忽与人世疏。无暇然官烛，中流有望舒。
   卷253_11  【句】阎防 
