<!-- { "loadSidebar": true } -->
   卷268_60  【与清江上人及诸公宿李八昆季宅】耿湋 
汤公多外友，洛社自相依。远客还登会，秋怀欲忘归。
惊风林果少，骤雨砌虫稀。更过三张价，东游愧陆机。
   卷268_61  【春日即事】耿湋                   
邻里朝光遍，披衣夜醉醒。庖厨非旧火，林木发新青。
接果移天性，疏泉逐地形。清明来几日，戴胜已堪听。
   卷268_62  【秋夜会宿李永宅忆江南旧游】耿湋   
偶宿俱南客，相看喜尽归。湖山话不极，岁月念空违。
子夜高梧冷，秋阴远漏微。那无此良会，惜在谢家稀。
   卷268_63  【冬夜寻李永因书事赠之】耿湋       
栖遑偏降志，疵贱倍修身。近觉多衰鬓，深知独故人。
天垂五夜月，霜覆九衢尘。不待逢沮溺，而今恶问津。
   卷268_64  【立春日宴高陵任明府宅】耿湋       
春灰今变候，密雪又霏霏。坐客同心满，流年此会稀。
风成空处乱，素积夜来飞。且共衔杯酒，陶潜不得归。
   卷268_65  【春日游慈恩寺寄畅当】耿湋         
浮世今何事，空门此谛真。死生俱是梦，哀乐讵关身。
远草光连水，春篁色离尘。当从庾中庶，诗客更何人。
   卷268_66  【晚秋过苏少府】耿湋               
九江迷去住，群吏且因依。高木秋垂露，寒城暮掩扉。
随云心自远，看草伴应稀。肯信同年友，相望青琐闱。
   卷268_67  【登鹳雀楼】耿湋                   
久客心常醉，高楼日渐低。黄河经海内，华岳镇关西。
去远千帆小，来迟独鸟迷。终年不得意，空觉负东溪。
   卷268_68  【赋得沙上雁】耿湋                 
衡阳多道里，弱羽复哀音。还塞知何日，惊弦乱此心。
夜阴前侣远，秋冷后湖深。独立汀洲意，宁知霜霰侵。
   卷268_69  【夜寻卢处士】耿湋                 
月高鸡犬静，门掩向寒塘。夜竹深茅宇，秋庭冷石床。
住山年已远，服药寿偏长。虚弃如吾者，逢君益自伤。
   卷268_70  【邠州留别】耿湋                   
终岁山川路，生涯总几何。艰难为客惯，贫贱受恩多。
暮角寒山色，秋风远水波。无人见惆怅，垂鞚入烟萝。
   卷268_71  【赠张将军（一作开府）】耿湋       
寥落军城暮，重门返照间。鼓鼙经雨暗，士马过秋闲。
惯守临边郡，曾营近海山。关西旧业在，夜夜梦中还。
   卷268_72  【赠隐公（一作赠隐上人）】耿湋     
世间无近远，定里遍曾过。东海经长在，南朝寺最多。
暮年聊化俗，初地即摧魔。今日忘尘虑，看心义若何。
   卷268_73  【赠别安邑韩少府】耿湋             
子真能自在，江海意何如。门掩疏尘吏，心闲阅道书。
古城寒欲雪，远客暮无车。杳杳思前路，谁堪千里馀。
   卷268_74  【送胡校书秩满归河中】耿湋         
古树汾阴道，悠悠东去长。位卑仍解印，身老又还乡。
河水平秋岸，关门向夕阳。音书须数附，莫学晋嵇康。
   卷268_75  【送河中张胄曹往太原计会回】耿湋   
北风长至远，四牡向幽并。衰木新田路，寒芜故绛城。
遥听边上信，远计朔南程。料变当临事，遥知外国情。
   卷268_76  【送郭正字归郢上】耿湋             
济江篇已出，书府俸犹贫。积雪商山道，全家楚塞人。
大堤逢落日，广汉望通津。却别渔潭下，惊鸥那可亲。
   卷268_77  【题李孝廉书房】耿湋               
野情专易外，一室向青山。业就三编绝，心通万事闲。
莺稀春木上，草遍暮阶间。莫道归繻在，来时弃故关。
   卷268_78  【酬畅当】耿湋                     
同游漆沮后，已是十年馀。几度曾相梦，何时定得书。
月高城影尽，霜重柳条疏。且对尊中酒，千般想未如。
   卷268_79  【留别解县韩明府（一作别解明府）】耿湋                       
闲人州县厌，贱士友朋讥。朔雪逢初下，秦关独暮归。
寒茅下原浅，残雪过风微。一路何相慰，唯君能政稀。
   卷268_80  【游钟山紫芝观】耿湋               
系舟仙宅下，清磬落春风。雨数芝田长，云开石路重。
古房清磴接，深殿紫烟浓。鹤驾何时去，游人自不逢。
   卷268_81  【晚秋宿裴员外寺院（得逢字）】耿湋 
仲言多丽藻，晚水独芙蓉。梁苑仍秋过，仁祠又夜逢。
回林通暗竹，去雨带寒钟。原向空门里，修持比昼龙。
   卷268_82  【秋夜喜卢司直严少府访宿】耿湋     
寂寂闭层城，悠悠此夜情。早凉过鬓发，秋思入柴荆。
严子多高趣，卢公有盛名。还如杜陵下，暂拂蒋元卿。
   卷268_83  【下邽客舍喜叔孙主簿郑少府见过】耿湋 
良宵复杪秋，把酒说羁游。落木东西别，寒萍远近流。
萧条旅馆月，寂历曙更筹。不是仇梅至，何人问百忧。
   卷268_84  【盩厔客舍】耿湋                   
寥寂荒垒下，客舍雨微微。门见苔生满，心惭吏到稀。
篱花看未发，海燕欲先归。无限堪惆怅，谁家复捣衣。
   卷268_85  【宿韦员外宅】耿湋                 
传经韦相后，赐笔汉家郎。幽阁诸生会，寒宵几刻长。
座中灯泛酒，檐外月如霜。事多飘忽，邀欢讵可忘。
   卷268_86  【登沃州山】耿湋                   
沃州初望海，携手尽时髦。小暑开鹏翼，新蓂长鹭涛。
月如芳草远，身比夕阳高。羊祜伤风景，谁云异我曹。
   卷268_87  【宿岐山姜明府厅】耿湋             
暝色休群动，秋斋远客情。细风和雨气，寒竹度帘声。
日觉蹉跎近，天教懒慢成。谁能谒卿相，朝夕算浮荣。
   卷268_88  【上巳日】耿湋                     
共来修禊事，内顾一悲翁。玉鬓风尘下，花林丝管中。
故山离水石，旧侣失鹓鸿。不及游鱼乐，裴回莲叶东。
   卷268_89  【登乐游原】耿湋                   
园庙何年废，登临有故丘。孤村连日静，多雨及霖休。
常与秦山对，曾经汉主游。岂知千载后，万事水东流。
   卷268_90  【题惟幹上人房】耿湋               
绳床茅屋下，独坐味闲安。苦行无童子，忘机避宰官。
是非齐已久，夏腊比应难。更悟真如性，尘心稍自宽。
   卷268_91  【会凤翔张少尹南亭】耿湋           
远过张正见，诗兴自依依。西府军城暮，南庭吏事稀。
草檐宜日过，花圃任烟归。更料重关外，群僚候启扉。
   卷268_92  【早春宴高陵滑少府（得升字）】耿湋 
且宽沈簿领，应赖酒如渑。春夜霜犹下，东城月未升。
清言饶醉客，乱舞避寒灯。名字书仙籍，诸生病未能。
   卷268_93  【寒蜂采菊蕊】耿湋                 
游飏下晴空，寻芳到菊丛。带声来蕊上，连影在香中。
去住沾馀雾，高低顺过风。终惭异蝴蝶，不与梦魂通。
   卷268_94  【题杨著别业】耿湋                 
柳巷向陂斜，回阳噪乱鸦。农桑子云业，书籍蔡邕家。
暮叶初翻砌，寒池转露沙。如何守儒行，寂寞过年华。
   卷268_95  【送太仆寺李丞赴都到桃林塞】耿湋   
远过桃林塞，休年自昔闻。曲河随暮草，重阜接闲云。
造父为周御，詹嘉守晋军。应多怀古思，落叶又纷纷。
   卷268_96  【宋中】耿湋                       
百战无军食，孤城陷虏尘。为伤多易子，翻吊浅为臣。
漫漫东流水，悠悠南陌人。空思前事往，向晓泪沾巾。
   卷268_97  【陪宴湖州公堂】耿湋               
谢公为楚郡，坐客是瑶林。文府重门奥，儒源积浪深。
壶觞邀薄醉，笙磬发高音。末至才仍短，难随白雪吟。
   卷268_98  【寻觉公因寄李二端司空十四曙】耿湋 
少年尝昧道，无事日悠悠。及至悟生死，寻僧已白头。
云回庐瀑雨，树落给园秋。为我谢宗许，尘中难久留。
   卷268_99  【送郭秀才赴举】耿湋               
乡赋鹿鸣篇，君为贡士先。新经梦笔夜，才比弃繻年。
海雨沾隋柳，江潮赴楚船。相看南去雁，离恨倍潸然。
   卷268_100  【送王闰】耿湋                    
相送临汉水，怆然望故关。江芜连梦泽，楚雪入商山。
语我他年旧，看君此日还。因将自悲泪，一洒别离间。
   卷268_101  【送蜀客还】耿湋                  
万峰深积翠，路向此中难。欲暮多羁思，因高莫远看。
卓家人寂寞，扬子业荒残。唯见岷山水，悠悠带月寒。
   卷268_102  【送海州卢录事】耿湋              
之官逢计吏，风土问如何。海口朝阳近，青州春气多。
郊原鹏影到，楼阁蜃云和。损益关从事，期听劳者歌。
   卷268_103  【登钟山馆】耿湋                  
匹马宜春路，萧条背馆心。涧花寒夕雨，潭水黑朝林。
野市鱼盐隘，江村竹苇深。子规何处发，青树满高岑。
   卷268_104  【秋日（一作落照）】耿湋          
照耀天山外，飞鸦几共过。微红拂秋汉，片白透长波。
影促寒汀薄，光残古木多。金霞与云气，散漫复相和。
   卷268_105  【赠苗员外】耿湋                  
为郎日赋诗，小谢少年时。业继儒门后，心多道者期。
