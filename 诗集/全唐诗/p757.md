<!-- { "loadSidebar": true } -->
   卷486_8  【秋思】鲍溶
楚客秋更悲，皇皇无声地。时无无事人，我命与身异。
良时如飞鸟，回掌成故事。蹉跎秋定还，凝冽坚冰至。
人生不期老，华发谁能避。感此惜壮年，壮年少为贵。
我生虽努力，荣途难自致。徒为击角歌，且惭雕剑字。
吾师罕言命，感激潜伤思。                      
   卷486_9  【客途逢乡人旋别】鲍溶              
惊鸿一断行，天远会无因。无因忽相会，感叹若有神。
我乡路三千，百里一主人。一宿独何恋，何况旧乡邻。
牢落岁华晏，相怜客中贫。迎霜君衣暖，与我同一身。
谁在天日下，此生能不勤。青萍寄流水，安得长相亲。
明发更远道，山河重苦辛。                      
   卷486_10  【隋帝陵下】鲍溶                   
白露沾衣隋主宫，云亭月馆楚淮东。盘龙楼舰浮冤水，
雕锦帆幢使乱风。长夜应怜桀何罪，告成合笑禹无功。
伤心近似骊山路，陵树无根秋草中。              
   卷486_11  【洛阳春望】鲍溶                   
五凤楼南望洛阳，龙门回合抱苍苍。受朝前殿云霞暖，
封岳行宫草木香。四海为家知德盛，二京有宅卜年长。
东人犹忆时巡礼，愿觐元和日月光。              
   卷486_12  【始见二毛】鲍溶                   
玄发迎忧光色阑，衰华因镜强相看。百川赴海返潮易，
一叶报秋归树难。初弄藕丝牵欲断，又惊机素翦仍残。
颜生岂是光阴晚，余亦何人不自宽。              
   卷486_13  【巫山怀古】鲍溶                   
十二峰峦斗翠微，石烟花雾犯容辉。青春楚女妒云老，
白日神人入梦稀。银箭暗凋歌夜烛，珠泉频点舞时衣。
谁伤宋玉千年后，留得青山辨是非。              
   卷486_14  【郊天回】鲍溶                     
日动萧烟上泰坛，帝从黄道整和銮。风前貔武回雕仗，
云里神龙起画竿。金鸟赦书鸣九夜，玉山寿酒舞千官。
始知报本终朝礼，旧典时巡只自难。              
   卷486_15  【温泉宫】鲍溶                     
忆昔开元天地平，武皇十月幸华清。山蒸阴火云三素，
日落温泉鸡一鸣。彩羽鸟仙歌不死，翠霓童妾舞长生。
仍闻老叟垂黄发，犹说龙髯缥缈情。              
   卷486_16  【寄归】鲍溶                       
塞草黄来见雁稀，陇云白后少人归。新丝强入未衰鬓，
别泪应沾独宿衣。几夕精诚拜初月，每秋河汉对空机。
更看出猎相思苦，不射秋田朝雉飞。              
   卷486_17  【赠远】鲍溶                       
辛苦关西车骑官，几年旌节客河兰。金泥舞虎精神暗，
银缕交龙气色寒。欲和古诗成窦锦，倍悲秋扇损齐纨。
莫劳雁足传书信，愿向凌烟阁上看。              
   卷486_18  【九日与友人登高】鲍溶             
云木疏黄秋满川，茱萸风里一尊前。几回为客逢佳节，
曾见何人再少年。霜报征衣冷针指，雁惊幽梦泪婵娟。
古来醉乐皆难得，留取穷通付上天。              
   卷486_19  【赠杨炼师】鲍溶                   
柴烟衣上绣春云，清隐山书小篆文。                
明月在天将凤管，夜深吹向玉晨君。                
   卷486_20  【玉清坛】鲍溶                     
上阳宫里女，玉色楚人多。西信无因得，东游奈乐何。
   卷486_21  【答客】鲍溶                       
竹间深路马惊嘶，独入蓬门半似迷。                
劳问圃人终岁事，桔槔声里雨春畦。                
   卷486_22  【隋宫】鲍溶                       
柳塘烟起日西斜，竹浦风回雁弄沙。                
炀帝春游古城在，坏宫芳草满人家。                
   卷486_23  【送僧文江】鲍溶                   
吴王剑池上，禅子石房深。久慕白云性，忽劳青玉音。
孤高知胜鹤，清雅似闻琴。此韵书珍重，烦师出定吟。
   卷486_24  【古意】鲍溶                       
重锦化为泥，翦刀误人事。夜裁远道书，翦破相思字。
妾心不自信，远道终难寄。客心固多疑，肯信非人意。
万里不言远，归书长相次。可即由此书，空房□忌讳。
   卷486_25  【山中冬思二首】鲍溶               
山深先冬寒，败叶与林齐。门巷非世路，何人念穷栖。
哀风破山起，夕雪误鸣鸡。巢鸟侵旦出，饥猿无声啼。
晨兴动烟火，开云伐冰溪。老木寒更瘦，阴云晴亦低。
我贫自求力，颜色常低迷。时思灵台下，游子正凄凄。
雪壮冰亦坚，冻涧如平地。幽人毛褐暖，笑就糟床醉。
唤人空谷应，开火寒猿至。拾薪煮秋栗，看鼎书古字。
忽忆南涧游，衣巾多云气。露脚寻逸僧，谘量意中事。
   卷486_26  【读史】鲍溶                       
鬼书报秦亡，天地亦云闭。赤龙吟大野，老母哭白帝。
苍苍无白日，项氏徒先济。六合已姓刘，鸿门事难制。
坑降嬴政在，衣锦人望替。宿昔见汉兵，龙蛇满旌棨。
始矜山可拔，终叹骓不逝。区区亚父心，未究天人际。
萧张马无汗，盛业垂千世。                      
   卷486_27  【冬夜答客】鲍溶                   
冬日诚可爱，不如夜漏多。幸君霜露里，车马犯寒过。
学耕不逢年，稂莠败黍禾。岂唯亲宾散，鸟鼠移巢窠。
独见青松心，凌霜庇柔萝。壮日贱若此，留恩意如何。
因忆古丈夫，一言重山河。临风弹楚剑，为子奏燕歌。
   卷486_28  【宿吴兴道中苕村】鲍溶             
浮客倦长道，秋深夜如年。久行惜日月，常起鸡鸣前。
夕计今日程，息车在苕川。霜中水南寺，金磬泠泠然。
畴昔此林下，归心巢顶禅。身依寤昏寐，智月生虚圆。
羁旅违我程，去留难双全。观身话往事，如梦游青天。
明发止宾从，寄声琴上弦。聊书越人意，此曲名思仙。
   卷486_29  【代楚老酬主人】鲍溶               
流水为我乡，扁舟为我宅。二毛去天远，几日人间客。
曈曈衔山景，渺渺翔云迹。从时无定心，病处不暖席。
烦君问岐路，为我生凄戚。百年衣食身，未死皆有役。
曾伤无遗嗣，纵有复何益。终古北邙山，樵人卖松柏。
   卷486_30  【沛中怀古】鲍溶                   
烟芜歌风台，此是赤帝乡。赤帝今已矣，大风邈凄凉。
惟昔仗孤剑，十年朝八荒。言生处乐，万乘巡东方。
高台何巍巍，行殿起中央。兴言万代事，四坐沾衣裳。
我为异代臣，酌水祀先王。抚事复怀昔，临风独彷徨。
   卷486_31  【夏日华山别韩博士愈】鲍溶         
别地泰华阴，孤亭潼关口。夏日可畏时，望山易迟久。
暂因车马倦，一逐云先后。碧霞气争寒，黄鸟语相诱。
三峰多异态，迥举仙人手。天晴捧日轮，月夕弄星斗。
幽疑白帝近，明见黄河走。远心不期来，真境非吾有。
鸟鸣草木下，日息天地右。踯躅因风松，青冥谢仙叟。
不知无声泪，中感一颜厚。青霄上何阶，别剑空朗扣。
故乡此关外，身与名相守。迹比断根蓬，忧如长饮酒。
生离抱多恨，方寸安可受。咫尺岐路分，苍烟蔽回首。
   卷486_32  【春日言怀】鲍溶                   
湛湛琴前酒，期自赏青春。胡为缄笑语，深念不思身。
寂寂花舞多，嘤嘤鸟言频。心悲兄弟远，愿见相似人。
江界田土卑，竞来东作勤。岁寒虚尽力，家外无强亲。
杳窅青云望，无途同苦辛。                      
   卷486_33  【题吴征君岩居】鲍溶               
尧泽润天下，许由心不知。真风存绵绵，常与达者期。
有道吾不仕，有生吾不欺。澹然灵府中，独见太古时。
地脉发醴泉，岩根生灵芝。天文若通会，星影应离离。
亭亭傅氏岩，何独万古思。                      
   卷486_34  【云溪竹园翁】鲍溶                 
硠硠云溪里，翠竹和云生。泉积涧深，竦竦如刻成。
楚客卧云老，世间无姓名。因兹千亩业，以代双牛耕。
乱林不可留，寸茎不可轻。风暖斗出地，仰齐故年茎。
幽室结白茅，密叶罗众清。照水寒澹荡，对山绿峥嵘。
苍松含古貌，秋桂俨白英。相看受天风，深夜戛击声。
   卷486_35  【窃览都官李郎中和李舍人益酬张舍人弘静…闻雅琴见寄】鲍溶     
朝草天子奏，夜语思忧琴。因声含香气，其韵流水音。
仙乐朱凤意，灵芝紫鸾心。翻然远求友，岂独双归林。
松吹暑中冷，星花池上深。倘俾有声乐，请以丝和金。
   卷486_36  【长安言怀】鲍溶                   
殷殷生念厚，戚戚劳者多。二时昼夜等，百岁讵几何。
日下文翰苑，侧身识经过。千虑恐一失，翔阳已蹉跎。
临觞翦众忧，静寄丝桐歌。思归绕十指，五声不相和。
暮天还巢翼，明日陨叶柯。高谢岩谷人，鹿衣带女萝。
生不去亲爱，浮名若风波。谁令不及此，亲爱隔山河。
