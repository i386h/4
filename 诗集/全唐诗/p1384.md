<!-- { "loadSidebar": true } -->
桃花践破红¤          
品流巫峡外，名籍紫微中。真侣墉城会，梦魂通。  
淡花瘦玉，依约神仙妆束。佩琼文，瑞露通宵贮，    
幽香尽日焚¤          
碧纱笼绛节，黄藕冠浓云。勿以吹箫伴，不同群。  
   卷897_21  【风流子】孙光宪                   
茅舍槿篱溪曲，鸡犬自南自北。菰叶长，水葓开，    
门外春波涨渌。听织，声促，轧轧鸣梭穿屋。      
楼倚长衢欲暮，瞥见神仙伴侣。微傅粉，拢梳头，    
隐映画帘开处。无语，无绪，慢曳罗裙归去。      
金络玉衔嘶马，系向绿杨阴下。朱户掩，绣帘垂，    
曲院水流花谢。欢罢，归也，犹在九衢深夜。      
   卷897_22  【定西番】孙光宪                   
鸡禄山前游骑，边草白，朔天明，马蹄轻¤          
鹊面弓离短韔，弯来月欲成。一只鸣髇云外，晓鸿惊。
帝子枕前秋夜，霜幄冷，月华明，正三更¤          
何处戍楼寒笛，梦残闻一声。遥想汉关万里，泪纵横。
   卷897_23  【何满子】孙光宪                   
冠剑不随君去，江河还共恩深。歌袖半遮眉黛惨，    
泪珠旋滴衣襟。惆怅云愁雨怨，断魂何处相寻。    
   卷897_24  【玉蝴蝶】孙光宪                   
春欲尽，景仍长，满园花正黄。粉翅两悠飏，翩翩过短墙¤                      
鲜飙暖，牵游伴，飞去立残芳。无语对萧娘，舞衫沉麝香。                    
   卷897_25  【八拍蛮】孙光宪                   
孔雀尾拖金线长，怕人飞起入丁香。越女沙头争拾翠，
相呼归去背斜阳。    
   卷897_26  【思帝乡】孙光宪                   
如何，遣情情更多？永日水堂帘下，敛羞蛾。        
六幅罗裙窣地，微行曳碧波。看尽满池疏雨，打团荷。
   卷897_27  【上行杯】孙光宪                   
草草离亭鞍马，从远道、此地分襟。燕宋秦吴千万里¤
无辞一醉。野棠开，江草湿，伫立，沾泣，征骑駸駸。
离棹逡巡欲动，临极浦、故人相送。去住心情知不共¤
金船满捧。绮罗愁，丝管咽，回别，帆影灭，江浪如雪。                      
   卷897_28  【谒金门】孙光宪                   
留不得，留得也应无益。白纻春衫如雪色，扬州初去日¤
轻别离，甘抛掷，江上满帆风疾。却羡彩鸳三十六，  
孤鸾还一只。        
   卷897_29  【思越人】孙光宪                   
古台平，芳草远，馆娃宫外春深。翠黛空留千载恨，  
教人何处相寻¤        
绮罗无复当时事，露花点滴香泪。惆怅遥天横渌水，  
鸳鸯对对飞起。      
渚莲枯，宫树老，长洲废苑萧条。想像玉人空处所，  
月明独上溪桥¤        
经春初败秋风起，红兰绿蕙愁死。一片风流伤心地，  
魂销目断西子。      
   卷897_30  【望梅花】孙光宪                   
数枝开与短墙平，见雪萼，红跗相映。引起谁人边塞情¤
帘外欲三更，吹断离愁月正明。空听隔江声。      
   卷897_31  【渔歌子】孙光宪                   
草芊芊，波漾漾，湖边草色连波涨。沿蓼岸，泊枫汀，
天际玉轮初上¤        
扣舷歌，联极望，桨声伊轧知何向。黄鹄叫，白鸥眠，
谁似侬家疏旷？斋      
泛流萤，明又灭，夜凉水冷东湾阔。风浩浩，笛寥寥，
万顷金波重叠¤        
杜若洲，香郁烈，一声宿雁霜时节。经霅水。过松江，
尽属侬家日月。      
   卷897_32  【定风波】孙光宪                   
帘拂疏香断碧丝，泪衫还滴绣黄鹂。上国献书人不在，
凝黛，晚庭又是落红时¤
春日自长心自促，翻覆，年来年去负前期。          
应是秦云兼楚雨，留住，向花枝夸说月中枝。      
   卷897_33  【南歌子】孙光宪                   
艳冶青楼女，风流似楚真。骊珠美玉未为珍，        
窈窕一枝芳柳，入腰身¤
舞袖频回雪，歌声几动尘。慢凝秋水顾情人，        
只缘倾国，著处觉生春。
映月论心处，偎花见面时。倚郎和袖抚香肌，        
遥指画堂深院，许相期¤
解佩君非晚，虚襟我未迟。愿如连理合欢枝，        
不似五陵狂荡，薄情儿。
   卷897_34  【应天长】孙光宪                   
翠凝仙艳非凡有，窈窕年华方十九。鬓如云，腰似柳，
妙对绮弦歌醁酒¤      
醉瑶台，携玉手，共燕此宵相偶。魂断晚窗分首，    
泪沾金缕袖。        
   卷897_35  【遐方怨】孙光宪                   
红绶带，锦香囊。为表花前意，殷勤赠玉郎。        
此时更役心肠，转添秋夜梦魂狂¤                  
思艳质，想娇妆。愿早传金盏，同欢卧醉乡。        
任人猜妒恶猜防，到头须使似鸳鸯。              
	               
《国学原典　集部　全唐诗(下)　卷八百九十八》    
　	        　         
   卷898_1  【浣溪沙】张泌                      
钿毂香车过柳堤，桦烟分处马频嘶，为他沉醉不成泥¤
花满驿亭香露细，杜鹃声断玉蟾低，含情无语倚楼西。
马上凝情忆旧游，照花淹竹小溪流，钿筝罗幕玉搔头¤
早是出门长带月，可堪分袂又经秋，晚风斜日不胜愁。
独立寒阶望月华，露浓香泛小庭花，绣屏愁背一灯斜¤
云雨自从分散后，人间无路到仙家，但凭魂梦访天涯。
依约残眉理旧黄，翠鬟抛掷一簪长，暖风晴日罢朝妆¤
闲折海棠看又拈，玉纤无力惹馀香，此情谁会倚斜阳。
翡翠屏开绣幄红，谢娥无力晓妆慵，锦帷鸳被宿香浓¤
微雨小庭春寂寞，燕飞莺语隔帘栊，杏花凝恨倚东风。
花月香寒悄夜尘，绮筵幽会暗伤神，婵娟依约画屏人¤
人不见时还暂语，令才抛后爱微嚬，越罗巴锦不胜春。
偏戴花冠白玉簪，睡容新起意沈吟，翠钿金缕镇眉心¤
小槛日斜风悄悄，隔帘零落杏花阴，断香轻碧锁愁深。
晚逐香车入凤城，东风斜揭绣帘轻，慢回娇眼笑盈盈¤
消息未通何计是，便须佯醉且随行，依稀闻道太狂生。
小市东门欲雪天，众中依约见神仙，蕊黄香画贴金蝉¤
饮散黄昏人草草，醉容无语立门前，马嘶尘烘一街烟。
   卷898_2  【临江仙】张泌                      
烟收湘渚秋江静，蕉花露泣愁红。五云双鹤去无踪。  
几回魂断，凝望向长空¤
翠竹暗留珠泪怨，闲调宝瑟波中。花鬟月鬓绿云重。  
古祠深殿，香冷雨和风。
   卷898_3  【女冠子】张泌                      
露花烟草，寂寞五云三岛。正春深，貌减潜销玉，    
香残尚惹襟¤          
竹疏虚槛静，松密醮坛阴。何事刘郎去，信沉沉。  
   卷898_4  【河传】张泌
渺莽云水，惆怅暮帆，去程迢递。夕阳芳草，千里万里，
雁声无限起¤          
梦魂悄断烟波里。心如醉，相见何处是？锦屏香冷无睡，
被头多少泪。        
红杏，交枝相映，密密濛濛。一庭浓艳倚东风，香融，
透帘栊¤              
斜阳似共春光语，蝶争舞，更引流莺妒。魂销千片玉樽前，                      
神仙，瑶池醉暮天。  
   卷898_5  【酒泉子】张泌                      
春雨打窗，惊梦觉来天气晓。画堂深，红焰小，背兰缸¤
酒香喷鼻懒开缸，惆怅更无人共醉。旧巢中，新燕子，
语双双。            
紫陌青门，三十六宫春色，御沟辇路暗相通，杏园风¤
咸阳沽酒宝钗空，笑指未央归去，插花走马落残红，  
月明中。            
   卷898_6  【生查子】张泌                      
相见稀，喜相见，相见还相远。檀画荔支红，金蔓蜻蜓软¤                      
鱼雁疏，芳信断，花落庭阴晚。可惜玉肌肤，消瘦成慵懒。                    
   卷898_7  【思越人】张泌                      
燕双飞，莺百转，越波堤下长桥。斗钿花筐金匣恰，  
舞衣罗薄纤腰¤        
东风澹荡慵无力，黛眉愁聚春碧。满地落花无消息，  
月明肠断空忆。      
   卷898_8  【满宫花】张泌                      
花正芳，楼似绮，寂寞上阳宫里。钿笼金锁睡鸳鸯，  
帘冷露华珠翠¤        
娇艳轻盈香雪腻，细雨黄莺双起。东风惆怅欲清明，  
公子桥边沉醉。      
   卷898_9  【柳枝】张泌
腻粉琼妆透碧纱，雪休夸。金凤搔头坠鬓斜，发交加¤
倚著云屏新睡觉，思梦笑。红腮隐出枕函花，有些些。
   卷898_10  【南歌子】张泌                     
柳色遮楼暗，桐花落砌香。画堂开处远风凉，        
高卷水精帘额，衬斜阳。
岸柳拖烟绿，庭花照日红。数声蜀魄入帘栊，        
惊断碧窗残梦，画屏空。
