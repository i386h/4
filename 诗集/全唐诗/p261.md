<!-- { "loadSidebar": true } -->
   卷192_17  【陪元侍御春游】韦应物             
何处醉春风，长安西复东。不因俱罢职，岂得此时同。
贳酒宣平里，寻芳下苑中。往来杨柳陌，犹避昔年骢。
   卷192_18  【游龙门香山泉】韦应物             
山水本自佳，游人已忘虑。碧泉更幽绝，赏爱未能去。
潺湲写幽磴，缭绕带嘉树。激转忽殊流，归泓又同注。
羽觞自成玩，永日亦延趣。灵草有时香，仙源不知处。
还当候圆月，携手重游寓。                      
   卷192_19  【龙门游眺】韦应物                 
凿山导伊流，中断若天辟。都门遥相望，佳气生朝夕。
素怀出尘意，适有携手客。精舍绕层阿，千龛邻峭壁。
缘云路犹缅，憩涧钟已寂。花树发烟华，淙流散石脉。
长啸招远风，临潭漱金碧。日落望都城，人间何役役。
   卷192_20  【洛都游寓】韦应物                 
东风日已和，元化亮无私。草木同时植，生条有高卑。
罢官守园庐，岂不怀渴饥。穷通非所干，跼促当何为。
佳辰幸可游，亲友亦相追。朝从华林宴，暮返东城期。
掇英出兰皋，玩月步川坻。轩冕诚可慕，所忧在絷维。
   卷192_21  【再游龙门怀旧侣】韦应物           
两山郁相对，晨策方上干。霭霭眺都城，悠悠俯清澜。
邈矣二三子，兹焉屡游盘。良时忽已周，独往念前欢。
好鸟始云至，众芳亦未阑。遇物岂殊昔，慨伤自有端。
   卷192_22  【庄严精舍游集】韦应物             
良游因时暇，乃在西南隅。绿烟凝层城，丰草满通衢。
精舍何崇旷，烦跼一弘舒。架虹施广荫，构云眺八区。
即此尘境远，忽闻幽鸟殊。新林泛景光，丛绿含露濡。
永日亮难遂，平生少欢娱。谁能遽还归，幸与高士俱。
   卷192_23  【府舍月游】韦应物                 
官舍耿深夜，佳月喜同游。横河俱半落，泛露忽惊秋。
散彩疏群树，分规澄素流。心期与浩景，苍苍殊未收。
   卷192_24  【任鄠令渼陂游眺】韦应物           
野水滟长塘，烟花乱晴日。氤氲绿树多，苍翠千山出。
游鱼时可见，新荷尚未密。屡往心独闲，恨无理人术。
   卷192_25  【西郊游瞩】韦应物                 
东风散馀冱，陂水淡已绿。烟芳何处寻，杳蔼春山曲。
新禽哢暄节，晴光泛嘉木。一与诸君游，华觞忻见属。
   卷192_26  【再游西郊渡】韦应物               
水曲一追游，游人重怀恋。婵娟昨夜月，还向波中见。
惊禽栖不定，流芳寒未遍。携手更何时，伫看花似霰。
   卷192_27  【月溪与幼遐、君贶同游（时二子还城）】韦应物                 
岸筱覆回溪，回溪曲如月。沉沉水容绿，寂寂流莺歇。
浅石方凌乱，游禽时出没。半雨夕阳霏，缘源杂花发。
明晨重来此，同心应已阙。                      
   卷192_28  【与幼遐、君贶兄弟同游白家竹潭】韦应物                       
清赏非素期，偶游方自得。前登绝岭险，下视深潭黑。
密竹已成暮，归云殊未极。春鸟依谷暄，紫兰含幽色。
已将芳景遇，复款平生忆。终念一欢别，临风还默默。
   卷192_29  【秋夕西斋与僧神静游】韦应物       
晨登西斋望，不觉至夕曛。正当秋夏交，原野起烟氛。
坐听凉飙举，华月稍披云。漠漠山犹隐，滟滟川始分。
物幽夜更殊，境静兴弥臻。息机非傲世，于时乏嘉闻。
究空自为理，况与释子群。                      
   卷192_30  【观田家】韦应物                   
微雨众卉新，一雷惊蛰始。田家几日闲，耕种从此起。
丁壮俱在野，场圃亦就理。归来景常晏，饮犊西涧水。
饥劬不自苦，膏泽且为喜。仓廪无宿储，徭役犹未已。
方惭不耕者，禄食出闾里。                      
   卷192_31  【园亭览物】韦应物                 
积雨时物变，夏绿满园新。残花已落实，高笋半成筠。
守此幽栖地，自是忘机人。                      
   卷192_32  【观沣水涨】韦应物                 
夏雨万壑凑，沣涨暮浑浑。草木盈川谷，澶漫一平吞。
槎梗方瀰泛，涛沫亦洪翻。北来注泾渭，所过无安源。
云岭同昏黑，观望悸心魂。舟人空敛棹，风波正自奔。
   卷192_33  【陪王卿郎中游南池】韦应物         
鹓鸿俱失侣，同为此地游。露浥荷花气，风散柳园秋。
烟草凝衰屿，星汉泛归流。林高初上月，塘深未转舟。
清言屡往复，华樽始献酬。终忆秦川赏，端坐起离忧。
   卷192_34  【南园陪王卿游瞩】韦应物           
形迹虽拘检，世事澹无心。郡中多山水，日夕听幽禽。
几阁文墨暇，园林春景深。杂花芳意散，绿池暮色沉。
君子有高躅，相携在幽寻。一酌何为贵，可以写冲襟。
   卷192_35  【游西山】韦应物                   
时事方扰扰，幽赏独悠悠。弄泉朝涉涧，采石夜归州。
挥翰题苍峭，下马历嵌丘。所爱唯山水，到此即淹留。
   卷192_36  【春游南亭】韦应物                 
川明气已变，岩寒云尚拥。南亭草心绿，春塘泉脉动。
景煦听禽响，雨馀看柳重。逍遥池馆华，益愧专城宠。
   卷192_37  【再游西山】韦应物                 
南谯古山郡，信是高人居。自叹乏弘量，终朝亲簿书。
于时忽命驾，秋野正萧疏。积逋诚待责，寻山亦有馀。
测测石泉冷，暧暧烟谷虚。中有释门子，种果结茅庐。
出身厌名利，遇境即踌躇。守直虽多忤，视险方晏如。
况将尘埃外，襟抱从此舒。                      
   卷192_38  【游灵岩寺】韦应物                 
始入松路永，独忻山寺幽。不知临绝槛，乃见西江流。
吴岫分烟景，楚甸散林丘。方悟关塞眇，重轸故园愁。
闻钟戒归骑，憩涧惜良游。地疏泉谷狭，春深草木稠。
兹焉赏未极，清景期杪秋。                      
   卷192_39  【与卢陟同游永定寺北池僧斋】韦应物 
密竹行已远，子规啼更深。绿池芳草气，闲斋春树阴。
晴蝶飘兰径，游蜂绕花心。不遇君携手，谁复此幽寻。
   卷192_40  【游溪】韦应物                     
野水烟鹤唳，楚天云雨空。玩舟清景晚，垂钓绿蒲中。
落花飘旅衣，归流澹清风。缘源不可极，远树但青葱。
   卷192_41  【游开元精舍】韦应物               
夏衣始轻体，游步爱僧居。果园新雨后，香台照日初。
绿阴生昼静，孤花表春馀。符竹方为累，形迹一来疏。
   卷192_42  【襄武馆游眺】韦应物               
州民知礼让，讼简得遨游。高亭凭古地，山川当暮秋。
是时粳稻熟，西望尽田畴。仰恩惭政拙，念劳喜岁收。
澹泊风景晏，缭绕云树幽。节往情恻恻，天高思悠悠。
嘉宾幸云集，芳樽始淹留。还希习池赏，聊以驻鸣驺。
   卷192_43  【秋景诣琅琊精舍】韦应物           
屡访尘外迹，未穷幽赏情。高秋天景远，始见山水清。
上陟岩殿憩，暮看云壑平。苍茫寒色起，迢递晚钟鸣。
意有清夜恋，身为符守婴。悟言缁衣子，萧洒中林行。
   卷192_44  【同韩郎中闲庭南望秋景】韦应物     
朝下抱馀素，地高心本闲。如何趋府客，罢秩见秋山。
疏树共寒意，游禽同暮还。因君悟清景，西望一开颜。
   卷192_45  【慈恩精舍南池作】韦应物           
清境岂云远，炎氛忽如遗。重门布绿阴，菡萏满广池。
石发散清浅，林光动涟漪。缘崖摘紫房，扣槛集灵龟。
浥浥馀露气，馥馥幽襟披。积喧忻物旷，耽玩觉景驰。
明晨复趋府，幽赏当反思。                      
   卷192_46  【雨夜宿清都观】韦应物             
灵飙动阊阖，微雨洒瑶林。复此新秋夜，高阁正沉沉。
旷岁恨殊迹，兹夕一披襟。洞户含凉气，网轩构层阴。
况自展良友，芳樽遂盈斟。适悟委前妄，清言怡道心。
岂恋腰间绶，如彼笼中禽。                      
   卷192_47  【善福精舍秋夜迟诸君】韦应物       
广庭独闲步，夜色方湛然。丹阁已排云，皓月更高悬。
繁露降秋节，苍林郁芊芊。仰观天气凉，高咏古人篇。
抚己亮无庸，结交赖群贤。属予翘思时，方子中夜眠。
相去隔城阙，佳期屡徂迁。如何日夕待，见月三四圆。
   卷192_48  【东郊】韦应物                     
吏舍跼终年，出郊旷清曙。杨柳散和风，青山澹吾虑。
依丛适自憩，缘涧还复去。微雨霭芳原，春鸠鸣何处。
乐幽心屡止，遵事迹犹遽。终罢斯结庐，慕陶真可庶。
   卷192_49  【秋郊作】韦应物                   
清露澄境远，旭日照林初。一望秋山净，萧条形迹疏。
登原忻时稼，采菊行故墟。方愿沮溺耦，淡泊守田庐。
   卷192_50  【行宽禅师院】韦应物               
北望极长廊，斜扉映丛竹。亭午一来寻，院幽僧亦独。
唯闻山鸟啼，爱此林下宿。                      
   卷192_51  【神静师院】韦应物                 
青苔幽巷遍，新林露气微。经声在深竹，高斋独掩扉。
