<!-- { "loadSidebar": true } -->
故山期采菊，秋水忆观鱼。一去蓬蒿径，羡君闲有馀。
   卷248_21  【送王司马赴润州】郎士元           
暂屈文为吏，聊将禄代耕。金陵且不远，山水复多名。
楚塞因高出，寒潮入夜生。离心逐春草，直到建康城。
   卷248_22  【留卢秦卿（一作司空曙诗）】郎士元 
知有前期在，欢如此夜中。无将故人酒，不及古淳风。
   卷248_23  【赠强山人】郎士元                 
或掉轻舟或杖藜，寻常适意钓前溪。                
草堂竹径在何处，落日孤烟寒渚西。                
   卷248_24  【赠韦司直】郎士元                 
闻君感叹二毛初，旧友相依万里馀。烽火有时惊暂定，
甲兵无处可安居。客来吴地星霜久，家在平陵音信疏。
昨日风光还入户，登山临水意何如。              
   卷248_25  【石城馆酬王将军】郎士元           
谁能绣衣客，肯驻木兰舟。连雁沙边至，孤城江上秋。
归帆背南浦，楚塞入西楼。何处看离思，沧波日夜流。
   卷248_26  【酬王季友题半日村别业兼呈李明府】郎士元                     
村映寒原日已斜，烟生密竹早归鸦。长溪南路当群岫，
半景东邻照数家。门通小径连芳草，马饮春泉踏浅沙。
欲待主人林上月，还思潘岳县中花。              
   卷248_27  【酬二十八秀才见寄】郎士元         
昨夜山月好，故人果相思。清光到枕上，袅袅凉风时。
永意能在我，惜无携手期。                      
   卷248_28  【冬夕寄青龙寺源公】郎士元         
敛屦入寒竹，安禅过漏声。高松残子落，深井冻痕生。
罢磬风枝动，悬灯雪屋明。何当招我宿，乘月上方行。
   卷248_29  【塞下曲】郎士元                   
宝刀塞下儿，身经百战曾百胜，壮心竟未嫖姚知。    
白草山头日初没，黄沙戍下悲歌发。萧条夜静边风吹，
独倚营门望秋月。    
   卷248_30  【柏林寺南望】郎士元               
溪上遥闻精舍钟，泊舟微径度深松。                
青山霁后云犹在，画出东南四五峰。                
   卷248_31  【宿杜判官江楼】郎士元             
适楚岂吾愿，思归秋向深。故人江楼月，永夜千里心。
叶落觉乡梦，鸟啼惊越吟。寥寥更何有，断续空城砧。
   卷248_32  【春宴王补阙城东别业】郎士元       
柳陌乍随州势转，花源忽傍竹阴开。能将瀑水清人境，
直取流莺送酒杯。山下古松当绮席，檐前片雨滴春苔。
地主同声复同舍，留欢不畏夕阳催。              
   卷248_33  【郢城西楼吟（一作张继诗）】郎士元 
连山尽处水萦回，山上戍门临水开。朱栏直下一百丈，
日暖游鳞自相向。昔人爱险闭层城，今日爱闲江复清。
沙洲枫岸无来客，草绿花红山鸟鸣。              
   卷248_34  【听邻家吹笙】郎士元               
凤吹声如隔彩霞，不知墙外是谁家。                
重门深锁无寻处，疑有碧桃千树花。                
   卷248_35  【登丹阳北楼（一作张继诗）】郎士元 
寒皋那可望，旅望又初还。迢递高楼上，萧条旷野闲。
暮晴依远水，秋兴属连山。浮客时相见，霜凋动翠颜。
   卷248_36  【题精舍寺（一作酬王季友秋夜宿露台寺见寄）】郎士元           
石林精舍武溪东，夜扣禅关谒远公。月在上方诸品静，
僧持半偈万缘空。秋山竟日闻猿啸，落木寒泉听不穷。
惟有双峰最高顶，此心期与故人同。              
   卷248_37  【双林寺谒傅大士】郎士元           
草露经前代，津梁及后人。此方今示灭，何国更分身。
月色空知夜，松阴不记春。犹怜下生日，应在一微尘。
   卷248_38  【题尹真人祠】郎士元               
窅窅云旗去不还，阴阴祠宇闭空山。                
我来始悟丹青妙，稽首如逢冰雪颜。                
   卷248_39  【山中即事】郎士元                 
入谷多春兴，乘舟棹碧浔。山云昨夜雨，溪水晓来深。
   卷248_40  【湘夫人二首（乐府诗作一首）】郎士元 
蛾眉对湘水，遥哭苍梧山。万乘既已殁，孤舟谁忍还。
至今楚竹上，犹有泪痕斑。                      
南有涔阳路，渺渺多新愁。桂酒神降时，回风江上秋。
彩云忽无处，碧水空安流。                      
   卷248_41  【盖少府新除江南尉问风俗】郎士元   
闻君作尉向江潭，吴越风烟到自谙。客路寻常随竹影，
人家大底傍山岚。缘溪花木偏宜远，避地衣冠尽向南。
惟有夜猿啼海树，思乡望国意难堪。              
   卷248_42  【春宴张舍人宅】郎士元             
懒寻芳草径，来接侍臣筵。山色知残雨，墙阴觉暮天。
莺啼汉宫柳，花隔杜陵烟。地与东城接，春光醉目前。
   卷248_43  【寄李袁州桑落酒】郎士元           
色比琼浆犹嫩，香同甘露仍春。                    
十千提携一斗，远送潇湘故人。                  
   卷248_44  【赠万生下第还吴）】郎士元         
直道多不偶，美才应息机。灞陵春欲暮，云海独言归。
为客成白首，入门嗟布衣。莼羹若可忆，惭出掩柴扉。
   卷248_45  【送大德讲时河东徐明府招】郎士元   
远近作人天，王城指日边。宰君迎说法，童子伴随缘。
到处花为雨，行时杖出泉。今宵松月下，开阁想安禅。
   卷248_46  【赴无锡别灵一上人（一作刘长卿诗，一作皇甫冉诗）】郎士元     
高僧本姓竺，开士旧名林。一入春山里，千峰不可寻。
新年芳草遍，度日白云深。欲问微官去，悬知讶此心。
   卷248_47  【送粲上人兼寄梁镇员外】郎士元     
季月还乡独未能，林行溪宿厌层冰。尺素欲传三署客，
雪山愁送五天僧。连空朔气横秦苑。满目寒云隔灞陵。
借问从来香积寺，何时携手更同登。              
   卷248_48  【送韦逸人归钟山（一作皇甫冉诗）】郎士元                     
逸人归路远，弟子出山迎。服药颜犹驻，耽书癖已成。
柴扉多岁月，藜杖见公卿。更作儒林传，应须载姓名。
   卷248_49  【登无锡北楼（一作皇甫冉诗）】郎士元 
秋兴因危堞，归心过远山。风霜征雁早，江海旅人还。
驿树寒仍密，渔舟晚更闲。仲宣何所赋，只欲滞柴关。
   卷248_50  【和王相公题中书丛竹寄上元相公】郎士元                       
多时仙掖里，色并翠琅玕。幽意含烟月，清阴庇蕙兰。
枝繁宜露重，叶老爱天寒。竟日双鸾止，孤吟为一看。
   卷248_51  【酬萧二十七侍御初秋言怀】郎士元   
楚客秋多兴，江林月渐生。细枝凉叶动，极浦早鸿声。
胜赏睽前夕，新诗报远情。曲高惭和者，惆怅闭寒城。
   卷248_52  【奉和杜相公益昌路作】郎士元       
春半梁山正落花，台衡受律向天涯。南去猿声傍双节，
西来江色绕千家。风吹画角孤城晓，林映蛾眉片月斜。
已见庙谟能喻蜀，新文更喜报金华。              
   卷248_53  【赋得长洲苑送李惠】郎士元         
草深那可访，地久阻相传。散漫三秋雨，疏芜万里烟。
都迷采兰处，强记馆娃年。客有游吴者，临风思眇然。
   卷248_54  【别房士清】郎士元                 
世路还相见，偏堪泪满衣。那能郢门别，独向邺城归。
平楚看蓬转，连山望鸟飞。苍苍岁阴暮，况复惜驰晖。
   卷248_55  【送彭偃房由赴朝因寄钱大郎中李十七舍人】郎士元               
衰病已经年，西峰望楚天。风光欺鬓发，秋色换山川。
寂寞浮云外，支离汉水边。平生故人远，君去话潸然。
   卷248_56  【送李遂之越】郎士元               
未习风波事，初为东越游。露沾湖草晚，月照海山秋。
梅市门何处，兰亭水向流。西兴待潮信，落日满孤舟。
   卷248_57  【送郑正则徐州行营（一作皇甫冉诗）】郎士元                   
从军非陇头，师在古徐州。气劲三河卒，功全万户侯。
元戎阃外略，才子握中筹。莫听关山曲，还生塞上愁。
   卷248_58  【送钱拾遗归兼寄刘校书】郎士元     
墟落岁阴暮，桑榆烟景昏。蝉声静空馆，雨色隔秋原。
归客不可望，悠然林外村。终当报芸阁，携手醉柴门。
   卷248_59  【送郴县裴明府之任兼充宣慰】郎士元 
白蘋楚水三湘远，芳草秦城二月初。连雁北飞看欲尽，
孤舟南去意何如。渡江野老思求瘼，候馆郴人忆下车。
别后天涯何所寄，故交惟有袖中书。              
   卷248_60  【送李敖湖南书记】郎士元           
怜君才与阮家同，掌记能资亚相雄。入楚岂忘看泪竹，
泊舟应自爱江枫。诚知客梦烟波里，肯厌猿鸣夜雨中。
莫信衡湘书不到，年年秋雁过巴东。              
