<!-- { "loadSidebar": true } -->
   卷496_55  【送王求】姚合                     
士有经世筹，自无活身策。求食道路间，劳困甚徒役。
我身与子同，日被饥寒迫。侧望卿相门，难入坚如石。
为农昧耕耘，作商迷贸易。空把书卷行，投人买罪责。
六月南风多，苦旱土色赤。坐家心尚焦，况乃远作客。
羸马出郭门，饯饮晓连夕。愿君似醉肠，莫谩生忧戚。
   卷496_56  【送朱庆馀及第后归越】姚合         
劝君缓上车，乡里有吾庐。未得同归去，空令相见疏。
山晴栖鹤起，天晓落潮初。此庆将谁比，献亲冬集书。
   卷496_57  【送朱庆馀越州归觐】姚合           
乡书落姓名，太守拜亲荣。访我波涛郡，还家雾雨城。
海山窗外近，镜水世间清。何计随君去，邻墙过此生。
   卷496_58  【送任尊师归蜀觐亲】姚合           
白云修道者，归去春风前。玉简通仙籍，金丹驻母年。
锦文江一色，酒气雨相连。众说君平死，真师易义全。
   卷496_59  【送友人游蜀】姚合                 
送君一壶酒，相别野庭边。马上过秋色，舟中到锦川。
峡猿啼夜雨，蜀鸟噪晨烟。莫便不回首，风光促几年。
   卷496_60  【送杜立归蜀】姚合                 
迢递三千里，西南是去程。杜陵家已尽，蜀国客重行。
雪照巴江色，风吹栈阁声。马嘶山稍暖，人语店初明。
旅梦心多感，孤吟气不平。谁为李白后，为访锦官城。
   卷496_61  【送韩湘赴江西从事】姚合           
年少登科客，从军诏命新。行装有兵器，祖席尽诗人。
细雨湘城暮，微风楚水春。浔阳应足雁，梦泽岂无尘。
猿叫来山顶，潮痕在树身。从容多暇日，佳句寄须频。
   卷496_62  【送潘传秀才归宣州】姚合           
李白坟三尺，嵯峨万古名。因君还故里，为我吊先生。
晴日移虹影，空山出鹤声。老郎闲未得，无计此中行。
   卷496_63  【送僧默然】姚合                   
出家侍母前，至孝自通禅。伏日江头别，秋风樯下眠。
鸟声猿更促，石色树相连。此路多如此，师行亦有缘。
   卷496_64  【送陟遐上人游天台】姚合           
万叠赤城路，终年游客稀。朝来送师去，自觉有家非。
石净山光远，云深海色微。此诗成亦鄙，为我写岩扉。
   卷496_65  【送盛秀才赴举】姚合               
重重吴越浙江潮，刺史何门始得消。五字州人唯有此，
四邻风景合相饶。橘村篱落香潜度，竹寺虚空翠自飘。
君去九衢须说我，病成疏懒懒趋朝。              
   卷496_66  【送僧贞实归杭州天竺】姚合         
石桥寺里最清凉，闻说茆庵寄上方。林外猿声连院磬，
月中潮色到禅床。他生念我身何在，此世唯师性亦忘。
九陌相逢千里别，青山重叠树苍苍。              
   卷496_67  【送卢二弟茂才罢举游洛谒新相】姚合 
踏碎作赋笔，驱车出上京。离筵俯岐路，四坐半公卿。
守命贫难掷，忧身梦数惊。今朝赴知己，休咏苦辛行。
   卷496_68  【送任畹及第归蜀中觐亲】姚合       
子规啼欲死，君听固无愁。阙下声名出，乡中意气游。
东川横剑阁，南斗近刀州。神圣题前字，千人看不休。
   卷496_69  【送杜观罢举东游】姚合             
秋风离九陌，心事岂云安。曾是求名苦，当知此去难。
辛勤程自远，寂寞夜多寒。诗句无人识，应须把剑看。
   卷496_70  【送狄兼谟下第归故山】姚合         
慈恩塔上名，昨日败垂成。赁舍应无直，居山岂钓声。
半年犹小隐，数日得闲行。映竹窥猿剧，寻云探鹤情。
爱花高酒户，煮药污茶铛。莫便多时住，烟霄路在城。
   卷496_71  【送源中丞赴新罗】姚合             
赤墀赐对使殊方，官重霜台紫绶光。玉节在船清海怪，
金函开诏拜夷王。云晴渐觉山川异，风便那知道路长。
谁得似君将雨露，海东万里洒扶桑。              
   卷496_72  【送陈倜赴江陵从事】姚合           
荆州胜事众皆闻，幕下今朝又得君。才子何须藉科第，
男儿终久要功勋。江村竹树多于草，山路尘埃半是云。
新什定知饶景思，不应一向赋从军。              
   卷496_73  【送张郎中副使赴泽潞】姚合         
晓陌事戎装，风流粉署郎。机筹通变化，除拜出寻常。
地冷饶霜气，山高碍雁行。应无离别恨，车马自生光。
   卷496_74  【送陆畅侍御归扬州】姚合           
故园偏接近，霅水洞庭边。归去知何日，相逢各长年。
山川南北路，风雪别离天。楚色穷冬烧，淮声独夜船。
从军丞相府，谈笑酒杯前。                      
   卷496_75  【送韦瑶校书赴越】姚合             
寄家临禹穴，乘传出秦关。霜落橘满地，潮来帆近山。
相门宾益贵，水国事多闲。晨省高堂后，馀欢杯酒间。
   卷496_76  【送雍陶及第归觐】姚合             
献亲冬集书，比橘复何如。此去关山远，相思笑语疏。
路寻丹壑断，人近白云居。幽石题名处，凭君亦记余。
   卷496_77  【送李秀才赴举】姚合               
罗刹楼头醉，送君西入京。秦吴无限地，山水半分程。
海上烟霞湿，关中日月明。登科旧乡里，当为改嘉名。
   卷496_78  【送李传秀才归宣州】姚合           
谢守青山宅，山孤宅亦平。池塘无复见，春草野中生。
常日登楼望，今朝送客行。殷勤拂石壁，为我一书名。
   卷496_79  【送元绪上人游商山】姚合           
万法空门里，师修历几生。过来心已悟，未到行弥精。
溪寂钟还度，林昏锡独鸣。朝簪抽未得，此别岂忘情。
   卷496_80  【送僧栖真归杭州天竺寺】姚合       
吏事日纷然，无因到佛前。劳师相借问，知我亦通禅。
古寺杉松出，残阳钟磬连。草庵盘石上，归此是因缘。
   卷496_81  【送敬法师归福州】姚合             
结得随缘伴，蝉鸣方出关。新经译旧寺，故国与谁还。
斋为无钟早，心因罢讲闲。东南数千里，何处不逢山。
   卷496_82  【送清敬闍黎归浙西】姚合           
大地无生理，吴中岂是归。自翻贝叶偈，人施福田衣。
夏尽滩声出，潮来日色微。郡斋师去后，寂寞夜吟稀。
   卷496_83  【送贾岛及钟浑】姚合               
日日攻诗亦自强，年年供应在名场。                
春风驿路归何处，紫阁山边是草堂。                
   卷496_84  【送僧游边（一作送无可）】姚合     
师向边头去，边人业障轻。腥膻斋自洁，部落讲还成。
传教多离寺，随缘不计程。三千世界内，何处是无生。
   卷496_85  【送澄江上人赴兴元郑尚书招】姚合   
师经非纸上，师佛在心中。觉路何曾异，行人自不同。
水云晴亦雨，山木夜多风。闻结西方社，尚书待远公。
   卷496_86  【送马戴下第客游】姚合             
昨来送君处，亦是九衢中。此日殷勤别，前时寂寞同。
鸟啼寒食雨，花落暮春风。向晚离人起，筵收樽未空。
   卷496_87  【送薛二十三郎中赴婺州】姚合       
我住浙江西，君去浙江东。日日心来往，不畏浙江风。
   卷496_88  【送独孤焕评事赴丰州】姚合         
东门携酒送廷评，结束从军塞上行。深碛路移唯马觉，
断蓬风起与雕平。烟生远戍侵云色，冰叠黄河长雪声。
须凿燕然山上石，登科记里是闲名。              
   卷496_89  【送张齐物主簿赴内乡（一作送张主簿赴山）】姚合               
几年山下事仙翁，名在长生箓籍中。                
烧得药成须寄我，曾为主簿与君同。                
   卷496_90  【送王嗣之典仪城】姚合             
日日思朝位，偷闲城外行。唯求采药者，不道在官名。
好异嫌山浅，寻幽喜径生。病来文字拙，不要把归城。
   卷496_91  【别贾岛】姚合                     
懒作住山人，贫家日赁身。书多笔渐重，睡少枕长新。
野客狂无过，诗仙瘦始真。秋风千里去，谁与我相亲。
   卷496_92  【别李馀】姚合                     
病童随瘦马，难算往来程。野寺僧相送，河桥酒滞行。
足愁无道性，久客会人情。何计羁穷尽，同居不出城。
   卷496_93  【别胡逸】姚合                     
记得春闱同席试，逡巡何啻十年馀。                
今日相逢又相送，予乘五马子单车。                
   卷496_94  【惜别】姚合                       
酒阑歌罢更迟留，携手思量凭翠楼。桃李容华犹叹月，
风流才器亦悲秋。光阴不觉朝昏过，岐路无穷早晚休。
似把剪刀裁别恨，两人分得一般愁。              
   卷496_95  【欲别】姚合                       
山川重叠远茫茫，欲别先忧别恨长。红芍药花虽共醉，
绿蘼芜影又分将。鸳鸯有路高低去，鸿雁南飞一两行。
惆怅与君烟景迥，不知何日到潇湘。              
