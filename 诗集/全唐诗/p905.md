<!-- { "loadSidebar": true } -->
瘦骨呻吟后，羸容几杖初。庭幽行药静，凉暑翠筠疏。
   卷569_47  【游玉芝观】李群玉                 
寻仙向玉清，独倚雪初晴。木落寒郊迥，烟开叠嶂明。
片云盘鹤影，孤磬杂松声。且共探玄理，归途月未生。
   卷569_48  【中秋夜南楼寄友人】李群玉         
海月出银浪，湖光射高楼。朗吟无渌酒，贱价买清秋。
气冷鱼龙寂，轮高星汉幽。他乡此夜客，对景饯多愁。
   卷569_49  【三月五日陪裴大夫泛长沙东湖（一作张又新诗）】李群玉         
上巳馀风景，芳辰集远坰。彩舟浮滉荡，绣毂下娉婷。
林榭回葱蒨，笙歌转杳冥。湖光迷翡翠，草色醉蜻蜓。
鸟弄桐花日，鱼翻谷雨萍。从今留胜会，谁肯画兰亭。
   卷569_50  【龟】李群玉                       
静养千年寿，重泉自隐居。不应随跛鳖，宁肯滞凡鱼。
灵腹唯玄露，芳巢必翠蕖。扬花输蚌蛤，奔月恨蟾蜍。
曳尾辞泥后，支床得水初。冠山期不小，铸印事宁虚。
有志酬毛宝，无心畏豫且。他时清洛汭，会荐帝尧书。
   卷569_51  【长沙春望寄涔阳故人】李群玉       
清明别后雨晴时，极浦空颦一望眉。湖畔春山烟黯黯，
云中远树黑离离。依微水戍闻疏鼓，掩映河桥见酒旗。
风暖草长愁自醉，行吟无处寄相思。              
   卷569_52  【金塘路中】李群玉                 
山连楚越复吴秦，蓬梗何年是住身。黄叶黄花古城路，
秋风秋雨别家人。冰霜想度商於冻，桂玉愁居帝里贫。
十口系心抛不得，每回回首即长颦。              
   卷569_53  【自遣】李群玉                     
翻覆升沉百岁中，前途一半已成空。浮生暂寄梦中梦，
世事如闻风里风。修竹万竿资阒寂，古书千卷要穷通。
一壶浊酒暄和景，谁会陶然失马翁。              
   卷569_54  【送于少监自广州还紫逻】李群玉     
鸣皋山水似麻源，谢监东还忆故园。海峤烟霞轻逸翰，
洛川花木待回轩。宦情薄去诗千首，世事闲来酒一尊。
明日中书见颜范，始应通籍入金门。              
   卷569_55  【石门韦明府为致东阳潭石鲫鲙】李群玉 
锦鳞衔饵出清涟，暖日江亭动鲙筵。叠雪乱飞消箸底，
散丝繁洒拂刀前。太湖浪说朱衣鲋，汉浦休夸缩项鳊。
隽味品流知第一，更劳霜橘助芳鲜。              
   卷569_56  【规公业在净名得甚深义仆近获顾长康月宫真影…以屈瞻礼】李群玉 
五浊之世尘冥冥，达观栖心于此经。但用须弥藏芥子，
安知牛迹笑东溟。生公吐辩真无敌，顾氏传神实有灵。
今日净开方丈室，一飞白足到茅亭。              
   卷569_57  【玉真观】李群玉                   
高情帝女慕乘鸾，绀发初簪玉叶冠。秋月无云生碧落，
素蕖寒露出情澜。层城烟雾将归远，浮世尘埃久住难。
一自箫声飞去后，洞宫深掩碧瑶坛。              
   卷569_58  【辱绵州于中丞书信】李群玉         
一缄垂露到云林，中有孙阳念骥心。万木自凋山不动，
百川皆旱海长深。风标想见瑶台鹤，诗韵如闻渌水琴。
他日纵陪池上酌，已应难到暝猿吟。              
   卷569_59  【送崔使君萧山祷雨甘泽遽降】李群玉 
谢公一拜敬亭祠，五马旋归下散丝。不假土龙呈夭矫，
自然石燕起参差。预听禾稼如云语，应有空濛似雾时。
已向为霖报消息，颍川征诏是前期。              
   卷569_60  【重经巴丘追感（开成初，陪故员外从翁诗酒游泛）】李群玉       
昔年高接李膺欢，日泛仙舟醉碧澜。诗句乱随青草发，
酒肠俱逐洞庭宽。浮生聚散云相似，往事微茫梦一般。
今日片帆城下去，秋风回首泪阑干。              
   卷569_61  【湘阴江亭却寄友人】李群玉         
湘岸初晴淑景迟，风光正是客愁时。幽花暮落骚人浦，
芳草春深帝子祠。往事隔年如过梦，旧游回首谩劳思。
烟波自此扁舟去，小酌文园杳未期。              
   卷569_62  【哭郴州王使君】李群玉             
银章朱绂照云骢，六换鱼书惠化崇。瑶树忽倾沧海里，
醉乡翻在夜台中。东山妓逐飞花散，北海尊随逝水空。
曾是绮罗筵上客，一来长恸向春风。              
   卷569_63  【九日巴丘杨公台上宴集】李群玉     
凄凄霜日上高台，水国秋深客思哀。万叠银山寒浪起，
一行斜字早鸿来。谁家捣练孤城暮，何处题衣远信回。
江汉路长身不定，菊花三笑旅萍开。              
   卷569_64  【奉和张舍人送秦炼师归岑公山】李群玉 
仙翁归卧翠微岑，一夜西风月峡深。松径定知芳草合，
玉书应念素尘侵。闲云不系东西影，野鹤宁知去住心。
兰浦苍苍春欲暮，落花流水怨离琴。              
   卷569_65  【送陶少府赴选】李群玉             
陶君官兴本萧疏，长傍青山碧水居。久向三茅穷艺术，
仍传五柳旧琴书。迹同飞鸟栖高树，心似闲云在太虚。
自是葛洪求药价，不关梅福恋簪裾。              
   卷569_66  【寄张祜（祜亦未面，频寄声相闻）】李群玉                     
越水吴山任兴行，五湖云月挂高情。不游都邑称平子，
只向江东作步兵。昔岁芳声到童稚，老来佳句遍公卿。
如君气力波澜地，留取阴何沈范名。              
   卷569_67  【寄长沙许侍御】李群玉             
三年文会许追随，和遍南朝杂体诗。未把彩毫还郭璞，
乞留残锦与丘迟。竹斋琴酒欢成梦，水寺烟霞赏对谁。
今日秋风满湘浦，只应搔首咏琼枝。              
   卷569_68  【望月怀友（一作寄人）】李群玉     
浮云卷尽看朣胧，直出沧溟上碧空。盈手水光寒不湿，
流天素彩静无风。酒花荡漾金尊里，棹影飘飖玉浪中。
川路正长难可越，美人千里思何穷。              
   卷569_69  【和吴中丞悼笙妓】李群玉           
丽质仙姿烟逐风，凤凰声断吹台空。多情草色怨还绿，
无主杏花春自红。堕珥尚存芳树下，馀香渐减玉堂中。
唯应去抱云和管，从此长归阿母宫。              
   卷569_70  【薛侍御处乞靴】李群玉             
越客南来夸桂麖，良工用意巧缝成。看时共说茱萸皱，
著处嫌无鸲鹆鸣。百里奚身悲甚似，五羊皮价敢全轻。
日于文苑陪高步，赢得芳尘接武名。              
   卷569_71  【九子坡闻鹧鸪】李群玉             
落照苍茫秋草明，鹧鸪啼处远人行。正穿诘曲崎岖路，
更听钩輈格磔声。曾泊桂江深岸雨，亦于梅岭阻归程。
此时为尔肠千断，乞放今宵白发生。              
   卷569_72  【凉公从叔春祭广利王庙】李群玉     
龙骧伐鼓下长川，直济云涛古庙前。海客敛威惊火旆，
天吴收浪避楼船。阴灵向作南溟王，祀典高齐五岳肩。
从此华夷封域静，潜熏玉烛奉尧年。              
   卷569_73  【长沙紫极宫雨夜愁坐】李群玉       
独坐高斋寒拥衾，洞宫台殿窅沉沉。春灯含思静相伴，
夜雨滴愁更向深。穷达未知他日事，是非皆到此时心。
羁栖摧剪平生志，抱膝时为梁甫吟。              
   卷569_74  【送人隐居（一作卢逸人隐居）】李群玉 
棋局茅亭幽涧滨，竹寒江静远无人。村梅尚敛风前笑，
沙草初偷雪后春。鹏鷃喻中消日月，沧浪歌里放心神。
平生自有烟霞志，久欲抛身狎隐沦。              
   卷569_75  【江楼闲望怀关中亲故】李群玉       
摇落江天欲尽秋，远鸿高送一行愁。音书寂绝秦云外，
身世蹉跎楚水头。年貌暗随黄叶去，时情深付碧波流。
风凄日冷江湖晚，驻目寒空独倚楼。              
   卷569_76  【请告南归留别同馆（中元作）】李群玉 
一点灯前独坐身，西风初动帝城砧。不胜庾信乡关思，
遂作陶潜归去吟。书阁乍离情黯黯，彤庭回望肃沈沈。
应怜一别瀛洲侣，万里单飞云外深。              
   卷569_77  【仙明洲口号】李群玉               
长爱沙洲水竹居，暮江春树绿阴初。浪翻新月金波浅，
风损轻云玉叶疏。半浦夜歌闻荡桨，一星幽火照叉鱼。
二年此处寻佳句，景物常输楚客书。              
   卷569_78  【送萧十二校书赴郢州婚姻】李群玉   
蓬莱才子即萧郎，彩服青书卜凤凰。玉珮定催红粉色，
锦衾应惹翠云香。马穿暮雨荆山远，人宿寒灯郢梦长。
领取和鸣好风景，石城花月送归乡。              
   卷569_79  【送隐者归罗浮】李群玉             
春山杳杳日迟迟，路入云峰白犬随。两卷素书留贳酒，
一柯樵斧坐看棋。蓬莱道士飞霞履，清远仙人寄好诗。
自此尘寰音信断，山川风月永相思。              
   卷569_80  【献王中丞时有除拜】李群玉         
登仙望绝李膺舟，从此青蝇点遂稠。半夜剑吹牛斗动，
二年门掩雀罗愁。张仪会展平生舌，韩信那惭跨下羞。
他日图勋画麟阁，定呈肝胆始应休。              
