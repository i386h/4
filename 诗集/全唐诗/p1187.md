<!-- { "loadSidebar": true } -->
   卷752_23  【寄抚州钟郎中（时王师败绩于闽中，谟在建州）】徐铉           
去载分襟后，寻闻在建安。封疆正多事，尊俎若为欢。
都护空遗镞，明君欲舞干。绕朝时不用，非是杀身难。
   卷752_24  【送欧阳太监游庐山】徐铉           
家家门外庐山路，唯有夫君乞假游。案牍乍抛公署晚，
林泉已近暑天秋。海潮尽处逢陶石，江月圆时上庾楼。
此去萧然好长往，人间何事不悠悠。              
   卷752_25  【立秋后一日与朱舍人同直】徐铉     
一宿秋风未觉凉，数声宫漏日犹长。                
林泉无计消残暑，虚向华池费稻粱。                
   卷752_26  【赋得霍将军辞第】徐铉             
汉将承恩久，图勋肯顾私。匈奴犹未灭，安用以家为。
郢匠虽闻诏，衡门竟不移。宁烦张老颂，无待晏婴辞。
甲乙人徒费，亲邻我自持。悠悠千载下，长作帅臣师。
   卷752_27  【和元帅书记萧郎中观习水师】徐铉   
元帅楼船出治兵，落星山外火旗明。千帆日助江陵势，
万里风驰下濑声。杀气晓严波上鹢，凯歌遥骇海边鲸。
仲宣一作从军咏，回顾儒衣自不平。              
   卷752_28  【秋日卢龙村舍】徐铉               
置却人间事，闲从野老游。树声村店晚，草色古城秋。
独鸟飞天外，闲云度陇头。姓名君莫问，山木与虚舟。
   卷752_29  【和萧郎中小雪日作】徐铉           
征西府里日西斜，独试新炉自煮茶。篱菊尽来低覆水，
塞鸿飞去远连霞。寂寥小雪闲中过，斑驳轻霜鬓上加。
算得流年无奈处，莫将诗句祝苍华。              
   卷752_30  【中书相公谿亭闲宴依韵（李建勋）】徐铉                       
雨霁秋光晚，亭虚野兴回。沙鸥掠岸去，溪水上阶来。
客傲风欹帻，筵香菊在杯。东山长许醉，何事忆天台。
   卷752_31  【寄饶州王郎中效李白体】徐铉       
珍重王光嗣，交情尚在不。芜城连宅住，楚塞并车游。
别后官三改，年来岁六周。银钩无一字，何以缓离愁。
   卷752_32  【寄歙州吕判官】徐铉               
任公郡占好山川，溪水萦回路屈盘。南国自来推胜境，
故人此地作郎官。风光适意须留恋，禄秩资贫且喜欢。
莫忆班行重回首，是非多处是长安。              
   卷752_33  【宣威苗将军贬官后重经故宅】徐铉   
蒋山南望近西坊，亭馆依然锁院墙。天子未尝过细柳，
将军寻已戍敦煌。欹倾怪石山无色，零落圆荷水不香。
为将为儒皆寂寞，门前愁杀马中郎。              
   卷752_34  【附池州薛郎中书因寄歙州张员外】徐铉 
新安从事旧台郎，直气多才不可忘。一旦江山驰别梦，
几年簪绂共周行。岐分出处何方是，情共穷通此义长。
因附邻州寄消息，接舆今日信为狂。              
   卷752_35  【寄江都路员外】徐铉               
吾兄失意在东都，闻说襟怀任所如。已纵乖慵为傲吏，
有何关键制豪胥。县斋晓闭多移病，南亩秋荒忆遂初。
知道故人相忆否，嵇康不得懒修书。              
   卷752_36  【张员外好茅山风景，求为句容令，作此送】徐铉                 
句曲山前县，依依数舍程。还同适勾漏，非是厌承明。
柳谷供诗景，华阳契道情。金门容傲吏，官满且还城。
   卷752_37  【送应之道人归江西】徐铉           
曾骑竹马傍洪厓，二十馀年变物华。客梦等闲过驿阁，
归帆遥羡指龙沙。名垂小篆矜垂露，诗作吴吟对绮霞。
岁暮定知回未得，信来凭为寄梅花。              
   卷752_38  【送元帅书记高郎中出为婺源建威军使】徐铉                     
寒风萧瑟楚江南，记室戎装挂锦帆。倚马未曾妨笑傲，
斩牲先要厉威严。危言昔日尝无隐，壮节今来信不凡。
惟有杯盘思上国，酒醪甜淡菜蔬甘。              
   卷752_39  【游方山宿李道士房】徐铉           
从来未面李先生，借我西窗卧月明。                
二十三家同愿识，素骡何日暂还城。                
   卷752_40  【题画石山】徐铉                   
彼美巉岩石，谁施黼藻功。回岩明照地，绝壁烂临空。
锦段鲜须濯，罗屏展易穷。不因秋藓绿，非假晚霞红。
羽客藏书洞，樵人取箭风。灵踪理难问，仙路去何通。
返驾归尘里，留情向此中。回瞻画图畔，遥羡面山翁。
   卷752_41  【临石步港】徐铉                   
埼岸堕萦带，微风起细涟。绿阴三月后，倒影乱峰前。
吹浪游鳞小，黏苔碎石圆。会将腰下组，换取钓鱼船。
   卷752_42  【病题二首】徐铉                   
性灵慵懒百无能，唯被朝参遣夙兴。圣主优容恩未答，
丹经疏阔病相陵。脾伤对客偏愁酒，眼暗看书每愧灯。
进与时乖不知退，可怜身计谩腾腾。              
人间多事本难论，况是人间懒慢人。不解养生何怪病，
已能知命敢辞贫。向空咄咄烦书字，举世滔滔莫问津。
金马门前君识否，东方曼倩是前身。              
   卷752_43  【寄江州萧给事】徐铉               
夕郎忧国不忧身，今向天涯作逐臣。魂梦暗驰龙阙曙，
啸吟闲绕虎谿春。朝车载酒过山寺，谏纸题诗寄野人。
惆怅懦夫何足道，自离群后已同尘。              
   卷752_44  【和江州江中丞见寄】徐铉           
贾傅南迁久，江关道路遥。北来空见雁，西去不如潮。
鼠穴依城社，鸿飞在泬寥。高低各有处，不拟更相招。
   卷752_45  【和钟郎中送朱先辈还京垂寄】徐铉   
分司洗马无人问，辞客殷勤辍棹歌。苍藓满庭行径小，
高梧临槛雨声多。春愁尽付千杯酒，乡思遥闻一曲歌。
且共胜游消永日，西冈风物近如何。              
   卷752_46  【送郝郎中为浙西判官】徐铉         
大藩从事本优贤，幕府仍当北固前。花绕楼台山倚郭，
寺临江海水连天。恐君到即忘归日，忆我游曾历二年。
若许他时作闲伴，殷勤为买钓鱼船。              
   卷752_47  【翰林游舍人清明日入院中途见过余明日…因寄游君】徐铉         
榆柳开新焰，梨花发故枝。辎輧隘城市，圭组坐曹司。
独对芝泥检，遥怜白马儿。禁林还视草，气味两相知。
   卷752_48  【陪王庶子游后湖涵虚阁（东宫园）】徐铉                       
悬圃清虚乍过秋，看山寻水上兹楼。轻鸥的的飞难没，
红叶纷纷晚更稠。风卷微云分远岫，浪摇晴日照中洲。
跻攀况有承华客，如在南皮奉胜游。              
   卷752_49  【柳枝辞十二首】徐铉               
把酒凭君唱柳枝，也从丝管递相随。                
逢春只合朝朝醉，记取秋风落叶时。                
南园日暮起春风，吹散杨花雪满空。                
不惜杨花飞也得，愁君老尽脸边红。                
陌上朱门柳映花，帘钩半卷绿阴斜。                
凭郎暂驻青骢马，此是钱塘小小家。                
夹岸朱栏柳映楼，绿波平幔带花流。                
歌声不出长条密，忽地风回见彩舟。                
老大逢春总恨春，绿杨阴里最愁人。                
旧游一别无因见，嫩叶如眉处处新。                
濛濛堤畔柳含烟，疑是阳和二月天。                
醉里不知时节改，漫随儿女打秋千。                
水阁春来乍减寒，晓妆初罢倚栏干。                
长条乱拂春波动，不许佳人照影看。                
柳岸烟昏醉里归，不知深处有芳菲。                
重来已见花飘尽，唯有黄莺啭树飞。                
此去仙源不是遥，垂杨深处有朱桥。                
共君同过朱桥去，索映垂杨听洞箫。                
暂别扬州十度春，不知光景属何人。                
一帆归客千条柳，肠断东风扬子津。                
仙乐春来按舞腰，清声偏似傍娇饶。                
应缘莺舌多情赖，长向双成说翠条。                
凤笙临槛不能吹，舞袖当筵亦自疑。                
唯有美人多意绪，解依芳态画双眉。                
   卷752_50  【贬官泰州出城作】徐铉             
浮名浮利信悠悠，四海干戈痛主忧。三谏不从为逐客，
一身无累似虚舟。满朝权贵皆曾忤，绕郭林泉已遍游。
惟有恋恩终不改，半程犹自望城楼。              
   卷752_51  【过江】徐铉                       
别路知何极，离肠有所思。登舻望城远，摇橹过江迟。
断岸烟中失，长天水际垂。此心非橘柚，不为两乡移。
