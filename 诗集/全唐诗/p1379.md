<!-- { "loadSidebar": true } -->
玉容光照菱花影，沉沉脸上秋波冷。白雪一声新，    
雕梁起暗尘¤          
宝钗摇翡翠，香惹芙蓉醉。携手入鸳衾，谁人知此心。
   卷895_4  【渔歌子】魏承班                    
柳如眉，云似发，鲛绡雾縠笼香雪。梦魂惊，钟漏歇，
窗外晓莺残月¤        
几多情，无处说，落花飞絮清明节。少年郎，容易别，
一去音书断绝。      
   卷895_5  【满宫花】魏承班                    
雪霏霏，风凛凛，玉郎何处狂饮？醉时想得纵风流，  
罗帐香帏鸳寝¤        
春朝秋夜思君甚，愁见绣屏孤枕。少年何事负初心，  
泪滴缕金双衽。      
寒夜长，更漏永，愁见透帘月影。王孙何处不归来，  
应在倡楼酩酊¤        
金鸭无香罗帐冷，羞更双鸾交颈。梦中几度见儿夫，  
不忍骂伊薄幸。      
   卷895_6  【谒金门】魏承班                    
烟水阔，人值清明时节，雨细花零莺语切，愁肠千万结¤
雁去音徽断绝，有恨欲凭谁说？无事伤心犹不彻，    
春时容易别。        
春欲半，堆砌落花千片。早是潘郎长不见，忍听双语燕¤
飞絮晴空飏远，风送谁家弦管？愁倚画屏凡事懒，    
泪沾金缕线。        
长思忆，思忆佳辰轻掷。霜月透帘澄夜色，小屏山凝碧¤
恨恨君何太极，记得娇娆无力。独坐思量愁似织，    
断肠烟水隔，知        
   卷895_7  【木兰花】魏承班                    
小芙蓉，香旖旎，碧玉堂深清似水。闭宝匣，掩金铺，
倚屏拖袖愁如醉¤      
迟迟好景烟花媚，曲渚鸳鸯眠锦翅。凝然愁望静相思，
一双笑靥嚬香蕊。    
   卷895_8  【玉楼春】魏承班                    
寂寂画堂梁上燕，高卷翠帘横数扇。一庭春色恼人来，
满地落花红几片¤      
愁倚锦屏低雪面，泪滴绣罗金缕线。好天凉月尽伤心，
为是玉郎长不见。    
轻敛翠蛾呈皓齿，莺转一枝花影里。声声清迥遏行云，
寂寂画梁尘暗起¤      
玉斝满斟情未已，促坐王孙公子醉。春风筵上贯珠匀，
艳色韶颜娇旖旎。    
   卷895_9  【黄钟乐】魏承班                    
池塘烟暖草萋萋，惆怅闲宵含恨，愁坐思堪迷。      
遥想玉人情事远，音容浑似隔桃溪¤                
偏记同欢秋月低，帘外论心花畔，和醉暗相携。      
何事春来君不见，梦魂长在锦江西。              
   卷895_10  【江城子】尹鹗                     
裙拖碧，步飘香，织腰束素长。鬓云光，拂面珑璁，  
腻玉碎凝妆。宝柱秦筝弹向晚，弦促雁，更思量。  
   卷895_11  【何满子】尹鹗                     
云雨常陪胜会，笙歌惯逐闲游。锦里风光应占，      
玉鞭金勒骅骝。戴月潜穿深曲，和香醉脱轻裘¤      
方喜正同鸳帐，又言将往皇州。每忆良宵公子伴，    
梦魂长挂红楼。欲表伤离情味，丁香结在心头。    
   卷895_12  【醉公子】尹鹗                     
暮烟笼藓砌，戟门犹未闭。尽日醉寻春，归来月满身¤
离鞍偎绣袂，坠巾花乱缀。何处恼佳人，檀痕衣上新。
   卷895_13  【女冠子】尹鹗                     
双成伴侣，去去不知何处。有佳期，霞帔金丝薄，    
花冠玉叶危¤          
懒乘丹凤子，学跨小龙儿。叵耐天风紧，挫腰肢。  
   卷895_14  【菩萨蛮】尹鹗                     
陇云暗合秋天白，俯窗独坐窥烟陌。楼际角重吹，    
黄昏方醉归¤          
荒唐难共语，明日还应去。上马出门时，金鞭莫与伊。
呜呜晓角调如语，画楼三会喧雷鼓。枕上梦方残，    
月光铺水寒¤          
蛾眉应敛翠，咫尺同千里。宿酒未全消，满怀离恨饶。
锦茵闲衬丁香枕，银釭烬落犹慵寝。颙坐遍红炉，    
谁知情绪孤¤          
少年狂荡惯，花曲长牵绊。去便不归来，空教骏马回。
   卷895_15  【杏园芳】尹鹗                     
严妆嫩脸花明，教人见了关情。含羞举步越罗轻，称娉婷¤                      
终朝咫尺窥香阁，迢遥似隔层城。何时休遣梦相萦，  
入云屏。            
   卷895_16  【清平乐】尹鹗                     
偎红敛翠，尽日思闲事。髻滑凤凰钗欲坠，雨打梨花满地¤                      
绣衣独倚阑干，玉容似怯春寒。应待少年公子，      
鸳帏深处同欢。      
芳年妙妓，淡拂铅华翠。轻笑自然生百媚，争那尊前人意¤                      
酒倾琥珀杯时，更堪能唱新词。赚得王孙狂处，      
断肠一搦腰肢。      
   卷895_17  【满宫花】尹鹗                     
月沉沉，人悄悄，一炷后庭香袅。风流帝子不归来，  
满地禁花慵扫¤        
离恨多，相见少，何处醉迷三岛？漏清宫树子规啼，  
愁锁碧窗春晓。      
   卷895_18  【临江仙】尹鹗                     
一番荷芰生池沼，槛前风送馨香。昔年于此伴萧娘。  
相偎伫立，牵惹叙衷肠¤
时逞笑容无限态，还如菡萏争芳。别来虚遣思悠飏。  
慵窥往事，金锁小兰房。
深秋寒夜银河静，月明深院中庭。西窗幽梦等闲成。  
逡巡觉后，特地恨难平¤
红烛半条残焰短，依稀暗背银屏。枕前何事最伤情？  
梧桐叶上，点点露珠零。
   卷895_19  【拨棹子】尹鹗                     
风切切，深秋月，十朵芙蓉繁艳歇。小槛细腰无力，  
空赢得，目断魂飞何处说¤
寸心恰似丁香结，看看瘦尽胸前雪。偏挂恨，少年抛掷。
羞睹见，绣被堆红闲不彻。                      
丹脸腻，双靥媚，冠子缕金装翡翠。将一朵，琼花堪比。
窠窠绣，鸾凤衣裳香窣地¤
银台蜡烛滴红泪，醁酒劝人教半醉。帘幕外，月华如水。
特地向，宝帐颠狂不肯睡。                      
   卷895_20  【秋夜月】尹鹗                     
三秋佳节，罥晴空，凝碎露，茱萸千结。菊蕊和烟轻撚，
酒浮金屑。征云雨，调丝竹，此时难辍。欢极、      
一片艳歌声揭¤        
黄昏慵别，炷沉烟，熏绣被，翠帷同歇。醉并鸳鸯双枕，
暖偎春雪。语丁宁，情委曲，论心正切。夜深、      
窗透数条斜月。      
   卷895_21  【金浮图】尹鹗                     
繁华地，王孙富贵。玳瑁筵开，下朝无事。压红茵、  
凤舞黄金翅。玉立纤腰，一片揭天歌吹。满目绮罗珠翠。
和风淡荡，偷散沉檀气¤
堪判醉，韶光正媚。折尽牡丹，艳迷人意，          
金张许史应难比。贪恋欢娱，不觉金乌坠。          
还惜会难别易，金船更劝，勒住花骢辔。          
   卷895_22  【定西番】毛熙震                   
苍翠浓阴满院，莺对语，蝶交飞，戏蔷薇¤          
斜日倚阑风好，馀香出绣衣。未得玉郎消息，几时归。
   卷895_23  【何满子】毛熙震                   
寂寞芳菲暗度，岁华如箭堪惊。缅想旧欢多少事，    
转添春思难平。曲槛丝垂金柳，小窗弦断银筝¤      
深院空闻燕语，满园闲落花轻。一片相思休不得，    
忍教长日愁生。谁见夕阳孤梦，觉来无限伤情。    
无语残妆澹薄，含羞亸袂轻盈。几度香闺眠过晓，    
绮窗疏日微明。云母帐中偷惜，水精枕上初惊¤      
笑靥嫩疑花拆，愁眉翠敛山横。相望只教添怅恨，    
整鬟时见纤琼。独倚朱扉闲立，谁知别有深情。    
   卷895_24  【女冠子】毛熙震                   
碧桃红杏，迟日媚笼光影。彩霞深，香暖熏莺语，    
风清引鹤音¤          
翠鬟冠玉叶，霓袖捧瑶琴。应共吹箫侣，暗相寻。  
修蛾慢脸，不语檀心一点。小山妆，蝉鬓低含绿，    
罗衣澹拂黄¤          
闷来深院里，闲步落花傍。纤手轻轻整，玉炉香。  
   卷895_25  【酒泉子】毛熙震                   
闲卧绣帏，慵想万般情宠。锦檀偏，翘股重，翠云欹¤
暮天屏上春山碧，映香烟雾隔。蕙兰心，魂梦役，敛蛾眉。                    
钿匣舞鸾，隐映艳红修碧。月梳斜，云鬓腻，粉香寒¤
晓花微敛轻呵展，袅钗金燕软。日初升，帘半卷，对妆残。                    
   卷895_26  【浣溪沙】毛熙震                   
春暮黄莺下砌前，水精帘影露珠悬，绮霞低映晚晴天¤
弱柳万条垂翠带，残红满地碎香钿，蕙风飘荡散轻烟。
花榭香红烟景迷，满庭芳草绿萋萋，金铺闲掩绣帘低¤
紫燕一双娇语碎，翠屏十二晚峰齐，梦魂消散醉空闺。
晚起红房醉欲消，绿鬟云散袅金翘，雪香花语不胜娇¤
好是向人柔弱处，玉纤时急绣裙腰，春心牵惹转无憀。
