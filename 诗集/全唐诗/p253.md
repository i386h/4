<!-- { "loadSidebar": true } -->
   卷188_5  【寄大梁诸友】韦应物                
分竹守南谯，弭节过梁池。雄都众君子，出饯拥河湄。
燕谑始云洽，方舟已解维。一为风水便，但见山川驰。
昨日次睢阳，今夕宿符离。云树怆重叠，烟波念还期。
相敦在勤事，海内方劳师。                      
   卷188_6  【新秋夜寄诸弟】韦应物              
两地俱秋夕，相望共星河。高梧一叶下，空斋归思多。
方用忧人瘼，况自抱微痾。无将别来近，颜鬓已蹉跎。
   卷188_7  【郊园闻蝉，寄诸弟】韦应物          
去岁郊园别，闻蝉在兰省。今岁卧南谯，蝉鸣归路永。
夕响依山谷，馀悲散秋景。缄书报此时，此心方耿耿。
   卷188_8  【寄中书刘舍人】韦应物              
云霄路竟别，中年迹暂同。比翼趋丹陛，连骑下南宫。
佳咏邀清月，幽赏滞芳丛。迨予一出守，与子限西东。
晨露方怆怆，离抱更忡忡。忽睹九天诏，秉纶归国工。
玉座浮香气，秋禁散凉风。应向横门度，环珮杳玲珑。
光辉恨未瞩，归思坐难通。苍苍松桂姿，想在掖垣中。
   卷188_9  【郡斋感秋，寄诸弟】韦应物          
首夏辞旧国，穷秋卧滁城。方如昨日别，忽觉徂岁惊。
高阁收烟雾，池水晚澄清。户牖已凄爽，晨夜感深情。
昔游郎署间，是月天气晴。授衣还西郊，晓露田中行。
采菊投酒中，昆弟自同倾。簪组聊挂壁，焉知有世荣。
一旦居远郡，山川间音形。大道庶无累，及兹念已盈。
   卷188_10  【郡中对雨，赠元锡兼简杨凌】韦应物 
宿雨冒空山，空城响秋叶。沉沉暮色至，凄凄凉气入。
萧条林表散，的砾荷上集。夜雾著衣重，新苔侵履湿。
遇兹端忧日，赖与嘉宾接。                      
   卷188_11  【冬至夜寄京师诸弟兼怀崔都水】韦应物 
理郡无异政，所忧在素餐。徒令去京国，羁旅当岁寒。
子月生一气，阳景极南端。已怀时节感，更抱别离酸。
私燕席云罢，还斋夜方阑。邃幕沉空宇，孤灯照床单。
应同兹夕念，宁忘故岁欢。川途恍悠邈，涕下一阑干。
   卷188_12  【元日寄诸弟兼呈崔都水】韦应物     
一从守兹郡，两鬓生素发。新正加我年，故岁去超忽。
淮滨益时候，了似仲秋月。川谷风景温，城池草木发。
高斋属多暇，惆怅临芳物。日月昧还期，念君何时歇。
   卷188_13  【寄职方刘郎中】韦应物             
相闻二十载，不得展平生。一夕南宫遇，聊用写中情。
端服光朝次，群烈慕英声。归来坐粉闱，挥笔乃纵横。
始陪文翰游，欢燕难久并。予因谬忝出，君为沉疾婴。
别离寒暑过，荏苒春草生。故园兹日隔，新禽池上鸣。
郡中永无事，归思徒自盈。                      
   卷188_14  【社日寄崔都水及诸弟群属】韦应物   
山郡多暇日，社时放吏归。坐阁独成闷，行塘阅清辉。
春风动高柳，芳园掩夕扉。遥思里中会，心绪怅微微。
   卷188_15  【寒食日寄诸弟】韦应物             
禁火暧佳辰，念离独伤抱。见此野田花，心思杜陵道。
联骑定何时，予今颜已老。                      
   卷188_16  【三月三日寄诸弟兼怀崔都水】韦应物 
暮节看已谢，兹晨愈可惜。风澹意伤春，池寒花敛夕。
对酒始依依，怀人还的的。谁当曲水行，相思寻旧迹。
   卷188_17  【赠李儋侍御】韦应物               
风光山郡少，来看广陵春。残花犹待客，莫问意中人。
   卷188_18  【寄杨协律】韦应物                 
吏散门阁掩，鸟鸣山郡中。远念长江别，俯觉座隅空。
舟泊南池雨，簟卷北楼风。并罢芳樽燕，为怆昨时同。
   卷188_19  【郡斋赠王卿】韦应物               
无术谬称简，素餐空自嗟。秋斋雨成滞，山药寒始华。
濩落人皆笑，幽独岁逾赊。唯君出尘意，赏爱似山家。
   卷188_20  【简恒璨】韦应物                   
室虚多凉气，天高属秋时。空庭夜风雨，草木晓离披。
简书日云旷，文墨谁复持。聊因遇澄静，一与道人期。
   卷188_21  【闲居寄诸弟】韦应物               
秋草生庭白露时，故园诸弟益相思。                
尽日高斋无一事，芭蕉叶上独题诗。                
   卷188_22  【登楼寄王卿】韦应物               
踏阁攀林恨不同，楚云沧海思无穷。                
数家砧杵秋山下，一郡荆榛寒雨中。                
   卷188_23  【寄畅当（闻以子弟被召从军）】韦应物 
寇贼起东山，英俊方未闲。闻君新应募，籍籍动京关。
出身文翰场，高步不可攀。青袍未及解，白羽插腰间。
昔为琼树枝，今有风霜颜。秋郊细柳道，走马一夕还。
丈夫当为国，破敌如摧山。何必事州府，坐使鬓毛斑。
   卷188_24  【赠崔员外】韦应物                 
一别十年事，相逢淮海滨。还思洛阳日，更话府中人。
且对清觞满，宁知白发新。匆匆何处去，车马冒风尘。
   卷188_25  【寄李儋、元锡】韦应物             
去年花里逢君别，今日花开已一年。世事茫茫难自料，
春愁黯黯独成眠。身多疾病思田里，邑有流亡愧俸钱。
闻道欲来相问讯，西楼望月几回圆。              
   卷188_26  【京师叛乱寄诸弟】韦应物           
弱冠遭世难，二纪犹未平。羁离官远郡，虎豹满西京。
上怀犬马恋，下有骨肉情。归去在何时，流泪忽沾缨。
忧来上北楼，左右但军营。函谷行人绝，淮南春草生。
鸟鸣野田间，思忆故园行。何当四海晏，甘与齐民耕。
   卷188_27  【赠琮公】韦应物                   
山僧一相访，吏案正盈前。出处似殊致，喧静两皆禅。
暮春华池宴，清夜高斋眠。此道本无得，宁复有忘筌。
   卷188_28  【寄诸弟】韦应物                   
岁暮兵戈乱京国，帛书间道访存亡。                
还信忽从天上落，唯知彼此泪千行。                
   卷188_29  【寄恒璨】韦应物                   
心绝去来缘，迹顺人间事。独寻秋草径，夜宿寒山寺。
今日郡斋闲，思问楞伽字。                      
   卷188_30  【简郡中诸生】韦应物               
守郡卧秋阁，四面尽荒山。此时听夜雨，孤灯照窗间。
药园日芜没，书帷长自闲。惟当上客至，论诗一解颜。
   卷188_31  【寄全椒山中道士】韦应物           
今朝郡斋冷，忽念山中客。涧底束荆薪，归来煮白石。
欲持一瓢酒，远慰风雨夕。落叶满空山，何处寻行迹。
   卷188_32  【寄释子良史酒】韦应物             
秋山僧冷病，聊寄三五杯。应泻山瓢里，还寄此瓢来。
   卷188_33  【重寄】韦应物                     
复寄满瓢去，定见空瓢来。若不打瓢破，终当费酒材。
   卷188_34  【答释子良史送酒瓢】韦应物         
此瓢今已到，山瓢知已空。且饮寒塘水，遥将回也同。
   卷188_35  【简陟、巡、建二甥（卢氏生）】韦应物 
忽羡后生连榻话，独依寒烛一斋空。                
时流欢笑事从别，把酒吟诗待尔同。                
   卷188_36  【览褒子卧病一绝，聊以题示（沈氏生全真）】韦应物             
念子抱沉疾，霜露变滁城。独此高窗下，自然无世情。
   卷188_37  【寄璨师】韦应物                   
林院生夜色，西廊上纱灯。时忆长松下，独坐一山僧。
   卷188_38  【寄卢陟】韦应物                   
柳叶遍寒塘，晓霜凝高阁。累日此流连，别来成寂寞。
   卷188_39  【途中寄杨邈、裴绪，示褒子（永阳县馆中作）】韦应物           
上宰领淮右，下国属星驰。雾野腾晓骑，霜竿裂冻旗。
萧萧陟连冈，莽莽望空陂。风截雁嘹唳，云惨树参差。
高斋明月夜，中庭松桂姿。当睽一酌恨，况此两旬期。
   卷188_40  【宿永阳寄璨律师】韦应物           
遥知郡斋夜，冻雪封松竹。时有山僧来，悬灯独自宿。
   卷188_41  【雪行寄褒子】韦应物               
淅沥覆寒骑，飘飖暗川容。行子郡城晓，披云看杉松。
   卷188_42  【寄裴处士】韦应物                 
春风驻游骑，晚景澹山晖。一问清泠子，独掩荒园扉。
草木雨来长，里闾人到稀。方从广陵宴，花落未言归。
   卷188_43  【偶入西斋院示释子恒璨】韦应物     
僧斋地虽密，忘子迹要赊。一来非问讯，自是看山花。
   卷188_44  【示全真元常（元常，赵氏生）】韦应物 
余辞郡符去，尔为外事牵。宁知风雪夜，复此对床眠。
始话南池饮，更咏西楼篇。无将一会易，岁月坐推迁。
   卷188_45  【寄刘尊师】韦应物                 
世间荏苒萦此身，长望碧山到无因。                
白鹤徘徊看不去，遥知下有清都人。                
