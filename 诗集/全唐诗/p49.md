<!-- { "loadSidebar": true } -->
入室少情意，出门多路岐。黄鹤有归日，荡子无还时。
人谁无分命，妾身何太奇。君为东南风，妾作西北枝。
青楼邻里妇，终年画长眉。自倚对良匹，笑妾空罗帏。
郎本东家儿，妾本西家女。对门中道间，终谓无离阻。
岂知中道间，遣作空闺主。自是爱封侯，非关备胡虏。
知子去从军，何处无良人。                      
   卷26_5  【杂曲歌辞　古别离二首】李端         
水国叶黄时，洞庭霜落夜。行舟闻商估，宿在枫林下。
此地送君还，茫茫似梦间。后期知几日，前路转多山。
巫峡通湘浦，迢迢隔云雨。天晴见海樯，月落闻津鼓。
人老自多愁，水深难急流。清宵歌一曲，白首对汀洲。
与君桂阳别，令君岳阳待。后事忽差池，前期日空在。
木落雁嗷嗷，洞庭波浪高。远山云似盖，极浦树如毫。
朝发能几里，暮来风又起。如何两处愁，皆在孤舟里。
昨夜天月明，长川寒且清。菊花开欲尽，荠菜拍来生。
下江帆势速，五两遥相逐。欲问去时人，知投何处宿。
空令猿啸时，泣对湘潭竹。                      
   卷26_6  【杂曲歌辞　古别离】王缙             
下阶欲离别，相对映兰丛。含辞未及吐，泪落兰丛中。
高堂静秋日，罗衣飘暮风。谁能待明月，回首见床空。
   卷26_7  【杂曲歌辞　古别离】皎然             
太湖三山口，吴王在时道。寂寞千载心，无人见春草。
谁堪缄怨者，持此伤怀抱。孤舟畏狂风，一点宿烟岛。
望所思兮若何，月荡漾兮空波。云离离兮北断，      
雁眇眇兮南多。身去兮天畔，心折兮湖岸。          
春山胡为兮塞路，使我归梦兮撩乱。              
   卷26_8  【杂曲歌辞　古别离】聂夷中           
欲别牵郎衣，问郎游何处。不恨归日迟，莫向临邛去。
   卷26_9  【杂曲歌辞　古别离二首】施肩吾       
古人谩歌西飞燕，十年不见狂夫面。三更风作切梦刀，
万转愁成系肠线。所嗟不及牛女星，一年一度得相见。
老母别爱子，少妻送征郎。血流既四面，乃亦断二肠。
不愁寒无衣，不怕饥无粮。惟恐征战不还乡，        
母化为鬼妻为孀。    
   卷26_10  【杂曲歌辞　古别离】吴融            
紫燕黄鹄虽别离，一举千里何难追。犹闻啼风与叫月，
流连断续令人悲。赋情更有深缱绻，碧甃千寻尚为浅。
蟾蜍正向清夜流，蛱蝶须教堕丝罥。莫道断丝不可续，
丹穴凤凰胶不远。草草通流水不回，海上两潮长不返。
   卷26_11  【杂曲歌辞　古离别】王適            
昔岁惊杨柳，高楼悲独守。今年芳树枝，孤栖怨别离。
珠帘昼不卷，罗幔晓长垂。苦调琴先觉，愁容镜独知。
频来雁度无消息，罢去鸳文何用织。夜还罗帐空有情，
春著裙腰自无力。青轩桃李落纷纷，紫庭兰蕙日氛氲。
已能憔悴今如此，更复含情一待君。              
   卷26_12  【杂曲歌辞　古离别】常理            
君御狐白裘，妾居缃绮帱。粟钿金夹膝，花错玉搔头。
离别生庭草，征行断戍楼。蟏蛸网清曙，菡萏落红秋。
小胆空房怯，长眉满镜愁。为传儿女意，不用远封侯。
   卷26_13  【杂曲歌辞　古离别】姚系            
凉风已袅袅，露重木兰枝。独上高楼望，行人远不知。
轻寒入洞户，明月满秋池。燕去鸿方至，年年是别离。
   卷26_14  【杂曲歌辞　古离别】张彪            
离别无远近，事欢情亦悲。不闻车轮声，后会将何时。
去日忘寄书，来日乖前期。纵知明当还，一夕千万思。
   卷26_15  【杂曲歌辞　古离别】赵微明          
违别未几日，一日如三秋。犹疑望可见，日日上高楼。
惟见分手处，白蘋满芳洲。寸心宁死别，不忍生离愁。
   卷26_16  【杂曲歌辞　古离别二首】孟郊        
松山云缭绕，萍路水分离。云去有归日，水分无合时。
春芳役双眼，春色柔四支。杨柳织别愁，千条万条丝。
山川古今路，纵横无断绝。来往天地间，人皆有离别。
行衣未束带，中肠已先结。不用看镜中，自知生白发。
欲陈去留意，声向言前咽。愁结填心胸，茫茫若为说。
荒郊烟莽苍，旷野风凄切。处处得相随，人那不如月。
   卷26_17  【杂曲歌辞　古离别】顾况            
西江上，风动麻姑嫁时浪。
西山为水水为尘，不是人间离别人。              
   卷26_18  【杂曲歌辞　古离别】贯休            
离恨如旨酒，古今饮皆醉。只恐长江水，尽是儿女泪。
伊余非此辈，送人空把臂。他日再相逢，清风动天地。
   卷26_19  【杂曲歌辞　古离别】韦庄            
晴烟漠漠柳毵毵，不那离情酒半酣。                
更把马鞭云外指，断肠春色在江南。                
   卷26_20  【杂曲歌辞　生别离】孟云卿          
结发生别离，相思复相保。何知日已久，五变庭中草。
眇眇天海途，悠悠吴江岛。但恐不出门，出门无远道。
远道行既难，家贫衣服单。严风吹积雪，晨起鼻何酸。
人生各有恋，岂不怀所安。分明天上日，生死誓同欢。
   卷26_21  【杂曲歌辞　生别离】白居易          
食檗不易食梅难，檗能苦兮梅能酸。未如生别之为难，
苦在心兮酸在肝。晨鸡载鸣残月没，征马重嘶行人出。
回看骨肉哭一声，梅酸檗苦甘如蜜。黄河水白黄云秋，
行人河边相对愁。天寒野旷何处宿，棠梨叶战风飕飕。
生离别，生离别，忧从中来无断绝。忧积心劳血气衰，
未年三十生白发。    
   卷26_22  【杂曲歌辞　远别离】李白            
远别离，古有皇英之二女，乃在洞庭之南，潇湘之浦。
海水直下万里深，谁人不言此离苦。日惨惨兮云冥冥，
猩猩啼烟兮鬼啸雨。我纵言之将何补？              
皇穹窃恐不照余之忠诚，雷冯冯兮欲吼怒。          
尧舜当之亦禅禹。君失臣兮龙为鱼，权归臣兮鼠变虎。
或云尧幽囚，舜野死，九疑联绵皆相似，            
重瞳孤坟竟何是。帝子泣兮绿云间，随风波兮去无还。
恸哭兮远望，见苍梧之深山。苍梧山崩湘水绝，      
竹上之泪乃可灭。    
   卷26_23  【杂曲歌辞　远别离】张籍            
莲叶团团杏花拆，长江鲤鱼鳍鬣赤。念君少年弃亲戚，
千里万里独为客。谁言远别心不易，天星坠地能为石。
几时断得城南陌，勿使居人有行役。              
   卷26_24  【杂曲歌辞　远别离二首】令狐楚      
杨柳黄金穗，梧桐碧玉枝。春来消息断，早晚是归时。
玳织鸳鸯履，金装翡翠簪。畏人相问著，不拟到城南。
   卷26_25  【杂曲歌辞　久别离】李白            
别来几春未还家，玉窗五见樱桃花。况有锦字书，    
开缄使人嗟。至此肠断彼心绝，云鬟绿鬓罢揽结，    
愁如回飙乱白雪。去年寄书报阳台，今年寄书重相催。
胡为东风为我吹行云，使西来；待来竟不来，        
落花寂寂委青苔。    
   卷26_26  【杂曲歌辞　新别离】戴叔伦          
手把杏花枝，未曾经别离。黄昏掩闺后，寂寞自心知。
   卷26_27  【杂曲歌辞　今别离】崔国辅          
送别未能旋，相望连水口。船行欲映洲，几度急摇手。
   卷26_28  【杂曲歌辞　暗别离】刘氏瑶          
槐花结子桐叶焦，单飞越鸟啼青霄。翠轩辗云轻遥遥，
燕脂泪迸红线条。瑶草歇芳心耿耿，玉佩无声画屏冷。
朱弦暗断不见人，风动花枝月中影。青鸾脉脉西飞去，
海阔天高不知处。    
   卷26_29  【杂曲歌辞　潜别离】白居易          
不得哭，潜别离。不得语，暗相思。两心之外无人知。
深笼夜锁独栖鸟，利剑春断连理枝。河水虽浊有清日，
乌头虽黑有白时。惟有潜离与暗别，彼此甘心无后期。
   卷26_30  【杂曲歌辞　别离曲】张籍            
行人结束出门去，马蹄几时踏门路。忆昔君初纳彩时，
不言身属辽阳戍。早知今日当别离，成君家计良为谁。
男儿生身自有役，那得误我少年时。不如逐君征战死，
谁能独老空闺里。    
   卷26_31  【杂曲歌辞　别离曲】陆龟蒙          
丈夫非无泪，不洒离别间。仗剑对尊酒，耻为游子颜。
蝮蛇一螫手，壮士疾解腕。所思在功名，离别何足叹。
   卷26_32  【杂曲歌辞　西洲曲】温庭筠          
悠悠复悠悠，昨日下西洲。西洲风色好，遥见武昌楼。
武昌何郁郁，侬家定无匹。小妇被流黄，登楼抚瑶瑟。
朱弦繁复轻，素手直凄清。一弹三四解，掩抑似含情。
南楼登且望，西江广复平。艇子摇两桨，催过石头城。
门前乌臼树，惨澹天将曙。鹍鵊飞复还，郎随早帆去。
回头语同伴，定复负情侬。去帆不安幅，作抵使西风。
他日相寻索，莫作西洲客。西洲人不归，春草年年碧。
   卷26_33  【杂曲歌辞　荆州乐】李白            
白帝城边足风波，瞿塘五月谁敢过。荆州麦熟茧成蛾，
缫丝忆君头绪多。拨谷飞鸣奈妾何。              
   卷26_34  【杂曲歌辞　荆州乐二首】刘禹锡      
渚宫杨柳暗，麦城朝雉飞。可怜踏青伴，乘暖著轻衣。
今日好南风，商旅相催发。沙头樯竿上，始见春江阔。
   卷26_35  【杂曲歌辞　荆州泊】李端            
南楼西下时，月里闻来棹。桂水舳舻回，荆州津济闹。
