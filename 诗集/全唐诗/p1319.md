<!-- { "loadSidebar": true } -->
   卷846_34  【寄南岳诸道友】齐己               
南望衡阳积瘴开，去年曾踏雪游回。谩为楚客蹉跎过，
却是边鸿的当来。乳窦孤明含海日，石桥危滑长春苔。
终寻十八高人去，共坐苍崖养圣胎。              
   卷846_35  【送韩蜕秀才赴举】齐己             
槐花馆驿暮尘昏，此去分明吏部孙。才器合居科第首，
风流幸是缙绅门。春和洛水清无浪，雪洗高峰碧断根。
堪想都人齐指点，列仙相次上昆仑。              
   卷846_36  【溪居寓言】齐己                   
秋蔬数垄傍潺湲，颇觉生涯异俗缘。诗兴难穷花草外，
野情何限水云边。虫声绕屋无人语，月影当松有鹤眠。
寄向东溪老樵道，莫催丹桂博青钱。              
   卷846_37  【遣怀】齐己                       
诗病相兼老病深，世医徒更费千金。馀生岂必虚抛掷，
未死何妨乐咏吟。流水不回休叹息，白云无迹莫追寻。
闲身自有闲消处，黄叶清风蝉一林。              
   卷846_38  【自湘中将入蜀留别诸友】齐己       
巾舄初随入蜀船，风帆吼过洞庭烟。七千里路到何处，
十二峰云更那边。巫女暮归林淅沥，巴猿吟断月婵娟。
来年五月峨嵋雪，坐看消融满锦川。              
   卷846_39  【寄匡阜诸公二首】齐己             
松头柏顶碧森森，虚槛寒吹夏景深。静社可追长往迹，
白莲难问久修心。山围四面才容寺，月到中宵始满林。
争学忘言住幽胜，吾师遗集尽清吟。              
峰前林下东西寺，地角天涯来往僧。泉月净流闲世界，
杉松深锁尽香灯。争无大士重修社，合有诸贤更服膺。
曾寄邻房挂瓶锡，雨闻岩溜解春冰。              
   卷846_40  【送人入蜀】齐己                   
何必闲吟蜀道难，知君心出嶮巇间。寻常秋泛江陵去，
容易春浮锦水还。两面碧悬神女峡，几重青出丈人山。
文君酒市逢初雪，满贳新沽洗旅颜。              
   卷846_41  【酬庐山张处士】齐己               
发枯身老任浮沉，懒泥秋风更役吟。新事向人堪结舌，
旧诗开卷但伤心。苔床卧忆泉声绕，麻履行思树影深。
终谢柴桑与彭泽，醉游闲访入东林。              
   卷846_42  【寄岘山道人】齐己                 
凤门高对鹿门青，往岁经过恨未平。辩鼎上人方话道，
卧龙丞相忽追兵。炉峰已负重回计，华岳终悬未去情。
闻说东周天子圣，会摇金锡却西行。              
   卷846_43  【送王处士游蜀】齐己               
又挂寒帆向锦川，木兰舟里过残年。自修姹姹炉中物，
拟作飘飘水上仙。三峡浪喧明月夜，万州山到夕阳天。
来年的有荆南信，回札应缄十色笺。              
   卷846_44  【怀金陵李推官僧自牧】齐己         
秣陵长忆共吟游，儒释风骚道上流。莲幕少年轻谢脁，
雪山真子鄙汤休。也应有作怀清苦，莫谓无心过白头。
欲附别来千万意，病身初起向残秋。              
   卷846_45  【寄寻萍公】齐己                   
闻在湓城多寄住，随时谈笑浑尘埃。孤峰恐忆便归去，
浮世要看还下来。万顷野烟春雨断，九条寒浪晚窗开。
虎溪桥上龙潭寺，曾此相寻踏雪回。              
   卷846_46  【得李推官近寄怀】齐己             
荆门前岁使乎回，求得星郎近制来。连日借吟终不已，
一灯忘寝又重开。秋风漫作牵情赋，春草真为入梦才。
堪笑陈宫诸狎客，当时空有个追陪。              
   卷846_47  【对菊】齐己                       
蝶醉风狂半折时，冷烟清露压离披。欲倾琥珀杯浮尔，
好把茱萸朵配伊。孔雀毛衣应者是，凤凰金翠更无之。
何因栽向僧园里，门外重阳过不知。              
   卷846_48  【忆东林因送二生归】齐己           
好向东林度此生，半天山脚寺门平。红霞嶂底潺潺色，
清夜房前瑟瑟声。偶别十年成瞬息，欲来千里阻刀兵。
可怜二子同归兴，南国烟花路好行。              
   卷846_49  【渚宫西城池上居】齐己             
城东移锡住城西，绿绕春波引杖藜。翡翠满身衣有异，
鹭鸶通体格非低。风摇柳眼开烟小，暖逼兰芽出土齐。
犹有幽深不相似，剡溪乘棹入耶溪。              
   卷846_50  【中秋夕怆怀寄荆幕孙郎中】齐己     
白莲香散沼痕干，绿筱阴浓藓地寒。年老寄居思隐切，
夜凉留客话时难。行僧尽去云山远，宾雁同来泽国宽。
时谢孔璋操檄外，每将空病问衰残。              
   卷846_51  【酬湘幕徐员外见寄】齐己           
东海儒宗事业全，冰棱孤峭类神仙。诗同李贺精通鬼，
文拟刘轲妙入禅。珠履早曾从相府，玳簪今又别官筵。
篇章几谢传西楚，空想雄风度十年。              
   卷846_52  【寄蜀国广济大师】齐己             
冰压霜坛律格清，三千传授尽门生。禅心尽入空无迹，
诗句闲搜寂有声。满国繁华徒自乐，两朝更变未曾惊。
终思相约岷峨去，不得携筇一路行。              
   卷846_53  【答献上人卷】齐己                 
衲衣禅客袖篇章，江上相寻共感伤。秦甸乱来栖白没，
杼山空后皎然亡。清留岛月秋凝露，苦寄巴猿夜叫霜。
珍重南宗好才子，灰心冥目外无妨。              
   卷846_54  【寄武陵贯微上人二首】齐己         
知泛沧浪棹未还，西峰房锁夜潺潺。春陪相府游仙洞，
雪共宾寮对玉山。诗里几添新菡萏，衲痕应换旧斓斑。
莫忘一句曹溪妙，堪塞孙孙骋度关。              
吴头东面楚西边，云接苍梧水浸天。两地别离身已老，
一言相合道休传。风骚妙欲凌春草，踪迹闲思绕岳莲。
不是傲他名利世，吾师本在雪山巅。              
   卷846_55  【怀体休上人】齐己                 
仲宣楼上望重湖，君到潇湘得健无。病遇何人分药饵，
诗逢谁子论功夫。杉萝寺里寻秋早，橘柚洲边度日晡。
许送自身归华岳，待来朝暮拂瓶盂。              
   卷846_56  【招湖上兄弟】齐己                 
去岁得君消息在，两凭人信过重湖。忍贪风月当年少，
不寄音书慰老夫。药鼎近闻传秘诀，诗门曾说拥寒炉。
汉江江路西来便，好傍扁舟访我无。              
   卷846_57  【江居寄关中知己】齐己             
多病多慵汉水边，流年不觉已皤然。旧栽花地添黄竹，
新陷盆池换白莲。雪月未忘招远客，云山终待去安禅。
八行书札君休问，不似风骚寄一篇。              
   卷846_58  【中秋十五夜寄人】齐己             
高河瑟瑟转金盘，喷露吹光逆凭栏。四海鱼龙精魄冷，
五山鸾鹤骨毛寒。今宵尽向圆时望，后夜谁当缺处看。
何事清光与蟾兔，却教才小少留难。              
   卷846_59  【谢人自钟陵寄纸笔】齐己           
故人犹忆苦吟劳，所惠何殊金错刀。霜雪剪栽新剡硾，
锋铓管束本宣毫。君倒箧情何厚，借我临池价斗高。
词客分张看欲尽，不堪来处隔秋涛。              
   卷846_60  【移居西湖作二首】齐己             
火云阳焰欲烧空，小槛幽窗想旧峰。白汗此时流枕簟，
清风何处动杉松。残更正好眠凉月，远寺俄闻报晓钟。
只待秋声涤心地，衲衣新洗健形容。              
官园树影昼阴阴，咫尺清凉莫浣心。桃李别教人主掌，
烟花不称我追寻。蜩螗晚噪风枝稳，翡翠闲眠宿处深。
争似出尘地行止，东林苔径入西林。              
   卷846_61  【题玉泉寺】齐己                   
高韵双悬张曲江，联题兼是孟襄阳。后人才地谁称短，
前辈经天尽负长。胜景饱于闲采拾，灵踪销得正思量。
时移两板成尘迹，犹挂吾师旧影堂。              
   卷846_62  【看金陵图】齐己                   
六朝图画战争多，最是陈宫计数讹。                
若爱苍生似歌舞，隋皇自合耻干戈。                
   卷846_63  【寄南岳泰禅师】齐己               
江头默想坐禅峰，白石山前万丈空。                
山下猎人应不到，雪深花鹿在庵中。                
   卷846_64  【片云】齐己                       
水底分明天上云，可怜形影似吾身。                
何妨舒作从龙势，一雨吹销万里尘。                
   卷846_65  【寄清溪道者】齐己                 
万重千叠红霞嶂，夜烛朝香白石龛。                
常寄溪窗凭危槛，看经影落古龙潭。                
