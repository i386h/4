<!-- { "loadSidebar": true } -->
庐宫山下州，湓浦沙边宅。宅北倚高冈，迢迢数千尺。
上有青青竹，竹间多白石。茅亭居上头，豁达门四辟。
前楹卷帘箔，北牖施床席。江风万里来，吹我凉淅淅。
日高公府归，巾笏随手掷。脱衣恣搔首，坐卧任所适。
时倾一杯酒，旷望湖天夕。口咏独酌谣，目送归飞翮。
惭无出尘操，未免折腰役。偶获此闲居，谬似高人迹。
   卷430_4  【泛湓水】白居易                    
四月未全热，麦凉江气秋。湖山处处好，最爱湓水头。
湓水从东来，一派入江流。可怜似萦带，中有随风舟。
命酒一临泛，舍鞍扬棹讴。放回岸傍马，去逐波间鸥。
烟浪始渺渺，风襟亦悠悠。初疑上河汉，中若寻瀛洲。
汀树绿拂地，沙草芳未休。青萝与紫葛，枝蔓垂相樛。
系缆步平岸，回头望江州。城雉映水见，隐隐如蜃楼。
日入意未尽，将归复少留。到官行半岁，今日方一游。
此地来何暮，可以写吾忧。                      
   卷430_5  【答故人】白居易                    
故人对酒叹，叹我在天涯。见我昔荣遇，念我今蹉跎。
问我为司马，官意复如何。答云且勿叹，听我为君歌。
我本蓬荜人，鄙贱剧泥沙。读书未百卷，信口嘲风花。
自从筮仕来，六命三登科。顾惭虚劣姿，所得亦已多。
散员足庇身，薄俸可资家。省分辄自愧，岂为不遇耶。
烦君对杯酒，为我一咨蹉。                      
   卷430_6  【官舍内新凿小池】白居易            
帘下开小池，盈盈水方积。中底铺白沙，四隅甃青石。
勿言不深广，但取幽人适。泛滟微雨朝，泓澄明月夕。
岂无大江水，波浪连天白。未如床席间，方丈深盈尺。
清浅可狎弄，昏烦聊漱涤。最爱晓暝时，一片秋天碧。
   卷430_7  【宿简寂观】白居易                  
岩白云尚屯，林红叶初陨。秋光引闲步，不知身远近。
夕投灵洞宿，卧觉尘机泯。名利心既忘，市朝梦亦尽。
暂来尚如此，况乃终身隐。何以疗夜饥，一匙云母粉。
   卷430_8  【读谢灵运诗】白居易                
吾闻达士道，穷通顺冥数。通乃朝廷来，穷即江湖去。
谢公才廓落，与世不相遇。壮志郁不用，须有所泄处。
泄为山水诗，逸韵谐奇趣。大必笼天海，细不遗草树。
岂惟玩景物，亦欲摅心素。往往即事中，未能忘兴谕。
因知康乐作，不独在章句。                      
   卷430_9  【北亭独宿】白居易                  
悄悄壁下床，纱笼耿残烛。夜半独眠觉，疑在僧房宿。
   卷430_10  【约心】白居易                     
黑鬓丝雪侵，青袍尘土涴。兀兀复腾腾，江城一上佐。
朝就高斋上，熏然负暄卧。晚下小池前，澹然临水坐。
已约终身心，长如今日过。                      
   卷430_11  【晚望】白居易                     
江城寒角动，沙洲夕鸟还。独在高亭上，西南望远山。
   卷430_12  【早春】白居易                     
雪消冰又释，景和风复暄。满庭田地湿，荠叶生墙根。
官舍悄无事，日西斜掩门。不开庄老卷，欲与何人言。
   卷430_13  【春寝】白居易                     
何处春暄来，微和生血气。气熏肌骨畅，东窗一昏睡。
是时正月晦，假日无公事。烂熳不能休，自午将及未。
缅思少健日，甘寝常自恣。一从衰疾来，枕上无此味。
   卷430_14  【睡起晏坐】白居易                 
后亭昼眠足，起坐春景暮。新觉眼犹昏，无思心正住。
澹寂归一性，虚闲遗万虑。了然此时心，无物可譬喻。
本是无有乡，亦名不用处。行禅与坐忘，同归无异路。
   卷430_15  【咏怀】白居易                     
尽日松下坐，有时池畔行。行立与坐卧，中怀澹无营。
不觉流年过，亦任白发生。不为世所薄，安得遂闲情。
   卷430_16  【春游二林寺】白居易               
下马二林寺，翛然进轻策。朝为公府吏，暮作灵山客。
二月匡庐北，冰雪始消释。阳丛抽茗芽，阴窦泄泉脉。
熙熙风土暖，蔼蔼云岚积。散作万壑春，凝为一气碧。
身闲易飘泊，官散无牵迫。缅彼十八人，古今同此适。
是年淮寇起，处处兴兵革。智士劳思谋，戎臣苦征役。
独有不才者，山中弄泉石。                      
   卷430_17  【出山吟】白居易                   
朝咏游仙诗，暮歌采薇曲。卧云坐白石，山中十五宿。
行随出洞水，回别缘岩竹。早晚重来游，心期瑶草绿。
   卷430_18  【岁暮】白居易                     
已任时命去，亦从岁月除。中心一调伏，外累尽空虚。
名宦意已矣，林泉计何如。拟近东林寺，溪边结一庐。
   卷430_19  【闻早莺】白居易                   
日出眠未起，屋头闻早莺。忽如上林晓，万年枝上鸣。
忆为近臣时，秉笔直承明。春深视草暇，旦暮闻此声。
今闻在何处，寂寞浔阳城。鸟声信如一，分别在人情。
不作天涯意，岂殊禁中听。                      
   卷430_20  【栽杉】白居易                     
劲叶森利剑，孤茎挺端标。才高四五尺，势若干青霄。
移栽东窗前，爱尔寒不凋。病夫卧相对，日夕闲萧萧。
昨为山中树，今为檐下条。虽然遇赏玩，无乃近尘嚣。
犹胜涧谷底，埋没随众樵。不见郁郁松，委质山上苗。
   卷430_21  【过李生】白居易                   
蘋小蒲叶短，南湖春水生。子近湖边住，静境称高情。
我为郡司马，散拙无所营。使君知性野，衙退任闲行。
行携小榼出，逢花辄独倾。半酣到子舍，下马扣柴荆。
何以引我步，绕篱竹万茎。何以醒我酒，吴音吟一声。
须臾进野饭，饭稻茹芹英。白瓯青竹箸，俭洁无膻腥。
欲去复裴回，夕鸦已飞鸣。何当重游此，待君湖水平。
   卷430_22  【咏意】白居易                     
常闻南华经，巧劳智忧愁。不如无能者，饱食但遨游。
平生爱慕道，今日近此流。自来浔阳郡，四序忽已周。
不分物黑白，但与时沉浮。朝餐夕安寝，用是为身谋。
此外即闲放，时寻山水幽。春游慧远寺，秋上庾公楼。
或吟诗一章，或饮茶一瓯。身心一无系，浩浩如虚舟。
富贵亦有苦，苦在心危忧。贫贱亦有乐，乐在身自由。
   卷430_23  【食笋】白居易                     
此州乃竹乡，春笋满山谷。山夫折盈抱，抱来早市鬻。
物以多为贱，双钱易一束。置之炊甑中，与饭同时熟。
紫箨坼故锦，素肌擘新玉。每日遂加餐，经时不思肉。
久为京洛客，此味常不足。且食勿踟蹰，南风吹作竹。
   卷430_24  【游石门涧】白居易                 
石门无旧径，披榛访遗迹。时逢山水秋，清辉如古昔。
常闻慧远辈，题诗此岩壁。云覆莓苔封，苍然无处觅。
萧疏野生竹，崩剥多年石。自从东晋后，无复人游历。
独有秋涧声，潺湲空旦夕。                      
   卷430_25  【招东邻】白居易                   
小榼二升酒，新簟六尺床。能来夜话否，池畔欲秋凉。
   卷430_26  【题元十八溪亭（亭在庐山东南五老峰下）】白居易               
怪君不喜仕，又不游州里。今日到幽居，了然知所以。
宿君石溪亭，潺湲声满耳。饮君螺杯酒，醉卧不能起。
见君五老峰，益悔居城市。爱君三男儿，始叹身无子。
余方炉峰下，结室为居士。山北与山东，往来从此始。
   卷430_27  【香炉峰下新置草堂，即事咏怀，题于石上】白居易               
香炉峰北面，遗爱寺西偏。白石何凿凿，清流亦潺潺。
有松数十株，有竹千馀竿。松张翠伞盖，竹倚青琅玕。
其下无人居，悠哉多岁年。有时聚猿鸟，终日空风烟。
时有沉冥子，姓白字乐天。平生无所好，见此心依然。
如获终老地，忽乎不知还。架岩结茅宇，斫壑开茶园。
何以洗我耳，屋头飞落泉。何以净我眼，砌下生白莲。
左手携一壶，右手挈五弦。傲然意自足，箕踞于其间。
兴酣仰天歌，歌中聊寄言。言我本野夫，误为世网牵。
时来昔捧日，老去今归山。倦鸟得茂树，涸鱼返清源。
舍此欲焉往，人间多险艰。                      
   卷430_28  【草堂前新开一池，养鱼种荷，日有幽趣】白居易                 
淙淙三峡水，浩浩万顷陂。未如新塘上，微风动涟漪。
小萍加泛泛，初蒲正离离。红鲤二三寸，白莲八九枝。
绕水欲成径，护堤方插篱。已被山中客，呼作白家池。
   卷430_29  【白云期（黄石岩下作）】白居易     
三十气太壮，胸中多是非。六十身太老，四体不支持。
四十至五十，正是退闲时。年长识命分，心慵少营为。
见酒兴犹在，登山力未衰。吾年幸当此，且与白云期。
   卷430_30  【登香炉峰顶】白居易               
迢迢香炉峰，心存耳目想。终年牵物役，今日方一往。
攀萝蹋危石，手足劳俯仰。同游三四人，两人不敢上。
上到峰之顶，目眩神怳怳。高低有万寻，阔狭无数丈。
不穷视听界，焉识宇宙广。江水细如绳，湓城小于掌。
纷吾何屑屑，未能脱尘鞅。归去思自嗟，低头入蚁壤。
