<!-- { "loadSidebar": true } -->
   卷589_15  【宛陵东峰亭与友人话别】李频       
坐举天涯目，停杯语日晡。修篁齐迥槛，列岫限平芜。
乱水通三楚，归帆挂五湖。不知从此去，何处是前途。
   卷589_16  【华山寻隐者】李频                 
自入华山居，关东相见疏。瓢中谁寄酒，叶上我留书。
巢鸟寒栖尽，潭泉暮冻馀。长闻得药力，此说又何如。
   卷589_17  【题荐福寺僧栖白上人院】李频       
空门有才子，得道亦吟诗。内殿频征入，孤峰久作期。
高名何代比，密行几生持。长爱乔松院，清凉坐夏时。
   卷589_18  【游四明山刘樊二真人祠，题山下孙氏居】李频                   
久在仙坛下，全家是地仙。池塘来乳洞，禾黍接芝田。
起看青山足，还倾白酒眠。不知尘世事，双鬓逐流年。
   卷589_19  【和太学赵鸿博士归蔡中】李频       
得禄从高第，还乡见后生。田园休问主，词赋已垂名。
扫壁前题出，开窗旧景清。遥知贤太守，致席日邀迎。
   卷589_20  【送寿昌曹明府】李频               
惠人须宰邑，为政贵通经。却用清琴理，犹嫌薄俗听。
涨江晴渐渌，春峤烧还青。若宿严陵濑，谁当是客星。
   卷589_21  【哭贾岛】李频                     
秦楼吟苦夜，南望只悲君。一宦终遐徼，千山隔旅坟。
恨声流蜀魄，冤气入湘云。无限风骚句，时来日夜闻。
   卷589_22  【送薛能赴镇徐方】李频             
列土人间盛，彭门属九州。山河天设险，礼乐牧分忧。
皎日为明信，清风占早秋。虽同郤縠举，郤縠不封侯。
   卷589_23  【送凤翔范书记】李频               
西京无暑气，夏景似清秋。天府来相辟，高人去自由。
江山通蜀国，日月近神州。若共将军语，河兰地未收。
   卷589_24  【岐山逢陕下故人】李频             
三秦一会面，二陕久分携。共忆黄河北，相留白日西。
寄来书少达，别后梦多迷。早晚期于此，看花听鸟啼。
   卷589_25  【送友人陆肱往太原】李频           
并州非故国，君去复寻谁。猃狁方为寇，嫖姚正用师。
戍烟来自号，边雪下无时。更想经绵上，应逢禁火期。
   卷589_26  【赠李将军】李频                   
吾宗偏好武，汉代将家流。走马辞中禁，屯军向渭州。
天心待破虏，阵面许封侯。却得河源水，方应洗国仇。
   卷589_27  【送友人喻坦之归睦州（一作送人归新定）】李频                 
归心常共知，归路不相随。彼此无依倚，东西又别离。
山花含雨湿，江树近潮欹。莫恋渔樵兴，生涯各有为。
   卷589_28  【寻华阳隐者】李频                 
闲却白云居，行踪出去初。窗中聊取笔，架上独留书。
日背林光冷，潭澄岳影虚。长闻得药力，此说复何如。
   卷589_29  【长安即事（一作长安僻居酬人）】李频 
岂得有书名，徒为老帝京。关中秋气早，雨后夜凉生。
沧海身终泛，青门梦已行。秦人纵相识，多少别离情。
   卷589_30  【送友人游塞北】李频               
朔野正秋风，前程见碛鸿。日西身独远，山转路无穷。
树隔高关断，沙连大漠空。君看河外将，早晚拟平戎。
   卷589_31  【陕府上姚中丞】李频               
关东领藩镇，阙下授旌旄。觅句秋吟苦，酬恩夜坐劳。
天开吹角出，木落上楼高。闲话钱塘郡，半年听海潮。
   卷589_32  【送供奉喻炼师归天目山】李频       
承恩虽内殿，得道本深山。举世相看老，孤峰独自还。
溪来青壁里，路在白云间。绝顶无人住，双峰是旧关。
   卷589_33  【之任建安渌溪亭偶作二首】李频     
入境当春务，农蚕事正殷。逢溪难饮马，度岭更劳人。
想取烝黎泰，无过赋敛均。不知成政后，谁是得为邻。
维舟绿溪岸，绕郡白云峰。将幕连山起，人家向水重。
短才无独见，长策未相逢。所幸分尧理，烝民悉可封。
   卷589_34  【送侯郎中任新定二首】李频         
为郎非白头，作牧授沧洲。江界乘潮入，山川值胜游。
暑气随转扇，凉月傍开楼。便欲归田里，抛官逐隐侯。
罢郎东出守，半路得浮舟。大旆行当夏，桐江到未秋。
云闲分岛寺，涛静见沙鸥。谁伴临清景，吟诗上郡楼。
   卷589_35  【送太学吴康仁及第南归】李频       
因为太学选，志业彻春闱。首领诸生出，先登上第归。
一荣犹未已，具庆且应稀。纵马行青草，临岐脱白衣。
家遥楚国寄，帆对汉山飞。己盈华省，看君再发机。
   卷589_36  【陕州题河上亭】李频               
岸拥洪流急，亭开清兴长。当轩河草晚，入坐水风凉。
独鸟惊来客，孤云触去樯。秋声和远雨，暮色带微阳。
浪静澄窗影，沙明发簟光。逍遥每尽日，谁识爱沧浪。
   卷589_37  【留题姚氏山斋】李频               
未厌栖林趣，犹怀济世才。闲眠知道在，高步会时来。
露滴从添砚，蝉吟便送杯。乱书离缥帙，迸笋出苔莓。
异果因僧摘，幽窗为燕开。春游何处尽，欲别几迟回。
   卷589_38  【长安书怀投知己（一作投邢员外）】李频                       
所学近雕虫，知难谒至公。徒随众人后，拟老一生中。
间岁家书到，经荒世业空。心悬沧海断，梦与白云通。
玉漏声连北，银河气极东。关门迢递月，禁苑寂寥鸿。
地广身难束，时平道独穷。萧条苔长雨，淅沥叶危风。
久愧干朝客，多惭别钓翁。因依非不忝，延荐况曾蒙。
与善应无替，垂恩本有终。霜天摇落日，莫使逐孤蓬。
   卷589_39  【送姚侍御充渭北掌书记】李频       
北境烽烟急，南山战伐频。抚绥初易帅，参画尽须人。
书记才偏称，朝廷意更亲。绣衣行李日，绮陌别离尘。
报国将临虏，之藩不离秦。豸冠严在首，雄笔健随身。
饮马河声暮，休兵塞色春。败亡仍暴骨，冤哭可伤神。
上策何当用，边情此是真。雕阴曾久客，拜送欲沾巾。
   卷589_40  【长安书情投知己】李频             
陕服因诗句，从容已半年。一从归阙下，罕得到门前。
每候朝轩出，常看列宿悬。重投期见奖，数首果蒙传。
转觉功宜倍，兼令住更坚。都忘春暂醉，少省夜曾眠。
烦暑灯谁读，孤云业自专。精华搜未竭，骚雅琢须全。
此事勤虽过，他谋拙莫先。槐街劳白日，桂路在青天。
取第殊无序，还乡可有缘。旅情长越鸟，秋思几秦蝉。
月色千楼满，砧声万井连。江山阻迢递，时节暗推迁。
道即穷通守，才应始末怜。书绅相戒语，藏箧赠行篇。
致主当齐圣，为郎本是仙。心期际会，凤翼许迁延。
毕竟良图在，何妨逸性便。幽斋中寝觉，珍木正阴圆。
隐几闲瞻夜，临云兴渺然。五陵供丽景，六义动花笺。
倘与潜生翼，宁非助化权。免教垂素发，归种海隅田。
   卷589_41  【府试丹浦非乐战】李频             
自古为君道，垂衣致理难。怀仁须去杀，用武即胜残。
毒帜诛方及，兵临衅可观。居来彭蠡固，战罢洞庭宽。
雪国知天远，霜林是血丹。吾皇则尧典，薄伐至桑干。
   卷589_42  【府试风雨闻鸡】李频               
不为风雨变，鸡德一何贞。在暗长先觉，临晨即自鸣。
阴霾方见信，顷刻讵移声。向晦如相警，知时似独清。
萧萧和断漏，喔喔报重城。欲识诗人兴，中含君子情。
   卷589_43  【府试观兰亭图】李频               
往会人何处，遗踪事可观。林亭今日在，草木古春残。
笔想吟中驻，杯疑饮后干。向青穿峻岭，当白认回湍。
月影窗间夜，湖光枕上寒。不知诗酒客，谁更慕前欢。
   卷589_44  【府试老人星见】李频               
良宵出户庭，极目向青冥。海内逢康日，天边见寿星。
临空遥的的，竟晓独荧荧。春后先依景，秋来忽近丁。
垂休临有道，作瑞掩前经。岂比周王梦，徒言得九龄。
   卷589_45  【省试振鹭】李频                   
有鸟生江浦，霜华作羽翰。君臣将比洁，朝野共相欢。
月影林梢下，冰光水际残。翻飞时共乐，饮啄道皆安。
迥翥宜高咏，群栖入静看。由来鸳鹭侣，济济列千官。
   卷589_46  【寄辛明府】李频                   
何处无苛政，东南有子男。细将朝客说，须是邑人谙。
别业空经稔，归田独未甘。目凝烟积树，心贮月明潭。
晓鼓愁方乱，春山睡正酣。不任啼鸟思，乡社欲桑蚕。
   卷589_47  【苑中题友人林亭】李频             
井邑藏岩穴，幽栖趣若何。春篁抽笋密，夏鸟杂雏多。
坐有清风至，林无暑气过。乱书还就叶，真饮不听歌。
片影明红藓，斜阴映绿萝。雄文终可惜，莫更弃高科。
   卷589_48  【投京兆府试官任文学先辈】李频     
高兴每论诗，非才独见推。应当明试日，不比暗投时。
出口人皆信，操心自可知。孤单虽有托，际会别无期。
取舍知由己，穷通断在兹。贱身何足数，公道自难欺。
泽国违甘旨，渔舟积梦思。长安未归去，为倚鉴妍媸。
   卷589_49  【宋少府东溪泛舟】李频             
登岸还入舟，水禽惊笑语。晚叶低众色，湿云带繁暑。
落日乘醉归，溪流复几许。                      
   卷589_50  【闻北虏入灵州二首】李频           
河冰一夜合，虏骑入灵州。岁岁征兵去，难防塞草秋。
