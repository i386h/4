<!-- { "loadSidebar": true } -->
拂水斜烟一万条，几随春色倚河桥。                
不知别后谁攀折，犹自风流胜舞腰。                
   卷550_67  【僧舍二首】赵嘏                   
只言双鬓未蹉跎，独奈牛羊送日何。                
禅客不归车马去，晚檐山色为谁多。                
溪上禅关水木间，水南山色与僧闲。                
春风尽日无来客，幽磬一声高鸟还。                
   卷550_68  【新月】赵嘏                       
玉钩斜傍画檐生，云匣初开一寸明。                
何事最能悲少妇，夜来依约落边城。                
   卷550_69  【赠皇甫垣】赵嘏                   
养由弓箭已无功，牢落生涯事事同。                
相劝一杯寒食酒，几多辛苦到春风。                
   卷550_70  【四祖寺】赵嘏                     
千株松下双峰寺，一盏灯前万里身。                
自为心猿不调伏，祖师元是世间人。                
   卷550_71  【听蝉】赵嘏                       
噪蝉声乱日初曛，弦管楼中永不闻。                
独奈愁人数茎发，故园秋隔五湖云。                
   卷550_72  【寄远】赵嘏                       
禁钟声尽见栖禽，关塞迢迢故国心。                
无限春愁莫相问，落花流水洞房深。                
   卷550_73  【池上】赵嘏                       
正怜佳月夜深坐，池上暖回燕雁声。                
犹有渔舟系江岸，故人归尽独何情。                
   卷550_74  【春日书怀】赵嘏                   
暖莺春日舌难穷，枕上愁生晓听中。                
应袅绿窗残梦断，杏园零落满枝风。                
   卷550_75  【赠别】赵嘏                       
水边秋草暮萋萋，欲驻残阳恨马蹄。                
曾是管弦同醉伴，一声歌尽各东西。                
   卷550_76  【灵岩寺】赵嘏                     
馆娃宫伴千年寺，水阔云多客到稀。                
闻说春来更惆怅，百花深处一僧归。                
   卷550_77  【代人听琴二首】赵嘏               
抱琴花夜不胜春，独奏相思泪满巾。                
第五指中心最恨，数声呜咽为何人。                
湘娥不葬九疑云，楚水连天坐忆君。                
惟有啼乌旧名在，忍教呜咽夜长闻。                
   卷550_78  【访沈舍人不遇】赵嘏               
溪翁强访紫微郎，晓鼓声中满鬓霜。                
知在禁闱人不见，好风飘下九天香。                
   卷550_79  【座上献元相公】赵嘏               
寂寞堂前日又曛，阳台去作不归云。                
从来闻说沙吒利，今日青娥属使君。                
   卷550_80  【遣兴二首】赵嘏                   
溪花入夏渐稀疏，雨气如秋麦熟初。                
终日苦吟人不会，海边兄弟久无书。                
读彻残书弄水回，暮天何处笛声哀。                
花前独立无人会，依旧去年双燕来。                
   卷550_81  【送李给事（一作萧俛相公归山）】赵嘏 
眼前轩冕是鸿毛，天上人间漫自劳。                
脱却朝衣独归去，青云不及白云高。                
   卷550_82  【宿僧舍】赵嘏                     
高僧夜滴芙蓉漏，远客窗含杨柳风。                
何处相逢话心地，月明身在磬声中。                
   卷550_83  【吴门梦故山】赵嘏                 
心熟家山梦不迷，孤峰寒绕一条溪。                
秋窗觉后情无限，月堕馆娃宫树西。                
   卷550_84  【别李谱】赵嘏                     
尊前路映暮尘红，池上琴横醉席风。                
今日别君如别鹤，声容长在楚弦中。                
   卷550_85  【和杜侍郎题禅智寺南楼】赵嘏       
楼畔花枝拂槛红，露天香动满帘风。                
谁知野寺遗钿处，尽在相如春思中。                
   卷550_86  【发青山】赵嘏                     
凫鹥声暖野塘春，鞍马嘶风驿路尘。                
一宿青山又前去，古来难得是闲人。                
   卷550_87  【入蓝关】赵嘏                     
微烟已辨秦中树，远梦更依江上台。                
看落晚花还怅望，鲤鱼时节入关来。                
   卷550_88  【落第寄沈询】赵嘏                 
穿杨力尽独无功，华发相期一夜中。                
别到江头旧吟处，为将双泪问春风。                
   卷550_89  【送韦中丞】赵嘏                   
二年恩意是春辉，清净胸襟似者希。                
泣尽楚人多少泪，满船唯载酒西归。                
   卷550_90  【咏端正春树】赵嘏                 
一树繁阴先著名，异花奇叶俨天成。                
马嵬此去无多地，只合杨妃墓上生。                
   卷550_91  【叙事献同州侍御三首】赵嘏         
青云席中罗袜尘，白首江上吟诗人。                
登龙不及三千士，虚度膺门二十春。                
平生望断云层层，紫府杳是他人登。                
却应归访溪边寺，说向当时同社僧。                
尊前谁伴谢公游，莲岳晴来翠满楼。                
坐见一方金变化，独吟红药对残秋。                
   卷550_92  【婺州宴上留别（一作婺州宴留上萧员外）】赵嘏                 
双溪楼影向云横，歌舞高台晚更清。                
独自下楼骑瘦马，摇鞭重入乱蝉声。                
   卷550_93  【别牛郎中门馆】赵嘏               
整襟收泪别朱门，自料难酬顾念恩。                
招得片魂骑匹马，西风斜日入秋原。                
   卷550_94  【山中寄卢简求】赵嘏               
竹西池上有花开，日日幽吟看又回。                
心忆郡中萧记室，何时暂别醉乡来。                
   卷550_95  【寄梁佾兄弟】赵嘏                 
桃李春多翠影重，竹楼当月夜无风。                
荀家兄弟来还去，独倚栏干花露中。                
   卷550_96  【同州南亭陪刘侍郎送刘先辈】赵嘏   
处处云随晚望开，洞庭秋水管弦来。                
谢公待醉消离恨，莫惜临川酒一杯。                
   卷550_97  【赠馆驿刘巡官】赵嘏               
云别青山马踏尘，负才难觅作闲人。                
莫言馆驿无公事，诗酒能消一半春。                
   卷550_98  【赠解头贾嵩】赵嘏                 
贾生名迹忽无伦，十月长安看尽春。                
顾我先鸣还自笑，空沾一第是何人。                
   卷550_99  【题僧壁】赵嘏                     
晓望疏林露满巾，碧山秋寺属闲人。                
溪头尽日看红叶，却笑高僧衣有尘。                
   卷550_100  【沙溪馆（一作仙娥驿）】赵嘏      
翠湿衣襟山满楼，竹间溪水绕床流。                
行人莫羡邮亭吏，生向此中今白头。                
