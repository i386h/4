<!-- { "loadSidebar": true } -->
   卷654_62  【献池州庾员外】罗邺               
曾降瑶缄荐姓名，攀云几合到蓬瀛。须存彭寿千年在，
终见茅公九转成。鲲海已知劳鹤使，萤窗不那梦霓旌。
琪花玉蔓应相笑，未得歌吟从酒行。              
   卷654_63  【春风】罗邺                       
每岁东来助发生，舞空悠飏遍寰瀛。暗添芳草池塘色，
远递高楼箫管声。帘透骊宫偏带恨，花催上苑剩多情。
如何一瑞车书日，吹取青云道路平。              
   卷654_64  【冬日寄献庾员外】罗邺             
曾谒仙宫最上仙，西风许醉桂花前。争欢酒蚁浮金爵，
从听歌尘扑翠蝉。秋霁卷帘凝锦席，夜阑吹笛称江天。
却思紫陌觥筹地，兔缺乌沈欲半年。              
   卷654_65  【钓翁（一作郑谷诗）】罗邺         
来往烟波非定居，生涯蓑褐外无馀。闲垂两鬓任如鹤，
只系一竿时得鱼。月浦扣船歌皎洁，雨蓬隈岸卧萧疏。
行人误话金张贵，笑指北邙丘与墟。              
   卷654_66  【闻友人入越幕因以诗赠】罗邺       
稽岭春生酒冻销，烟鬟红袖恃娇饶。岸边丛雪晴香老，
波上长虹晚影遥。正哭阮途归未得，更闻江笔赴嘉招。
人间荣瘁真堪恨，坐想征轩鬓欲凋。              
   卷654_67  【东归】罗邺                       
日日唯忧行役迟，东归可是有家归。都缘桂玉无门住，
不算山川去路危。秦树梦愁黄鸟啭，吴江钓忆锦鳞肥。
桃夭李艳清明近，惆怅当年意尽违。              
   卷654_68  【入关】罗邺                       
古道槐花满树开，入关时节一蝉催。出门唯恐不先到，
当路有谁长待来。似箭年光还可惜，如蓬生计更堪哀。
故园若有渔舟在，应挂云帆早个回。              
   卷654_69  【览陈丕卷】罗邺                   
雪宫词客燕宫游，一轴烟花象外搜。谩把蜀纹当昼展，
徒夸湘碧带春流。吟时致我寒侵骨，得处疑君白尽头。
从北南归明月夜，岭猿滩鸟更悠悠。              
   卷654_70  【巴南旅舍言怀】罗邺               
万浪千岩首未回，无憀相倚上高台。家山如画不归去，
客舍似仇谁遣来。红泪罢窥连晓烛，碧波休引向春杯。
后时若有青云望，何事偏教羽翼摧。              
   卷654_71  【登凌歊台】罗邺                   
高台今日竟长闲，因想兴亡自惨颜。四海已归新雨露，
六朝空认旧江山。槎翘独鸟沙汀畔，风递连墙雪浪间。
好是轮蹄来往便，谁人不向此跻攀。              
   卷654_72  【仆射陂晚望】罗邺                 
离人到此倍堪伤，陂水芦花似故乡。身事未知何日了，
马蹄唯觉到秋忙。田园牢落东归晚，道路辛勤北去长。
却羡无愁是沙鸟，双双相趁下斜阳。              
   卷654_73  【芳草】罗邺                       
废苑墙南残雨中，似袍颜色正蒙茸。微香暗惹游人步，
远绿才分斗雉踪。三楚渡头长恨见，五侯门外却难逢。
年年纵有春风便，马迹车轮一万重。              
   卷654_74  【秋日留题蒋亭】罗邺               
西风才起一蝉鸣，便算关河马上程。碧浪鹢舟从此别，
丹霄鹄箭忍无成。二年芳思随云雨，几日离歌恋旆旌。
回首横塘更东望，露荷烟菊倍伤情。              
   卷654_75  【早发】罗邺                       
一点灯残鲁酒醒，已携孤剑事离程。愁看飞雪闻鸡唱，
独向长空背雁行。白草近关微有路，浊河连底冻无声。
此中来往本迢递，况是驱羸客塞城。              
   卷654_76  【雁二首】罗邺                     
暮天新雁起汀洲，红蓼花开水国愁。                
想得故园今夜月，几人相忆在江楼。                
早背胡霜过戍楼，又随寒日下汀洲。                
江南江北多离别，忍报年年两地愁。                
   卷654_77  【萤二首】罗邺                     
水殿清风玉户开，飞光千点去还来。                
无风无月长门夜，偏到阶前点绿苔。                
裴回无烛冷无烟，秋径莎庭入夜天。                
休向书窗来照字，近来红蜡满歌筵。                
   卷654_78  【看花】罗邺                       
花开只恐看来迟，及到愁如未看时。                
家在楚乡身在蜀，一年春色负归期。                
   卷654_79  【柳絮】罗邺                       
处处东风扑晚阳，轻轻醉粉落无香。                
就中堪恨隋堤上，曾惹龙舟舞凤凰。                
   卷654_80  【云】罗邺 
纷纷霭霭遍江湖，得路为霖岂合无。                
莫使悠飏只如此，帝乡还更暖苍梧。                
   卷654_81  【芳草】罗邺                       
曲江岸上天街里，两地纵生车马多。                
不似萋萋南浦见，晚来烟雨半相和。                
   卷654_82  【出都门】罗邺                     
青门春色一花开，长到花时把酒杯。                
自觉无家似潮水，不知归处去还来。                
   卷654_83  【宫中二首】罗邺                   
芳草长含玉辇尘，君王游幸此中频。                
今朝别有承恩处，鹦鹉飞来说似人。                
虽然自小属梨园，不识先皇玉殿门。                
还是当时歌舞曲，今来何处最承恩。                
   卷654_84  【河湟】罗邺                       
河湟何计绝烽烟，免使征人更戍边。                
尽放农桑无一事，遣教知有太平年。                
   卷654_85  【闻子规】罗邺                     
蜀魄千年尚怨谁，声声啼血向花枝。                
满山明月东风夜，正是愁人不寐时。                
   卷654_86  【望仙】罗邺                       
千金垒土望三山，云鹤无踪羽卫还。                
若说神仙求便得，茂陵何事在人间。                
   卷654_87  【放鹧鸪】罗邺                     
好傍青山与碧溪，刺桐毛竹待双栖。                
花时迁客伤离别，莫向相思树上啼。                
   卷654_88  【骊山】罗邺                       
风摇岩桂露闻香，白鹿惊时出绕墙。                
不向骊山锁宫殿，可知仙去是明皇。                
   卷654_89  【梅花】罗邺                       
繁如瑞雪压枝开，越岭吴溪免用栽。                
却是五侯家未识，春风不放过江来。                
   卷654_90  【鸡冠花】罗邺                     
一枝秾艳对秋光，露滴风摇倚砌傍。                
晓景乍看何处似，谢家新染紫罗裳。                
   卷654_91  【汴河】罗邺                       
炀帝开河鬼亦悲，生民不独力空疲。                
至今呜咽东流水，似向清平怨昔时。                
   卷654_92  【渡江有感】罗邺                   
岸落残红锦雉飞，渡江船上夕阳微。                
一枝犹负平生意，归去何曾胜不归。                
   卷654_93  【题终南山僧堂】罗邺               
九衢终日见南山，名利何人肯掩关。                
唯有吾师达真理，坐看霜树老云间。                
   卷654_94  【大散岭】罗邺                     
过往长逢日色稀，雪花如掌扑行衣。                
岭头却望人来处，特地身疑是鸟飞。                
   卷654_95  【嘉陵江】罗邺                     
嘉陵南岸雨初收，江似秋岚不煞流。                
