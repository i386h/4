<!-- { "loadSidebar": true } -->
   卷506_16  【题上皇观】章孝标                 
烟霞星盖七星坛，想像先朝驻禁銮。辇路已平栽药地，
皇风犹在步虚寒。楼台瑞气晴萧索，杉桧龙身老屈蟠。
翻感惠休并李郭，剑门空处望长安。              
   卷506_17  【鹰】章孝标                       
星眸未放瞥秋毫，频掣金铃试雪毛。会使老拳供口腹，
莫辞亲手啖腥臊。穿云自怪身如电，煞兔谁知吻胜刀。
可惜忍饥寒日暮，向人鵮断碧丝绦。              
   卷506_18  【方山寺松下泉】章孝标             
石脉绽寒光，松根喷晓霜。注瓶云母滑，漱齿茯苓香。
野客偷煎茗，山僧惜净床。三禅不要问，孤月在中央。
   卷506_19  【瀑布】章孝标                     
秋河溢长空，天洒万丈布。深雷隐云壑，孤电挂岩树。
沧溟晓喷寒，碧落晴荡素。非趋下流急，热使不得住。
   卷506_20  【送张使君赴饶州（一作送饶州张蒙使君赴任）】章孝标           
饶阳因富得州名，不独农桑别有营。日暖提筐依茗树，
天阴把酒入银坑。江寒鱼动枪旗影，山晚云和鼓角声。
太守能诗兼爱静，西楼见月几篇成。              
   卷506_21  【和滕迈先辈伤马】章孝标           
浮云变化失龙儿，始忆嘶风喷沫时。蹄想尘中翻碧玉，
尾休烟里掉青丝。曾同客舍吞饥渴，久共名场踏嶮巇。
今日枥前兴一叹，不关行李乏金羁。              
   卷506_22  【省试骐骥长鸣】章孝标             
有马骨堪惊，无人眼暂明。力穷吴坂峻，嘶苦朔风生。
逐逐怀良御，萧萧顾乐鸣。瑶池期弄影，天路拟飞声。
皎月谁知种，浮云莫问程。盐车今愿脱，千里为君行。
   卷506_23  【鲤鱼】章孝标                     
眼似真珠鳞似金，时时动浪出还沈。                
河中得上龙门去，不叹江湖岁月深。                
   卷506_24  【饥鹰词】章孝标                   
遥想平原兔正肥，千回砺吻振毛衣。                
纵令啄解丝绦结，未得人呼不敢飞。                
   卷506_25  【归燕词辞工部侍郎（一作下第后献主司）】章孝标               
旧垒危巢泥已落，今年故向社前归。                
连云大厦无栖处，更望谁家门户飞。                
   卷506_26  【归海上旧居】章孝标               
乡路绕蒹葭，萦纡出海涯。衣披蜃气，马迹印盐花。
草没题诗石，潮摧坐钓槎。还归旧窗里，凝思向馀霞。
   卷506_27  【答友人惠牙簪】章孝标             
牙簪不可忘，来处隔炎荒。截得半环月，磨成四寸霜。
晓辞梳齿腻，秋入发根凉。好是纱巾下，纤纤锥出囊。
   卷506_28  【日者】章孝标                     
十指中央了五行，说人休咎见前生。                
我来本乞真消息，却怕呵钱卦欲成。                
   卷506_29  【送金可纪归新罗】章孝标           
登唐科第语唐音，望日初生忆故林。鲛室夜眠阴火冷，
蜃楼朝泊晓霞深。风高一叶飞鱼背，潮净三山出海心。
想把文章合夷乐，蟠桃花里醉人参。              
   卷506_30  【闻角】章孝标                     
边秋画角怨金微，半夜对吹惊贼围。塞雁绕空秋不下，
胡云著草冻还飞。关头老马嘶看月，碛里疲兵泪湿衣。
馀韵袅空何处尽，戍天寥落晓星稀。              
   卷506_31  【梦乡】章孝标                     
家住吴王旧苑东，屋头山水胜屏风。                
寻常梦在秋江上，钓艇游扬藕叶中。                
   卷506_32  【织绫词】章孝标                   
去年蚕恶绫帛贵，官急无丝织红泪。残经脆纬不通梭，
鹊凤阑珊失头尾。今年蚕好缲白丝，鸟鲜花活人不知。
瑶台雪里鹤张翅，禁苑风前梅折枝。不学邻家妇慵懒，
蜡揩粉拭谩官眼。    
   卷506_33  【诸葛武侯庙】章孝标               
木牛零落阵图残，山姥烧钱古柏寒。                
七纵七擒何处在，茅花枥叶盖神坛。                
   卷506_34  【长安秋夜】章孝标                 
田家无五行，水旱卜蛙声。牛犊乘春放，儿童候暖耕。
池塘烟未起，桑柘雨初晴。步晚香醪熟，村村自送迎。
   卷506_35  【钱塘赠武翊黄】章孝标             
曾将心剑作戈矛，一战名场造化愁。花锦文章开四面，
天人科第上三头。鸳鸿待侣飞清禁，山水缘情住外州。
时伴庾公看海月，好吟诗断望潮楼。              
   卷506_36  【风不鸣条（一作左牢诗）】章孝标   
旭日悬清景，微风在绿条。入松声不发，过柳影空摇。
长养应潜变，扶疏每暗飘。有林时杳杳，无树暂萧萧。
慢逐清烟散，轻和瑞气饶。丰年知有待，歌咏美唐尧。
   卷506_37  【贻美人】章孝标                   
诸侯帐下惯新妆，皆怯刘家薄媚娘。宝髻巧梳金翡翠，
罗裙宜著绣鸳鸯。轻轻舞汗初沾袖，细细歌声欲绕梁。
何事不归巫峡去，故来人世断人肠。              
   卷506_38  【闻云中唳鹤】章孝标               
久在青田唳，天高忽暂闻。翩翩萦碧落，嘹唳入重云。
出谷莺何待，鸣岐凤欲群。九皋宁足道，此去透絪缊。
   卷506_39  【柘枝】章孝标                     
柘枝初出鼓声招，花钿罗衫耸细腰。移步锦靴空绰约，
迎风绣帽动飘飖。亚身踏节鸾形转，背面羞人凤影娇。
只恐相公看未足，便随风雨上青霄。              
   卷506_40  【上太皇先生】章孝标               
颢气贯精神，苍崖老姓名。烟霞空送景，水木苦无情。
劚药云根断，眠花石面平。折松开月色，决水放秋声。
颜为忘忧嫩，身缘绝粒轻。围棋看局势，对镜戮妖精。
过海量鲸力，归天算鹤程。露凝钟乳冷，风定玉箫清。
坐觉衣裳古，行疑羽翼生。应怜市朝客，开眼锁浮荣。
   卷506_41  【破山水屏风（一作姚合诗）】章孝标 
时人嫌古画，倚壁不曾收。雨滴胶山断，风吹绢海秋。
残云飞屋里，片水落床头。尚胜凡花鸟，君能补缀休。
   卷506_42  【览杨校书文卷】章孝标             
跪伸霜素剖琅玕，身堕瑶池魄暗寒。红锦晚开云母殿，
白珠秋写水精盘。情高鹤立昆仑峭，思壮鲸跳渤澥宽。
谁有轩辕古铜片，为持相并照妖看。              
   卷506_43  【送陈校书赴蔡州幕】章孝标         
天假纵横入幕筹，东南顿减一方忧。行赍健笔辞天阁，
坐见妖星落蔡州。青草袍襟翻日脚，黄金马镫照旄头。
此行领取从军乐，莫虑功名不拜侯。              
   卷506_44  【少年行】章孝标                   
平明小猎出中军，异国名香满袖薰。画榼倒悬鹦鹉嘴，
花衫对舞凤凰文。手抬白马嘶春雪，臂竦青骹入暮云。
落日胡姬楼上饮，风吹箫管满楼闻。              
   卷506_45  【蜀中赠广上人】章孝标             
曾持麈尾引金根，万乘前头草五言。疏讲青龙归禁苑，
歌抄白雪乞梨园。朝惊云气遮天阁，暮踏猿声入剑门。
今日西川无子美，诗风又起浣花村。              
   卷506_46  【和顾校书新开井】章孝标           
霜锸破桐阴，青丝试浅深。月轮开地脉，镜面写天心。
碧甃花千片，香泉乳百寻。欲知争汲引，听取辘轳音。
   卷506_47  【游云际寺】章孝标                 
衫袖拂青冥，推鞍上翠屏。尘埃辞马尾，城阙入窗棂。
云领浮名去，钟撞大梦醒。茫茫山下事，满眼送流萍。
   卷506_48  【赠刘宽夫昆季（一作赠刘侍郎兄弟三人同时及第）】章孝标       
文聚星辰衣彩霞，问谁兄弟是刘家。雁行云掺参差翼，
琼树风开次第花。天假声名悬日月，国凭骚雅变浮华。
曾穷晋汉儒林传，龙虎虽多未足夸。              
   卷506_49  【赠杭州严史君】章孝标             
州青县白浙河濆，饱向苍龙阙下闻。鼓角自严寒海月，
旌旗不动湿江云。风骚处处文章主，井邑家家父母君。
长恐抱辕留不住，九天鸳鹭待成群。              
   卷506_50  【题朱秀城南亭子】章孝标           
朱家亭子象悬匏，阶莹青莎栋剪茆。瘿挂眼开欺鸲鹆，
花缘网结妒螵蛸。有时风月输三虎，无壁琴书属四郊。
土木欲知精洁处，社天归燕怯安巢。              
   卷506_51  【上西川王尚书】章孝标             
人人入蜀谒文翁，妍丑终须露镜中。诗景荒凉难道合，
客情疏密分当同。城南歌吹琴台月，江上旌旗锦水风。
下客低头来又去，暗堆冰炭在深衷。              
