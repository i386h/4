<!-- { "loadSidebar": true } -->
　　先生不知何许人性好学喜为文经史相传莫不广览直而无骄谦而无謟尝以孝友为世所推重以文行为孝友者所賔礼与人交辄退谦授生徒有博约诚好徳乐道者也其年弥髙其志弥笃值时异事殊室为灰烬田为草莱不免流离颠沛而道不行困泥陈辙无所不至横遭摽掠行李萧然其幸免而仅存者五因潜其姓名自号五有先生自歌自咏遂积为五有吟聊以坚其固穷之志云耳
　　先生家有一张琴弦歌曾鼓缁惟林逺来渔火拏舟听悠悠千载传至今风急天髙穷猿啸月明海底苍龙吟浮云飞絮不到处髙山流水声难寻吁嗟子期今已矣弦间指下空留心惟有渊明得真趣无弦曾不求知音先生家有三尺劒风胡欧冶精煆炼自是次山金铁英铸出锋芒光掣电夜夜紫气横斗牛刚亦不吐柔不咽弹铗可簇天下车伐敌可息天下战云胡韬晦入匣中不为苍生救时变慎勿见水化为龙起舞有徳待天眷先生家有千年镜光莹隠隠中盘龙万里晴天悬皎月一团秋水生芙蓉频看勲业频拂拭门阖不遣尘埃防孤光一发见肝胆区区岂独能照容更解鉴今复鉴古妍邪正填心胸兴亡治乱道不得何时进入蓬莱宫先生家有千丈松昻霄耸壑如苍龙盘根入地几千尺偃蹇蔽日常重重四时不改青青色笑傲霜雪排严冬劲节自守君子操虚名寜受大夫封丝苓不为世所采栋梁当为时所崇剪伐岂是大早计大材瓠落难为容先生家有一顷田洞洞属属承世传不忧水旱不种谷东阡西陌常丰熟以笔为耒以舌耕长年何劳耕牛犊由来经训是菑畬揷架何啻三万轴取之无禁用无竭个中自有千钟粟时乎时乎何异然顿使广文忧不足
　　次答潘防思【癸卯】
　　有意轻过意匪轻诗来小字粲华星光隂冉冉春过半物化欣欣木向荣万事恼成双鬓雪五车读遍十年灯主人偶出归来晩稚子惊喧问姓名
　　避地晓行叠前韵
　　征衫寒浅柳风轻淡月蒙胧带晓星緑色峯峦看彷佛暗香花草想敷荣委蛇小迳微分路明灭谁家尚有灯苦甚早行逃难客马蹄无复问功名
　　从军怨【仆黄狗儿因乱从军归里身故时勾缉军戸甚严乡里指名追以从戍防子士实顶替故作是诗】
　　天星动荡东方白人语喧喧沸邻壁男子从军妾亦行急急官期迟不得妾身本是田家妻何曾道路行东西一朝不忍弃乡井足未出戸先凄凄小郎牵衣大郎泣邻舍送行相聚立翻思骨肉团栾时情好那知有今日苍天为惨云为愁公姑大哭不可留生儿纳妇望身后百年骨朽知谁收庭前花发年年枝此身此去无归时苦最苦兮悲最悲从军千里逺别离
　　送人从军【时防子从汪帅移戍新安不曰送子而曰送人情见乎辞矣】
　　菊花开后早梅前记别城头各惘然夜尽羣鸦声戒晓路难五岭翠摩天忘怀军旅从移戍奋志人生在少年只恐白云亲舍逺时将安问与邮传
　　上寄汪镇抚
　　祖武孙谋再显扬六州功烈旧封疆天晴日映旌旗暖地濶风抟鼓角长处处尽安新舎宇村村重理旧池塘书生纸帐梅花月也得山林久保藏
　　别后音书久旷然乱离重得话蝉聨暗惊白髪三千尺空负青灯四十年马上贵人多印绶山中寒士独田园青山村外黄茅店还记论心十载前
　　命子归乡【有序】
　　余鄱阳鹊湖里之故家也生不逢辰遭罹多难流离而失乡井者积有年矣丙午夏秋防有司着落田土自实遣仲子礼擕家先往理其荒瘠以承先绪且谋诛茅以蔽风雨而归老焉临行赋诗而别云
　　扁舟载月下沧浪收拾清风满布囊醉眼独嫌天地窄归心犹恨道涂长斯文老我狼忧狈苛政驱人虎逼羊子去我留情罔极倚门终日泪相望
　　次答齐善令【时遣子归齐赋诗志喜次韵谢之】
　　故人住隔一山髙诗酒尝怀意气豪举世久知才不器良材未展笔如刀生来浪迹类萍梗老去编氓入部曹万里供输穷地力乐天知命莫辞劳
　　秋夜客中【是时虽遣子归乡而身尚留异地】
　　防防西风透碧纱秋香吹动月中花万山不隔归乡梦昨夜依稀似到家
　　夜坐思归尚异乡梦回酒醒到残釭秋风不管人憔悴落叶潇潇打客牕
　　归途防故人
　　乱后重逢喜可知丹心难改髩毛丝相亲槃水秋风日细话钱塘夜雨时献防君犹期上国种葩吾已满东篱平生曾有青云志回首难为薄务移
　　咏竹【时归过芦溪乃寻九世祖万平公所居造砖建州之妙果浮屠遗址忽覩修竹森森作此刻竹上】
　　九世田园三百春世间人物几更新青青惟有此君在不减容顔见主人
　　过太阳埠【时吴王即位三年】
　　偶过太阳埠数家溪岸边桥通沽酒市人聚卖鱼舡布米夷相易军民杂不喧番江好风景渐似太平年
　　归宿峤阳
　　峤阳村里庆元宵灯火人家不寂寥好是风流二三子一壶清饮罢吹箫
　　题友人秋试闱手巻【时始抵家】
　　拂尘知景忆当年多士明经望贡元野渡横舟知有待主人送客叹无言悠悠别思还堪想耿耿文章孰不怜吾道难磨时事异乱离得有画图传
　　沙头未肯别匆匆多少绸缪不语中时景自非今日事交游得见古人风已将雁塔名传世更自狮山翠倚空此主此賔须此画好将题句遍江东
　　述意
　　乱后萧条笔砚荒十年经歴几风霜尚思霄汉髙攀桂且向田园漫种桑万古斯文难冺灭一时世态自炎凉尘沙浩浩迷天地忍见彛伦失纪纲


　　鄱阳五家集卷八
　　钦定四库全书
　　鄱阳五家集巻九
　　鄱阳史简编
　　元叶兰寓庵诗集一
　　叶楚庭名兰鄱阳人父懋字德新有才识善词章官至大中大夫嘉兴路总管多政迹楚庭仕太常寺礼仪院奉礼从父于浙以诗名犹善歌赋清润古雅不作今人语太祖受命周伯琦应召楚庭赠之以诗覔得神鼇休便休不须重上钓鱼舟回头便向溪山望明月芦花别是秋及伯琦召见后深有省于楚庭之言以其名荐再召乗舟至河石桥口溺水死别号醉渔所着有寓庵集兰弟蕙字楚芳登洪武辛亥吴伯宗榜十一名任山东冠县知县后陞青州府同知东昌知府任县时楚庭有诗寄弟略云我家兄弟谁为最文采风流独二郎别离已是三年过仕宦何如一梦长次弟芷字楚臯占籍嘉兴中式洪武癸丑浙江举人出身任刑部郎中季弟菖字楚逊习武艺洪武癸亥征贼有功歴陞辽东卫指挥使楚庭长子名文稷生元至正明景泰年间方卒享年九十九歳曽口占云吾今寿年九十七耳精目明歩无失天公再赐三年寿总成三万六千日高隐不仕为太平遗老几七十年
　　七言絶句
　　题钱本初画越山图
　　寒碧棱棱玉几湾龙飞鳯舞画图间王孙八叶钱镠后识得吴山并越山
　　金台即兴十首【今录三首】
　　路入芦沟东复东翠华高处是皇宫池塘杨栁秋烟碧帘箔楼台晩照红
　　画鼔咚咚响似雷内官晩集拜郊台栁堤一道黄尘起知是番家进马来
　　宫水溶溶出御沟绿杨掩映小红楼楼高莫掲珠帘看墙外王孙学打毬
　　姑苏感旧十首【录四首】
　　绣罗衫子紫藤鞭五色春云拂锦鞯醉散平桥杨栁市黄莺啼近马头前
　　江月朦胧水映沙吴姬嘈杂拨琵琶阖闾城外垂杨路十里红楼尽酒家
　　春来长爱对花眠彼此风流尽少年记得竹堂灯火夜醉围红袖赌金钱
　　明日春晴出郭逰问郎骑马妾登舟玉壶满注葡萄酒不上灵岩即虎邱
　　送钱朝阳还沔上十首【録三首】
　　鹄立沙邉望去程栁林直下是柴棚壮懐落落都休问千里归舟对月明
　　天涯缥缈暮云迷春江南草色齐路上行人多少恨从今休聴子规啼
　　山路高髙江水深玉人迢递去难寻重过旧宅相思处愁对甘棠一树隂
　　晩归古鉴漫兴十首
　　敛棹归来罢钓纶相逢莫问武陵人世间甲子如流水回首桃花几度春
　　百花洲渚漾晴晖野色青葱好染衣寂寞离亭天欲暮水田漠漠鹭鸶飞
　　浅浅湖波齐膝流青青荷叶过人头晩来覔得鱼双尾唤请邻翁上酒楼
　　晚沽桑落过前溪花外惊闻匹马嘶有客来寻书画舫醉将白练写新题
　　澹烟轻罩鲁公亭杨栁丝丝蘸水青画舫女儿双荡桨唱歌相答过沙汀
　　绿栁黄芦红蓼花晴波防滟拥寒沙鸳鸯水阁双双并都是临溪卖酒家
　　风漫芦花没钓船雁声呖呖呌寒烟摩挲醉眼秋江望欲倩王维画辋川
　　栁林港口夕阳低惨惨昏烟鸦乱啼渔妇卖鱼还买酒相呼齐过画桥西
　　醉拥青绫怯夜凉小奴移棹泊横塘波光如洗月华白簌簌芙蓉两岸霜
　　酣醉篷发棹讴西风防防鬓毛秋起看吴芮祠前路惟有长江不尽流
　　杂兴六首【録三首】
　　别后柴门莫乱开公家科役日相催家人若问归期候蚕茧缲时去定回
　　子规啼处又春余杨栁飞花雪不如客旅不知程路逺夜来梦访故人居
　　网船挝鼓卖春鲜两岸桃花色更妍忆着家乡二三月河豚新出荐芳筵
　　寄张达善大叅
　　沈沈月影浸寒流一雁初飞万国秋醉写玉壶留别意客愁都在小红楼
　　客懐三首【录二首】
　　回首江南事巳非故家庭院鎻重围栁塘西馆斜阳里只有当时燕子飞
　　野桥西转路欹斜青斾高悬卖酒家收拾客愁无处着夕阳芳草一池蛙
　　舟泊东津
　　江月东生江水西鹧鸪啼罢子规啼孤舟老病思年少走马春游杨栁堤
　　咏玉簪花
　　玉立亭亭束素妆满庭风露洗秋香后堂莫把装鸳髻羞杀金钗十二行
　　重题砚山清隐图
　　野树溪岚翠影浮墨华寒落砚池秋摩挲认取山隂路曽泛鹅羣醉里游
　　卖花
　　万紫千红盎盎新担头挑尽洛阳春一声呌入纱内忙霎梳妆镜里人
　　赠周伯温
　　覔得神鼇休便休不须重上钓鱼舟夜来醉向双溪望明月芦花别是秋
　　五言近体
　　送郡庠张琬次钱朝阳韵
　　清霜脆堤栁离愁暗楚江英才今有几国士旧无双野色连帆影歌声杂鼓腔都门云五色望望近船
　　送翟敬夫之闽中
　　微雨浥轻尘离亭饯逺人紫骝嘶岸草白燕蹙江春野逈天垂楚山连地入闽商歌莫轻发一曲泪沾巾
　　舟中有感寄楚芳弟
　　雨雪暗江天舟行着夜牵客程淹歳月家计忆山田野饭长腰米溪鱼缩项鳊故园风景好归去过新年
　　舟泊葛陂寄方方壶链师
　　天瞑潇潇溪流胜海潮春船依树杪晩饭摘山苗鸟道羣崖合龙陂一水遥投竿探仙迹壶老肯相招
　　卧病二首【录其一】
　　卧对北窻晚庭隂碧树凉壮懐悲日短老病觉年长药裹新团剂衣熏旧赐香还思玉关道矍铄看斜阳
　　送陈元履
　　郡人喧驿堠大理发装行宦业秋霜冷归舟夜月明神京山似洛淮岸水连城去去棠隂路西风第一程
　　挽游原牧
　　报书传驿使逺殁锦宫城夜雨孤灯梦春风万里情灵扄封拜命谏院哭题名愁看西州路萋萋芳草生
　　浦城山馆阻雨
　　玉溜垂珠箔青苔绣粉墙积隂连五夜清梦到三湘竹屋茶烟湿荷池扇影凉重隂蔽难霁淹滞泊鱼梁
　　出塞吟寿达丞相
　　白雪满天山将军出汉关铙歌辽水上转战敌尘间夜月严营静秋风牧马闲归当铭碣石功业复谁攀
　　入塞吟
　　破敌已擒王全功献未央黄金秋马辔白玉夜车箱风乱雕旗影星开宝剑光还歌汉家曲鼓吹发渔阳
　　客钱塘简祝良英
　　为客乆淹留行程不自由帘垂孤馆雨砧急满城秋红颊酣余色霜髯病里愁那堪苦萧索两月住江头
