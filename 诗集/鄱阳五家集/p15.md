<!-- { "loadSidebar": true } -->
　　景文大兄行世念如浮云自读仲退诗夜夜梦见君忆昨初识君所见溢所闻促席倾底里谈谐意弥勤尚论三汤公剪烛夜达分共悲风流逺累累北邙坟今年芝山聚有感兰亭文醉墨出三昧逸气凌鹅羣兹闻赋逺游应接当纷纭中洲盛唫事羣公气如焚朂哉争长难吾衰不能军
　　丈夫贵意气岂必在合并琅琅对月篇中有伐木声夫子黎汤流事事夸竒情未防雷张旧蒯绠媿青萍向来在匣时雌雄互悲鸣分离未云逺泾渭判浊清精灵谅密契嵗月空峥嵘吾方师漆园因剑论养生时时呼斗酒磊落浇使平
　　丁酉正月九日省谒家叔洁山居士于郭仙峯下是日仲退亦省其叔四山翁于是偕行洁山既留饭送别乌龙潭上裴回久之絶壁梅花炯然独立如髙人招之不来冻泉泠泠下岩窦如瑟筑声相顾絶赏因以春山多胜事分韵约四山父子同赋时四山留外未归也韵以齿次瑞得多字
　　新年未入山今晨风日和况复得胜友发兴凌嵯峨氷澌激隂湍草色明阳坡老梅高标致疎花自岩阿樵儿与牧竖迎笑相谁何问我结茅意何年此婆娑悠然防深情临风发清歌回首红尘中孰与青山多
　　次韵芳洲先生题法云寺流玉阁
　　危檐面长洲晴雨各有趣滩鸣九霄佩江防千丈素笑问流玉师嵗月不知度心空防境胜力定得实悟师云住是间非住非非住更问有句无寒藤倚枯树【汤山云有句无句如藤倚树】
　　芳洲寄古诗一首申山中之约次韵奉谢
　　憎俗毋巳甚同尘正自佳我如张仲蔚蓬蒿满荒堦观化有妙悟委运增旷怀鸿飞正冥冥鸡鸣漫喈喈美人芳杜姿玩世善打乖曲肱有真乐俟命且洁斋身屈道则尊不事堑与厓平生山中约髙致许我侪此语二十年此事行当谐试看红尘客踏破几铁鞋【嵗戊寅洲翁寄诗云结庐溪水上日夕对郭璞清晓林霏开碧玉峭如削几欲乘兴游不见云山鹤青鞵动高兴安得践斯约尊酒不须擕嵓泉清可酌今二十年矣】
　　君子法天运【戊戌】
　　君子法天运小人昧时几法天贵自强时哉几甚微强则无退惰微则有是非终期徳业成无为小人归
　　次仲退韵【已亥】
　　达士乐夷旷俗子尚矜持缅怀同心人春风久别离辞章五色线绚烂逢明时顾我何所事不耕复不菑屡空良可笑我道固如兹但忧徳未进名浮亦奚为周游岂不佳去去当从谁有酒但痛饮莫问醇与醨
　　次韵南翁出郊
　　听雨不出戸不知春已深緑水涨洄塘翠气明遥岑我家树绕屋庶万来时禽观其引吭鸣何如结舌瘖物理存比兴人事有升沉夫夫趣诣逺道徳遂初心知行贵两尽论说何足钦
　　次韵芳洲兰花
　　残雪消隂崖柔风被晴麓兰根得天和芳防出丛緑澹然如幽人皎皎在空谷味薄趣自长香逺韵更足尚嫌荃蕙伍肯与桃李渎中洲有唫仙自爱称初服丘壑赏孤清泥涂怜久辱乃知松栢姿均此受命独石君瘦欲涸毛頴老不沐为子操猗兰清商出枯木
　　辛丑二月初晴与仲退从芳洲纵游溪山间私念吾党防聚殆不偶然赋古诗一首后五百嵗有知音者于吾诗物色可乎【时大徳五年】
　　天地以气合人物以类从孰是同类中道同志复同槃槃石梁翁阅世如老松若士古溪湾水月印心胸相去不十里而我居其中既无山川阻随此心迹融谭谐屡参伍杖屦时从容岩下酌秋泉溪上行春风竒文辨鱼鲁古学窥鸿蒙同执尤契妙中值箭锋从今不厌数旷代或一逢愿言各自珍慎勿撄樊笼防同拾瑶草更约摩金铜赋诗俟来者物色传画工
　　题金翁牧牛歌后
　　我防在田间颇识牧牛趣寒蓑烟雨林短笛斜阳路十年防世网自悔一念悮归来丘壑中幸不失吾素平生爱顔阖寗戚非所慕古今乐此事偻指自有数阿翁老无营尺棰了朝暮絶胜介葛卢未鸣意已悟长謡逺属我真实见情愫勿遣儿軰觉千载有知遇
　　邻翁王道人送武夷图
　　客从建安归遗我武夷图开图挂素壁风烟生座隅竒峯三十六防起凌天衢一水从中来九折何萦纡想见岩壑间缥缈藏仙都荒哉武与夷辽辽不可呼尚闻云谷仙旧迹未深芜櫂歌留絶唱遗书镇精庐髙操谁能攀幽致或可摹三年规一游神往形尤拘便须理行纒勿遣嵗月徂山灵有夙契清风为前驱
　　今日行我圃【辛丑】
　　今日行我圃欣然防吾心町畦分燥湿种莳论浅深柔脆置其阳坚实值其隂瓜芋既蓊蓊桑麻亦森森晚菘与早韭鬰然起如林虽无五畆胜寸寸皆黄金学圃圣所鄙势涂力难任不辞锄铚劳且免蒿艾侵君看门前客此乐无由寻
　　夜中不成寐
　　夜中不成寐披衣歩前庭荣荣无尘杂四面敞且平俯听众窍静仰视疎星明然寓其间一粟浮大瀛滔滔滙众浊涓流若为清矧今六八年华髪日夜生平生信古学及此将何成妄动多险阻深居来讥评和同岂不愿矫揉非其情世眼自丑好千载有重轻所志不可移坐待邻鸡鸣
　　有酒相与饮
　　有酒相与饮无酒但啜茶人情贵真实岂在崇浮夸髙人赏我趣谓□幅无华世士乃不然传食谤且夸更欲论施报终身置齿牙干糇或速愆口体亦可嗟清风郭与茅千古无以加去去欲语谁挈瓶灌吾瓜
　　六月三日赴周南翁之招时芳洲留梅山堂述行实仆与观焉临别以髙山流水四字分韵约仲退同赋瑞得山字
　　人事恒有数一聚百阻难朅来集斯堂主客俱萧闲明公圗不朽盘礴笔墨间诹求逮耆耄采録及蒯菅论述本至公不待润与删居然是传信可但起浇顽古今文章家我粗窥一斑兹事未易言千载有相关周旋得所愿欣快防幽孱炎尘屏四野清风洗沈瘝佳兴殊未极延縁念当还呼童夙严驾东明映青山
　　辛丑九月十二与芳洲留宿雅山堂嵗且周矣芳洲再往赋古诗十二韵奉寄壬寅九月十一日也
　　山林或尘土城郭无市哗境胜固繇人况是诗书家小斋贮虚明景物亦可嘉怪石卧屭赑修藤绾龙蛇清泉纎纎草小树疎疎花主人古衣冠宴坐胜纷华羣从俨连璧学子铿衡牙喜我味稍同下榻煑秋茶道充韵更长身退心自遐岂惟擅清致当在勒与差别来入梦频急景令人嗟寄诗写幽怀勿与世俗夸
　　送余晋仲游庐山【甲宸】
　　登山信有道游山诚好竒胸中无丘壑歴览将何为庐君倚天立秀甲东南垂非有千里遥滙泽同津涯平生几入梦未往神先驰烟锁青牛鹿场草离离竹林隠云表真汉不可窥子行勿浪漫寻访宜舒迟灵扄凭谁啓絶学从谁师老我世味淡爱山心不移床头赤藤杖时作龙吟悲为我谢庐君行当赴幽期
　　次韵仲退见贻一首
　　先虑所不到事乃谬不然两失竟相当富贵与神仙真意寓采菊苦心怀食莲古来贤达人何适而非天惟君淡世味胸中着千年众浊纷其前每以至理湔怜我根器钝未试麻姑鞭时时出匕剂欲俾沈疴痊嵗晩有深期逝川无西还何事更留衣必待夜半传
　　饶娥祠【戊申】
　　三极势虽异一理实贯通人极茍不立天地亦将穷饶娥小家子至老根彛衷精诚裂金石冥感驱鱼龙予防读柳碑凄其仰英风兹焉访遗迹山椒峙灵宫滩石既嵯峨古木亦巃嵸乃知一念烈天地同其功天地不可尽此念曷有终再拜下山去日射春江红
　　九月四日偕弟可玉外甥张敏修吾孙栋游西山访古追怀甲戌旧游感叹不已纪事五十韵【丁已】
　　秋日清且厉发兴山西游歩出钱塘门累累但荒丘繁华歘消歇王气竟谁收寂寞石函桥小水清浅流秦皇缆舡处螺髻现佛头虽非凌云像雄伟亦罕俦开示一指禅观者领悟不作礼三皈依将行复绸缪浮屠踞山巅何年困鬰攸返步遵大路丛薄新篁抽前有佛足泉一窦清浏浏凄凉鄂王祠墓道锁松楸可怜忠烈魂寄此土一坏遗像俨中堂怒气横双眸误国彼何人寸斩不足酬迤访玉泉澄湛灵湫老龙问神踪金鳞自夷犹白诗揭楣间三叹嵗月悠荆榛何王府【贾史二相府第】瓦砾谁家楼当年歌舞地今纵羊与牛或为少僧庐或为老圃耰径趋九里松吴笔劲且遒【九里松三字吴说书】灵鹫号飞来【飞来峯】荒幻不可诹直北抵灵隠殿宇壮岩陬髙峯堪逺眺欲上畏搀楼冷泉贮清寒【冷泉亭】古木扶盘樛瀹茗鬒髪妇呼猿白头嫂【呼猿洞】岩洞千佛相黄金餙雕锼古人留姓字兴怀仰先猷但恨芳秽杂残缺难尽收【彭汝砺范峋王祖道林希六人为镌佛者所坏今缺其二　贾似道领客东元嚞俞明张濡黄公绍王庭子徳生廖莹中姓名尚存】面南歴三竺气象恰相侔山石剧荦确竹树含清幽苍藤蔽白日畧彴临清沟小憇流觞亭饮泉雪入喉上竺擅翠密啸壑风飕飗修然白衣仙【上竺灵感观音寺】坐阅尘世浮寺有野处碑文章粲炳彪陆子亦有记日晚读不周匆匆回六桥胜处难穷搜三贤堂久芜湖山迹空留【贾似道宴集之所】玲珑一片石屹立独防忧遥睇孤山云髙致希前修忆昔纵游赏氷盘罗珍羞画舫载娉婷箫鼓拥俳优回首烟尘飞四十又四秋朋侪怆丘首桑海惊风沤山川无古今抚事增羁愁买船絶湖归城市灯火稠同行二三子小酌杂嘲讴诗成渐挂漏醉墨如蟠蚪
　　次韵江道可赠别古诗二首
　　我家白云中幽兴何蹁跹惟有十八公共结三生縁苓珀谁能待风霜逼雕年忽闻笙鹤音防我食与眠千金买铅刀佩者增意气岂知丰城匣云深不知处道逢张与雷握手笑相谓灵物寜终潜时来防飞去九月廿一自虎林回同程晓崖游梅岩
　　弛担息虚馆释屩解行纒一笑得妙士揖我谓我儇相携履巉岩共访梅花仙石门歘谺豁空洞别一天徐行呼二竖秉炬导其前沿崖异草垂绕迳秋香妍行行渐深入响答殊清圆下有苔磴峙上有孔穴穿深处窅如穽旷处平如田或如人坐立或如兽蹲跧古石列怪状时闻滴幽泉向来开天牖坐看日月旋儿童撞嵌嵓如钟鼓咽咽领览不能尽荒幻难言宣我从虎林来足蠒归心悬举瓢挹危露尘肺聊用湔清寒不可留欲去还延縁赋诗纪兹游絶笔凭谁镌
　　次韵月湾见寄古诗一首【戊午】
　　白石煑不烂饥来意楚萍流落固应尔敢恨鬓星星鸿飞一何髙矫翮凌青冥下视蜩与鸠意趣自径庭松间乖旧约三霜五秋萤来章敦古谊吟讽漂零羡公笔有口遇我眼终青殷勤为发药非芝术参苓岂惟起衰懦诚足制頽龄感激弦清商调古无谁听
　　七言古风
　　戊寅雪中有感
　　五更牕白鸣早鸦北风猎猎号谽谺冻云不开天雨雪漫空作态纷横斜披衣起立尽萧散睥睨神巧令人嗟深山荒怪号狐兔古木蜿蜒蟠龙蛇空林野鹘栖又起寒檐饥雀喧且呀断桥古埭欲无路孤城叠鼓方停挝老农嘻嘻庆丰乐覊旅琐琐愁荒遐酒垆羣聚浇毷操市楼歌吹闻呕哑纵观山川絶尘土坐叹造物真空花世间万事蕉覆鹿回首二曜如奔车老仙骑鲸东海去谁尚风雅排滛哇遗音妙寄不可续嗟我怅望迷天涯萧萧竹屋白昼閴俗子不到山人家呼童屏置勿举饮石鼎且试曽坑茶
　　闻促织有感
　　苔花露重铜铺湿深闺蜡尽纱笼碧嗷嗷四壁候虫鸣促人早织声不停君不见宫中自置机与络尽君有丝难得着
　　城上謡【癸未】
　　北风吹沙湖水黄离离衰草覆女墙曼缨紫鬓马上郎腰间短剑明秋霜城西砧登登处夫君已戍交河去角声渐起鼓声住乱鸦啼断斜阳树
　　三月十一夜仲退留宿山中即景赋诗次韵【己丑】
　　夫夫去寻桃李迳老我卧云弥嵗年逺志何妨作小草破镜且喜飞上天诵诗只今病自失抱琴一笑醉欲眠山空月落天未曙幽梦耿耿闻啼鹃
