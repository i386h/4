<!-- { "loadSidebar": true } -->
　　杨子何年邑雄图何楚闗江连二妃渚云近八公山驿道青枫外人烟緑屿间晩来潮正满数处落帆还
　　送张环摄御史监南选
　　汉使得张纲威名摄逺方恩霑柱下史荣比选曹郎江带黔中濶山连峡水长莫愁炎暑地秋至有严霜
　　张丞相燕公挽歌词
　　海内文章伯朝端礼乐英一言兴宝运三入济羣生命与才相偶年将位不并台星忽已坼流恸轸皇情甲第三重防髙门四列侯已成冠葢里更有凤凰楼人世方为乐生涯遽若休空余掌纶地传庆百千秋
　　淮阴夜宿
　　水国南无畔扁舟北未期乡情淮上失归梦郢中疑木落知寒近山长见日迟客行心绪乱不及洛阳时永夕卧烟塘萧条天一方秋风淮水落寒夜楚歌长宿莽非中土鲈鱼岂我乡孤舟行已倦南越尚茫茫
　　和常州崔使君咏后庭梅
　　闻唱梅花落江南春意深更传千里外来入越人吟弱榦红妆倚繁香翠羽寻庭中自公日歌舞向芳阴梅院重门掩遥遥歌吹边庭深人不见春至曲能传花落弹棊处香来荐枕前使君停五马行乐此中偏
　　送新罗法师还国
　　异域今无外髙僧代所稀苦心归寂灭宴坐得精微持鉢何年至传灯是日归上卿挥别藻中禁下禅衣海濶杯还度云遥锡更飞此行迷处所何以慰防祈
　　和左司张贠外自洛使入京中路先赴长安逢立春日赠韦侍御等诸公
　　忽覩云间数雁回更逢山上一花开河边淑气迎芳草林下轻风待落梅秋宪府中髙唱入春卿署里和歌来共言东阁招贤地自有西征作赋才
　　同洛阳李少府观永乐公主入蕃
　　边地莺花少年来未觉新美人天上落龙塞始应春王翰
　　翰字子羽晋阳人少豪迈恃才及进士第然喜蒱酒张嘉贞张说为本州长史厚遇之举直言极谏调昌乐尉后为驾部贠外郎坐事贬道州司马张说评云王翰之文如琼杯玉斚虽烂然可珍而多有玷阙
　　古体诗
　　赠唐祖二子
　　鸿飞遵枉渚鹿鸣思故羣物情尚劳爱况乃予别君别时花始发别后兰再薰瑶觞滋白露宝瑟凝凉氛裴徊北林月怅望南山云云月渺千里音徽不可闻
　　古蛾眉怨
　　君不见宜春苑中九华殿飞阁连连直如髪白日全含朱鸟牕流云半入苍龙阙宫中防女夜无事学凤吹箫弄清越珠帘北卷待凉风绣户南开向明月忽闻天子忆蛾眉宝凤衔花揲两螭传声走马开金屋夹路鸣环上玉墀长乐彤庭宴华寝三千美人曳花锦灯前含笑更罗衣怅里承恩荐瑶枕不意君心半路回求仙别作望仙台琳琅禁闼遥相忆紫翠岩房昼不开欲向人间种桃实先从海底觅蓬莱蓬莱可求不可上孤舟缥缈知何往黄金作盘铜作茎青天白露掌中擎王母嫣然感君意云车羽斾欲相迎飞亷观前空怨慕少君何事辜相误一朝埋没茂陵田贱妾蛾眉不重顾宫车晩出向南山仙衞逶迤去不还朝晡泣对麒麟树树下苍苔日渐斑人生百年夜将半对酒长歌莫长叹情知白日不可私一死一生何足算
　　近体诗
　　子夜春歌
　　春气满林香春游不可忘落花吹欲尽埀柳折还长桑女淮南曲金鞍塞北装行行小垂手日暮渭川阳
　　奉和圣制送张尚书巡边
　　紫绶尚书印朱軿丞相车登朝身许国出阃将辞家不惮炎蒸苦亲尝走集賖选徒军有政誓卒尔无哗帝乐风初起王城日半斜宠行流圣作寅饯照台华骑歴河南树旌揺塞北沙荣懐应尽服严杀已先加业峻灵只保功成道路嗟宁如凿空使逺致石榴花
　　凉州词
　　葡萄美酒夜光杯欲饮琵琶马上催醉卧沙场君莫笑古来征战几人回
　　春日思归
　　杨柳青青杏发花年光误客转思家不知湖上菱歌女几个春舟在若耶
　　李乂
　　乂赵州房子人举进士景龙中累迁中书舍人景云初迁吏部侍郎寻转黄门侍郎开元初为紫微侍郎俄拜刑部尚书又本名尚真少与兄尚一尚贞俱以文章见称后兄弟同为一集号曰李氏华蕚集
　　纪事云与苏颋对掌纶诰明皇曰前有味道峤朕今有颋又皆号苏李
　　近体诗
　　春日侍宴芙蓉园应制
　　水殿临丹籞山楼绕翠微昔游人托乘今幸帝垂衣涧篠縁峰合岩花逗浦飞朝来江曲地无处不光辉
　　奉和登骊山髙顶寓目应制
　　崖巘万寻悬居髙敞御筵行戈疑驻日步辇若登天城阙雾中近阙河云外连谬陪登岱驾欣奉济汾篇
　　奉和九日侍宴应制
　　望幸纡千乘登髙自九重台疑临戏马殿似接疏龙捧箧萸香遍称觞菊气浓更看仙鹤舞来此庆时雍
　　次苏州
　　洛渚问吴潮吴门想洛桥夕烟杨柳岸春水木兰桡城邑南楼近星辰北斗遥无因生羽翼轻举托还飚
　　陪幸韦嗣立庄
　　枢掖调梅暇林园种槿初入朝荣剑履退食偶琴书地隠东岩室天回北斗车旌门临防窱辇道属扶疎云防明丹谷霜笳彻紫虚水疑投石处溪似钓璜余帝泽颁巵酒人欢颂里闾一承黄竹咏长奉白茆居
　　奉和春日幸望春宫应制
　　东城结宇瞰千寻北阙回舆具四临丽日祥烟承防罼轻荑弱草借衣簪秦商重防云岩近河渭萦纡雾壑深谬接鹓鸿陪赏乐还欣鱼鸟遂飞沈
　　楼頴
　　頴天宝中进士作国秀集序
　　古体诗
　　伊水门
　　朝涉伊水门伊水入门流惬心乃成兴澹然泛孤舟霏微傍青霭容与随白鸥竹阴交前浦柳花媚中洲日落阴云生弥觉兹路幽聊以恣所适此外知何求
　　近体诗
　　东郊纳凉忆左威衞李録事收昆季太原崔防军
　　三首【并序】
　　仆三伏于通化门东北数里避暑之地地即故倅天官顾公之旧林今贰宰君李公之别业右抵禁籞斜界沁园空水相辉步虹桥而下视竹木交映弄仙棹而傍窥足涤烦襟可陶蒸暑独往成兴恨不与数公共之率然有作因以见意
　　水竹谁家宅幽庭向宛门今知季伦沼旧是辟疆园饥鹭窥鱼静鸣鸦带子喧兴成秖自适欲白反忘言纳凉每选地近得青门东林与缭垣接池将沁水通枝交帝女树桥映美人虹想是忘机者悠悠在兴中林间求适意池上得清飚稍稍斜回檝时时一度桥水光壁际动山影浪中揺不见李元礼神仙何处要
　　西施石
　　西施昔日浣纱津石上青苔思杀人一去姑苏不复返岸傍桃李为谁春
　　御定全唐诗録巻九
　　钦定四库全书
　　御定全唐诗录卷十
　　张敬忠
　　张仁愿在朔方奏用御史张敬忠等分总军事累迁吏部郎中开元中拜平卢节度使
　　近体诗
　　边词
　　五原春色旧来迟二月垂杨未挂丝即今河畔氷开日正是长安花落时
　　姚崇
　　崇本名元崇字元之陜州硖石人应下笔成章举累迁夏官中郎武后奇其才超迁夏官侍郎知政事俄迁凤阁侍郎春官尚书睿宗时为中书令先天中代郭元振为兵部尚书同中书门下三品复迁紫微令开元中封梁国公諡文献
　　近体诗
　　夜渡江
　　夜渚带浮烟苍茫晦逺天舟轻不觉动防急始知牵听草遥寻岸闻香暗识莲唯看孤帆影常恐客心悬李邕
　　邕字太和江都人善子也长安初拜左拾遗开元中为左台侍御史累遭贬谪以讨贼功歴括淄滑三州刺史素有声称上计京师后进不识阡陌聚观以为古人天宝中为北海太守李林甫忌之以柳勣事遣御史就郡杖杀之初邕擅才名尤长碑颂虽贬职在外中朝衣冠及天下寺观多赍金帛往求其文凡数百篇受餽遗至钜万焉
　　卢藏用尝谓邕如干将镆鎁难与争锋但虞伤缺耳卒如其言
　　近体诗
　　奉和初春幸太平公主南庄应制
　　传闻银汉石支机复见金舆出紫微织女桥边乌鹊起仙人楼上凤凰飞流风入座飘歌扇瀑水侵堦溅舞衣今日还同犯牛斗乘槎共逐海潮归
　　李景伯
　　景伯邢州人懐逺子也景龙中为给事中迁谏议大夫景云中累迁散骑常侍
　　近体诗
　　回波辞
　　回波尔时酒巵微臣职在箴防侍防既过三爵喧哗窃恐非仪【中宗尝宴侍臣及朝集使酒酣各令为回波辞众皆为谄佞语及自要荣位次至景伯云云萧至忠称之曰此直谏臣也】
　　贾曽
　　曽洛阳人少知名景云中为吏部员外郎开元初拜中书舍人与苏晋同掌制诰皆以词学见知时称苏贾迁礼部侍郎
　　近体诗
　　奉和春日出苑瞩目应令【时为太子舍人使在东都作】
　　铜龙晓辟问安回金辂春游博望开渭水晴光揺草树终南佳气入楼台招贤已从商山老托乘还征邺下才臣在东周独留滞忻逢睿日边来
　　袁恕已
　　恕已沧州东光人长安中歴迁司刑少卿预诛张易之兄弟拜中书令封南阳郡王后贬环州
　　近体诗
　　咏屏风
　　绮阁云霞满芳林草树新鸟惊疑欲曙花笑不闗春山对弹琴客谿流垂钓人请看车马客行处有风尘张旭
　　旭苏州人善书嗜酒毎大醉呼叫狂走乃下笔或以头濡墨而书既醒自视以为神世呼张颠初仕常熟尉有老人陈牒求判宿昔又来旭责之老人曰观公笔竒妙欲以藏家尔旭自言始见公主担夫争道又闻鼔吹而得笔法意观倡公孙舞剑器得其神
　　近体诗
　　桃花谿
　　隠隠飞桥隔野烟石矶西畔问渔船桃花尽日随流水洞在清谿何处边
　　一日书
　　春草青青万里余边城落日见离居情知海上三年别不寄云间一纸书
　　山行留客
　　山光物态弄春晖莫为轻阴便拟归纵使晴明无雨色入云湥处亦沾衣
　　贺知章
　　知章字季真越州永兴人证圣初擢进士累迁太常博士开元初迁礼部侍郎兼集贤院学士后授秘书监晩节诞放自号四明狂客及秘书外监天宝初病梦游帝居数日寤乃请为道士以宅为千秋观求周宫湖数顷为放生池有诏赐镜湖剡川一曲擢其子僧子为会稽郡司马赐绯鱼使侍养诏令供帐东门百寮祖饯御制送诗并序云天宝三年太子賔客贺知章鉴止足之分抗归老之疏解组辞荣志期入道朕以其年在迟暮用循挂冠之事俾遂赤松之游正月五日将归会稽遂饯东路乃命六卿庶尹大夫供帐青门宠行迈也岂惟崇徳尚齿抑亦励俗劝人无令二疏独光汉册乃赋诗赠行
　　近体诗
　　送人之军中
　　常经絶脉塞复见断肠流送子成今别令人起昔愁陇云晴半雨边草夏先秋万里长城寄无贻汉国忧
　　题袁氏别业
　　主人不相识偶坐为林泉莫漫愁沽酒囊中自有钱
　　咏柳
　　碧玉妆成一树髙万条垂下緑丝縧不知细叶谁裁出二月春风似剪刀
　　回乡偶书
　　少小离乡老大回乡音无改鬓毛衰儿童相见不相识笑问客从何处来
　　离别家乡嵗月多近来人事半销磨唯有门前镜湖水春风不改旧时波
　　张谔
　　谔登景龙进士第岐王范好儒士与阎朝隠刘廷琦郑繇等饮酒赋诗驸马都尉裴虚已善防纬坐私与范游徙岭南廷琦贬雅州司户谔山茌丞然明皇于范无间也
　　古体诗
　　百子池
　　旧闻百子汉家池汉家渌水今逶迤宫女厌镜笑窥池身前影后不相见无数容华空自知
　　近体诗
　　东封山下宴羣臣
　　万里扈封峦羣公遇此欢幔城连夜静霜仗满空寒辇路宵烟合旌门晓月残明朝陪圣主山下礼圆坛
　　岐王山亭
　　王家傍緑池春色正相宜岂有楼台好兼看草树奇石榴天上叶椰子日南枝出入千门里年年乐未移
　　三日岐王宅
　　玉女贵妃生嫛婗始发声金盆浴未了绷子绣初成翡翠雕芳褥真珠帖小缨何时学健步鬭取落花轻
　　满月
