<!-- { "loadSidebar": true } -->
　　秋丛绕舍似陶家遍插篱邉日渐斜不是花中偏爱菊此花开尽更无花
　　晩春
　　昼静檐疎燕语频双双鬭雀动阶尘柴扉日暮随风掩落尽闲花不见人
　　梁州梦【是夜宿汉川驿梦与杓直乐天同游曲江兼入慈恩寺诸院儵然而寤则递乗及阶邮吏已传呼报晓矣】
　　梦君同绕曲江头也向慈恩院院游亭吏呼人排去马忽惊身在古梁州【纪事云乐天别稹后旬日闲游曲江及慈恩寺饮酣忆稹作诗有计程今日到梁州之句后得稹书果以是日至褒寄此诗千里神交若合符契焉有感梦记述】
　　仁风李著作园醉后寄李十
　　胧明春月照花枝花下音声是管儿却笑西京李员外五更骑马趁朝时
　　书乐天纸
　　金銮殿里书残纸乞与荆州元判司不忍拈将等闲用半封京信半题诗
　　桐孙诗【并序】
　　元和五年予贬掾江陵三月二十四日宿曽峰馆山月晓时见桐花满地因有八韵寄白翰林诗当时草蹙未暇纪题及今六年诏许西归去时桐树上孙枝已拱矣予亦白须两茎而苍然斑鬓感念前事因题旧诗仍赋桐孙诗一絶又不知何年复来商山道中元和十年正月题
　　去日桐花半桐叶别来桐树老桐孙城中过尽无穷事白发满头归故园
　　西归絶句
　　双堠频频减去程渐知身得近京城春来爱有归乡梦一半犹疑梦里行
　　五年江上损容顔今日春风到武闗两纸京书临水读【得复言乐天书】小桃花树满商山
　　同归谏院韦丞相【韦丞相贯之】共贬河南亚大夫【裴中丞度】今日还乡独憔悴几人怜见白髭须
　　只去长安六日期多应及得杏花时春明门外谁相待不梦闲人梦酒巵
　　闲游寺观从容到遍问亲知次第寻肠断裴家光徳宅无人扫地防门深
　　寒窓风雪拥深炉彼此相伤指白须一夜思量十年事防人强健防人无【宿窦十二蓝田宅】
　　云覆蓝桥雪满溪须臾便与碧峰齐风回麫市连天合冻压花枝着水低
　　见乐天诗
　　通州到日日平西江馆无人虎印泥忽向破檐残漏处见君诗在柱心题
　　闻乐天授江州司马
　　残灯无焰影幢幢此夕闻君谪九江垂死病中惊坐起暗风吹雨入寒窓【白乐天云此诗他人尚不可闻况仆哉】
　　得乐天书
　　逺信入门先有泪妻惊女哭问何如寻常不省曽如此应是江州司马书
　　重赠商玲珑兼寄乐天
　　休遣玲珑唱我诗我诗多是别君词明朝又向江头别月落潮平是去时【脞説云商玲珑为杭州歌者乐天作郡日赋歌与之元微之在越厚币邀至月余使尽歌所唱之曲作诗送行兼寄乐天】
　　寄浙西李大夫
　　栁眼梅心渐欲春白头西望忆何人金陵太守曽相伴共蹋银台一路尘
　　蘂珠深处少人知网索西临太液池浴殿晓闻天语后步廊骑马笑相随【网索在太液池上学士对歇于此】
　　禁林同直话交情无夜无曽不到眀冣忆西楼人静后玉宸钟磬两三声【玉宸观在紫宸殿后也】
　　为乐天自勘诗集因思顷年城南醉归马上递唱艳曲十余里不絶长庆初俱以制诰侍宿南郊斋宫夜后偶吟数十篇两掖诸公洎翰林学士三十余人惊起就聴逮至卒吏莫不众观羣公直至侍从行礼之时不复聚寐予与乐天吟哦竟亦不絶因书于乐天巻后越中冬夜风雨不觉将晓诸门互启闗锁即事成篇
　　春野醉吟十里程斋宫潜咏万人惊今宵不寐到明读风雨晓闻开锁声
　　和严给事闻唐昌观玉蘂花下有游仙
　　弄玉潜过玉树时不教青鸟出花枝的应未有诸人觉只是严郎卜得知
　　六年春遣怀
　　伤禽我是笼中鹤沈剑君为泉下龙重纩犹存孤枕在春衫无复旧裁缝
　　检得旧书三四纸高低濶狭粗成行自言并食寻常事唯念山深驿路长
　　公无渡河【乐府题】音响絶已隔前春复去秋今日闲窓拂尘土残弦犹迸细箜篌
　　婢仆晒君余服用娇痴稚女绕床行玉梳钿朶香胶解尽日风吹瑇瑁筝
　　刘阮妻
　　芙蓉脂肉緑云鬟罨画楼台青黛山千树桃花万年药不知何事忆人间
　　压墙花
　　野性大都迷里巷爱将髙树记人家春来偏认平阳宅为见墙头拂面花
　　忆事
　　夜深闲到防门邉却绕行廊又独眠明月满庭池水渌桐花垂在绣帘前
　　春晓
　　半欲天明半未明醉闻花气睡闻莺獟儿撼起钟声动二十年前晓寺情
　　离思诗
　　自爱残妆晓镜中环钗慢篸緑丝丛须臾日射燕脂颊一朶红苏旋玉融
　　山泉散漫绕堦流万树桃花映小楼闲读道书慵未起水晶帘下看梳头
　　红罗着压逐时新杏子花纱嫩麴尘第一莫嫌才地弱些些纰缦最宜人
　　曽经沧海难为水除却巫山不是云取次花丛嬾回顾半縁脩道半縁君
　　寻常百种花齐发偏摘梨花与白人今日江头两三树可怜和叶度残春【此五诗本事传以为悼韦夫人作】
　　杂忆五首
　　今年寒食月无光夜色才侵已上牀忆得双文通内里玉栊深处暗闻香
　　花笼微月竹笼烟百丈丝绳拂地悬忆得双文人静后潜教桃叶送秋千
　　寒轻夜浅绕回廊不辨花丛暗辨香忆得双文胧月下小楼前后捉迷蔵
　　山榴似火叶相兼亚拂砖堦半拂檐忆得双文独披掩满头花草倚新帘
　　春氷消尽碧波湖漾影残霞似有无忆得双文衫子薄钿头云映褪红苏













　　御定全唐诗録巻六十七
　　钦定四库全书
　　御定全唐诗录卷六十八
　　吕温
　　温字和叔一字化光河中人贞元末擢进士第王叔文引为左拾遗转侍御史使吐蕃元和初还进戸部员外郎歴刑部郎中坐搆宰相李吉甫贬道州刺史转衡州秩满归京不得意发疾卒温天才俊拔文彩赡逸为时流栁宗元刘禹锡所称新唐书曰温副张荐使吐蕃时顺宗新立叔文秉权与游者皆贵显温留絶域不得迁常自悲及还而桺宗元等皆坐贬温独免然性险讦谲诡复与窦羣羊士谔谋逐李吉甫防吉甫病召医宿里第劾吉甫交通术士宪宗召讯虚将悉诛之吉甫救免
　　刘梦得序云温少时师吴郡陆质通春秋入从安定梁肃学文章得一善辄盱衡击节扬袂顿足勇
　　于艺能咸有所祖
　　徐献忠曰衡州早擅宏词富矜揺藻五言律亦多绮拔惜其内有泛思外有遗象不能自振其余波耳
　　古体诗
　　奉勅祭南岳
　　皇家礼赤帝谬获司封域致斋紫葢下宿设祝融侧鸣涧惊宵寐清猿递时刻澡洁事夙兴簪佩思尽饬危坛象岳趾秘殿翘翚翼登拜不遑顾酌献皆累息赞道仪匪繁祝史词甚直忽觉心魂悸如有精灵逼漠漠云气生森森杉柏黑风吹虚箫韵露洗寒玉色寂寞有至公馨香在明徳礼成谢邑吏驾言归郡职憇桑访蚕事遵畴课农力所愿风雨时廻首瞻南极
　　古兴
　　越欧百链时楚卞三泣地二寳无人识千龄皆弃置空岩起白虹古狱生紫气安得命世客直来开奥秘剑任刜钟看玉从投火试必能絶疑惑然后论奇异
　　岳阳怀古
　　晨飚发荆州落日到巴丘方知刳剡利可接鬼神游二湖豁南浸九驶东流襟带三千里尽在岳阳楼忆昔鬬羣雄此焉争上游吴昌屯虎旅晋盛骛龙舟宋齐纷祸难梁陈成冦讐钟鼓长震耀鱼龙不得休风云一萧散功业忽如浮今日时无事空江满白鸥
　　同舍弟嵗暮寄晋州李六协律三十韵
　　古人犹悲秋况复嵗暮时急景廹流念穷阴结长悲阳乌下西岭月鹊惊南枝揽衣歩霜砌倚杖临氷池怳怳若有失悄悄良不怡忽闻晨起吟宛是同所思有美壮感激无何逺栖迟摧藏变化用掩抑扶揺姿时杰岂虚出天道信可欺巨川望汔济寒谷待潜吹剑匣益精利玉韬宁磷缁戒哉轻沽诸待矣自宠之伊我抱微尚仲氏即心期讨论自少小形影相差池比来胸中气欲耀天下奇云雨沛萧艾烟阁双萎蕤几年困方枘一旦迷多岐道因穷理悟命以尽性知事去类絶弦时来如转规伊吕偶然得孔孟徒尔爲早行多露悔强进触藩羸功名岂身利仁义非我私万物自身化一夫何驱驰不如任行吾安命审所宜劝君休感叹与予陶希夷明年郊天后庆泽嵗华滋曲水杏花雪香街青栁丝良时且暂欢罇酒聊共持闲过漆园叟醉看五陵儿寄言思隐处不久来相追
　　道州观野火
　　南风吹烈火焰焰烧楚泽阳景当昼连阴天半夜赤过处若彗扫来时如电激岂复辨萧艾焉得分玉石虫蛇尽烁烂虎兕出奔迫积秽一荡除和气始融液尧时既敬授禹稼斯肇迹遍生合颖禾大秀两岐麦家有京坻咏人无沟洫慼若悟焚如功来嵗终受益
　　登少陵原望秦中诸川太原王至徳妙用有水术因用感叹
　　少陵最髙处旷望及秋空羣山喷清源脉散秦川中荷锸成云雨由来非鬼工如何盛明代委弃伤幽风泾灞徒络绎漆沮虚防同东流滔滔去沃野飞秋蓬大禹平水土吾人得其宗发机回地势运思与天通早欲献奇防丰财叙西戎岂知年三十未识大明宫巻尔出岫云追吾入防鸿无为学惊俗狂醉哭途穷
　　风咏
　　微风生青苹习习出金塘轻揺深林翠静猎幽径芳掩抑时未来鸿毛亦无伤一朝乘严气万里号清霜北走摧邓林东去落扶桑扫却垂天云澄清无私光悠然返空寂晏海通舟航
　　上官昭容书楼歌【贞元十四年友人崔元亮于东都买得研神记一巻有昭容列名书缝处因用感叹而作是歌】
　　汉家媫妤唐昭容工诗能赋千载同自言才艺是天真不服丈夫胜妇人歌阑舞罢间无事纵恣优游弄文字玉楼寳架中天居缄奇秘异万巻余水精编帙緑钿轴云母纸黄金书风飘花露清旭时绮窓髙挂红绡帷香囊盛烟绣结络翠羽拂案青琉璃吟披啸巻终无巳皎皎渊机破研理词萦防翰紫鸾廻思耿寥天碧云起碧云起心悠哉境深转苦坐自催金梯珠履声一断瑶堦日夜生青苔青苔閟僊关曾比羣玉山神仙杳何许遗迹满人间君不见洛阳南市卖书肆有人买得研神记纸上香多蠧不成昭容题处犹分明令人惆怅难为情
　　近体诗
　　蕃中拘留嵗余廻至陇右先寄城中亲故
　　蓬转星霜改兰陔色养违穷泉百死别絶域再生归镜数成丝发囊收抆血衣酬恩有何力秖弃一毛微
　　喜俭北至送宗礼南行
　　洞庭舟始泊桂江帆又开魂从防处断愁向笑中来惝怳看残景殷勤祝此杯衡阳刷羽待成取一行廻
　　道州途即事
　　零桂佳山水营阳旧日同经途看不暇遇境説难穷叠障青时合澄湘漫处空舟移明镜里路入画屏中巗壑千家接松萝一径通渔灯生缥缈犬吠隔葱茏戏鸟留余翠幽花悦晚红光翻沙濑日香散橘园风信美非吾土分忧属贱躬守愚资地僻防隐望年丰且保心能静那求政必工课终如免戾归养洛城东
　　白云起封中诗【题中用韵六十字成】
　　封开白云起汉帝坐斋宫望在泥金上疑生秘玉中攒柯初缭绕布叶渐防茏日观祥光合天门瑞气通无心似出岫有势欲凌风倘遣成膏泽从兹遍太空
　　夏日题寻真观李寛中秀才书院
　　闲院开轩笑语阑江山并入一壶寛微风但觉杉香满烈日方知竹气寒披巻最宜生白室吟诗好就歩虚坛愿君此地攻文字如炼仙家九转丹
　　经河源军汉邨作
　　行行忽到旧河源城外千家作汉邨樵采未侵征虏墓耕耘犹就破羌屯金汤天险长全设伏腊华风亦暗存暂住单车空下泪有心无力复何言
　　刘郎浦口号
　　吴蜀成婚此水浔明珠歩障屋黄金谁将一女轻天下欲换刘郎鼎峙心
