<!-- { "loadSidebar": true } -->
　　南伐旋师太华东天书夜到册元功将军旧压三司贵相国新兼五等崇鹓鹭欲归仙仗里熊罴还入禁营中长慙典午非材职得就闲官即至公
　　左迁至蓝关示侄孙湘
　　一封朝奏九重天夕贬潮阳路八千欲为圣明除弊事肯将衰朽惜残年云横秦岭家何在雪拥蓝关马不前知汝逺来应有意好收吾骨瘴江邉
　　韶州留别张端公使君
　　来往再逢梅栁新别离一醉绮罗春久钦江总文才妙自叹虞翻骨相屯鸣笛急吹争落日清歌缓送欵行人已知奏课当徴拜那复淹留咏白苹
　　酒中留上襄阳李相公
　　浊水污泥清路尘还曾同制掌丝纶眼穿长讶双鱼断耳热何辞数爵频银烛未消窻送曙金钗半醉座添春知公不久归钧轴应许闲官寄病身
　　竹洞
　　竹洞何年有公初斫竹开洞门无锁钥俗客不曾来
　　渚亭
　　自有人知处那无步往踪莫敎安四壁面面看芙蓉
　　花岛
　　蜂蝶去纷纷香风隔岸闻欲知花岛处水上覔红云
　　北楼
　　郡楼乗晓上尽日不能回晩色将秋至长风送月来
　　赠同游
　　唤起窻前曙催归日未西无心花里鸟更与尽情啼
　　题楚昭王庙
　　丘坟满目衣冠尽城阙连云草树荒犹有国人懐旧徳一间茅屋祭昭王
　　题木居士
　　火透波穿不计春根如头面榦如身偶然题作木居士便有无穷求福人
　　盆池
　　老翁真个似童儿汲水埋盆作小池一夜青蛙鸣到晓恰如方口钓鱼时
　　莫道盆池作不成藕梢初种已齐生从今有雨君须记来听萧萧打叶声
　　瓦沼晨朝水自清小虫无数不知名忽然分散无踪影惟有鱼儿作队行
　　池光天影共青青拍岸才添水数缾且待夜深明月去试看涵泳几多星
　　赛神
　　白布长衫紫领巾差科未动是闲人麦苗含穟桑生椹共向田头乐社神
　　晩春
　　草树知春不久归百般红紫鬬芳菲杨花榆荚无才思惟解漫天作雪飞
　　落花
　　已分将身着地飞那羞践蹋损光晖无端又被春风误吹落西家不得归
　　赠张十八助敎
　　喜君眸子重清朗携手城南歴旧游忽见孟生题竹处相看泪落不能收
　　晚雨
　　亷纎晚雨不能晴池岸草间蚯蚓鸣投竿跨马蹋归路才到城门打鼓声
　　出城
　　暂出城门踏青草逺于林下见春山应须韦杜家家到秪有今朝一日闲
　　和李司勲过连昌宫
　　夹道疎槐出老根髙甍巨桷压山原宫前遗老来相问今是开元几叶孙
　　次潼关先寄张十二阁老使君
　　荆山已去华山来日出潼关四扇开刺史莫辞迎远相公亲破蔡州回
　　桃林夜贺晋公
　　西来骑火照山红夜宿桃林腊月中手把命珪兼相印一时重叠赏元功
　　答道士寄树鸡【树鸡木耳之大者】
　　软湿青黄状可猜欲烹还唤木盘回烦君自入华阳洞直割乖龙左耳来【桞子厚龙城録茅山道士吴绰采药于华阳洞口见一小儿手把三珠戏于松下绰从之奔入洞中化为龙以三珠填左耳中绰以药斧斸之落左耳而三珠已失所在又冯贽云仙録天罚乖龙必割其耳】
　　题临泷寺
　　不觉离家已五千仍将衰病入泷船潮阳未到吾能説海气昬昬水拍天
　　晚次宣溪辱韶州张端公使君恵书叙别酬以絶句
　　韶州南去接宣溪云水苍茫日向西客涙数行元自落鹧鸪休傍耳邉啼
　　游西林寺题萧二兄郎中旧堂
　　中郎有女能传业伯道无儿可保家偶到匡山曾住处几行衰泪落烟霞【萧二郎中名存字伯诚頴士之子与公兄防梁肃友善恶裴延龄之为人弃官归庐山公自少为存所知及自袁州还过存庐山故居而存诸子前死有一女为尼公为经纪其家西林即江卅庐山寺也今犹有萧存魏李勃同游大林题名】
　　夕次夀阳驿题吴郎中诗后
　　风光欲动别长安春半邉城特地寒不见园花兼巷栁马头惟有月团团
　　镇州初归
　　别来杨栁街头树摆弄春风只欲飞还有小园桃李在留花不发待郎归
　　同水部张员外曲江春游寄白二十二舎人
　　漠漠轻隂晚自开青天白日映楼台曲江水满花千树有底忙时不肯来
　　早春呈水部张十八员外
　　天街小雨润如酥草色遥看近却无最是一年春好处絶胜烟栁满皇都
　　莫道官忙身老大即无年少逐春心凭君先到江头看栁色如今深未深




　　御定全唐诗録巻四十九
　　钦定四库全书
　　御定全唐诗録巻五十
　　孟郊
　　郊字东野湖州武康人少隠嵩山性耿介五十登进士第为溧阳尉日赋诗曹务多废令白府以他尉代之分其半俸郑余庆奏为叅谋卒諡为贞曜先生韩愈甚称其诗
　　李翺云郊诗髙处在古无上平处犹下顾沈谢严沧浪云孟郊之诗刻苦其格律句法可以见矣读之令人不欢
　　元武康令国材序东野诗云武康代产文士惟沈约孟东野以诗名家约仕宋仕齐二代宋元之末探西邸宻意诏书出袖中夙备无遗缺然则平时用工岂其性情哉视东野之行吟谿曲泊无宦情夺俸十年不愠一寒到死不随逐酒罏饼肆间媚匪人者其相去何如也今武康保有孟保井有孟
　　井人亡物改竹幽水深过之清风爽然使人脱洒于世味之外
　　古体诗
　　列女操
　　梧桐相待老鸳鸯防双死贞妇贵狥夫舍生亦如此波澜誓不起妾心井中水
　　灞上轻薄行
　　长安无缓步况值天景莫相逢灞浐间亲戚不相顾自叹方拙身忽随轻薄伦常恐失所避化为车辙尘此中生白发疾走亦未歇
　　长安羁旅行
　　十日一理发每梳飞旅尘三旬九过饮每食唯旧贫万物皆及时独余不觉春失名谁肯访得意争相亲直木有恬翼静流无躁鳞始知喧竞塲莫处君子身野策藤竹轻山蔬薇蕨新潜歌归去来事外风景真
　　长安道
　　胡风激秦树贱子风中泣家家朱门开得见不可入长安十二衢投树鸟亦急髙阁何人家笙簧正喧吸
　　送远吟
　　河水昏复晨河邉相送频离杯有泪饮别栁无枝春一笑忽然敛万愁俄巳新东波与西日不惜远行人
　　古薄命妾
　　不惜十指弦为君千万弹常恐新声至坐使故声残弃置今日悲即是昨日欢将新变故易持故为新难青山有蘼芜泪叶长不干空令后代人采掇幽思攒
　　古乐府杂怨
　　忆人莫至悲至悲空自衰寄人莫剪衣剪衣未必归朝为双蔕花暮为四散飞花落却绕树游子不顾期夭桃花清晨游女红粉新夭桃花薄暮游女红粉故树有百年花人无一定顔花送人老尽人悲花自闲贫女镜不明寒花日少容暗蛩有虚织短线无长缝浪水不可照狂夫不可从浪水多散影狂夫多异踪持此一生薄空成万恨浓
　　静女吟
　　艳女皆妒色静女独检踪任礼耻任妆嫁徳不嫁容君子易求聘小人难自从此志谁与谅琴弦幽韵重
　　游子吟
　　慈母手中线游子身上衣临行宻宻缝意恐迟迟归谁言寸草心报得三春晖
　　古怨
　　试妾与君泪两处滴池水看取芙蓉花今年为谁死
　　结爱
　　心心复心心结爱务在深一度欲离别千回结衣襟结妾独守志结君早归意始知结衣裳不如结心肠坐结行亦结结尽百年月
　　巫山髙
　　见尽数万里不闻三声猿但飞萧萧雨中有亭亭魂千载楚襄恨遗文宋玉言至今晴明天云结深闺门
　　车遥遥
　　路喜到江尽江上又通舟舟车两无阻何处不得游丈夫四方志女子安可留郎自别日言无令生逺愁旅雁忽呌月断猿寒啼秋此夕梦君梦君在百城楼寄泪无因波寄恨无因辀愿为驭者手与郎回马头
　　征妇怨
　　良人昨日去明月又不圆别时各有泪零落青楼前君泪濡罗巾妾泪满路尘罗巾长在手今得随妾身路尘如得风得上君车轮
　　渔阳千里道近如中门限中门逾有时渔阳长在眼生在緑罗下不识渔阳道良人自戍来夜夜梦中到
　　古别离
　　欲别牵郎衣郎今到何处不恨归来迟莫向临邛去
　　织女辞
　　夫是田中郎妾是田中女当年嫁得君为君秉机杼筋力日已疲不息牕下机如何织纨素自着蓝缕衣官家牓村路更索栽桑树
　　古意
　　荡子守邉戍佳人莫相从去来年月多苦愁改形容上山复下山踏草成古踪徒言采蘼芜十度一不逢鉴独是明月识志唯寒松井桃始开花一见悲万重人顔不再春桃色有再浓指气入空房无憀乍从容启帖理针线非独学裁缝手持未染防绣为白芙蓉芙蓉无染汚将以表心素欲寄未归人当春无信去无信反増愁愁心縁陇头愿君如陇水氷镜水还流宛宛青丝线纎纎白玉钩玉钩不亏缺青丝无断絶回还胜双手解尽心中结
　　折杨栁
　　杨栁多短枝短枝多别离赠远屡攀折柔条安得垂青春有定节离别无定时但恐人别促不怨来迟迟莫言短枝条中有长相思朱顔与緑杨并在别离期
　　古怨别
　　飒飒秋风生愁人怨离别含情两相向欲语气先咽心曲千万端悲来却难説别后唯所思天涯共明月
　　古别曲
　　山川古今路纵横无断絶来徃天地间人皆有离别行衣未束带中肠已先结不用看镜中自知生白发欲陈去留意声向言前咽愁结填心胷茫茫若为説荒郊烟莽苍旷野风凄切处处得相随人那不如月
　　戏赠陆大夫十二丈
　　莲子不可得荷花生水中犹胜道傍栁无事荡春风渌萍与荷叶同此一水中风吹荷叶在渌萍西复东莲叶未开时苦心终日巻春水徒荡漾荷花未开展
　　劝善吟【醉防中赠郭行余】
　　瘦郭有志气相哀老龙钟劝我少吟诗俗窄难尔容一口百味别况在醉防中四座正当喧片言何由通顾余昧时调居止多疎慵见书眼始开闻乐耳不聪视聴互相隔一身且莫同天疾难自医诗癖将何攻见君如见书语善千万重自悲咄咄感变作烦恼翁烦恼不可欺古剑涩亦雄知君方少年少年怀古风藏书挂屋脊不借与凡聋我愿拜少年师之学崇崇从他笑为矫矫善亦可宗
　　审交
　　种树须择地恶土变木根结交若失人中道生谤言君子芳桂性春荣冬更繁小人槿花心朝在夕不存莫蹑冬氷坚中有潜浪翻唯当金石交可以贤达论
　　怨别
　　一别一回老志士白发早在富易为容居贫难自好沈忧损性灵服药亦枯槁秋风游子衣落日行远道君问去何之贱身难自保
　　百忧
　　萱草女儿花不解壮士忧壮士心是剑为君射斗牛朝思除国雠莫思除国讐计尽山河画意穷草木筹智士日千虑愚夫唯四愁何必在波涛然后惊沈浮伯伦心不醉四皓迹难留出处各有时众议徒啾啾
　　独愁
　　前日远别离昨日生白发欲知万里情晓卧半牀月常恐百虫鸣使我芳草歇
　　劝学
　　击石乃有火不击元无烟人学始知道不学非自然万事须已运他得非我贤青春须早为岂能长少年
　　长安早春
　　旭日朱楼光东风不惊尘公子醉未起美人争探春探春不为桑探春不为麦日日出西园祗望花栁色乃知田家春不入五侯宅
　　感兴
　　拔心草不死去根栁亦荣独有失意人恍然无力行昔为连理枝今为断弦声连理时所重断弦今所轻吾欲进孤舟三峡水不平吾欲载车马太行路峥嵘万物根一气如何互相倾
　　感懐
