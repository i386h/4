<!-- { "loadSidebar": true } -->
　　西园到日栽桃李红白低枝拂酒杯繁艶只愁风处落醉筵多就月中开劝人莫折怜芳早把烛频防畏晓催闻道数年深草露几株犹得近池台
　　七年初到洛阳寓居宣教里时已春暮而四老俱在洛中分司
　　青莎满地无三径白髪缘头忝四人官职谬齐商岭客姓名那重汉廷臣圣朝寡罪容衰齿愚叟多慙未退身惟有门人怜钝拙劝教沉醉洛阳春
　　忆至巩县河宿待家累追懐
　　巩树翻红秋日斜水分伊洛照余霞弓开后骑低初月鹗驻前旌拂暮鸦闺信坐迟青玉案弄儿闲望白羊车今来忆事凉风晚烟浦空悲黄菊花
　　宿扬州
　　江横渡濶烟波晚潮过金陵落叶秋嘹唳塞鸿经楚泽浅深红树见扬州夜桥灯火连星汉水郭帆樯近斗牛今日市朝风俗变不须开口问迷楼
　　忆题惠山寺书堂
　　故山一别光隂改秋露春风嵗月多松下壮心年少去池邉衰影老人过白云生灭依岩岫青桂荣枯托薜萝惟有此身长是客又驱旌斾寄烟波
　　江南暮春寄家
　　洛阳城见迎梅雪鱼口桥逢送雪梅剑外寺前芳草合镜湖亭上野花开江鸿断续翻云去海燕差池拂水回料得心知近寒食潜听喜鹊望归来
　　建元寺【并序】
　　寺在常州东郭松扉竹院各在冈阜地甚疎通接郊外每嵗寒食里人洒扫经过之所大厯中诗人郭郧曽赋寒食诗赠吏部先兄诗云兰陵士女满晴川郊外纷纷拜古埏万井人家初禁火九原松柏自生烟人间后事非前事镜里今年老去年介子终知禄不及王孙谁复更相怜当时以为絶唱尝在儿童即闻此诗非欲继和盖纪事因书
　　江城物伤心地逺寺经过禁火辰芳草垅邉回首客野花丛里断肠人紫荆繁艶空门昼红药深开古殿春叹息光隂催白髪莫悲风月独沾巾
　　却到无锡望芙蓉湖
　　丹橘村邉烛火微碧流明处雁初飞萧条落叶垂杨防隔水寥寥闻衣
　　施肩吾
　　肩吾字希圣睦州人元和十年登进士第慕仙迹隠豫章西山为诗竒丽有西山集
　　自序云二十年辛苦烟萝松月之下或时学息饮而不食肠胃无滓形神益清见天地六合之奥凡竒兆异状阅乎心目者锐思一搜皆落我文字网中
　　晁公武曰肩吾以西山乃十二真仙羽化之所心慕之因卜隠有诗云若数西山得道者连予便是十三人
　　古体诗
　　效古体
　　黄金无旧钗缃绮无旧裾惟有一寸心长贮万里夫南轩夜虫织已促北牖飞蛾绕残烛秖言众口铄千金谁信独愁销片玉不知嵗晚归不归又将泪眼缝征衣
　　夜宴词
　　兰缸如昼买不眠玉堂夜起沉香烟青娥一行十二仙欲笑不笑桃花然碧牕弄娇妆洗晚戸外不知银汉转被郎嗔罚琉璃盏酒入四肢红玉软
　　近体诗
　　代征妇怨
　　寒牕羞见影相随嫁得五陵轻薄儿长短艶歌君不解浅深更漏妾偏知画裙多泪鸳鸯湿云鬓慵梳玳瑁垂何事不看霜雪里坚贞惟有古松枝
　　赠邉将
　　轻生奉国不为难战苦身多旧箭瘢玉匣锁龙鳞甲冷金铃衬鹘羽毛寒皂貂拥出花当背白马骑来月在鞍犹恐羌戎临塞下柳营特把阵图看
　　送人南游
　　见说南游偏不易中途莫忘寄书频凌空瘴气堕飞鸟解语山魈恼病人闽县緑蛾能引客泉州乌药好防身异花竒草分明看待汝归来画取真
　　古相思
　　十访九不见甚于菖蒲花可怜云中月今夜堕我家
　　湘竹词
　　万古湘江竹无穷奈怨何年年长春笋只是泪痕多
　　幼女词
　　幼女才六嵗未知巧与拙向夜在堂前学人拜新月
　　宿南一上人山房
　　牕牖月色多坐卧禅心静青鬼来试人夜深弄灯影
　　兰渚泊
　　家在洞水西身作兰渚客天昼无纎云独坐空江碧
　　少年行
　　醉骑白马走空衢恶少皆称电不如五凤街头闲勒辔半垂衫袖揖金吾
　　春词【一作沈亚之诗稍有不同】
　　黄鸟啼多春日髙红芳开尽井邉桃美人手暖裁衣易片片轻云落剪刀
　　仙翁词
　　世间无逺可为游六合朝行夕已周坛上夜深风雨静小仙乗月系苍虬
　　望夫词
　　看看北雁又南飞薄幸征夫久不归蟢子到头无信处凡经几度上人衣
　　手爇寒灯向影频回文机上暗生尘自家夫壻无消息却恨桥头卖卜人
　　少女词
　　同心带里脱金钱买取头花翠羽连手执木兰犹未惯今朝初上采菱船
　　少妇游春词
　　簇锦攒花鬬胜游万人行处最风流无端自向春园里笑摘青梅叫阿侯
　　夜笛词
　　皎洁西楼月未斜笛声寥亮入东家却令灯下裁衣妇误剪同心一片花
　　惜花词
　　千树繁红绕碧泉正宜尊酒对芳年明朝欲饮还来此只怕春风却在前
　　山居乐
　　鸾鹤每于松下见笙歌常向坐中闻手持十节龙头杖不指虚空即指云
　　冬日观早朝
　　紫烟捧日炉香动万马千车踏新冻绣衣年少朝欲归美人犹在青楼梦
　　春霁
　　煎茶水里花千片客亭中酒一樽独对春光还寂寞罗浮道士忽敲门
　　秋夜山居
　　幽居正想飡霞客夜久月寒珠露滴千年独鹤两三声飞下岩前一枝柏
　　去雁声遥人语絶谁家素机织新雪秋山野客醉醒时百尺老松衔半月
　　春日钱唐杂兴
　　仙姥溪头桑袅袅钱唐郭外栁路逢隣妇遥相问小小如今学养蚕
　　西隣年少问东隣栁防花堤几处新昨夜雨多春水濶隔江桃叶唤何人
　　下第春游
　　羇情含檗复含辛泪眼看花只似尘天遣春风领春色不教分付与愁人
　　与诸隠者夜登四明山
　　半夜寻幽上四明手攀松桂触云行相呼巳到无人境何处玉箫吹一声
　　宿四明山
　　黎洲老人命余宿杳然髙顶浮云平下视不知几千仞欲晓不晓天鸡声
　　春日宴徐君池亭
　　暂凭春酒换愁顔今日应须醉始还池上有门君莫掩从教野客见青山
　　题禅僧院
　　栖禅枝畔数花新飞作琉璃地上尘谷鸟自啼猿自叫不能愁得定中人
　　遇王山人
　　每欲寻君千万峯岂知人世也相逢一瓢遗却在何处应挂天台最老松
　　山中得刘秀才京书
　　自笑家贫客到疎满庭烟草不能锄今朝谁料三千里忽到刘京一纸书
　　诮山中叟
　　老人今年八十几口中零落残牙齿天隂伛偻带行犹向岩前种松子
　　赠采药叟
　　老去惟将药裹行无家无累一身轻却教年少取书巻小字镫前鬬眼明
　　赠女道士郑玉华
　　髪新簪碧藕花欲添肌雪饵红砂世间风景那堪恋长笑刘郎漫忆家
　　明镜湖中休采莲却师阿母学神仙朱丝误落青囊里犹是箜篌第几弦
　　寄王少府
　　采松仙子徒销日吃菜山僧枉过生多谢蓝田王少府人间诗酒最闗情
　　秋夜山中别友人
　　何处邀君话别情寒山木落月华清莫愁今夜无诗思巳听秋猿第一声
　　山中送友人
　　欲折杨枝别恨生一重枝上一啼莺乱山重叠云相掩君向乱山何处行
　　送絶粒僧
　　碧洞青萝不畏深免将饥渴累人心若期野客来相访一室无烟何处寻
　　望骑马郎
　　碧蹄新压歩初成玉色郎君弄影行赚杀唱歌楼上女伊州误作石州声
　　佳人览镜
　　每坐台前见玉容今朝不与昨朝同良人一夜出门宿减却桃花一半红
　　折杨栁
　　伤见路傍杨栁春一株折尽一重新今年还折去年处不送去年离别人
　　翫友人庭竹
　　曽去洲看种玉那似君家满庭竹客来不用呼清风此处挂冠凉自足
　　戏咏榆荚
　　风吹榆钱落如雨绕林绕屋来不住知尔不堪还酒家漫教夷甫无行处
　　蜀茗词
　　越椀初盛蜀茗新薄烟轻处搅来匀山僧问我将何比欲道琼浆却畏嗔
　　殷尧藩
　　尧藩苏州嘉兴人元和中登进士第辟李翔长沙幕府加授监察御史又尝辟同州从事又为永乐令
　　近体诗
　　吴宫
　　吴王爱歌舞夜夜见婵娟见日吹红烛和尘拂翠钿徒令勾践霸不信子胥贤莫问长洲草荒凉无限年
　　过友人幽居
　　身坐众香国蒲团诗思新一贫曽累我此兴未输人陋巷谁为俗寒牕不染尘石斋盟四友岩下顿生春
　　游王羽士山房
　　落日半楼明琳宫事事清山横万古色鹤带九臯声易作神仙侣难忘父子情道人应识我未肯说长生
　　上已日赠都上人
　　三月初三日千家与万家蝶飞秦地草莺入汉宫花鞍马皆争丽笙歌尽鬭奢吾师无所愿惟愿老烟霞曲水公卿宴香尘尽满街无心修禊事独歩到禅斋细草萦愁目繁花逆旅懐绮罗人走马遗落凤皇钗
　　送沈亚之尉南康
　　行迈南康路客心离怨多暮烟葵叶屋秋月竹枝歌孤鹤唳残梦惊猿啸薜萝对江翘首望愁泪叠如波
　　送客游吴
　　吴国水中央波涛白茫衣逢梅雨渍船入稻花香海戍通盐灶山村带蜜房欲知苏小小君试到钱唐
　　中元日观诸道士歩虚
　　都开秘箓白石礼先生上界秋光净中元夜气清星辰朝帝处鸾鹤歩虚声玉树花难老珠宫月最明扫坛天地肃投简鬼神惊倘赐刀圭药还留不死名
　　醉赠刘十二【一作寄岭南张明府】
　　春草正萋萋知君过恶溪莺将吉了语猿共猓然啼别路魂先断还家梦几迷定寻雷令剑应识越王笄树色多于北潮声少向西栁花好为酒谁伴醉如泥
　　帝京
　　列郡征才起俊髦万机独使圣躬劳开藩上相颁龙节破虏将军展豹韬地入皇图三辅壮天垂华盖七星髙迎春别赐瑶池宴捧进金盘五色桃
　　龙虎山河御气通遥瞻帝阙五云红英雄尽入江东籍将相多收蓟北功礼乐日稽三代盛梯航嵗贡万方同都将俭徳熙文治淳俗应还太古风
　　宫词
　　悄悄深宫不见人倚栏惟见石麒麟芙蓉帐冷愁长夜翡翠帘垂隔小春天逺难通青鸟信风寒欲动锦花茵夜深怕有羊车过自起笼灯看雪纹
　　郊居作
　　碧树浓隂防短垣苍江春暖渚鳬喧买鱼试唤鸣榔艇寻鹤因行隔陇邨生理何凭文是业世情纵遣酒盈樽相逢谓我迂疎甚欲辨还憎恐失言
　　旅行
　　烟树寒林半有无野人行李更萧疎堠长堠短逢官马山北山南闻鹧鸪万里闗河成传舎五更风雨忆呼卢寂寥一防寒灯在酒熟隣家许夜沽
　　还京口
　　黄鹤山头雪未消行人归计在今朝城围铁瓮江山壮地接金陵草木雕北府市楼闻旧酒南桥官栁识归桡吏民莫见防军面水宿风飡鬓髪焦
　　潭州独歩
　　鹤髪垂肩懒着巾晚凉独歩楚江濵一帆暝色鸥邉雨数尺笻枝物外身习巧未逢医拙手闻歌先识采莲人笑看斥鷃飞翔去乐处蒿莱便有春
　　访许浑
　　去郭来寻隠者居栁隂假歩小篮舆每期防面初偿约却计论心旧得书浅绿垣墙绵薜荔淡红池沼映芙蕖为言共留连饮涧有青芹罟有鱼
　　送刘禹锡侍御出刺连州
　　遐荒迢递五羊城归兴浓消客里情家近似忘山路险土甘殊觉瘴烟轻梅花清入罗浮梦荔子红分广海程此去定知偿隠趣石田春雨读书耕
　　送景元上人还山
　　嵩阳听罢讲经钟逺访庭闱锡度空蒲履漫从归后织衲衣犹记别时缝地横龙朔连沙溟山入乌桓碧树重梵宇传来金贝叶花前拜捧慰亲容
　　偶题
　　越女收龙眼蛮儿拾象牙长安千万里走马送谁家
　　春怨
　　栁花扑帘春欲尽緑隂障林莺乱啼秖恐明日送春去落日满园啼竹鸡
　　同州端午
