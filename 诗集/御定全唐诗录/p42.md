<!-- { "loadSidebar": true } -->
　　谁能听欸乃欸乃感人情不恨湘波深不怨湘水清所嗟岂敢道空羡江月明昔闻扣断舟引钓歌此声始歌悲风起歌竟愁云生遗曲今何在逸为渔父行
　　贫妇词
　　谁知苦贫夫家有愁怨妻请君听其词能不为酸凄所怜抱中儿不如山下麑空念庭前地化为人吏蹊出门望山泽回头心复迷何时见府主长跪向之啼
　　去乡悲
　　踟蹰古塞闗悲歌为谁长日行见孤老羸弱相提将闻其呼怨声闻声问其方乃言无患苦岂弃父母乡非不见其心仁惠诚所望念之何可説独立为凄伤
　　夀翁兴
　　借问多夀翁何方自修育惟云顺所然忘情学草木始知世上术劳苦化金玉不见充所求空闻恣躭欲清和存王母潜濩无乱黩谁正好长生此言堪佩服
　　农臣怨
　　农臣何所怨乃欲干人主不识天地心徒然怨风雨将论草木患欲説昆虫苦巡回宫阙傍其意无由吐一朝哭都市泪尽归田畆谣颂若采之此言当可取
　　下客谣
　　下客无黄金岂思主人怜客言胜黄金主人然不然珠玉成彩翠绮罗如婵娟终恐见斯好有时去君前岂知保忠信长使令徳全风声与时茂歌颂万千年
　　与瀼溪邻里【有序】
　　乾元元年元子将家自全于瀼溪上元二年领荆南之兵鎭于九江方在军旅与瀼溪邻里不得如往时相见游又知瀼溪之人日转穷困故作诗与之
　　昔年苦逆乱举族来南奔日行防十里爱君此山村峯谷呀回映谁家无泉源修竹多夹路扁舟皆到门瀼溪中曲濵其阳有闲园邻里昔赠我许之及子孙我尝有匮乏邻里能相分我尝有不安邻里能相存斯人转贫弱力役非无寃终以瀼濵讼无令天下论
　　喻瀼溪乡旧游
　　昔年在瀼濵瀼人皆忘情今来游瀼乡瀼人见我惊我心与瀼人岂有辱与荣瀼人异其心应为我冠缨昔贤恶如此所以辞公卿贫穷老乡里自休还力耕况曾经逆乱日厌闻战争尤爱一溪水而能存让名终当来其濵饮啄全此生
　　忝官引
　　天下昔无事僻居养愚钝山野性所安熙然自全顺忽逢暴兵起闾巷见军阵将家瀛海濵自弃同刍粪往在乾元初圣人启休运公车诣魏阙天子垂清问敢诵王者箴亦献当时论朝廷爱方直明主嘉忠信屡授不次官曾与专征印兵家未曾学荣利非所狥偶得凶丑降功劳愧分寸尔来将四嵗慙耻言可尽请取寃者辞为吾忝官引寃乱何者苦万邑余灰烬寃辞何者悲生人尽锋刃寃辞何者甚力役遇劳困寃辞何者深孤弱亦哀恨无谋救寃者禄位安可近而可爱轩裳其心又干进此言非作戒此言敢贻训实欲辞无能归耕守吾分
　　樊上漫作
　　漫家郎亭下复在樊水边去郭五六里扁舟到门前山竹绕茅舎庭中有寒泉西边双石峯引望堪忘年四邻皆渔父近渚多闲田且欲学耕钓于斯求老焉
　　酬孟武昌苦雪
　　积雪闭山路有人到庭前云是孟武昌令献苦雪篇长吟未及终不觉为凄然古之贤达者与世竟何异不能救时患讽谕以全意知公惜春物岂非爱时和知公苦隂雪伤彼灾患多奸凶正驱驰不合问君子林莺与野兽无乃怨于此兵兴向九嵗稼穑谁能忧何时不发卒何日不杀牛耕者日已少耕牛日已稀皇天复何忍更人恐毙之自经危乱来触物堪伤叹见君问我意只益胷中乱山禽饥不飞山木冻皆折悬泉化为氷寒水近不热出门望天地天地皆昏昏时见双峰下雪中生白云
　　喻旧部曲
　　漫游樊水阴忽见旧部曲尚言军中好犹望有所属故令争者心至死终不足与之一杯酒喻使烧戎服兵兴向十年所见堪叹哭相逢是遗人当合识荣辱劝汝学全生随我畬退谷
　　雪中怀孟武昌
　　冬来三度雪农者欢嵗稔我麦根巳濡各得在仓廪天寒未能起孺子惊人寝云有山客来篮中见冬蕈烧柴为温酒煮鳜为作沈客亦爱杯樽思君共杯饮所嗟山路闲时节寒又甚不能苦相邀兴尽还就枕
　　招孟武昌【并序】
　　漫叟作退谷铭指曰干进之客不得游之作杯湖铭指曰为人厌者勿泛杯湖孟士源尝黜官无情干进在武昌不为人厌可游退谷可泛杯湖故作诗招之
　　风霜枯万物退谷如春时穷冬涸江海杯湖澄清漪湖尽到谷口单船近堦墀湖中更何好坐见大江水欹石为水涯半山在湖里谷口更何好絶壑流寒泉松桂荫茅舎白云生坐边武昌不干进武昌人不厌退谷正可游杯湖任来泛湖上有水鸟见人不飞鸣谷中有山兽往往随人行莫将车马来令我鸟兽惊
　　登殊亭作
　　时节方大暑试来登殊亭凭轩未及息忽若秋气生主人既多闲有酒共我倾坐中不相异岂限醉与醒漫歌无人听浪语无人惊时复一回望心目出四溟谁能守缨佩日与灾患并请君诵此意令彼惑者听
　　漫酬贾沔州【有序】
　　贾徳方与漫叟者惧漫叟不能甘穷独惧漫叟又须为官故作诗相喻其指曰劝尔莫作官作官不益身因徳方之意遂漫酬之
　　往年壮心在尝欲济时难奉诏举州兵令得诛暴叛上将屡顚覆偏师常救乱未曾弛戈甲终日领簿案出入四五年忧勤忘昏旦无谋静凶丑自觉愚且愞岂欲皁枥中争食麧与藖【麧糠中可食者下没反牛马食余草节曰藖下諌反】去年辞职事所惧贻忧患天子许安亲官又得闲散自家樊水上性情尤荒慢云山与水木似不憎吾漫以兹忘时世日益无畏惮漫醉人不嗔漫眠人不唤漫游无逺近漫乐无早晏漫中漫亦忘名利谁能筭闻君劝我意为君一长叹人谁年八十我巳过其半家中孤弱子长子未及冠且为儿童主种药老溪涧
　　舂陵行【有序】
　　癸夘嵗漫叟授道州刺史道州旧数万余户经贼以来不满四千大半不胜赋税到官未五十日承诸使征求符牒二百余封皆曰失其限者罪至贬削于戏若悉应其命则州县破乱刺史欲焉逃罪若不应命又即获罪戾必不免也吾将守官静以安人待罪而已此州是舂陵故地故作舂陵行以达下情
　　军国多所须切责在有司有司临郡县刑法竞欲施供给岂不忧征敛又可悲州小经乱后遗人实困疲大乡无十家大族命单羸朝飡是草根暮食求木皮出言气欲絶意速行步迟追呼尚不忍况乃鞭扑之邮亭传急符往来迹相追更无寛大恩但有迫促期欲令鬻儿女言发恐乱随悉使索其家而又无生资听彼道路言怨伤谁复知去冬山贼来杀夺防无遗所愿见王官抚养以惠慈奈何重驱逐不使存活为安人天子命符节我所持州县忽乱荒得罪复是谁逋缓违诏令蒙责固所宜前贤重守分恶以祸福移亦云贵守官不爱能适时顾惟孱弱者正直当不亏何人采国风吾欲献此辞
　　贼退示官吏【有序】
　　癸夘嵗西原贼入道州焚烧杀掠防尽而去明年贼又攻永州破邵不犯此州边鄙而退岂力能制敌欤盖蒙其伤怜而已诸使何为忍苦征敛故作诗一篇以示官吏
　　昔嵗逢太平山林二十年泉源在庭户洞壑当门前井税有常期日晏犹得眠忽然遭世变数嵗亲戎旃今来典斯郡山夷又纷然城小贼不屠人贫伤可怜是以陷邻境此州独见全使臣将王命岂不如贼焉今彼征敛者迫之如火煎谁能絶人命以作时世贤思欲委符节引竿自刺船将家就鱼麦归老江海边
　　游潓泉示泉上学者
　　顾吾漫浪久不欲有此拘每到潓泉上情性可安舒草堂在山曲澄澜涵堦除松竹防幽径清源涌坐隅筑塘列圃畦引流灌时蔬复在郊郭外正堪静者居惬心则自适喜尚人或殊此中若可安不佩铜虎符
　　石鱼湖上作【有序】
　　潓泉南上有独石在水中状如游鱼鱼凹处修之可以防【举鱼反】酒水涯四匝多欹石相连石上堪人坐水能浮小舫载酒又能绕石鱼洄流乃命湖曰石鱼湖镌铭于湖上显示来者又作诗以歌之
　　吾爱石鱼湖石鱼在湖里鱼背有酒樽绕鱼是湖水儿童作小舫载酒胜一杯座中令酒舫空去复满来湖防多欹石石下流寒泉醉中一盥潄快意无比焉金玊吾不须轩冕吾不爱且欲坐湖畔石鱼长相对
　　宴湖上亭作
　　广亭盖小湖湖亭实清旷轩幽水石怪异尤难状石樽能寒酒寒水宜初涨岸曲坐客稀杯浮上摇漾逺风入帘幕淅沥吹酒舫欲去未回时飘飘正堪望酣兴思共醉促酒更相向舫去若惊鳬溶瀛满湖浪朝来暮忘返暮归独惆怅谁肯爱林泉从吾老湖上
　　引东泉作
　　东泉人未知在我左山东引之傍山来垂流落庭中宿雾含朝光掩映如残虹有时散成雨飘洒随清风众源发渊窦殊怪皆不同此流又髙悬【孚袁反】在长空山林何处无兹地不可逢吾欲解缨佩便为泉上翁
　　登白云亭
　　出门上南山喜逐松迳行穷髙欲极逺始到白云亭长山绕井邑登望宜新晴洲渚曲湘水萦回随郡城九疑千万峰嵺嵺天外青烟云无逺近皆傍林岭生俯视松竹间石水何幽清涵映满轩户娟娟如镜明何人病惽浓积醉且未醒与我一登临为君安性情
　　潓阳亭作【有序】
　　初得潓泉则为亭于泉上因开檐霤又得石渠泉渠相宜亭更加好以亭在泉北故命之曰潓阳亭
　　问吾常防息泉上何处好独有潓阳亭令人可终老前轩临潓泉凭几潄清流外物自相扰渊渊还复休有时出东户更欲檐下坐非我意不行石渠能留我峯石若鳞次欹垂复旋回为我引潓泉泠泠檐下来天寒冝泉温泉寒宜大暑谁到潓阳亭其心肯思去
　　夜防石鱼湖作
　　风霜虽惨然出游熙天正【平声】登临日暮归置酒湖上亭髙烛照泉深光华溢轩楹如见海底日曈曈始欲生夜寒闭户石溜何清泠若在深洞中半崖闻水声醉人疑舫影呼指递相惊何故有双鱼随吾酒舫行醉昏能诞语劝醉莫忘情坐无拘忌人勿限醉与醒
　　招陶别驾家阳华作
　　海内厌兵革骚骚十二年阳华洞中人似不知乱焉谁能家此地终老可自全草堂背岩洞防峯轩户前清渠匝庭堂出门仍灌田半崖盘石径髙亭临极顚引望见何处逶迤陇北川杉松防万株苍苍满前山岩髙暧华阳飞溜何潺潺洞深迷逺近但觉多洄渊昼游兴未尽日暮不欲眠探烛饮洞中醉昏潄寒泉始知天下心耽爱各有偏陶家世高逸公忍不独然无或毕婚嫁竟为俗务牵
　　刘侍御月夜防防【有序】
　　兵兴已来十一年矣获与同志欢醉达旦咏歌取适无一二焉乙已嵗彭城刘灵源在衡阳逢故人或有在者日昔相防第欢逺游始与诸公待月而笑语竟与诸公爱月而欢醉咏歌夜久赋诗言怀于戏文章道丧盖久矣时之作者烦杂过多歌儿舞女且相喜爱系之风雅谁道是耶诸公常欲变俗之淫靡为后生之规范今夕岂不能道达情性成一时之美乎
　　我从苍梧来将耕旧山田踟蹰为故人且复停归船日夕得相从转觉和乐全愚爱凉风来明月正满天河汉望不见防星犹粲然中夜兴欲酣改坐临清川未醉恐天旦更欲促繁弦欢娱不可逢请君莫言旋
　　别孟校书【有序】
　　平昌孟云卿与元次山同州里以辞学相友防二十年次山今罢守舂陵云卿始典校芸阁于戯材业次山不如云卿辞赋次山不如云卿通和次山不如云卿在次山又诩然求进者也谁言时命吾欲听之次山今且未老云卿少次山六七嵗云卿声名满天下知已在朝廷及次山之年云卿何事不可至勿随长风乗兴蹈海勿爱罗浮往而不归南海幕府有乐安任鸿与次山最旧请任公为次山一白府主趣资装云卿使北归慎勿令徘徊海上诸公第作歌送之
