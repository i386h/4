<!-- { "loadSidebar": true } -->
　　日窅窅兮下山望佳人兮不还花落兮屋上草生兮堦间日日兮春风芳菲兮欲歇老不可兮更少君胡为兮轻别
　　近体诗
　　闲居自述
　　荣辱不闗身谁为疎与亲有山堪结屋无地可容尘白髪偏添夀黄花不厌贫一樽朝暮醉陶令果何人
　　洛阳早春
　　何地避春愁终年忆旧逰一家千里外百舌五更头客路偏逢雨乡山不入楼故园桃李月伊水向东流
　　南归
　　老病力难任犹多镜雪侵鲈鱼消宦况鸥鸟识归心急雨江帆重残更驿树深乡闗殊可望渐渐入吴音
　　经废寺
　　不知何世界有处似前朝石路无人扫松门被火烧断幡犹挂刹故板尚搘桥数巻残经在多年字欲销
　　白苹洲送客
　　莫信梅花发由来漫报春不才充野客扶病送朝臣阙下摇清佩洲邉采白苹临流不痛饮鸥鸟也欺人
　　春鸟词送元秀才入京
　　春来绣羽齐暮向竹林栖禁苑衔花出河桥隔树啼寻声知去逺顾影念飞低别有无巢鷰犹窥幕上泥
　　乐府
　　暖谷春光至宸逰近甸荣云随天仗转风入御帘轻翠葢浮佳气朱楼倚太清朝臣冠剑退宫女管弦迎细草承雕辇繁花入幔城文房开圣藻武卫宿天营玉醴随觞至铜壶逐漏行五星含土徳万姓彻中声亲祀先崇典躬推示劝耕国风新正乐农器近销兵道徳闗河固刑章日月明野人同鸟兽率舞感升平
　　寄江南鹤林寺石氷上人
　　山川重复重心地暗相逢忽忆秋江月如闻古寺钟湖平南北岸云抱两三峰定力超香象真言摄毒龙风中何处鹤石上几年松为报烟霞道人间共不容
　　送从兄使新罗
　　六气铜浑转三光玉律调河宫清奉賮海岳晏来朝地絶提封入天平锡贡饶扬威轻破卤柔服耻征辽曙色黄金阙寒声白鹭潮楼船非习战骢马是嘉招帝女飞衔石鲛人卖泪绡管宁虽不偶徐市傥相邀独岛悬空翠孤霞上泬寥蟾蜍同汉月防蝀异秦桥水豹横吹浪花鹰迥拂霄晨装凌莽渺夜泊记招摇几路通圆峤何山是沃焦飓风晴汩起隂火暝潜烧鬓髪成新髻人参长旧苗扶桑衔日近析木带津遥梦向愁中积魂当别处销临川思结网见弹欲求鸮共散羲和厯谁差甲子朝沧波仗忠信译语辨讴谣叠鼓鲸鳞隠隂帆鹢首飘南溟随大翼西海饮文鳐指景寻灵草排云听洞箫封侯万里外未肯后班超
　　送大理张卿
　　春色依依伤解携月卿今夜泊隋堤白沙洲上江蓠长緑树村邉谢豹啼迁客此来无倚仗故人相去隔云泥越禽惟有南枝分目送孤鸿飞向西
　　洛阳陌
　　莺啼满御堤堤柳拂丝齐风送名花落香红衬马蹄珂佩逐鸣驺王孙结伴逰金丸落飞鸟乘兴醉青楼
　　梦后吟
　　醉中还有梦身外已无心明镜惟知老青山何处深
　　江上
　　江清白鸟斜荡桨罥苹花听唱菱歌晚回塘月照沙
　　忆鄱阳旧逰
　　悠悠南国思夜向江南泊楚客断肠时月明枫子落
　　归山作
　　心事数茎白髪生涯一片青山空林有雪相待古道无人独还
　　宫词
　　长乐宫连上苑春玉楼金殿艶歌新君门一入无由出惟有宫莺得见人
　　宫词
　　禁栁烟中闻晓乌风吹玉漏尽铜壶内官先向蓬莱殿金合开香泻御炉
　　玉阶容卫宿千官风猎青旂晓仗寒侍女先来荐琼蕊露浆新下九霄盘
　　九重天乐降神仙步舞分行踏锦筵嘈一声钟鼓歇万人楼下拾金钱
　　山中
　　野人爱向山中宿况在葛洪丹井西庭前有个长松树夜半子规来上啼
　　横山故居
　　家在双峰兰若邉一声秋磬发孤烟山连极浦鸟飞尽月上青林人未眠
　　临海所居
　　此是昔年征战处曾经永日絶人行千家寂寂对流水惟有汀洲春草生
　　此去临溪不是遥楼中望见赤城标不知叠嶂重霞里更有何人度石桥
　　小孤山
　　古庙枫林江水邉寒鸦接饭鴈横天大孤山逺小孤出月照洞庭归客船
　　宿昭应
　　武帝祈灵太乙坛新丰树色绕千官那知今夜长生殿独闭空山月影寒
　　洞庭秋日
　　青草湖邉日色低黄茅嶂里鹧鸪啼丈夫飘泊今如此一曲狂歌楚水西
　　听角思归
　　故园黄叶满青苔梦后城头晓角哀此夜断肠人不见起行残月影徘徊
　　山僧兰若
　　絶顶茅庵老此生寒云孤木伴经行世人那得知幽径遥向青峰礼磬声
　　望简寂观
　　青嶂青溪直复斜白鸡白犬到人家仙人住在最髙处向晩春泉流白花
　　夜中望仙观
　　日暮衔花飞鸟还月明溪上见青山遥知玉女牕前树不是仙人不得攀
　　题叶道士山房
　　水邉杨栁赤栏桥洞里神仙碧玉箫近得麻姑书信否浔阳江上不通潮
　　送李秀才入京
　　五湖秋叶满行船八月灵槎欲上天君入长安予适越独登秦望望秦川
　　听刘安唱歌
　　子夜新声何处传悲翁更忆太平年即今法曲无人唱已逐霓裳飞上天
　　王郎中妓席
　　玉作搔头金步摇髙张苦调响连宵欲知写尽相思梦度水寻云不用桥
　　汗浥新妆画不成丝催急节舞衣轻落花绕树疑无影回雪从风暗有情
　　秦声楚调怨无穷陇水胡笳咽复通莫遣黄莺花里啭参差拨乱妬春风
　　和宫女题红叶
　　愁见莺啼栁絮飞上阳宫女断肠时君恩不禁东流水叶上题诗寄与谁
　　戎昱
　　昱荆南人登进士第卫伯玉辟从事建中中为辰防二州刺史
　　纪事云宪宗朝北狄频寇邉大臣奏议古者和亲有五利而无千金之费帝曰比闻有士子能为诗而姓名稍僻是谁宰相对以包子虚冷朝阳皆非也帝遂吟曰山上青松陌上尘云泥岂合得相亲世路尽嫌良马瘦惟君不弃卧龙贫千金未必能移性一诺从来许杀身莫道书生无感激寸心还是报恩人侍臣对曰此是戎昱诗也帝悦曰朕又记得咏史一篇云汉家青史内计拙是和亲笑曰魏绛之功何其懦也大臣遂息和戎之论矣
　　古体诗
　　塞上曲
　　城上画角哀即知兵心苦试问左右人无言泪如雨何意休明时终年事鼙鼓
　　从军行
　　昔从李都尉双鞬照马啼擒生黒山北杀敌黄云西太白沈卤地邉草复萋萋归来邯郸市百尺青楼梯感激重然诺平生胆力齐芳筵暮歌发艶粉轻鬟低半酣秋风起铁骑门前嘶逺戍报烽火孤城严鼓鼙挥鞭望尘去少妇莫含啼
　　中秋感懐
　　八月更漏长愁人起常早闭门寂无事满院生秋草昨宵北窓梦梦入荆南道逺客归去来在家贫亦好
　　晩次荆江
　　孤舟大江水水涉无昏曙雨暗迷津时云生望乡处渔翁闲自乐樵客纷多虑秋色湖山上归心日邉树徒称竹箭美未得枫林趣向夕垂钓还吾从落潮去
　　湖南雪中留别
　　草草还草草湖东别离早何处愁杀人归鞍雪中道出门迷辙迹云水白浩浩明日武陵西相思鬓堪老
　　客堂秋夕
　　隔窓萤影灭复流北风防雨虚堂秋虫声竟夜引乡泪蟋蟀何知人自愁四时不得一日乐以此方知客逰恶寂寂江城无所闻梧桐叶上偏萧索
　　听杜山人弹胡笳
　　緑琴胡笳谁妙弹山人杜陵董庭兰董君少与山人友山人别来今已乆当时海内求知音嘱付胡笳入君手杜陵工琴四十年琴声在音不在座中为我奏此曲满堂萧瑟如穷邉第一第二拍泪尽蛾眉没蕃客更闻出塞入塞声穹庐氊帐难为情弥天雨雪四时下五月不曾芳草生须臾促轸变宫征一声悲兮一声喜南看汉月双眼明却顾胡雏寸心死回鹘数年收洛阳洛阳士女皆驱将岂无父母与兄弟闻此哀情皆断肠杜陵先生证此道沈家祝家皆絶倒如今世上雅风衰若个深知此声好世上爱筝不爱琴谁明此调难知音今朝促轸为君奏不向俗流传此心
　　近体诗
　　采莲曲
　　虽听采莲曲讵识采莲心漾檝爱花逺回船愁浪深烟生极浦色日落半江隂同侣怜波静看妆堕玉簪
　　古意
　　女伴朝来説知君欲弃捐懒梳明镜下羞到画堂前有泪沾脂粉无情理管弦不知将巧笑更遣向谁怜
　　咏史
　　汉家青史上计拙是和亲社稷依明主安危托妇人岂能将玉貌便拟静胡尘地下千年骨谁为辅佐臣
　　闰春宴花溪严侍御庄
　　一团春翠色云是子陵家山带新晴雨溪流闰月花瓶开巾漉酒地拆笋抽芽防缛承顔服朝朝奏白华
　　桂州腊夜
　　坐到三更尽归仍万里賖雪声偏傍竹寒梦不离家晓角分残漏孤灯落碎花二年随骠骑辛苦向天涯
　　送严十五之长安
　　送客身为客思家怆到家暂收双眼泪遥想五陵花路逺征车回山回剑阁斜长安君到日春色未应賖
　　送张秀才之长沙
　　君向长沙去长沙仆旧谙虽云桂岭北终是洞庭南山霭生朝雨江烟作夕岚松醪能醉客慎勿滞湘潭
　　闻笛【一作李益诗】
　　入夜思归切笛声寒更哀愁人不愿听自到枕前来风起塞云断夜深闗月开平明独惆怅飞尽一庭梅
　　江城秋霁
　　霁后江城风景凉岂堪登眺只堪伤逺天防蝀收残雨映水鸬鷀近夕阳万事无成空过日十年多难未还乡不知何处销兹恨转觉愁随夜夜长
　　采莲曲
　　涔阳女儿花满头毵毵同泛木兰舟秋风日暮南湖里争唱菱歌不肯休
　　塞上曲
　　汉将归来朔塞空旌旗初下玉关东髙蹄战马三千匹落日平原秋草中
　　早春雪中
　　隂隂万里昼漫漫愁坐闗心事几般为报春风休下雪栁条初放不禁寒
　　移家别湖上亭
　　好去春风湖上亭柳条藤蔓系离情黄鹂乆住浑相识欲别频啼四五声
　　征人归乡
　　三月江城栁絮飞五年逰客送人归故将别泪和乡泪今日防干湿汝衣
　　出军
　　龙绕旌竿兽满旗翻营乍似雪山移中军一队三千骑尽是并州逰侠儿
　　旅次寄湖南张郎中
　　寒江近户慢流声竹影临窓乱月明归梦不知湖水濶夜来还到洛阳城
　　寄许錬师
　　扫石焚香礼碧空露华偏湿蕊珠宫如何説得天坛上万里无云月正中
　　送妓赴于公召
　　宝钿香蛾翡翠裙妆成掩泣欲行云殷勤好取襄王意莫向阳台梦使君【云溪友议云于頔镇襄阳昱为属城守客有来自昱所言昱妓善歌者頔递命召之昱不得已遣行赋此什及至令唱歌妓唱此頔闻不安叹曰大丈夫岂有夺人所爱为已懽娯者厚赠之归手书谢昱太平广记以召妓为韩滉又以前好去春风湖上亭为送妓诗】
　　包何
　　何字幼嗣融之子与弟佶齐名世称二包天宝七载登进士第大厯中为起居舍人
　　近体诗
　　送李侍君赴泉州
　　傍海皆荒服分符重汉臣云山百越路市井十洲人执玉来朝逺还珠入贡频连年不见雪到处即行春
　　送王文宰江隂
　　郡北乘流去花间竟日行海鱼朝满市江鸟夜喧城止酒非关病援琴不在声应縁五斗米数日滞渊明
　　寄杨侍御
　　一官何幸得同时十载无媒独见遗今日不论腰下组请君看取鬓邉丝
　　包佶
　　佶字幼正天宝六载登进士第累官諌议大夫坐善元载贬岭南刘晏奏起为汴东两税使晏罢以佶充诸道盐铁轻货贱物使有名于时迁刑部侍郎改秘书监封丹阳郡公
　　近体诗
　　秋日过徐氏园林
　　回塘分越水古树积吴烟扫竹催铺席垂萝待系船鸟窥新罅栗上半欹莲屡入忘归地长嗟俗事牵
　　双山逢信公所居
　　遥礼前朝塔微闻后夜钟人间第四祖云里一双峰积雪封苔迳多年亚石松传心不传法谁可继髙踪
　　对酒赠故人
