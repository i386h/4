<!-- { "loadSidebar": true } -->
　　向山看霁色歩歩豁幽性返照乱流明寒空千嶂净石门有余好霞残月欲映上诣逺公庐孤峯悬一迳云里隔窗火松下闻山磬客到两忘言猿心与禅定
　　田园雨后赠隣人
　　安排常任性偃卧晩开户樵客荷蓑归向来春山雨残云虹未落返景霞初吐时鸟鸣村墟新泉绕林圃尧年尚恬泊隣里成太古室尔人遂遥相思怨芳杜
　　赠栢岩老人
　　日与麋鹿羣贤哉买山叟厐眉忽先见避世一何久林栖古崖曲野事佳春后瓠叶覆荆扉栗苞垂瓮牖独歌还独酌不耕亦不耦硗田隔云溪多雨长稂莠烟霞得情性身世同刍狗寄谢营道人天真此翁有
　　酬王维春夜竹亭赠别
　　山月随客来主人兴不浅今宵竹林下谁觉花源逺惆怅曙莺啼孤云还絶巘
　　游辋川至南山寄谷口王十六
　　山色不厌逺我行随处深迹幽青萝迳思絶孤霞岑独鹤引过浦鸣猿呼入林褰裳百泉里一歩一清心王子在何处隔云鸡犬音折麻定延伫乗月期招寻
　　蓝溪休沐寄赵八给事
　　虫鸣归旧里田野秋农闲即事敦夙尚衡门方再闗夕阳入东篱爽气髙前山霜蕙后时老巢禽知暝还侍臣黄枢宠鸣玉青云间想观鱼处寒泉照髪斑
　　谷口新居寄同省朋故
　　种黍傍烟溪榛芜兼沮洳亦知生计薄所贵隐身处橡栗石上村莓苔水中路萧然授衣日得此还山趣汲井爱秋泉结茅因古树闲云与幽鸟对我不能去寄谢鸳鹭羣狎鸥拙所慕
　　东臯早春寄郎四校书
　　禄微赖学稼嵗起归衡茅穷逹恋明主耕桑亦近郊夜来霁山雪阳气动林梢兰蕙暖初吐春鸠鸣欲巢蓬莱时入梦知子忆贫交
　　送包何东游
　　水国尝独往送君还念兹湖山逺近色昏旦烟霞时子好谢公迹常吟孤屿诗果乗扁舟去若与白鸥期野趣及春好客游欣此辞入云投馆僻采碧过帆迟江上日回首琴中劳别思春鸿刷归翼一寄杜蘅枝
　　赋得青城山歌送杨杜二郎中赴蜀军
　　蜀山西南千万重仙经最説青城峯青城嵚岑倚空碧逺压峨眉吞剑壁锦屏云起易成霞玉洞花明不知夕星台二妙逐王师阮瑀军书王粲诗日落猿声连玉笛晴来山翠傍旌旗緑萝春月营门近知君对酒遥相思
　　送崔十三东游
　　千里有同心十年一防面当杯缓筝柱倐忽催离宴丹鳯城头噪晩鸦行人马首夕阳斜灞上春风留别袂闗东新月宿谁家官栁依依两乡色谁能此别不相忆近体诗
　　春夜寓直
　　养性惯云卧为郎如鸟栖不知仙阁峻唯觉玉绳低帐喜香烟暖诗惭赐笔题未央春漏促残梦谢晨鸡
　　嵗暇题茅茨
　　谷口逃名客归来遂野心薄田供嵗酒乔木待新禽溪路春云重山厨夜火深桃源应渐好仙客许相寻
　　秋园晩沐
　　黄巻在穷巷归来生道心五株衰栁下三径小园深倒薤翻成字寒花不假林厐眉谢羣彦独酌且闲吟
　　早下江宁
　　暮天微雨散凉吹片帆轻云物髙秋节山川孤客情霜苹留楚水寒雁别呉城宿浦有归梦愁猿莫夜鸣
　　晩入宣城界
　　斜日片帆隂春风孤客心山来指樵路岸去惜花林海气蒸云黒潮声隔雨深乡愁不可道浦宿听猿吟
　　登复州南楼
　　孤树延春日他山卷曙霞客心湖上雁归思日边花行李迷方久归期渉嵗賖故人云路隔何处寄瑶华
　　宴崔驸马玉山别业
　　金榜开青骄奢半隐沦玉箫惟送酒罗褏爱留賔竹馆烟催暝梅园雪映春满朝词赋客尽是入林人
　　秋夕与梁锽文宴
　　客到衡门下林香蕙草时好风能自至明月不须期秋日翻荷影晴霜脆栁枝留欢美清夜宁觉晓钟迟
　　过裴长官新亭
　　茅屋多新意芳林昨试移野人知石路戏鸟认花枝慢水萦蓬户闲云挂竹篱到家成一醉归马不能骑
　　苏端林亭对酒喜雨
　　小雨飞林顶浮凉入晩多能知留客处偏与好风和濯锦翻红蕋跳珠乱碧荷芳罇深几许此兴可酣歌
　　裴迪书斋翫月之作
　　夜来诗酒兴月上谢公楼影闭重门静寒生独树秋鹊惊随叶散萤逺入烟流今夕遥天末清光几处愁
　　秋夜梁七兵曹同宿
　　好饮弃真道今宵又遇君老夫相劝酒稚子待题文月下谁家笛城头几片云如何此幽兴明日重离羣
　　开元观遇张侍御
　　碧落忘归处佳期不厌逢晩凉生玉井新暑避烟松欲醉流霞酌还醒度竹钟更怜琪树下厯厯见遥峯
　　山斋独坐喜元上人夕至
　　舍下虎溪径烟霞入暝开柴门兼竹静山月与僧来心莹莲花水言忘緑茗杯前峯曙更好斜汉欲西回
　　蓝上茅茨期王维补阙
　　山中人不见云去夕阳过浅瀬寒鱼少丛兰秋蝶多老年疎世事幽性乐天和酒熟思才子溪头望玉珂
　　题温处士山居
　　谁知白云里别有緑萝春苔绕溪边径花深洞里人逸妻看种药稚子伴垂纶颍上逃尧者何如此养真
　　初至京口示诸弟
　　还家百战后访故几人存兄弟得相见荣枯何处论新诗添巻轴旧业见儿孙检防生平事焉能出荜门
　　晩归蓝田酬王维给事赠别
　　卑栖却得性毎与白云归狥禄仍懐橘看山免采薇暮禽先去马新月待开扉霄汉时回首知音青闱
　　和万年成少府寓直
　　赤县新秋夜文人藻思催钟声自仙掖月色近霜台一叶兼萤度孤云带雁来明朝紫书下应问长卿才
　　谷口书斋寄杨补阙
　　泉壑带茅茨云霞生薜帷竹怜新雨后山爱夕阳时闲鹭栖常早秋花落更迟家僮扫萝迳昨与故人期
　　嵗初归旧山酬皇甫侍御
　　欲知愚谷好久别与春还鸎暖初归树云晴却恋山石田耕种少野客性情闲求仲应难见残阳且掩闗
　　寄郢州郎士元使君
　　龙节知无事江城不掩扉诗传过客逺书别故人稀坐啸看潮起行春送雁归望舒三五夜思尽谢晖
　　送元评事归山居
　　忆家望云路东去独依依水宿随渔火山行到竹扉寒花催酒熟山犬喜人归遥羡书窗下千峯出翠微
　　送夏侯审校书东归
　　楚乡飞鸟外独与片帆还破镜催归客残阳见旧山诗成流水上梦尽落花间傥寄相思字愁人定解顔
　　送弹琴李长史往洪州
　　抱琴为傲吏孤棹复南行几处秋江水皆添白雪声佳期来客梦幽思缓王程佐牧无劳问心和政自平
　　送张管书记
　　边事多劳役儒衣逐鼓鼙日寒闗树外峯尽塞云西河广篷难度天遥雁渐低班超封定逺之子去思齐
　　送武进韦明府
　　理邑想无事鸣琴不下堂井田通楚越津市半渔商卢橘垂残雨红莲拆早霜送君唯白首临水独思乡
　　送薛八谪居
　　东水将孤客南行路几千虹翻湖上雨鸟落瘴中天谪去宁留恨思归岂待年衘杯且一醉别泪莫澘然
　　送宋征君让官还山
　　至人无滞迹谒帝复思元魏阙辞花绶春山有杏田紫霞开别酒黄鹤舞离弦今夜思君梦遥遥入洞天
　　送杨皥擢第游江南
　　行人临水去新咏复新悲万里髙秋月孤山逺别时挂帆严子瀬酹酒敬亭祠嵗晏无芳杜如何寄所思
　　送少微师游蜀
　　随縁忽西去何日返东林世路宁嗟别空门久息心人烟一饭少山雪独行深天外猿啼处谁闻清梵音
　　送僧归日本
　　上国随縁至来途若梦行浮天沧海逺去世法船轻水月通禅观鱼龙听梵声惟怜一灯影万里眼中明
　　赋得绵绵思逺道送岑判官入岭
　　极目烟霞外孤舟一使星兴中寻碧落梦里过沧溟夜月松江戍秋风竹防亭不知行逺近芳草日青青
　　送征雁
　　秋空万里静嘹唳独南征风急翻霜冷云开见月惊塞长怜去翼影灭有余声怅望遥天外乡愁满目生
　　新雨喜得王卿书问
　　苦雨暗秋径寒花垂紫苔愁中緑罇尽梦里故人来果有相思字银钩新月开
　　奉和圣制登朝元阁
　　六合纡元览重轩启上清石林飞栋出霞顶泰阶平拂曙銮舆上晞阳瑞雪晴翠微回日驭丹巘驻天行御气升银汉垂衣俯锦城山通玉苑迥河抱紫闗明感物干文动凝神道化成周王陟乔岳列辟让英声
　　晩归蓝田旧居
　　云巷东臯下归来省故蹊泉移怜石在林长觉原低旧里情难尽前山赏未迷引藤看古木尝酒咒春鸡兴与时髦背年将野老齐才微甘引退应得遂霞栖
　　药堂秋暮
　　隐来未得道嵗去愧云松茅屋空山暮荷衣白露浓唯怜石苔色不染世人踪潭静宜孤鹤山深絶逺钟有时丹灶上数防防霞重勉事壶公术仙期待赤龙
　　陪郭常侍令公东亭宴集
　　盛业山河列重名剑履荣珥貂为相子开阁引时英美景池台色佳期宴赏情词人载笔至仙妓出花迎暗竹朱轮转回塘玉佩鸣舞衫招戏蝶歌扇隔啼莺饮德心皆醉披云兴转清不愁欢乐尽积庆在和羮
　　奉陪郭常侍宴浐川山池
　　掖垣防爱客胜地赏年光向竹过賔馆寻山到妓堂歌声掩金谷舞态出平阳地满簪裾影花添兰麝香莺啼春未老酒冷日犹长安石风流事须归问省郎
　　过王舍人宅
　　入门花栁暗知是近臣居大隐心何逺髙风物自疎翛然静者事宛得上皇余鸡犬偷仙药儿童授道书清吟送客后微月上城初彩笔有新咏文星垂太虚承恩金殿宿应荐马相如
　　春暮过石谷题温处士林园
　　垂白无名老何年此陆沈丘园自得性婚嫁不婴心嵗计因山薄霞栖在谷深设罝连草色晒药背松隂触兴云生岫随耕鸟下林搘頥笑来客头上有朝簪
　　题玉山村叟壁
　　谷口好泉石居人能陆沈牛羊下山小烟火隔云深一迳入溪色数家连竹隂藏虹辞晩雨惊隼落残禽渉趣皆流目将归羡在林却思黄绶事辜负紫芝心
　　栢崖老人号无名先生男削髪女黄冠自以云泉独乐命予赋诗
　　古也忧婚嫁君能乐道塲长男栖月宇少女炫霓裳问尔餐霞处春山芝桂傍鹤前飞九转壶里驻三光与我开龙峤披云静药堂胡麻兼藻緑石髓隔花香帝力言何有椿年喜渐长窅然髙象外宁不傲羲皇
　　奉和中书常舍人晩秋集贤院即事寄徐薛二侍御
　　文星垂太虚词伯综羣书彩笔下鸳掖褒衣来石渠典坟探奥防造化覩权舆述圣鲁宣父通经汉仲舒窗明宜缥带地肃近丹除清昼删诗暇髙秋作赋初露盘侵汉耸宫栁度鸦疎静对连云阁晴闻过阙车旧僚云出矣晩嵗复何如海峤瞻归路江城梦直庐含毫思两鳯望逺寄双鱼定笑巴歌拙还叅丽曲余
　　罢官后酬元校书见赠
　　心期怅巳阻交道复何如自我辞丹阙惟君到故庐忘机贫负米忆戴出无车邻犬吠初服家人愁斗储秋堂入闲夜云月思离居穷巷闻砧冷荒枝应鹊疎宦名随落叶生事感枯鱼流水仍挥手知音未弃余
　　奉和宣城张太守南亭秋夕懐友
　　池馆蟪蛄声梧桐秋露晴月临朱防静河近画楼明卷幔浮凉入闻钟永夜清片云悬曙斗数雁过秋城羽扇扬风暇瑶琴怅别情江山飞丽藻谢朓让前名
　　山园秋晩寄杜黄裳少府
　　惆怅佳期阻园林秋景闲终朝碧云外唯见暮禽还泉石思防手烟霞不闭闗杖藜仍把菊对巻也看山望望离心起非君谁解顔
　　忆山中寄旧友
　　数嵗白云里与君同采薇树深烟不散溪静鹭忘飞更忆东岩趣残阳破翠微脱巾花下醉洗药月前归风景今还好如何与世违
　　送刘相公江淮催转运
　　国用资戎事臣劳为主忧将征任土贡更发济川舟拥传星还去过池鳯不留唯髙饮氷节稍浅别家愁落叶淮边雨孤山海上秋遥知谢公兴微月在江楼
　　送王使君赴太原行营
