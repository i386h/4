<!-- { "loadSidebar": true } -->
　　孝标桐庐人家钱塘登元和十四年进士第初除秘书省正字太和中辟山南东道从事试大理评事
　　纪事云桐庐前有八元后有孝标登第复同姓而官皆不达
　　近体诗
　　归海上旧居
　　乡路绕蒹葭萦纡出海涯人衣披蜃气马迹印盐花草没题诗石潮摧坐钓槎还归旧窓里凝思向余霞
　　西山广福院
　　野寺孤峰上危楼耸翠微卷帘沧海近洗鉢白云飞竹影临经案松花防衲衣日斜登望处湖畔一僧归
　　田家
　　田家无五行水旱卜蛙声牛犊乗春放儿孙暖耕池塘烟未起桑柘雨初晴嵗晩香醪熟村村自送迎
　　少年行
　　平明小猎出中军异国名香满袖薰画榼倒悬鹦鹉觜花衫对舞凤凰丈手拢白马嘶春雪臂竦青骹入暮云落日胡姬楼上饮风吹箫管满城闻
　　贻美人
　　诸侯帐下惯新妆皆怯刘家薄媚娘宝髻巧梳金翡翠罗裙宜着绣鸳鸯轻轻舞汗初沾袖细细歌声欲绕梁何事不归巫峡去故来人世断人肠
　　柘枝
　　柘枝初出鼓声招花钿罗衫耸细腰移步锦鞾空绰约迎风绣防动飘飖亚声踏节鸾形转背面羞人凤影娇只恐相公看未足便随风雨上青霄
　　淮南李相公席上赋春雪
　　六出花飞处处飘粘窓着砌上寒条朱门到晓难盈尺尽是三军喜气消【摭言云李绅镇扬州请孝标赋春雪诗命题于台盘上孝标唯然索笔一挥云】
　　归燕词辞工部侍郎
　　旧垒危巢泥已落今年故向社前归连云大厦无栖处更傍谁家门户飞【古今诗话云孝标元和十三年下第时辈多为诗以刺主司独孝标为归燕词留献侍郎庾承宣庾得诗展转吟讽恨其遗落来年又重典礼曹孝标登第】
　　赠陆畅浙西进诗除官
　　帝城云物得阳春水国烟花失主人昨日天风吹乐府六宫丝管一时新
　　李廓
　　廓宰相程之子登元和进士第以诗名闻于时累官颍州刺史大中末终武宁节度使
　　古体诗
　　鸡鸣曲
　　星稀月没入五更胶胶角角鸡初鸣征人牵马出门立辞妾欲向安西行再鸣引颈檐头下月中角声催上马才分地色第二鸣旌斾红尘已出城妇人上城乱招手夫壻不闻遥哭声长恨鸡鸣别时苦不遣鸡栖近窓戸
　　镜聴词
　　匣中取镜辞灶王罗衣掩尽明月光昔时长着照容色今夜潜将聴消息门前地黒人来稀无人错道朝夕归更深弱体冷如铁绣带菱花怀里爇铜片铜片如有灵愿得照见行人千里形
　　近体诗
　　长安少年行
　　金紫少年郎绕堦鞍马光身从左中尉官属右春坊刬戴扬州帽重薰异国香垂鞭踏青草来去杏园旁追逐轻薄伴闲游不着绯长拢出猎马数换打毬衣晓日寻花去春风带酒归青楼无昼夜歌舞歇时稀日髙春睡足帖马赏年华倒插银鱼袋行随金犊车还擕新市酒逺醉曲江花几度归侵黑金吾送到家好饮耽长夜天明烛满楼留人看独脚赌马换偏头乐奏曾无歇杯巡不暂休时时遥冷笑怪客有春愁遨游擕艳妓装束是男儿杯酒逢花住笙歌簇马吹鸎声催曲急春色送归迟不以闻街鼓华筵待月移赏春唯逐胜大宅可曾归不乐还逃席多狂惯扠衣歌人踏日起语燕卷帘飞好妇唯相妬倡楼不醉稀防门连日闭苦饮惜残春开锁通新客教姬屈醉人请歌牵白马自舞踏红茵时辈皆相许平生不负身新年髙殿上始见有光辉玉雁排方带金鹅立仗衣酒深和椀赐马疾打珂飞朝下人争看香街意气归游士慵骑马随姬入坐车楼边聴歌吹帘外插钗花乐眼从人闹归心畏日斜苍头来去报饮伴到倡家小妇教鹦鹉头边唤醉醒犬娇眠玉簟鹰掣撼金铃碧地攒花障红泥待客亭虽然长按曲不饮不曾聴
　　落第
　　牓前潜制泪众里自嫌身气味如中酒情怀似别人暖风张乐席晴日看花尘尽是添愁处深居乞过春
　　夏日途中
　　树夹炎风路行人正午稀初蝉数声过戏蝶一团飞日色欺青镜槐膏防白衣无成归故里自觉少光辉
　　上令狐舎人
　　名利生愁地贪居嵗月移买书添架上断酒过花时宿客嫌吟苦乖童恨睡迟近来唯俭静将此答深知
　　送振武将军
　　叶叶归边骑风头万里干金装腰带重锦缝耳衣寒芦酒烧蓬暖霜鸿撚箭看黄河古城道秋雪白漫漫
　　赠商山东于岭僧
　　商岭东西路欲分两间茅屋一溪云师言耳重知师意人是人非不欲闻
　　周贺
　　贺字南卿初从浮圗名清塞诗格清雅与贾岛无可齐名宝厯中姚合爲杭守投谒合诵其哭僧诗大爱之加以冠巾【按统签内周贺诗尚有数首可选因重见清塞集内故不录】徐献忠曰贺诗沉郁有格力写象痛切意防融变五言皆有深致警句为多
　　近体诗
　　旅情
　　黄叶下堦频徐徐起病身残秋萤出尽独夜雁来新别业去千里旧乡空四邻孤舟寻几度又识岳阳人
　　冬日山居思乡
　　大野始严凝云天晓色澄树寒稀宿鸟山迥少来僧背日收窓雪开炉释砚氷忽然归故国孤想寓西陵
　　入静隠寺途中作
　　乱云迷逺寺入路认青松鸟道缘巢影僧鞋印雪踪草烟连夜烧溪雾隔霜钟更遇樵人问犹言过几峰
　　春喜友人至山舎
　　鸟鸣春日晚喜见竹门开路自髙巗入人骑瘦马来折花林影动移石涧声回更欲留深语重城暮色催
　　宿李枢书斋
　　书斋经暮雨四面絶纎埃眠客闻风觉飞虫入烛来夜凉书读遍月正戸全开住逺稀相见留连宿始回
　　题何氏池亭
　　信是虚闲地亭髙亦有苔绕池逢石坐穿竹到山回果落纤萍散龟行细草开主人偏好事终不厌频来
　　赠朱庆余校书
　　风泉尽结氷寒梦彻西陵越信楚城得逺懐中夜兴树停沙岛鹤茶会石桥僧寺阁连官舍行吟过几层
　　酬吴之问见赠
　　已当聴雁夜多事不同居故疾离城晩秋霖见月疎趂钟关静户带叶巻残书荡桨期南去荒园久废鉏
　　出关后寄贾岛
　　故国知何处西风已度关归人值落叶逺路入寒山多难喜相识久贫宁自闲惟将来往信遥慰别离顔
　　春日寄友人
　　春居无俗喧时立涧前村路逺少来客山深多过猿带巗松色老临水杏花繁除忆文流外何人更可言
　　早春越中留别卢元休
　　此行经嵗久唯约半年回野渡人初过前山雪未开雁羣逢烧断林色映川来是夜芦中宿严家有钓台
　　留别南徐故人
　　三年防见待此夕是前程未断却来约且伸临去情潮回滩鸟下月上客船明他日南徐道缘君又重行
　　送淮阴县令
　　隋堤杨栁烟孤棹正悠然萧寺通淮戍芜城枕楚田鱼盐桥上市灯火雨中船故老青葭防先知宓子贤
　　送张諲之睦州
　　遥忆新安旧扁舟去复还浅深看水石来往逐云山到县余花在过门五柳闲东征逐子去俱隠薜萝间
　　长安送人
　　京国多离别年年渭水濵空将未归意説向欲行人雁度池塘月山连井邑春临分惜擕手日暮一沾巾
　　送僧归江南
　　洗足北林去逺途今已分麻衣行岳色竹杖带湘云饥防缘危壁寒貍出坏坟前峰一声磬此夕不同闻
　　同处士秋怀少室故居
　　曾居少室黄河畔秋梦长悬未得回扶病半年离水石思归一夜隔风雷荒斋几遇僧眠后野菊频经鹿踏来灯下此心谁共説傍松幽径几多苔
　　韩评事别业
　　门枕平湖秋景好水烟松色逺相依罢官余俸租田种送客回舟载石归离防游鱼逢浪返望巢寒鸟逆风飞嵩阳旧隠多时别闭目闲吟忆翠微
　　夏日寺居寄杨侍御
　　雨过北林空晚凉院闲人少掩斜阳十年多病度落叶万里乱愁生夜床终欲返耕甘性拙久慙他事与身忙还知谢客名先重肯爲诗篇问楚狂
　　送石协律归吴
　　僧窓梦后忆归耕水涉应多半月程幕府罢来无药价纱巾戴去有山情夜随静渚离蛩语早过寒潮背井行已让辟书称抱疾沧洲便许白髭生
　　送郭秀才归金陵
　　夏后客堂黄叶多又怀家国起悲歌酒前欲别语难尽云际相思心若何鸟下独山秋寺磬人随大舸晩江波南徐旧业几时到门掩残阳积翠萝
　　送庐岳僧
　　浪匝湓城岳壁青白头僧去扫禅扃龛灯度雪补残衲山日上轩看旧经泉水带氷寒溜涩薜萝逢雨曙烟腥已知身事非吾道甘卧荒斋竹满庭
　　浔阳与孙郎中醼回
　　别酒已酣春漏前他人扶上北归船浔阳渡口月未上渔火照江仍独眠
　　送僧
　　草履初登南客船铜瓶犹贮北山泉衡阳旧寺秋归后门锁寒潭几树蝉

　　御定全唐诗录巻七十一
　　钦定四库全书
　　御定全唐诗录卷七十二
　　姚合
　　合陜州人崇之孙以诗闻元和十一年第进士歴武功主簿富平万年尉宝歴中监察殿中御史戸部贠外郎歴金杭二州刺史爲刑户二部郎中谏议大夫给事中陜虢观察使开成末终秘书监合世号以诗名重于时人称其起家旧阀阅号姚武功云
　　纪事云合与马戴费冠卿殷尧藩张籍游李频师之合有极集取王维等二十六人诗百篇曰此诗中射雕手也
　　古体诗
　　庄居野行
　　客行野田间比屋皆闭戸借问屋中人尽去作商贾官家不税商税农服作苦居人竞东西道路侵垅畆采玉
　　上山颠探珠入水府边兵索衣食此物同泥土古来一人耕三人食犹饥如今千万家无一把锄犁我仓常空虚我田生蒺藜上天不雨粟何由活蒸黎
　　新昌里
　　旧客常乐坊井泉浊而咸新居新昌里井泉清而甘僮仆惯苦饮食美翻憎嫌朝朝忍饥行戚戚如难堪中下无正性所习便淫躭一染不可变甚于茜与蓝近贫日益廉近富日益贪以此当自警慎勿信邪谗
　　过张邯郸庄
　　客行长似病烦热束四肢到君读书堂忽若逢良医堂前水交流堂下树交枝两门延风凉洗我昏浊思与子还往熟坐卧恣所宜时时相献酬文字当酒巵野饭具葵藿永日亦不饥茍飡非其所鲙炙为蒺藜时清士人闲耕作唯文词岂独乡里荐当取四海知
　　答窦知言
　　冬日易惨恶暴风拔山根尘沙落黄河浊波如地翻飞鸟皆束翼居人不开门独我赴省期冒此驰毂辕陜城城西边逢子亦且奔所趋事一心相见如弟昆我惨得子舒我寒得子温同行十日程僮仆性亦敦到京人事多日无闲精魂念子珍重我吐词发防昏反复千万意一百六十言格髙思清冷山低济水浑尝闻朋友惠赠言始为恩金玉日消费好句长相存倒箧别收贮不与俗士论每当清夜吟使我如哀猿
　　寄狄拾遗时魏州从事
　　少在兵马间长还系戎职鸡飞不得逺岂要生羽翼三年城中游与君最相识应知我中肠不茍念衣食主人树勲名欲灭天下贼愚虽乏智谋愿陈一夫力人生须气健饥冻缚不得睡当一夕寛觉乃千里窄古人不惧死所惧死无益至交不可合一合难离折君尝相劝勉苦语毒胷臆百年心共闻谁限河南北
　　秋中寄崔道士
　　贫居雀喧噪况乃静巷陌夜眠睡不成空庭闻露滴傍有一杯酒欢然如对客月光久逾明照见室中白平生志舒豁难可似兹夕四肢得自便虽劳不为役故人山中住善治活生防五谷口不尝比僧更闲寂我今暂得安自谓脱幽戚君身长逍遥日月争老得
　　送张宗原
