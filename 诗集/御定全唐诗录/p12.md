<!-- { "loadSidebar": true } -->
　　少年重英侠弱岁贱衣冠既托寰中赏方承膝下欢遨游灞水曲风月洛城端且知无玉馔谁肯逐金丸金丸玉馔盛繁华自言轻侮季伦家九陌争驰千里马三条竞骛七香车掩暎飞轩乘落照参差步障引朝霞池中旧水如悬镜屋里新妆不让花意气风云倐如昨歳月春秋屡回薄上苑频经栁絮飞中园几见梅花落当时门客今何在畴昔交朋巳疎索莫教憔悴损容仪会得髙秋云雾廓淹留坐帝乡无事积炎凉一朝披裋褐六载奉长廊赋文慙昔马执防叹前杨挥戈出武帐荷笔入文昌文昌隐隐皇城里由来奕奕多才子潘陆词锋络绎飞张曹翰苑纵横起卿相未曾识王侯寜见拟垂钓甘成白首翁负薪何处逢知巳判将运命赋穷通从来奇舛任西东不应永弃同刍狗且复飘飖类转蓬容鬓年年异春华岁岁同荣亲未尽礼狥主欲申功脂车秣马辞乡国萦辔西南使卭僰玉垒铜梁不易攀地角天涯渺难测莺啭蝉吟有悲望鸿来雁度无音息阳关积雾万里昏剑阁连山千种色蜀路何悠悠岷峯阻且修回肠随九折逬泪下双流寒光千里暮露气二江秋长途看束马平水且沈牛华阳旧地标神制石镜蛾眉真秀丽诸葛才雄已号龙公孙跃马轻称帝五丁卓荦多奇力四士英灵富文艺云气横开八阵形桥影遥分七星势川平烟雾开游戏锦城隈墉髙龟望出水浄雁文回寻姝入酒肆访客上琴台不识金貂重偏惜玉山頽他乡冉冉消年月帝里沈沈限城阙不见猿声助客啼惟闻旅思将花发我家迢递闗山里关山迢递不可越故园梅栁尚有余春来勿使芳菲歇解鞅欲言归执袂怆多违北梁俱握手南浦共沾衣别情伤去葢离念惜徂辉知音何所托木落雁南飞回来望平陆春来酒应熟相将菌阁卧青溪且用藤杯泛黄菊十年不调为贫贱百日屡迁随倚伏秖为须求负郭田使我再干州县禄百年鬰鬰少腾迁万里遥遥入镜川吴江沸潮冲白日淮海长波接逺天丛竹凝朝露孤山起暝烟赖有边城月常伴客旌悬东南美箭称吴防名都隐轸三江外涂山执玉应昌期曲水开襟重文会仙镝流音鸣鹤岭寳剑分辉落蛟濑未看白马对芦刍且觉浮云似车葢江南节序多文酒屡经过共踏春江曲俱唱采菱歌舟移疑入镜棹举若乘波风光无限极归檝碍池荷眺听烟霞正流盼即从王事归舻转芝田花月屡徘徊金谷佳期重游衍登高北望嗤梁叟凭轼西征想潘掾峯开华岳耸疑莲水激龙门急如箭人事谢光阴俄遭霜露侵偷存七尺影分没九泉深穷途行泣玉愤路未藏金茹荼空有叹懐橘独伤心年来岁去成销铄懐抱心期渐寥落挂冠裂冕巳辞荣南亩东臯事耕凿賔阶客院常疎散蓬径柴扉终寂寞自有林泉堪隐栖何必山中事丘壑我住青门外家临素浐濵遥瞻丹鳯阙斜望黑龙津荒衢通猎骑穷巷抵樵轮时有桃源客来访竹林人昨夜琴声奏悲调旭旦含颦不成笑果乘骢马发嚣书复道郎官禀纶诰冶长非罪曾缧絏长孺然灰也经溺髙门有阁不图封峻笔无闻敛敷妙适离京兆谤还从御史弹炎威资夏景平曲况秋翰画地终难入书空自不安吹毛未可待揺尾且求飡丈夫坎凛多愁疾契濶迍邅尽今日慎罚寜凭两造辞严科直挂三章律邹衍衔悲冲燕狱李斯抱怨拘秦桎不应白发顿成丝直爲黄沙暗如漆紫禁终难叫朱门不易排惊魂闻叶落危魄逐轮埋霜威遥有厉雪枉更无阶含寃欲谁道饮气独居怀忽闻驿使发关东传道天波万里通涸鳞去辙还游海幽禽释网便翔空舜泽尧曦方有极谗言巧佞傥无穷谁能局蹐依三辅会就商山访四翁近体诗
　　游灵公观
　　灵标胜境神府枕通川玉殿斜连汉金堂迥架烟断风疎晩竹流水切寒别有青门外空懐元圃仙陪润州薛司空丹徒桂明府游招隐寺
　　共寻招隐寺初识戴颙家还依旧泉壑应改昔云霞绿竹寒天笋红蕉腊月花金绳倘留客为系日光斜
　　同辛簿简仰酬思上人林泉
　　闻君招隐地髣髴武陵春缉芰知还楚披榛似避秦崩查年祀积幽草岁时新一谢沧浪水安知有逸人俗逺风尘隔春还初服迟林疑中散地人似上皇时芳杜湘君曲幽兰楚客词山中有春草长似寄相思
　　在兖州饯宋五之问
　　淮沂泗水地梁甫汶阳东别路青骊逺离樽绿蚁空栁寒凋密翠棠晩落疎红别后相思曲凄断入琴风
　　在狱咏蝉【幷序】
　　余禁所禁垣西是法防事也有古槐数株焉虽生意可知同殷仲文之古树听讼斯在即周召伯之甘棠每至夕照低隂秋蝉疎引发声幽息有切常闻岂人心异于曩时将虫响悲于前听嗟乎声以动容德以象贤故洁其身也禀君子达人之髙行蜕其皮也有仙都羽化之灵姿时而来顺阴阳之数应节为变审藏用之机有目斯开不以道昬而昧其视有翼自薄不以俗厚而易其真吟乔树之微风韵姿天纵饮高秋之坠露清畏人知仆失路艰虞遭时徽纆不哀伤而自怨未揺落而先衰闻蟪蛄之流声悮平反之已奏见螗螂之抱影怯危机之未安感而缀诗贻诸知巳庶情沿物应哀弱羽之飘零道寄人知悯余声之寂寞非谓文墨取代幽忧云尔
　　西陆蝉声唱南冠客思侵那堪鬓影来对白头吟露重飞难进风多响易沈无人信髙洁谁谓表予心
　　乐大夫挽词
　　可叹浮生促吁嗟此路难丘陵一起恨言笑几时欢萧索郊埏晩荒凉井径寒谁当门下客独见有任安蒿里谁家地松门何代丘百年三万日一别几千秋返照寒无影穷泉冻不流居然同物化何处欲藏舟一旦先朝菌千秋掩夜台青乌新兆去白马故人来草露当春泣松风向暮哀寜知荒垅外吊鹤自徘徊
　　棹歌行
　　写月图黄罢凌波拾翠通镜花揺芰日衣麝入荷风叶密舟难荡莲疎浦易空鳯媒羞自托鸳翼恨难穷秋帐灯光翠娼楼粉色红相思无别曲倂在棹歌中
　　夕次蒲类津
　　二庭归望断万里客心愁山路犹南属河源自北流晩风连朔气新月照边秋灶火通军壁烽烟上戍楼龙庭但苦战燕颔会封侯莫作兰山下空令汉国羞
　　在军中赠先还知巳
　　蓬转俱行役时独未还魂迷金阙路望断玉门闗献凯多慙霍论封几谢班风尘催白首岁月损容顔落雁低秋塞惊鳬起暝湾胡霜如剑锷汉月似刀镮别后边庭树相思几度攀
　　浮槎【幷序】
　　游目川上观一浮槎泛泛然若木偶之乘流迷不知其所适也观其根柢盘屈枝榦扶疎大则有栋梁舟楫之材小则有轮辕榱桷之用非夫禀乾坤之秀气含宇宙之淳精孰能负凌云槩日之姿抱积雪封霜之骨向使懐材幽薮藏頴重岩絶望于岩廊之荣遗形于斤斧之患固可垂荫万亩悬暎九霄与建木较其短长将大椿齐其年寿者而委根险岸托质畏途上为疾风冲飇所摧残下为奔浪迅波所激射基由壤括势以地危岂盛衰之理系乎时封植之道存乎我一坠泉谷万里飘沦与波浮沈随时逝止虽殷仲文叹生意巳尽孔宣父知朽质难雕然而遇良工逢仙客牛矶可托玉璜之路非遥匠石先谈万乘之器何逺故材之用与不用时也悲夫然知万物之相感应者亦奚必同声同气而巳哉感而赋诗贻诸同疾云尔
　　昔负千寻质高临九仞峯贞心凌晩桂劲节掩寒松忽值风飇折坐为波浪冲摧残空有恨拥肿遂无庸渤海三千里泥沙几万重似舟飘不定如梗泛何从仙客终难托良工岂易逢徒懐万乘器谁为一先容
　　边城落日
　　紫塞流沙北黄图灞水东一朝辞俎豆万里逐沙蓬候月恒持满寻源屡凿空野昬边气合烽迥戍烟通膂力风尘倦疆塲歳月穷河流控积石山路逺崆峒壮志凌苍兕精诚贯白虹君恩如可报龙剑有雌雄
　　宿温城望军营
　　北地寒胶折边城夜柝闻兵符闗帝阙天策动将军塞静胡笳彻沙明楚练分风旗翻翼影霜剑转龙文白羽揺如月青山断若云烟疎疑卷幔尘灭似销氛投笔懐班业临戎想顾勲还应雪汉耻持此报明君
　　久戍边城有懐京邑
　　扰扰风尘地皇皇名利途盈虚一易舛心迹两难俱弱龄小山志宁期大丈夫九微先贲玉千仞忽弹珠棘寺游三礼蓬山簉八儒懐铅慙后进投笔愿前驱北走非通赵西之似化胡锦车朝促候刁斗夜传呼战士青丝络将军黄石符连星入寳剑半月上雕弧拜井开疎勒鸣桴动密须戎机习短蔗袄祲静长榆季月炎初尽边亭草早枯层阴笼古木穷色变寒芜海鹤声嘹唳城乌尾毕逋葭繁秋引色桂满夕轮虚行役风霜久乡园梦想孤灞池遥夏国秦海望阳纡沙塞三千里京城十二衢杨沟连鳯阙槐路拟鸿都璧殿规宸象金隄法斗枢云浮西北葢月照东南隅寳帐垂连理银床转辘轳广筵留上客丰馔引中厨漏缓金徒箭娇繁玉女壶秋涛飞喻马春水泛仙舻意气风云合言忘道术趍共矜名已泰讵沬相濡有志慙雕朽无庸类散樗闗山暂超忽形影叹艰虞结网空知羡图荣岂自诬忘情同塞马比德类宛驹陇阪肝肠絶阳闗亭堠迂迷魂惊落雁离恨断飞鳬春去荣华尽年来歳月无邉愁伤郢调乡思绕吴歈河气通中国山途限外区相思若可寄氷泮有衔芦
　　于易水送人
　　此地别燕丹壮髪上冲冠昔时人已没今日水犹寒

　　御定全唐诗录卷四
　　钦定四库全书
　　御定全唐诗录卷五
　　陈子昻
　　子昻字伯玉射洪人家世豪富子昻独苦节读书金华山善属文举进士拜麟台正字转右拾遗数上疏陈事词皆典美武攸宜统军北讨契丹以子昻为管记圣厯初解官归为县令段简因事收系忧愤卒子昻褊躁无威仪然文词宏丽当时重之纪事云子昻与赵贞固卢藏用杜审言宋之问毕隆泽郭袭徽司马承祯释懐一陆余庆号方外十友
　　卢黄门云陈拾遗横制颓波天下质文翕然一变独异记云子昻初入京不为人知有卖胡琴者价百万子昻突出谓左右曰辇千缗市之众惊问答曰余善此乐皆曰可得闻乎曰明日可集宣阳里如期皆往则酒肴毕具捧琴语曰蜀人陈子昻有
　　文百轴不为人知此乐贱工之役岂宜留心举而碎之以其文百轴徧赠防者一日之内声华溢都朱晦庵曰予读陈子昻感遇诗爱其词防幽邃音节豪宕非当世词人所及如丹砂空青金膏水碧虽近乏世用而实物外难得自然之奇宝然亦恨其不精于理而自托于仙佛之间以为高也刘后村曰唐初王杨沈宋擅名然不脱齐梁之体独陈拾遗首倡高雅冲澹之音一扫六代之纤弱超于黄初建安矣太白韦柳继出皆自子昻发之及观感遇诗数篇皆蝉脱翰墨畦迳读之使人有眼空四海神游八极之兴也
　　僧皎然云子昻感遇三十首出自阮公咏怀咏怀之作难以为俦
　　高棅云唐兴文章承陈隋之弊子昻始变雅正夐然独立超迈时髦初为感遇诗王适见之曰是必为海内文宗噫公之高才倜傥乐交好施学不为儒务求真适文不按古伫兴而成观其音响冲和词防幽邃浑浑然有平大之意若公输氏当巧而不用者也故能掩王卢之靡韵抑沈宋之新声继往开来中流砥柱上遏贞观之微波下决开元之正呜呼盛哉
　　古体诗
　　感遇诗
　　微月生西海幽阳始代升圆光正东满隂魄巳朝凝太极生天地三元更废兴至精谅斯在三五谁能徴【三五出火记至道不逺三五必返】
