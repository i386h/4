<!-- { "loadSidebar": true } -->
　　和薛先辈见寄初秋寓怀即事之作二十韵
　　玉律初移候清风乍逺襟一声蝉到耳千炬火燃心岳静云堆翠楼高日半沈引愁憎暮角惊梦怯残碪露白凝湘簟风篁韵蜀琴鸟喧从果烂堦净任苔侵柿叶添红影槐柯减緑隂采珠逢寳窟阅石见瑶林鲁殿铿寒玉台山激碎金郄堂流桂影陈巷集车音名自张华显词因葛亮吟水深龙易失天逺鹤难寻鉴貌宁慙乐论才岂谢任义心孤剑直学海怒涛深既覩文兼质翻疑古在今慙闻纡緑绶即候挂朝簪晩树连秋坞斜阳暎暮岑夜虫方唧唧疲马正骎骎托迹同吴燕依人似越禽防随仙羽化香蚁且同斟
　　同旧韵
　　大火收残暑清光渐惹襟谢庄千里思张翰五湖心暮角迎风急孤钟向暝沈露滋三径草日动四邻碪簟委班姬扇蝉悲蔡琰琴方愁丹桂逺已怯二毛侵甃石回泉脉移棋就竹隂触丝蛛堕网避隼鸟投林貌愧潘郎璧文慙吕相金但埋丰狱气未发爨桐音静笑刘琨舞闲思阮籍吟野花和雨劚怪石入云寻迹竞终非幻幽闲且自任趋时慙艺薄托质负恩深美价方稀古清名已絶今既闻留缟带讵肯掷蓍簪迟客虚高阁迎僧出乱岑壮心徒戚戚逸足自骎骎安羡仓中鼠危同幕上禽期君调鼎鼐他日俟羊斟
　　三用韵
　　素律初回驭商飇暗触襟乍伤诗客思还动旅人心蝉噪因风断鳞游见鹭沈笛声随晚吹松韵激遥碪地覆青袍草横緑绮琴烟霄难自致歳月易相侵涧桺横孤彴岩藤架密隂潇湘期钓侣鄠杜别家林遗愧虞卿璧言依季布金铮鏦闻郢唱次第发巴音萤影冲帘落虫声拥砌吟楼高思共眺寺逺想同寻入夜愁难遣逢秋恨莫任蜗游苔径滑鹤步翠塘深莫问荣兼辱宁论古与今固穷怜瓮牖感旧惜蒿簪晚日舒霞绮遥天倚黛岑鸳鸾方翽翽骅骥整骎骎未化投陂竹空思出谷禽感多自遣桑落且闲斟
　　李氏小池亭十二韵
　　积石乱巉巉庭莎緑不芟小桥低跨水危槛半依岩花落鱼争唼樱红鸟竞【竹咸切】引泉疏地脉扫絮积山嵌古桺红绡织新篁紫绮缄养猿秋啸月放鹤夜栖杉枕簟溪云腻池塘海雨咸语鸡逞辩防鼎犬偏馋踏藓青粘屐攀萝緑暎衫访僧舟北渡贳酒日西衔迟客登高阁题诗绕翠嵒家藏何所寳清韵满琅函
　　虢州涧东邨居作
　　东南骑马出郊坰回首寒烟隔郡城清涧涨时翘鹭喜緑桑疎处哺牛鸣儿童见少生于客奴仆骄多倨似兄试望家田还自适满畦秋水稻苗平
　　尹喜宅
　　荒原秋殿柏萧萧何代风烟占寂寥紫气已随仙仗去白云空向帝乡消蒙蒙暮雨春鸡唱漠漠寒芜雪兔跳欲问灵踪无处所十洲空濶阆山遥
　　途中望雨怀归
　　满空寒雨漫霏霏去路云深鏁翠微牧防逺当烟草立饥禽闲傍渚田飞谁家树压红榴折几处篱悬白菌肥对此不堪乡外思荷蓑遥羡钓人归
　　桺谷道中作却寄
　　马前红叶正纷纷马上离情欲断魂晓发独辞残月店暮程遥宿隔云村心如岳色留秦地梦逐河声出禹门莫怪苦吟鞭拂地有谁倾葢待王孙
　　灞陵道中作
　　春桥望望水溶溶一桁晴山倒碧峰秦苑落花零露湿灞陵新酒泼醅浓青龙夭矫盘双阙丹鳯防褷隔九重万古行人离别地不堪吟罢夕阳钟
　　秋日早行
　　上马萧萧襟袖凉路穿禾黍绕宫墙半山残月露华冷一防野风莲萼香烟外驿楼红隠隠渚边云树暗苍苍行人自是心如火兔走乌飞不觉长
　　叹落花
　　一夜霏微露湿烟晓来和泪丧婵娟不随残雪埋芳草尽逐香风上舞筵西子去时遗笑靥谢娥行处落金钿飘红堕白堪惆怅少别秾华又隔年
　　关河道中
　　槐陌蝉声桺市风驿楼高倚夕阳东往来千里路长在聚散十年人不同但见时光流似箭岂知天道曲如弓平生志业匡尧舜又拟沧浪学钓翁
　　题盘豆驿水舘后轩
　　极目晴川展画屏地从桃塞接蒲城滩头鹭占清波立原上人侵落照耕去雁数行天际没孤云一防净中生凭轩尽日不回首楚水吴山无限情
　　题裴端公郊居
　　暂随红旆佐藩方高迹终朝卧故乡已近水声开涧户更侵山色架书堂蒲生防脚青刀利桺拂波心緑带长莫夺野人樵牧兴白云不识绣衣郎
　　贵公子
　　大道青楼御苑东玉栏仙杏压枝红金铃犬吠梧桐院朱鬛马嘶杨桺风流水带花穿巷陌夕阳和树入帘栊瑶池宴罢归来醉笑説君王在月宫
　　观猎
　　苑墙东畔欲斜晖傍苑穿花兔正肥公子喜逢朝罢日将军夸换战时衣鹘翻锦翅云中落犬带金铃草上飞直到四郊高鸟尽掉鞍齐向国门归
　　访含山僧不遇留题精舍
　　满院桐花鸟雀喧寂寥芳草茂半芊吾师正遇归山日闲客空题到寺年池竹闭门教鹤守琴书开箧任僧传人间不自寻行迹一片孤云在碧天
　　咸通
　　咸通时代物情奢欢杀金张许史家破产竞留天上乐铸山争买洞中花诸郎宴罢银灯合仙子游回璧月斜人意似知今日事急催弦管送年华
　　长年
　　长年方悟少年非人道新诗胜旧诗十亩野塘留客钓一轩春雨对僧棋花间醉任黄莺説亭上吟从白鹭窥大道不将炉冶去有心重筑太平基
　　辛丑年
　　九衢漂杵已成川塞上黄云战马闲但有羸兵填渭水更无奇士出商山田园已没红尘里弟妹相逢白刃间西望翠华殊未返泪痕空湿剑文斑
　　思归
　　暖丝无力自悠扬牵引东风断客肠外地见花终寂寞异乡闻乐更凄凉红垂野防樱还熟緑染回汀草又芳旧里若爲归去好子期凋谢吕安亡
　　忆昔
　　昔年曾向五陵游午夜清歌月满楼银烛树前长似昼露桃花下不知秋西园公子名无忌南国佳人字莫愁今日乱离俱是梦夕阳唯见水东流
　　天井关
　　太行山上云深处谁向云中筑女墙短绠讵能垂玉甃缭垣何用学金汤斸开岚翠为高垒截断云霞作巨防守吏不教飞鸟过赤眉何路到吾乡
　　赠边将
　　昔因征逺向金微马出榆关一鸟飞万里只携孤剑去十年空逐塞鸿归手招都防新降虏身着文皇旧赐衣只待烟尘报天子满头霜雪为兵机
　　过旧宅
　　华轩不见马萧萧廷尉门人久寂寥朱槛翠楼为卜肆玉栏仙杏作春樵堦前雨落鸳鸯瓦竹里苔封防蝀桥莫问此中销歇事娟娟红泪泣芭蕉
　　清河县楼作
　　有客微吟独凭楼碧云红树不胜愁盘雕迥印天心没逺水斜牵日脚流千里战尘连上苑九江归路隔东周故人此地扬帆去何处相思雪满头
　　覩官军回戈
　　关中羣盗已心离关外犹闻羽檄飞御苑緑莎嘶战马禁城寒月捣征衣漫教韩信兵涂地不及刘琨啸解围昨日屯军还夜遁满车空载洛神归
　　中渡晚眺
　　魏王堤畔草如烟有客伤时独扣舷妖气欲昏唐社稷夕阳空照汉山川千重碧树笼春苑万里红霞衬碧天家寄杜陵归不得一回回首一潸然
　　河内别村业闲题
　　阮氏清风竹巷深满谿松竹似山隂门当谷路多樵客地带河声足水禽闲伴尔曹虽适意静思吾事好霑襟邻翁莫问伤时事一曲高歌夕照沈
　　闻官军继至未覩凯旋
　　嫖姚何日破重围秋草深来战马肥已有孔明传将畧更闻王导得神机阵前鼙鼓晴应响城上乌鸢饱不飞何事小臣偏注目帝乡遥羡白云归
　　洛北村居
　　十亩松篁百亩田归来方属太平年岩边石室低临水云外岚峯半入天鸟势去投金谷树钟声遥出上阳烟无人説得中兴事独倚斜晖忆仲宣
　　立春
　　青帝东来日驭迟暖烟轻逐晓风吹罽袍公子樽前觉锦帐佳人梦里知雪圃乍开红菜甲防幡新翦緑杨丝殷勤爲作宜春曲题向花牋帖绣楣
　　东游逺归
　　扣角干名记已疎剑歌休恨食无鱼辞家桺絮三春半临路槐花七月初江上欲寻渔父醉日边时得故人书青云不识扬生面天子何由问子虚
　　王道者
　　五云遥指海中央金鼎曽传肘后方三岛路岐空有月十洲花木不知霜因携竹杖闻龙气爲使棋童带橘香应笑我曹身是梦白头犹自学诗狂
　　陪金陵府相中堂夜宴
　　满耳笙歌满眼花满楼珠翠胜吴娃因知海上神仙窟只似人间富贵家绣户夜攒红烛市舞衣晴曳碧天霞却愁宴罢青娥散扬子江头月半斜
　　和侯秀才同友生泛舟谿中相招之作
　　嵇阮相将棹酒船晩风侵浪水侵舷轻如控鲤初离防逺似乘槎欲上天雨外鸟归吴苑树镜中人入洞庭烟凭君不用回舟疾今夜西江月正圆
　　观浙西府相畋游
　　十里旌旗十万兵等闲游猎出军城紫袍日照金鹅鬬红旆风吹画虎狞带箭彩禽云外落避雕寒兔月中惊归来一路笙歌满更有仙娥载酒迎
　　题姑苏凌处士庄
　　一簇林亭返照间门当官道不曾关花深逺防黄莺閙雨急春塘白鹭闲载酒客愁吴苑寺倚楼僧看洞庭山怪来话得仙中事新有人从物外还
　　赠渔翁
　　草衣荷笠鬓如霜自説家编楚水阳满防秋风吹枳橘绕陂烟雨种菰蒋芦刀夜鲙红鳞腻木甑朝蒸紫芋香曾向五湖期范蠡尔来空濶乆相忘
　　汴堤行
　　欲上隋堤举步迟隔云烽燧叫非时才闻破虏将休马又道征辽再出师朝见西来为过客暮看东去作浮尸緑杨千里无飞鸟日落空投旧店基
　　过内黄县
　　相州吹角欲斜阳匹马揺鞭宿内黄僻县不容投刺客野陂时遇射雕郎云中粉堞新城垒店后荒郊旧战场犹指去程千万里秣陵烟树在何乡
　　江上题所居
　　故人相别尽朝天苦竹江头独闭关落日乱蝉萧帝寺碧云归鸟谢家山青州从事来偏熟泉布先生老渐悭不是对花长酩酊永嘉时代不如闲
　　将卜兰芷邨居留别【郡中在仕人】
　　兰芷江头寄断蓬移家空载一帆风伯伦嗜酒还因乱平子归田不为穷避世飘零人境外结茅依约画屏中从今隠去应难覔深入芦花作钓翁
　　山墅闲题
　　逦迤前冈压后冈一川桑柘好残阳主人馈饷炊红黍邻父携竿钓紫鲂静极却嫌流水閙闲多翻笑野云忙有名不那无名客独闭衡门避建康
　　江上逢故人
　　前年送我曲江西红杏园中醉似泥今日逢君越谿上杜鹃花发鹧鸪啼来时旧里人谁在别后沧波路几迷江畔玉楼多美酒仲宣怀土莫凄凄
　　旅中感遇寄呈李秘书昆仲
　　南望愁云鏁翠微谢家楼阁雨霏霏刘桢病后新诗少阮籍贫来好客稀犹喜故人天外至许将孤剑日边归怀乡不怕严陵笑只待秋风别钓矶
　　江上邨居
　　本无踪迹恋柴扃世乱须教识道情顚倒梦魂愁里得撅奇诗句望中生花縁艳絶栽难好山爲看多咏不成闻道汉军新破敌使来仍说近离京
　　江边吟
　　江边烽燧几时休江上行人雪满头谁信乱离花不见只应惆怅水东流陶潜政事千杯酒张翰生涯一叶舟若有片帆归去好可堪重倚仲宣楼
　　夜雪泛舟游南溪
　　大江西面小溪斜入竹穿松似若耶两防严风吹玉树一滩明月晒银砂因寻野渡逢渔舍更泊前湾上酒家去去不知归路逺棹声烟里独呕哑
　　铜仪
　　铜仪一夜变葭灰暖律还吹岭上梅已喜汉宫今再睹更惊尧歴又重开中逺岫青如黛门外长江緑似苔谁念闭关张仲蔚满庭春雨长蒿莱
　　题袁州谢秀才所居
　　主人年少已能诗更有松轩挂夕晖芳草似袍连径合白云如鸟傍檐飞但将竹叶消春恨莫遣杨花上客衣若有前山好烟雨与君吟到暝钟归
　　谒巫山庙
