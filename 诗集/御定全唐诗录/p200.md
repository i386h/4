<!-- { "loadSidebar": true } -->
　　风骚为主人凡俗仰清尘密行称闺阃明诚动缙绅周旋居显重内外掌丝纶妙主蓬壶籍忠为社稷臣大仪墙仞峻东辖纪纲新闻善常开口推公岂为身立朝鸣佩重归宅典衣贫半醉看花晩中飡煮菜春晴台随鹿上幽墅结僧邻理论知清越【清越江左诗僧孤卿待之甚厚】生徒得李频药香沾笔研竹色染衣巾寄鹤眠云叟骑驴入室賔【咸通中举子乗马唯张乔跨驴乔诗苦道真孤卿延之门下】近将姚监比【自姚秘监合主张风雅后孤卿一人而已】僻与段卿亲【段少常成式奥学辛勤章句入微孤卿为前序】叶积池邉路茶迟雪后薪所难留著述谁不秉陶钧丧乱时多变追思事已陈浮华重发作雅正甚湮沦宗从今何在依栖素有因七松无影响【孤卿植小松七本自号七松处士异代对五栁先生】双泪益悲辛犹喜于门秀年来屈复伸【斑郎孤卿侄孙登进士科级也】
　　阙下春日
　　建昌宫殿紫云飘春漏迟迟下绛霄绮陌暖风嘶去马粉廊初日照趋朝花经宿雨香难拾莺在豪家语更娇秦楚年年有离别扬鞭挥袖灞陵桥
　　自贻
　　饮筵博席与心违野眺春吟更自谁琴有涧风声转澹诗无僧字格还卑【方囘云谷诗多用僧字凡四十余处】恨抛水国钓蓑雨贫过长安樱笋时【唐制四月十五日自堂厨至百司厨谓之樱笋时】头角英髦应指笑权门踪迹独差池
　　蜀中
　　马头春向鹿头关逺树平芜一望闲雪下文君沽酒市云藏李白读书山江楼客恨黄梅后村落人歌紫芋间堤月桥灯好时景汉庭无事不征蛮
　　夜多无雨晓生尘草色岚光日日新蒙顶茶畦千防露浣花牋纸一溪春杨雄宅在惟乔木杜甫台荒絶旧邻却共海棠花有约数年留滞不归人
　　渚逺江清碧簟纹小桃花绕薛涛坟朱桥直指金门路粉堞髙连玊垒云窓下断琴翘鳯足波中濯锦散鸥羣子规夜夜啼巴蜀不并吴乡楚国闻
　　慈恩寺偶题
　　往事悠悠添浩叹劳生扰扰竟何能故山歳晩不归去髙塔晴来独自登林下聴经秋苑鹿江邉扫叶夕阳僧吟余却起双峯念曽看庵西瀑布氷
　　少华甘露寺
　　石门萝径与天邻雨桧风篁逺近闻饮涧鹿喧双水上楼僧踏一梯云孤烟薄暮关城没逺色初晴渭曲分长忆燃香来此宿北林猿鹤旧同羣
　　江际
　　杳杳渔舟破暝烟疎疎芦苇旧江天那堪流落逢揺落可得潸然是偶然万顷白波迷宿鹭一林黄叶送残蝉兵车未息年华促早晩闲吟向浐川
　　蜀中春日
　　海棠风外独沾巾襟袖无端惹蜀尘和暖又逢挑菜日寂寥未是探花人不嫌蚁酒冲愁肺却忆渔蓑覆病身何事晚来微雨后锦江春学曲江春
　　渚宫乱后作
　　乡人来话乱离情泪滴残阳问楚荆白社已应无故老清江依旧绕空城髙秋军旅齐山树昔日渔家尽野营牢落故居灰烬后黄花緑蔓上墙生
　　松
　　下视垂杨拂路尘双峯石上覆苔文浓霜满径无红叶晩日髙枝有白云春砌花飘僧旋扫寒溪子落鹤先闻那堪寂寞悲风起千树深藏李白坟
　　竹
　　宜烟宜雨又宜风拂水藏村复间松移得萧骚从逺寺洗来疎净见前峯侵堦藓拆春芽迸绕径莎微夏防浓无赖杏花多意绪数枝穿翠好相容
　　鴈
　　八月悲风九月霜蓼花红澹苇条黄石头城下波揺影星子湾西云间行惊散渔家吹短笛失羣征戍锁残阳故乡闻尔亦惆怅何况扁舟非故乡
　　燕
　　年去年来来去忙春寒烟暝渡潇湘低飞緑岸和梅雨乱入红楼拣杏梁闲几砚中闚水浅落花径里得泥香千言万语无人防又逐流莺过短墙
　　鹧鸪
　　暖戏烟芜锦翼齐品流应得近山鸡雨昏青草湖邉过花落黄陵庙里啼游子乍闻征袖湿佳人才唱翠眉低相呼相唤湘江濶苦竹丛深春日西【谷以此诗得名时号为郑鹧鸪】
　　温处士能畵鹭鸶以四韵换之
　　昔年吟醉绕江篱爱把渔竿伴鹭鸶闻説小毫能縦逸敢凭轻素写幽竒防防浪溅牵菱蔓戛戛风披折苇枝得向晩窓闲挂翫雪蓑烟艇恨无遗
　　嘉陵
　　细湿萋萋人稀江日西春愁肠已断不待子规啼
　　静吟
　　骚雅荒凉我自安月和余雪夜吟寒相门相客应相笑得句胜于得好官
　　乱后灞上
　　栁丝牵水杏房红烟岸人稀草色中日暮一行髙鸟处依稀合是望春宫
　　重访黄神谷东禅者
　　初尘芸阁来禅阁却访支郎是老郎我趣转卑师趣静数峯秋雪一炉香
　　淮上渔者
　　白头波上白头翁家逐船移浦浦风一尺鲈鱼新钓得儿孙吹火荻花中
　　席上贻歌者
　　花月楼台近九衢清歌一曲倒金壶座中亦有江南客莫向春风唱鹧鸪
　　淮上与友人别
　　扬子江头杨栁春杨花愁杀渡江人数声风笛离亭晩君向潇湘我向秦
　　蜀中赏海棠
　　浓澹芳春满蜀乡半随风雨断莺肠浣花溪上堪惆怅子美无心为发扬【杜工部居两蜀诗集中无海棠之题】
　　曲江春草
　　花落江堤簇暖烟余草色逺相连香轮莫碾青青破留与愁人一醉眠
　　张乔
　　乔池州人有诗名咸通中与许棠郑谷张璸诸人同号十哲巢冦之乱罢举隠九华
　　郑谷云咸通举子乗马乔独乘驴乔诗苦道真郑少师薰尝延之门下亦受知于薛尚书能
　　近体诗
　　曲江春
　　寻春与送春多绕曲江濵一片鳬鹥水千秋辇毂尘防凉随众木波影送游人自是游人老年年管吹新
　　秋夕
　　春恨复秋悲秋悲难到时每逢明月夜长起故山思巷僻行吟逺蛩多独卧迟溪僧与樵客动别十年期
　　游少华山甘露寺
　　少华中峯寺髙秋众景归地连秦塞起河隔晋山微晩木蝉相应凉天鴈并飞慇勤记岩石秖恐再来稀
　　滕王阁写望
　　昔人登览处遗阁大江隅叠浪有时有闲云无日无早凉先鷰去返照后帆孤未得营归计菱歌满旧湖
　　华山
　　谁将倚天剑削出倚天峯众水背流急他山相向重树黏青霭合崖夹白云浓一夜盆倾雨前湫起毒龙
　　郢州即事
　　孤城临逺水千里见寒山白雪无人唱沧洲尽日闲鸟归残烧外帆出断云间此地秋风起应随计吏还
　　江行夜雨
　　江风木落天游子感流年万里波连蜀三更雨到船梦残灯影外愁积苇丛邉不及樵渔客全家住岛田
　　题郑侍御蓝田别业
　　秋山清若水吟客静于僧小径通商岭髙窓见杜陵云霞朝入镜猿鸟夜窥灯许作前峯侣终来寄上层
　　送许棠下第游蜀
　　天下猿多处西南是蜀关马登青壁瘦人宿翠微闲带逢残日因江见断山行歌风月好莫落锦城间
　　经隠岩旧居
　　夜久村落静徘徊杨栁津青山犹有路明月已无人梦寐生前事星霜倦此身尝期结茅处来往蹑遗尘
　　蝉
　　先秋蝉一悲长是客行时曽感去年客又鸣何处枝细聴残韵在回望旧声迟断续谁家树凉风送别离
　　华山
　　青苍河一隅气状杳难圗卓杰三峯出髙竒四岳无力疑擎上界势独压中区众水东南走羣山逺近趋天回诸宿照地耸百灵扶石壁烟霞丽龙潭雨雹麄澄凝临甸服险固束神都浅觉川原异深应日月殊鹤归青霭合仙去白云孤瀑溜斜飞冻松长倒挂枯每来寻洞穴不拟返江湖傥有芝田种岩间老一夫
　　谢公亭怀古
　　谢家烟径长莓苔牢落虚櫩竹上开流水不将山色去闲云时带角声来六朝旧迹遗诗在三楚空江有雁回达理始应惆怅尽因僧清话忆天台
　　题河中鹳雀楼
　　髙楼懐古动悲歌鹳雀今无野雀过树隔五陵秋色早水连三晋夕阳多渔人遗火成寒烧牧笛吹风起夜波十载重来值揺落天涯归计欲如何
　　宴邉将
　　一曲凉州金石清邉风萧飒动江城坐中有老沙场客横笛休吹塞上声
　　寄山僧
　　闲倚蒲团向日眠不能归老岳云邉旧时僧侣无人在惟有长松见少年
　　邵谒
　　谒韶州翁源人少博闻为县吏客至令怒不搘牀逐去遂截髻着县门发愤读书平居如里中儿未冠者束髪苦吟尤能工古调寻抵京师国学时温庭筠主试乃防其诗三十余篇以振公道已而释褐后赴官不知所终
　　徐献忠曰邵君数竒分浅发愤苦吟虽质木盈余缋藻乏缺要之泗石未雕终非俗品
　　古体诗
　　古乐府
　　对酒弹古琴中发新音新音不可辨十指幽怨深妾顔不自保四时如车轮不知今夜月曽照几时人露滴芙蓉香香销心亦死良时无可留残红谢池水
　　寒女吟
　　寒女命自薄生来多贱微家贫人不聘一身无所归养蚕徒苦心茧熟他人丝织素徒苦力素成他人衣青楼富家女才生便有主终日着罗绮何曽识机杼清夜闻歌声聴之泪如雨他人如何欢我意又何苦所以问皇天皇天竟无语
　　自叹
　　春蚕未成茧已贺箱笼实蟢子徒有丝终年不成疋每念古人言有得则有失我命独如何憔悴长如一白日九衢中幽独暗如漆流泉有枯时穷贱无尽日惆怅复惆怅几囘新月出
　　览镜
　　一照一囘悲再照顔色衰日月自流水不知身老时昨日照红顔今朝照白丝白丝与红顔相去咫尺间
　　苦别离
　　十五为君婚二十入君门自从入户后见君长出门朝看相送人暮看相送人若遣折杨栁此地树无根愿为陌上土得作马蹄尘愿为曲木枝得作双车轮安得太行山移来君马前
　　望行人
　　登楼恐不髙及髙君已逺云行郎即行云归郎不返嗟为楼上人望望不相近若作辙中泥不放郎车转白日下西山望尽妾肠断

　　御定全唐诗録卷九十一
　　钦定四库全书
　　御定全唐诗録卷九十二
　　吴融
　　融字子华越州山隂人【融有田在长洲东百里松江傍为诗云故隠茅山西今来笠泽涘葢尝寓吴云】融力学富辞调龙纪初及进士第韦昭度讨蜀表掌书记迁侍御史坐累去官流浪荆南依成汭久之召为左补阙以礼部郎中为翰林学士拜中书舍人昭宗反正御南阙羣臣称贺融最先至于是左右叹骇帝有指授叠十许藁融跪作诏少选成语当意详帝咨赏良厚进户部侍郎鳯翔刼迁融不克从去客閺郷俄召还翰林迁承防
　　古体诗
　　赠李长史歌【并序】
　　余客武康县既旬日将去邑长相饯于溪亭座中有李长史袖出芦管自请声以送客且言我
　　业此二十年年少时五陵豪侠无不与之游梨园新声一闻之明日皆出我下洎巢贼腥秽宫阙逃难于东江淮间非吾土又无乐音敝衣旅食双鬓雪然风月好时或亭臯送别必引满自劝不能忘情一曲未终然承睫越鸟胡马之慼感动傍人罗进士隠初遇金陵有赠诗尚能成诵在口余悯李之流落仰罗之所感故赠之时光啓戊申歳清明月之八日
　　危栏压溪溪澹碧翠褭红飘莺寂寂此日长亭怆别离座中忽遇吹芦客双攘轻袖当髙轩含商吐羽凌非烟初疑一百尺瀑布八九月落香炉巅又似鲛人为客罢迸泪成珠玊盘泻碧瑚碎震泽中金银铛撼山下铿訇掲调初惊人幽咽细声还感神紫鳯将雏呌山月兎丧子啼江春咨嗟长史出人艺如何值此艰难际可中长似承平基肯将此为闲人吹不是东城射雉处即应南苑鬬鸡时白樱桃熟每先赏红芍药开长有时卖珠曽被武皇问薫香不怕贾公知今来流落一何苦江南江北九寒暑翠华犹在橐泉中一曲梁州泪如雨长史长史聴我语从来艺絶多失所罗君赠君两首诗半是悲君半自悲
　　李周弹筝歌【淮南韦太尉席上赠】
