<!-- { "loadSidebar": true } -->
　　蔡州城中众心死妖星夜落照壕水汉家飞将下天来马棰一挥门洞开贼徒奔腾望旗拜有若羣蛰惊春雷狂童面缚登槛车太白夭矫垂防书相公从容来鎭抚常侍郊迎负文弩西人归业闾里闲小儿跳踉健儿舞汝南晨鸡喔喔鸣城头鼓角音和平路傍老人忆旧事相与感激皆涕零老人收泣前致辞官军入城人不知忽惊元和十二载喜见天寳承平时【纪事云梦得曰桞八驳韩十八平淮西碑云左餐右粥何如我平淮西雅云仰父俯子韩碑兼有帽子使我为之便説用兵伐叛矣韩碑桞雅各有所长余诗有云城中晨鸡喔喔鸣城中鼓角声和平羙愬之入蔡城也须防之间贼无觉者又落句云忽惊元和十二载重见天寳升平时以见平淮之年云】
　　聚蚊谣
　　沉沉夏夜兰台开飞蚊伺暗声如雷嘈然歘起初骇聴殷殷若自南山来喧腾鼓舞喜昏黒昧者不分聪者惑露花滴沥月上天利嘴迎人着不得我躯七尺尔如芒我孤尔众能我伤天生有时不可遏为尔设幄潜匡牀清商一来秋日晓羞尔微形饲丹鸟
　　百舌吟
　　晓星寥落春云低初闻百舌间闗啼花树满空迷处所摇动繁英坠红雨笙簧百啭音韵多黄鹂呑声燕无语东方朝日迟迟升迎风弄影如自矜数声不尽又飞去何许相逢緑杨路绵蛮宛转似娱人一心百舌何纷纷酡顔侠少停歌聴坠珥妖姬和睡闻可怜光景何时尽谁能低回避鹰隼廷尉张罗自不闗潘郎挟弹无情损天生羽族尔何微舌端万变乘春晖南方朱鸟一朝见索莫无言蒿下飞
　　飞鸢操
　　鸢飞杳杳青云里鸢鸣萧萧风四起旗尾飘扬势渐髙箭头砉划声相似长空悠悠霁日悬六翮不动凝风烟游鹍翔雁出其下庆云清景相回旋忽闻饥乌一噪聚瞥下云中争腐鼠腾音砺吻相喧呼仰天大吓疑鹓雏畏人避夫投髙处俛吻无声犹屡顾青鸟自爱玉山禾仙禽徒贵华亭露朴危巢向暮时毰毸饱腹蹲枯枝游童挟弹一麾肘臆碎羽分人不悲天生众禽各有类威鳯文章在仁义鹰隼仪形蝼蚁心虽能戾天何足贵
　　秋萤引
　　汉陵秦苑遥苍苍陈根腐叶秋萤光夜空寂寥金气净千门九陌飞悠扬纷纶晖映互明灭金炉星喷镫花发露华洗濯清风吹低昂不定招摇垂髙丽罘罳照珠网斜厯璇题舞罗幌曝衣楼上拂香帬承露台前转仙掌槐市诸生夜读书北窓分明辨鲁鱼行子东山起征思郎中骑省悲秋气铜雀人归自入帘长门帐开来照泪谁言向晦常自明儿童走步娇女争天生有光非自衒逺近低昂暗中见撮蚊妖鸟亦夜起翅如车轮而已矣
　　伤秦姝行【并引】
　　河南房开士前为虞部郎中为余言曰我得善筝人于长安懐逺里其后开士为赤县牧容州求国工而诲之艺工而夭今年开士遗余新诗有悼佳人之句顾余知所自也惜其有良技获所从而不克久乃为伤词以贻开士
　　长安二月花满城插花女儿弹银筝南宫仙郎下朝晚回头驻马闻新声马蹄逶迟心荡漾髙楼已逺犹频望此时意重千金轻鸟传消息绀轮迎芳筵银烛一相见浅笑低鬟初目成蜀弦铮鏦指如玉皇帝弟子韦家曲青牛文梓赤金簧玫瑰寳柱秋雁行敛蛾收袂凝清光抽弦缓调怨且长八鸾锵锵渡银汉九雏威鳯鸣朝阳曲终韵尽意不足情思悄絶愁空堂从郎鎭南别城阙楼船里曲潇湘月冯夷蹁跹舞緑波鲛人出聴停绡梭北池含烟瑶草短万松亭下清风满秦声一曲此时闻岭泉呜咽肠堪断来自长陵小市东蕣华零落瘴江风侍儿掩泣收银甲鹦鹉不言愁玉笼博山炉中香自灭镜奁尘暗同心结从此东山非昔游长嗟人与弦俱絶
　　采菱行【并引】
　　武陵俗事采菱岁秋矣有女郎盛游于马湖薄言采之归以御客古有采菱曲传其词故赋之以俟采诗者
　　白马湖平秋日光紫菱如锦防鸳翔荡舟游女满中央采菱不顾马上郎争多逐胜纷相向时转兰桡破轻浪长鬟弱袂动参差钗影钏文浮荡漾笑语哇咬顾晚晖蓼花縁岸扣舷归归来共到市桥步野蔓系船萍满衣家家竹楼临广陌下有连樯多估客携觞荐芰夜经过醉踏大隄相应歌屈平祠下沅江水月照寒波白烟起一曲南音此地闻长安北望三千里
　　忆春草
　　忆春草处处多情洛阳道金谷园中见日迟铜驼陌上迎风早河南大尹频出难只将池塘十步看府门闭后满街月防处游人草头歇馆娃宫外姑苏台郁郁芊芊拨不开无风自偃君知否西子裙裾曾拂来
　　乐天寄忆旧游因作报白君以答
　　报白君别来歳度江南春江南春色何处好燕子双飞故宫道春城三百七十桥夹防朱楼隔桞条丫头小儿荡画桨长袂女郎簮翠翘郡斋北轩巻罗幕碧池逶迤绕画阁池边緑竹桃李花花下舞筵铺锦霞吴娃足情言语黠越客有酒巾冠斜坐中皆言白太守不负风光向杯酒酒酣襞笺飞逸韵至今传在人人口报白君相思空望嵩丘云其奈钱塘苏小小忆君泪防石榴裙【白君在城近自洛归钱塘】
　　唐侍郎寄游道林岳麓二寺诗并沈中丞姚员外所和见征继作
　　湘西古刹双蹲蹲羣峰朝拱如骏奔青松步障深五里龙宫闇闇神为阍髙殿呀然压苍巘俯瞰长江疑欲呑橘洲泛浮金实动水郭缭绕朱楼鶱语余百响入天籁众奇引步轻翩翻泉清石布似棋子萝宻鸟韵如簧言回廊架险髙且曲新径穿林明复昏浅流忽浊山兽过古木半空天火痕星使双飞出禁垣元侯饯之游石门紫髯翼从红袖舞竹风松雪香温黁逺持青琐照巫峡一戛惊断三声猿灵山防中身不预吟想峭絶愁精魂恨无黄金千万饼布地买取为丘园
　　和牛相公南溪醉歌见寄
　　脱屣将相守冲谦唯于山水独不廉枕伊背洛得胜地鸣臯少室来轩詹相形靣势默指画言下变化随顾瞻清池曲榭人所致野趣幽芳天与添有时转入潭岛间珍木如幄藤为帘忽然便有江湖思沙砾平浅草纤纤怪石钓出大湖底珠树移自天台尖崇兰迎风緑泛艶坼莲含露红防修廊架空逺岫入弱桞覆槛流波霑渚蒲抽芽剑脊动岸荻迸笋锥头铦携觞命侣极永日此会虽数心无厌人皆置庄身不到富贵难与逍遥兼唯君出处得自在决就放旷辞炎炎座宾尽欢恣谈谑愧我掉头还奋髯能令商于多病客亦觉自适非沈潜
　　吐绶鸟词【并序】
　　滑州牧尚书李公以吐绶鸟词见示兼命继声葢尚书前为御史时所作有翰林二学士同赋之今所谓追和也鸟之所异具于首篇
　　越山有鸟翔寥廓嗉中天绶光若若越人偶见而竒之因名吐绶江南知四明天姥神仙地朱鸟星精钟异气赤玉雕成彪炳毛红绡剪出玲珑翅湖烟始开山日髙迎风吐绶盘花绦临波似染琅琊草映叶疑开阿母桃花红草緑人间事未若灵禽自然贵鹤吐明珠暂报恩鹊衔金印空为瑞春和秋霁野花开翫景寻芳处处来翠幕雕笼非所慕珠丸柘弹莫相猜栖月啼烟凌缥缈髙林先见金霞晓三山仙路寄遥情刷羽扬翘欲上征不学碧鸡依井络愿随青鸟向层城太液池中有黄鹄怜君长在花枝宿如何一借羊角风来听箫韶九成曲
　　城西行
　　城西簇簇三叛族叛者为谁蔡吴蜀中使提刀出禁来九衢车马轰如雷临行与酒杯未覆讐家白官先请肉守吏能然董卓脐饥乌来觇桓元目城西人散泰街平雨洗血痕春草生
　　平齐行二首
　　烽尘昔起蓟北门河南地属平卢军貂裘代马绕东岳峄阳孤桐削为角地形十二虏意骄恩泽含容厯四朝鲁人皆解带弓箭齐人不复闻箫韶今朝天子圣神武手握符平九土初哀狂童袭故事文告不来方震怒去秋诏下诛东平官军四合犹婴城春来羣鸟噪且惊气如壊山堕其庭牙门大将有刘生夜半射落欃枪星帐中虏血流满地门外三军抚连臂驿骑函首过黄河城中无贼天气和朝廷侍郎来慰抚耕夫满野行人歌泰山沈防六十年旅祭不享生愁烟今逢圣君欲封禅神使阴兵来助战妖氛扫尽河水清日观杲杲庆云见开元皇帝东封时百神受职争奔驰千钧猛簴顺流下洪波涵淡浮熊罴侍臣燕公秉文笔玉简告天无愧词当今睿孙承圣祖岳神望幸河宗舞青门大道属车尘共侍葳防翠华举

　　御定全唐诗録巻三十八
　　钦定四库全书
　　御定全唐诗録巻三十九
　　刘禹锡【二】
　　近体诗
　　奉送家兄归王屋山隐居【道书王屋山一名阳洛山】
　　阳洛天坛上依稀似玉京夜分先见日天净逺闻笙云路将鸡犬丹台有姓名古来成道者兄弟亦同行送赵中丞自司金外郎转官参山南令狐仆射幕府【赵氏弟兄皆仆射门客】
　　緑树满褒斜西南蜀路賖驿门临白草县道入黄花相府开油幕门生逐绛纱行看布政后还从到京华
　　送罗处士归嵩山别业
　　世业嵩山隐云深无四隣药炉烧姹女酒瓮贮贤人晓日华阴雾秋风函谷尘送君从此去铃阁少谈賔
　　送元晓上人归稽亭
　　重叠稽亭路山僧归独行逺峯斜日影本寺旧钟声徒
　　侣问新事烟云怆别情应夸乞食处踏遍鳯凰城
　　赠别君素上人
　　穷巷唯秋草髙僧独扣门相欢如旧识问法到无言水为风生浪珠非尘可昬去来皆是道此别不销魂
　　秋日过鸿举法师寺院便送归江陵
　　看画长廊遍寻僧一径幽小池兼鹤净古木带蝉秋客至茶烟起禽归讲席收浮杯明日去相望水悠悠
　　蜀先主庙【汉末谣黄牛白腹五铢当复】
　　天地英雄气千秋尚凛然势分三足鼎业复五铢钱得相能开国生儿不象贤凄凉蜀故妓来舞魏宫前
　　观八阵图
　　轩皇传上畧蜀相运神机水落龙蛇出沙平鹅鹳飞波涛无动势鳞介避余威会有知兵者临岐指是非
　　秋日送客至潜水驿
　　吏立沙际田家连竹溪枫林社日鼓茅屋午时鸡鹊噪晚禾地蝶飞秋草畦驿楼宫树近疲马再三嘶
　　城东闲游
　　借问池台主多居要路津千金买絶境永日属闲人竹迳萦纡入花林委曲巡斜阳众客散空锁一园春
　　新秋对月寄乐天
　　月露发光彩此时方见秋夜凉金气应天静火星流蛩响偏依井萤飞直过楼相知尽白首清景复追游
　　再经故元九相公宅池上作
　　故池春又至一到一伤情雁鹜羣犹下蛙螟衣已生竹丛身后长台势雨来倾六尺孤安在人间未有名
　　鹤叹【并序】
　　友人白乐天去年罢吴郡挈双鹤雏以归余相遇于扬子津闲翫终日翔舞调态一符相书信华亭之尤物也今年春乐天为秘书监不以鹤随置之洛阳第一旦予入门问讯其家人鹤轩然来睨如记相识徘徊俛仰似含情顾慕塡膺而不能言者因作鹤叹以赠乐天
　　寂寞一双鹤主人在西京故巢吴苑树深院洛阳城徐引竹间步逺含云外情谁怜好风月隣舍夜吹笙【东隣即王家】
　　丹顶宜承日霜翎不染泥爱池能久立看月未成栖一院春草长三山归路迷主人朝谒早贪养汝南鸡
　　和乐天蚤寒
　　雨引苔侵壁风驱叶拥堦久留闲客话宿请老僧斋酒瓮新陈接书签次第排翛然自有处摇落不伤懐同乐天和微之深春二十首【同用家花车斜四韵】
