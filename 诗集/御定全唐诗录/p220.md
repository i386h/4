<!-- { "loadSidebar": true } -->
　　太上隐者【以下神仙诗不分古近体】
　　答人
　　偶来松树下高枕石头眠山中无厯日寒尽不知年许宣平
　　宣平新安歙人景云中隐城阳山不食行如奔马时或负薪卖担挂一花瓠及曲竹杖每醉腾腾拄之以归有诗题庵壁时行长安于驿路洛阳同华间传舍亦题之李白东游览之曰此仙诗也及新安累访之不得咸通七年郡人许明奴家有妪入山采樵见一人坐石上食桃甚大自称宣平即明奴之祖与一桃食之后妪却食轻健入山不归负薪吟
　　负薪朝出卖沽酒日西归路人莫问归何处穿白云行入翠微
　　庵壁题诗
　　隐居三十载石室南山巅静夜翫明月清朝饮碧泉樵人歌垅上谷鸟戏巗前乐矣不知老都忘甲子年
　　见李白诗又吟
　　一池荷叶衣无尽两亩黄精食有余又被人来寻讨着移庵不免更深居【李白访宣平不得乃题诗于庵壁曰我吟传舍诗来访仙人居烟岭迷高迹云林隔太虚窥庭但萧索倚杖空踌蹰应化辽天鹤归当千载余宣平归庵见壁诗因题此】
　　芙蓉峰古丈夫毛女
　　古丈夫者秦时骊山役夫毛女秦宫女殉葬骊山者并以计得脱入山食木实日久毛髪绀绿能凌虚而翔大中初有陶太白尹子虚者采药入芙蓉峰遇之自嫌貌丑怪返穴易衣一古服俨雅一鬟髻防衣二子相与倾壶而饮饮尽古丈夫折松枝叩壶而吟毛女和之赠药而别
　　饵柏身轻叠嶂间是非无意到尘寰冠裳暂备论浮世一饷云游碧落闲
　　右古丈夫吟
　　谁知古是与今非闲蹑青霞与翠微箫管秦楼应寂寂彩云空惹薜萝衣
　　右毛女吟
　　钟离权
　　权唐处士咸阳人遇老人授仙诀又遇华阳真人上仙王元甫传道入崆峒山自号云房先生题邢州开元寺
　　得道高僧不易逢几时归去愿相从自言住处连沧海别是蓬莱第一峰
　　莫怪追欢笑语频寻思离乱好伤神闲来屈指从头数得见清平有几人
　　吕岩
　　岩字洞宾京兆人举进士不第隐终南山从钟离权得道尤精剑术关右途路间往往有逢之者赠薛道士
　　落魄薛道士年高无白髭云中卧防石雪里去寻碑夸我吃大酒嫌人念小诗不知甚麽汉一任辈流嗤
　　送钟离先生
　　得道来来相见难又闻东去幸仙坛杖头春色一壶酒顶上云攒五岳冠饮海龟儿人不识烧山符手鬼难看先生此去身须老乞与贫儒换骨丹
　　赠人
　　罗浮道士谁同流草衣木食轻王侯世间甲子管不得壶里乾坤只自由数着残棋江月晓一声长啸海山秋饮余囘首话归路遥指白云天际头
　　题壁
　　朝游岳鄂暮苍梧袖里青蛇胆气麤三醉岳阳人不识朗吟飞过洞庭湖
　　题沈东老壁
　　西隣已富忧不足东老虽贫乐有余白酒酿来缘好客黄金散尽为收书【按东老宋人因岩系唐进士故附及】
　　令牧童答钟弱翁
　　草铺横野六七里笛弄晚风三四声归来饱饭黄昏后不脱蓑衣卧月明【弱翁帅平凉一方士通谒有牧童牵黄犊随之弱翁指牧童曰道士颇能赋此乎方士笑曰不烦我语是儿能之牧童乃操笔大书云云方士即吕公也】
　　许碏
　　碏高阳人累举不第学道于王屋周游名山洞府到处于石崕峭壁人不及处题云许碏自峨嵋山寻偃月子到此笔迹神异竟莫详偃月子也游庐江醉吟云云人皆笑为风狂后揷花作舞上酒楼醉歌升仙去
　　醉吟
　　阆苑花前是醉乡踏翻王母九霞觞羣仙拍手嫌轻薄谪向人间作酒狂
　　谭峭
　　峭字景升国子司业洙之子好道术辞父逺游师嵩山道士辟谷养气后居南岳炼丹成能隐化复入青城而去
　　行吟
　　线作长江扇作天靸鞋抛向海东边蓬莱信道无多路只在谭生拄杖前
　　沈廷瑞
　　廷瑞吏部侍郎彬之子高安人有道术嗜酒却粒寒暑一单褐数十年不易常跣行日数百里林栖路宿多在玉笥浮云二山化后人犹常见之赠僧昭莹
　　南北东西路人生防不无早曾依阁皂又却上都云片随天濶泉声落石孤何期早相遇乐共煮菖蒲【延瑞化于玉笥山后二年有阁皂山僧昭莹遇之问所往云暂寻知巳留诗别昭莹后到玉笥山话及方知其尸解而去耳】
　　许坚
　　坚字介石庐江人
　　幽栖观
　　仙翁上升去丹井寄晴壑山色接天台湖光照寥廓玉洞絶无人老桧犹栖鹤我欲掣青蛇他时冲碧落
　　题茆山观
　　尝恨清风千载郁洞天今得恣游遨松楸一色古坛静鸾鹤不来青汉高茅氏井寒丹巳化元宗碑断梦仍劳分明有个长生路休向红尘叹二毛
　　伊用昌
　　用昌不知何许人与其妻乞食多在江左庐陵宜春诸郡出语轻忽常为人殴击爱作望江南词与妻倡和词皆有防妻有殊色人以言笑戏调不可犯夫妻在南城县丐死牛肉食之死后有见之者夫妻皆蹑虚而行发视所埋处唯烂牛肉无别物留题阁皂观
　　花洞门前吠似雷险声流断俗尘埃雨喷山脚毒龙起月照松梢孤鹤囘罗幕秋高添碧翠画帘时卷到楼台两坛诗客何年去去后门关更不开
　　紫微孙处士
　　送青城丈人酒
　　深羡青城好洞天白龙一觉巳千年铺云枕石长松下朝退看书尽日眠
　　裴航
　　赠樊夫人
　　向为胡越犹怀想况遇天仙隔锦屏傥若玉京朝防去愿随鸾鹤入青防【夫人名云翘刘仙君纲之妻也长庆中航下第游鄂渚偶与夫人同载航见其有国色慕之赂侍妾袅烟以诗达意】
　　樊夫人
　　答裴航
　　一饮琼浆百感生霜捣尽见云英蓝桥便是神仙窟何必﨑岖上玉清【夫人得航诗若不闻使袅烟持诗答航航亦未达诗之防趣后于蓝桥向老妪求浆饮妪呼女云英擎浆与航英色芳丽航忆夫人诗句异之愿聘焉妪言巳有灵丹须玉杵臼捣之必以此为聘当相与航购得之妪仍令航捣药百日妪吞之先入洞吿姻戚来迎航及女就礼引见诸宾一仙妪谓航应相识否航不省曰不忆鄂渚同舟事乎航惊怛陈谢始知夫人即妻之姊后航及妻入玉峯洞为上仙】吴彩鸾
　　赠文箫
　　若能相伴陟仙坛应得文箫驾彩鸾自有绣并甲帐瑶台不怕雪霜寒【钟陵西山馆中秋游女甚盛太和末有书生文箫覩一姝甚妙相盼不去歌云云歌罢穿大松径扪山险上升生蹑其踪姝相引至絶顶忽风雨有仙童持天判云吴彩鸾私欲谪民妻一纪乃与生下山归松陵】
　　慈恩塔院女仙
　　题寺廊柱
　　皇子陂头好月明忘却华筵到晓行烟收山底翠黛横折得荷花逺恨生
　　湖水团团夜如镜碧树红花相掩映北斗防干移晓柄有似佳期常不定【太和三年长安慈恩寺塔院月夕忽见一美妇人从三四青衣来绕佛塔言笑甚有风味囘顾侍婢白与院主借笔砚来乃于北廊柱上题诗院主执烛出视悉变为白鹤冲天去书迹至今尚存焉】
　　郎子神
　　郎子神于大厯中降于桐庐女子王法智自言姓滕名传京兆万年人
　　桐庐令郑锋宅赋
　　忽然湖上片云飞不觉舟中雨湿衣折得莲花浑忘却空将荷叶盖头归【锋集诸贤与神献酬数百言各为诗一章神亦率然诵诗一首曰众人莫厠笑又云此作亦颇蹀躞】
　　清逺道士
　　同沈恭子游虎丘寺有作
　　我本长殷周遭罹歴秦汉四渎与五岳名山尽幽窜及此寰区中始有近峰翫近峰何郁郁平湖渺弥漫吟俛川之阴步上山之岸山川共澄澈光彩交凌乱白云蓊欲归青松忽消半客去川鸟静人来山鸟散谷深中见日崖幽晓非旦闻子盛游遨风流足词翰嘉兹好松石一言常累叹勿谓余鬼神忻君共幽赞【顔鲁公刻此诗虎丘岩际鲁公有和作李徳裕皮陆继和】
　　梦中美人
　　春阳曲
　　长安少女踏春阳何处春阳不断肠舞袖弓弯浑忘却罗衣空换九秋霜【贞元中有帅家子邢鳯居长安平康里南质一大第即其寝而昼偃梦一美人古装高鬟长眉执卷而吟鳯发其卷美人曰君必欲传之无过一篇取彩笺传其春阳曲问曲中弓弯何谓美人云父母教妾为此舞乃起整衣张袖舞教拍为弓弯状以示鳯既罢辞去鳯觉仍于襟袖得其词】碧衣女子
　　白苹洲吟
　　碧水色堪染白莲香正浓分飞俱有恨此别几时逢藕隐玲珑玉花藏缥缈容何当假双翼声影暂相从【张确尝游霅上白苹洲见二碧衣女子携手吟此确逐之化为翡翠飞去】
　　殷七七
　　七七名文祥又名道筌尝自称七七俗因呼之不知何所人游行天下人久见之不测其年寿每日醉歌云云周寳镇浙西师敬之尝试其术于九月令开鹤林寺杜鹃花有验
　　阳春曲
　　愁见唱阳春令人离肠结郎去未归家栁自飘香雪【七七有异术过润州与客饮云某有艺侑欢顾屏上画妇人曰可歌阳春曲妇人应声遂歌其音清亮似从屏中出如此者十余曲】
　　李真
　　真唐末仙人
　　丈人山诗
　　春冻晓鞯露重夜寒幽枕云生岂是与山无素丈人着帽相迎
　　崔常侍
　　聫句
　　牀头锦衾斑复斑架上朱衣殷复殷空庭朗月闲复闲夜长路逺山复山【有中官宿官坡馆灯下见有三人至皆古衣冠相谓曰崔常侍来何迟俄有一人续至凄凄然有离别之意盖崔常侍也举酒赋诗聫句末即崔常侍之词也中官将起四人相顾大啸而去】
　　西鄙人【以下无名氏诗】
　　近体诗
　　哥舒歌
　　北斗七星高哥舒夜带刀至今窥牧马不敢过临洮无名氏【见韦縠才调集】
　　古体诗
　　春
　　褭褭春风吹水国金鸦影暖南山北蒲抽小剑割湘波栁拂长眉舞春色白铜堤下烟苍苍林端细蕊参差香绿桑枝下见桃叶回看青云空断肠
　　乌足迟迟日宫里天门击鼓龙蛇起风师剪翠换枯条青帝挼蓝染江水蜂蝶缤纷抱香蕊锦鳞跳掷红云尾绣衣白马不归来双成倚槛春心醉
　　夏
　　赤帝旗迎火云起南山石裂呉牛死绣楹夜夜箔虾须象榻重重簟湘水彤彤日脚烧冰井古陌尘飞野烟静汉帝高堂汗若珠班姬明月无停影
　　秋
　　月色驱秋下穹昊梁间燕语辞巢蚤古苔凝紫贴瑶阶露槿啼红堕江草越客羇魂挂长道西风欲揭南山倒粉蛾恨骨不胜衣映门楚碧蝉声老
　　冬
　　苍茫枯碛阴云满古木号空昼光短云拥三峰岳色低冰坚九曲河声断浩汗霜风刮天地温泉火井无生意泽国龙蛇冻不伸南山瘦柏消残翠
　　鸡头
　　湖浪参差叠寒玉水仙晓展钵盘绿淡黄根老栗皱圆染青刺短金罂熟紫罗小囊光蹙一掬真珠藏猬腹樷樷引觜傍莲洲满川恐作天鸡哭
　　红蔷薇
　　九天碎霞明泽国造化工夫潜剪刻浅碧眉长约细枝深红刺短钩春色晴日当楼晓香歇锦带盘空欲成结谢豹声催麦陇秋春风吹落猩猩血
　　斑竹簟
　　龙鳞满牀波浪湿血光防防湘娥泣一片晴霞冻不起深沈尽讶鲛人立百朶排花蜀缬明瑚枕滑葛衣轻闲独卧晓不起冷浸羇魂锦江里
　　听琴
　　六律铿锵间宫征伶伦写入梧桐尾七条瘦玉叩寒星万派流泉哭纎指空山雨脚随云起古木灯青啸山鬼田文堕泪曲未终子规啼血哀猿死
　　石榴
　　蝉啸秋云槐叶齐石榴防老庭枝低流霞色染紫罂粟黄蜡纸苞红瓠犀玉刻冰壶含露湿斒斑似带湘娥泣萧娘初嫁嗜甘酸嚼破冰精千万粒
　　小苏家
　　双月讴防辗秋碧细风斜掩神仙宅麦门冬长马鬛青茱萸蕊绽蝇头赤流苏斗帐悬高壁防鳯盘龙缴香额堂内月娥横剪波倚门肠断虾须隔
　　斑竹
