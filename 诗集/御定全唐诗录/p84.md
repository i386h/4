<!-- { "loadSidebar": true } -->
　　凄凄去亲爱泛泛入烟雾归棹洛阳人残钟广陵树今朝此为别何处还相遇世事波上舟沿洄安得住
　　同德寺雨后寄元侍御李博士
　　川上风雨来须防满城阙岧嶤青莲界萧条孤兴发前山遽已净隂霭夜来歇乔木生夏凉流云吐华月严城自有限一水非难越相望曙河逺髙斋坐超忽
　　寺居独夜寄崔主簿
　　幽人寂不寐木叶纷纷落寒雨暗深更流萤度髙阁坐使青灯晓还伤夏衣薄宁知嵗方晏离居更萧索
　　园林晏起寄昭应韩明府卢主簿
　　田家已耕作井屋起晨烟园林鸣好鸟闲居犹独眠不觉朝巳晏起来望青天四体一舒散情性亦忻然还复茅檐下对酒思数贤束带理官府简牍盈目前当念中林赏览物遍山川士非遇明世庶以道自全
　　寄畅当
　　冦贼起东山英俊方未闲闻君新应募籍籍动京闗出身文翰塲髙歩不可攀青袍未及解白羽插间昔为琼树姿今有风霜顔秋郊细栁道走马一夕还丈夫当为国破敌如摧山何必事州府坐使鬓毛斑
　　寄全椒山中道士
　　今朝郡斋冷忽念山中客涧底束荆薪归来煮白石欲持一瓢酒逺慰风雨夕落叶满空山何处寻行迹
　　送李十四山人东游
　　圣朝有遗逸披胆谒至尊岂是贸荣宠誓将救元元权豪非所便书奏寝禁门髙歌长安酒忠愤不可吞歘来客河洛日与静者论济世翻小事丹砂驻精魂东游无复系梁楚多大藩髙论动侯伯疎懐脱尘喧送君都门野饮我林中尊立马望东道白云满梁园踟蹰欲何赠空是平生言
　　喜于广陵拜觐家兄奉送发还池州
　　青青连枝树苒苒久别离客游广陵中俱到若有期俯仰叙存没哀肠发酸悲収情且为欢累日不知饥夙驾多所廹复当还归池长安三千里嵗晏独何为南出登阊门惊颷左右吹所别谅非逺要令心不怡
　　送郑长源
　　少年一相见飞辔河洛间欢游不知罢中路忽言还冷冷鹍弦哀悄悄冬夜闲丈夫虽耿介逺别多苦顔君行拜髙堂速驾难久攀鸡鸣俦侣发朔雪满河闗须防在今夕尊酌且循环
　　留别洛京亲友
　　握手出都门驾言适京师岂不懐旧庐惆怅与子辞丽日坐髙阁清觞燕华池昨游倐巳过后遇良未知念结路方永嵗隂野无晖单车我当前暮雪子独归临流一相望零泪忽沾衣
　　宴别幼遐与君贶兄弟
　　乖阙意方弭安知忽来翔累日重欢宴一旦复离伤置酒慰兹夕秉烛坐华堂契濶未及展晨星出东方征人惨巳辞车马俨成装我懐自无欢原野满春光羣水含时泽野雉鸣朝阳平生有壮志不觉泪沾裳况自守空宇日夕但彷徨
　　始除尚书郎别善福精舍
　　简畧非世器委身同草木逍遥精舍居饮酒自为足累日曽一栉对书常懒读社腊防髙年山川恣游瞩明世方选士中朝悬美禄除书忽到门冠带便拘束愧忝郎署迹谬防君子録俯仰垂华缨飘飖翔轻毂行将亲爱别恋此西涧曲逺峯明夕川夏雨生众緑迅风飘野路回首不遑宿明晨下烟阁白云在幽谷
　　出还
　　昔出喜还家今还独伤意入室掩无光衔哀冩虚位凄凄动幽幔寂寂惊寒吹幼女复何知时来庭下戏咨嗟日复老错莫身如寄家人劝我餐对案空垂泪
　　对芳树
　　迢迢芳园树列映清池曲对此伤人心还如故时緑风条洒余霭露叶承新旭佳人不再攀下有往来躅
　　过昭国里故第
　　不复见故人一来过故宅物变知景暄心伤觉时寂池荒野筠合庭緑幽草积风散花意谢鸟还山光夕宿昔方同赏讵知今念昔缄室在东厢遗器不忍觌柔翰全分意芳巾尚染泽残工委筐箧余素经刀尺収此还我家将还复愁惕永絶擕手欢空存旧行迹冥冥独无语杳杳将何适唯思今古同时缓伤与戚
　　林园晩霁
　　雨歇见青山落日照林园山夕烟鸟乱林清风景翻提擕唯子弟萧散在琴樽同游不同意耿耿独伤魂寂寞钟巳尽如何还入门
　　秋夜
　　庭树转萧萧隂虫还戚戚独向髙斋眠夜闻寒雨滴微风时动牖残灯尚留壁惆怅平生懐偏来委今夕霜露巳凄漫星汉复昭回朔风中夜起惊鸿千里来萧条凉叶下寂寞清砧哀嵗晏仰空宇心事若寒灰
　　汉武帝杂歌
　　汉武好神仙黄金作台与天近王母摘桃海上还感之西过聊问讯欲来不来夜未央殿前青鸟先回翔緑鬓萦云裾曳雾双节飘飖下仙歩白日分明到世间碧空何处来时路玊盘捧桃将献君踟蹰未去留彩云海水桑田几翻覆中间此桃四五熟可怜穆满瑶池燕正值花开不得荐花开子熟安可期邂逅能当汉武时顔如芳华洁如玉心念我皇多嗜欲虽留桃核桃有灵人间粪土种不生由来在道岂在药徒劳方士海上行掩扇一言相谢去如烟非烟不知处
　　夏氷歌
　　出自泉杳杳之深井汲在朱明赫赫之炎辰九天含露未销铄阊阖初开赐贵人碎如坠琼方截璐粉壁生寒象筵布玉壶纨扇亦玲珑座有丽人色俱素咫尺炎凉变四时出门焦灼君讵知肥羊甘醴心闷闷饮此莹然何所思当念防干凿者苦腊月深井汗如雨
　　横塘行
　　妾家住横塘夫壻郗家郎玉盘的厯双白鱼湘簟玲珑透象牀象牀可寝鱼可食不知郎意何南北岸上种莲岂得生池中种槿岂得成丈夫一去花落树妾独长夜心未平
　　听莺曲
　　东方欲曙花冥冥啼莺相唤亦可听乍去乍来时近逺才闻南陌又东城忽似上林翻下苑绵绵蛮蛮如有情欲啭不啭意自娇羌儿弄笛曲未调前声后声不相及秦女学筝指尤澁须防风暖朝日暾流音变作百鸟喧谁家嬾妇惊残梦何处愁人忆故园伯劳飞过声局促戴胜下时桑田绿不及流莺日日啼花间能使万家春意闲有时断续听不了飞去花枝犹袅袅还栖碧树鎻千门春漏方残一声晓
　　乌引雏
　　日出照东城春乌鵶鵶雏和鸣雏和鸣羽犹短巢在深林春正寒引飞欲集东城暖羣雏防褷睥睨髙举翅不及坠蓬蒿雄雌来去飞又引音声下上惧鹰隼引雏乌尔心急急将何如何得比日捜索雀卵噉尔雏
　　燕啣泥
　　啣泥燕声喽喽尾涎涎秋去何所归春来复相见岂不解决絶髙飞碧云里何为地上啣泥滓啣泥虽贱意有营杏梁朝日巢欲成不见百鸟畏人林野宿翻遭网罗俎其肉未若啣泥入华屋燕啣泥百鸟之智莫与齐近体诗
　　淮上喜防梁川故人
　　江汉曽为客相逢每醉还浮云一别后流水十年间欢笑情如旧萧疎鬓已斑何因不归去淮上对秋山扬州偶防前洛阳卢耿主簿【应物顷贰洛阳常有连骑之游】
　　楚塞故人稀相逢本不期犹存褏里字忽怪鬓中丝客舍盈樽酒江行满箧诗更能连骑出还似洛桥时
　　淮上遇洛阳李主簿
　　结茅临古渡卧见长淮流窗里人将老门前树已秋寒山独过雁暮雨逺来舟日夕逢归客那能忘旧游
　　任洛阳丞答前长安田少府问
　　相逢且对酒相问欲何如数嵗犹卑吏家人笑著书告归应未得荣宦又知疎日日生春草空令忆旧居
　　送元仓曹归广陵
　　官闲得去住告别恋音徽旧国应无业他乡到是归楚山明月满淮甸夜钟微何处孤舟泊遥遥心曲违
　　送榆次林明府
　　无嗟千里逺亦是宰王畿防马雨中去逢人闗外稀邑传榆石在路绕晋山微别思方萧索新秋一叶飞
　　送汾城王主簿
　　少年初带印汾上又经过芳草归时徧情人故郡多禁钟春雨细宫树野烟和相望东桥别微风起夕波
　　赋得暮雨送李胄
　　楚江微雨里建业暮钟时漠漠帆来重冥冥鸟去迟海门深不见浦树逺含滋相送情无限沾襟比散丝
　　夜对流萤作
　　月暗竹亭幽萤光拂席流还思故园夜更度一年秋自惬观书兴何惭秉烛游府中徒冉冉明发好归休假中枉卢二十二书亦称卧疾兼讶李二久不访问以诗答书因以戏李二
　　微官何事劳趋走服药闲眠养不才花里棋盘憎鸟汚枕边书巻讶风开故人问讯縁同病芳月相思阻一杯应笑王戎成俗物遥持麈尾独徘徊
　　自巩洛舟行入黄河即事寄府县僚友
　　夹水苍苍路向东东南山豁大河通寒树依微逺天外夕阳明灭乱流中孤村几嵗临伊岸一雁初晴下朔风为报洛桥游宦侣扁舟不系与心同
　　寄李儋元锡
　　去年花里逢君别今日花开已一年世事茫茫难自料春愁黯黯独成眠身多疾病思田里邑有流亡愧俸钱闻道欲来相问讯西楼望月几回圆
　　郡斋卧疾
　　香炉宿火灭兰灯宵影微秋斋独卧病谁与覆寒衣
　　答李澣
　　马卿犹有壁渔父自无家想子今何处扁舟隐荻花林中观易罢溪上钓鸥闲楚俗饶辞客何人最往还
　　宿永阳寄璨律师
　　遥知郡斋夜冻雪封松竹时有山僧来悬灯独自宿
　　秋夜寄丘二十二员外丹
　　懐君属秋夜散歩咏凉天山空松子落幽人应未眠
　　滁州西涧
　　独怜幽草涧边生上有黄鹂深树鸣春潮带雨晩来急野渡无人舟自横【欧阳子云滁州城西乃是丰山无西涧独城北有一涧水极浅不胜舟又江潮不到岂诗人务在佳句而实无此景耶】
　　休暇日访王侍御不遇
　　九日驱驰一日闲寻君不遇又空还怪来诗思清人骨门对寒流雪满山
　　酬栁郎中春日归扬州南郭见别之作
　　广陵三月花正开花里逢君醉一回南北相过殊不逺暮潮从去早潮来
　　答郑骑曹重九日求橘
　　怜君卧病思新橘试摘犹酸亦未黄书后欲题三百颗洞庭须待满林霜
　　寒食寄京师诸弟
　　雨中禁火空斋冷江上流莺独坐听把酒看花想诸弟杜陵寒食草青青
　　送王校书
　　同宿髙斋换时节共看移石复栽杉送君江浦巳惆怅更上西楼望逺帆

　　御定全唐诗録巻三十六
　　钦定四库全书
　　御定全唐诗録巻三十七
　　栁宗元
　　宗元字子厚其先河东人少聪警絶伦为文章卓伟精致与古为侔尤擅西汉诗骚一时行辈推仰贞元初登进士博学宏词科授校书调蓝田尉贞元十九年为监察御史里行顺宗时王叔文韦执谊引入禁近与计事擢礼部员外郎欲大进用俄而叔文败贬邵州刺史不半道贬永州司马既被窜斥地又荒厉因自放山泽间其堙厄感郁一寓诸诗文读者悲恻元和十年徙栁州刺史时刘禹锡贬播州宗元曰播非人所居而禹锡亲在堂吾不忍其穷无辞以白其大人如不往便为母子永诀即具奏愿以栁州授禹锡而自往播防大臣亦为禹锡请因改连州南方为进士者走数千里从宗元游经指授者为文辞比皆有法世号栁栁州
　　苏东坡云子厚诗在渊明下韦苏州上退之豪放竒险则过之而温丽清深不及也
　　朱晦庵云学诗须从陶栁门庭入也
　　古体诗
　　平淮夷雅二篇【有表】
