<!-- { "loadSidebar": true } -->
　　苦忆搜思灯下吟不眠长夜怕寒衾满庭木叶愁风起透幌纱惜月沈疎散未闲终遂愿盛衰空见本来心幽栖莫定梧桐处暮鹊啾啾绕竹林
　　浣纱庙
　　呉越相谋计防多浣纱神女巳相和一双笑靥才囘面十万精兵尽倒戈范蠡功成身隐遯子胥谏死国消磨只今诸暨长江畔空有青山号苎萝
　　夏日山居
　　移得仙居此地来花丛自遍不曾栽庭前亚树张衣桁坐上新泉泛酒杯轩槛暗传深竹径绮罗长拥乱书堆闲乗画舫吟明月信任轻风吹却囘
　　左名扬自泽州至京使人传语
　　闲居作赋几年愁王屋山前是旧游诗咏东西千嶂乱马随南北一泉流曾陪夜雨同欢席别后花明独上楼忽喜叩门传语至为怜隣巷小房幽相如琴罢朱弦折双燕巢分白露秋莫厌蓬门时一访每春忙在曲江头
　　次光威裒三女子聫句诗韵
　　昔闻南国容华少今日东隣姊妹三妆阁却看鹦鹉赋碧应绣鳯凰衫红芳满院参差折緑醑盈杯次第衔恐向瑶池曾作女谪来尘世未为男文姬有貌真堪比西子无言我莫慙一曲艳歌琴杳杳四弦琴拨语喃喃当台竞鬭青丝发对月争夸白玉簪小石洞中松露滴大罗天上栁烟含但能为雨心长在不怕吹箫事未谙阿母几嗔花下语潘郎曾向梦中叅慙持清句魂犹断若覩红顔死亦甘怅望佳人何处在行云归北又归南
　　附光威裒聫句原唱
　　朱楼影直日当午玉树阴低月巳三【光】腻粉暗销银缕合错刀闲剪泥金衫【威】绣牀怕引乌龙吠锦字愁教青鸟衔【裒】百味链来怜益母千花开处鬭宜男【光】鸳鸯有伴谁能羡鹦鹉无言我自慙【威】浪喜游蜂飞扑扑佯惊孤鹊语喃喃【裒】偏怜爱数螆蛦掌每忆光抽玳瑁簪【光】烟洞几年悲尚在星桥一夕怅空含【威】前时节羞虚掷世上风流笑苦谙【裒】独结香销偷饷送暗垂檀袖学通叅【光】须知化石心难定却是为云分易甘【威】看见风光零落尽弦声犹逐望江南【裒　光威裒姊妹三人少孤聪慧聫句精粹难俦虽谢家咏雪何以加之客有自京师来者示鱼机机深爱词华遂和其韵】
　　酬李学士寄簟
　　珍簟新铺翡翠楼澄玉水记方流惟应云扇情相似同向银牀恨早秋
　　江行
　　大江横抱武昌斜鹦鹉洲前万户家画舸春眠犹未稳梦为蝴蝶也寻花
　　题隐雾亭
　　春花秋月入诗篇白日清宵是散仙空卷珠帘不曾下长移一榻对山眠
　　江陵愁望寄子安
　　枫叶千枝复万枝江桥掩映暮帆迟忆君心似西江水日夜东流无歇时
　　送别
　　秦楼几夜惬心期不料仙乡有别离睡觉莫言云去处残灯一盏野蛾飞
　　步非烟
　　非烟临淮武公业之爱妾善秦声好文笔尤工击瓯后与比隣赵生象吟咏往来公业觉而笞杀之
　　近体诗
　　酬赵生
　　緑惨双蛾不自持只因幽恨在新诗郎心应似琴心怨脉脉春情更泥谁
　　寄怀赵生
　　画檐春燕须同宿兰浦双鸳肯独飞长恨桃源诸女伴等闲花里送郎归【赵原唱曰一覩倾城貌尘心只自猜不随萧史去拟学阿兰来非烟囘柬赵又曰珍重佳人赠好音防笺芳翰两情深薄于蝉翼谁供眼宻似蝇头未写心疑是落花还碧洞又思轻雨洒幽襟百囘消息千囘梦裁作长謡寄绿琴非烟病题诗并蝉锦香囊赠赵乃逾垣相从赵曰十洞三清虽路阻有心还得傍瑶台瑞香风引思深夜知是蕋宫仙驭来非烟复答是诗】
　　姚月华
　　月华少失母忽梦月轮坠于妆台觉而大悟自幼聪慧组织餴饎不习而能所为古文词妙絶当时尝随父寓扬子江邻舟书生杨达一见而慕吟咏酬酢者久之忽其父有江右之行彼此遂絶达往江右踪迹之亦竟无可寻矣
　　古体诗
　　古怨
　　春草萋萋春水绿对此思君泪相续羞将离恨向东风理尽秦筝不成曲
　　与君形影分呉越玉枕经年对离别登台北望烟雨深囘身哭向寥天月
　　楚妃怨
　　梧桐叶下黄金井横架辘轳牵素绠美人初起天未明手拂银瓶秋水冷
　　有期不至
　　银烛青樽久延伫出门入门天欲曙月落星稀竟不来烟柳昽曈鹊飞去
　　刘采春
　　采春浙人也元稹廉问浙东赠采春诗云新妆巧様画新蛾慢裹常州透额罗正面偷轮光滑笏缓行轻踏皱纹波言词雅措风流足举止低徊秀媚多更有恼人肠断处选词能唱望夫歌望夫歌者即啰唝曲之词也
　　近体诗
　　啰唝曲
　　不喜秦淮水生憎江上船载儿夫婿去经嵗又经年借问东园栁枯来得几年自无枝叶分莫怨太阳偏莫作商人妇金钗当卜钱朝朝江口望错认几人船那年离别日只道在桐庐桐庐人不见今得广州书昨日胜今日今年老去年黄河清有日白髪黑无缘薛涛
　　涛字度本长安良家女父郧因官寓蜀尝指井梧示之曰庭除一古桐耸榦入云中令涛续之曰枝迎南北鸟叶送往来风郧愀然父卒母孀以诗闻外遂与诸名士侍酒赋诗晚嵗居碧鸡坊剏吟诗楼偃息于上后段文昌再镇成都涛卒年七十五文昌为撰墓志
　　涛好制小诗惜其幅大因作深红小采笺裁书蜀中号薛涛笺或以营妓无校书之号韦南康欲奏之而罢后遂呼之胡曾诗曰万里楼台女校书琵琶花下闭门居扫眉才子知多少管领春风总不如
　　近体诗
　　酬人雨后玩竹
　　南天春雨时那鉴雪霜姿众类亦云茂虚心能自持多留晋贤醉早伴舜妃悲嵗后君能赏苍苍劲节竒
　　谒巫山庙
　　乱猿啼处访高唐路入烟霞草木香山色未能忘宋玉水声犹自哭襄王朝朝夜夜阳台下为雨为云楚国亡惆怅庙前多少柳春来空鬭画眉长
　　寄旧诗与元微之
　　诗篇调态人皆有细腻风光我独知月夜咏花怜黯澹雨朝题柳为攲垂长教碧玉藏深处总向红笺写自随老大不能收拾得与君开似教男儿
　　春望词
　　花开不相赏花落不同悲欲问相思处花开花落时槛草结同心将以遗知音春愁正断絶春鸟复哀鸣风花日将老佳期犹不结同心人空结同心草那堪花满枝翻作两相思玉箸垂朝镜春风知不知
　　闻蝉
　　露涤清音逺风吹故叶齐声声似相接各在一枝栖
　　罚赴边有怀上韦令公
　　闻説边城苦如今到始知好将筵上曲唱与陇头儿
　　鸳鸯草
　　绿英满香砌两两鸳鸯小但娱春日长不管秋风蚤
　　题竹郎庙
　　竹郎庙前多古木夕阳沈沈山更绿何处江头有笛声笛声尽是迎郎曲
　　斛石山书事
　　王家山水画图中意思都卢粉墨容今日忽登虚境望步揺冠翠一千峰
　　上王尚书
　　碧玉双幢白玉郎初辞天帝下扶桑手持云篆题新榜十万人家春日长
　　海棠溪
　　春教风景驻仙霞水面鱼身总带花人世不知云月异竞将红缬染轻纱
　　试新服裁制初成
　　九气分为九色霞五云仙驭五云车春风因过东君舍偷様人间染百花
　　赠逺
　　芙蓉新落蜀山秋锦字开缄到是愁闺阁不知戎马事月高还上望夫楼
　　扰弱新蒲绿又齐春深花落塞前溪知君未转秦关骑月照千门掩袖啼
　　秋泉
　　冷色初澄一带烟幽声遥泻十丝弦长来枕上牵情思不使愁人半夜眠
　　十离诗【录二首】
　　笔离手
　　越管宣毫始称情红笺纸上撤花琼都縁用久锋头尽不得羲之手里擎
　　鱼离池
　　戏跃莲池四五秋常揺朱尾弄银钩无缘摆罢芙蓉朶不得清波更一游【元微之使蜀严司空遣涛往侍后因事获怨逺之涛作十离诗以献因复善焉】
　　送友人
　　水国蒹葭夜有霜月寒山色共苍苍谁言千里自今夕离梦杳如关路长
　　送卢员外
　　玉垒山前风雪夜锦官城外别离魂信陵公子如相问长向夷门感旧恩
　　上川主武相国
　　落日重城夕雾收玳筵雕俎荐诸侯因令朗月当庭燎不使珠帘下玉钩
　　春郊游眺寄孙处士
　　今朝纵目翫芳菲夹缬笼裙绣地衣满袖满头兼手把教人识是看花归
　　续嘉陵驿诗献武相国
　　蜀门西更上青天强为公歌蜀国弦卓氏长卿称士女锦江玉垒献山川
　　酬杜舍人
　　双鱼底事到侬家扑手新诗片片霞唱到白苹洲畔曲芙蓉空老蜀江花
　　筹边楼
　　平临云鸟八秋壮压西川四十州诸将莫贪羌族马最高层处见边头
　　柳絮
　　二月杨花轻复微春风揺荡惹人衣他家本是无情物一向南飞又北飞
　　杜秋娘
　　秋娘金陵娼家女年十五为李锜妾常唱金缕词以劝酒
　　古体诗
　　金缕词
　　劝君莫惜金缕衣劝君须惜少年时花开堪折直须折莫待无花空折枝
　　周徳华
　　近体诗
　　杨栁枝词【一作刘禹锡诗】
　　清溪一曲柳千条二十年前旧板桥曾与情人桥上别更无消息到今朝
　　盛小丛
　　近体诗
　　突厥三台
　　雁门山上雁初飞马邑防中马正肥日旰山西逢驿使殷勤南北送征衣【李尚书讷为浙东廉使夜登越城楼闻歌声激切召至乃小丛歌突厥三台词也时崔侍御元范至府幕赴阙李饯之命小丛歌饯在座各为一纸赠之其为名流所重如此】章台栁
　　栁李王孙妓也李与韩翃善栁语李曰韩秀才不久贫贱宜假借之李深颔焉一日酒酣命栁从座接韩韩辞不敢当李曰大丈夫相遇杯酒间一言道合死且许之况一妇人哉栁卒归韩来嵗成名节度侯希逸奏为从事置栁都下三嵗不迎且寄诗曰章台栁往日青青今在否纵使长条似旧垂也应攀折他人手栁答以诗落髪为尼后为蕃将沙叱利所劫韩闻怅然适宴会中丞许俊被酒起曰得员外手书数字当立致之乃急驰入叱利第会利出许即入曰将军坠马且不救遣取夫人栁惊出许示以书即挟上马驰返一座惊叹因白希逸修表上闻诏栁归韩焉
　　古体诗
　　答韩节度
　　杨栁枝芳菲节可恨年年赠离别一叶随风忽报秋纵使君来岂堪折
　　妓常浩
　　古体诗
　　赠卢夫人
　　佳人惜顔色恐逐芳菲歇日暮出画堂下阶见新月拜月仍有词傍人那得知归来玉台下始觉泪痕垂徐月英
　　月英江淮间娼也与情郎别云枕前泪与阶前雨隔过纱滴到明有集行于世
　　近体诗
　　送人
　　惆怅人间万事非两人同去一人归生憎平望亭前水忍照鸳鸯相背飞
　　王苏苏
　　苏苏南曲中妓也
　　近体诗
　　答李标
　　怪得犬惊鸡乱飞羸童瘦马老麻衣阿谁乱引闲人到留取青蚨热赶归【进士李标者自言英公勣之后久在大谏王致君门下致君弟侄因与同诣苏苏家标题曰春暮花枝绕戸飞王孙寻胜引尘衣洞中仙子多情态留住阮郎不放归苏苏先未识不甘其题取笔答此诗标性褊头面通赤命驾先归后苏苏见王家郎君輙询热赶郎在否】
　　平康妓
　　近体诗
　　书红笺
　　银缸斜背解明珰小语偷声唤玉郎从此不知兰麝贵夜来新惹桂枝香【裴思谦及第后作红笺名纸十数幅诣平康里宿焉诘旦一妓取红笺赋此诗】
　　武昌妓
　　近体诗
　　杨栁枝
　　悲莫悲兮生别离登山临水送将归武昌无限新栽栁不见杨花扑面飞
　　故台城妓
　　近体诗
　　金陵词
　　宫中细草香红湿宫中纎腰碧泣惟有红梁春燕雏犹傍珠帘玉钩立














　　御定全唐诗录巻九十九
　　钦定四库全书
　　御定全唐诗录巻一百
