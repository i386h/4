<!-- { "loadSidebar": true } -->
　　陵阳夜防使君筵解语花枝出眼前一从明月西沉海不见嫦娥二十年【纪事云涉至扬州一女子拜且泣问之曰态宜也故吴兴刘员外全白之爱姬刘李有昔年之分因赠诗】
　　赠夜客
　　暮雨萧萧江上村绿林豪客夜知闻他时不用相廻避世上如今半是君【涉尝过九江至皖口遇盗问何人从者曰李博士也其豪首曰若是李涉博士不用剽夺久闻诗名愿题一篇足矣涉遂题此絶赠之　范摅云溪友议云李彚征常客游闽越至循州冒雨求宿或指韦氏庄居韦氏杖履迎宾年八十余自称曰野人韦思明留之累夕谈论诸家之作次及李涉主人酷称善已而愀然变色曰老身弱龄不肖游浪江湖为不平事后遇之防简我诗感而改节隠此经今一纪矣李既云亡追惋持觞而醉与彚征各举涉他诗十数篇而别去干符辛丑摅客云川彚征所述也】
　　晚泊润州闻角
　　江城吹角水茫茫曲引边声怨思长惊起暮天沙上雁海门斜去两三行

　　御定全唐诗录卷六十八
　　钦定四库全书
　　御定全唐诗录卷六十九
　　李绅
　　绅字公垂亳州人与李文饶元微之齐名人号元和三俊为人短小俗呼短李元和初补国子助教累迁中书舍人武宗即位拜中书侍郎平章事纪事云开成间绅集其诗为追昔游盖叹逝感时发于凄恨而作也或长句或五言或杂言或歌或吟或乐府齐梁不一其辞乃由牵思所属尔赴梁汉归谏垣升翰苑感思遇歌帝京风物遭谗邪播越歴荆楚渉湘沅逾岭峤抵荒陬止髙要移九江泛五湖过钟陵泝荆江守滁阳转夀春改賔客留洛阳歴防稽过梅里遭谗邪再为賔客分务归东周擢川守镇大梁词有所懐兴生于怨故微显不常其言亦异
　　乐天赠绅诗云一篇长恨有风情十首秦吟近正
　　声刚被老元偷格律苦教短李负歌行注云元九往江陵余以诗一轴赠行自是格变李二十尝自负歌行近见余乐府五十首黙然心伏
　　元微之和乐天东南行云李多嘲蝘蜓窦数集蜘蛛注云李二十多咏物之作窦七频改官衔屡有蜘蛛之喜
　　乐天诗曰闷劝迃辛酒闲吟短李诗迃辛辛丘度也丘度之子一日自云辛氏子来见绅曰小子每忆白二十二丈诗闷劝畴昔酒闲吟二十丈诗绅笑曰辛大有此狂儿吾敢不存旧
　　古体诗
　　悯农诗
　　春种一粒粟秋收万颗子四海无闲田农夫犹饿死锄禾日当午汗滴禾下土谁知盘中飱粒粒皆辛苦【绅初以古风求知于吕温温见其悯农诗曰此人必为宰相果如其言】
　　移九江
　　秋波入白水帆去侵空小五两剧奔星樯乌疾飞鸟湓城依落日湓浦看云云更苍苍匡山低夕阳楚客喜风水秦人悲异乡异乡秋思苦江臯月华吐漾漾隠波亭悠悠通月浦津桥归吏竹巷开门戸容膝有匡牀及肩才数堵隙光非白驹悬磬我无虞体瘦寡行立家肥安啜哺天书怜谴谪重作朱轓客四座眼全青一麾头半白今来思往事往事益凄然风月同今昔悲欢异目前四时嗟阅水一纪换流年独有西庭鹤孤鸣白露天
　　上家山【余顷居梅里常于惠山肄业旧室犹在垂白重游追感多思因效吴均体】
　　上家山家山依旧好昔去松桂长今来容鬓老上家山临古道髙低入云树芜没连天草草色緑萋萋寒蛩徧草啼噪鸦啼树逺行鴈帖云齐嵒光翻落日僧火开经室竹洞磬声长松楼钟韵疾苔堦泉溜缺石甃青莎密旧径行处迷前交坐中失叹息整华冠持杯强自欢笑歌怜稚孺弦竹纵吹弹山明溪月上酒满心聊放丱髪此淹留垂丝匪闲旷青山不可上昔事还惆怅况复白头人追懐空望望
　　忆东郭居【效丘迟】
　　昔余过稚齿从师昧知奥徒懐利物心不获藏身宝曳娄一缝掖出处劳昏早醒醉迷啜哺衣裳辨颠倒忠诚贯白日直已凭苍昊卷舌堕谗谀惊波息行潦衰禽识旧木疲马知归道杨栁长庭柯兰荃覆堦草旌旄光里舎骑服欢妻嫂绿鬓絶新知苍须稀旧老冠緌身忝贵斋沐心常祷笙磬谅谐和庭除还洒扫栖迟还竹巷物役侵江岛倐忽变星霜悲伤满懐抱
　　南梁行
　　江城郁郁春草长悠悠汉水浮青光杂英飞尽空昼景绿杨重隂官舎静此时醉客纵横书公言可荐承明庐青天诏下宠光至颁籍金闺征石渠柹归山路烟岚隔山木幽深晚花拆涧底红光夺火燃揺风扇毒愁行客杜鹃啼咽花亦殷声悲絶艶连空山斜阳瞥映浅深树云雨翻迷崕谷间山鸡锦质矜毛羽透竹穿萝命俦侣乔木幽谿上下同雄雌不惑飞栖处望秦峯迥过商顔浪叠云堆万簇山行尽杳冥青嶂外九重钟漏紫霄间元和列侍明光殿谏草初焚市朝变北阙趋承半隙尘南梁啸咏皆飞霰追思感叹却昏迷霜鬓愁吟到晓鸡故箧嵗深开断简秋堂月曙掩遗题呜呜晓角霞辉粲抚剑当楹一长叹蒭狗无由学圣贤空持感激终昏旦
　　过荆门
　　荆江水濶烟波转荆门路绕山葱蒨帆势侵云灭又明山程背日昏还见青青麦陇啼飞鸦寂寞野径棠梨花行行驱马万里逺渐入烟岚危栈賖林中有鸟飞出谷月上千巗一声哭肠断思归不可闻人言恨魄来巴蜀我听此鸟祝我魂魂死勿学声衘寃纵为羽族莫栖息直上青云呼帝阍此时山月如衘镜嵒树参差互辉映皎洁深看入涧泉分明细见樵人径隂森鬼庙当邮亭鸡豚日宰闻羶腥愚夫祸福自迷惑魍魉凭何通百灵月低山晓问行客已酹椒浆拜荒陌惆怅忠贞徒自持谁祭山头望夫石
　　涉沅潇
　　屈原死处潇湘隂沧浪淼淼云沉沉蛟龙长怒虎长啸山木翛翛波浪深烟横日落惊鸿起山映余霞杳千里鸿叫离离入暮天霞消漠漠深云水水虚江暗扬波涛鼋鼍动荡风骚骚行人愁望待明月星汉沈浮鬼号屈原尔为懐王没水府通天化灵物何不驱雷击电除奸邪可怜空作沉泉抱寃骨举杯沥酒招尔魂月影滉漾开乾坤波明水黒山隠见汨罗之上遥昏昏风帆晓看五两戍鼓咚咚逺山响潮满江津猿鸟啼荆夫楚语飞蛮桨潇湘岛浦无人居风惊水暗惟鲛鱼行来击棹独长叹问尔精魂何所如
　　逾岭峤止荒陬抵髙要
　　天将南北分寒燠北被羔裘南卉服寒气凝为戎卤骄炎蒸结作虫虺毒周王止化惟荆蛮汉武凿逺通孱顔南标铜柱限荒徼五岭从兹穷险艰衡山截断炎方北回雁峯南瘴烟黑万壑奔汤溢作泷湍飞浪激如绳直千崖傍耸猿啸悲丹蛇虺潜蛟螭泷夫拟檝劈髙浪瞥忽浮沉如电随岭头刺竹防笼密火拆红蕉焰烧日岭上泉分南北流行人照水愁伤骨隂森石路盘萦纡雨寒日燠常斯湏瘴云暂巻火山外苍茫海气穷番禺鹧鸪猿鸟声相续椎髻哓呼同戚促百处谿滩异雨晴四时雷电迷昏旭鱼肠雁足望缄封地逺三江岭万重鱼跃岂通清逺峡雁飞难渡瘴江东云蒸地热无霜霰桃李冬华匪时变天际长垂饮涧虹檐前不去衘泥燕幸逢雷雨荡妖昏提挈悲欢出海门西日眼明看少长北风身醒辨寒温贾生谪去因前席痛哭书成竟何益物忌忠良表是非朝驱绛灌为讐敌明皇圣徳异文皇不使无辜困鬼方汉日傅臣终委弃如今衰叟重辉光髙明白日恩深海齿髪虽残壮心在空媿驽骀异一毫无令朽骨慙千载
　　悲善才【并序】
　　余守郡日有客游者善弹琵琶问其所传乃善才所授顷在内庭日别承恩顾赐宴曲江勑善才等二十人备乐自余经播迁善才已殁因追感前事为悲善才此一篇在郡日所为今编于新录
　　穆皇夜幸蓬池曲金銮殿开髙秉烛东头弟子曹善才琵琶请奏新翻曲翠蛾列坐层城女笙笛参差齐笑语天顔静听朱丝弹众乐寂然无敢举衘花金凤当承拨转腕拢弦促挥抹扶花翻凤天上来徘徊满殿飞春雪抽弦度曲新声发金铃玉佩相瑳切流莺子母飞上林仙鹤雌雄唳明月此时奉诏侍金銮别殿承恩许召看三月曲江春草緑九霄天乐下云端紫髯供奉前屈膝尽弹妙曲当春日寒泉注射陇水开塞雁翻飞朔天没日曛尘暗车马散为惜新声有余叹明年冠剑闭桥山万里孤臣投海畔笼禽铩翮尚还飞白首生从五岭归闻道善才成朽骨空余弟子奉宣徽南谯寂寞三春晚有客弹弦独凄怨静听深奏楚明光忆昔初开曲江宴心悲不觉泪防干更为调弦反覆弹秋吹动揺神女佩月珠敲击水晶盘自怜淮海同泥滓恨魄痴心未能死惆怅追懐万事空雍门琴感徒为尔
　　近体诗
　　趋翰苑遭诬搆四十六韵
　　九五当干徳三千应瑞符纂尧昌圣厯宗禹盛丕图画象垂新令消兵易旧谟选贤方去智招谏忽升愚大乐调元气神功运化罏脱鳞趋沆瀣翻翼集蓬壶捧日恩光别抽毫顾问殊凤形怜彩笔龙颔借骊珠掷地声名寡摩天羽翮孤洁身酬雨露利口扇谗谀碧海同宸眷鸿毛比贱躯辨疑分黒白举直觝朋徒庭兽方呈角阶蓂始効莩日倾乌掩魄星落斗摧枢坠剑悲乔岳号弓泣鼎湖乱羣逢害马择肉纵狂防胆为隳肝竭心因沥血枯满帆推骇浪征棹折危途燕客书方诈尧门信未孚谤兴金就铄毁极玉生瘉砺吻矜先搏张罗骋疾驱地嫌稀魍魉海恨止番禺瘴岭冲蛇入蒸池蹑虺趋望天收雪涕看镜揽霜须草毒人惊剪茅荒室未诛火风晴处扇山鬼雨中呼穷老乡闗逺羇愁骨肉无鹊灵窥戸牖瑞出泥途烟岛深千瘴沧波淼四隅海标传信使江棹认妻孥到接三冬暮来经六月徂暗滩朝不怒惊濑夜无虞俛首安羸业齐眉慰病夫涸鱼思雨润僵燕望雷苏诏下因颁朔恩移讵省辜诳夫犹指鹿依社尚凭狐度岭瞻牛斗浮江淬辘轳未平人睚眦谁惧鬼揶揄湓浦潮通楚匡山地接吴庾楼清桂满逺寺碧莲敷髣髴皆停马悲欢尽隙驹旧交封宿草衰鬓重生刍万防分梁苑双旌寄鲁儒骎骎移嵗月冉冉近桑榆疲马愁千里孤鸿念五湖终当赋归去那更学杨朱
　　过吴门二十四韵
　　烟水吴都郭阊门架碧流绿杨深浅巷青翰往来舟朱戸千家室丹楹百处楼水光揺极浦草色辨长洲忆作麻衣客曾为旅棹游放歌随楚老清宴奉诸侯花寺听莺入春湖看雁留里吟传绮唱乡语认歈讴桥转攒虹饮波通鬭鹢浮竹扉梅圃静水槛橘园幽缝堵荒麋苑穿巗破虎丘旧风犹越鼔余俗尚吴钩故馆曾闲访遗踪亦徧搜吹台山木尽香径佛宫秋帐殿菰蒲掩云房雾露收苎萝妖覆灭荆棘鬼包羞风月俄黄绶经过半白头重来冠盖客非复别离愁火分通陌前旌驻外邮水风揺防斾堤柳引鸣驺问吏儿孙隔呼名礼敬修顾瞻殊夙昔语黙过悲忧义感心空在容衰日易偷还持沧海诏从此布皇猷
　　忆春日太液池东亭对
　　宫莺晓报瑞烟开三岛灵禽拂水回桥转彩虹当绮殿舰浮花鹢近蓬莱草承香辇王孙长桃艶仙顔阿母栽簪笔此时方侍从却思金马笑邹枚
　　忆夜直金銮殿承防
　　月当银汉玉绳低深听箫韶碧落齐门压紫垣髙绮树阁连青锁近丹梯墨宣外渥催飞诏草定新恩促换题明日独归花路逺可怜人世隔云霓
　　忆春日曲江宴后许至芙蓉园
　　春风上苑开桃李诏许看花入御园香径草中回玉勒凤凰池畔泛金樽绿丝垂栁遮风暗红药低丛拂砌繁归绕曲江烟景晚未央明月锁千门
　　新昌宅书堂前有药树一枝今巳盈拱长庆中于翰林院内西轩药树下移得才长一寸仆夫封一泥丸以归植今则长成名之天上树
　　白榆星底开红甲珠树宫中长紫梢丹彩结心才辨质碧姿抽叶乍舒条羽衣道士偷悬圃金简真人护玉苖长带九天余雨露近来葱翠欲成乔
　　滁阳春日懐果园开宴
