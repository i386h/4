<!-- { "loadSidebar": true } -->
　　襄州春游
　　信马腾腾触处行春风相引与诗情等闲遇事成歌咏取次冲筵隠姓名映栁认人多错误透花窥鸟最分明岑牟单绞何曽着莫道猖狂似祢衡
　　西塞山泊渔家
　　白纶巾下发如丝静倚枫根坐钓矶中妇桑村挑叶去小儿沙市买簔归雨来莼菜流船滑春后鲈鱼坠钓肥西塞山前终日客隔波相羡尽依依
　　李处士郊居
　　石衣如发小溪清溪上柴门架树成园里水流浇竹响窓中人静下棊声几多狎鸟皆谙性无限幽花未得名满引红螺诗一首刘祯失却病心情
　　开元寺客省早景即事
　　客省萧条柿叶红楼台如画倚霜空铜池数滴桂上雨金铎一声松杪风鹤静时来珠像侧鸽驯多在寳幡中如何尘外虚为契不得支公此防同
　　夏景冲澹偶然作
　　秪隈蒲褥岸乌纱味道澄懐景便斜红印寄泉慙郡守青筐与笋愧僧家茗炉尽日烧松子书案经时剥瓦花园吏暂栖君莫笑不妨犹更着南华
　　一室无喧事事幽还如贞白在髙楼天台画得千回防湖目芳来百度游【湖目莲子也】无限世机吟处息防多身计钓前休他年谒帝言何事请赠刘伶作醉侯
　　新秋即事
　　痴号多于顾恺之更无余事可从知酒坊吏到常先见鹤料符来毎探支【吴郡有鹤料案】凉后毎谋清月社晚来専赴白莲期共君无事堪相贺又到金虀玉鲙时
　　堪笑髙阳病酒徒幅巾潇洒在东吴秋期净扫云根痩山信回缄乳管麤白月半窓抄术序清泉一器授芝图乞求待得西风起尽【去声】挽烟波入太湖
　　露槿风杉满曲除髙秋无事似云庐醉多已任家人厌病久还甘吏道疎青桂巾箱时寄药白纶卧具半抛书君卿唇舌非吾事且向江南问鳆鱼
　　寒日书斋即事
　　参佐三间似草堂恬然无事可成忙移时寂歴烧松子尽日殷勤拂乳床将近道斋先衣褐欲清诗思更焚香空庭好待中宵月独礼星辰学步罡
　　方朔家贫未有车肯从荣利舍樵渔从公未怪多侵酒见客唯求转借书暂聴松风生意足偶防溪月世情疎如钩得贵非吾事合向烟波为五鱼【松江有五鱼】
　　詶鲁望惜春见寄
　　十五日中春日好可怜沈痼冷如灰以前虽被愁将去向后须教酒领来梅片尽飘轻粉靥栁芽初吐烂金醅病中无限花番次为约东风且住开
　　和病中秋懐次韵
　　贫病于君亦太兼才髙应亦被天嫌因分鹤料家资减为置僧餐口数添静里改诗空凭几寒中注易不开帘清词一一侵真宰甘取穷愁不用占
　　偶成小酌招鲁望不至以诗为解因次韵詶之
　　醉侣相邀爱早阳小筵催办不胜忙冲深栁驻吴娃幰倚短花排羯鼓床金凤欲为莺引去钿蝉疑被蝶勾将如何共是忘形者不见渔阳掺一塲
　　醉中即席赠润卿博士
　　适越游吴一散仙银缾玉柄两翛然茅山顶上防书簏笠泽心中漾酒船桐木布温吟倦后桃花饭熟醉醒前谢安四十余方起犹自髙闲得数年
　　重寺元达年逾八十好种名药凡所植者多至自天台四明包山句曲丛萃纷糅各可指名余奇而访之因题
　　雨涤烟锄伛偻赍绀牙红甲两三畦药名却笑桐君少年纪翻嫌竹祖低白石静敲蒸术火清泉闲洗种花泥怪来昨日休持鉢一尺雕胡似掌齐
　　卧疾感春寄鲁望
　　乌皮几上困腾腾玉柄清羸愧不能昨夜眠时稀似鹤今朝餐数减于僧药销羙禄应天折医过芳辰定鬼憎任是雨多游未得也须收在探花朋
　　暇日独处寄鲁望
　　幽慵不觉耗年光犀柄金徽乱一床野客共为賖酒计家人同作借书忙园蔬预遣分僧料廪粟先教筭鹤粮无限髙情好风月不妨犹得事吾王
　　寄懐南阳润卿
　　鹿门山下捕鱼郎今向江南作渇羗无事只陪防藕样有钱唯欲买湖光醉来浑忘移花处病起空闻焙药香何事对君犹有愧一篷冲雪返华阳
　　寄润卿博士
　　髙眠可为要纁鹊尾金炉一世焚【陶贞白有金鹊尾香炉】尘外乡人为许掾山中地主是茅君将收芝菌唯防雪欲晒图书不奈云若使华阳终卧去汉家封禅用谁文
　　寄琼州杨舍人
　　徳星芒彩瘴天涯酒树堪消谪宦嗟行遇竹王因设奠居逢木客又迁家清斋浄溲桄榔麫逺信闲封荳防花清切防须归有日莫贪句漏足丹砂
　　吴中言懐寄南海二同年
　　曲水分飞嵗已賖东南为客各天涯退公秖傍苏劳竹移宴多随末利花铜鼓夜敲溪上月布防晴照海邉霞三年漫被鲈鱼累不得横经侍绛纱
　　鲁望悯承吉之孤为诗序邀予属和欲用予道振其孤而利之噫承吉之困身后乎鲁望视予困与承吉生将孰若哉未有已困而能振人者然抑为之辞用塞良友之意
　　先生清骨烟霞业破孤存孰为嗟几箧诗编分贵位一林石笋散豪家儿过旧宅啼枫影姬绕荒田泣稗花唯我共君堪便戒莫将文誉作生涯
　　以纱巾寄鲁望因而有作
　　周家新样替三梁【头巾起后周武帝】裹发偏宜白面郎掩敛乍疑裁黒雾轻明浑似戴霜今朝定见防花侧明日应闻漉酒香更有一般君未识虎文巾在绛霄房
　　酬鲁望见遗緑罽次韵
　　轻裁鸭緑任金刀不怕西风断野蒿酬赠既无青玉案纎华犹欠赤霜袍烟披怪石难同逸竹映仙禽未胜髙成后料君无别事只应酣饮咏离骚
　　以紫石砚寄鲁望兼酬见赠
　　样如金蹙小能轻防润将融紫玉英石墨一研为凤尾寒泉半勺是龙晴骚人白芷伤心暗狎客红筵夺眼眀两地有期皆好用不须空把洗溪声
　　酬鲁望见答鱼牋之什
　　轻如隠起腻如饴除却鲛工解制稀欲写恐成河伯诏试裁疑是水仙衣毫端白獭脂犹湿指下氷蚕子欲飞若用莫将闲处去好题春思赠江妃
　　鲁望以竹夹膝见寄因次韵酬谢
　　圆于玉柱滑于龙来自衡阳彩翠中拂润恐飞清夏雨叩虚疑贮碧湘风大胜书客裁成柬颇赛谿翁截作筒从此角巾因尔戴俗人相访若为通
　　鲁望以纶钩相示缅懐髙致因作三篇
　　角柄孤轮细腻轻翠篷十载伴君行撚时解转蟾蜍魄抛处能啼络纬声七里滩波喧一舍五云溪月静三更朱衣鲋足和蓑睡谁信人间有利名
　　一线飘然下碧塘溪翁无语逺相望蓑衣旧去烟披重篛笠新来雨打香白鸟白莲为梦寐清风清月是家乡明朝有物充君信防酒三瓶寄夜航【防酒出沈约集】
　　尽日悠然舴艋轻小轮声细雨溟溟三防丝带桐江烂一寸钩含笠泽腥用近詹何传钓法収和范蠡养鱼经孤篷半夜无余事应被严滩聒酒醒
　　扬州防辛夷花
　　腊前千朶亚芳丛细腻偏胜素防功蜯首不言披晓雪麝脐无主任春风一枝拂地成瑶圃数树参庭是蕋宫应为当时天女服至今犹未放全红
　　和蔷薇次韵
　　谁绣连延满户陈暂应遮得陆郎贫红芳掩敛将迷蝶翠蔓飘飖欲挂人低拂地时如堕马髙临墙处似窥隣秖应是董双成戏剪得神霞寸寸新
　　闲夜酒醒
　　醒来山月髙孤枕琴书里酒渇漫思茶山童呼不起
　　馆娃宫懐古
　　绮阁飘香下太湖乱兵侵晓上姑苏越王大有堪羞处秪把西施赚得吴
　　钓侣
　　趁眠无事避风涛一斗霜鳞换浊醪【吴中买鱼论斗】惊怪儿童呼不得尽冲烟雨漉车螯
　　严陵滩势似云崩钓具归来放石层烟浪溅篷寒不睡更将枯蚌防渔灯
　　友人许恵酒以诗徴之
　　野客萧然访我家霜残白菊两三花子山病起无余事只望蒲台酒一车【庾信集云蒲州刺史中山公许酒一车未送】
　　郑嵎
　　嵎字賔先大中五年进士第
　　北梦言云大中后进士尤盛李都崔雍孙煌郑嵎四君子防其盼睐者因是进升故时有语曰欲得命通问煌嵎都雍
　　古体诗
　　津阳门诗【并序】
　　津阳门者华清宫之外阙南扃禁闱北走京道开成中嵎常得羣书下帷于石瓮僧院而甚闻宫中陈迹焉今年冬自虢而来暮及山下因解鞍谋飡求客旅邸而主翁年且艾自言世事明皇夜阑酒余复为嵎道承平故实翼日于马上辄裁刻俚叟之话为长句七言诗凡一千四百字成一百韵止以门题为之目云耳
