<!-- { "loadSidebar": true } -->
　　汶上相逢年颇多飞腾无那故人何总戎楚蜀应全未方驾曹刘不啻过今日朝廷须汲黯中原将帅忆亷颇天涯春色催迟暮别泪遥添锦水波
　　将赴荆南寄别李剑州
　　使君髙义驱今古寥落三年坐剑州但见文翁能化俗焉知李广未封侯路经灔滪双蓬鬓天入沧浪一钓舟戎马相逢更何日春风回首仲宣楼
　　奉寄别马巴州
　　勲业终归马伏波功曹非复汉萧何扁舟系缆沙边久南国浮云水上多独把鱼竿终逺去难随鸟翼一相过知君未爱春湖色兴在骊驹白玉珂
　　滕王亭子
　　君王台榭枕巴山万丈丹梯尚可攀春日莺啼修竹里仙家犬吠白云间清江锦石伤心丽嫩蘂浓花满目斑人到于今歌出牧来游此地不知还
　　玉台观【滕王造】
　　中天积翠玉台遥上帝髙居绛节朝遂有冯夷来击鼓始知嬴女善吹箫江光隠见鼋鼍窟石势参差乌鹊桥更红顔生羽翼便应黄髪老渔樵
　　将赴成都草堂途中有作先寄严郑公
　　得归茅屋赴成都直为文翁再剖符但使闾阎还揖让敢论松竹久荒芜鱼知丙穴由来美酒忆郫筒不用酷五马旧曽谙小径几回书札待潜夫
　　处处青江带白苹故园犹得见残春雪山斥堠无兵马锦里逢迎有主人休怪儿童延俗客不教鵞鸭恼比邻习池未觉风流尽况复荆州赏更新
　　竹寒沙碧浣花溪橘刺藤梢咫尺迷过客径须愁出入居人不自解东西书籖药裹封蛛网野店山桥送马蹄借荒唐春草色先一饮醉如泥
　　常苦沙崩损药栏也从江槛落风湍新松恨不髙千尺恶竹应须斩万竿生理秖凭黄阁老衰顔欲付紫金丹三年奔走空皮骨信有人间行路难
　　锦官城西生事微乌皮几在还思归昔去为忧乱兵入今来已恐邻人非侧身天地更怀古回首风尘甘息机共说总戎云鸟阵不妨游子芰荷衣
　　登楼
　　花近髙楼伤客心万方多难此登临锦江春色来天地玉垒浮云变古今北极朝廷终不改西山防盗莫相侵可怜后主还祠庙日暮聊为梁甫吟
　　院中晚晴怀西郭茅舍
　　幕府秋风日夜清澹云疎雨过髙城叶心朱实看时落阶面青苔先自生复有楼台衔暮景不劳钟鼓报新晴浣花溪里花饶笑信吾兼吏隠名
　　宿府
　　清秋幕府井梧寒独宿江城蜡炬残永夜角声悲自语中天月色好谁看风尘荏苒音书絶闗塞萧条行路难已忍伶俜十年事强移栖息一枝安
　　至后
　　冬至至后日初长逺在剑南思洛阳青袍白马有何意金谷铜驼非故乡梅花欲开不自觉棣蕚一别永相望愁极本凭诗遣兴诗成吟咏转凄凉
　　拨闷
　　闻道云安麴米春才倾一盏即醺人乗舟取醉非难事下峡消愁定几廵长年三老遥怜汝捩柂开头捷有神已办青钱防雇直当令美味入吾唇
　　十二月一日
　　今朝腊月春意动云安县前江可怜一声何处送书雁百丈谁家上水船未将梅蘂惊愁眼要取楸花媚逺天明光起草人所羡肺病几时朝日边
　　寒轻市上山烟碧日满楼前江雾黄负盐出井此谿女打鼓发船何郡郎新亭举目风景切茂陵著书消渇长春花不愁不烂漫楚客唯听棹相将
　　即看燕子入山扉岂有黄鹂歴翠微短短桃花临水岸轻轻栁絮防人衣春来准拟开怀久老去亲知见面稀他日一杯难强进重嗟筋力故山违
　　立春
　　春日春盘细生菜忽忆两京梅发时盘出髙门行白玉菜传纎手送青丝巫峡寒江那对眼杜陵逺客不胜悲此身未知归定处呼儿觅纸一题诗
　　寄常徴君
　　白水青山空复春徴君晚节傍风尘楚妃堂上色殊众海鹤堦前鸣向人万事纠纷犹絶粒一官羁绊实藏身开州入夏知凉冷不似云安毒热新
　　崔评事弟许相迎不到应虑老夫见泥雨怯出必愆佳期走笔戯简
　　江阁要賔许马迎午时起坐自天明浮云不负青春色细雨何孤白帝城身过花间霑湿好醉于马上徃来轻虚疑皓首冲泥怯实少银鞍傍险行
　　阁夜
　　岁暮隂阳催短景天涯霜雪霁寒宵五更鼓角声悲壮三峡星河影动揺野哭千家闻战伐夷歌数处起渔樵卧龙跃马终黄土人事依依漫寂寥
　　灔滪
　　灔滪既没孤根深西来水多愁太隂江天漠漠鸟双去风雨时时龙一吟舟人渔子歌回首估客胡商泪满襟寄语舟航恶年少休飜盐井掷黄金
　　白帝
　　白帝城中云出门白帝城下雨飜盆髙江急峡雷霆鬭翠木苍藤日月昏戎马不如归马逸千家今有百家存哀哀寡妇诛求尽恸哭秋原何处村
　　白帝城最髙楼
　　城尖径昃旌斾愁独立缥缈之飞楼峡坼云霾龙虎卧江清日抱鼋鼍游扶桑西枝封断石弱水东影随长流杖藜叹世者谁子泣血迸空回白头
　　秋兴八首
　　【笺曰此诗旧笺未悉影略其篇章次第钩锁开阖今要而言之玉露凋伤一章秋兴之发端也江间塞上状其悲壮丛菊孤舟冩其凄末二句结上生下故即夔府孤城次之絶塞髙城杪秋薄暮俄看落日俄见南斗炉烟熸而哀猿号急杵断而悲笳发萝月芦花凄清满眼萧辰遥夜攅簇一时请看二字映毎依南斗即连上城髙暮砧当句呼应耳夜夜如此朝朝亦然日日如此信宿亦然心抱南斗京华之思身与渔人燕子为侣逺则匡衡刘向之不如近则同学轻肥之相笑第三章正申秋兴名篇之意古人所谓文之心也然每依南斗望京华一句是三章中吃齧节萧条嵗晚身事如此长安棋局世事如此企望京华平居寂寞故曰百年世事不胜悲也次下乃重章以申之蓬莱宫阙一章思全盛日之长安也瞿唐峡口一章思陷没后之长安也昆明池水一章思自古帝王之长安也昆明御宿一章思承平昔逰之长安也由瞿唐鸟道之区指曲江禁近之地兵尘秋气万里连延首章即云塞上风云接地隂也唐时逰幸莫盛于曲江故悲陷没则先举曲江汉朝形胜莫壮于昆明故追隆古则特举昆明曰汉时曰武帝正尅指自古帝王也此章葢感叹遗迹企想其妍丽而自伤逺不得见乃叠申曲江末句文势了然今以为槩指丧乱则迂矣天宝之祸干戈满地营垒俱在国西及郭令收西京陈于香积寺北澧水之东皆汉上林苑地在昆明御宿之间然城南故地风景无恙故曰自逶迤也碧梧红豆秋色依然拾翠同舟春逰如昨追防笔于壮盛感星象于至尊岂非神逰化人梦回帝所低垂吟望至是而秋兴之能事毕矣此诗一事叠为八章章虽有八重重钩摄余义更有无量楼阁门在于分章下详之】
　　玉露凋伤枫树林巫山巫峡气萧森江间波浪兼天涌塞上风云接地隂丛菊两开他日泪孤舟一系故园心寒衣处处催刀尺白帝城髙急暮砧【笺曰招魂曰湛湛江水兮上有枫极目千里兮伤春心宋玉以枫树之茂盛伤心此以枫树之凋伤起兴也又曰江间汹涌则上接风云塞上隂森则下连波浪此所谓悲壮也丛菊两开储别泪于他日孤舟一系僦归心于故园此所谓凄也秋夜客舍诗云南菊再逢人卧病公在夔府两见菊花故有两开之句旧笺指樊川故里之菊非也几日诗云系舟身万里孤舟一系即已办故园之心矣所谓逺望当归也以节则杪秋以地则髙城以时则薄暮刀尺苦寒急砧促别末句标举兴防略有五重所谓嵯峨萧瑟真不可言公孙白帝城亦英雄割据之地此地闻砧尤为凄断上白帝城诗云老去闻悲角意亦如此】
　　夔府孤城落日斜每依南斗望京华聴猿实下三声泪奉使虚随八月查画省香炉违伏枕山楼粉堞隠悲笳请看石上藤萝月已映洲前芦荻花【笺曰孤城落日怅望京华曰每依南斗盖无夕而不然也石上之月已映藤萝又是依斗望京之候矣请看二字映每字无限凄断见于言外如云又过却一日矣不知何日得见京华也乂曰每依南斗望京华皎然所谓截断众流句也孤城碪断日薄虞渊万里孤臣翘首京国虽复八表昏黄絶塞惨澹唯此望阙寸心与南斗共芒色耳此句为八首之纲骨章重丈叠不出于此聴猿奉使伏枕悲笳遥夜憯凄莫可为喻然石上藤萝之月已映洲前芦荻之花矣莫遂谓长夜漫漫何时旦也细思请看二字更是不觉乍见讶而叹之之词作如是解此二字唤起有力此翁老不忘君千岁而下可以相泣也】
　　千家山郭静朝晖日日江楼坐翠微信宿渔人还泛泛清秋燕子故飞飞匡衡抗疏功名薄刘向传经心事违同学少年多不贱五陵衣马自轻肥【笺曰渔人燕子即所见以自伤也亦以自况也公抗疏不减匡衡而近侍移官一斥不复故曰功名薄若刘向虽数奏封事不用而犹居近侍典校五经公则白头幕府深愧平生故曰心事违也七歌云长安卿相多少年所谓同学者盖长安卿相也曰少年曰轻肥公之目当时卿相如此又曰山郭千家朝晖冷静冩出夔府孤城也信宿渔人不但自况以其延縁荻苇擕家啸歌羇栖之客殆有弗如还泛泛者亦羡之之词也九辩曰燕翩翩其辞归兮蝉寂寞而无声以燕遇秋寒回翔而畏惧也故以清秋目之燕燕于飞诗人取喻送别已则系舟伏枕而燕乃下上辞归飞翔促数搅余心焉曰故飞飞者恼乱之辞亦触忤也抗疏之功名既薄传经之心事又违旋观同学少年五陵衣马亦渔人燕子之俦侣耳故以自轻肥薄之下一自字与还泛泛故飞飞翻倒相应杜陵有布衣老大心转拙于长安卿相何有哉】
　　闻道长安似奕棋百年世事不胜悲王侯第宅皆新主文武衣冠异昔时直北闗山金鼓振征西车马羽书迟鱼龙寂寞秋江冷故国平居有所思【笺曰长安似奕棋言谋国者如奕棋之无定算故贻祸于百年之后而不胜其悲也百年世事用辛有之言王侯第宅指误国之人如林甫国忠軰也明皇宠任蕃将而肃宗信向中官俾居朝右文武衣冠皆异于昔时也所谓百年世事者如此又曰肃宗收京已后委任中官中外多故公不以移官僻逺憗置君国之忧故有闻道长安之章每依南斗望京华情见于此白帝城髙目以故国兼天波浪叹彼鱼龙曰平居有所思殆欲以沧江遗老奋防屈指覆定百年举棋之局非徒悲伤晼晚如昔人愿得入帝城而己】
　　蓬莱宫阙对南山承露金茎霄汉间西望瑶池降王母东来紫气满函闗云移雉尾开宫扇日绕龙鳞识圣顔一卧沧江惊嵗晚几回青锁防朝班【笺曰公诗云忆献三赋蓬莱宫此记其事也王母函闗记天宝承平盛事而失政亦略见矣云移二句记朝仪之盛曰识圣顔者公以布衣朝见所谓往时文彩动人主也落句方及拾遗移官之事又曰此诗乃追思长安全盛叙述宫阙崇丽朝省尊严而感伤则见于未句葢自灵武回銮放逐蜀郡旧臣自此中官窃柄开元天宝之盛事不可复见而公坐此移官沧江嵗晚能无三叹于今昔乎几回青锁追数其近侍奉引时日无几也嗟乎西望瑶池以下开宝之长安也王侯第宅以下肃宗之长安也徘徊感叹亦所谓重章而共述也】
