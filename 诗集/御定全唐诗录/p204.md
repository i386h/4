<!-- { "loadSidebar": true } -->
　　一手防书一杖笻出门何处覔情通立谈禅客传心印坐睡渔师着背篷青布旗夸千日酒白头浪吼半江风淮隂市里人相见尽道途穷禾必穷
　　残春旅舍
　　旅舍残春宿雨晴恍然心地忆咸京树头蜂抱花须落池面鱼吹柳絮行禅伏诗魔归静域酒冲愁阵出竒兵两梁免被尘埃汚拂拭朝簪待眼明
　　安贫
　　手风慵展八行书眼暗休寻九局圗牕里日光飞野马按头筠管长蒲卢谋身拙为安足报国危曽捋虎须举世可能无黙识未知谁拟试齐竽【太平广记云昭宗尝面许偓为相奏云陛下运契中兴当复用重徳镇风俗臣座主右仆射赵崇可充是选乞回臣之命授崇天下幸甚上喜叹翌日制用崇暨兵部侍郎王賛为相全忠闻之驰入请见于上前且言二公长短上曰赵崇是偓荐时偓在侧全忠叱之偓奏曰臣不敢与大臣争上曰韩偓出寻谪官诗谋身云云此也　按史称偓直内禁屡参密谋为全忠所忌又侍宴时全忠临陛宣事众皆去席偓守礼不为动全忠以为薄巳其云危捋虎须非独荐赵崇一事也广记似觉未尽】
　　赠僧
　　尽说归山避世尘几人终肯别嚣氛瓶添涧水盛将月衲挂松枝惹得云三接旧承前席遇一灵今用戒香熏相逢莫话金銮事触拨伤心不愿闻
　　南安寓止
　　此地三年偶寄家枳篱茅屋共桑麻蝶矜翅暖徐窥草蜂倚身轻凝【去声】看花天近函关屯瑞气水侵吴甸浸晴霞岂知卜肆严夫子潜指星机认海查
　　野钓
　　细桃花水轻鸥逆浪飞风头阻归棹坐睡倚蓑衣
　　从猎
　　猎犬谙斜路宫嫔识认旗马前双兎起宣示羽林儿小镫狭鞭鞘鞍轻妓细腰有时齐走马也学唱交交蹀躞巴陵骏毰毸碧野鸡忽闻仙乐动赐酒玉偏提
　　思归乐
　　晩日催弦管春风入绮罗杏花如有意偏落舞衫多
　　招隠
　　立意忘机机巳生可能朝市汚髙情时人未防严陵志不钓鲈鱼只钓名
　　使风
　　茶香睡觉心无事一卷黄庭在手中欹枕卷帘江万里舟人不语满帆风
　　阻风
　　平生情趣羡渔师此日烟江惬所思肥鳜香秔小艛艓断肠滋味阻风时
　　秋霖夜忆家
　　垂老何时见弟兄背灯愁泣到天明不知短髪能多少一滴秋霖白一茎
　　曛黑
　　古木侵天日巳沈露华凉冷润衣襟江城曛黒人行絶唯有啼乌伴夜碪
　　醉着
　　万里清江万里天一村桑柘一村烟渔翁睡着无人唤过午醒来雪满船
　　栁
　　一笼金线拂弯桥几被儿童损细腰无奈灵和标格在春来依旧褭长条
　　翠碧鸟
　　天长水逺网罗稀保得重重翠羽衣挟弹小儿多害物劝君莫近市朝飞
　　家书后批二十八字
　　四序风光总是愁鬓毛衰飒涕横流此书未到心先到想见孤城海岸头
　　茘枝
　　遐方不许贡珍竒密诏唯教进茘枝汉武碧桃争比得枉令方朔号偷儿
　　封开玉笼鸡冠澁叶衬金盘鹤顶鲜想得佳人微启齿翠钗先取一枝悬
　　巧裁霞片裹神浆崖蜜天然有异香应是仙人金掌露结成氷入茜罗囊
　　郑左丞入洛一絶请为申达京洛亲友知余病废
　　鬓惹新霜耳旧聋眼昏腰曲四肢风交亲若要知形候岚嶂烟中折臂翁
　　自沙县抵尤溪县值泉州军过后村落皆空因有一絶
　　水自潺湲日自斜尽无鸡犬有鸣鵶千村万落如寒食不见人烟空见花
　　即目
　　书墙暗记移花日洗瓮新知醖酒期须信闲人有忙事早来冲雨覔渔师
　　访隠者遇沈醉书其门而归
　　晓入江村覔钓翁钓翁沈醉酒缸空夜来风起闲花落狼藉柴门鸟径中
　　寄邻庄道侣
　　闻説经旬不启关药牕谁伴醉开顔夜来霜压村前竹剩见溪南几尺山
　　香奁集【附】
　　偓自序曰余溺章句信有年矣诚知非丈夫所为不能忘情天所赋也自庚辰辛巳之际迄辛丑庚子之间所着歌诗不啻千首其间以绮丽得意者亦数百篇徃徃在士大夫之口或乐工配入声律粉墙椒壁斜行小字窃咏者不可胜计大盗入关缃帙都坠迁徙不常厥居求生草莽之中岂复以吟讽为意或天涯逢旧识或避地遇故人醉咏之暇时及拙唱自尔鸠辑复得百篇不忍弃捐随时编録遐思宫体未敢称庾信攻文却诮玉台何必倩徐陵作序麤得捧心之态幸无折齿之惭栁巷青楼未尝糠粃金闺绣户始预风流咀五色之灵芝香生九窍咽三危之瑞露春动七情如有责其不经亦望以功掩过翰林学士承防行尚书户部侍郎知制诰韩偓序
　　石林叶氏曰世传香奁集江南韩熙载所为误沈存中笔谈又谓汉相和凝所为后贵恶其侧艶嫁名于偓亦非也余家有唐吴融诗一集其中有和韩致尧无题三首与香奁集中无题韵正同而偓序中亦具载其事又余曽在温陵于偓裔孙埛处见偓亲书所作诗一卷虽纸墨昏淡而字画宛然其袅娜多情春尽等诗多在卷中此可验矣偓富于才情词致婉丽能道人意外事固非凝所及据北梦琐言云凝少年好为小词令布于汴洛洎作相专令人收拾焚毁契丹入冦号为曲子相公然则凝虽有集名香奁与偓同乃浮艶小词耳安得便以今世所行香奁集为凝作耶
　　古体诗
　　春昼
　　春融艶艶大醉陶陶漏添迟日箭减良宵藤垂防户栁拂浮桥帘幙燕子池塘伯劳肤清臂瘦衫薄香销楚殿衣窄南朝髻髙河南县逺清波地遥丝纒露泣各自无憀
　　五更
　　秋雨五更头桐竹鸣骚屑却似残春间断送花时节空楼鴈一声逺屏灯半灭绣被拥娇寒眉山正愁絶
　　意绪
　　絶代佳人何寂寞梨花未发梅花落东风吹雨入西园银线千条度虚阁粉脸难匀蜀酒浓口脂易印吴绫薄娇娆意绪不胜羞愿倚郎肩永相着
　　后魏时相州人作李波小妹歌疑其未备因补之
　　李波小妹字雍容窄衣短袖蛮锦红未解有情梦梁殿何曽自媚妒吴宫谁教牵引知酒味因令怅望成春慵海棠花下秋千畔背人撩鬓道怱怱【北史广平人李波宗族强盛残掠不巳公私咸患百姓为之语曰李波小妹字雍容褰裙逐马如卷蓬左射右射必叠双妇女尚如此男子安可逢相州刺史李安世设方畧诱波等杀之宋姚寛以为本辞无关闺情所补不合然安知当时不别有所感托之此女子乎】
　　近体诗
　　幽牕
　　刺绣非无暇幽自尠欢手香江橘嫩齿软越梅酸密约临行怯私书欲报难无凭谙鹊语犹得暂心寛
　　马上见
　　骄马锦连干乘骑是谪仙和裙穿玉镫隔袖把金鞭去带懵腾醉归成困顿眠自怜输廐吏余暖在香鞯
　　欲去
　　纷纭隔语重约踏青期縦得相逢处无非欲去时恨深书不尽宠极意多疑惆怅桃源路惟教梦寐知
　　信笔
　　睡髻休频拢春眉忍更长整钗栀子重泛酒菊花香绣叠昏金色罗揉损砑光有时闲弄笔亦畵两鸳鸯
　　懒起
　　百舌恼朝眠春心动几般枕霞红黯淡泪粉玊防笼绣香烟歇屏山烛焰残暖怜罗袜窄瘦觉锦衣寛昨夜三更雨临明一阵寒海棠花在否侧卧卷帘看
　　春闷偶成十二韵
　　阡陌悬云壤栏畦隔艾芝路遥行嬾河濶过桥迟鴈足应难达狐踪浪得疑谢鲲吟未废张硕梦堪思有意通情处无言拢鬓时格髙归敛笑歌怨在嚬眉醉后金蝉重欢余玉燕欹素姿凌白柰圎颊诮红梨粉字题花笔香牋咏栁诗绣牕防手约芳草踏青期别泪开泉脉春愁罥藕丝相思不相信幽恨更谁知
　　无题【并序】
　　余自辛酉歳戏作无题十四韵故奉常王公相国首于继和故内翰吴侍郎融令狐舍人涣阁下刘舍人崇誉吏部王贠外涣相次属和余因作第二首却寄诸公二内翰及小天亦再和余复作第三首二内翰亦三和王公一首刘紫微一首王小天二首二学士各三首余又倒押旧韵成第四首二学士笑谓余曰谨竪降旗何妍如是也遂絶笔是歳十月末余在内直一旦兵起随驾西狩文藁咸弃更无孑遗丙寅年九月在福建寓止有前东都度支院苏暐端公挈余沦落诗藁见授中得无题一首因追味旧作缺亡甚多唯第二第四首彷佛可记其第三首才得数句而巳今亦依次编之以俟他时偶获全本余五人所和不复忆省矣
　　小槛移灯灺空房锁隙尘额波风尽日帘匣月侵晨香瓣更衣后钗梁拢鬓新吉音闻诡计醉语近天真妆好方长叹欢余却浅嚬绣屏金作屋丝幰玉为轮致意通绵竹精诚托锦鳞歌凝眉际恨酒发脸邉春溪纻殊轻越楼箫岂羡秦栁虚禳沴气梅实引芳津乐府降清唱宫厨减食珍防闲襟并敛忍姤泪休匀宿饮愁萦梦春寒瘦着人手持双荳防的的为东邻
　　碧瓦偏光日红帘不受尘栁昏连緑野花烂烁清晨书密偷看数情通破体新明言终未实暗祝始应真枉道嫌偷药推诚鄙效嚬合成云五色宜在月中轮照兽金涂钗鱼玊镂鳞渺弥三岛浪平逺一楼春堕髻还名夀修蛾本姓秦棹寻闻犬洞槎入饮牛津麟脯随重醸霜鳞间八珍锦衾霞彩烂罗袜砑光匀羞澁佯牵伴娇娆欲泥人偷儿难捉搦慎莫共比邻
　　紫蜡融花蔕红绵拭锦尘梦狂翻惜夜妆嬾厌凌晨茜袖啼痕数香牋墨色新【从此失记】
　　第四倒押前韵
　　白【一作查】下归同路乌衣枉作邻佩声犹隔箔香气巳迎人酒劝杯须满书羞字不匀歌怜黄竹怨味实碧桃珍剪烛非良筞当关是要津东阿初渡洛杨恽旧家秦粉化横波溢衫轻晓雾春鵶黄双鳯翅麝月半鱼鳞别袂翻如浪廻肠转似轮后期才注脚前事又含嚬縦有才难咏宁无畵逼真天香闻更有琼树见长新鬬草长更仆迷阄悮达晨嗅花判不得檀注惹芳尘
　　六言
　　春楼处子倾城金陵狎客多情朝云暮防合罗袜绣被逢迎华山梧桐相覆蛮江荳蔻连生幽欢不尽告别秋河怅望平明
　　一灯前落夜三月尽草青时半寒半暖正好花开花谢相思惆怅空教梦见懊恼多成酒悲红袖不干谁防揉损聨娟淡眉
　　横塘
　　秋寒洒背入帘霜鳯胫灯青照洞房蜀纸麝煤添笔媚越瓯犀液发茶香风飘乱防更筹转拍送繁弦曲破长散客出门斜月在两眉愁思向横塘
　　五更
　　往来曽约郁金牀半夜潜身入洞房怀里不知金钿落暗中唯觉绣鞋香此时欲别魂俱断自后相逢眼更狂光景旋消惆怅在一生赢得是凄凉
　　咏浴
　　再整鱼犀拢翠簪解衣先觉冷森森教移兰烛频羞影自试香汤更怕深初似洗花难抑按终忧沃雪不胜任岂知侍女帘帏外賸取君王几饼金
　　倚醉
　　倚醉无端寻旧约却令惆怅转难胜静中楼阁深春雨逺处帘栊半夜灯抱柱立时风细细绕廊行处思腾腾分明窓下闻裁剪敲遍防干唤不譍
　　有忆
　　昼漏迢迢夜漏迟倾城消息杳无期愁肠泥酒人千里泪眼倚楼天四垂自笑计狂多独语谁怜梦好转相思何时斗帐浓香里分付春风与玊儿
　　袅娜
　　袅娜腰肢淡薄妆六朝宫様窄衣裳着词但见樱桃破飞盏遥闻岂蔻香春恼情怀身觉瘦酒添顔色粉生光此时不敢分明道风月应知暗断肠
　　偶见
　　千金莫惜旱莲生【一作买娉婷】一笑从教下蔡倾仙树有花难问种御香闻气不知名愁来自觉歌喉咽瘦去谁怜舞掌轻小叠红笺书恨字与奴方便寄卿卿
　　闺情
　　轻风滴砾动帘钩宿酒犹酣懒卸头但觉夜深花有露不知人静月当楼何郎烛暗谁能咏韩夀香销亦任偷敲折玊钗歌转咽一声声入两眉愁
　　寒食日重游李氏园亭有懐
