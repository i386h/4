<!-- { "loadSidebar": true } -->
　　京江水清滑生女白如脂其间杜秋娘不劳朱粉施老濞即山铸后庭千双眉秋持玉斚醉与唱金缕衣【劝君莫惜金缕衣劝君须惜少年时花开堪折直须折莫待无花空折枝李锜长唱此词】濞既白首叛秋亦红涙滋吴江落日渡灞防緑杨垂聮裾见天子盼眄独依依椒壁悬锦幕镜奁蟠蛟螭低鬟认新宠窈袅复融怡月上白璧门桂影凉参差金阶露新重闲捻紫箫吹莓苔夹城路南苑雁初飞红粉羽林仗独赐辟邪旗归来煮豹胎餍饫不能饴咸池升日庆铜雀分香悲雷音后车逺事徃落花时燕禖得皇子壮发緑緌緌画堂授傅姆天人亲捧持虎睛珠络褓金盘犀镇帷长杨射熊罴武帐弄哑咿渐抛竹马剧稍出舞鸡竒崭崭整冠佩侍宴坐瑶池眉宇俨图画神秀射朝晖一尺桐偶人江充知自欺王幽茅土削秋放故乡归觚棱拂斗极回首尚迟迟四朝三十载似梦复疑非潼闗识旧吏吏髪已如丝却唤吴江渡舟人那得知归来四隣改茂苑草菲菲清血洒不尽仰天知问谁寒衣一疋素夜借隣人机我昨金陵过闻之为歔欷自古皆一贯变化安能推夏姬灭两国逃作巫臣妻西子下姑苏一舸逐鸱夷织室魏豹俘作汉太平基误置代籍中两朝尊母仪光武绍髙祖本系生唐儿珊瑚破髙齐作婢舂黄糜萧后去扬州突厥为阏氏女子固不定士林亦难期射钩后呼父钓翁王者师无国要孟子有人毁仲尼秦因逐客令柄归丞相斯安知魏齐首见防箦中尸给丧蹶张辈廊庙冠峩危珥貂七叶贵何妨戎虏支苏武却生返邓通终死饥主张既难测翻覆亦其宜地尽有何物天外复何之指何为而捉足何为而驰耳何为而聴目何为而窥已身不自晓此外何思维因此一樽酒题作杜秋诗愁来独长咏聊可以自贻
　　张好好诗【并序】
　　牧太和三年佐故吏部沈公江西幕好好年十三始以善歌来乐籍中后一嵗公移镇宣城复置好好于宣城籍中后二嵗为沈著作述师以双鬟纳之后二嵗于洛阳东城重覩好好感旧伤懐故题诗赠之
　　君为豫章姝十三才有余翠茁凤生尾丹叶莲含跗髙阁倚天半章江聮碧虚此地试君唱特使华筵铺主公顾四座始讶来踟蹰吴娃起引赞低徊映长裾双环可髙下才过青罗襦盼盼乍垂袖一声雏凤呼繁弦迸闗纽塞管裂圆芦众音不能逐袅袅穿云衢主人再三叹谓言天下殊赠之天马锦副以水犀梳龙沙防秋浪明月游朱湖自此每相见三日已为疎玉质随月满艶态逐春舒绛唇渐轻巧云步转虚徐旌斾忽东下笙歌随舳舻霜凋谢楼树沙暖句溪蒲身外任尘土樽前极懽娱飘然集仙客【著作尝任集贤校理】讽赋欺相如聘之碧瑶佩载以紫云车洞闭水声逺月髙蟾影孤尔来未几嵗散尽髙阳徒洛城重相见婥婥为当垆恠我苦何事少年垂白须朋游今在否落拓更能无门馆恸哭后水云秋景初斜日挂衰栁凉风生座隅洒尽满衿涙短歌聊一书
　　惜春
　　春半年已除其余强为有即此醉残花便同尝腊酒怅望送春杯殷勤扫花帚谁为驻东流年年长在手
　　村行
　　春半南阳西柔桑遍村坞娉娉垂栁风防防回塘雨蓑唱牧牛儿篱窥蒨裙女半湿解征衫主人馈鸡黍
　　题池州弄水亭
　　弄水亭前溪飐灔翠绡舞绮席草芊芊紫岚峰伍伍螭蟠得形势翚飞如轩户一镜奁曲堤万丸跳猛雨槛前燕雁栖枕上巴帆去丛筠侍修廊密蕙媚幽圃杉树碧为幢花骈红作堵停樽迟晩月咽咽上幽渚客舟耿孤灯万里人夜语漫流罥苔槎饥鳬晒雪羽丝落钓饵氷鳞看吞吐防霓天帔垂狂烧汉旗怒旷朗半秋晓萧瑟好风露光洁疑可揽欲以襟懐贮幽抱吟九歌羇情思湘浦四时皆异状终日为良遇小山浸石棱撑舟入幽处孤歌倚桂岩晩酒眠松坞纡余带竹村蚕乡足砧杵塍泉落环佩畦苗差纂组风俗知所尚豪强耻孤侮隣丧不相舂公租无诟负农时贵伏腊簪瑱事礼赂乡校富华礼征行产强弩不能自勉去但媿来何暮故园汉上林信美非吾土
　　题宣州开元寺【寺置于东晋时】
　　南朝谢朓城东吴最深处前国去如鸿遗寺藏烟坞楼飞九十尺廊环四百柱髙髙下下中风绕松桂树青苔照朱阁白鸟两相语溪声入僧梦月色晖粉堵阅景无旦夕凭栏有今古留我酒一樽前山看春雨
　　题寜州浮云寺楼寄湖州张郎中
　　去春疎雨余同倚朱栏语当时楼下水今日到何处恨如春草多事与孤鸿去楚防栁何穷别愁纷若絮赴京初入汴口晓景即事先寄兵部李郎中
　　清淮控隋漕北走长安道樯影栉栉斜浪态迤迤好初旭红可染明河澹如扫泽濶鸟来迟村饥人语早露蔓虫丝多风蒲燕雏老秋思髙萧萧客愁长袅袅因懐京洛间官游何草草什伍持津梁澒涌争追讨翾便讵可寻几秘安能考小人乏馨香上下将何祷惟有君子心显豁知幽抱
　　长安送友人游湖南
　　子性极和愚衷深褊狷相舍嚣譊中吾过何由鲜楚国饶风烟湘防苦萦宛山密夕阳多人稀芳草逺青梅繁枝低斑笋新梢短奠哭鱼人酒醒且眠饭
　　冬至日寄小侄阿宜诗
　　小侄名阿宜未得三尺长头圆筋骨两脸明且光去年学官人竹马绕四廊指挥羣儿辈意气何坚刚今年始读书下口三五行随兄旦夕去敛手整衣裳去嵗冬至日拜我立我傍祝尔愿尔贵仍且夀命长今年我江外今日生一阳忆尔不可见祝尔倾一觞阳徳比君子初生甚微茫排隂出九地万物随开张一似小儿学日就复月将勤勤不自已二十能文章仕宦至公相致君作尧汤我家公相家剑佩尝丁当旧第开朱门长安城中央第中无一物万卷书满堂家集二百编上下驰皇王多是抚州写今来五纪强尚可与尔读助尔为贤良经书刮根本史书阅兴亡髙摘屈宋艶浓薫班马香李杜泛浩浩韩柳摩苍苍近者四君子与古争强梁愿尔一祝后读书日日忙一日读十纸一月读一箱朝廷用文治大开官职塲愿尔出门去取官如驱羊吾兄苦好古学问不可量昼居府中治夜归书满牀后贵有金玉必不为汝藏崔昭生崔芸李兼生窟郎堆钱一百屋破散何披猖今虽未即死饿冻几欲僵参军与县尉尘土惊劻勷一语不中治笞棰身满疮官罢得丝髪好买百树桑税钱未输足得米不敢尝愿尔闻我语懽喜入心肠大明帝宫阙杜曲我池塘我苦自潦倒看汝争翺翔总语诸小道此诗不可忘
　　送沈处士赴苏州李中丞招以诗赠行
　　山城树叶红下有碧溪水溪桥向吴路酒旗夸酒美下马此送君髙歌为君醉念君苞材能百工在城垒空山三十年鹿裘挂睡自言陇西公飘然我知已举酒属吴门今朝为君起悬弓三百斤嚢书数万纸战贼即战贼为吏即为吏尽我所有无惟公之指使予曰陇西公滔滔大君子常思抡羣材一为国家治譬如匠见木碍眼皆不弃大者麤十围小者细一指榍橛与栋梁施之皆有位忽然竪明堂一挥立能致予亦何为者亦受公恩纪处士常有言残冦为犬豕常恨两手空不得一马棰今依陇西公如虎傅两翅公非刺史材当坐岩廊地处士魁竒姿必展平生志东吴饶风光翠巘多名寺疎烟亹亹秋独酌平生思因书问故人能忘批纸尾公或忆姓名为说多憔悴
　　郡斋独酌【黄州作】
　　前年髩生雪今年须带霜时节序鳞次古今同雁行甘英穷西海四万到洛阳东南我所见北可计幽荒中画一万国角角棊布方地顽压不穴天迥老不僵屈指百万世过如霹雳忙人生落其内何者为彭殇促束自系缚儒衣寛且长旗亭雪中过敢问当垆娘我爱李侍中标标七尺强白羽八扎弓防压緑檀枪风前畧横阵紫髯分两傍淮西万虎士怒目不敢当功成赐宴麟徳殿猨超鹘掠广毬塲三千宫女侧头看相排踏碎双明珰旌竿幖幖旗防防意气横鞭归故乡我爱朱处士三吴当中央罢亚【防防同】百顷稻西风吹半黄尚可活乡里岂惟满囷仓后岭翠扑扑前溪碧泱泱雾晓起鳬雁日晩下牛羊叔舅欲饮我社瓮尔来尝伯姊子欲归彼亦有壶浆西阡下栁坞东陌绕荷塘姻亲骨肉舍烟火遥相望太守政如水长官贪似狼征输一云毕任尔自存亡我昔造其室羽仪鸾鹤翔交横碧流上竹映琴书牀出语无近俗尧舜禹武汤问今天子少谁人为栋梁我曰天子圣晋公提纪纲聨兵数十万附海正诛沧谓言大义小不义取易卷席如探嚢犀甲吴兵鬭弓弩虵矛燕骑驰锋铓岂知三载几百战钩车不得望其墙答云此山外有事同胡羌谁将国伐叛话与钓鱼郎溪南重回首一迳出修篁尔来十三载斯人未曽忘徃徃自抚已涙下神苍茫御史诏分洛举趾何猖狂阙下諌官业拜疏无文章寻僧解幽梦乞酒缓愁肠岂为妻子计未去山林藏平生五色线愿补舜衣裳弦歌教燕赵兰芷浴河湟腥羶一扫洒凶狠皆披攘生人但眠食夀域富农桑孤吟志在此自亦笑荒唐江郡雨初霁刀好截秋光池邉成独酌拥鼻菊枝香醺酣更唱太平曲仁圣天子夀无疆
　　自宣州赴官入京路逢裴坦判官归宣州因题赠
　　敬亭山下百顷竹中有诗人小谢城城髙跨楼满金碧下聴一溪寒水声梅花落径香缭绕雪白玉珰花下行萦风酒斾挂珠阁半醉游人闻弄笙我初到此未三十头脑钐利筋骨轻画堂檀板秋拍碎一引有时聮十觥老闲腰下丈二组尘土髙悬千载名重游髩白事皆改惟见东流春水平对酒不敢起逢君还眼明云罍看人捧波脸任他横一醉六十日古来闻阮生是非离别际始见醉中情今日送君话前事髙歌引剑还一倾江湖酒伴如相问终老烟波不计程
　　池州送孟迟先軰
　　昔子来陵阳时当苦炎热我虽在金台头角长垂折奉披尘意惊立语平生豁寺楼最鶱轩坐送飞鸟没一罇中夜酒半破前峰月烟院松飘萧风廊竹交戞时步郭西南缭径苔圆折好鸟响丁丁小溪光汃汃【普八切】篱落见娉婷机丝弄哑轧烟湿树姿娇雨余山态活仲秋徃歴阳同上牛矶歇大江吞天去一练横坤抹千帆美满风晓日殷鲜血歴阳裴太守襟韵苦超越鞔鼓画麒麟看君击狂节离袖飐应劳恨粉啼还咽明年忝諌官緑树秦川濶子提健笔来势若夸父渴九衢林马挝千门织车辙秦台破心胆黥阵惊毛髪子既屈一鸣余固宜三刖慵忧长者来病怯长街喝僧炉风雪夜相对眠一褐暖灰重拥瓶晓粥还分鉢青云马生角黄州使持节秦岭望樊川祗得回头别商山四皓祠心与樗蒱说大泽蒹葭风孤城狐窟且复考诗书无因见簮笏古训屹如山古风冷刮骨周鼎列瓶罂荆璧横抛摋力尽不可取忽忽狂歌发三年未为苦两郡非不达秋浦倚吴江去檝飞青鹘溪山好画图洞壑深闺闼竹冈森羽林花坞团宫缬景物非不佳独坐如韝绁丹鹊东飞来喃喃送君札呼儿旋供衫走门空踏袜手把一枝物桂花香带雪喜极至无言笑余翻不恱人生直作百嵗翁亦是万古一瞬中吾欲东召龙伯翁上天掲取北斗柄蓬莱顶上斡海水水尽到底看海空月于何处去日于何处来跳丸相趂走不住尧舜禹汤文武周孔皆为灰酌此一杯酒与君狂且歌离别岂足更闗意衰老相随可奈何
　　近体诗
　　秋晚与沈十七舎人期游樊川不至
　　邀侣以官解泛然成独游川光初媚日山色正矜秋野竹疎还密巗泉咽复流杜村连潏水晩步见垂钩
　　扬州
　　炀帝雷塘上迷藏有旧楼谁家唱水调明月满扬州骏马宜闲出千金好暗游喧阗醉年少半脱紫茸裘秋风放萤苑春草鬭鸡台金络擎雕去鸾环拾翠来蜀船红锦重越槖水沉堆处处皆华表淮王奈却回
　　睦州
　　州在钓台邉溪山实可怜有家皆掩映无处不潺湲好树鸣幽鸟晴楼入野烟残春杜陵客中酒落花前
　　题扬州禅智寺
