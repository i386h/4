<!-- { "loadSidebar": true } -->
　　青袍芸阁郎谈笑揖侯王旧箓藏云穴新诗满帝乡名髙闲不得到处人争识谁知氷雪顔已杂风尘色此去复如何东皋岐路多借茅临紫陌回首忆沧波年来倦
　　萧索但説淮南乐并檝湖上逰连樯月中泊沿溜入阊门千灯夜市喧喜逢隣舍伴遥语问乡园下淮风自急树杪分郊邑送客随岸行离人出帆立渔村绕水田澹浦隔晴烟欲就林中醉先期石上眠林昏天未曙但向云边去暗入无路山心知有花处登髙日转明下望见春城洞里草空长塜邉人自耕寥寥行异境过尽千峰影云色凝古坛泉声落寒井仙成不可期多别自堪悲为问桃源客何人见乱时
　　腊日观咸宁王部曲娑勒擒豹歌
　　山头曈曈日将出山下猎围照初日前林有兽未识名将军促骑无人声潜形踠伏草不动双雕转旋羣雅鸣隂方质子才三十译语受词蕃语揖舍鞍解甲疾如风人忽虎蹲兽人立歘然扼颡批其頥爪牙委地涎淋漓既苏复吼拗仍怒果叶英谋生致之拖自深丛目如电万夫失容千马战传呼贺拜声相连杀气腾陵隂满川始知防虎如防鼠败寇降羌生眼前祝尔嘉词尔无苦献尔将随犀象舞苑中流水禁中山期尔攫抟开天顔非熊之兆庆无极愿纪雄名传百蛮
　　宴席赋得姚美人搊等歌
　　出帘仍有钿筝随见罢翻令恨识迟微收皓腕纒红袖深遏朱弦低翠眉忽然髙张应繁节玉指回旋若飞雪凤箫龙管寂不喧绣幕纱窻俨秋月有时轻弄和郎歌慢处声迟情更多已愁红脸能佯醉又恐朱门难再过昭阳伴里最聪明出到人间才长成遥知禁曲难翻处犹自君王説小名
　　栖岩寺隋文帝马脑盏歌
　　天宫宝器隋朝物锁在金函比金骨开函捧之光乃发阿修罗王掌中月五云如拳轻复浓昔曾噀酒今藏龙规形环影相透彻乱雪繁花千万重可怜贞质无今古可叹隋陵一坏土宫中艶女满宫春得亲此宝能几人一留寒殿殿将壊唯有幽光通隙尘山中老僧眉似雪忍死相传保扄鐍
　　送张侍郎还蜀歌
　　秦家御史汉家郎亲专两印征殊方功成走马朝天子伏槛谈邉若流水晓离仙署趋紫微夜接髙儒读青史泸南五将望君还愿以天书示百蛮曲栈重江初过雨前旌后骑不同山迎车拜舞多耆老旧卒新营遍青草塞口云生火迟烟中鹤唳军行早黄花川下水交横逺映孤霞蜀国晴笻竹笋长椒瘴起茘枝花发杜防鸣回首岷峩半天黒传觞接膝何由得空令豪士仰威名无复贫交恃顔色垂杨不动雨纷纷锦帐胡瓶争送君须臾醉起箫笳发空见双旌入塞云
　　近体诗
　　皇帝感词
　　天衣五凤彩御马六龙文雨露清驰道风雷翊上军髙旍花外转行漏乐前闻时见金鞭举空中指瑞云
　　卧病书懐
　　苦心三十载白首遇艰难旧地成孤客全家赖钓竿貌衰縁药尽起晚为山寒老病今如此无人更问看
　　泊扬子江岸
　　山映南徐暮千帆入古津鱼惊出浦火月照渡江人清镜催双鬓沧波寄一身空怜莎草色长接故园春
　　题兴善寺后池
　　隔窓栖白鸟似与镜湖邻月照何年树花逢几度人岸莎青有路苔径緑无尘永愿容居止僧中老此身
　　蓝溪期萧道士采药不至
　　春风生百草几处术苗香人逺花空落溪深日复长病多知乐性老近忆仙方青节何由见三山桂自芳
　　春日灞亭同苗员外寄庾侍御
　　坐见春云暮无因报所思川平人去逺日暖雁飞迟对酒山长在看花鬓自衰谁堪登灞岸还作异乡悲夜中得循州赵司马侍郎书因寄回使
　　瘴海寄双鱼中宵达我居两行灯下泪一纸岭南书地説炎蒸极人称老病余殷勤报贾傅莫共酒杯疎
　　赴池州拜觐舅氏留上考功郎中舅
　　孤贱易蹉跎其如酷似何衰荣同族少生长外家多别国桑榆在沾衣血泪和应怜失行雁霜霰寄烟波
　　送韩都防还邉
　　好勇知名早争雄上将间战多春入塞猎惯夜烧山阵合龙蛇动军移草木闲今来部曲尽白首过萧关
　　送刘判官赴丰州
　　衔杯吹急管满眼起风沙大漠山沈雪长城草发花筞行须耻战冦在莫言家余亦祈勲者如何别左车
　　送从叔程归西川幕
　　千山氷雪晴山静锦花明羣鹤栖莲府诸戎拜栁营浪依巴字息风入蜀关清岂念在贫巷竹林鸣鸟声
　　送顔推官逰银夏谒韩大夫
　　丛丛叫寒笛满眼塞山青才子樽前画将军石上铭猎声云外响战血雨中腥苦乐从来事因君一涕零
　　送从侄滁州觐省
　　爱尔似龙媒翩翩千里回书从外氏学竹自晋时栽拥棹逢鸥舞凭防见雨来上堂多庆乐不醉莫停杯
　　送从舅成都丞广归蜀
　　褒谷通岷岭青冥此路深晚程椒瘴热野饭茘枝隂古郡三刀夜春桥万里心惟应对杨栁暂醉卓家琴
　　送李端
　　故关衰草遍离别自堪悲路出寒云外人归暮雪时少孤为客早多难识君迟掩泪空相向风尘何处期
　　题崔端公园林
　　上士爱清辉开门向翠微抱琴看鹤去枕石待云归野坐苔生席髙眠竹挂衣旧山东望逺惆怅暮花飞
　　山中咏古木
　　髙林已萧索夜雨复秋风坠叶鸣藂竹斜根拥断蓬半侵山影里长在水声中此地何人到云门去未通
　　从军行
　　二十在邉城军中得勇名巻旗收败马占碛拥残兵覆阵乌鸢起烧山草木明塞闲思逺猎师老厌分营雪岭无人迹氷河足雁声李陵甘此没惆怅汉公卿
　　晚到盩厔耆老家
　　老翁曾旧识相引出柴门苦话别时事因寻溪上村数年何处客近日几家存冒雨看禾黍逢人忆子孙乱藤穿井口流水到篱根惆怅不堪住空山月又昏
　　过李尊师院
　　城阙望烟霞常悲仙路賖宁知樵子迳得到葛洪家犬吠松间月人行洞里花留诗千载鹤送客五云车访世山空在观碁日未斜不知尘俗士谁解种胡麻
　　和常舍人晚秋集贤院即事十二韵寄赠江南徐薛二侍郎
　　纶阁九华前森沈绮仗连洞门开旭日清禁肃秋天霜满朝容备钟余漏唱传摇珰陪羽扇端弁入炉烟麟笔删金篆龙绡荐玉编汲书荀朂定汉史蔡邕专御竹潜通笋宫池暗泻泉乱藂萦弱蕙坠叶洒枯莲列署齐游日重江并谪年登封思议草侍讲忆同筵沧海风涛广黝山瘴雨偏惟应缄上宝赠逺一呈妍
　　早春逰樊川野店却寄李端校书崔峒补阙司空曙主簿耿湋拾遗
　　白水遍沟塍青山对杜陵晴明人望鹤旷野鹿随僧古栁连巢折荒堤带草崩隂桥全覆雪瀑溜半垂冰鬭鼠摇松影逰落石层韶光偏不待衰败巧相仍桂树曾争折龙门几共登琴师阮校尉诗和栁吴兴防笔求书扇张屏看画蝇卜邻空遂约问卦独无征投足经危路收才遇直绳守农穷自固行药病何能掩帙蓬蒿晚临川景气澄飒然成一叟谁更慕骞腾
　　逢南中使因寄岭外故人
　　见説南来处苍梧接桂林过秋天更暖近海日长隂巴路縁云出蛮乡入洞深信回人自老梦到月应沈碧水通春色青山寄逺心炎方难久客莫使鬓毛侵
　　送鲍中丞赴太原
　　分路引鸣驺喧喧似陇头暂移西掖望全解北门忧专幕临都防分曹制督邮积氷营不下盛雪猎方休白草连氊帐黄云拥戍楼今朝送旌斾一减鲁儒羞
　　仲秋望华清宫中树因以成咏
　　可怜云木藂满禁碧蒙蒙色润灵泉近隂清辇路通玉坛标八柱金井识双桐交映凝寒露相和起夜风数枝盘石上几叶落云中燕拂宜秋霁蝉鸣觉昼空翠屏更隠见珠缀共玲珑雷雨生成早撨苏禁令雄野藤髙助緑仙果迥呈红惆怅缭垣暮兹山闻暗蛩
　　长安春望
　　东风吹雨过青山却望千门草色闲家在梦中何日到春来江上几人还川原缭绕浮云外宫阙参差落照间谁念为儒逢世难独将衰鬓客秦关
　　晩次鄂州
　　云开逺见汉阳城犹是孤帆一日程估客昼眠知浪静舟人夜语觉潮生三湘愁鬓逢秋色万里归心对月明旧业巳随征战尽更堪江上鼓鼙声
　　夜投丰徳寺谒海上人
　　夜半中峰有磬声偶逢撨者问山名上方月晓闻僧语下界林疎见客行野鹤巢邉松最老毒龙潜处水偏清愿得逺公知姓字焚香洗钵过浮生
　　秋中过独孤郊居
　　闲园过水到郊居共引家童拾野蔬髙树夕阳连古巷菊花梨叶满荒渠秋山近处行过寺夜雨寒时起读书帝里诸亲别来乆岂知王粲爱撨渔
　　得耿湋司法书因叙长安故友零落兵部苗员外发秘书省李校书端相次倾逝潞府崔功曹峒长林司空丞曙俱谪逺方余以摇落之时对书增叹因呈河中郑仓曹畅叅军昆季
　　鬓似衰蓬心似灰惊悲相集老相催故友九泉留语别逐臣千里寄书来尘容带病何堪问泪眼逢秋不喜开幸接野居宜屣步冀君清夜一申哀
　　春日卧病示赵季黄
　　病中饶泪眼常昏闻説花开亦闭门语少渐知琴思苦卧多惟觉鸟声喧黄埃满市图书贱黒雾连山虎豹尊今日支离顾形影向君凡在几重恩
　　洛阳早春忆吉中孚校书司空曙主簿因寄清江上人
　　值迥逢髙驻马频雪晴闲看洛阳春莺声报逺同芳信柳色邀欢似故人酒貌昔将花共艶髩毛今与草争新年来百事皆无绪惟与汤师结净因
　　詶李端野寺病居见寄
　　野寺钟昏山正隂乱藤髙竹水声深田夫就饷还依草野雉惊飞不过林斋沐暂思同静室清羸已觉助禅心寂寞日长相问疾料君惟取古方寻
　　詶畅当寻嵩岳麻道士见寄
　　闻逐樵夫闲看棋忽逢人世是秦时开云种玉嫌山浅渡海传书怪鹤迟隂洞石幢防有字古坛松树半无枝烦君逺寄青囊箓愿得相从一问师
　　酬赵少尹戏示诸侄元阳等因以见赠
　　八龙三虎俨成行琼树花开鹤翼张且请同观舞鸜鹆何须竟哂食防榔归时每爱懐朱橘戏处常闻佩紫囊谬入院家逢庆乐竹林因得奉壶觞
　　同赵进马元阳春日登长春宫古城望河中因寄郑损仓曹
　　城头春霭晓蒙蒙指望关桥满袖风云骑闲嘶宫栁外玉人愁立草花中钟分寺路山光緑河绕军州日气红迹忝【阙】　方恋赏此时离恨与君同
　　早春归盩厔旧居却寄耿拾遗漳李校书端
　　野日初晴麦陇分竹园村巷鹿成羣几家废井生新草一树繁花对古坟引水忽惊氷满涧向田空见石和云可怜芳嵗青山里惟有松枝好寄君
　　至徳中途中书事却寄李僴
　　乱离无处不伤情况复看碑对古城路绕寒山人独去月临秋水雁空惊顔衰重喜归乡国身贱多慙问姓名今日主人还共醉应怜世故一儒生
　　送李尚书郎君昆季待从归觐滑州
　　凤雏聨翼美王孙防服戎装拟塞垣金鼎对筵调野膳玉鞭齐骑引行轩氷河一曲旌旗满墨诏千封雨露繁更説务农将罢战敢持歌讼庆晨昏
　　送内弟韦宗仁归信州觐省
　　常嗟外族弟兄稀转觉心孤是送归醉掩壶觞人有泪梦惊波浪日无辉烹鱼緑岸烟迷草摘橘青溪露湿衣闻説江楼长巻慢几回风起望胡威
　　春词
　　北苑罗裙带尘衢锦绣鞋醉眠芳树下半被落花埋
　　和张仆射塞下曲
　　林暗草惊风将军夜引弓平明寻白羽没在石棱中月黒鴈飞髙单于夜遁迯欲将轻骑逐大雪满弓刀
　　天长乆词
　　台殿云凉风日微君王初赐六宫衣楼船泛罢归犹早行遣才人鬭射飞
　　古艶诗
　　自拈裙带结同心暖处偏多香气深爱捉狂夫问闲事不知歌舞用黄金
　　赠别李纷
　　头白乘驴悬布囊一回言别泪千行儿孙满眼无归处惟到樽前似故乡
　　题伯夷庙
　　中条山下黄礓石垒作夷齐庙里神落叶满堦尘满座不知浇酒是何人
