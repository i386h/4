<!-- { "loadSidebar": true } -->
　　偓字致光【纪事云本字致尧史云致光误】京兆万年人擢进士第累翰林学士中书舍人刘季述之变佐崔允反正为功臣随幸岐下迁兵部侍郎进承防还京昭宗益加信任欲相者三四让不敢当以荐赵崇贰于允朱全忠欲罪之允不为解贬濮州司马昭宗执手涕别叹左右自此无人再贬荣懿尉徙邓州司马天祐中复原官不赴召挈族南依王审知偓十歳能诗尝即席为诗送父友李商隠一坐尽惊【商隠集赠韩冬郎诗有十歳裁诗走马成及雏鳯清于老鳯声之句冬郎偓小字父瞻开成中商隠同年也】富才情词靡丽初喜为闺阁诗后遭故逺遁出语依于节义得诗人之正焉自号玉山樵人石林叶氏曰唐史偓传贬濮州后即不甚详吾家所得偓诗皆以甲子歴歴自记有天祐二年乙丑
　　在袁州得人贺复除戎曹依旧承防诗又有丁夘年闻再除戎曹依前充职诗葢两召皆辞不赴也终身不食梁禄大节与司空表圣略相等惜乎唐史止书乙丑一召不为少发明之
　　晁公武曰偓有君子之道四焉唐之末南北分崩而忘其君偓虽崔允门生独能弃家从上一也其时搢绅无不交通内外以躐取爵禄偓独能力辞相位二也不肯草韦贻范起复麻三也不肯致拜于朱温四也诗曰风如晦鸡鸣不巳偓之谓矣而宋子京薄之奈何
　　南唐近事云偓捐馆日有一箧缄鐍甚密家人意其中必有珍玩发观之惟得烧残龙鳯烛百余条蜡泪尚新葢在翰院日昭宗召对金銮深夜宫妓秉烛以送偓悉藏之识不忘也
　　古体诗
　　幽独
　　幽独起侵晨山莺啼更早门巷掩萧条落花满芳草烟和魂共逺春与人同老黙黙又依依凄然此怀抱
　　雨中
　　青桐承雨声声声何重叠疎滴下髙枝次打欹低叶鸟湿更梳翎人愁方挂颊独自上西楼风襟寒帖帖
　　南亭
　　每日在南亭南亭似僧院人语静先闻鸟啼深不见松瘦石棱棱山光溪淀淀壍蔓坠长茸岛花垂小蒨行簪隠士冠卧读先贤传更有兴来时取琴弹一遍
　　出官经硖石县
　　谪官过东畿所抵州名濮故里欲清明临风堪恸哭溪长栁似帷山暖花如醭逆旅讶簪裙野老悲陵谷暝鸟影连翩惊狐尾纛遫尚得佐方州信是皇恩沐
　　暴雨
　　电尾烧黑云雨脚飞银线急防溅池心微烟昏水面气凉氛祲消暑退松篁健丛蓼亚頳茸擎荷飜緑扇风期谁与同逸趣余探遍欲去更迟留胸中久交战
　　闲步
　　庄南纵步游荒野独鸟寒烟轻惹惹傍山疎雨湿秋花僻路浅泉浮败果樵人相聚指惊麏牧童四散收嘶马一壶倾尽未能归黄昏更望诸烽火
　　近体诗
　　寄京城亲友
　　苦吟看坠叶寥落共天涯壮歳空为客初寒更忆家雨墙经月藓山菊向阳花因味碧云句伤哉后防賖歳九月在萧滩镇驻泊两月忽得商马杨迢贠外书贺余复除戎曹依旧承防还缄后因批四十字
　　旅寓在江郊秋风正寂寥紫泥虚宠奬白髪巳渔樵事徃凄凉在时危志气销若为将朽质犹拟杖于朝
　　向隅
　　守道得途迟中兼遇乱离刚肠成绕指髪转垂丝客路少安处病床无穏时弟兄消息絶独敛向隅眉
　　社后
　　社后重阳近云天淡薄间目随碁客静心共睡僧闲归鸟城衔日残虹雨在山寂寥思晤语何夕欵柴关
　　息虑
　　息虑狎群鸥行藏合自由春寒宜酒病夜入郷愁道向危时见官因乱世休外人相待浅独説济川舟
　　信笔
　　春风狂似虎春浪白于鹅栁密藏烟易松长见日多生涯采芝叟乡俗摘茶歌道在无伊郁天将奈尔何
　　感事三十四韵
　　紫殿承恩歳金銮入直年人归三岛路日过八花塼鸳鹭皆廻席臯防亦慕氊庆霄舒羽翼尘世有神仙虽遇河清圣慙非岳降贤皇慈容散拙公议逼陶甄江总参文防陈暄侍狎筵腐儒亲帝座太史认星躔侧弁聆神算濡毫侯密宣宫司持玉砚书省擘香牋【宫司书省皆宫人职名】推理心无党怜才膝屡前焦劳皆实録宵旰岂虚传始议新尧歴将期整舜弦去梯言必尽仄席意弥坚上相思惩恶中人讵省鹿穷唯觝触兎急且防猭本是谋賖死因之致刼迁氛霾言下合日月暗中悬恭显诚甘罪韦平亦恃权畏闻巢幕险宁寤积薪燃谅直寻钳口奸纤益比肩晋谗终不解鲁瘠竟难痊秖拟诛黄皓何曽识霸先嗾獒翻丑正养虎欲求全万乘烟尘里千官剑防邉斗魁当北折地轴向西偏袁董非徒尔师昭岂偶然中原成刼火东海遂桑田溅血慙绍迟行笑褚渊四夷同效顺一命敢虚捐山岳还青耸穹苍旧碧鲜独夫长啜泣多士巳忘筌郁郁空狂呌微微几病癫丹梯倚寥廓终去问青天
　　守愚
　　深院寥寥竹防廊披衣欹枕过年芳守愚不觉世途险无事始知春日长一亩落花围隙地半竿浓日界空墙今来自责趋时懒翻恨松轩书满床
　　睡起
　　睡起墙隂下药栏瓦松花白闭柴关断年不出僧嫌癖逐日无机鹤伴闲尘土莫寻行止处烟波长在梦魂间终撑舴艋称渔叟賖买湖心一崦山
　　半醉
　　水向东流竟不囘红顔白髪递相催壮心暗逐髙歌尽徃事空因半醉来云防鴈霜笼淡月雨连莺晓落残梅西楼怅望芳菲节处处斜阳草似苔
　　三月
　　辛夷才谢小桃发踏青过后寒食前四时最好是三月一去不囘惟少年吴国地遥江接海汉陵魂断草连天新愁旧恨真无奈须就邻家瓮底眠
　　惜春
　　愿言未偶非髙卧多病无心选胜游一夜雨声三月尽万般人事五更头年逾弱冠即为老节过清明却似秋应是西园花巳落满溪红片向东流
　　伤春
　　三月光景不忍看五陵春色何摧残穷途得志反惆怅饮席话旧多阑中酒向阳成美睡惜花冲雨觉伤寒野棠飞尽蒲根暖寂寞南溪倚钓竿
　　春尽
　　惜春连日醉昏昏醒后衣裳见酒痕细水漾花归别浦断云含雨入孤村人闲易得芳时恨地胜难招自古魂慙愧流莺相厚意清晨犹为到西园
　　冬日
　　萧条古木衔斜日淅沥晴寒滞蚤梅愁处雪烟连野起静时风竹过墙来故人每忆心先见新酒偷尝手自开景状入诗兼入畵言情不尽恨无才
　　伤乱
　　防上花根总倒垂水中花影几千枝一枝一影寒山里野水野花清露时故国几年犹战鬬异郷终日见旌旗交亲流落身羸病谁在谁亡两不知
　　归紫阁下
　　一笈防归紫阁峰马蹄闲慢水溶溶黄昏后见山田火胧时闻县郭钟瘦竹迸生僧坐石野藤纒杀鹤翘松钓矶自别经秋雨长得莓苔更几重
　　重游曲江
　　追寻前事立江汀渔者应闻太息声避客野鸥如有感损花微雪似无情疎林自觉长堤在春水空连古防平惆怅引人还到夜鞭鞘风冷栁烟轻
　　曲江夜思
　　鼓声将絶月斜痕园外闲坊半掩门池里红莲迎白露苑中青草伴黄昏林塘閴寂偏宜夜烟火稀疎便似邨大底世间幽独景最关诗思与离魂
　　早发蓝关
　　关门愁立候鸡鸣搜景驰魂入杳防云外日随千里鴈山根霜共一潭星路盘暂见樵人火机转时闻驿使铃自问辛勤縁底事半年驱马傍长亭
　　老将
　　折枪黄马倦尘埃掩耳凶徒怕疾雷雪密酒酣偷号去月明衣冷斫营廻行驱貔虎披金甲立聴笙歌掷玉杯坐久不须轻矍铄至今双擘硬弓开
　　午睡梦江外兄弟
　　长日居闲门不开绕门青草絶尘埃空庭日午独眠觉旅梦天涯相见廻鬓向此时应有雪心从别处即成灰如何水陆三千里几月书邮始一来
　　见别离者因赠之
　　征人草草尽戎装征马萧萧立路傍罇酒防将逺别秋山迤逦更斜阳白髭兄弟中年后瘴海程途万里长曽向天涯懐此恨见君呜咽更凄凉
　　过临淮故里
　　交游昔歳巳凋零第宅今来亦变更旧庙荒凉时飨絶诸孙饥冻一官成五湖竟负他年志百战空垂异代名荣盛几何流落久遣人襟抱薄浮生
　　疎雨
　　疎雨从东送疾雷小庭凉气浄莓苔卷帘燕子穿人去洗砚鱼儿触手来但欲进贤求上赏唯将拯溺作良媒戎衣一挂清天下傅野非无济世才
　　六月十七日召对自辰及申方归本院
　　清水帘开散异香恩深咫尺对龙章花应洞里常时发日向壶中特地长坐久忽疑查犯斗归来兼恐海生桑如今冷笑东方朔唯用诙谐侍汉皇
　　中秋禁直
　　星斗疎明禁漏残紫泥封后独凭栏露和玉屑金盘冷月射珠光贝阙寒天衬楼台笼苑外风吹歌管下云端长卿秖为长门赋未识君臣际防难
　　雨后月中玉堂闲坐
　　银台直北金銮外暑雨初晴皓月中唯对松篁聴刻漏更无尘土翳虚空緑香熨齿氷盘果清冷侵肌水殿风夜久忽闻铃索动玉堂西畔响丁东【禁署严密非本院人虽有公事不敢遽入至于内夫人宣事亦先引铃每有文书即内臣立于门外铃声动本院小判官出受受讫授院使院使授学士】
　　苑中
　　上苑离宫处处迷相风髙与露盘齐金堦铸出狻猊立玊柱雕成拂秝【一作秣狒又作翡翠】啼外使调鹰初得按【五方外按使以鹰隼初调习始能擒获谓之得按】中官过马不教嘶【上每乘马必阉官驭以进谓之过马既乘之而后躞蹀嘶鸣】笙歌锦绣云霄里独许词臣醉似泥
　　宫栁
　　莫道秋来芳意违宫娃犹似妒娥眉幸当玉辇经过处不怕金风浩荡时草色长承垂地叶日华先动映楼枝涧松亦有凌云分争似移根太液池
　　冬十一月驾幸岐下作
　　曳裾谈笑殿西头忽聴征铙从冕旒鳯葢行时移紫气鸾旗驻处认皇州晓题御服颁羣吏夜发宫嫔诏列侯雨露涵濡三百载不知谁拟杀身酬
　　寄湖南从事
　　索寞襟怀酒半醒无人一为解余酲岸头栁色春将尽船背雨声天欲明去国正悲同旅鴈隔江可忍更啼莺莲花幕下风流客试与温存谴逐情
　　赠湖南李思齐处士
　　两板船头浊酒壶七丝琴畔白髭须三春日日黄梅孤客年年青草湖燕侠氷霜难狎近楚狂锋刃触凡愚知余絶粒窥仙事许到名山看药炉
　　欲明
　　欲明篱被风吹倒过午门因客到开忍苦可能遭鬼笑息机应免致鸥猜岳僧互乞新诗去酒保频徴旧债来唯有狂吟与沈饮时时犹自触灵台
　　小隐
　　借得茅斋岳麓西拟将身世老锄犁清晨向市烟含郭寒夜归村月照溪炉为窓明僧偶坐松因雪折鸟惊啼灵椿朝菌由来事却笑庄生始欲齐
　　避地
　　西山爽气生襟袖南浦离愁入梦魂人泊孤舟青草防鸟鸣髙树夕阳村偷生亦似符天意未死深疑负国恩白面儿郎犹巧宦不知谁与正乾坤
　　登南神光寺塔院
　　无奈离肠易九廻强摅离抱立髙台中华地向城邉尽外国云从岛上来四序有花长见雨一冬无雪却闻雷日宫紫气生冠冕试望扶桑病眼开
　　秋深闲兴
　　此心兼笑野云忙甘得贫闲味甚长病起乍尝新橘柚秋深初换旧衣裳晴来喜鹊无穷语雨后寒花特地香把钓覆碁兼举白不离名教可颠狂
　　秋郊闲望有感
　　枫叶微红近有霜碧云秋色满吴乡鱼冲骇浪雪鳞健鸦闪残阳金背光心为感知长惨慼鬓縁经乱早苍浪可怜广武山前语楚汉虚教作战塲
　　巳巳年正月十二日自沙县抵邵武军将谋抚信之行到才一夕为闽相急脚相召郤请赴沙县郊外泊船偶成一篇
　　访戴船廻郊外泊故郷何处望天涯半明半暗山村日自落自开江庙花数醆緑醅桑落酒一瓯香沬火前茶【阙】
　　卜隠
　　屏迹还应减是非却忧蓝玉又光辉桑梢出舍蚕初老柳絮葢溪鱼正肥世乱岂客长惬意景清还觉易忘机世间华美无心问藜藿充肠苎作衣
　　江防闲步
