<!-- { "loadSidebar": true } -->
　　乱猿啼处访高唐路入烟霞草木香山色未能忘宋玉水声犹似哭襄王朝朝暮暮阳台下为雨为云楚国亾惆怅庙前无限柳春来空鬬画眉长
　　鹧鸪
　　南禽无侣似相依锦翅双双傍马飞孤竹庙前啼暮雨汨罗祠畔吊残晖秦人只解歌为曲越女空能画作衣懊恼泽家非有恨年年长忆鳯城归
　　泛鄱阳湖
　　四顾无边鸟不飞大波惊隔楚山微纷纷雨外灵均过瑟瑟云中帝子归迸鲤似梭投逺浪小舟如叶傍斜晖鸱夷去后何人到爱者虽多见者稀
　　章江作
　　杜陵归客正徘徊玉笛谁家叫落梅之子棹从天外去故人书自日边来杨花慢惹霏霏雨竹叶频倾满满杯欲问维扬旧风月一江红树乱猿哀
　　南昌晚眺
　　南昌城郭枕江烟章水悠悠浪拍天芳草緑遮仙尉宅落霞红衬贾人船霏霏阁上千山雨嚖嚖云中万树蝉怪得地多章句客庾家楼在斗牛边
　　桐庐县作
　　钱塘江尽到桐庐水碧山青画不如白羽鸟飞严子濑緑蓑人钓季鹰鱼潭心倒影时开合谷口闲云自巻舒此境只因词客爱投文空吊木虚
　　东阳赠别
　　绣袍公子出旌旗送我揺鞭入翠微大抵行人难诉酒就中辞客易沾衣去时此地题桥去归日何年佩印归无限别情言不得回看谿桺恨依依
　　西塞山下作
　　西塞山前水似蓝乱云如絮满澄潭孤峰渐暎湓城北片月斜生梦泽南防动烧烟烹紫鳜露和香蔕摘黄柑他年却棹扁舟去终傍芦花结一庵
　　鄠杜旧居
　　却到山阳事事非谷云谿鸟尚相依阮咸贫去田园尽向秀归来父老稀秋雨几家红稻熟野塘何处锦鳞肥年年爲献东堂策长是芦花别钓矶
　　一径寻村渡碧谿稻花香泽水千畦云中寺逺磬难识竹里巢深鸟易迷紫菊乱开连井合红榴初绽拂檐低归来满把如渑酒何用伤时叹鳯兮
　　投寄旧知
　　却将顦顇入都门自喜烟霄足故人万里有家留百越十年无路到三秦摧残不是当时貌流落空余旧日贫多谢青云好知已莫教归去重沾巾
　　题汧阳县马跑泉李学士别业
　　水满寒塘菊满篱篱边无限彩禽飞西园夜雨红樱熟南亩秋风白稻肥草色自留闲客住泉声如待主人归九霄岐路忙于火肻恋斜阳守钓矶
　　绥州作
　　雕隂无树水南流雉堞连云古帝州带雨晚駞鸣逺戍望乡孤客倚髙楼明妃去日花应笑蔡琰归时鬓巳秋一曲单于暮烽起扶苏城上月如钩
　　与东吴生相遇
　　十年身事各如萍白首相逢泪满缨老去不知花有态乱来惟觉酒多情贫疑陋巷春偏少贵想豪家月最明且对一罇开笑口未衰应见泰阶平
　　庭前桃
　　曾向桃源烂漫游也同渔父泛仙舟皆言洞里千株好未胜庭前一树幽带露似垂湘女泪无言如伴息妫愁五陵公子饶春恨莫引香风上酒楼
　　病中闻相府夜宴戏赠集贤卢学士
　　满筵红蜡照香钿一夜歌钟欲沸天花里乱飞金错落月中争认绣连干罇前莫话诗三百醉后宁辞酒十千无那两三新进士风流长得饮徒怜
　　出关
　　马嘶烟防柳隂斜东去关山路转賖到处因循縁嗜酒一生惆怅为判花危时秖合身无着白日那堪事有涯正是灞陵春酎緑仲宣何事独辞家
　　过樊川旧居
　　却到樊川访旧游夕阳衰草杜陵秋应刘去后苔生阁嵇阮归来雪满头能説乱离唯有燕解偷闲暇不如鸥千桑万海无人见横笛一声空泪流
　　汧阳县阁
　　汧水悠悠去似絣逺山如画翠眉横僧寻野渡归吴岳雁带斜阳入渭城边静不收蕃帐马地贫唯卖陇山鹦牧童何处吹羌笛一曲梅花出塞声
　　边上逢薛秀才话旧
　　前年同醉武陵亭絶倒闲谈坐到明也有绛唇歌白雪更怜红袖夺金觥秦云一散如春梦楚市千烧作故城今日皤然对芳草不胜东望涕交横
　　使院黄葵花
　　薄妆新着淡黄衣对捧金炉侍醮迟向月似矜倾国貌倚风如唱步虚词乍开檀炷疑闻语试与云和必解吹爲报同人看来好不禁秋露即离披
　　咸阳怀古
　　城边人倚夕阳楼城上云凝万古愁山色不知秦苑废水声空傍汉宫流李斯不向仓中悟徐福应无物外游莫怪楚吟偏断骨野烟踪迹似东周
　　和同年韦学士华下途中见寄
　　緑杨城郭雨凄凄过尽千轮与万蹄送我独游三蜀路羡君新上九霄梯马惊门外山如活花笑尊前客似泥正是清和好时节不堪离恨剑门西
　　江臯赠别
　　金管多情恨解携一声歌罢客如泥江亭系马绿杨短野岸维舟春草齐帝子梦魂烟水濶谢公诗思碧云低风前不用频挥手我有家山白日西
　　奉和左司郎中春物暗度感而成章
　　才喜新春已暮春夕阳吟杀倚楼人锦江风散霏霏雨花市香飘漠漠尘今日尚追巫峡梦少年应遇洛川神有时自患多情病莫是生前宋玉身
　　伤灼灼【灼灼蜀之丽人也近闻贫且老殂落于成都酒市中因以四韵吊之】
　　尝闻灼灼丽于花云髻盘时未破桃脸曼长横緑水玉肌香腻透红纱多情不住神仙界薄命曾嫌富贵家流落锦江无处问断魂飞作碧天霞
　　汉州
　　北侬初到汉州城郭邑楼台触目惊松桂影中旌斾色芰荷风里管弦声人心不似经离乱时运还应却太平十日醉眠金雁驿临岐无恨脸波横
　　长安清明
　　早是伤春梦雨天可堪芳草更芉芊内官初赐清明火上相闲分白打钱紫陌乱嘶红叱拨绿杨髙映画秋千游人记得承平事暗喜风光似昔年
　　悼亾姬
　　鳯去鸾归不可寻十洲仙路彩云深若无少女花应老为有姮娥月易沉竹叶岂能消积恨丁香空解结同心湘江水濶苍梧逺何处相思防舜琴
　　黙黙无言恻恻悲闲吟独傍菊花篱只今已作经年别此后知为几歳期开箧每寻遗念物倚楼空缀悼亡诗夜来孤枕空肠断月斜辉梦觉时
　　六七年来春又秋也同欢笑也同愁才闻及第心先喜试説求婚泪便流几为妬来频敛黛每思闲事不梳头如今悔恨将何益肠断千休与万休
　　下邽感旧
　　昔为童稚不知愁竹马闲乘绕县游曾为看花偷出郭也因逃学暂登楼招他邑客来还醉儳得先生去始休今日故人无处问夕阳衰草尽荒丘【太平广记云庄幼时常在华州下邽县侨居多与隣巷诸儿防戏及广明乱后再经旧里追思往事但有遗踪因赋诗以记之】
　　涂次逢李氏兄弟感旧
　　御沟西面朱门宅记得当时好弟兄晓傍柳隂骑竹马夜隈灯影防先生巡街趁蝶衣裳破上屋探雏手脚轻今日相逢俱老大忧家忧国尽公卿
　　送日本僧敬龙归
　　扶桑已在渺茫中家在扶桑东更东此去与师谁共到一船明月一帆风
　　对酒
　　何用岩栖隠姓名一壶春酎可忘形伯伦若有长生术直【一作应】到如今醉未醒
　　古离别
　　晴烟漠漠柳鬖鬖不郍离情酒半酣更把玉鞭云外指断肠春色在江南
　　立春日作
　　九重天子去防尘御桺无情依旧春今日不关妃妾事始知辜负马嵬人
　　白樱桃
　　王母堦前种几株水精帘外看如无只应汉武金盘上泻得瑚白露珠
　　寄江南逐客
　　二年音信阻湘潭花下相思酒半酣记得竹斋风雨夜对床敧枕话江南
　　楚行吟
　　章华台下草如烟故郢城头月似惆怅楚宫云雨后露啼花笑一年年
　　离筵诉酒
　　感君情重惜分离送我慇勤酒满巵不是不能判酩酊却忧前路醉醒时
　　雨霁池上作呈侯学士
　　鹿巾藜杖葛衣轻雨歇池边晚吹清正是如今江上好白鳞红稻紫莼羮
　　台城
　　江雨霏霏江草齐六朝如梦鸟空啼无情最是台城柳依旧烟笼十里堤
　　东阳酒家赠别
　　天涯方叹异乡身又向天涯别故人明日五更孤店月醉醒何处各霑巾
　　江外思乡
　　年年春日异乡悲杜曲黄莺可得知更被夕阳江岸上断肠烟桺一丝丝
　　独鹤
　　夕阳滩上立徘徊红蓼风前雪翅开应为不知栖宿处几回飞去又飞来
　　庭前菊
　　为忆长安烂漫开我今移尔满庭栽红兰莫笑青青色曾向龙山泛酒来
　　燕来
　　去歳辞巢别近隣今来空讶草堂新花间对语应相问不是邨中旧主人
　　倚柴关
　　筞杖无言独倚关如痴如醉又如闲孤吟尽日何人防依约前山似故山
　　江行西望
　　西望长安白日遥半年无事驻兰桡欲将张翰秋江雨画作屏风寄鲍昭
　　衢州江上别李秀才
　　千山红树万山云把酒相看日又曛一曲离歌两行泪更知何地再逢君
　　丙辰年鄜州遇寒食城外醉吟七言五首
　　满街杨柳緑丝烟画出清明二月天好是隔帘花树动女郎撩乱送秋千
　　雕隂寒食足游人金鳯罗衣湿麝薰肠断入城芳草路淡红香白一羣羣
　　开元坡下日初斜拜扫归来走钿车可惜数枝红艳好不知今夜落谁家
　　马骄风疾玉鞭长过去唯留一阵香闲客不须烧破眼好花皆属富家郎
　　雨丝烟桺欲清明金屋人间暖鳯笙永日迢迢无一事隔街闻蹴气毬声
　　宜君县北卜居不遂留题王秀才别墅
　　本期同此卧林丘榾柮炉前拥布裘何事却乘羸马去白云红树不相留
　　明月严霜扑皁貂羡君髙卧正逍遥门前积雪深三尺火满红炉酒满瓢
　　长安旧里
　　满目墙匡春草深伤时伤事更伤心车轮马迹今何在十二玉楼无处寻
　　焦崖阁
　　李白曾歌蜀道难长闻白日上青天今朝夜过焦崖阁始信星河在马前
　　揺落
　　揺落秋天酒易醒凄凄长是别离情黄昏倚柱不归去肠断緑荷风雨声
　　令狐亭
　　若非天上神仙宅须是人间将相家想得当时好风月管弦吹杀后庭花
　　江上别李秀才
　　前年相送灞陵春今日天涯各避秦莫向尊前惜沈醉与君俱是异乡人
　　白牡丹
　　闺中莫妬新妆妇陌上须惭傅粉郎昨夜月明浑似水入门唯觉一庭香
　　题酒家
　　酒緑花红客爱诗落花春岸酒家旗寻思避世为逋客不醉长醒也是痴
　　幽居春思
　　緑暎红藏江上邨一声鸡犬似仙源闭门尽日无人到翠羽春禽满树喧
　　与小女
　　见人初解语呕哑不肯归眠恋小车一夜娇啼縁底事为嫌衣少缕金花
　　虎迹
　　白额频频夜到门水边踪迹渐成羣我今避世栖岩穴岩穴如何又见君
　　南隣公子
　　南隣公子夜归声数炬银灯隔竹明醉凭马鬃扶不起更邀红袖出门迎
　　路徳延
　　德延儋州岩相之犹子数岁赋芭蕉诗曰一种灵苖异天然体性虚叶如斜界纸心似倒抽书诗成翌日传于都下防儋州坐事诛故德延久不能振光化初方就举擢第又爲感旧诗曰初骑竹马咏芭蕉尝忝名卿诵满朝五字便容趋绛帐一枝寻许折丹霄岂知流落萍蓬逺不觉推迁嵗月遥国境未安身未立至今顔巷守箪瓢天祐中授拾遗防河中节度使朱友谦领镇辟掌书记友谦甚礼之然德延浮薄动多忤物友谦解体德延乃作小儿诗以刺之
　　近体诗
　　小儿诗五十韵
