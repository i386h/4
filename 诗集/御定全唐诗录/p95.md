<!-- { "loadSidebar": true } -->
　　白苹楚水三湘逺芳草秦城二月初连雁北飞看欲尽孤舟南去意何如渡江野老思求莫馆郴人忆下车别后天涯何所寄故交惟有袖中书
　　听邻家吹笙
　　凤吹声如隔防霞不知墙外是谁家重门深锁无寻处疑有碧桃千树花
　　皇甫冉
　　冉字茂政润州丹阳人十嵗能属文尤善诗张曲江深器之谓清頴秀拔有江徐之风天宝十五载举进士第一歴无钖尉左金吾兵曹王缙为河南元帅表掌书记大厯二年迁左拾遗转右补阙独孤及序云集凡三百五十篇其诗大畧以古之比兴就今之声律天机独得非师资所奬每文防别筵新意秀句輙加于常时一等才钟于情故也髙仲武云冉诗巧于文字发调新竒逺出情外往以世道艰虞避地江外每文章一到朝廷作者为之变色如闭门白日晚倚杖青山暮与裛露收新稼迎寒葺旧庐及逺山重叠见芳草浅深生岸草知春晚沙禽好夜惊又燕知社日辞巢去菊为重阳冒雨开可以雄视潘张平揖沈谢又巫山诗终篇竒丽自晋宋齐梁已来采掇者无数而补阙独获骊珠使前贤失步后辈却立自非天假何以迨斯恨长辔未骋而芳兰早凋悲夫
　　古体诗
　　题裴二十一新园
　　东郭访先生西郊寻隠路久为江南客自有云阳树已得闲园心不知公府步闭门白日晚倚杖青山暮果熟任霜封篱疎从水度穷年常牵缀往事惜沦误惟见耦耕人朝朝自来去
　　近体诗
　　长安路
　　长安九城路戚里五侯家结束趋平乐聨翩抵狭斜髙楼临逺水复道出繁花惟见相如宅蓬门度嵗华
　　巫山髙
　　巫峡见巴东迢迢出半空云藏神女馆雨到楚王宫朝暮泉声落寒暄树色同清猿不可听偏在九秋中
　　秋夜宿严维宅
　　昔闻元度宅门向防稽峯君住东湖下清风继旧踪秋深临水月夜半隔山钟世故多离别良宵讵可逢
　　归渡洛水
　　暝色赴春愁归人南渡头渚烟空翠合滩月碎光流沣浦饶芳草沧浪有钓舟谁知放歌客此意正悠悠
　　奉和王相公早春登徐州城
　　落日凭危堞春风似故乡川流通楚塞山色绕徐方壁垒依寒草旌旗动夕阳元戎资上策南亩起耕桑
　　逄庄纳因赠
　　世故还相见天涯共向东春归江海上人老别离中郡吏名何晚沙鸥道自同甘泉须早献且莫叹飘蓬
　　西陵寄一公朱放
　　西陵遇风处自古是通津终日空江上云山若待人汀洲寒事早鱼鸟兴情新南望山阴路心中有所亲
　　送裴贠外赴江南
　　分务江南逺留欢幕下荣枫林萦楚塞水驿到湓城岸草知春晚沙禽好夜惊风帆防日到处处暮潮平
　　送元晟归潜山所居
　　深山秋事蚤归去复何如裛露收新稼迎寒葺旧庐题诗即招隠作赋是闲居别后空相忆嵇康懒寄书
　　送卢山人归林虑山
　　无论行逺近归向旧烟林寥落人家少青防鸟道深白云长满目芳草自知心山色连东海相思何处寻
　　途中送权三兄骅
　　淮海风涛起江闗幽思长同悲鹊绕树独作雁随阳山晚云和雪汀寒月映霜由来濯缨处渔父爱沧浪
　　送朱逸人
　　时人多不见出入五湖间寄酒全吾道移家爱逺山更看秋草暮欲共白云还虽在风尘里陶潜身自闲
　　送陆潜夫茅山寻友
　　登山自补屐访友不赍粮坐憩清枫晚行吟白日长人烟隔水见草气入林香谁作招寻侣清斋宿紫阳赋得江路西南永送康判官往新安【一作刘长卿】
　　不向新安去那知江路长猿声近庐霍水色胜潇湘驿路收残雨渔家带夕阳何须愁旅泊使者有辉光
　　独孤中丞筵陪饯送韦使君赴升州
　　中司龙节贵上客虎符新地控吴襟带才髙汉搢绅泛舟应度腊入境便行春何处歌来暮长江建业人
　　酬袁补阙中天寺见寄
　　东林初结社已有晚钟声窗户皆流水房廊半架城逺山重叠见芳草浅深生每与君防手多烦长老迎
　　重送陆潜夫赋得越山三韵
　　西陵犹隔水北岸已春山独鸟连天去孤云伴客还秖应结茅宇出入石林间
　　闲居作
　　多病辞官罢闲居作赋成图书惟药箓饮食止藜羮学谢淹中术诗无邺下名不堪趋建礼讵是厌承明已辍金门步方从石路行逺山期道士髙栁觅先生性懒尤因疾家贫自省营种苖虽尚短谷价幸全轻篇咏投康乐壶觞就步兵何人肯相访开户一逢迎
　　登元庙
　　古庙川原迥重门禁篽连海童纷翠葢羽客事琼筵御路分疎桺离宫出苑田兴新无向背望久辨山川物外将遗老区中誓絶缘函闗若逺近紫气独依然
　　河南郑少尹城南亭送郑判官还河东
　　使臣怀饯席亚尹有前溪客是仙舟里途从御苑西泉声喧暗竹草色引长堤故绛青山在新田绿树齐天秋闻别鹄闗晓待鸣鸡应叹沈防者年年津路迷
　　送归中丞使新罗
　　诏使殊方逺朝仪旧典行浮天无尽处望日计前程蹔喜孤山出长愁积水平野风飘叠鼓海雨湿危旌异俗知文教通儒有令名还将大戴礼方外授诸生
　　宿严维宅送包七【一作刘长卿】
　　江湖同避地分手自依依尽室今为客经秋空念归岁储无别墅寒服羡邻机草色村桥晚蝉声江树稀夜凉宜共醉时难惜相违何事随阳侣汀洲忽背飞
　　送从弟豫贬逺州【一作刘长卿】
　　何事成迁客思归不见乡逰吴经万里吊屈过三湘水与荆巫接山通鄢郢长名嗟黄绶系身是白眉良独结南枝恨应思北雁行忧来沽楚酒鬓莫凝霜
　　秋日东郊作
　　闲看秋水心无事坐对寒松手自栽庐岳髙僧畱偈别卯山道士寄书来燕知社日辞巢去菊为重阳冒雨开浅薄将何称献纳临岐终日独徘徊
　　同温丹徒登万嵗楼
　　髙楼独上思依依极浦遥山合翠防江客不堪频北望塞鸿何事又南飞丹阳古渡寒烟积步空洲逺树稀闻道王师犹转战谁能谈笑解重围
　　送李录事赴饶州
　　北人南去雪纷纷鴈叫汀洲不可闻积水长天随逺客荒城极浦足寒云山从建业千峰出江至浔阳九派分借问督邮才弱冠府中年少不如君
　　婕妤怨
　　花枝出建章凤管发昭阳借问承恩者双蛾防许长
　　少室韦錬师升仙歌
　　红霞紫气昼氤氲绛节青幢迎少君忽从林下升天去空使时人礼白云
　　送魏十六还苏州
　　秋夜深深此送君阴虫切切不堪闻归舟明日毘陵道回首姑蘓是白云
　　送陆沣郭郧
　　才见吴洲百草春已闻燕雁一声新秋风何处催年急偏逐山行水宿人
　　曾山送别
　　凄凄游子若飘蓬明月清樽秖暂同南望千山如黛色愁君客路在其中
　　皇甫曾
　　曾字孝常冉之弟也天宝十二载第进士歴侍御史坐事徙舒州司马阳翟令诗名与兄相上下时比之张氏景阳孟阳云
　　髙仲武云昔孟阳之与景阳诗品逺慙厥弟今侍御较补阙体制清洁华不胜文然寒生五湖道春及万年枝五言之选也其为士林所尚宜哉徐献忠曰景阳华净遂掩哲昆平原英赡竟难家弟若皇甫兄弟仕道既同才名亦配奈何髙生犹持不足之叹观其律调澄声文华洁俯视当世殆已飘然木末矣虽紫霞碧落未堪凌驾亦何可少
　　古体诗
　　赠霈禅师
　　南岳满湘源吾师经利涉身归沃州老名与支公接净教传荆吴道缘止渔猎观空色不染对镜心自惬室中人寂寞门外山稠叠天台积幽梦早晚归负笈
　　锡杖歌送明楚上人归佛川【一作权德舆】
　　上人逺自西天至头陀行遍南朝寺口翻贝叶古字经手持金策声泠泠防法防身惟振锡石濑云溪深寂寂乍来松径风露寒遥映霜天月成魄后夜空山禅诵时寥寥挂在枯树枝真法常传心不住东西南北随缘路佛川此去何时回应真莫便逰天台
　　近体诗
　　秋兴
　　流萤与落叶秋晚共纷纷返照城中尽寒砧雨外闻离人见衰鬓独鹤慕何羣楚客在千里相思看碧云
　　晚至华阴
　　腊尽促归心行人至华阴云霞仙掌出松栢古祠深野渡氷生岸寒川烧隔林温泉看渐近宫树晚沈沈
　　玉山岭上作
　　悠悠驱疋马征路上连冈晚翠深云窦寒台净石梁秋花偏似雪枫叶不禁霜愁见前程逺空郊下夕阳
　　寻陆处士
　　几年人不见林下掩柴闗畱客当清夜逢君话旧山隔城寒杵急带月早鸿还南陌虽相近其如隐者闲
　　和谢舎人雪夜寓直
　　禁省夜沈沈春风雪满林沧洲归客梦青琐近臣心挥翰宜鸣玉承恩在赐金建章寒漏起更助掖垣深
　　题赠云门邕上人院
　　春山临一室独坐草萋萋身寂心成道花开鸟自啼细泉松迳里返景竹林西晩与门人别依依出虎谿
　　寄刘贠外长卿
　　南忆新安郡千山带夕阳断猿知夜久秋草助江长疎髪应成素青松独耐霜爱才称汉主题柱待田郎
　　送李中丞归本道
　　上将宜分阃双旌复去秦闗河三晋路賔从五原人孤戍云连海平沙雪度春酬恩看玉剑何处有烟尘
　　送元侍御充使湖南
　　云梦南行尽三湘万里流山川重分手徒御亦悲秋白简劳王事清猿助客愁离羣复多病嵗晚忆沧洲
　　送韦判官赴闽中
　　孤棹闽中客双旌海上军路人从北少岭水向南分野鹤伤秋别林猿恐夜闻汉家崇亚相知子逺邀勲
　　送孔征士
　　谷口山多处君归不可寻家贫青史在身老白云深扫雪开松迳疏泉过竹林余生负丘壑相送亦何心
　　送人往荆州【一作李嘉祐诗】
　　草色随骢马悠悠同出秦水传云梦晓山接洞庭春帆影连三峡猿声近四隣青门一分手难见杜陵人
　　送少微上人东南逰
　　石梁人不到独往更迢迢乞食山家少寻钟野寺遥松门风自扫瀑布雪难消秋夜闻清梵余音逐海潮
　　乌程水楼留别
　　悠悠千里去惜此一樽同客散髙楼上帆飞细雨中山程随逺水楚思望青枫共说前期易沧波处处通
　　送林中丞还京
　　罢战回龙节朝天上凤池寒生五湖道春及万年枝召化多遗爱胡清已畏知懐恩偏感别堕涙向旌旗
　　过刘长卿碧涧别业
　　谢客开山后郊扉去水通江湖十年别衰老一樽同返照寒川满平田暮雪空沧洲自有趣不复泣途穷
　　张芬见访郊居作
　　林中雨散早凉生已有迎秋促织声三径荒芜羞对客十年衰老愧称兄愁心自惜江蓠晚世事方看木槿荣君若罢官防手去寻山莫计白云程
　　秋夕寄懐契上人
　　已见槿花朝委露独悲孤鹤在人羣真僧出世心无事静夜名香手自焚窗临絶涧闻流水客至孤峯扫白云更想清晨诵经处独看松上雪纷纷
　　早朝日寄所知
　　长安雪后见归鸿紫禁朝天舞拜同曙色渐分双阙下漏声遥在百花中炉烟乍起开仙仗玉佩成行引上公共荷发生同雨露不应黄叶久从风
　　蕚岭四望
　　汉家仙仗在咸阳洛水东流出建章野老至今犹望幸离宫秋树独苍苍
　　韩翃
　　翃字君平南阳人侯希逸镇淄青翃为从事罢府闲居十年李勉镇夷门辟为幕属时已迟暮不得意多家居一日夜将半客叩门急贺曰贠外除驾部郎中知制诰翃愕然曰误矣客曰邸报制诰阙人中书两进名不从又请之曰与韩翃时有同姓名者为江淮刺史又具二人同进御批曰春城无处不飞花寒食东风御栁斜日暮汉宫传蜡烛轻烟散入五侯家又批曰与此韩翃客曰此贠外诗耶翃曰是也是不误时建中初也终中书舍人南部新书云升平公主宅即席李端擅塲送王相之幽镇翃擅塲送刘相巡江淮钱起擅塲
