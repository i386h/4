<!-- { "loadSidebar": true } -->
　　叶叶如睂翠色浓黄莺偏恋语从容桥边陌上无人识雨湿烟和思万重
　　江上东西离别饶旧条折尽折新条亦知春色人将去犹胜狂风取次飘
　　二月杨花触处飞悠悠漠漠自东西谢家咏雪徒相比吹落庭前便作泥
　　穷边词
　　将军作镇古汧州水腻山春节气柔清夜满城丝管散行人不信是边头【谢叠山云此诗颂边城贤守有风人法度】
　　游天长寺上方
　　晓上上方髙处立路人羡我此时身白云向我头上过我更羡他云路人
　　夜期贾岛不至
　　忍寒停酒待君来酒作寒氷火作灰半夜出门重立望月明先自下髙台
　　酬令狐郎中见寄
　　昨是儿童今是翁人间日月疾如风常闻欲向沧江去除我无人与子同
　　和前吏部韩侍郎夜泛南溪
　　辞得官来疾渐平世间那有此髙情新晴月满南溪里引客乗船处处行
　　乞新茶
　　嫩绿微黄碧涧春采时闻道断荤辛不将钱买将诗乞借问山翁有几人
　　朱庆余
　　庆余名可久以字行越州人受知于张籍登宝厯进士第而官不达
　　摭言云庆余遇籍知音索其篇什数通吟改只留二十六章置怀抱而推赞之时人以籍重名无不缮录讽咏遂登科第初庆余尚为谦退作闺意一篇以献籍籍酬之有一曲敌万金之句自是诗名流于海内
　　张洎云元和中张水部格律不涉旧体惟朱庆余一人亲受其防而项斯亦为水部所赏然则韩门诸人诗分异朱庆余项斯以下为张籍之姚合李洞方干而下则贾岛之也
　　近体诗
　　泛溪
　　曲渚廻花舫生衣卧向风鸟飞溪色里人语棹声中余卉才分影新蒲自作樷前湾更幽絶虽浅去犹通
　　凤翔西池与贾岛纳凉
　　四面无炎气清池濶复深蜂飞逢草住鱼戏见人沉拂石安茶器移床选树阴几廻同到此尽日得闲吟
　　与石画秀才过普照寺
　　问人知寺路松竹暗春山潭黑龙应在巢空鹤未还经年爲客倦半日与僧闲更共尝新茗闻钟笑语间
　　望萧关
　　渐见风沙暗萧关欲到时儿童能探火妇女解缝旗川絶衔鱼鹭林多带箭麋暂来戎马地不敢苦吟诗
　　和刘补阙秋园寓兴之什
　　闲园清气满新兴日堪追隔水蝉鸣后当檐雁过时雨余槐穟重霜近药苗衰不以朝簪贵多将野客期谁言髙静意不异在衡茅竹冷人离洞天晴鹤出巢深篱藏白菌荒蔓露青匏几见中宵月清光坠树梢逍遥人事外杖屦入杉萝草色寒犹在虫声晩渐多静逢山鸟下幽称野僧过几许新开菊闲从落叶和留情清景晏朝罢有余闲蝶散红兰外萤飞白露间墙髙微见寺林静逺分山吟足期相访残阳自掩关深斋尝独处讵肯厌秋声翠篠寒逾静孤花晩更明每因逢石坐多见抱书行入夜聴疎杵遥知耿此情苍翠经宵在园庐景自深风凄欲去燕月冷向来砧碧石当莎迳寒烟冒竹林杯瓢闲寄咏清絶是知音门巷唯苔藓谁言不称贫台闲人下晩果熟鸟来频石脉潜通井松枝静离尘残蔬得雨后又见一畨新卷帘天色静近瀬觉衣单蕉叶犹停翠桐阴已爽寒云从髙处望琴爱静时弹正去重阳近吟秋意未阑竹迳通隣圃清凉称独游虫丝交影细藤子坠声幽积润苔纹厚迎寒荠叶稠闲来寻古画未废执茶瓯风物已萧防晚烟生霁容斜分紫陌树逺隔翠微钟宿客论文静闲灯落烬重无穷林下意真得古人风
　　上张水部
　　出入门阑久儿童亦有情不忘将姓字常説向公卿每许连床坐仍容并马行恩深转无语怀抱甚分明
　　夏末留别洞庭知已
　　清秋时节近分袂独凄然此地折髙栁何门聴暮蝉浪揺河外日山背楚南天空感迢迢事荣归在几年
　　题蔷薇花
　　四面重条密浮阴入夏清绿攒伤手刺红堕断肠英粉着蜂须腻光凝蝶翅明雨中看亦好况复值初晴
　　归故园
　　桑柘骈春数亩间门前五栁正堪攀尊中美酒长须满身外浮名总是闲竹迳有时风为扫柴门无事日常关于焉已是忘机地何用将金别买山
　　南湖
　　湖上微风小槛凉翻翻菱荇满廻塘野船着防入春草水鸟带波飞夕阳芦叶有声疑露雨浪花无际似潇湘飘然蓬艇东归客尽日相看忆楚乡
　　与厐复言擕酒望洞庭
　　南湖春色通平逺贪记诗情忘酒杯帆自巴陵山下过雨从神女峡边来青蒲映水疎还宻白鸟飜空去复回尽日与君同看望了然胜见画屏开
　　题章正字道正新居
　　独在御楼南畔住生涯还似旧时贫全无竹可侵行迳一半花犹属别人吟处不妨嫌鼓闹眼前唯称与僧邻近来渐觉青莎巷车马过从已有尘
　　题王丘长史宅
　　更无人吏在门前不似居官似学仙药气暗侵朝服上花阴晩到簿书边玉琴闲抱看山坐筒簟长铺与客眠时见街中骑瘦马低头只是为诗篇
　　题钱宇别墅
　　林居向晩饶清景惜去非关恋酒杯石净每因杉露滴地幽渐觉水禽来药蔬秋后供僧尽竹杖吟中望月回红叶间飘篱落迥行人逺见草堂开
　　赠韩协律
　　永日微吟在竹间骨清唯爱潄寒泉门闲多有投文客身病长无买药钱岭寺聴猿频独宿湖亭避宴动经年亲知尽怪疎荣禄的是将心暗学禅
　　过旧宅
　　古巷防门谁旧宅早曾闻説属官家更无新燕来巢屋惟有闲人去看花空廏欲摧尘满枥小池初涸草侵沙荣华事歇皆如此立马踟蹰到日斜
　　宫词
　　寂寂花时闭院门美人相并立琼轩含情欲説宫中事鹦鹉前头不敢言
　　公子行
　　闲从结客冶游时忘却红楼薄暮期醉上黄金台上去马鞭捎断绿杨丝
　　近试上张水部闺意
　　洞房昨夜停红烛待晓堂前拜舅姑妆罢低声问夫壻画睂深浅入时无










　　御定全唐诗录巻七十二
　　钦定四库全书
　　御定全唐诗録巻七十三
　　杜牧
　　牧字牧之京兆万年人宰相佑之孙悰之从弟擢进士又举制科沈传师亷察江西宣州辟从事又为牛僧孺淮南节度推官掌书记擢监察御史分司东都授宣州团练判官入朝歴膳部比部员外郎并兼史职出牧黄池睦三州复迁司勲吏部员外乞外为湖州刺史徴拜考功郎中知制诰迁中书舎人先是祖佑有别墅樊川牧自吴兴罢郡葺治之出中书直每游其地常酒酣顾谓其甥集贤校理裴延翰曰司马迁云自古富贵名磨灭者不可胜纪我不期富贵老为樊上翁要有数百首文章异日尔为我序号樊川集庶数千百年未随此磨灭则樊川一禽鱼一草木无恨矣及得恙尽捜诗文掷焚之留者才十二三延翰复益以自所藏
　　文笔传之为樊川集史称牧自负才畧喜论兵事拟致位公辅以时无右援者怏怏不平而终为人疎隽不拘细行其诗情致豪迈人号为小杜以别于少陵云
　　纪事云吴武陵以杜牧阿房宫赋荐于崔郾遂登第郾东都放防西都过堂牧诗曰东都放防未花开三十三人走马回秦地少年多醸酒即将春色入闗来
　　后村刘氏曰杜牧许浑同时然诗各自为体牧于唐律中尝寓抝峭以矫时浑律切丽密或过牧而抑扬顿挫不及也
　　古体诗
　　感懐诗【时沧州用兵】
　　髙文防隋季提剑徇天意扶持万代人步骤三皇地圣云继之神神仍用文治徳泽酌生灵沉酣薫骨髓旄头骑箕尾风尘蓟门起胡兵杀汉兵尸满咸阳市宣皇走豪杰谈笑开中否蟠聮两河间烬萌终不弭号为精兵处齐蔡燕赵魏合环千里疆争为一家事逆子嫁卤孙西隣聘东里急热同手足唱和如宫徴法制自作为礼文争僭拟压阶螭鬭角画屋龙交尾署纸日替名分财赏称赐刳隍防万寻缭垣叠千雉誓将付孱孙血絶然方已九庙仗神灵四海为输委如何七十年汗赩含羞耻韩彭不再生英卫皆为鬼凶门爪牙辈穣穣如儿戏累圣但日吁阃外将谁寄屯田数十万隄防常慴惴急征赴军须厚赋资凶器因隳画一法且逐随时利流品极防尨网罗渐离弛戎狄日开张黎元愈憔悴邈矣逺太平萧然尽烦费至于贞元来风流恣绮靡艰极泰循来元和圣天子元和圣天子英明汤武上茅茨覆宫殿封章绽帷帐伍旅拔雄儿梦卜庸真相勃云走轰霆河南一平荡继于长庆初燕赵终舁襁携妻负子来北阙争顿颡故老抚儿孙尔生今有望茹鲠喉尚隘负重力未壮坐幄无竒兵吞舟漏疎网骨添蓟垣沙血涨滹沱浪秖云徒有征安能问无状一日五诸侯奔亡如鸟徃取之难梯天失之易反掌苍然太行路翦翦还榛莽闗西贱男子誓肉虏杯羮请数系虏事谁其为我聴荡荡乾坤大曈曈日月明叱起文武业可以豁洪溟安得封域内长有扈苗征七十里百里彼亦何常争徃徃念所至得醉愁苏醒韬舌辱壮心呌阍无助声聊书感懐韵焚之遗贾生
　　李甘诗
　　太和八九年训注极虓虎潜身九地底转上青天去四海镜清澄千官云片缕公私各闲暇追游日相伍岂知祸乱根枝叶潜滋莽九年夏四月天诫若言语烈风驾地震狞雷驱猛雨夜于正殿阶拔去千年树吾君不省觉二凶日威武操持北斗柄开闭天门路森森明廷士缩缩循墙鼠平生负名节一旦如俘虏指名为钩党锢迹谁告诉喜无李杜诛敢惮髠钳苦时当仲秋月日直曰庚午喧喧皆传言明晨相登注予时与和鼎官班各持斧和鼎顾予云我死有处所当廷裂诏书退立须鼎俎君门晓日开赭案横霞布俨雅千官容勃郁吾累怒适属命鄜将昨之传者误明日诏书下谪斥南荒去夜登青泥坂坠车伤左股病妻尚在牀稚子初离乳幽兰思楚泽恨水啼湘渚怳怳三闾魂悠悠一千古其冬二凶败涣汗开汤罟贤者须丧亡谗人尚堆堵予于后四年諌官事明主常欲雪幽寃于时一禆补拜章岂艰难胆薄多忧惧如何干斗气竟作炎荒土题此涕滋笔以代投湘赋【甘字和鼎官侍御史郑注侍讲禁中求为宰相朝廷哗言将用之甘倡言白麻出我必裂之既而麻出乃以赵儋为鄜坊节度使甘坐轻肆贬封卅司马】
　　杜秋娘诗【并序】
　　杜秋金陵女也年十五为李锜妾后锜叛灭籍之入宫有宠于景陵穆宗即位命秋为皇子傅姆皇子壮封漳王郑注用事诬丞相欲去已者指王为根王被罪废削秋因赐归故里予过金陵感其穷且老为之赋诗
