<!-- { "loadSidebar": true } -->
　　朝从北岸来泊船南河浒试共野人言深觉农夫苦去秋虽薄熟今夏犹未雨耕耘日勤劳租税兼防卤园蔬空寥落产业不足数尚有献芹心无因见明主
　　我行倦风湍辍棹将问津空传歌瓠子感慨独愁人孟夏桑叶肥秾隂夹长津蚕农有时节田野无闲人临水狎渔樵望山怀隐沦谁能去京洛顦顇对风尘
　　朝景入平川川长复垂柳遥看魏公墓突兀前山后忆昔大业时羣雄角奔走伊人何电迈独立风尘首传檄举敖仓拥兵屯洛口连营一百万六合如可有方项终比肩乱隋将假手力争固难恃骄战曷能久若使学萧曹功名当不朽
　　皤皤河濵叟相遇似有耻辍榜聊问之答言尽终始一生虽贫贱九十年未死且喜对儿孙弥慙逺城市结庐黄河曲垂钓长河里漫漫望云沙萧条听风水所思强饭食永愿在乡里万事吾不知其心只如此
　　登陇
　　陇头逺行客陇上分流水流水无尽期行人未云已浅才登一命孤剑通万里岂不思故乡从来感知巳
　　哭单父梁九少府
　　开箧泪沾臆见君前日书夜台今寂寞犹是子云居畴昔贪灵奇登临赋山水同舟南浦下望月西江里契濶多别离绸缪到生死九原即何处万事皆如此晋山徒嵯峨斯人已防防常时禄且薄殁后家复贫妻子在逺道弟兄无一人十上多苦辛一官常自哂青云将可致白日忽先尽唯有身后名空留无逺近
　　行路难
　　长安少年不少钱能骑骏马鸣金鞭五侯相逢大道邉美人弦管争流连黄金如斗不敢惜片言如山莫弃捐安知顦顇读书者暮宿灵台私自怜
　　君不见富家翁旧时贫贱谁比数一朝金多结豪贵百事胜人健如虎子孙成行满眼前妻能管弦妾歌舞自矜一身忽如此却笑傍人独愁苦东邻少年安所如席门穷巷出无车有才不肯学干谒何用年年空读书
　　古大梁行
　　古城莽苍饶荆榛驱马荒城愁杀人魏王宫观尽禾黍信陵宾客随灰尘忆昨雄都旧朝市轩车照耀歌钟起军容带甲三十万国步连营一千里全盛须防那可论髙台曲池无复存遗墟但有狐狸迹古地空余草木根暮天揺落伤怀抱抚剑悲歌对秋草侠客犹传朱亥名行人尚识夷门道白璧黄金万户侯宝刀骏马填山丘年代凄凉不可问往来唯见水东流
　　邯郸少年行
　　邯郸城南游侠子自矜生长邯郸里千场纵博家仍富几处报讐身不死宅中歌笑日纷纷门外车马常如云未知肝胆向谁是令人却忆平原君君不见今人交态薄黄金用尽还疎索以兹感叹辞旧游更于时事无所求且与少年饮美酒徃来射猎西山头
　　燕歌行【并序】
　　开元二十六年客有从御史大夫张公出塞而还者作燕歌行以示适感征戍之事因而和焉
　　汉家烟尘在东北汉将辞家破残贼男儿本自重横行天子非常赐顔色摐金伐鼓下榆闗旌斾逶迤碣石间校尉羽书飞瀚海单于猎火照狼山山川萧条极邉土铁骑凭陵杂风雨战士军前半死生美人帐下犹歌舞大漠穷秋塞草腓孤城落日鬬兵稀身当恩遇常轻敌力尽闗山未解围铁衣逺戍辛勤久玉筯应啼别离后少妇城南欲断肠征人蓟北空囘首边庭飘飖那可度絶域苍茫无所有杀气三时作阵云寒声一夜传刁斗相看白刃雪纷纷死节从来岂顾勲君不见沙场征战苦至今犹忆李将军
　　人日寄杜二拾遗
　　人日题诗寄草堂遥怜故人思故乡柳条弄色不忍见梅花满枝空断肠身在逺藩无所预心怀百忧复千虑今年人日空相忆明年人日知何处一卧东山三十春岂知书剑老风尘龙钟还忝二千石愧尔东西南北人
　　九日酬顔少府
　　檐前白日应可惜篱下黄花为谁有行子迎霜未授衣主人得钱始沽酒苏秦顦顇人多厌蔡泽栖迟世看丑纵使登髙只断肠不如独坐空搔首
　　送别
　　昨夜离心正鬰陶三更白露西风髙萤飞木落何淅沥此时梦见西归客曙钟寥亮三四声东邻嘶马使人惊揽衣出户一相送唯见归云纵复横
　　送浑将军出塞
　　将军族贵兵且强汉家已是浑邪王子孙相承在朝野至今部曲燕支下控尽用阴山儿登阵长骑大宛马银鞍玉勒绣蝥弧每逐嫖姚破骨都李广从来先将士衞青未肯学孙吴传有沙场千万骑昨日边庭羽书至城头畵角三四声匣里宝刀昼夜鸣意气能甘万里去辛勤动作一年行黄云白草无前后朝建旌旄夕刁斗塞下应多侠少年闗西不见春杨柳从军借问所从谁击剑酣歌当此时逺别无轻绕朝策平戎早寄仲宣诗
　　封丘作
　　我本渔樵孟诸野一生自是悠悠者乍可狂歌草泽中宁堪作吏风尘下秖言小邑无所为公门百事皆有期拜迎官长心欲碎鞭挞黎庶令人悲归来向家问妻子举家尽笑今如此生事应须南亩田世情付与东流水梦想旧山安在哉为衔君命日迟回乃知梅福徒为尔转忆陶潜归去来
　　别韦参军
　　二十解书剑西游长安城举头望君门屈指取公卿国风冲融迈三五朝廷欢乐弥寰宇白璧皆言赐近臣布衣不得干明主归来洛阳无负郭东过梁宋非吾土兎苑为农岁不登鴈池垂钓心长苦世人向我同众人惟君于我最相亲且喜百年有交态未尝一日辞家贫弹棊击筑白日晚纵酒髙歌杨柳春欢娱未尽分散去使我惆怅惊心神丈夫不作儿女别临岐涕泪沾衣巾
　　送田少府贬苍梧
　　沈吟对迁客惆怅西南天昔为一官未得意今向万里令人怜念兹斗酒成暌间停舟叹君日将晏逺树应怜北地春行人却羡南归雁丈夫穷达未可知看君不合长数奇江山到处堪乘兴杨栁青青那足悲
　　赋得还山吟送沈四山人
　　还山吟天髙日暮寒山深送君还山识君心人生老大须恣意看君解作一生事山间偃仰无不至石泉淙淙若风雨桂花松子常满地卖药囊中应有钱还山服药又长年白云劝尽杯中物明月相随何处眠眼时忆问醒时事梦魂可以相周旋
　　近体诗
　　醉后赠张九旭
　　世上谩相识此翁殊不然兴来书自圣醉后语尤颠白发老闲事青云在目前牀头一壶酒能更几囘眠
　　途中寄徐录事【比以王书见赠】
　　落日风雨至秋天鸿雁初离忧不堪比旅馆复何如君又几时去我知音信疎空多箧中赠长见右军书
　　别冯判官
　　碣石辽西地渔阳蓟北天闗山唯一道雨雪尽三邉才子方为客将军正渴贤遥知幕府下书记日翩翩
　　送刘评事充朔方判官赋得征马嘶
　　征马向边州萧萧嘶不休思深应带别声断为兼秋岐路风将逺闗山月共愁赠君从此去何日大刀头
　　送郑侍御谪闽中
　　谪去君无恨闽中我旧过大都秋雁少只是夜猿多东路云山合南天瘴疠和自当逢雨露行矣慎风波
　　送李侍御赴安西
　　行子对飞蓬金鞭指铁骢功名万里外心事一杯中卤障燕支北秦城太白东离魂莫惆怅看取宝刀雄
　　使青夷军入居庸
　　匹马行将久征途去转难不知边地别秖讶客衣单谿冷泉声苦山空木叶干莫言闗塞极云雪尚漫漫
　　信安王幕府诗【并序】
　　开元二十年国家有事林胡诏礼部尚书信安王总戎大举时考功郎中王公司勲郎中刘公主客郎中魏公侍御史李公监察御史崔公咸在幕府诗以颂美数公见于词凡三十韵
　　云纪轩皇代星髙太白年庙堂咨上策幕府制中权磐石藩维固升坛礼乐先国章荣印绶公服贵貂蝉乐善旌深徳输忠格上剪桐光宠锡题剑美贞坚圣祚雄图广师贞武德防雷霆七校发旌斾五营连华省征羣乂霜台举二贤岂伊公望逺曾是茂才迁并秉韬钤术兼该翰墨筵帝思麟阁像臣献柏梁篇振玉登辽甸摐金歴蓟壖度河飞羽檄横海泛楼船北伐声逾迈东征务以専讲戎喧涿野料敌静居延军势持三畧兵戎自九天朝瞻授钺去时听偃戈旋大漠风沙里长城雨雪邉云端临碣石波际隐朝鲜夜壁冲髙斗寒空驻防防倚弓元莵月饮马白狼川庶物随交泰苍生解倒悬四郊增气象万里絶风烟闗塞鸿勲着京华甲第全落梅横吹后春色凯歌前直道常兼济微才独弃捐曳裾诚已矣投笔尚凄然作赋同元淑能诗匪仲宣云霄不可望空欲仰神仙
　　送柴司户充刘卿判官之岭外
　　岭外资雄镇朝端宠节旄月卿临幕府星使出词曹海对羊城濶山连象郡髙风霜驱瘴疠忠信涉波涛别恨随流水交情脱宝刀有才无不适行矣莫徒劳
　　陪窦侍御泛灵云池
　　白露时先降清川思不穷江湖仍塞上舟楫在军中舞换临津树歌饶向晚风夕阳连积水邉色满秋空乘兴宜投辖邀欢莫避骢谁怜持弱羽犹欲伴鹓鸿
　　陪窦侍御灵云南亭宴诗【幷序】
　　凉州近塞髙下其池亭盖以耀蕃落也幕府董帅雄勇径践戎庭自阳闗而西犹枕席矣军中无事君子饮食宴乐宜哉白简在邉清秋多兴况水具舟檝山兼亭台始临泛而写烦俄登陟以寄傲丝桐徐奏林木更爽觞葡萄以递欢指兰茝而可掇胡天一望云物苍然雨萧萧而牧马声断风嫋嫋而邉歌几处又足悲矣员外李公曰七日者何牛女之夕也夫贤者何得谨其时请赋南亭诗列之于后
　　人幽宜眺听目极喜亭台风景知愁在闗山忆梦回秖言殊语黙何意忝游陪连唱波澜动冥搜物象开新秋归逺树残雨拥轻雷檐外长天尽樽前独鸟来常吟塞下曲多谢幕中才河汉徒相望嘉期安在哉
　　东平别前卫县李宷少府
　　黄鸟翩翩杨柳垂春风送客使人悲怨别自惊千里外论交却忆十年时云开汶水孤防逺路绕梁山匹马迟此地从来可乘兴留君不住益凄其
　　夜别韦司士【得城字】
　　髙馆张灯酒复清夜钟残月鴈归声只言啼鸟堪求侣无那春风欲送行黄河曲里沙为岸白马津边柳向城莫怨他乡暂离别知君到处有逢迎
　　送李少府贬峡中王少府贬长沙
　　嗟君此别意何如驻马衔杯问谪居巫峡啼猿数行泪衡阳归雁几封书青枫江上秋天逺白帝城边古木疎圣代即今多雨露暂时分手莫踌躇
　　重阳
　　节物惊心两鬓华东篱空绕未开花百年将半仕三已五亩就荒天一涯岂有白衣来剥啄一从乌帽自欹斜真成独坐空搔首门柳萧萧噪暮鸦
　　田家春望
　　出门何所见春色满平芜可叹无知已髙阳一酒徒
　　九曲词
　　铁骑横行铁岭头西看逻逤取封侯青海只今将饮马黄河不用更防秋
　　营州歌
　　营州少年厌原野狐裘防茸猎城下鲁酒千钟不醉人胡儿十岁能骑马
　　塞上听吹笛
　　雪净胡天牧马还月明羌笛戍楼间借问梅花何处落风吹一夜满闗山
　　别董大
　　十里黄云白日曛北风吹鴈雪纷纷莫愁前路无知已天下谁人不识君
　　听张立本女吟
　　危冠广袖楚宫妆独步闲庭逐夜凉自把玉钗敲砌竹清歌一曲月如霜
　　除夜
　　旅馆寒灯独不眠客心何事转凄然故乡今夜思千里愁鬓明朝又一年
　　李颀
　　颀东川人开元十三年贾季邻榜进士调新乡尉殷璠云颀诗发调既新修词亦秀杂歌尤善理最长惜其伟才只到黄绶故论其家数往往髙于众作
　　古体诗
　　渔父歌
　　白首何老人蓑笠蔽其身避世常不仕钓鱼清江滨浦沙明濯足山月静垂纶寓宿湍与瀬行歌秋复春持竿湘岸竹爇火芦洲薪緑水饭香稻青荷包紫鳞于中还自乐所欲全吾真而笑独醒者临流多苦辛
　　东京寄万楚
