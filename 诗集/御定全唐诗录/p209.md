<!-- { "loadSidebar": true } -->
　　贾生诗巻惠休装百叶莲花万里香供得半年吟不足长须字字顶司仓
　　送僧清演归山
　　毛褐斜肩背负经晓思吟入窦山青峰前野水横官道踏着秋天三四星
　　山居喜友人见访
　　入云晴斸茯苓还日暮逢迎水石间看待诗人无别物半潭秋水一房山
　　赠青龙印禅师
　　涩秋刀剃雪时庵前曾礼草堂师居人昨日相过説鹤已生孙竹满池
　　绣岭宫词
　　春日迟迟春草緑野棠开尽飘香玉绣岭宫前鹤发翁犹唱开元太平曲
　　曹唐
　　唐字尧宾桂州人初为道士后举进士不第咸通中累为使府从事
　　北梦琐言云唐游仙诗才情缥缈岳阳守李逺每吟之而思其人唐仪质充伟一日往谒逺逺见之戏曰昔未覩标仪将谓可乘鸾鹤此际接晤窃恐壮水牛亦不胜其载时人闻而笑之
　　抒情録人或靳唐尝作鬼诗使举所作曰水底有天春寂寂人间无路月茫茫非鬼诗而何唐大哂
　　近体诗
　　大游仙
　　汉武帝将候西王母下降
　　昆仑凝想最髙王母来乘五色龙歌听紫鸾犹缥缈语来青鸟许从容风廻水落三清月漏苦霜传五夜钟树影悠悠花悄悄若闻箫管是行踪
　　汉武帝于宫中宴西王母
　　鼇岫云低太一坛武皇斋洁不胜欢长生碧字期亲署延寿丹泉许细看剑佩有声宫树静星河无影禁花寒秋风褭褭月朗朗玉女清歌一夜阑
　　汉武帝思李夫人
　　惆怅朱颜不复归晚秋黄叶满天飞迎风细荇传香粉隔水残霞见画衣白玉帐寒鸳梦絶紫阳宫逺雁书稀夜深池上兰桡歇断续歌声接太微
　　刘晨阮肇游天台
　　树入天台石路新细云和雨动无尘烟霞不省生前事水木空疑梦后身往往鸡鸣岩下月时时犬吠洞中春不知此地归何处须就桃源问主人
　　刘阮洞中遇仙子
　　天和树色霭苍苍霞重岚深路渺茫云窦满山无鸟雀水声沿涧有笙篁碧沙洞里乾坤别红树枝前日月长愿得花间有人出免令仙犬吠刘郎
　　仙子送刘阮出洞
　　殷勤相送出天台仙境那能却再来云液既归须强饮玉书无事莫频开花当洞口应长在水到人间定不廻惆怅溪头从此别碧山明月照苍苔
　　仙子洞中有怀刘郎
　　不将清瑟理霓裳尘梦那知鹤梦长洞里有天春寂寂人间无路月茫茫玉沙瑶草连溪碧流水桃花满涧香晓露风灯零落尽此生无处访刘郎
　　刘阮再到天台不复见仙子
　　再到天台访玉真青苔白石已成尘笙歌寞闲深洞云鹤萧条絶旧隣草树总非前度色烟霞不似昔年春桃花流水依然在不见当时劝酒人
　　织女怀牛郎
　　北斗佳人双泪流眼穿肠断为牵牛封题锦字凝新恨抛掷金梭织旧愁桂树三天云漠漠银河一带水悠悠欲将心就仙郎説借问榆花早晩秋
　　玉女杜兰香下嫁于张硕
　　天上人间两渺茫不知谁识杜兰香来经玉树三山逺去隔银河一水长怨入清尘愁锦瑟酒倾露醉瑶觞遗情更説何珍重擘破云鬟金鳯凰
　　张硕重寄杜兰香
　　碧落香销兰露秋星河无梦夜悠悠灵妃不降三清驾仙鹤空成万里愁皓月隔花追叹别飞烟笼树省淹留人间何事堪惆怅海色西风十二楼
　　王逺宴麻姑蔡经宅
　　好风吹树杏花香花下真人道姓王大篆龙蛇随笔札小天星斗满衣裳闲抛南极归期晩笑指东溟饮兴长要唤麻姑同一醉使人沽酒向余杭
　　萼绿华将归九疑留别许真人
　　九防秋烟黛色空绿华归思颇无穷每悲驭鹤身难任长恨临霞语未终河影暗吹云梦月花声闲落洞庭风蓝丝重勒金条脱留与人间许侍中
　　穆王宴王母于九光流霞舘
　　桑叶扶疎闭日华穆王邀命宴流霞霓旌着地云初驻金奏掀天月欲斜歌咽细风吹粉蕋饮余清露湿瑶砂不知白马红缰解偷吃东田碧玉花
　　紫河张休真
　　琪树扶疎压瑞烟玉皇朝客满花前山川到处成三月丝竹经时即万年树石茫初缩地杯盘狼籍未朝天东风小饮人皆醉从听黄龙枕水眠
　　萧史携弄玉上升
　　岂是丹台归路遥紫鸾烟驾不同飘一声洛水传幽咽万片宫花共寂寥红粉美人愁未散清华公子笑相邀缑山碧树青楼月肠断春风为玉箫
　　黄初平将入金华山
　　莫道真游烟景賖潇湘有路入金华溪头鹤树春常在洞口人家日易斜一水暗鸣闲绕涧五云长往不还家白羊成队难收拾吃尽溪边巨胜花
　　三年冬大礼
　　皇帝斋心洁素诚自朝真祖报升平华山秋草多归马沧海寒波絶洗兵银箭水残河影断玉炉烟尽日华生千官整肃三天夜剑佩初闻入太清
　　海日西飞度禁林太清宫殿月沈沈不闻北斗倾尧酒空觉南风入舜琴歌压钧天闲梦尽诏归秋水道情深雪风更起古杉叶时送步虚清磬音
　　太一天坛降紫君属车龙鹤夜成羣春浮玉藻寒初落露拂金茎曙欲分三代乐廻风入律四溟歌驻水成文千官不动旌旗下日照南山万树云
　　山拥飞云海水清天坛未夕仗先成千官不起金縢议万国空瞻玉藻声禁火曙然香焰袅宫衣寒拂雪花轻侧闻左右皆周吕看取从容致太平
　　南游
　　尽兴南游卒未廻水工舟子不须催政思碧树关心句难放红螺蘸甲杯涨海潮生隂火灭苍梧风暖瘴云开芦花寂寂月如练何处笛声江上来
　　长安客舍叙邵陵旧宴怀寄永州萧使君
　　邵陵楼树碧葱茏河汉西流宴未终残漏五更掀海月清笳三防揭天风香薰舞席云鬟绿光射骰盘蜡烛红今日却思行乐处两床丝竹水楼中
　　粉堞彤轩画障西水云红树窣璇题鹧鸪欲絶歌声定鸲鹆初惊舞翅齐坐对玉山难甸线听残金石怕低迷东风夜月三年饮不省归时不似泥
　　木鱼金钥锁春城夜上红楼纵酒情竹箭水繁更漏促桐花风软管弦清百分散打银船溢十指寛催玉筯轻星斗渐稀宾客醉碧云犹恋艳歌声
　　三年身逐楚诸侯宾榻容居最上头饱听笙歌陪痛饮熟寻云树纵闲游朱门锁闭烟岚暮铃阁清凉水木秋月满前山风不动更邀诗客醉南楼
　　不知何路学飞翻虚受贤侯郑重恩午夜清歌敲玉筯三年洪饮竭金樽招携每感双鱼逺报答空思一剑存狼籍梨花满城月当时长醉信陵门
　　羽林贾中丞
　　四十年前百战身曾驱虎队扫边尘风悲鼓角榆关暮日射旌旗陇草春铁马惯牵邀上客金鱼多解乞佳人胷中别有安边计谁睬髭髯白似银
　　暮春戏赠吴端公
　　年少英雄好丈夫大家望拜执金吾闲眠晓日听鶗鴂笑倚春风杖辘轳深院吹笙闻汉婢静街调马任奚奴牡丹花下帘钩外独凭红肌捋虎须
　　赠南岳冯处士
　　寂寥深木闭烟霞洞里相知有几家笑看潭鱼吹水沫醉嗔溪鹿吃蕉花穿防歴歴泉声细绕屋幽幽树影斜夜静着灰封釜灶自添文武养丹砂
　　白日溪边自结庐风泉满院称幽居鸟啼深树斸灵药花落闲看道书烟岚晚过鹿裘湿水月夜明山舍虚支頥冷笑縁名出终日王门强曳裾
　　奉送严大夫再领容州
　　海风巻树冻岚消忧国宁辞岭外遥自顾勤劳甘百战不将功业负三朝剑澄黑水曾芟虎箭劈黄云惯射雕代北天南尽成事肯将心许霍嫖姚
　　日照双旌射火山笑迎宾从却南还风云暗发诙谐外感防潜生气槩间蕲竹水翻台榭湿刺桐花落管弦闲无因得靸真珠履亲从新侯定八蛮
　　送康祭酒赴轮台
　　灞水桥边酒一杯送君千里赴轮台霜黏海眼旗声冻风射犀文甲缝开断碛簇烟山似米野营轩地鼓如雷分明防得将军意不斩楼兰不拟廻
　　送刘尊师祗诏阙庭
　　海风叶叶驾霓旌天路悠悠接上清锦诰凄凉遗去恨玉箫哀絶醉离情五湖夜月幡幢湿双阙清风剑佩轻从此暂辞华表柱更应千载是归程
　　仙老闲眠碧草堂帝书徴入白云乡龟台欲署长生籍鸾殿邀论不死方茎露想倾延命酒素烟思爇降真香五千言外无文字更有何词赠武皇
　　送羽人王锡归罗浮
　　风前整顿紫荷巾归向罗浮保养神石磴倚天行带月铁桥通海入无尘龙蛇出洞闲邀雨犀象眠花不避人最爱葛洪寻药处露苗烟蕊满山春
　　哭陷边许兵马使
　　北风裂地黯边霜战败桑干日色黄故国暗廻残士卒新坟空葬旧衣裳散牵细马嘶青草任去佳人吊白杨除却隂符与兵法更无异物在仪牀
　　和周侍御买剑
　　将军溢价买吴钩要与中原静寇讐试挂牕前惊电转略抛牀下怕泉流青天露拔云霓泣黑地潜擎鬼魅愁见説夜深星斗畔等闲期尅月支头
　　题子侄书院双松
　　自种双松费几钱顿令院落似秋天能藏此地新晴雨却惹空山旧烧烟枝压细风过枕上影笼残月到前莫教取次成闲梦使汝悠悠十八年【三国志丁公固幼时梦松生其腹谓人曰松字乃十八公也后十八年吾其为公乎卒如梦兆】
　　病马
　　緑耳何年别渥洼病来颜色半尘沙四蹄不凿金砧裂双眼慵开玉筯斜堕月兔毛干觳觫失云龙骨瘦查牙平原好放无人放嘶向秋风苜蓿花
　　垅上沙葱叶正齐腾黄犹自局羸蹄尾蟠夜雨红丝脆头掉秋风白练低力惫未思金络脑影寒空望锦障泥堦前莫怪垂双泪不遇孙阳不敢嘶
　　不剪焦毛鬛半翻何人别是古龙孙风吹病骨无骄气土蚀骢花见卧痕未喷断云归汉苑曾追轻练过吴门一朝千里心犹在争潜忘秣饲恩
　　空被秋风吹病毛无因濯浪刷洪涛卧来总怪龙蹄跙瘦尽谁惊虎口髙追电有心犹欵段逢人相骨强嘶号欲将鬃鬛重裁剪乞借新城利铰刀
　　病乆无人着意看五花毛色欲凋残饮惊白露泉花冷吃怕清风豆叶寒长防敢辞红锦重旧缰宁畏紫丝蟠王良若许相擡筞千里追风也不难
　　小游仙
　　玉箫金瑟发商声桑叶干枯海水清净扫蓬莱山上地略邀王母话长生
　　南斗阑北斗稀茅君夜着紫霞衣朝骑白鹿趂朝去鳯押笙歌逐后飞
　　焚香独自上天坛桂树风吹玉简寒长怕嵇康乏仙骨与将仙籍再寻看
　　氷屋朱扉晓未开谁将金筞扣琼台碧花红尾小仙犬闲吠五云嗔客来
　　白石山中自有天竹花藤叶满溪烟朝来洞口围棊了睹得青龙值几钱
　　玉诏新除沈侍郎便分茅土镇东方不知今夕游何处侍从皆骑白鳯凰
　　饥即餐霞闷即行一声长啸万山青穿花渡水来相访珍重多才阮步兵
　　东妃闲着翠霞裙自领笙歌出五云清思密谈谁第一不过邀取小茅君
　　九天天路入云长燕使何由到上方玉女暗来花下立手挼裙带问昭王
　　玉皇赐妾紫衣裳交向桃源嫁阮郎烂煮琼花劝君吃恐君毛鬓暗成霜
　　玉色雌龙金络头真妃骑出纵闲游昆仑山上桃花底一曲商歌天地秋
　　闲来洞口等刘君缓步轻擡玉线裙旋擘桃花掷流水更无言语倚彤云
　　西汉夫人下太虚九霞裙幅五云舆欲将碧字相教示自解盘囊出素书
　　八景风回五鳯车昆仑山上看桃花若教使者沽春酒须覔余杭阿母家
　　碧瓦彤轩月殿开九天花落瑞风来玉皇欲着红龙衮亲唤金妃下手裁
　　且欲留君饮桂浆九天无事莫推忙青龙举步行千里休道蓬莱归路长
　　侍女亲擎玉酒巵满巵倾酒劝安期等闲相别三千岁长忆水边分枣时
　　去住楼台一任风十三天洞暗相通行防侍女炊何物满灶无烟玉炭红
　　风动闲天清桂隂水晶帘外冷沈沈西妃少女多春思斜倚彤云尽日吟
　　王母相留不放回偶然沈醉卧瑶台凭君与向萧郎道教着青龙取妾来
