<!-- { "loadSidebar": true } -->
　　余独坐一隅孤愤五蠧虽身在江海而心驰魏阙歳时仲春幽卧未起忽闻二星入井四牡临亭邀使者之车乃故人之驾隐几一笑把臂入林既闻朝廷之乐复此琴樽之事山林幽寂钟鼎旧游语黙谭咏今复一得况北堂夜永西轩月微巴山有望别之嗟洛阳无寄载之客江关离会三千余里名位宠辱一百年中欢娯如何日月其迈不为目前之赏以增别后之思蟋蟀杀人夫子何叹
　　谢病南山下幽卧不知春使星入东井云是故交亲惠风吹宝瑟微月忆清真凭轩一留醉江海寄情人
　　月夜有懐
　　美人挟赵瑟微月在西轩寂寞夜何久殷勤玉指繁清光委衾枕遥思属湘沅空帘隔星汉犹梦感精魂
　　春日登金华观
　　白玉仙台古丹丘别望遥山川乱云日楼榭入烟霄鹤舞千年树虹飞百尺桥还疑赤松子天路坐相邀
　　白帝城懐古
　　日落沧江晩停桡问土风城临巴子国台没汉王宫荒服仍周甸深山尚禹功岩悬青壁断地险碧流通古木生云际孤帆出雾中川途去无限客思坐何穷
　　岘山懐古
　　秣马临荒甸登髙览旧都犹悲堕泪碣尚想卧龙图城邑遥分楚山川半入吴丘陵徒自出贤圣几凋枯野树苍烟断津楼晩气孤谁知万里客怀古正踟蹰
　　宿让河驿浦
　　沿流辞北渚结防宿南州合岸昏初夕回塘暗不流卧闻塞鸿断坐听峡猿愁沙浦明如月汀葭晦若秋不及能鸣雁徒思海上鸥天河殊未晓沧海信悠悠
　　和陆明府赠将军重出塞
　　忽闻天上将关塞重横行始返楼兰国还向朔方城黄金装战马白羽集神兵星月开天阵山川列地营晩风吹画角春色耀飞旌寜知班定逺犹是一书生
　　秋日遇荆州府崔兵曹使宴【并序】
　　若夫尊卑位隔荣贱途分使卿士大夫倚轩裳而傲物山栖木食负林壑而骄人未有能屈富贵于沈冥杂薜萝于簪笏天人坐契相从云雾之游风雨不疲髙纵琴樽之赏崔兵曹紫庭公冑青云贵人以钟鼎不足以致奇才烟霞可以交名士皇华昭国懐鳯綍而髙寻白桂追游邀兎罝而下顾大矣哉生平未识一见而交道遂存此日披懐千载之风期坐合支道林之雅论妙理沈微崔子玉之雄才斯文未防属乎金龙掌气石鴈惊秋天泬寥而烟日无光野寂寞而山川变色芸其黄矣悲白露于苍葭木叶落兮惨红霜于绿野尔其高兴洽芳酒防顿羲和而不留顾华堂而欲晩长歌何托思传稽古之文爰命小人率记当时之事人探一字六韵成篇
　　輶轩鳯凰使林薮鹖鸡冠江湖一相许云雾坐交欢兴尽崔亭伯言防释道安林光稍欲暮岁物已将阑古树苍烟断虗庭白露寒瑶琴山水曲今日为君弹
　　入东阳峡与李明府舟前后不相及
　　东岩初解缆南浦遂离羣出没同洲岛沿洄异渚濆风烟犹可望歌笑浩难闻路转青山合峯回白日曛奔涛上漫漫积水下沄沄倐忽犹疑及差池复两分离离间逺树蔼蔼没遥氛地上巴陵道星连牛斗文孤狖啼寒月哀鸿叫断云仙舟不可见揺思坐氛氲
　　南山家园林木交映盛夏五月幽然清凉独坐思逺率成十韵
　　寂寥守穷巷幽独卧空林松竹生虚白阶庭横古今鬰蒸炎夏晩凉宇閟清隂轩窓交紫霭檐户对苍岑鳯蕴仙人箓鸾歌素女琴防机委人代闭牖察天心蛱蝶怜红药蜻蜓爱碧浔坐观万象化方见百年侵扰扰将何息青青长苦吟愿随白云驾龙鹤相招寻
　　杜审言
　　审言字必简襄阳人举进士为隰城尉雅善五言诗工书翰恃才謇傲为世所嫉尝谓人曰吾文章合得屈宋作衙官吾书迹合得王羲之北面则天召见累迁膳部贠外郎神龙初坐通张易之兄弟流峯州入为修文馆学士卒与李峤崔融苏味道为文学四友
　　纪事云审言初贬吉州司户与同僚不叶司马周季重司户郭若讷诬以罪系狱审言子并年十三因季重酒酣懐刃刺之季重临死曰吾不识审言有孝子若讷误我亦焉避害审言因此免官还东都则天召将用之问曰卿喜否审言舞蹈谢恩因作欢喜诗授著作郎神龙初坐通张易之流峯州入为修文馆学士卒将死谓宋之问武平一曰吾在久压公等今且死因大慰但恨不见替人云李峤等请加命时武平一为表云审言誉鬰中朝文高前列是以升荣粉署擢秀兰台往以微瑕久从逺谪陛下膺图玉扆下制金门收贾谊于长沙返蔡邕于左挍审言获登文馆预奉属车未献长卿之辞遽啓元瑜之悼臣等积薪增愧焚芝盈感伏乞恩加朱绂宠及幽泉假饬终之仪举哀荣之典庶弊帷莫弃坠履无遗乃赠著作郎制曰汉覃恩祐方庆于同时漳浦沉疴忽归于厚夜蒿里修文之地永閟音徽蓬山著作之曹宜加宠数
　　近体诗
　　莱三殿侍宴奉敕咏终南山应制
　　北斗挂城边南山倚殿前云标金阙迥树杪玉堂悬半岭通佳气中峯绕瑞烟小臣持献寿长此戴尧天
　　宿羽亭侍宴应制
　　步辇千门出离宫二月开风光新栁报宴赏落花催碧水揺空阁青山绕吹台圣情留晩兴歌管送余杯
　　赋得妾薄命
　　草绿长门掩苔青永巷幽宠移新爱夺泪落故情留啼鸟惊残梦飞花搅独愁自怜春色罢团扇复迎秋
　　和韦承庆过义阳公主山池
　　迳转危峯逼桥回缺岸妨玉泉移酒味石髓换稉香绾雾青丝弱牵风紫蔓长犹言宴乐少别向后池塘防琴绕碧沙揺笔弄青霞杜若幽庭草芙蓉曲沼花宴游成野客形胜得山家往往留仙步登攀日易斜攒石当轩倚悬泉度牖飞鹿麛衔妓席鹤子曳童衣园果尝难遍池莲摘未稀卷帘唯待月应在醉中归赏翫奇他日高深爱此时地分八水背峰作九山疑池静鱼偏逸人闲鸟欲欺青谿留别兴更与白云期
　　和晋陵陆丞早春游望
　　独有宦逰人偏惊物候新云霞出海曙梅栁渡江春淑气催黄鸟晴光照绿苹忽闻歌古调归思欲霑巾
　　秋夜宴临津郑明府宅
　　行止皆无地招寻独有君酒中堪累月身外即浮云露白宵钟彻风清晓漏闻坐防余兴往还似未离羣
　　和康五庭芝望月有怀
　　明月高秋迥愁人独夜看暂将弓并曲飜与扇俱团露濯清辉苦风飘素影寒罗衣一此鍳顿使别离难
　　旅寓安南
　　交趾殊风候寒迟暖复催仲冬山果熟正月野花开积雨生昏雾轻霜下震雷故乡逾万里客思倍从来
　　都尉山亭
　　紫藤萦葛藟绿刺蔷薇下钓看鱼跃探巢畏鸟飞叶踈荷已晩枝亚果新肥胜迹都无限只应伴月归
　　夏日过郑七山斋
　　共有樽中好言寻谷口来薜萝山迳入荷芰水亭开日气含残雨云隂送晩雷洛阳钟鼔至车马系迟回
　　送崔融
　　君王行出将书记逺从征祖帐连河阙军麾动洛城旌防朝朔气笳吹夜边声坐觉烟尘扫秋风古北平
　　扈从出长安应制
　　分野都畿列时乘六御均京师旧西幸洛道此东廵文物驱三统声明走百神龙旗萦漏夕鳯辇拂钩陈抚迹地灵古游情皇鉴新山追防马日水忆钓鱼人禹食传中使尧樽遍下臣省方称国阜问道识风淳岁晩天行吉年丰景从亲欢娱包歴代宇宙忽疑春
　　春日江津游望
　　旅客揺边思春江弄晩晴烟销垂栁弱雾卷落花轻飞棹乘空下囘流向日平鸟啼移几处蝶舞乱相迎忽叹人皆浊隄防水至清谷王常不让深可戒中盈
　　度石门山
　　石门千仞断迸水落遥空道束悬崖半桥欹絶涧中仰攀人屡息直下骑才通泥拥奔虵径云埋伏兽丛星躔牛斗北地脉象牙东开塞随行变高深触望同江声连骤雨日气抱残虹未改朱明律先含白露风坚贞深不惮险涩谅难穷有异登临赏徒为造化功
　　赠苏味道
　　北地寒应苦南庭戍未归边声乱羌笛朔气卷戎衣雨雪关山暗风霜草木稀胡兵战欲尽汉卒尚重围云净妖星落秋深塞马肥据鞍雄劒动揺笔羽书飞舆驾还京邑朋游满帝畿方期来献凯歌舞共春辉
　　和李大夫嗣真奉使存抚河东
　　六位乾坤动三微厯数迁讴歌移火德图防在金天子月开阶统房星受命年祯符龙马出宝箓鳯皇传地即交风雨都仍卜涧瀍明堂唯御极清庙乃尊先不宰神功运无为大象悬八荒平物土四海接人烟巳属羣生泰犹言至道偏玺书傍问俗旌节近推贤秩比司空位官临御史员推词执刀笔直谏罢楼船国有大臣器朝加小会筵将行备礼乐送别仰神仙城阙周京转关河陜服连稍观汾水曲俄指绛台前姑射聊长望平阳遂宛然舜耕余草木禹凿旧山川昔出诸侯上无何霸业全中军归战敌外府絶兵权隐隐帝乡逺瞻瞻肃命防西河偃风俗东壁挂星躔井邑枌榆社陵园松栢田荣光晴掩代佳气晓侵燕雨霈鸿私涤风行睿防宣嫠访疾苦屠钓采贞坚人乐逢刑措时康恰赏延赐逾秦氏级恩倍汉家钱拥传咸翘首称觞竞比肩拜迎弥道路舞咏溢郊鄽杀气西衡白穷阴北暝飞霜遥渡海残月迥临边缅邈朝廷问周流朔塞旋兴来探马策俊发抱龙泉学总八千卷文倾三百篇澄清得使者作颂有人焉莫以崇班阂而云胜托捐伟才何磊落陋质几翩翾江海寜为让巴渝转自牵一闻歌圣道助曲荷陶甄
　　守岁侍宴应制
　　季冬除夜接新年帝子王孙捧御筵宫阙星河低拂树殿庭灯烛上薰天弹弦奏节梅风入对局探钩柏酒传欲向正元歌万寿暂留欢赏寄春前
　　大酺
　　毘陵震泽九州通士女欢娱万国同伐鼓撞钟惊海上新妆袨服照江东梅花落处疑残雪栁叶开时任好风火德云官逄道泰天长地久属年丰
　　春日京中有懐
　　今年游寓独游秦愁思看春不当春上林苑里花徒发细栁营前叶漫新公子南桥应尽兴将军西第几畱賔寄语洛城风日道明年春色倍还人
　　赠苏绾书记
　　知君书记本翩翩为许从戎赴朔邉红粉楼中应计日燕攴山下莫经年
　　渡湘江
　　迟日园林悲昔游今春花鸟作边愁独怜京国人南窜不似湘江水北流
　　戏赠赵使君美人
　　红粉青娥映楚云桃花马上石榴裙罗敷独向东方去漫学他家作使君








　　御定全唐诗录卷五
　　钦定四库全书
　　御定全唐诗录卷六
　　沈佺期
　　佺期字云乡相州内黄人擢进士第长安中累迁通事舍人预修三教珠英再转考功员外郎坐赃配流岭表神龙中授起居郎加修文馆直学士后歴中书舍人太子詹事
　　新唐书云建安后讫江左诗律屡变至沈约庾信以音韵相婉附属对精密及宋之问沈佺期尤加靡丽回忌声病约句准篇如锦绣成文学者宗之号为沈宋语曰苏李居前沈宋比肩
　　纪事云张燕公说尝谓佺期曰沈三兄诗须还他第一尝侍宴为弄词恱帝其词云廻波尔时佺期流向岭外生归身名巳防齿录袍笏未复牙绯帝恱因赐牙绯
　　古体诗
　　芳树
　　何地早芳菲宛在长门殿夭桃色若绶秾李光如练啼鸟弄花踈逰蜂饮香遍叹息春风起飘零君不见
　　长安道
　　秦地平如掌层城入云汉楼阁九衢春车马千门旦绿槐开复合红尘聚还散日晩鬭鸡还经过狭斜看
　　临高台
　　高台临广陌车马纷相续回首思旧乡云山乱心曲逺望河流缓周看原野绿向夕林鸟还忧来飞景促
　　古别离
　　白水东悠悠中有西行舟舟行有返櫂水去无还流奈何生别者戚戚懐逺游逺逰谁当惜所悲防难收自君閴芳躧青阳四五遒皓月掩兰室光风虚蕙楼相思无明晦长叹累春秋离居久迟暮高驾何淹留
　　和杜麟台元志春情
　　嘉树满中园氛氲罗秀色不见仙山云倚琴空太息沈思若在梦缄怨似无忆青春坐南移白日忽西匿蛾眉返青镜闺中不相识
