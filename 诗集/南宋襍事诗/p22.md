<!-- { "loadSidebar": true } -->
　　【天禄识余宋赠岳鄂王諡忠武文曰李将军口不出辞闻者出涕蔺相如身虽已死凛然犹生又曰易名之典虽行议礼之言未一始为忠武之号旋更武穆之称获暏中兴之旧章灼知皇祖之本意爰取危身奉上之实仍采勘定祸乱之文合此两言节其一恵然今天下岳祠皆称武穆此未定之諡当称忠武为宜　成化杭州府志宋少保鄂国武穆王孝宗为雪其冕初諡武穆寳庆二年改諡忠武元至正中加諡保义　谥法通考申王秦桧绍兴中諡忠献开禧三年追夺王爵改諡谬丑嘉定元年史弥逺奏复王爵赠谥　宋元通鉴寳祐二年诏太常厘正秦桧諡法因谕辅臣曰諡谬狠可也　篁墽文集跋杨补之松桧图云宋季有永嘉处士胡褒者愤秦桧之奸题其堂曰六桧盖以六隐戮字也　栁待制集六桧堂王淮记　翰墨丛纪岳武穆家谢昭雪表青编尘乙夜之观白简悟壬人之谮　湛渊集咏岳王孙县尉复栖霞墓田诗岳鄂诸孙复墓田清明寒食起新烟道傍为我除苍桧山下如今哭杜鹃髙庙神灵应悔此中原父老尚凄然西湖靡靡行人去却望栖霞转可怜】
　　一声清跸讶天临万骑云环相府深庙主苍黄迁狡窟蟏蛸刺目极伤心
　　【播芳大全文粹驾幸秦丞相府啓元戎万骑星拱辕门清跸一声天临相府云云　桯史望仙桥秦桧赐第其东偏即桧家庙西则一德格天阁之故基桧薨于位熺不能决去请以其侄烜为光禄丞留莅家庙冀复居之言者请罢烜迁庙主于建康遂空其居】
　　掖垣清职弃如遗片石休嗟瘗草时不敌四夫人擘阮锦裀红绉索新词
　　【余冬序録韩侂胄当国欲网罗四方知名士相羽翼尝筑南园属杨万里为之记许以掖垣万里曰官可弃记不可作韩恚改命他人万里卧家十五年皆其柄国日也事见杨本传　四朝闻见録陆游为韩作南园记又有郑棫者尝第进士自作南园记并砻石以献韩以陆记为重仆郑石瘗之地后韩败郑竟免又韩喜陆附已至出所爱四夫人擘阮琴起舞索公为词有飞上锦裀红绉之语】
　　淮南一蹶竟谁慿打诨翻将樊恼増江上竹光方快饮庭前何惜碎生菱
　　【四朝闻见録韩用兵旣败须鬓俱白莫知所为伶优因上赐宴设樊迟樊哙旁一人曰樊恼揖问樊迟谁与取名对以夫子所取又揖问樊哙曰尔谁取对曰汉髙所命又揖樊恼云谁名汝对以樊恼自取又因郭倪郭杲败值赐宴以生菱进于卓上命二人移卓忽生菱堕地尽碎一人云苦苦壊了许多生菱只因移杲卓　都城纪胜杂剧中副净色发乔副末色打诨又或添一人装孤　函史宁宗开禧用兵淮汉师败薛叔似以怯懦为韩所恶项安世因贻侂胄书曰偶送客至江上饮竹光酒半醉书不成字韩大喜曰顶平甫乃尔闲暇遂除湖广总督】
　　深堂罗木生前虑浅土芦花死后悲在昔曽闻呼冷盏至今唯见说韩棃
　　【四朝闻见録韩侂胄败籍其家卧内青防帐后以罗木自围其寝防刺也　又韩败韩功德寺佛像已舆他所而金碧木石俱空登其母魏国夫人冢旁有芦束浅土半露问之乃韩之尸其首已送之北也　又卖浆者敲其盏以唤人曰冷底吃一盏冷谓韩盏谓斩也　又姑苏有地名韩墩产韩棃为天下冠中都谓之韩防棃后因先皇讳改为韩村棃侂冑专国餽者不敢谓韩邨直曰韩棃盖中都以外人为村故讳之】
　　唐突平章是牧童朝耕莫饭唱林风寻诗赵尹偏多事屏上空题杜宇红
　　【昨非庵日纂侂冑过南园山庄赵师□偕行至东邨别墅宛然乡井见林薄中一牧童歌曰朝出耕田莫饭牛林泉风月共悠悠九重虽窃阿衡贵争得功名到白头赵呵曰平章在此谁敢唐突迹牧童至草庐屏上有诗云玉津园内行天讨怨血空啼杜宇红后韩为史诛于玉津园】
　　媚语相依北斗光园丁亦自颂师王惟怜他日双扉掩零落寒亭晩节香
　　【癸辛杂识傅伯夀上韩侂胄啓有云人无耻矣咸依右相之山我则异于独仰韩公之斗　四朝闻见録南园乃慈福所赐韩者掌园金其姓皆武爵之近上者听其满口皆称师王师谓太师王谓郡王韩败后掌园之人闭园三日夜外人絶不与之通　乂南园中有亭曰晩节香植鞠二百种亦取其祖诗句陆游记中不及云】
　　铁枪雄盗渡淮南泣别红妆赴碧潭后夜捷音仍不至相公区处又何堪
　　【三朝野史李全扰淮时史相弥逺在朝堂束手无防讹传全军渡江史夜半披衣起爱宠林夫人随后见史欲投池中林急扶住泣曰相公且少耐区处数日后即得赵葵捷书　宋史纪事李全能运铁枪号李铁枪】
　　归路晴烟草色纎公余息影任休恬断堤野水梅花宅占取湖园六事兼
　　【咸淳临安志贾魏公赐第葛岭归葛岭旧居诗罢官归旧宅山水得频过息影堤边树清心湖面波劳无功可纪顽有命相磨见说连朝田家正剪禾　万厯杭州府志贾似道题孤山诗半是楼台换却春几囘独立更消魂断堤野水梅花宅千古春风一月痕恱生堂随钞洛人云园圃之胜不能相兼者六务寛大者少幽邃人力胜者乏闲古水泉多者无眺望兼此六者惟湖园而巳】
　　题名到处侍儿孙鹓鹭招邀半在门灯色秋山无限好相公风月细评论
　　【咸淳临安志大仁寺山顶有石庵一名天然庵洞崖仿佛有东披题名咸淳三年贾似道游山题名九月二十八曰贾似道领客束元嚞史有之廖莹中黄公绍王庭来游子德生孙蕃世侍　又旌德显庆寺在小麦岭题咸淳三年九月二十四日贾似道因展先墓为泉石一来客束元嚞廖莹中俞昕黄公绍王庭子德生诸孙蕃世僧法照智印祖印文珦　又龙井延恩院在风篁岭题名静庵丘攽贾似道乙未腊月来游复亨泰侍后三十一年夏闰大丞相魏国公再登揆席少驻湖曲赐第因谒演福来此客廖莹中陈诗川从子德生侍　又龙洞题名咸淳丁夘七月十八日贾似道以岁事祷上竺囘憇于此客束元嚞俞昕张濡黄公绍王庭从子德生侍期而不至者廖莹中又治平寺太傅平章贾魏公旧游题名天台贾似道竺泽陆叡新安汪仪鳯永嘉沈厚潘方杨应华周之德曹元发黄德方陈淳祖以嘉熈戊戌元日登治平寺序拜烟云阁上期而不至者郑泌安刘翁孟寅赵希曹良朋曹□　又下天竺题名贾似道比以岁事祷灵隐迄幸有年饭僧已因过此山呉子聪束元嚞丘复亨俞昕廖莹中张濡黄公绍王庭从焉子德生诸孙蕃世侍僧法照德宁时举妙宁俱咸淳三年岁丁夘十月望　江湖长翁集西湖诗游客半鸳鹭自注云暇日朝士多在湖上　咸淳临安志贾魏公下天竺通元庵诗灯色难禁秋声不离山】
　　籖饰泥金开刿精墨丸香印散烟轻后先向廖元相匹阅古堂过又恱生
　　【癸辛杂识贾廖刋九经本冣佳装褫以泥金为籖居易録贾似道鉴画有恱生小印徃徃于士大夫家见之癸辛杂识载其与门客廖莹中刋书甚多聊志其目全唐诗话恱生随钞一百卷所援引多竒书九经以抚州钞纸油烟墨所造冣精　研北杂志韩侂胄阅古堂图书皆向若水鉴定　涌幢小品韩魏公阅古堂在定州侂胄建于临安者仍祖名也】
　　琢就新词唱个侬恩私门吏得从戎黄金特铸匜盘贵颂禹尚书勒篆工
　　【词筌贾循州好集文士于馆第时推廖莹中为冣其诗文不传偶见钞本个侬一词颇富艶词云恨个侬无赖卖娇眼春心偷掷苍苔花落先印下一双春迹花不知名香才闻气似月下箜篌蒋山倾国半解罗襟蕙薰防度镇宿粉栖香双蜨语态眠情感多情轻怜细阅休问望宋墙髙窥韩路隔寻寻覔覔又暮雨凝碧花径横烟红扉映月尽一刻千金堪值卸祙薰笼藏灯衣桁任里臂金斜搔头玉滑更恨檀郎恶怜深惜尽颤袅周旋倾侧软玉香钩怪无端鳯珠微脱多少怕听晓钟琼钗暗擘　志雅堂杂钞贾似道自江上奏功廖莹中以从戎功特赐黄金百两廖铸匜盘以为酒器杨尚书作篆古勒铭有云国有大功一相禹胼曰余莹中与随斾旃文昌孙子是寳是用谁其铭之史臣杨栋】
　　乞将秘府藏千卷藼草芝兰鸾锦装五雀有图崔白写尾衔小印恱生堂
　　【清河书画舫似道家藏名迹多至千卷其宣和绍兴秘府故物徃徃乞请得之今録其稍隠僻者有薛涛藼草诗韩偓芝兰帖钱镠贡枣等帖　齐东野语思陵玅悟八法访求法书名画故绍兴内府所藏不减宣和其装标裁制各有尺度印识如紫百花鸾锦碧鸾绫托褾之类　云烟过眼録崔白五雀图皆贾氏恱生堂物其间一印云贤者而后乐此】
　　贮舞藏歌乐此生相公惟愿颂升平园泉歴歴都堪记洞口水香茶更清
　　【癸辛杂识贾相集芳园南山水乐洞赐园等志之郡乗有云藏歌贮舞流连光景使园圃常兴而无废天下常治而无乱非后天下之乐而乐者其谁能　咸淳临安志栖霞洞内有水洞深不可测水极甘冽魏公尝调以瀹茗】
　　谭玉精详谁与同古花文篆辨青红何来媚士无相识尽去低头拜玉工
　　【三朝野史贾相当轴收古铜器法寳用谭玉辨验史纬似道当国监司郡守贡献不可胜纪赵溍等争献寳玉陈奕至以兄事似道之玉工陈振民以求进】
　　囘首东都老泪垂水晶遗注忍重窥南朝还有伤心处九庙春风尽一犂
　　【续资治通鉴髙宗南渡有将水晶注碗场交易见之泣云此哲庙陵寝中物也　又端平初金人失国元许本朝遣使朝陵殆三京之师一出元大怒陵庙尽犂为墟矣】
　　钱唐博士有文孙藏得双环竹叶痕雒诵遥村灯火句自来诗律重金昆
　　【夷坚志钱唐关子东博士家其孙出乃祖所藏水晶绦环表里莹彻中有生竹叶一片　春渚纪闻钟声互起东西寺灯火遥分逺近邨此余友关子东西湖夜归所作非身到西湖不知此语形容之玅关氏诗律精深妍玅世守家法子东二兄子容子开皆称作者　浮溪集关注字子东世为钱唐人登绍兴五年进士第教授湖州官至太学博士子东自号香岩居士有关博士集】
　　东野清寒自可怜爱花名称鞠花仙年年风重阳日空酹西郊一掬泉
　　【万厯杭州府志沈鞠山失其名字袁州宜春人由进士知钱唐尝植鞠数百本以自乐晩节益坚适以九月九日殁朱文公挽之以诗爱鞠平生不爱钱此君原是鞠花仙正当地下修文日恰值人间落防天生与唐诗同一脉死随陶令葬千年如今忍向西郊哭东野无儿更可怜鞠山名字失传建树无攷可据者晦翁一挽词耳然贤者不轻与人绎其语意徴为亷吏云】
　　断碑荒树总飘零南圃关情草色青公子自余今昔感夕阳秋水望西泠
　　【山中白云词张叔夏过庆承园有调寄髙阳台词云故园已是愁如许抚残碑却又伤今更关情秋水人家斜照西陵注秋水观贾相行乐处又自叙云园即韩平原南园仅存丹桂百余株有碑记在荆榛中故词句有亦犹今之视昔之感复叹葛岭贾相之故庐也】
　　中外叅差滴漏声院中学士任凄清内门唱彻连珠诺珂繖摇心促那行
　　【玉堂杂记禁中四鼓乃在外三更　学诗初藁夜歩临安内门诗静夜孤灯人未眠等闲行过内门前一声唱彻连珠诺碧槛朱阑緑栁边注皇城夜间唱连珠诺　鹤山集紫宸殿诗珂繖摇心梦不成忽听吏早放衙声吹灯拨火供晨粥趂到皇城恰六更　老学庵笔记有官入殿门閤门辄促之曰那行予去国二十七年复还朝仪寖有不同唯此声尚存那去声】
　　张家乐部已凋残委骨春尘麦岭寒占得青乌多吉兆百年诗礼盛衣冠
