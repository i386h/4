<!-- { "loadSidebar": true } -->
　　【谈荟宋宫人有栁金简翠腕阑是景阳宫胭脂井物注似今之手钏　清河书画舫刘夫人字希建炎间尝主内翰文字及写宸翰髙宗甚眷之　金小史金主亮尝有图宋之意曰向者梁説尝为朕言宋有刘贵妃天下之絶色也今一举而两得之所谓因行掉臂也】
　　集贤台阁接飞檐九朽还摹土笔尖天庆喜存原粉本金章曽是弟兄兼
　　【妮古录赵伯驹与弟伯骕并以画名髙宗尝命二人合画集贤殿称防赏与特厚　画继画家于人物必九朽一罢谓先以土笔扑取形似数次修改故曰九朽继以淡墨一描而成故曰一罢罢者毕也　清河书画舫按伯骕乃伯驹之兄髙宗时尝奉诏写天庆观様命吴中依様造之今玅观是也　图绘寳鉴赵伯驹善画山水花鸟竹石髙宗极爱之仕至浙西兵马钤辖赵伯骕善画山水人物尤长于花禽防染轻盈顿有生意仕至观察使】
　　书法申韩孰并肩铙歌鼔吹似前贤太常锦瑟还惊讶律吕而今不再传
　　【研北杂志赵子固目姜尧章为书家申韩又周公谨云姜尧章铙歌鼔吹曲乃歩骤鲁师尹　宙合编姜夔上书乞正乐赴太常同官校正乐师上锦瑟姜问曰此何乐众官已有漫文之叹又令乐师曰语云鼓瑟希未闻弹之众官咸笑而散去　吴兴掌故尧章长于音律尝着大乐议欲正庙乐庆元三年诏付奉常有司收掌令太常寺与议大乐时嫉其能是以不获尽其所议人大惜之　按姜防字尧章有白石词五卷】
　　野溪亭市列柴门陶尸家家作酒罇纵有龙纹白芨碎新窰青器已无伦
　　【太平寰宇记杭州亭市山余石乡亭市村多陶户善作大瓮今谓之浙瓮　四部槀南宋时处州章生兄弟皆作窰兄所作者视弟色稍白而断纹多号白芨碎又考古括遗芳称兄所作为哥窰　稗编渡江后修内司造青器名内窰澄泥为范极其精致油色莹彻为世所珍后郊坛下别立新窰余如乌泥窰余杭窰续窰皆非官窰比所谓旧越窰不复见矣　五杂组柴窰之外有定汝官哥四种皆宋器也传流至今者惟哥窰稍易得葢其质厚颇奈藏耳定汝白如玉难于完璧宋时宫中所用率铜钤其口以是损价六研斋笔记南宋时余姚有秘色磁麤朴而耐久今人率以官窰目之不能别白也】
　　丝鞵供御唤庄生雪藕抽鍼莹缉成一尺绣茵尘不动退朝禹步寂无声
　　【老学庵笔记禁中旧有丝鞵局専挑供御丝鞵不知其数尝见蜀将呉珙被赐数百两皆经奉御者夀皇即位惟临朝服丝鞵退即以罗鞵易之遂废此局梦窗甲槀瑞鹤僊赠丝鞵庄生云藕心抽莹蠒引翠鍼行处氷花成片金门从回辇两玉鳬飞上绣绒尘輭末云待宣供禹步宸游退朝燕殿　按庄生盖当时供奉者】
　　厢庭虽设莫纷挐和气常生百姓家为报临安破落户东宫昨日坐南衙
　　【洺水集城南厢官题名记粤自东幸于今百年钱唐版籍百倍往昔南北二厢设于闗外而五方杂居水陆互市人滋众市滋伙讼于厢庭者率系缧累日吏属餍乃得去　两浙名贤录赵立夫知临安府入对理宗语之曰京师细民当一意摩抚使常在春风和气中遂于府西建春和楼推广徳意　咸淳临安志绍兴二十三年上谓大臣曰近今临安府收捕破落户编置外州治本为民间除害而谓小火下者乃为人诉其恐吓取钱令有司仔细根治务得其实先是行在号破落户者巧于通衢窃取人物故有是命续资治通鉴建炎三年升杭州府为临安府　愧郯录乾道七年诏皇太子判临安府珂案本朝亲王为南衙故实自有明据然则周必大所制词有所谓肆考南衙之故实一新大尹之多仪及名称未正者皆误也】
　　驻跸钱唐奈数何风光京洛过江多后门舣得龙舟好歌舞销镕是此锅
　　【羣谈采余陈图南莫知所出艺祖召之阙问天下始终事对曰一汴二杭三闽四广再问则曰非臣所知也　青泥莲花记江浙间路岐女有慧黠知文墨能于席上指物题咏应命辄成者谓之合生其滑稽含翫讽者谓之乔合生葢京都遗风也　七修类槀城中语音好于他郡盖初皆汴人扈宋南渡遂家焉故至今与汴音颇相似惟江干人言语躁动为杭人之旧音教谕张杰尝戏曰髙宗南渡止帯一百过来按百音摆　近峯闻略今人呼谑之语皆有所本如宋都汴有何家数者其下行货恶滥故呼何数今越人云数头者当是南渡之遗也　留青日札刘豫金人入寇髙宗亲御之赵鼎因喻樗留后门之防乃起张浚为闽浙江淮宣抚备退保之地御选四朝诗髙孝畴诗朱帘白舫乱湖光隔岸龙舟舣夕阳今日欢游复明日便将京洛看钱唐　西湖游幸记西湖杭人无时而不游凡缔姻赛社防亲送经防献神无不在焉故杭谚有销金锅之号】
　　偏爱黄冠祀紫都为僊为帝总虚无马迁也强宗元教谁续华阳位业图
　　【齐东野语女冠吴知古用事内宴演参军教坊辈请签文书参军怒曰我方听觱栗请至三四胥前击其首曰甚事不被觱栗壤了又俗呼黄冠为觱栗　清河书画舫宋徽宗为东华帝君髙宗为元载孔升天帝下生　筠溪牧潜集余居临安有持大板史记列传以老子为首心甚怪之莫知其本所出问诸博书者亦莫知也因阅国朝防要见宣和间有防升老子于列传首乃悟所见盖宣和本今不行也】
　　心事谁知黙祷间满朝敢道相公奸九年伍伯无人识去访东南何处山
　　【江湖杂记桧既杀武穆向灵隐祈祷有一行者乱言讥桧桧问其居址僧赋诗有相公问我归何处家在东南第一山之句桧令何立物色立至宫殿见僧坐决事立问荅曰地藏王决桧杀岳飞事数卒引桧至身荷鉄枷囚首垢面呼告曰传语夫人东窗事发矣　昨非庵日纂钱一为皂因秦桧酷刑责人尝至死后虽少悔只以流血为度隶乃汚猪血在板如是九年忽一日立班中见足离地而起桧呵其为妖隶以前情曰某今日应上升遂乗云而去】
　　古牋叶叶染松烟监本犹珍后代传欧瘦顔肥生态别宦囊须办买书钱
　　【朝野杂记监本书籍绍兴末年所刋也九月张彦实待制为尚书始请下诸道州学取旧本书籍镂版颁行从之然所取诸书多残缺故胄监刋六无礼记正史无汉唐二十一年辅臣复以为言上谓秦益公曰监中缺书亦令次第锓板虽重有所费不惜也由是经籍复全先是王瞻叔为学官常请摹印诸经疏及经典释文许郡县以赡学或省系钱各市一本置之于学上许之今士大夫仕于朝者率费纸墨钱千缗而得书于监云　五杂组书所以贵宋版者不惟防画无讹亦且笺刻精好若法帖然凡宋刻有肥瘐二种肥者学顔瘦者学欧行欵疎宻任意不一而字势皆生动笺古色而极薄不蛀】
　　中兴词翰坐春风科第缤纷出学宫花月平章二百载诗名终是首文公
　　【癸辛杂志干淳文淳厚谓之干淳体端平江万里自成一家淳祐徐霖魁南省尚性理时竞趋之以钓科第咸淳末诸人倡为变体谓之换字文章内多用庄列语　文献通考淳熈十四年乡试得进士王容以下上天姿英眀大廷防士多自陞黜不尽由有司是举王容葢自第三亲擢为榜首时儒生迭兴辞章雅正号干淳体　少室山房诗薮大抵南宋古体当推朱元晦近体无出陈去非此外略有三等尤杨四子元和体也徐赵四灵大中体也刘戴诸人自为晚宋而谢翺七言古时有可采焉】
　　云汉昭回奎宿明岩庵犹记大苏名从来国运闗文运莫误文章吃菜羮
　　【庚溪诗话徽宗幸寳箓宫醮筵其主疏道流伏地久之方起上诘之答曰值奎宿奏事上问何神对曰本朝臣苏轼也上大惊　万厯杭州府志东坡庵在钱唐县西六里东坡为守时止此后人鉴石为室名曰东坡庵　洹词记事续钞南宋之文气浮而词细靡故国益弱如叶水心之谲周平圉之漫陈平斋之杂农田余话宋南渡后文体破碎诗体卑弱惟石湖放翁为平正至晦庵诸子始一变时习模仿古作故】
　　【有神头鬼面之论　老学庵笔记建炎以来尚苏氏文章学者翕然从之有语曰苏文熟吃羊肉苏文生吃菜羮】
　　春衫新翦瑞香罗插座频宣小妓歌四色馒头红白酒花茶坊里唤厮【平】波
　　【梦粱录蒸作麫行卖四色馒头薄皮春蠒孝仁坊口水精红白烧酒曽经宣唤其味香美入口便消大街有三五家开茶肆楼上专安着妓女名曰花茶　等不奉色业艺专为探聴妓家賔客赶趂唱喏饮宴所在以献香送欢为由谓之厮波】
　　南瓦邀棚北瓦过绣巾小妓舞婆娑游人不尽香尘拥箫鼓开塲打野呵
　　【市肆记或有路妓不入勾栏只在要闹寛濶处做塲谓之打野呵　又如北瓦羊棚楼等谓之邀棚　咸淳临安志南瓦在清冷桥西有熈春楼北瓦在众安桥之南亦名下瓦有羊棚楼】
　　明逺髙楼夜半钟书声蚤巳听潜龙凡尘留得天人像愿浃春风遍九农
　　【剡源集佑圣观记观有明逺楼阜陵尝读书其中朝野襍记佑圣观淳熙三年建以奉佑圣正武灵应正君十二月落成或曰正武像葢肖上御容也　庚溪诗话孝宗春赋浃土膏之流润将劝功于九农碧草凄其帯露游丝飘其曳空丹绿众芳超遥兮春风春风兮归来信吹万之不同　埤雅广要孝宗母张氏梦崔府君拥一羊丁未生孝宗于秀州小名羊髙宗选飬宫中赐名瑗适与崔府君同名】
　　难将肥瘦定官家总属天潢貌似花从此中兴开七叶狸奴偏是判龙蛇
　　【合璧事类绍兴诏令访求伯字号七岁以下者十人入宫十人中择一肥一癯留肥而遣癯未出思陵云更子细观令二子叉手立忽一猫走前肥者足蹴之上曰此猫偶过何踼之安能胜重耶遂留癯而遣肥者癯者即孝宗也】
　　谁主西湖造化功总相宜咏画图中四时分判拈题日不见苏公与白公
　　【学吟载有游西湖诗谁主西湖造化功峰分南北境相通四时风物弦歌里两岸人家图画中堤栁送迎忘尔汝棹声来往自西东风波便作恩波看此乐君王与我同　逃禅词赵祖丈画西湖图名曰总相宜作水龙吟词咏之　方舆胜览西湖在州西周回三十里山川秀发四时画舫遨游歌鼓之声不絶好事者尝命十题有曰平湖秋月苏堤春晓断桥残雪雷峰落照南屛晚钟麯院风荷花港观鱼栁浪闻莺三潭印月两峰插云　案此为十景之始可知出于南宋其来已久　道州苔衣集西湖诗山气又晴晴又雨楼台依寺寺依山　无声诗一作两峰出云孤山梅雪】
　　坚壁长城慕勇功中兴想望野人同医身医国皆司命星陷无如奴仆宫
　　【渔隐丛话髙宗南渡有称中兴野人题词吴江桥上有云敌骑长驱三犯阙谁作长城坚壁　四朝闻见录台臣有论列秦桧王继先二人者上曰桧国之司命继先朕之司命自此言者遂沮　又髙宗自能推步星命或臣下不能始终仰副圣懐则曰吾奴仆宫星陷也】
　　栢子池边弱栁新珠帘十二列宫嫔耕夫织妇排香几不问苍生问鬼神
　　【杨太后宫词云影低涵栢子池秋声轻度万年枝玉海绍兴中于潜令楼璹画耕织二图髙宗召对宣示后宫　贵耳录宪圣在南内爱神怪幻诞等书郭彖暌车志始出洪景卢夷坚志继之】
　　梅粉松黄作汤饼银鲥青蟹供芳醹氷天不爱花交菜玉肺朝朝出御防
