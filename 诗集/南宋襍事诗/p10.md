<!-- { "loadSidebar": true } -->
　　【读书附志江湖集九卷钱唐陈思彚本朝人之诗又刋六十家小集皆南宋人余插架有之　鸐山集书苑菁华序临安鬻书人陈思集汉魏以来论书者为一编最为该博案此书凡二十巻后题临安府棚北大街陈氏书籍铺刋行又刋寳刻丛编二十卷皆金石文跋　钟鼎彛器款识钱唐薛尚功用敏着凡二十卷皆三代以来款识之文尚功手书世传石刻仅存其半尚功又有钟鼎韵七卷】
　　千秋史法纲在十四经文旧目遗两部圣言齐鲁论一编帝学古今师
　　【宋季三朝政要理宗嘉熈元年诏国子监下临安府刋朱子通鉴纲目　礼记集説大戴礼列于学宫故当时有十四经之目　中兴馆阁书录韩愈李翺共成论语笔解十卷王存序云此得于钱唐汪充家又通考云鲁论二十篇齐论二十二篇多问王知道两篇自张禹删之斯文遂丧至南宋巳难捜求矣　帝学建炎四年礼部尚书谢克家等上言以故翰林学士范祖禹所着帝学有益治道可备睿览案此书凡四卷】
　　多少官人马上看凉衫轻拂据雕鞍昨朝曲宴需云殿亲见官家进小冠
　　【清波别志士大夫于马上尽披凉衫　钱唐钞志古宫室考南宋大内有需云殿　云麓漫钞髙宗时隆祐太后遗以小冠曰此祖宗燕闲之所服也】
　　内苑新营定一亭拟将射防卜文星无端窃得机闗透造牓天输墨有灵
　　【三朝政要嘉熈二年廷对有邵泽携京墨甚佳有中贵欲之邵无吝色中贵曰主上御苑中方建一亭名曰定一上曰有士人用此立説取为状元邵得其説挥毫如飞上得此卷欲寘榜首时已取周坦乃以泽为榜眼　知稼翁集放榜诗平地雷轰造榜天】
　　斋廊占籍几春秋防史翻经死不休不向殿前吃五盏尽判廋语羃缸头
　　【蠧斋铅刀编送人失解诗防史翻经有成约不应从此厌招邀　武林旧事上御集英殿唱进士名状元赐酒五盏余人各赐泡饭　知稼翁集进士入试诗要令痩语题虀臼莫把元文覆酱瓿注临安人以黜卷羃酒】
　　翻本兰亭自取嫌宁知慱议辨尖纎当时最好棠棃拓玉枕偏夸字格严
　　【后邨题跋兰亭定武石为薛氏子窃去今都城鬻者皆薛续本案都穆铁网瑚薛珦作帅刻石易去兰亭续考兰亭本流传有玉有石有棠梨板木刻者佳　至正直记贾秋壑得一碔砆石枕光莹可爱欲刻兰亭而患其小有一镌者以灯影蹙其字宛如定武本缺损皆全贾开宴以赏之世号玉枕兰亭今称玉版者缪也】
　　茸衫细锦鞲棱蕉翠珍珍痛不胜枉自监搜夸玉牒愁摊小雅映秋灯
　　【宣和遗事二帝后北狩至正定府一畨官妻自称肃王女珍珍已戎服见太后诉旧事　危学士集宋宗室士暾尝录羣从之言号为玉牒胜谈靖康小雅一卷纪北狩事此书通考失载】
　　霜草棱棱健翮舒秋风猎猎海天虚南中那得巢生犬宫禁空传防潄书
　　【东园友闻北方雕作巢官司必设置守之凡三卵及出必有一狗耳上有羽毛猎时雕上飞狗则陆行所逐同至名曰鹰眦狗　肎綮录临安有人好养鹰尝见其几间有书一帙上题防二字皆饲鹰之法问所从来则曰先人在北司诸阉往来此从宫中得之】
　　国事已荒蓝貌鬼南人惟恃黑灰团蜡丸夜达中书省只作牵丝撮防观
　　【三朝政要丁大全蓝色鬼貌既登宠位北兵渡江大全匿报几误国事遂谪窜而死　又北兵渡江临安将谋迁跸呉潜沮之向士璧曹世雄刘整皆有功似道并欲杀之整惧以城降北遂献言曰南人所恃惟一黒灰团耳吕文徳号黒灰团　杜清献集奏藁臣蚤上得吕文徳蜡书以捷闻既又有告急之説御笔降出无甚迫急城中有恃而无恐耳　后村集端平之初除拜一新赵南塘起散地掌内制有观傀儡诗云酒防有感牵丝戏也伴儿童防到明】
　　为有宫闺识小名又闻台阁系羣英传来都是临安本粉墨闲销与漫评
　　【姬侍类偶周守忠集女子之名作偶聨韵语嘉定十三年刻于临安行往诸军粮料院干办郑域序　自号录钱唐徐光溥辑宋代名人之号淳祐丁未其友谭友序而刋之　诸军粮料院在漾沙坑今蛾眉山东之浅山】
　　香奁弟子旧秦风诗法精深碑版工莫效长牋怨夫聓徒挥老泪倚熏笼
　　【四朝诗集云闺秀韩玉父秦人家于杭李易安教以诗　云麓漫钞易安居士有投内翰綦公崇礼启清照启素习义方麤明诗礼近因疾病欲至膏肓牛蚁不分灰钉已具尝药虽存弱弟应门惟有老兵既尔苍皇因成造次信彼如簧之説惑兹似锦之言弟既可欺持官文书来辄信身几欲死非玉镜架亦安知僶俛难言优柔莫决呻吟未定强以同归视聴才分实难共处忍以桑榆之晩节配兹驵侩之下才身既懐臭之可嫌惟求脱去彼素抱璧之将往决欲杀之遂肆侵凌日加殴击可念刘伶之肋难胜石勒之拳局地扣天敢效谈娘之善诉升堂入室素非李志之甘心外援难求自陈何害岂期末事乃得上闻取自宸衷付之廷尉被桎梏而置对同凶丑以陈词岂惟贾生羞绛灌为侪何啻老子与韩非同传但祈脱死莫望偿金友凶横者十旬盖非天降居囹圄者九日岂是人为抵雀捐金利当安往将头碎璧失固可知实自缪愚分知狱市此盖伏遇内翰承防搢绅望族冠盖清流日下无双人间第一奉天克复本缘陆贽之词淮蔡底平实以防昌之诏哀怜无告虽未解骖感戴鸿恩如正出已故兹白首得免丹书清照敢不省过知慙扪心识媿责全责智巳难逃万世之讥败徳败名何以见中朝之士虽南山之竹岂能穷多口之谈惟智者之言可以止无根之谤髙鹏尺鷃本异升沈火鼠氷蚕难同嗜好达人共惜童子皆知愿赐品题与加湔洗誓当布衣蔬食温故知新再见江山依旧一瓶一鉢重归畎亩更须三沐三薰忝在葭莩敢兹尘凟案易安再适张汝舟竟至对簿启在临安作也时崇礼官翰林学士】
　　旧说南朝三百寺犹余两碣未顽孱谁知千古忠奸迹却在波崖泐石间
　　【兴福禅院碑淳熈七年周邽撰记刘士庄书　广寿慧云寺碑史浩撰记楼钥书此又称张家寺　熈宁石屋题名陈襄蘓颂陈奕黄颢曾孝章蘓轼同游熈宁六年二月二十一日案咸淳临安志蘓公题名党禁时巳镌去今摩崖朗然后人重公之名而补刋也咸淳石屋题名咸淳三年九月二十八日贾似道领客束元嚞史有之廖莹中黄公绍王庭来游子徳生诸孙蕃世侍案此段摩崖贾名漫灭后人恶贾而毁之】
　　黄鸯枝上尽情啼何防西陵路欲迷款款朱舆绕湖去相君心爱白沙隄
　　【呉越备史西陵即今西兴钱王渡江以陵非吉语因易之案此则钱唐称西陵缪也　咸淳临安志无白公堤所谓白公筑之堤在上湖与下湖相隔处公自着钱唐湖石记可证今人所指之白堤即白诗所云绿杨隂里白沙堤白公前已有之宋时称孤山路故成化府志犹无白堤之名　三朝政要贾相出乗朱轮舆自葛岭至宫城绕堤而行】
　　娇女如花掩画屏牙旗小校闭松防新书仿出奇奇集更着兵门蟋蟀经
　　【志雅堂杂钞贾师宪尝刋竒竒集萃古人用兵之法盖自夸其援鄂之功也　世传新书曹孟徳着　蟋蟀经三卷相传贾秋壑着词颇雅驯有更筹帷幄选将登场诸语徽藩尝有绘画本】
　　鸱彞不逐五湖云那肯镕金独笵君黄土抟成终是偶沉香爇尽更谁熏
　　【三朝政要贾似道既占湖山之胜作半闲堂延羽流塑巳像其中　元秘书志延祐七年五月中书省簿籍诸物有贾似道画像二轴】
　　研朱嵌墨离文似沁绿涂青铜匦如久已朝堂不设鼓无劳斋馆有辞书
　　【三朝政要景定五年造金银见钱闗子其制上墨印如西字中红印三相连如目字下两傍各一小黒印宛如一贾字　又贾似道当国置绿柜招人告讦清波别志行在登闻鼔院有院无鼔以鼓在汴京兹不复设　三朝政要太学生上书辄累百人令临安尹逐游士并削其籍诸生作卷堂文以辞先圣　太学在纪家桥今按察司署】
　　水西云北景苍苍花坞风晴月有香何似梅花里湖好长留孤影照沧浪
　　【洺水集三贤堂记乾道中移三贤于水仙王庙东庑虽摘取坡公诗配食水仙王之意俛居庑下慢贤滋甚郡守袁韶捜得花坞一所当蘓隄正中建堂奉安又剏三堂曰水西云北曰月香花影曰晴光雨色兴观集诗咸平处士诚堪羡死守梅花住里湖】
　　烂烂珠光散不收香烟萦郁水空流皇家寳异谁经识册府犹堪按籍求
　　【至正直记宋临安时有以径寸珠进御一宦官求赂其人不从宦官取丝络珠于梁焚乳香熏之须防化为水宦官云此非明珠乃猿对月凝视久堕泪含月华而结成也　宝货辨疑一卷宋时掌公帑者所录凡物源产地用法皆详述】
　　三千上玉只焚身云气终虚尸气亲二十金钗共垂手九歌声里哭孤辰
　　【三朝政要贾似道爱珍宝闻余玠有玉带发冢取之　志雅堂襍钞卢方喜作秋壑记九歌】
　　锦刻蒲桃称异色当时谏史絶奢华后来舆论成谣诼玉碎琉璃号假花
　　【中兴编年淳熈中蜀贡葡萄锦却之从台臣谏也佩韦斋辑闻咸淳末禁都下妇人饰珠翠悉以琉璃代玉民谣曰满头多是假无处不琉璃时似道当国假谓贾琉璃谓流离也】
　　墨花零乱涴残脂独尔乌防写妙词休话平康旧都事蔡奴留影传师师
　　【四朝诗集云南宋杭妓能诗者蘓小娟　后村诗话汴妓郜六即蔡奴也元丰中命待诏崔白图其貌入禁中　敏求记李师师小传一卷临安刋于场中老学庵笔记潘子贱有题蔡奴传神语云嘉祐问风尘中人亦如此呜呼盛哉则蔡奴留影正南宋事也潘为绍兴中人】
　　燕子带来双翦雨梨花老去一丝风啼痕染就红心草谁金钗葛岭柬
　　【桐江集木绵怨序云贾似道南窜犹携所谓王生沈生者自随二生天下絶色也木绵庵既殂二生再展入北后南还善事贵人巧伎艺拙女功愿再鬻人为妾因写之乐府以为世戒】
　　防向歌楼唤酒京不烦束带款逄迎玉缸若借甆罂佐秘色新来雨后晴
　　【云麓漫钞都人呼酒瓶为酒京侯鲭录有酒经晋安人餽酒致书云或一经或五经他邦人不知其义闻送五经束带迎于门　又青甆器李王秘色为最近临安亦自烧之殊胜于前】
　　自是清才继玉澜鸾钗划损绿琅玕桃墩緫有伤心泪勒断筋不忍弹
　　【断肠集朱淑真钱唐下里人世居桃村工为诗嫁为市井民妻不得志殁宛陵魏仲恭端礼辑其集名曰断肠钱唐郑元佐加注分为十卷刋行有临安王唐佐传今失之世所传二卷田艺衡序者缪也　四朝诗集云淑真海宁人文公侄女　玉澜堂记朱橰字逢年文公叔父少负才不得志晩年节愈厉而诗益髙因梦名堂曰玉涧尤延之为序】
　　我曽把读梁溪集五世三公乔木材此日君臣咏鱼藻湖园亲驾翠龙来
　　【梁溪集尤袤延之着凡五十卷　万栁溪边旧话先庄定公筑圃临安之西湖度宗尝幸其堂御笔题楹间曰五世三登宰辅奕朝累掌丝纶】
　　宫袍掩映牡丹绯袅袅鞭丝出禁闱寄语香街探花使今年春榜号龙飞
　　【朝野类要闻喜宴日选年少二人先到琼林折花迎状元吟诗此唐制今人谓第二名为探花者非也又毎遇主上即位第一次选士谓之龙飞榜】
　　蕊珠淡墨寻常事尚见同班两录留千古香名磨不灭后来应号小瀛洲
