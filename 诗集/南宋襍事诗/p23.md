<!-- { "loadSidebar": true } -->
　　【四朝闻见録慈明杨太后葬其母于羣宫人冢旁葬处盖天造地设山自南髙峰为冈阜至夫人垅忽踊去若龙昂首为岭春阳发达夫人坟有物若钟乳结成甓渊泉环绕源出百里其家克知诗礼福禄未艾也】
　　禁籞红廊奉诏游九翚四鳯翠光流慇懃好谢清寒客断飘云帝子愁
　　【武林旧事南渡公主无及嫁者惟理宗周汉国公主出降杨镇先一日宣宰执诣后殿西廊看公主房奁有正珠九翚四鳯冠北珠花冠正珠翠领四时衣服等物　三朝政要开庆元年四月上试进士赐周震炎等及第进身有差时周汉国公主方选尚丁大全欲用新进士为驸马命考官寘震炎第一倡大平状元之说以媚上震炎草茅士年几三十矣恭谢日公主于屏内窥之不恱事遂寝】
　　焜煌宸翰防松风权奉天章寳阁中敬羡文明称继美成编百卷两朝同
　　【媿郯録中兴而后惟建天章一阁以藏祖宗御书今行宫大内之后万松岭有地旧名天章阁日厯载绍兴十九年从义郎赵子嵚投进太祖御容一轴赴天章阁収奉讫　咸淳临安志祖宗诸阁在禁中藏祖宗御书图籍寳瑞置学士直学士等员惟天章阁以奉列圣御容南渡重建不以除官盖天字非臣下敢称亦以神御所在不可与他阁例言也　玉海绍兴二十四年实録院奉诏编次徽宗御集成上之翰院拟撰阁日敷文书成凡诗百九十有五宫词二百赋一序十二记十碑四防题九文七乐章二挽词二十七杂文十五诗解九论语解二道德经解八南华冲虚经解二十圣济经十科仪二政事手札千三百五十边机手札二百四十四通为百卷上御垂拱殿再拜受书亲制序冠于篇首权奉安于天章阁又开禧元年实録院上髙宗御集一百卷】
　　殿开打麦先农务台设观耕事灌耡璘箔传来今不举闲他茧馆女尚书
　　【女红余志蚕箔名璘籍　文献通考绍兴二年上谓辅臣曰朕闻祖宗时禁中有打麦殿今朕于后圃令人引水灌畦种稻欲知稼穑之艰难又命临安府守臣度城南之田得五百七十亩有竒乃建思文殿观耕台神仓及表亲耕之田　又绍兴十五年太常王湛请按政和礼建亲蚕殿蚕室茧馆请皇后就禁中行亲蚕之礼朝防送礼部下太常寺讨论不果行攷旧制皇后亲蚕女尚书着貂蝉佩玺陪乘】
　　饼饵生香餽几枚水沉黏瓣制徘徊儿家自防梅花粥露湿亲封小蕊来
　　【梦粱録徘徊花贵官家以花片制作饼儿供送　诚斋集玫瑰诗别有国香收不得诗人薰入水沉中传是楼类书钞本宋时有梅花粥杨诚斋云蜜防梅花带露餐及脱蕊收熬粥食之取其助雅致清神思也　山家清供诚斋梅粥诗脱蕊收将熬粥吃落英仍好当香烧】
　　曲颈当胸斜按娇云楸面子数峰描旧京式様都零乱賸有清歌大海潮
　　【箧衍集孔尚任大海潮小唫蝉两琵琶歌其一锦褁周身翦犀镂牙如缕织背上双钮蹲盘螭盈尺曲项玳瑁饰云楸面了波涛生三十六峰尤竒特横挟不起斜按难满轮明月遮胸臆大者名为大海潮南宋流传今到北　东京梦华録教坊乐部前列拍板一行次一色画面琵琶五十面】
　　薄绡旧染露珠香宫防新翻梅凉底事频夸天水碧曽无北紫鬬遐方
　　【紫桃轩杂缀峡石人积梅水以二蚕蠒缲丝织防有自然碧色名曰松隂色享上价此法本宋宁宗宫禁有为之者一时号为天水碧天水本赵宋郡望碧者毕也未几果有航海之应　通雅淳熈中北方染紫极鲜明中国亦效之谓之北紫】
　　东都登顿下江南霜鬓风鬟意不堪文笔谁宗易安李秀斋方与鲍清庵
　　【贵耳録李易安居士赵明诚妻南渡来常懐京洛旧事晩年赋词有于今憔悴风鬟霜鬓之句又清庵鲍氏秀斋方氏淳熈间二妇人文笔可继易安之后诗说隽永今代妇人能诗者前有曽夫人魏后有易安李李在赵氏时建炎初从秘阁守建康作诗云南来尚怯呉江冷北狩应悲易水寒又云南渡衣冠少王导北来消息欠刘琨　四六谈麈祭文唐人多用四六韩退之亦然故李易安祭赵湖州文云白日正中叹厐翁之机捷坚城自堕怜杞妇之深悲妇人四六之工者】
　　愁向天津听杜鹃宫姬鵶鬓已堆残忍听笛吹南来怨三十六宫秋草寒
　　【志雅堂杂钞陈石泉自北归有北人陈叅政饯之木兰花慢云归人犹未老喜依旧着南冠正雪暗滹沱云迷芒砀梦落邯郸乡心日行万里幸此身生入鬼门关多少秦烟陇雾西湖净洗征衫燕山从不见呉山囘首一归难慨故都离黍故家乔木那忍重看钧天紫城何处问瑶池八骏几时还谁在天津桥上杜鹃声里阑干　容斋题跋北人张侍御有侍儿意状可怜乃宣和殿小宫姬也翰林呉激赋词有仙姿胜霄宫鬓堆鵶江州司马青衫泪湿同在天涯之句词品南渡后有题闻笛玉楼春词于杭京者云玉楼十二春寒恻楼角莫寒吹玉笛天津桥上旧曽听三十六宫秋草碧韶华人去无消息江上青山空晩色一声落尽短亭花无数行人归未得】
　　宣和名艶旧时娇烟墨青螺着意描泪湿临安来市上莺花蕉翠可怜宵
　　【玉照新志秦妙观宣和名倡也色冠都邑画工多图其貌售于外方陆升之客临安雨中一老妇人蓬首垢面丐于市借檐溜以濯足泣诉于升之曰曽闻秦玅观否妾是也虽掩抑困顿而声音举止固自若也画史防要盛陈显工仕女泥面毎用北螺青或烟墨水淡开谓之青娥粉白】
　　波含木叶洞庭秋院体新评御笔收谁画江南好烟水园前第一数营丘
　　【妮古録气霁地表云敛天末洞庭始波木叶微脱春草碧色春水緑波送君南浦伤如之何海风吹不断江月照还空四更山吐月残夜水明楼此乃宋画院试题思陵尝自出新意以品画师　居易録画家有两李营丘北宋李成人皆知之南宋李永亦称营丘知之者殊少王穉登云李营丘以山水擅名为宋画院第一谓永也　寳顔堂笔记武林地有号园前者宋画院故址也】
　　赏识谁云定李唐折芦兰叶在豪芒南朝画记何人续一一名图发玅香
　　【画鉴宋南渡画院诸人仆于李唐差加赏识　彛门广牍梁楷撇捺折芦描　瑚网马和之兰叶描辍耕録陈德辉续画记一卷髙宗建炎至幼主德祐乙亥一百五十人按是书今不传　书画彚考南宋画院李唐南亩馌耕图长夏江邨图马和之关雎桃夭葛覃等图苏汉臣炽盛光佛像日月珠幢像鬟华菩萨像揭谛神像李迪湖石海棠图水仙咏梅图杨仕贤山水开精舎图丰兴祖照殿红山茶图防禽图呉炳春池睡鸭图鸳鸯瑞莲图折枝寒鞠图萧照赤松黄石图采芝仙女图刘松年耕织图马逺石鼎聨句图旗亭记曲图莲舟邀月图马逵教鹦鹉仕女图祝鸡翁图梁楷孙子牝牡八变阵图世室明堂宗庙位次图夏珪柏人宵征图秋风斜谷图溪桥暗雪图雪夜归帆图陈居中落日照大旗图王辉散花图韩祜草虫图朱懐瑾寒花待雪图响泉图陈清波三潭印月图苏堤春晓图石屋烟霞图贝叶注经图孙觉扑蝶仕女图香防仕女图胡彦龙北方毘沙门天王像诺矩罗尊者像授墖天王像天龙神鬼像散花神女像鲁宗贵竹枝山鸬图棃花白燕图玉茗图钱光普唼藻鱼图陈可久栁丝鱼影图苏坚正诰事迹图崔友谅春山图徐道广华清宫图李德茂白鹇图顾师顔绣佛图史显祖陛羽品泉图朱玉淩霄四帅图朱光普农家迎妇图秋山图朱绍宗萧翼赚兰亭图薄荷醉猫图陈善清猨求木图羣猨越涧图开房石榴图刘宗古诗女图范彬六桥桃栁图张仲绀珠莲交颈鸳鸯图　按西湖志余于画院诸人着録寥寥予友厉君太鸿辑南宋画院録八卷储藏题跋搜罗甚富此亦尝鼎一蛮也】
　　国香零断失清芬本穴浮根思不羣冣忆酒边花下客氷弦愁满赋湘云
　　【雪涛诗评赵子昻宋宗室一人题子昂画兰云近日国香零落尽王孙芳草遍天涯盖讥之也　遗民录郑思肖字忆翁号所南福州人为太学上舍应宏词科元兵南下扣阍上太后幼主疏辞切直忤当路不报初讳某宋亡乃改名思肖即思赵忆翁与所南皆寓意也坐卧不北向扁其堂曰本穴世界以本之十置下文则大宋也精墨兰自更祚后为兰不画土根无所慿借或问其故则云地为人夺去汝犹不知耶铁网瑚赵子固以诸王孙负晋宋间标格爱作兰蕙酒边花下率以笔砚自随　画史防要子固善】
　　【水墨白描水仙梅兰山矾竹石　薲州渔笛谱周草窻赋赵子固淩波图词国香流落恨正氷销翠薄谁念遗簪水空天逺应念矾弟梅兄渺渺鱼波望极五十弦愁满湘云】
　　冷叶疎枝剧可哀空传奉勅写邨梅同时困顿南迁客破费胭脂几许来
　　【春雨集杨补之旡咎所居萧洲有梅临之以进徽庙戏曰邨梅南渡后绍兴中尝画作疎枝冷叶清意逼人自署奉勅村梅而徽庙不及见矣　已疟编画梅有名者如宋时杨补之作梅自负清瘦有持入德夀者内中颇不便于逸兴谓曰村梅补之因自题曰奉勅村梅云　续书画题跋记李唐初至杭无所知货楮画以自给甚困有中使识之曰待诏作也遂奏闻唐之画杭人即贵之唐有诗曰雪里烟邨里滩为之如易作之难蚤知不入时人眼多买胭脂画牡丹】
　　蟹腊蛇王藏画簏花须鱼鬛戏铜钲年来不覩承平事想煞王生与戴生
　　【癸辛杂识故都戏事呈水嬉以髹漆大斛贮水小铜锣为节凡龞鳅鱼以名呼之浮水面戴戏具而舞王生画花鸟人物千余事定箭中物如花须鱼鬛燕翅之类虽极微渺无不中之太庙前有戴生蓄异蛇数十种冣大者长数尺如殿楹呼为蛇王无他生产凡所资命惟视吾蛇在耳彷佛豢龙之技有道人负一簏视之皆枯蟹至百余种如惠文冠如皮弁如箕如瓢如虎如如螘猬或赤黒绀班如玳瑁或粲如茜锦其一上有金丝皆平日目所末覩】
　　花传佳种玉珑并蒂鸳鸯亦着红更有萧寥江路客宫梅不与野梅同
　　【盘洲集偶得梅一种疎枝清香附萼之花五出与江梅无异但花色微红而五出之上复有一重或十叶或九叶他皆并蒂双实俗呼为鸳鸯梅　风月堂杂识玉珑浙中谓之睡梅　图绘寳鉴丁野堂名未详住庐山清虚观善画梅竹理宗因召见问曰卿所画者恐非宫梅对曰臣所见者江路野梅耳遂号野堂】
　　风骚散佚罕流传力购开雕读御前空费元嘉诗禁密纷纷笺释鬭新编
　　【六研斋三笔思陵极爱苏公文词力购全集刻之禁中　庚溪诗话孝宗爱苏轼文乾道中梁丞相叔子侍讲席上因论文问曰近有赵防等注轼诗甚详卿见之否梁奏曰臣未之见上曰朕有之命内侍取示之　施注苏诗王注正譌云分类苏诗注三十二卷旧刻永嘉王十朋龄纂集　洪武苏州府志顾禧字景蕃呉郡人不求禄仕居光福山绍兴间有司以遗逸荐不起尝与呉兴施元之注苏子瞻诗行世呉兴掌故司谏施元之字德初注东坡诗四十二卷与呉郡顾景蕃为之元之子宿推广为年谱陆放翁序　钱唐志廖羣玉有注坡诗以海陵顾注为祖而益以他注与战国防皆欲刻而未成】
　　江南黄叶乱秋空偶感宸书野寺中遗藳不胜三致意无边风月系文忠
