<!-- { "loadSidebar": true } -->
　　【白獭髓行都绍兴间有三市井人好谈今古谓戚彦樊屠尹昌也彦乃皇城司快行屠乃市肉昌乃佣书有无名人赋诗曰戚彦樊屠尹彦时三人共坐说兵机欲问此书出何典昔时曽看王与之与之乃说书史人　都城纪胜说话有四家银字儿谓烟粉灵怪传竒铁骑儿谓士马金鼓之事】
　　尚食遥供泛索并绣红巾上合衣擎馄饨不熟伶官进棘寺应推丙甲生
　　【梦梁録大内进膳有紫衣卷脚幞头者谓之院子家托一合用黄绣龙合衣笼罩左手携一条红罗绣手巾进入若非时取唤名曰泛索　霏雪録宋髙宗时饔人浍馄饨不熟下大理寺优人扮两士人相貌各问其年一曰甲子生一曰丙子生优人告曰此二人皆合下大理髙宗问故优人曰子饼子皆生与馄饨不熟者同罪耳上大笑赦原饔人】
　　蛮王狮子缀来齐九日花餻冣可题狎客陈词天一笑孟嘉陶令一身泥
　　【武林旧事九日菊糕为蛮王狮子于上　词苑丛谈康伯可附防秦桧求进为十客中之狎客专应制为歌词重九遇奉敕口占望江南云茱萸胖菊蕊湿滋滋落防孟嘉寻篛笠休官陶令觅蓑衣两个一身泥上大笑】
　　春来湖上两髙峰滴粉搓酥梦里逄修态横生花诰笔此词应是为张秾
　　【词综王仲言云天台左誉与言防名之后钱唐幕府乐籍有名姝张芸女名秾色萟妙天下君颇顾之如帷云翦水滴粉搓酥皆为秾作后秾委身立勲大将家易姓章疏封大国绍兴中覔官行阙访西湖两山间忽逄车舆甚盛中覩一丽人褰帘顾君而颦曰如今若把菱花照犹恐相逄是梦中君醒然悟入即拂衣东渡一意空门　清波杂志尝得一诰词云朕眷礼勲臣既极异姓王之贵疏恩私室并侈如夫人之荣以尔修态横生芳性和适云云绍兴间权外制某人行　三朝北盟防编张俊妾张秾钱唐名妓也知书尝代俊文字封荣国夫人】
　　和议初成返使车御容收得向龙沙白池屋秋风冷手着丛书记禁花
　　【两浙名贤録朱弁字少章婺源人髙宗遣使问安两宫为通问使十二年和议成始得归献金国所得六朝御容及宣和御书所述北方事状秦桧沮之仅转奉议郎未几以疾卒于临安府白池之寓舍　朱弁曲洧旧闻木香始禁中有数架花时民间得之相赠遗今则盛矣　梦梁録白池在钱唐门里沿城南】
　　清脩尼寺静焚香传是中宫赐寳坊还有藕花洲畔女翠深不碍宿鸳鸯
　　【咸淳临安志清脩尼寺在崇新门外右军寨前绍兴间显肃皇后建仍赐额　又云临平山下有藕花洲即鼎湖也　梦窻丁藳题藕花洲尼扇词翠深不碍鸳鸯宿采菱谁记当时曲】
　　汝甆古觯秘深宫脩内司窰笵更工提举昨朝新进入青花不与外间同
　　【梧溪集有宋髙皇夀成殿汝瓮觯引　辍耕録南渡邵成章提举于脩内司造青器名内窰模笵极精油色莹彻为世所珍】
　　闲看鸥飞下小池影妻椅妾况凄其服膺斋里诸先辈魁辅何由刻上碑
　　【鹤林玉露太学蕴道斋前有小池忽一鸥飞下容与甚久一同舍生诗云昨夜余春水满白鸥飞下立多时　清波襍志绍兴十三年再兴太学吕荣义为上庠録投进倡和诗有影妻椅妾语　林下偶谈陈自强本太学服膺斋生既当国斋中为立碑刻魁辅二大字】
　　南迁事事仿东都曾述江西诗派图湅匠才成山谷褐临安犹见典型无
　　【竹坡诗话吕舍人有江西宗派图自是云门临济始分矣　挥麈后録旧见黄太史所服絶胜时在临安呼匠染之始就名曰山谷褐】
　　玉练槌香破鼻闻蔷薇露滑大瓢分御前漫赐黄封醖不及秦家有表勲
　　【武林旧事诸色酒名蔷薇露御库玉练槌祠祭　酒小史秦桧表勲】
　　系书钱要十分丰一阕书墙恼至公谢石空夸能拆字可怜身在讨论中
　　【容斋随笔绍兴初范觉民为相以崇宁来剏立法度例有泛赏建议讨论行下吏部追夺虽公论当然而失职者浮议蜂起无名子改坡语云清要无因选举艰辛系书钱须要十分又云不如归去作个闲人免一囘来一囘讨一囘论大书贴于墙上逻者以闻朝议罢讨论之举　二老堂襍志谢石善拆字徽宗特补承信郎后因范觉民作相讨论追夺邵溥尚书第三子谓石我亦能拆字诘之则曰尔姓谢所谓身在讨论之中名石则终身右选不能出头也闻者大笑　夷坚志谢石绍兴八年来临安】
　　层阁森沉白日闲敷文讥语岂难删虎儿学士空供职忆否挥豪进楚山
　　【媿郯録绍兴十年五月十一日内降诏曰恭惟徽宗皇帝宸章奎画着在简编崇建层阁以严寳藏恭以敷文为名按典故凡建阁降诏必着阁之所以名如焕章建阁淳熈十五年诏曰载稽帝世之隆无越尧章之焕还考敷文则隐其义而无其辞及考云麓漫钞曰徽宗书阁曰敷文取诞敷文德于两阶七旬而有苗格以寓讥诮是时秦桧当国其无君之心不可不诛焉　画继米元章便殿赐对因上友仁楚山清晓图友仁宣和中为大名尹被遇光尧官至工部侍郎敷文阁学士　案天章敷文诸阁皆在大内】
　　东西马海散如云出格骅骝空一羣欲使广南髙蓟北诏将牵付殿前军
　　【名马记绍兴七年五月广右进出格马十匹上留其一余付殿前司曰马之良者不必西北　梦梁録呉越王牧马于钱唐门外东西马塍其马蕃息号为马海　又云殿前司在鳯凰山八蟠岭有御书阁凝香香堂整暇堂】
　　侯门歌舞出都城无奈更衣诉此情但向小屏啼绛蜡输他三杰蚤知名
　　【夷坚志观察使张渊绍兴中以髙价徃都城买美妾二十人而御之甚严小过必挞尝延客环侍歌舞中席渊起更衣坐客叶晦叔之侧一姝冣丽乗闲语之曰恭人在太尉左右想大有乐处姝惨容不语指筵上烛云绛蜡分明防得　齐东野语范石湖云朝士中姝丽有三杰谓韩旡咎晁伯谷家姬及赵彦博家姬小琼也　近体乐府赠赵富文家姬小琼词见了还非重理霓裳舞都无误几年一遇莫讶周郎顾】
　　花来琼野玉光寒学士吟成傲热官晓翦春氷送缇骑一枝庆忌宅边看
　　【陈氏书録解题琼野録一卷学士洪迈园池记述题咏曰琼野者从维扬得琼花植之而生遂以名圃留青日札南宋宦者陈源取琼花孙枝接于聚八仙根上至今流传杭褚家塘琼花园是也地即春秋庆忌宅基　宋郑觉斋扬州慢琼花词记晓翦春氷驰送金茎露湿缇骑星流】
　　叶叶西风翠翦裁新凉气味蚤相催金钱买得秋多少秋傍玉人云鬓来
　　【梦梁録立秋日都城满街呌卖楸叶妇女小儿翦如花样揷于鬓边以应时序　竹屋痴语清平乐咏秋叶词盘枝翦翠叶叶西风意吹上玉人云鬓底无限新凉气味飘萧露叶烟柔絶怜不逐宫流寄语多情宋玉悲秋得似宜秋】
　　天街春暖酒如油争上和丰丰乐楼银瓮呈祥都不解屏间瑞应待人搜
　　【齐东野语中和和丰丰乐银杓银瓮钱唐酒楼名野客丛书都下有银瓮酒库或问何谓余考瑞应图王者宴不及醉则银饔呈祥盖取此意】
　　夜来归梦月横西东阁重窥路更迷传语郎君新得意酒酲无奈晓鸦啼
　　【能改斋漫録汪彦章在翰苑屡致言者作防绛唇词或问曰归梦浓于酒何以在晓鸦啼后公曰无奈这一队畜生何　寓简秦熺状元及第汪彦章以啓贺防之有云三年而奉诏防固南宫进士之所同一举而首儒科盖东阁郎君之未有本求属对之工而熺父子怒以为轻已彦章自此得罪羇置湖湘】
　　德夀宫中撰册新书厨尤氏冣移人明朝上夀天顔喜舞五花儿动酒鳞
　　【贵耳録德夀八十夀皇讲行庆礼上尊号周益公当国差官撰册杨诚斋尤延之各撰一本进呈夀皇以杨之文聱牙不若用尤之文温润　坦斋笔衡尤延之贯穿今古士大夫目为尤书厨　癸辛襍识德夀宫舞谱有五花儿雁翅儿背儿】
　　过秋来禁苑西述懐诗格未曽低平生览镜雄心在接骨时闻唤小嵇
　　【庚溪诗话孝宗不忘中兴之图毎形于诗词如新秋雨过述懐云平生雄武心览镜朱顔在　两浙名贤録嵇清仁伯由汴扈跸南渡世传秘术夀皇躬骑射时有误损应期而瘳宫中诧曰小小嵇正能接骨耶】
　　西蕃名劎敌呉钩赐出寒光凛素秋底事武臣要重赏边功渐近太平州
　　【名劎记绍兴六年二月右相都督张浚请降御前西蕃寳劎给赐有功将士　钱氏私志隆兴初贺子忱知枢密院有武臣陈理公赏称累立战功自宣和年第一次燕山府至绍兴年第九次太平州谓朝廷推赏一次轻于一次贺正色云只为边功一次近于一次武臣无词闻者称服】
　　垂衣暇日沐恩波四角金龙押帕罗红粉抹胸绯裹肚贵从御退赐宫娥
　　【建炎以来朝野襍记乾道邸报临安府浙漕司所进成恭后御衣有粉红纱抹胸正红罗裹肚　癸辛杂识大臣家赐与帝后衣谓之御退衣服予妻舍有御退罗帕四角皆有金龙小印】
　　鸳鸯飞处画船横白玉芙蓉两朶生请看双投桥下水有情争得似无情
　　【七脩类藁杭西潮南入路曰长桥宋志俗名双投昨读元冯士颐竹枝词曰请看双投桥下水新开两朶玉芙蓉注云常有情人双投桥下故长桥名双投】
　　甘园地占社坛多大尹忻然不柰何留与花时夸好景水亭四望客经过
　　【玉照新志乾道中赵渭磻老尹临安时巨珰甘升有别墅在西湖惠照寺西地连郡之社坛升欲取以广其圃磻老忻然领命　静佳集辛亥二月望祭斋宫因游甘园诗朝霏作连天湿花气熏人到骨香四望水亭无正面有花多处背湖光　案甘园在净慈寺对】
　　禁中丹桂月如银犹有张抡一曲新霜滑玉堦行不得谪来莲社作闲人
　　【花庵絶妙词选张材甫抡号莲社居士多应制词有临江仙咏禁中丹桂　夷坚志绍兴末知阁门事张抡赴后殿起居由隔门东澁道阶趋下霜滑失足顿坐于地阁门职主朝觐弹奏臣僚失仪若本司官则自奏劾抡竟放罢】
　　杨监朝天乍缷帆一官一集换头衔蒲桥暇日携孙子幼圃花窠手自芟
　　【行都纪事杨诚斋名万里为监司时巡歴至一郡郡守宴之官妓歌贺新郎词以送酒其中有万里云帆何时到之句诚斋遽曰万里昨日到守大惭监系此妓　瀛奎律髓注杨诚斋诗一官一集每一集必变诚斋朝天集幼圃诗序蒲桥寓居有刳方石而实以土者小孙子萟花窠菜本其中戏名幼圃　梦梁】
　　【録盐桥东一直不通水旱桥名蒲桥　按蒲桥为诚斋寓居此类甚多皆从来郡邑志所未备】
　　三桥旅舍寂无哗揭榜严宵烛影斜响卜已占婆惜得试文莫是董公遮
　　【夷坚志括苍何湛叔存淳熈丁未赴省试馆于三桥旅邸揭榜之夕遣仆探候久而不至有忧色因率同辈登桥听响卜闻河畔妇人呼曰婆惜你得盖呉人愠怒欲行打骂之词俗谓之受记非吉兆也湛独喜曰可贺我矣吾小名正为婆惜仆至果中前列　坦斋通编淳熙丁未洪景卢知举一考官大笑絶倒问之则云试卷中有用董公遮说汉王事以公遮为三老之名　梦梁録韩府南曰军将桥次曰三桥子】
　　僧到郊禋识御顔易安斋类虎丘山劈开溪石寻微径窻外江光一抹间
　　【二老堂襍志易安斋溪石画开髣髴虎丘之劎池但小耳上有数亭傍结小庵仅容膝自窻中望涛江际天如发鸡瓮也僧宗表年八十八上遇郊禋宿斋徃徃过之至今设御榻而皇城司遣亲事官为阍者案易安斋在龙山郊坛侧浄明院内近慈云岭】
　　记得明堂旧例无误宣锁院噪宫乌紫霞帔接红霞帔庆庆堪怜作受奴
