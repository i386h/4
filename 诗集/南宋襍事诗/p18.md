<!-- { "loadSidebar": true } -->
　　老秦笔意授雕儿遂壊红罗岳字旗可惜东松庵壁上一行遗墨见淋漓
　　【宋史凡论人章疏皆桧自操以授言官识之者曰此老秦笔也　桯史飞以红罗为帜上刺岳字　秋崖小藁岳飞帖王之讨杨么也公过师吾里留题东松庵壁上老墨飞动忠义之气如所谓同后军王团练者盖后来告变之王雕儿也】
　　野游时到白云堂麋性随圆复就方赢得句传山鸟起岩花冲落半溪香
　　【四朝闻见録恭孝仪王尝游天竺有山禽忽惊起冲落半岩花之句尝自赞其容有性比山麋貌同野叟随圆就方似无唯有云云盖叙其推戴事也死葬西湖显明寺　天竺志天竺有白云堂】
　　朝朝弦管戏春湖看过春风二月无独有金桥垂栁色不曽写入燕游图
　　【西溪梵隐志金四姥桥垂栁独盛志雅堂襍钞理宗有燕游图一轴】
　　曽入摛文备讲筵赐氷支酒自年年明朝禁宿供宣访又费餐钱日一千
　　【杨太后宫词有翰林学士知谁直今日传宣与赐氷玉堂杂记隆兴初用正宗故实轮讲筵学士院官直宿禁林每夕两员以备宣引谘访　又翰林支快行家食残三千又折酒钱三百别赐氷一担若寓直支餐钱一千限日下支不许次日　南宋宫殿记摛文殿在玉堂之后东西二阁以处词臣】
　　和宁门外如尘游骑归来满眼春雪色海鲜都上市却随花果及时新
　　【古杭梦游録自大内和宁门外新路南北寳玉珍异及花果时新海鲜野味竒器天下所无者悉集于此】
　　玉栅灯悬异巧名佳人游赏遍春城归来几日间抛过又试东风弦管声
　　【稊米集孤山寒食诗最怜隐者髙眠地日日春风是管弦　梦粱録元宵牛羊司前有内侍蒋苑使家妆防亭台悬挂玉栅异巧华灯　又公子王孙以纱笼喝道将带佳人美女遍地游赏】
　　雪花吹浪过西陵今夜清游兴未曽载月小舟仍似旧有人江上吊诗僧
　　【攻媿集诗旧闻老具擅诗声夜泛钱唐向鳯城今日清游更豪逸雪花和月带潮生自注法具字圆复绍兴初诗僧也有月夜游钱唐江诗云小舟为我载月色白沙翠竹光相射后复云白下金陵四百年无此豪逸】
　　老唤诗人荐得名寺前覔句写闲情晩云凉吹应遍合转桥东玩月行
　　【朱文公大全集同僚小集梵天寺坐间作已复开霁步至东桥玩月赋诗二首有层云生薄晩凉遍空山之句　又孝宗时侍郎胡铨以诗人荐同王庭珪内召故朱子自注诗云仆不能诗平生侥幸多类此】
　　已却村酤禁酒牌何须栏税更安排欲寻栗里髙风处祗见春花落御街
　　【西溪梵隐志西溪留下西南三里有宋人禁酒牌即髙宗入山村酒肆喜其供奉精洁御书界牌以赐曰不为酒税处是也后为陶家厢理宗朝有陶处士隐此水竹田桑夫畊妇织有栗里之风皆山川幽寂之处也　续文献通考孝宗淳熈五年知临安府呉渊乞复置西溪发引栏税上曰去城五十里岂可复置栏税　张沨禁酒牌诗芳草承行骑春花落御阶】
　　染洗宫花勅字新鬻来犹带旧家春可怜六尺青绫诰泪湿残绡换帖人
　　【晞髪集有洗旧诰绫鬻将以为縁以绀缯易得之作手卷赋小乐章求好事者书其后诗曰呉宫辇路伤行客茧氷压云凝碧色门前新扫染家邻借人铺设残衣帛宫花翦绫连院号覆取翻看成一道织纹宛转勅字新知是初谁六尺诰城霞失彩宫藓病中与海图上衣领改顔幸售縁所遭褪药香洗蓝影青绸易得泪承睫击筑楚歌无故业歌残求书好事人异代倘传诰绫帖】
　　车驾苍黄南渡日可怜应乏济时才请看不识钱唐事犹颂东巡二月来
　　【老学庵笔记建炎三年春车驾仓卒南渡有侍臣陈劄子首曰恭惟陛下岁二月东巡狩至于钱唐吕相笑之曰秀才家不识时务】
　　万缗宣赐遭时忌老去逄官是畏涂不用再看磨镜帖蚤将居里释麟符
　　【玉堂杂记御史王纶草刘婉仪进位贵妃制太上称其有典诰体润笔殆万缗赐砚尤竒秦丞相不乐遭论列而去周必大尝草其致仕制曰少则歌鹿鸣而荐于乡老则释麟符而居其里　宋稗类钞潘良贵少有气节数忤权贵自少至老出入三朝在官不过八百六十日居不蔽风无尺寸之田有磨镜帖行于世世以为名言自号黙成居士】
　　心经一颂意云何百万僧斋愿岂多顽石更将镌作佛莫言只解画弥陀
　　【横浦集钱唐喻氏子生不茹荤少妙画学呉道子臻其能后专画阿弥陀佛无为子杨次公喜之呼为喻弥陀为儿时尝诵心经立愿斋僧三百万游西湖多寳山辄作念曰异时当镌此为佛其后遂为弥陀之像】
　　卤簿图成出北门赆仪匄得向南奔蜀王曽为头颅计莫望西州掩泪痕
　　【四朝闻见録呉曦既用赂师旦遂举全蜀以授之其在殿岩也常命工图画上乗舆卤簿卷轴甚详人问曰大尉何用此曦绐之曰把归去教孩儿看了消灾灭罪及出北关遂焚香拜天于鹢首云且得脱身归去其反状已萌于此矣　宋史程松以书抵曦匄赆礼买舟称曦为蜀王曦遣吏以匣封致餽松望见大恐疑其劒也亟逃奔使者追及松不得已啓视之则金寳也松乃兼程出峡西向掩泪曰吾今获保头颅矣】
　　乌巾山满雪中花佳茗还将鬬玉芽恰自鼎湖龙去后锡塘谁访白枇杷
　　【咸淳临安志枇杷出于黄岭前乌巾山小锡塘坞尤珍白色者上黄次之亦间出佳茗　又淳熈间德夀宫尝密遣人采访惟乌巾山下汪氏庐前一本实大而味胜岁倍直以醻之　又鼎湖即临平山下藕花洲也】
　　赐食曽蒙出上方自縁身领膳曹郎絶知禁脔人间少异品空思细颈羊
　　【劒南集中秋书懐诗秋风社散日平西余胙残壶手自提赐食敢思烹细项家庖仍禁劈团脐自注昔为仪曹郎兼领膳部毎蒙赐食与王公畧等食品中有羊细顶甚珍予近以恶杀不食蟹】
　　古玉簪图旧刻成兰亭貌出赚书生携来竟货钱唐市金错犹题后主名
　　【兰亭考古图写人物一轴唐右丞相阎立本笔状赚书一段事书生意气掦掦有自得之色老僧口张不呿有失意之态其状如生　又此圃江南库所藏簪顶古玉轴犹是旧物　又绍兴元年七月望有携此货于钱唐郡人呉说得之见谢伋言旧有大牙籖后主亲题刻其上云上品画萧翼籖】
　　报国翻成去国哀弃官肯许掖垣囘如何鉴水堂老晩为南园撰记来
　　【诚斋集韩侂冑筑南园属诚斋为记许以掖垣曰官可弃记不可得侂冑权日盛遂忧愤成疾家人不敢进邸报适族子自外至言侂胄近状万里痛哭呼纸书曰奸臣专权谋危社稷吾头颅如许报国无路惟有孤愤别妻子笔落而逝　宋史陆游传晩年再出为韩侂冑撰南园阅古泉记见讥清议　又常自称为堂老子】
　　一朝鸾驭报归期因识环环伪帝姬多被番人笑顔子怪他宫事教尼师
　　【四朝闻见録柔福帝姬徽宗女自金奔归自言于上上悯之遂以髙士防尚主及韦太后北方归持上袂泣未已遽曰奇被番人笑说错买了顔子柔福死已久上以太母之命寘姬于理狱具诛之东市柔福自闻太后将还鸾驭即以病告尝以尼师自随或谓此尼曽事帝姬故备知畴昔帝姬俱上在宫中事伪帝姬引见之日呼上小字尼师之教也京师顔家巷髹器物不坚实故至今谓之顔子生活　三朝北盟防编韩世清败刘忠于蕲州得一妇人自称柔福帝姬小名环环】
　　手袅红旗蹴白波翻头若作等闲过天街鼓乐迎归后争向尊前唱浪婆
　　【梦梁録八月潮怒胜于常时十八日帅座出郊教习水军抗人有无赖之徒以大防旗小青凉伞红緑小伞儿各系色绣段子满竿伺潮出海门百十为羣执旗泅水以迓子胥向有前军作弄潮诗曰弄罢江潮晩入城红旗飐飐白旗轻不因防吃翻头浪争得天街鼓乐迎　又云车驾幸禁中观潮殿廷下视江中水军教阅整肃部伍望阙奏喏声如雷震其日帅司备牲礼草履沙木板祭于江中士庶多以经文投之】
　　禁殿风传胪唱声宫花红处认头名若教画竹呈官卷谁与今年贺满城
　　【贵耳録淳熈间省元徐履殿试用卷子写竹一枝题曰画竹一竿送与试官　老学庵笔记陈亚今年新及第满城人贺李衙推】
　　呉山避寇剧披猖簪珥无遗但泪妆若少侍晨双箧赠廉郎没兴作徐郎
　　【挥麈后録廉宣仲布建炎初自山阳避寇南来携钜万至临安寓居呉山下陈通等乱悉为刼掠不遗一簪宣仲昔与侍晨道士时若愚游至是闻在贼间姑徃访之授以两箧令二校防防出关趋霅川依曽空青泊僧舍宣仲张子能之壻外祖戏曰君正是没兴徐德言矣】
　　超然馆里岁华深盛有文心邓牧心但覔赏音偿宿愿一生余得伯牙琴
　　【武林耆旧传云邓牧字牧心钱唐人隐大涤山人称为文行先生所居有超然馆宴坐累月不出时时作诗文以自娯其着有洞霄记游山志杂文橐　都穆铁网瑚钱唐邓牧心先生生于宋世之季有文数十首名曰伯牙琴】
　　荒凉九曲到丛祠忠武空劳有赐碑昨夜魂归秋水观不堪重现岳家旗
　　【朝野遗记岳侯卒于大理寺狱狱卒隗顺负其尸出逾城至九曲丛祠中故至今九曲五显庙尚灵　辍耕録郑元祐为岳武穆王脩祠墓疏赐墓田于栖霞岭下建祀祠千秋观西　云薖淡墨臯亭山伯顔取宋屯兵处方伯顔兵至是夕大雷电伯顔望见四山旌旗闪烁皆作精忠岳家字伯顔宰牲为文告祭祭讫风雷乃止　岳侯传侯中毒而死葬于临安菜园内】
　　六更梦醒阅兴亡瀛国秋风两鬓霜因记华山陈处士纸钱无处是钱唐
　　【贵耳録真宗问陈抟国祚灵长之数陈奏云过唐不及汉纸钱使不得处数百年前巳先知止钱唐之防元朝文类封瀛国公制王磐撰有云戈船竞渡而天堑无慿鐡马长驱而松关失险云云】
　　鳯舄霞裳翦雾开一声清跸八鸾回将军防揖单于去亲奉瑶池阿母来
　　【诚斋集题曹仲本出示谯国公迎请太后图诗中有翠华黄屋从天降一声清跸万人看辇中似是瑶池母鳯舄霞裳翦重雾将军元是一缝掖忽攘两臂挽五石长揖单于如小儿奉归急辇如折枝】
　　绍兴元祐事麤疎日厯参教玉牒余不及开元表遗録太平留得有传书
　　【困学纪闻绍兴重脩哲宗实録独元祐八年事皆无存者参取玉牒日厯诸书以足之仅得成书中兴后事绍兴八年至二十五十年冣为疎畧　又孝宗问周益公云唐孙樵读开元録杂报数事内有宣政门宰相与百僚廷谏十刻罢编检新旧唐史及诸书并不载益公奏太平御览总目内有开元録一书祖宗朝此本尚存近世偶不传耳容臣博加询访】
　　镂将书印散中都七寳犹藏诰语无防笔一挥江上事边风吹起九思图
　　【逸民史王忠民当髙宗渡江刘豫僭立作九思图及定乱四象逹之金主及镂板印图散于伪境以明大义绍兴三年翟宗荐其忠节授宣教郎诏遣至行在忠民上疏辞以诰寘牍中藏七寳山下力恳求去】
　　酒楼唱彻隔墙闻千乗花红一色云椎髻乌衣小龙女新传歌谱玉华君
　　【林下词选绍兴间都下酒肆中有道人携乌衣椎髻女子买斗酒独饮女子歌词以侑云朝元路朝元路同驾玉华君千乗载花红一色人间遥指是祥云回望海光新或记之以问一道士道士惊曰此赤城韩夫人所制水府蔡真君法驾导引也乌衣女子疑龙云】
　　垂老三桥卧旅楼梅花无语替人愁一宵飞去鹦笼在胜雪何縁似玉榴
