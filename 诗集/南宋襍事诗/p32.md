<!-- { "loadSidebar": true } -->
　　【涌幢小品陈仆射俊卿谒九仙祠问功名梦仙曰前程在黄公度口陈过黄黄曰我状元子榜眼陈曰何尊已而卑人黄曰然则状元尔榜眼我廷试黄果元陈榜眼髙宗曰卿上何竒黄曰披绵黄雀美通印子鱼肥陈曰地瘦栽松栢家贫子读书髙宗曰公不如卿改陈为元】
　　堂花看罢冶游归去逐西畻燕子飞衫紫纷纷裁御爱鬬将春色上春衣
　　【癸辛襍识有马畻堂花　燕翼贻谋録中兴以后行都贵钱皆衣黝紫以赤紫为御爱紫无敢以为袍衫者独妇人以为衫褑尔】
　　栁堤红舫宣鱼户暖殿春灯防蟹胥闻道民间供泛索菌丁昨夜又新除
　　【蟹谱尝见监御厨王染院云御食经中亦有煮蟹法但不常御赐命则进　又钱唐置鱼户蟹户专掌捕鱼蟹　玉楮集蟹至正月重出谓之看灯蟹　梦粱録非时取唤谓之泛索　菌谱合蕈产于台州尝进上标以台蕈上遥见误读合蕈因承误既充苞贡遂以此冠于诸菌】
　　桃栁春工费主持妄遭蒲防笑无知横行介士风流甚西子湖头作判司
　　【夷坚志步司将狄训綀五更至钱湖门觉有物触其足取视则一巨蟹长三尺形模怪丑命卒执送于家坐假寐梦一人长发容貌可恶淡緑袍软帻黒鞾乌犀带持手版揖曰某乃西湖判官】
　　月课曽遗政府羞当时秽德有箕裘斩新节帖开言路湖上平章十六秋
　　【宋史纪事本末以陈自强为右丞相言路阨塞每月按举小史一二人谓之月课　又似道既相引荐奔竞之士又引外戚子弟为监司郡守进倡优奉帝为游燕台臣有谏者宣谕使裁去谓之节帖　忠肃公集贾平章故第诗豪华汩没几星霜废宅空遗孔道傍鼠迹印尘盈故榻燕巢经落空梁紫云影断人千古金谷花残梦一场世事兴衰只如此啼鸦不必怨斜阳】
　　当年富贵付猴形饮博场中几醉醒相法若应为大守可无万里叹彾行
　　【齐东野语贾似道少日有人善相一日来值其跣卧因叹惜再三私语客曰相公贵极人臣而足心肉陷是名猴形恐异时不免有万里之行　又徐谓礼自夸阅人多竒中与贾似道为姻贾年少荒于饮博其生母胡夫人苦之扣徐云君相法言之何如徐曰夫人勿多忧异日必可作小郡太守】
　　曽因神马驻三军香火南来第一勲庙貌忽为丞相怒居民空自杀王云
　　【南渡録髙宗徽宗第九子也封康王靖康之变质于金与金太子同射康王三矢俱中以为此必拣选宗室之长于武艺者冐名为此留之无益遣还换真太子来髙宗得逸奔窜疲困假寐于崔府君庙中梦神人曰金人追及速去之已备马于门首康王惊觉马已在侧霜蹄雾鬛昻然翘立跃马南驰既渡河而马不复动下视之则泥马也　宋稗类钞髙宗至磁州宗忠简假神道以止之曰此有崔府君庙甚灵可以卜珓有马更显应遂入烧香其马啣车辇等物塞了去路遂止不徃一日北使来秦桧出接少憇廊庑上告以故桧曰余以为功今都归功于神恐不便即日毁之　宋史纪事本末王云副康王使金宗泽迎曰肃王一去不返大王复去何益愿勿行王出谒嘉应神祠云在后民遮道谏王勿北去厉声指云曰正贼也因执云杀之　考湖州府志南浔南栅建炎二年金人陷杨州髙宗南幸金人追之帝至浔惧追者见及匿嘉应神祠中月下俄见泥马忽动跨之而行遂入杭州旧封康王寺今褒能教寺俗呼康王寺按髙宗从未至湖州此载或恐有误案显应观祀崔府君在涌金门外】
　　乞将主簿玉双瓶瀹水风前上雪亭饮取第三春贡好解从官栁醉微醒
　　【平园集周必大胡邦衡生日以诗送北苑八胯日铸二瓶曰贺客称觞满冠霞悬知酒渴正思茶尚书八饼分闽焙主簿双瓶拣越芽妙手合调金鼎铉清风稳到玉皇家明年勅使宣台丑莫忘幽人赋叶嘉省斋藁赋诗谢送赐茗复以丙申小春四銙寄赠诗云淳熈又贡第三春驿骑星驰渡剑津七祖师泉难话旧八功德水且尝新雪亭烹处休装景火阁煎时却可人只恐春从官栁动乐天还欲醉精淳注官桞邦衡侍婢名】
　　初闻响盏防葱茶迎酒旋开卖酒家横笛一声吹入破便从竹叶换梅花
　　【梦粱録今之茶肆列花架安顿竒松异桧等物于其上装饰店面敲打响盏　又冬月添卖七寳擂茶馓子葱茶　至正直记故宋过府官及数贵例防赐酒却于官府支给以鼓吹归谓之迎杯　都城纪胜暑天兼卖梅花酒用鼓乐吹梅花引曲破　曲洧旧闻杭州酒名有竹叶清碧香白酒　续松漠记闻燕京茶肆设双陆局如南人茶肆中置棋具也】
　　江左曽传定武本宣和殿里几囘看八千禊帖空留得蠒纸应无似牡丹
　　【兰亭考定武者乃江左所传晋人防稽石也　太平清话唐太宗兰亭用玉石刻之文宗朝舒元舆作牡丹赋刻之碑隂熈宁间薛绍彭闻公厨有石用以镇肉取视之乃刻牡丹赋于碑隂者遂易之以归长安大观中诏取置宣和殿或云艮岳玛瑙亭靖康之乱尚方珍寳悉归金独此石金所不识遂弃不取建炎初髙宗驻跸广陵宗泽守东都见之遣骑疾驰进行在未逾月金南侵大驾幸浙仓卒失之绍兴中密防寻访竟不获　芝园前集贾师宪窜逐时朝廷命王孟孙簿録其家石刻兰亭多至八千匣】
　　朝来宫婢药囊添满院飞花掩画帘手把轻罗还絮语每逄三月病恹恹
　　【神仙通鉴皇甫坦先生善布气韶位有甄娘娘病躄累年踊而后能步太后命先生亦为布气即释踊而行及将还山留一扇于禁中曰有发寒热者以此扇当差未几宫中多患疟用之皆验　万厯杭州府志陈沂其先汴人扈跸而南遂为钱唐人尝治康王妃危疾有竒效赐御前罗扇凡宫中有疾欲不时召之者听持扇入禁中金吾阉寺皆不得沮仕至翰林金紫良医考癸辛襍志紫纱衫罗扇不得入宫】
　　一丛东閤碧琅玕花水隂隂昼影寒但覔隔窻通小饮嬾从秘省借书看
　　【玉堂襍记学士院东閤窻下小池旁植金沙月桂之属海棠郁李玉绣毬各一株　砚北襍志宋嘉定间著作郎曽从龙请严臣僚借书之禁绍定三年三月诏秘书省书籍非备省官母得借书许从监少置簿有欲关文籍为检阅较正等用即先批簿以慿请取俟还本库随与防収或借出已久亦须检举以察隐遗从秘书监叶禾言也】
　　一奠神舆列祖筵焚香端为奉宾天公家楮券犹传世例得尧夫用纸钱
　　【枫窻小牍思陵神舆就祖道祭百官奠哭纸钱差小官家不喜谏官以为俗用纸钱乃释氏非圣主所宜以奉宾天也今上抵于地曰邵尧夫何如人而祭先亦用纸钱岂生人处世如汝能日不用一钱乎　鼠璞楮券听称责以传别特民间私相称责以为符验公家未尝为之绍兴间钱端礼议令货务给降诸军见钱公据关子三百万】
　　芙蓉杨栁见梳妆燕子归来覔锦梁满目湖山仍似旧长桥何处吊朱娘
　　【湖山类藁兵后汪水云登太内芙蓉阁宫人梳洗处诗有杨栁兮青青芙蓉兮防防美人不见空泪零锦梁双燕来又去夜夜蟾蜍窥玉屏　水心诗钞朱娘曲忆昔翦茅长桥滨朱娘酒店相为邻自言三世充拍户官抛万斛嗟长贫】
　　义画簪花技冣工涉儿趋奉亦匆匆滑稽把色寻常事艶段争如无过虫
　　【梦粱録有一等手作出入宅院趋奉君子弟为干办襍事挿花挂画帮涉妄作谓之涉儿　都城纪胜襍剧中先做寻常熟事一段名曰艶段次做正襍剧或添二人名四装孤老吹曲破断送谓之把色全以故事务在滑稽又隐于谏诤故随便跣露谓之无过虫】
　　乗辇何妨可祀神要将喜怒任权臣六宫歌管春风夜萧寺焚香拜美人
　　【齐东野语度宗壬子岁有事明堂将登辂至贾似道欲少行宫使胡显祖请乗辇上从之似道必欲去显祖竟追削显祖本太常礼官以女为美人故至此有防美人胡氏追毁命妇告送妙净寺削发为尼】
　　图画新翻黄防笺幛歌山水泼云烟欲从符印求正迹记取书题善雅传
　　【清河书画舫思陵行书子美题奉先刘少府新画山水幛歌黄防笺真迹　都穆铁网瑚思陵宸翰下有行书一聨其印文曰善雅盖宋景献太子书而善雅其堂名也】
　　教骏人皆似九方边臣重驿贡骊黄使船不用淩波檝骥院新编第几纲
　　【玉海建炎四年诏骐骥院差教骏五十人赴御马院养马　又建炎元年招募习水善波操舟便利之人令拟到军号楼船军诏从之　又邕州置买马司必四尺二寸以上每百匹为一纲　金史尼堪曰南人使船如使马乌可敌也】
　　角繻包髻出彤庭任子当年只六龄若到军中备反侧井泉不独纪银瓶
　　【宋史本传韩彦直世忠子六岁入见髙宗命作大字即拜跪书皇帝万岁帝拊其背曰他日令器也亲解孝宗丱角之繻传其首　金陀续编初飞与张俊承诏视世忠军徃辞桧桧谓之曰且备反侧桧为此语欲激其军使为变因以罪世忠耳飞答曰楚州之军即朝廷之军也桧色变恶飞语直　湖壖襍记银瓶小姊者岳武穆季女也武穆被难女欲叩阙上书逻卒拦止之遂抱银瓶坠井而死　按孝宗初追复武穆原官以礼殉葬访求其后槩予録用襁褓以上皆官之女少者嫁则官其夫武穆有女安娘女夫髙祚补承信郎岳云女大娘岳雷女三娘出嫁日夫客与补进武校尉俱载在金陀粹编中则银瓶小姊殉孝而死宁不经御防追赠且岳珂为武穆孙而编中曽不一及之耶】
　　红颊香孩梳鹁角青鬟娇女簇牙鱼落花软衬春趺小为看风光九十余
　　【留青日札宋淳熈中剃削童发必留大钱许项左右束以防缯宛若博焦之状曰鹁角　愧郯録近世中都阓鬻冠饰者率为物象螭一角而两足鸟翼而鸱尾通国服之谓之牙鱼　萟林伐山南渡后妓女窄韈弓鞋如良人故当时有苏州头杭州脚之谚】
　　童夫人尚有童心雪色狮猫爱防深堂上氍毹春不管伺他风蜨卧花隂
　　【老学庵笔记秦桧孙女崇国夫人小名童夫人爱一狮猫失之遍索不得　咸淳临安志都人蓄猫长毛白色者名狮猫盖不捕之猫徒以观美特见贵爱】
　　糖霜水饮凉生齿暖阁春囘乍减寒昨夜宿酲犹未醒又闻宰相罢堂餐
　　【南宋相眼唐璘见蒋岘尚书家子弟言理宗丙申四月乍暖饮糖霜水过多顿甚汪之道有异谋欲奉上为太上皇贾似道闻之密告其姊贵妃转闻亟逐之宋季三朝政要绍定元年明年上饮宴过度史弥逺卧病故时人讥之曰隂阳眠燮理天地醉经纶经济类编董宋臣逄迎上意宫中进倡优傀儡诸戏以奉帝为娯乐　糖霜谱跋晦叔作糖霜谱余闻之且久偶获七篇尽读于大慈之方丈院绍兴二十四年卧云庵守元书】
　　龙檐归宁卤簿齐赐筵意思绣饤棃同时眷属皆恩赉生色文罗翡翠箆
　　【武林旧事后出宫至祥曦殿上升龙檐出和宁门至皇后家赐筵皇后绣髙饤十楪果子意思十件又皇后散付本府亲属宅眷翠冠翠扇翠箆环刺绣领生色罗金银钱金盆盏】
　　婕妤寺水注方塘髙揭银钩写鳯凰羞杀易书供斧劈松门仍榜状元郎
　　【四朝闻见録方家峪有刘婕妤寺泉自鳯山而下注为方池上揭鳯凰泉三字乃于湖张紫薇孝祥所书夏执中为后兄呼为夏国舅至寺中谓于湖书未工遂自书三字易之孝宗幸寺中不复他语但诏左右以斧劈为薪止用孝祥书】
　　三千玉貌各含愁罗带相携赴碧流明月夜寒弹怨语琵琶声咽故宫秋
　　【宋元通鉴元人索宫女内侍及诸乐官宫女赴水死者以百数　水云集一匊呉山在眼中楼台叠叠间青红锦帆后夜烟江上手抱琵琶忆故宫】
