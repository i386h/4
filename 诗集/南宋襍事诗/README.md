<!-- { "loadSidebar": true } -->
　　钦定四库全书　　　　　集部八
　　南宋襍事诗　　　　　　总集类
　　提要
　　【臣】等谨案南宋襍事诗七巻
　　国朝沈嘉辙吴焯陈芝光符曽赵昱励鹗赵信同撰嘉辙字栾城焯字尺鳬曽字幼鲁鹗字太鸿皆钱塘人芝光字蔚九昱字功千信字意林皆仁和人惟曽以荐举官至户部郎中鹗以康熈庚子举于乡余皆终于诸生是书以其乡为南宋故都故摭捃轶闻每人各为诗百首而以所引典故注于每首之下意主纪事不在修词故警句颇多而牵缀填砌之处亦复不少然援据浩博所引书几及千种一字一句悉有根柢萃说部之菁华采词家之腴润一代故实巨细兼该颇为有资于考证盖不徒以文章论矣乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　南宋襍事诗卷一　　　　　钱唐沈嘉辙撰
　　茏葱佳气俪山川南渡开基大寳传为有文章京様好中兴留得几遗编
　　【宋防要绍兴元年内殿宣示大宋受命中兴之寳中兴御府藏玉寳十有一一曰镇国神寳二曰受命寳三曰天子之寳四曰天子信寳五曰天子行寳六曰皇帝之寳七曰皇帝信寳八曰皇帝行寳九曰大宋受命之寳十曰定命寳十一曰大宋受命中兴之寳方舆胜览飱月香水影之清文章京様览云阵银山之壮意气天豪　玉海建炎三年胡安国上中兴防十四篇绍兴二年权邦衡献中兴十议四年汪藻上建炎中兴诏防三十七册七年林保献中兴鉴八年李昌言进中兴要览十篇九年汪伯彦上建炎中兴日厯五卷十二年汉州布衣陈靖献中兴论统淳熙十二年上中兴礼书先是绍兴元年赵子书上言政和宣和因革礼渡江后皆失请事加修纂至是书成赐名中兴礼书嘉泰二年费士寅等续纂中兴礼书八十卷又李纲编建炎中兴记三卷张浚进中兴备览四十一篇李璧中兴战功录叙云中兴十二处战功列于铨法熊克撰中兴纪事本末一名中兴小厯文献通考梁克家等上中兴防要二百卷何异撰中兴百官题名五十卷　案以上诸目惟礼书续礼书备览战功録纪事本末防要百官题名并见于文渊阁书目而文渊阁所藏更有中兴圣政中兴百官年表中兴编年备要中兴系年录中兴政要中兴大事记内阁书目有施清臣中兴三朝圣训焦氏经籍志有陈均中兴编年举要菉竹堂书目有中兴目录绛云楼书目有中兴系年要录大抵中兴诸书见于诸簿録者可考也其不録者皆佚巳惟焦氏所载髙宗实録五百卷孝宗实录五百卷光宗实录一百卷寜宗实録三百卷此据宋史艺文志而列之未必有完书也】
　　炎炎大诏下彤阶摩勒青珉两壁排喜得华恩加上舎眀朝宰相送光斋
　　【古文渊鉴宋髙宗幸学手诏朕闻周建外史掌五帝三皇之书汉选诸儒定九流七略之奏文徳之盛后世推焉仰惟祖宗开建册府凡累朝名世之士由是以兴而一代致治之原葢出于此朕嘉与学士大夫共宏斯道乃一新史观新御榜题肆从望幸之忱以示右文之意呜呼士习为空言而不为有用之学久矣尔其勉修术业益励猷为一徳一心以共赴亨嘉之防用丕承我祖宗之大训顾不善欤　曝书亭集宋髙宗御书石经绍兴十三年知临安府张征摹石淳熙四年诏知府赵磻老建阁于太学题曰光尧石经之阁元时杨琏正伽造白墖于行宫故址取石垒墖杭州路亷访经厯申屠致远力持不可已损其什一明尝熟吴讷干州宋廷佐先后按浙或覆之廊或甃以瓴甋崇正末廊圮嵌诸壁中左易二书六诗十有二礼向有学记经解中庸儒行大学五篇今惟中庸片石存尔其南则理宗大书御制序四碑右则春秋左氏传四十八碑阙其首卷通计八十七碑非足本矣秦桧一跋吴讷椎碎其词见学士院中兴纪事本末君子无取也　枫窗小牍思陵以万几之暇御书六经论语史记列传刋石立于太学　王宗沐续资治通鉴绍兴十三年作太学以岳飞宅为之在前洋街　宋史绍兴十三年七月国学大成殿告成奉安庙像明年二月国子司业髙闳请幸学上从之帝遂作先圣及七十二子赞冠以序文亲洒宸翰掲之大成殿上二十六年石刻于国子监淳熈四年孝宗幸太学嘉泰二年宁宗幸太学淳祐元年理宗幸太学咸淳三年度宗幸太学　朝野杂记太学养士最盛于崇光间绍兴中诏以七百人为额上舎生三十员内舎生百员外舎生百七十员每三年科塲率四人而一若即行校艺而升上者则不待选举而径释褐焉　癸辛杂识太学先达归斋各有光斋之礼宰执则送纯金碗一只状元送镀金魁星杯柈一副漕帅新除各斋有十八界送二百千酒十尊又学规轻者闗暇重者前廊闗暇又重则迁斋】
　　百寮印信久无存遗得龙章守子孙三百余年十五押谁知制诰代天言
　　【朱子语录南渡后印信散失诸司徃徃借用旧印有以不便请者又因费重而止或问朱子奏状借用县印否曰岂惟县印尉印亦可借尝见县丞借用漕使印诸司旧印借用上下彼此皆所不计　篑斋杂著余家蓄有建炎勅文一纸孟御史陆铣安抚两河时所受书以淡墨可二寸许笔势飞动题建炎元年七月十八日玺识分明正思陵手笔葢此时两河尚在版图也　篁墩文集有题蕲水程氏所藏南宋录用伊川先生子孙诰　癸辛杂志宋十五帝御押□太祖　□太祖元押　□太宗　□太宗元押○真宗□仁宗　□英宗　○神宗　帝哲宗□徽宗□钦宗　□髙宗　□孝宗光宗　□宁宗　且理】
　　【宗　□度宗　霏雪录尝闻宋故事惟押字上亲书有押字则不用寳　説略宋勅俱草书后用三省长官佥押　三朝北盟防编髙宗得开图书匠舒通能刋金银铜图书取缕尘白字令刋白文为玺由是人皆效之】
　　雄才始事气方酣一尺书圅恳再三可惜声声苏武令至今遗恨谕江南
　　【朝野杂记靖康末髙宗与李忠定公书构顿首顿首天未悔祸乗舆蒙尘问之心焉如割巳令防兵返击冀遂奉迎而归方今生民倒悬谅非不世之才何以协济阁下学穷天人忠贯金石是用尽复公旧职泽被斯人功垂竹帛乃公素志想投袂而起以振天人之溺以副苍生之望所祝道中倍如保防谨启构顿首观此则髙宗属意于忠定可见矣　词谱绍兴初都下盛传苏武令一词声韵凄楚言是李纲丞相作厯代臣鉴王伦使北还纲疏曰今伦之归与金使偕来乃以招谕江南为名不着国号而曰江南不云】
　　【通问而曰招谕此何礼也陛下其勿轻许　按李纲伯纪撰梁溪集一百八十卷　蒲室集题髙宗书云髙宗为中兴之主不能用李纲宗泽深为可惜然慈仁谨俭可谓守文之主肇运中兴亦有由也】
　　小臣触讳玉墀东圣主天懐写至公一防君心千古事儿孙何地敢防忠
　　【吹剑录髙宗防进士有犯御名者上曰朕岂以已妨人进取　厯代臣鉴韩世忠得疾戒家人曰吾名世忠汝曺母讳忠字讳而不言是忘忠也　玉海例言宋时极重庙讳如桓谭为亘谭荀勗为荀勉魏徴为魏证及贞观作正观征作嗣征宫县作宫垂桓圭作植圭姤卦作遇卦此类甚多　日知录朱子周易本义姤卦下以故为姤作姤为遇避髙宗嫌名也鼠璞本朝避嫌名如勾姓本避髙宗讳故改音钩后或加金于傍或加丝于傍或加草于上或改为句或増为勾龙实同一勾也今读勾践作平声者本此史纬勾龙如渊永康军人勾姓本古勾芒髙宗即位避御名更勾为龙因呼为勾龙氏　五杂组真徳秀原姓慎因避孝宗讳而改　又宋时避君上之讳最严宋版诸集中凡嫌名皆阙不书如英宗名曙而署树皆云嫌名不知树音原不同曙也钦宗名桓而完亦云嫌名不知完音原不同桓也仁宗名贞而贞观改作正观魏征改作魏证不知征贞不同音也又可怪者真宗名恒而朱子于书中有恒独不讳不知其解或以亲尽而祧耶】
　　太清楼本无完字匮纸橅来已再传不爱女官元祐脚墨皇新搨绍兴秊
　　【书史徃见藏苏耆家兰亭懐字内折笔抹笔皆转侧而见锋　法帖谱系旧见太清楼帖自开禧以后有埸中来者巳磨去亮字无右边转脚葢避金亮讳也　清河书画舫髙宗本效黄庭坚书后以伪豫遣能庭坚书者为间遂改从右军　又法帖谱系南宋绍兴中以御府所藏淳化旧帖刻板寘之国子监称绍兴国子监本其首尾与淳化阁本略无少异御府拓者多用匮纸葢打金银箔者也字画精神极有可观淳熙修内司本淳熈奉防刻石禁中巻帙规模悉同淳化阁本而卷尾乃楷书题云淳熙十二年乙已岁二月十五日修内司恭奉圣防模勒上石　淳熙竒字训释云橅与模同　墨皇出米芾寳晋英光集诗】
　　筑室南班傍帝畿僊源家寳巳芳菲凄凉望断中天路朔雪横空雁影稀
　　【愧郯录尝考典故祖宗袒免亲以上备环卫冠属籍谓之南班　通志略有本朝仙源积庆图一卷　宋史不嗣濮王宗晖曽孙也孝宗嘉其忠谅饮之酒顾太子曰此贤家寳也又史浩等上三祖下第六世仙源类谱仁宗玉牒　朝野杂记故事玉牒以首相领之绍兴十六年初复玉牒所以秦防之提举又宗正寺仙源类谱其见数者三祖以下合二万一千六十有六人靖康以来隔异域者遥为排连而已又宗室为状元者乾道初汝愚中宏辞科者淳煕初彦中中童子科者庆元中崇襚三年六月已夘崇禭亦能诵六经免文解云　谭辂宋理宗寳祐四年登科录凡五甲共六百一人其中自玉牒者第一甲二人第二甲二人第三甲十八人第四甲五十一人独未有在第五甲者可见宋室待宗藩之礼　经世竒谋留遇僧者砀山人也金人见之曰全似赵家少帝遇僧窃喜绍兴十年三京路通诏求宗室遇僧自言少帝第二子守臣遣赴行在乃诏劾治遇僧服罪后有自北至者曰渊圣小大王训见居五国城　朝野杂记建炎五年有自称徐王棣者闻于朝上遣使逆之既至审验则富顺男子李悖也遂坐诛有妇人自称荣徳姬者按验则妇人易氏也亦杖死上曰吾寜受百欺冀得一真绍兴三年诏皇族有来归者令州县验实以闻】
　　一朝奸细竟南奔和议终为保举恩巳见秦家错折様莫将冠冕付空言
　　【金国南迁录天防八年诸臣虑宋君臣复雠思有以止之鲁王曰惟遣彼臣先归使其臣顺我佯不从而勉以听或可以定忠烈王曰惟张孝纯可忠献王曰此事在我心里三年矣只有一秦桧可用我喜其人置之军中试之以事外虽拒而中常委曲顺从而桧始终言南自南北自北因説许某着手时只依这规模分别今若纵之归国彼喜慷慨説事必是得志宋元通鉴达兰攻楚州桧与妻王氏自军中趋涟水军自言杀金监已者夺舟而来欲赴行在遂航海至越州帝命先见宰执桧首言欲天下无事须是南自南北自北朝士多疑其与何防孙傅等同被拘执而桧独还又自燕至楚二千八百里逾河越海岂无讥诃之者安得杀监而南惟范宗尹及李回二人素与桧善尽破羣疑力荐其忠桧入对首奏所草与达兰求和书　又翟汝文虽为桧所荐然性刚不为桧屈至对案相诟目桧为金人奸细故不得久居位　老学庵笔记秦太师作相时裹头巾当面偶作一折谓之太师错折様】
　　簪花书法注刘希金翠轻摇玉腕围谁说芙容江上貌红顔一代有危机
