<!-- { "loadSidebar": true } -->
　　【玉堂襍记禁中以锁院为重淳熈三年庆夀赦凡降麻官合加恩者用辛已明堂例免锁院九月三日中书进熟状魏王恺恩平郡王璩永阳郡王居广并加食邑只乞降付院草制内夫人失于详阅宣锁陈直院明日内批付密院典字直笔呉庆庆降充紫霞帔不令供职主管大内公事庆国淑懿夫人刘从信降两字夫人盖惩其误也　留青日札红霞帔宋宫人品名绍兴间如张顽儿冯十一娘张正奴刘翠奴之类又有紫霞帔王受奴】
　　瑞石山隅帝式慿祧迁九室亦同升摩防罗自平江进原庙花楼又试灯
　　【建炎以来朝野襍记太庙自仁宗以来皆祀七世崇宁初取王肃说谓二祧在七世世之外乃建九庙奉翼祖宣祖咸归本室焉绍兴中徽宗祔庙以与哲宗同为一世故无所祧及升祔钦宗始祧翼祖髙宗与钦宗同为一世亦不祧由是淳熈末年太庙祀九世十一室及阜陵复土赵汝愚为相遂祧僖宣二祖而附孝宗有防集议时朱子方在讲筵独以九庙为正中兴小厯绍兴十三年景灵宫成祖宗神御自温州来至是达于行在乃诣天章阁告迁徽宗及恭显恭肃二后神御乙未并奉安于景灵宫四孟躬行献礼上元结灯楼寒食设秋千七夕设摩防罗　方舆胜览平江府土人工于泥塑所造摩防罗尤为精巧】
　　湖蟹年年出葑田呉阊八跪进尢鲜不须将相矜雄畧茅店青旗认鞠天
　　【随隐漫録姑苏守臣进蟹应制程奎草批答云新酒鞠天维其时矣上曰茅店酒旗语岂王言耶令陈藏一拟闻先臣援笔立成畧曰内则黄中通理外则戈甲森然此卿出将入相之象也上乃恱　咸淳临安志西湖葑田产蟹土人谓之湖蟹】
　　富景园开聚景同宸游风物冠城东百花池上花多少直到升仙桥外红
　　【禁扁园有集芳庆乐聚景玉津玉壶富景翠芳并在杭　都城纪胜城东新开门外有东御园今名富景园　七脩类藁东花园宋之富景园也内有百花池相传旧矣今园前民家之后尚存大池孝宗尝奉太后幸此板儿巷名白花蛇散巷乃百花池上巷也咸淳临安志富景园规制畧仿湖山　又云升仙桥富景园前】
　　面赤知卿酒户亷小春茶味亦清恬重华宫里他年宴满席无多泛緑籖
　　【玉堂襍记淳熈丁酉十一月壬寅必大轮当内直上曰卿想不甚饮比赐宴时见卿面赤赐小春茶二十銙叶世英墨五团以代赐酒　经鉏堂襍志夀皇坐侧有一牙籖筒凡二十半白半緑酒樽至出白籖斟止半杯出緑籖则满泛一席之间用緑籖止二三而已】
　　青兕雄姿剰一钱晚年空看緑苔圆吕婆名彻枫宸听弱女钗分剧可怜
　　【宋史辛弃疾在耿京军中僧端义窃印以逃辛追获之义端曰我识君相乃青兕也力能杀人幸勿杀我辛斩其首归报京　稼轩长短句侍者阿钱将行赋钱字赠之云杜陵正好事留得一钱看又云从今花影下只看緑苔圆　贵耳録吕婆即吕正已之妻淳熈间名达天听京畿有二漕一吕搢一吕正已搢家诸姬甚盛必约正已通宵饮吕婆一日大怒逾墙詈之搢子一弹碎其冠事彻孝皇两漕即日罢吕婆有女事辛幼安以微事触怒逐之今稼轩桃叶渡词因此而作按稼轩祝英台近有寳钗分桃叶渡烟栁暗南浦之句】
　　天净纱防薄似云冷泉堂下翠凉分君王欲识民间事金合朝封豹脚蚊
　　【咸淳临安志纱有天净纱　齐东野语夀皇语崇王曰闻湖州多蚊果否后侍宴因以小金合贮豹脚数枚进之】
　　东观峩峩尺五天砚储百九泼云烟汴京公相无遗物七库青缃值几钱
　　【砚笺秘阁砚髙宗御押郑亨仲诗石渠东观天尺五右文储砚一百九今所见七十五耳　建炎以来朝野襍记中兴馆阁书目淳熈中所脩也髙宗渡江书籍散失绍兴初有言贺方囘子孙鬻故书于道者上命有司市之洪王父为少监建言芜湖僧有蔡京所寄书籍因取之以实三馆五年九月大理评事诸葛行仁献书万卷于朝诏官其一子十三年初建秘阁又命即绍兴府借故秘阁陆宾家书缮藏之宾农师子也　梦梁録秘书省经史诸子书籍凡七库　按秘省藏书始末此段视挥麈録较详】
　　庵酒店前杨栁风碧香酒暖十分空舞儿二八腰身小染就春衫不肯红
　　【都城纪胜庵酒店者谓有娼妓在内而于酒阁暗藏卧牀也　天下酒名记杭州有碧香咸淳志碧香库在西桥东　老学庵笔记绍兴末缣帛有一等似皁而淡者谓之不肯红亦退红之类也】
　　垂髫妙女緑鬖鬖独对经书四十三从此闺襜为进士淳熈省榜作新谈
　　【留青日札淳熈九年女童林幼玉求试经书四十三件并通时年一十二岁赐为孺人或云林妙玉赐为进士　丹铅总録女进士者林妙玉也】
　　箨冠长笛冣矜竒一曲惟将项下吹比似卢郎倚楼处沙河塘上少年时
　　【游宦纪闻沙随先生顷于行在见一道人以笛拄项下吹曲其声清畅而不近口竟不晓所以然　梦窻甲藁醉桃源赠卢长笛词沙河塘上旧游嬉卢郎年少时一声长笛月中吹和云和雁飞惊物换叹星移相看两鬓丝断肠呉苑草萋萋倚楼人未归】
　　不因驯象外藩通谁识临安假国忠齿冷虚无新拜号太师竹倚一枝红
　　【白獭髓宁宗恭淑后上仙而曹氏为婕妤平原特以为亲属偶值正里富国进驯象至平原语公瑾曰不闻有正里富国公瑾曰如今有假杨国忠　朝野遗纪婕妤曹氏姊妺通籍禁中皆为女冠赐号虚无自然先生者左右街都道録者皆厚于韩侂冑或谓亦与之昵　图绘寳鉴韩平原自写琅玕大叶号太师竹】
　　萧闲日诵度人经管领南湖尚典型诗客何妨原将种氷茹雪食发星星
　　【武林旧事张镃桂隐百果云南湖则管领风月北园则燕宾娯亲　又云都徽别馆诵度人经处　四朝闻见録镃预史弥逺议诛韩侂胄史以韩为大臣且近戚未有以处镃曰杀之足矣史退谓钱象祖衞泾曰正将种也　杨诚斋赞张功父像云门有朱履坐有桃李一何佳公子也氷茹雪食雕碎月魄又何穷诗客也】
　　浅色衫裁艾虎纱鬓边千叶试榴花催教马逺图宫扇意思山前赏物华
　　【宋宁宗杨后宫词一朶榴花揷鬓鸦君王长得笑时夸内家衫子新番出浅色新裁艾虎纱　梦梁録榴花有千叶者　呉师道礼部集仙山秋月图宫扇马逺画　武林旧事端午先期学士院供帖子禁中排当例用朔日谓之端一设天师艾虎意思山子数十座巧粽结为楼台舫辂】
　　诗人正乐是姜防私篆鹰扬与鳯仪一担琴书留水磨秋声夜夜故乡思
　　【白獭髓庆元间士人姜夔乞正奉常雅乐　云烟过眼録姜尧章有鹰扬周郊鳯仪虞廷印甚竒　呉梦窻词藁姜石帚馆水磨方氏　武林旧事水磨头近石函桥　白石集湖上寓居诗荷叶披披一浦凉青芦叶叶夜吟商平生冣识江湖味听得秋声忆故乡】
　　水仙庙下水连天佩玉峩冠像宛然唤取雪篷烟艇子任他豪贵占头船
　　【咸淳临安志袁韶水仙王庙记峩冠佩玉乗风载云相羊于水月倒景之中仙有灵宜不宜耶　清波襍志顷年西湖所置船舫如泛星槎淩风舸雪蓬烟艇扁额不一　霞外集西湖春日壮游诗豪家游赏占头船趰得风轻放纸鸢】
　　平原省吏史梅溪侍从申呈势莫齐不道清才工乐府泉绡织就粉牋题
　　【四朝闻见録苏师旦既逐韩侂胄为平章专倚省吏史邦卿奉行文字拟帖拟防俱出其手权炙搢绅侍从柬札至用申呈　张功父史梅溪词序史生之作情词俱到织绡泉底去尘眼中】
　　白首脩书局正开洞微能识我重来一囊粟抵千壶酒自有莲花博士才
　　【词统陆放翁之出也韩平原招致之一夕梦故人相语曰我为莲花博士镜湖新置官也我去矣君能暂为之乎月得酒千壶亦不恶也遂以诗纪之云白首归脩汗简书毎因囊粟叹侏儒不知月给千壶酒得似莲花博士无　老学庵笔记予去国二十七年复来惟卖卜洞微山人无恙】
　　书学官家笔势骞杨家妹子冣承恩偷从琴鹤图中见妩媚清诗粉指痕
　　【书史防要杨妹子杨后之妹书似宁宗马逺画多其所题语关情思人或讥之　真迹日録杨妹子题刘松年琴鹤图诗清献先生无一钱故应琴鹤是家传谁知黙鼓无弦曲时向珠宫舞幻仙】
　　特祠太乙留琼馆小着危亭緑树间佳气葱葱谁与辨武林山是虎林山
　　【学诗初集东太乙宫即事诗緑隂深处着危亭佳气葱葱王武林一片红尘飞不入杜鹃啼处白云深自注宫后有亭乃武林山　七脩类藁虎林即今祖山寺宋东太乙宫之山也不知者改虎为武宋楼攻媿诗云武林山出武林水灵隐后山母乃是此山亦复用此名细考其来正有以从来有龙必有珠此虽培塿千山余四朝闻见録云虎林即灵隐山因避唐讳改名武林杨正质又谓钱氏有国时此山在郭外异虎出焉故名呉音讹虎为武耳据三说惟杨为是若以避唐讳则汉志已名为武林矣又晏元献舆地志云武林山钱唐泉所自出此可见武林自是灵隐而虎林之地又岂有泉之可出耶】
　　鸾绡闲引玉津游正值南郊祀事脩丙夜宓妃先犯戒却将圣像拜盘沟
　　【朝野遗纪光庙郊宿青城李后复至玉津行园亦犯玉女宓妃之戒　韦居听舆苏州承天寺有神曰盘沟大圣光皇尝宣像入内赐僧牒】
　　宜男图子李家描蜨戏长春扑扇绡为爱鞠花香五月草虫勾出珠跳
　　【书画彚考南宋画院李从训有宜男图马麟有美人扑蝶蝶戏长春合卷　石湖鞠谱五月鞠花心极大毎枝只一花近年院体画草虫喜以此鞠写生】
　　三朝御裹陈忠翊四世儒医陆大丞指防贺家酥样好合将扁榜一时称
　　【老学庵笔记大驾驻跸临安故都及四方士民商贾辐辏又剏立官府扁榜一新好事者取以为对曰钤辖诸道进奏院详定一司勅令所王防御契圣眼科陆官人遇仙风药干湿脚气四觔丸偏正头风一字散三朝御裹陈忠翊四世儒医陆大丞东京石朝议女壻乐驻泊药铺西蜀费先生弟子寇保义卦肆如此凡数十聨　都城纪胜都下买物竞趋有名之家如望仙桥糕糜后市街卖酥贺家】
　　草庵旧住万松岭能画惟将画出家月黒山深鬼吹火笔头力便可驱蛇
　　【攻媿集释智融俗姓邢以医入仕南渡居临安万松岭号草庵邢郎中官至成和郎年五十弃官谢妻子祝髪灵隐寺人不知其能画山深多蛇忽作二竒鬼于壁一吹火向空一蹋蛇而掣其尾蛇患遂除】
　　七寳山头一俊人侍郎桥识旧京臣谁知竹暗云深处更着梅亭句絶尘
　　【挥麈三録明清厠迹跸路假居于临安之七寳山俯仰顾盻聚山林江湖之胜于几案间　前録云徐五丈敦立为贰卿明清偶访之坐间问曰度今此居侍郎桥何耶明清即应以仁宗朝郎简杭州人以工部侍郎致仕居此里人德之遂以名桥两朝国史本传字简之王荆公有寄郎简之诗敦立大喜曰博闻如此可谓俊人矣　四朝闻见録陈谠三茅观梅亭诗竹密不知云欲山髙尽见水朝宗继是无有和者按三茅观在七寳山　随隐漫録云绍兴初以牛鼎赐三茅观内有铭乃朱孝武孝建元年八月二日】
　　【作西湖志以为汉建元鼎误矣　敦立名度作却埽编】
　　西湖衣鉢几人传长绕梅花拜墓田为问孤山林处士可曽一世对花眠
　　【雪岩吟卷读林可山西湖衣鉢诗梅花花下月黄昏独自行歌掩竹门只道梅花全属我不知和靖有仍孙　升庵词品林君复宋史谓其不娶无子然林洪着家山清供言先人和靖先生云云盖丧偶后遂不娶耳　按洪字可山】
