<!-- { "loadSidebar": true } -->
　　【书苑菁华吴説傅朋出巳意作游丝书世谓前代无有赵与时云唐书吕向能一笔环写百字若萦髪然号聫绵书即此体　朝野类要临安有鬻纸者泽以粉浆使之莹滑谓之蠲纸　太仓稊米集题吴博朋游丝书聊将画沙锥幻出虫网壁】
　　山岳英灵久不磨虎儿谈律继梁罗子瞻风采人门重岂独斜川号小坡
　　【曲洧旧闻李廌方叔祭坡公文皇天后土鉴平生忠义之心名山大川还千古英灵之气　小字录苏子由子迟小名梁适小名罗逺小名虎儿东坡诗髙谈付梁罗诗律到阿虎案思官成忠郎秘书省捜访北宋末人　朝野襍记髙宗雅敬苏文忠止称子瞻或称东坡　浮溪集苏轼孙符改宣教郎勅有云贾生眀王道汉録贾嘉之能魏公进忠规唐表魏谟之烈人门并用今古所同其振尔之家声以待予之器使文湖州竹派坡公诗考可能为竹写正小坡解与竹传神小坡苏过也有斜川集】
　　爱他钩勒与横欹恨不生同黄米时绣幄裁成翰墨志一规眀月下宫墀
　　【笔麈山谷书善用钩勒米家父子得横欹执　后村题跋光尧喜书画自恨不与黄太史米南宫同时髙宗翰墨志一卷今见于王氏书苑者全凡二十六条有自序　养防集思陵金书扇诗超然尘外万缘空得失何须问塞翁钩画尚留奎壁润敛归明月一规中】
　　钱源霅霅接龙溪才过横坑二水齐白日隂崖呌鶗鴂野花开遍刺棠梨
　　【云麓漫钞灵隐寺东西瀵二水东龙源横过寺前即龙溪冷泉亭在其上西曰钱源二水合出横坑桥案龙溪龙源宋时之名今志所无】
　　絶品铭心未肯降翰林花月醉春江清明不见河中景湖上空闻戏防艭
　　【向氏图画记翰林张择端善画城郭舟车人物其所作清明上河图西湖争标图二图绍兴中入内府并选入神品】
　　龙衮遥升啓虎闗奉常官立最先班宣和雅乐如何补知在先皇指节间
　　【梦粱録明禋诗龙衮初升殿陛阶奉天酌祖蒇皇仪虎闗夕啓咸来熈从坐纷纶卫百祗　云麓漫钞绍兴十六年礼器局造祭器用博古图雅乐用大晟府制度大晟乐之景钟当时用徽宗指三节为三寸盖崇宁四年所铸者是也　乐府雅词首冠调笑絶句云是九重传出此大晟乐之遗音】
　　枉被人称紫府仙原芝怎不究先天君王雅爱通经士图画龙进巨编
　　【四朝闻见录张孝祥精于翰墨人称紫府仙惜其与南轩诸人为友而不能续伊洛之统　于湖居士集绍兴二十四年芝产太庙前楹张孝祥作原芝文推衍符瑞之説　周易经传集解福清林黄中着凡三十六巻淳熈十二年进御降诏褒美案此书精研该贯苐以其曽纠朱子学者非其人而黄勉斋集祭黄中文有云玩羲经之爻象究笔削于获麟立朝正色虽当世大儒或见摈斥著书立説虽前贤笃论不乐因循然则朱门髙弟称许亦至矣徐尚书开雕经解此书不入或亦以朱子故与】
　　亭深乔木贮张秾直上彤庭认笔踪不似韩家失机表劝君余暇诵车攻
　　【剡源集张忠烈王开国于循而置邸于杭所居之坊曰清河有乔木亭在焉因为之记　雪履斋笔记张俊有爱姬乃钱唐妓张秾颇涉书史柘皋之役俊发书嘱以家事秾引霍去病赵云事以坚其心俊以其书缴奏上亲书奬谕张韩皆中兴名将皆有竒女子又皆出微贱亦竒矣　中兴编年绍兴五年上书车攻诗以赐辅臣曰当与卿等勉励以修政事】
　　松花如粟布前除岭脊犹传古宅徐一笑湖西梅处士茂陵书去野亭虚
　　【北窗炙輠钱唐两处士林和靖居孤山徐冲晦居万松岭夹湖相望徐之孙防犹守故庐语人曰先祖有言子孙世世勿离钱唐永无兵燹徐精数学也按先生名奭赐号冲晦】
　　金铃猎猎降香回佛迹多凭梵夹开不信香山老尊宿玉顔花貌坐莲台
　　【朝野类要内宫有祈祷赐香于天竺大士　五百罗汉名记宋时记江隂军干明院罗汉名号按净慈寺亦有五百塑像曺勋为记特以名不着于梵夹此名号不知何所本淳熙三山志懐安大中寺有八百罗汉像是又不止五百也　曲洧旧闻蒋颖叔用香山僧懐昼之请取唐律师弟子义常所书大悲之事云国庄王不知是何国王有三女幼者多玅善施手眼救父此与楞严经及大悲观音等经颇相失华严云善度城居士鞞瑟眡罗颂大悲为猛勇丈夫今香山乃大悲成道之地谓是生王宫以女子身显化考古徳翻经所传者絶不相合不知颖叔何意而粉饰之以猛勇丈夫易为女子也】
　　赤岸前头赤羽驱平江供递五千夫龙茶宣赐无笺表蚤驾氷篺过鼎湖
　　【云麓漫钞金国每年贺正旦使平江排办司供役凡五千三百十四人　武林旧事北使到阙先遣中使至班荆馆宣赐龙茶香合　防耳录道君北狩凡金人有赐赉必索一谢表　云麓漫钞贺正多值氷雪有司作浮筏前用巨碓氷谓之氷篺以迎北使】
　　防闗入界三千里上国于京六十程累叶统传分岁月两家书在记和盟
　　【大金国志自临安府余杭门起至防州旧界口凡三千二百七十里又自雄州起至金之上京防寜府凡二千七百五十里通计六千零二十里　剡源集天台潘可大裒宋自建炎丁未迄徳祐庚子金自天辅戊戌迄天兴甲午拨提纲要各为南北纪年　三朝北盟防编宋朝散大夫清江徐梦莘商老撰案此书分三编上宣政中靖康下炎兴靖康以后采诸家纂纪二百六十余种最为详洽总二百五十卷后又有集补五十卷未见】
　　早闻玉盌出尘阛更设淘沙最惨顔不计本根江乗垒空教保防剑门山
　　【刘豫事迹豫见兵士卖玉盌疑非民间物鞫之果出山陵中金人发掘时得之豫遂置河南淘沙官发掘诸陵括取棺中水银等物上代陵寝及民间冢墓无有免者案北宋发陵起于金人继于逆豫惜其时无冬青引后人不复传述耳考王恽秋涧集载豫祖茔在阜城县元时尚称御庄石马存焉天道固难问矣东南防守利便有建康根本论　景定建康志白下本江乗之白石垒　玉牒初草嘉定中诏临安府】
　　【北山剑门岭毋得伐石以张齐贤论其泄山川之气故也案栖霞岭又名剑门岭】
　　才罢三杯丞相嗔想夫怜曲有前因从今阁下乗龙聓莫解金刀与别人
　　【云麓漫钞秦相十客郭知运逐客吴益娇客郭临安人登科以少俊选为孙婿秦每夕必留三杯郭多夜出秦尝以佩刀分遗诸壻郭独失秦怒防夜出令门者勿纳遂罢亲吴宜兴人以门防遂令继郭为姻改秩为临安倅秦薨罢之】
　　儿家不系守宫砂曽拊金枝缀玉葩细马盘防成队去伤心犹奏后庭花
　　【芦蒲笔记资政王复守徐州与子佾均死靖康之难和议成上悯其忠令佾诸女入禁中命宫嫔养之凡十余年一日曝书内庭上见囊封有忠烈二字亟取阅乃王氏女入内事即日召见赐金币敇命遣嫁归潜志宋宗室家姬流落于金吴彦髙词云南朝千古伤心事犹唱后庭花】
　　天上何曽下玉棺人间偷把泪珠弹可知故鬼依新鬼祏室前头巳奉安
　　【中兴编年绍兴三十一年八月渊圣凶问至诏臣民发哀成服庙号钦宗遥称献陵明年闰二月祔木主于太庙案咸淳临安志绍兴四年命守臣梁汝嘉建太庙于瑞石山左以奉列主后又设配享功臣位于横街南西湖志谓太庙独缺钦宗不祀考钦宗祔庙详于宋史尝下诏议配享功臣廷臣谓钦宗在位不久无可当配享者故缺焉咸淳志记配享诸臣名于列宗之下因无钦宗田误读此志耳髙宗不复父兄千古议之乃责其不祀钦宗冒昧一言遂启后来罔谤不可不辨】
　　汉祖闗前兵有垒刘伶台下酒如池闭闗颂酒斯何意知是风流女画师
　　【志雅堂襍钞李伯时卢鸿草堂图曽收入髙庙刘娘子位者有奉华大小二印又有闭闗颂酒之裔一印此刘家事然以妇人用之恐不类也　画法年纪刘妃工画人物】
　　规模不定事逡巡和福宁须怨相秦可恨将军无死地荒郊一竁贾宜人
　　【识遗绍兴中张焘上言曰一纪之间命相十四执政递迁无虑二十人宜其和战纷纷迄无成功故焘直谓规模不定也　知稼翁集解试以和戎国之福发防　南宋相眼诏临安府访求岳将军尸其坟在钱唐门外当时私号贾宜人坟】
　　邺邸金陀著录成桃溪难认手题名未详蕲国争三字犹赖文昌传一生
　　【玉楮集岳珂封邺侯进纪恩诗　岳珂着金陀粹编二十八卷续编十三卷述家王之事最详　云麓漫钞宜兴张渚张氏圃临水号桃溪岳侯曽馆其家题名防事云近中原板荡金人长驱如入无人之境将帅无能不及长城之壮余发愤河朔起自相台总髪从军大小二百余战虽不及逺涉边荒亦足快国事之万一今又提一垒孤军振起宜建康之城一举而复今且收兵养卒以待如或朝廷见念赐予器甲使之完备颁降功赏使人防恩即当深入边庭迎二圣复还京师取故地再上版籍他时过此勒功金石岂不快哉此心一发天地知之知我者知之建炎四年六月河朔岳飞书岳陷罪其家洗去隐隐犹见案此篇见于粹编者作五岳祠盟记寥寥数语故拈出之辅编年录岳鄂王狱具秦桧言岳云与张宪书其事体必须有蕲王争曰必须有三字何以使人甘心案此三字与中兴纪事本末同今皆作莫须有恐不若纪事之得其实也　金陀粹编珂自序先王勲在王家名在国史遗迹之存者文昌章公传而上之朝案珂忠武之孙敷文阁待制霖之子】
　　圭田新锡奉烝尝无复东家旧讲堂天水儿童几辈辈风烟隔断栁林庄
　　【朝野杂记中兴后衍圣公孔玠奔至行在上以孔子林庙隔絶特赐衢州田以奉祠事　东家襍记先圣四十七代孙孔传编首列杏坛图説　清波别志国家上世陵寝在保州保塞县东三十里御荘在焉号栁林荘】
　　孔门弟子自清羸髹塑俄更旧表仪为有龙眠传搨去可曽新样画淳熙
　　【咸淳临安志淳熈四年建石经阁遂新两学议者以庙中诸贤旧像无福厚气象遂令改塑其旧像迁于首善阁李龙眠有孔门弟子画像刻于石藏石经阁】
　　峄雨鳬云天际昏谁从配食忆鱼门七篇幸不亡金镜敇付东朝细讨论
　　【朝野襍记兖州邹县有孟子庙政和中诏以乐正子克配享并从祀公孙丑万章浩生不害孟仲子陈臻充虞屋庐连徐辟陈代彭更公都子咸丘防髙子桃应盆成括季孙子叔渡江后邹鲁隔絶孔庙既立而孟独无行在诸贤宜留意也　名胜志鱼门古邹城也　东宫备览靖康时侍御史胡舜陟上言以中书舎人胡説之乞令皇太子讲诸经而废孟子窃谓孟轲氏发明圣道岂可以为百家而黜之使皇太子不闻七篇之义今请东宫官进讲仍旧制用孟子】
　　伐鼓渊渊挥扇同巧思射覆女郎中后来传得千文虎字画分离讔谜工
　　【宾退录都下击鼓射字之伎全用切韵法该以两诗诗皆七言全用支齐有平无仄以应鼓节亦有挥折叠扇同是一法　武林旧事诸色伎艺人射覆有女郎中　七修续藁余有一败帙惟序可读乃胜国谜社之书名曰千文虎】
　　野云戏罢掷金钱扑争传冷节前闻道十家春绣倦不扶防索上秋千
　　【云麓漫钞岁将除都人相率为傩俚语谓之打野狐亦呼野云戏　又扑食物法有禁令凡元正冬至寒食三节京尹出榜放三日或以数十笏银或以乐艺女人为一掷其他百物无不然　孝宗俭徳记宫中无秋千之戏】
　　父子唐虞有宪章夘山宫阙可相望纷披玉捡劳双只曽悔中书去一纲
