<!-- { "loadSidebar": true } -->
　　【绍兴十八年王佐榜同年小录宝祐四年文天祥榜登科录此二录后有翻刻为有朱文公及文信国耳文公名在第五甲第九十人字元晦小名沈郎小字季延信国第一甲第一名字宋瑞小名云孙小字从龙案后村集有甲申同班小录序即题名小录也水天阁集小瀛洲石篑为商半埜题以其地近依光堂南宋进士题名之处】
　　十里平湖波浪深大鱼成抱小鱼针放生不禁鱼儿活赢取豪家几笏金
　　【金石志有髙文虎徳生堂碑记案庆元中安抚赵师□请用天禧故事以西湖为放生池则通西湖皆称放生池非今一隅之地也徳生堂在石圅桥今昭庆之侧而淳熈虞公谓堂在湖心寺指今之放生池殊不知宋时湖心寺即今之湖心亭旧志多讹舛余修邑志驳正之　梦粱录金鱼有银白玳瑁等色钱唐门外多蓄养之入城货卖名鱼儿活】
　　罗屏掩处添三尺苏幕遮来抵一重若使藏钩胜隔座为因鬬草代分夆
　　【云麓漫钞绍兴末中官以小竹编聨笼以衣画风云鹭鹚名曰画丝好事者大其制施于酒席或野次可以障风易其名曰挂罳又言出于金中目曰话私言遮蔽可话私事然言为话南人方言非北语也】
　　玉龙万卷发灵虚画里涛江壮帝居只道鳬车迎伍相不知水马吊三闾
　　【七修续藁叶南屏家有宋宫观涛图案图李嵩画见张宪玉笥集　稊米集诗江风猎猎吹红旗舟人结束夸水嬉又云饭筒角黍纒五防楚俗至今犹未改日暮空歌谁在斯不见三訚憔悴时案周紫芝此诗言钱唐江中竞渡也他志只言在西湖耳紫芝官临安久其言有据　尊生八牋南方竞渡使舟轻利谓之飞鳬又曰鳬车有诗云水马浮江吊屈魂】
　　南朝剰有虞公剑能比金源水造刀待与青城间鼓枻西风一叶泛离骚
　　【朱存理铁网瑚宋相虞雍公古剑传于其八世孙堪处倪瓒作古歌　志雅堂襍钞伯几家有箆刀乃大金水总管所造上有渗金镌水造二字直钞十锭倪云林集堪字克用侨居钱唐四壁山有鼓枻稿】
　　桐华烟细不湏多案上牀间置几螺怎得清芬如帝子请将墨史试研摩
　　【墨史泽州胡景纯取桐油烧烟制墨名桐华烟　又南朝皆称墨为螺　又赵令衿宋宗室封安定郡王善制墨子子觉孙伯康皆传其胶法铭曰超然清芬如在超然令衿自号】
　　春宴遗风自曲江水晶云殿百花牎荧煌灯火钱唐夜十队酣春赛不降
　　【朝野类要行都西湖寒食前排办春宴用舟载伶妓此唐曲江之遗自诸王公卿及六曹郎排日宴防并是京尹馆伴　天籁集西湖词十里水晶云殿　梦粱录湖船有百花十様锦等名　霞外集诗店舎喧哗彻夜开荧煌灯火映楼台欢游未晓不归去早有元宵气象来　剡源集咸淳徳祐中杭有善歌者十人各以才色闻天下兵后散失】
　　襜车小队出通津艳紫文罗半隐身纵使凌波歩罗袜不争水路蹙丝尘
　　【清波别志妇女步通衢以方幅紫罗障蔽半身谓之盖头凡贵游出令人持镀金水罐子前洒方过车名曰水路此犹汴京之遗风也】
　　井汲甜分外清十街三市几番更水银不愿天宫赐只愿官除竹木征
　　【梦粱录六部前有甜瓜井　清波别志临安人移屋以傍井处为佳　中兴编年绍兴二十六年七月临安雨水银　三朝政要绍定五年临安蠲竹木之征】
　　潮拍桩漘卦画齐蛟宫荒怪漫然犀鳞虫水母差堪异更诧毛羣腽肭脐
　　【呉越世家疑辩钱武肃筑塘以木立于水际去岸二丈九尺立九木作六重象易既济未济卦由是潮不能攻　溪集钱唐水母诗眼中水怪状莫名出没沙觜如浮婴浑沌七窍俱未形块然背负羣鰕行清波别志临安小民往江口见潮退有一异物褐色有毛有牙有脚有鼻有耳骨软似不任持重三四十斤或名为海狗后有贵人询其形状曰此腽肭脐也】
　　五酘封蒸按旧经亭童取汲水清渟河阳风月依然是况有如花傧酒伶
　　【宴公类要江南五酘酒　稊米集论麴院书酒与麴相须而成在乎择水之佳者西湖之水清甘如饴其外则用龙山鸿雁池水南外用巡检司大井水江涨北外用下湖水　梦粱录临安府防检司管城内外诸酒库毎年清明前开煮择日开沽呈様各库预贴告示官私妓女社队鼓乐谓之迎煮　汴都记酒家望上书河阳风月】
　　湖目全凭水结丛琉璃地上旱莲红鸳鸯岂是能言鸟唼唼经鱼粥鼓中
　　【北磵集白莲花寺在风篁岭下肇法师诵经于此莲生陆地鸳央亦解诵经　湖目莲子见皮日休诗】
　　一生难报状元防日月精光吐复呑不信渔阳挝鼓急回头无路哭修门
　　【文信公传伯顔驻军臯亭山公往议和伯顔以危言折之公谓宋状元宰相所欠一死报国耳　文山全集鹿鸣宴诗有云二宋髙科犹易事两蘓清节乃加荣囊书自负应如此肯逊当年祢正平自注提举李爱梅迪举送弟璧同荐是年及第指南录序臯亭山距修门三十里】
　　寒鸦啼上万年枝一片荒坪月去迟滚滚蛮潮等闲过蓬葩江上吊鸱彞
　　【江月松风集故宫诗寂寞万年枝上月夜深犹照旧宫墙　沧洲集罗公升之大父从文丞相于闽广兵败不食死公升伤大父死节而宋祚已终乃作吊胥涛赋　蓬葩见刘乂诗】
　　梦断罗衾冷似氷嘐嘐红喙语雕棱木波不断幽人怨梧叶声中蟋蟀灯
　　【乾坤清气集国公鹦鹉诗毛羽自然可数仙禽不受凡笼衔得梧桐一叶中含无限秋风　湖山类藁瀛国公为僧号木波讲师】
　　投老湖湘更不归哀江南后泪空挥伤心酾酒城南路亲见鸾皇作队飞
　　【金台集水云北归后往来匡庐彭蠡间若飘风行雨人以为仙画其像祀之　宋遗民录谢翺赋续琴操哀江南四章为钱唐汪元量作也按水云集元量以琴供奉扈驾北行既而以黄冠放还徳祐主赠之以诗宫妃属和以劝君更尽一杯酒西出阳闗无故人分韵王清蕙陈正淑黄慧正何鳯仪朱静正叶静慧孔清正郑惠正方妙静翁懿淑章妙懿蒋懿顺林顺徳袁正淑又有章丽正袁正正金徳淑緫十七人其诗并见集中余家藏元量水云集及湖山类藁二本互有不同】
　　千古灵胥气未销青霓曳曳下云翘巫师但击灵鼍鼓更有何人赋大招
　　【金龙山圣迹记谢公绪防稽诸生居钱唐安溪谢太后侄也三宫北行公投安溪死门人于乡之金龙山明太祖吕梁之捷神显灵遂勅封金龙四大王立庙于黄河之上余修钱唐邑志补入忠节传】
　　传道寻春四壁还江清湖渌有无间元和图牒分明见何处沉霾界石山
　　【朱存理铁网瑚倪瓒题虞堪八世祖雍公古剑歌序云余访青城山樵于钱唐之四壁山案此山之名咸淳志不载后来作志者均失之　元和郡国志钱唐载二山一灵隐一界石今界石之名宋志巳无今不可考】
　　故事全凭共讨论江闗老去凤皇门华胥醒后黄粱熟便话南柯也不根
　　【松隐集徳寿宫帖子向晩天中月一痕春阳先到鳯皇门　东京梦华录幽兰居士孟元老追叙东京旧事书成于绍兴丁夘自为序淳熈丁未浚仪赵师侠后序　梦粱录呉自牧自序云昔人卧一炊顷而平生事业剔歴皆遍矧时异事殊城郭苑囿之富风俗人物之盛焉保其常缅懐往事殆犹梦也因名梦粱录　养防集南柯录序御前提防钱唐刘君久居禁近逮事皇元不失故步退食多间追记旧闻名曰南柯录盖纪曩日繁华事也案此编失传名亦无考】
　　名集犹传六十人湖云江月话津津而今花栁新题处况是欣逢寳厯春
　　【南宋六十家小集钱唐陈思彚集本朝人之诗集尾书刋于临安府棚北大街陈氏书籍铺者是也题曰羣贤小集鄱阳洪迈野处类稿二卷临川危正巽斋小藁一卷螺川罗与之雪坡小藁二卷沧洲髙九万鞠磵小集二卷临江邹登龙梅屋吟一卷旴江余观复北窻诗藁一卷间封赵崇鉘鸥渚微吟一卷古徐朱南杰学吟一卷古栝王琮雅林小藁一卷芳庭斯植采芝集二卷钱唐陈起芸居乙藁一卷霅川呉仲孚鞠潭诗集一卷龙泉沈説庸斋小集一卷唐栖释永頥云泉诗集一卷金华王同祖学诗初藁一卷四明陈允平西麓诗藁一卷钱唐何应龙橘潭诗藁一卷柯山毛珝吾竹小藁一卷临江邓林皇华曲一巻壶山许棐梅屋诗藁四巻清源胡仲参竹庄小藁一卷三山陈鉴之东斋小集一卷浮玉施枢芸隐横舟藁一卷又芸隐倦游稿一卷建安徐集孙竹所吟藁一卷旴江吴汝弌云卧诗藁一卷古汴武衍适安藏拙余藁二卷四明髙似孙疎寮小集一卷建安叶绍翁靖逸小集一卷河阳张弋秋江烟草一卷建人张至龙雪林删余一巻金华杜旃癖斋小集一卷庐陵刘僊伦招山小集一卷玉溪严粲华谷集一卷旴江黄文雷看云小集一卷汴人赵希防抱拙小藁一卷丹阳葛起耕桧庭吟藁一卷碧涧利登骳稿一卷亷村薛嵎云泉诗一卷山隂葛天民无懐小集一卷钱唐余桂渔溪诗藁一卷又渔溪乙藁一卷长沙刘翰小山集一卷大梁张良臣雪窻小集一卷邗州张蕴斗野稿支卷一卷南丰黄大受露香拾藁一卷三山林希逸竹溪十一藁一卷长乐敖陶孙臞翁诗集一巻建安朱继芳静佳龙寻藁二卷闽人陈必复山存存藁一卷长乐林尚仁端隐吟藁一卷剡溪姚镛雪篷藁一卷福唐刘翼心防摘藁一卷舂陵乐雷发雪矶丛藁一卷苕川宋伯仁雪岩吟革一卷天台戴复古石屏续集四卷笠泽叶茵顺适堂吟藁一卷庐陵刘过龙洲小集一巻石塘林同孝诗一卷荷泽李防梅花衲一卷又翦绡集二卷鄱阳姜防白石道人诗一卷临川李涛防泉诗一卷阳谷周文璞方泉诗一卷庐陵沙门绍嵩江浙纪行集句七卷宣城呉渊退安遗藁二卷永嘉薛师石庐诗一巻又陈起宗之编前贤拾遗五卷又编增广髙僧前后集四卷此编流传絶少特着其目如右　石屏集诗圣朝开寳歴又云江山一夜雨花栁九州春】

　　南宋襍事诗卷二
　　钦定四库全书
　　南宋襍事诗卷三　　　　　仁和陈芝光撰
　　元朔朝正海国来听鸡探蠒晓光催千官鹄立瞻天表万岁声长绕殿雷
　　【梦粱录元旦禁中景阳钟罢百官皆冠冕朝服诸州进奏吏各执方物之贡诸外国正副贺正使随班入贺上御正衙禁卫人髙声嵩呼声甚震名为绕殿雷百僚俱鞠躬聴宣制曰履兹新庆与卿等同　斗野藁除夕诗京国逢除夕栖迟髩欲霜春声生爆竹岁色动椒香戒睡聴鸡蚤占诗探蠒忙烛花频送喜儿女笑哄堂】
　　金钉弯桥白玉装幽奇全胜伟观堂假山勅赋壶天景又见香兰设御牀
　　【癸辛襍识徳寿宫有桥乃中秋赏月之所桥用呉璘所进阶石甃之莹彻如玉以金钉铰桥下皆千叶白莲花水南岸宫女童奏清乐水北岸教坊乐工吹笛者二百人　方舆胜览中和堂太上光尧皇帝御书谓斯堂伟特之观无媿上都薰风南来我意虽畅愿与众人共之后改为伟观堂　海野词侍宴徳寿宫应制赋假山调寄醉蓬莱云向逍遥物外造化工夫做成幽致杳霭壶天映满空苍翠耸秀峯峦媚春花木对玉阶金砌方丈瀛洲非烟非雾恍移平地况值良辰宴游时候日永风和暮春天气金母台傍碧桃隂里地久天长父尧子舜灿绮罗佳防一部仙韶九重鸾仗年年同醉　宋史新编理宗在位久董宋臣卢允升作芙蓉阁香兰亭宫中进倡优傀儡以奉帝游宴】
　　翠寒堂上赏春风壮丽由来絶代工小憇肩舆髙栁下酴醿飞雪夀杯中
