<!-- { "loadSidebar": true } -->
　　【困学记闻诚斋为章焘墓铭云今日士师非禾绢士师也宋明帝纪胡母颢专权奏无不可时人语曰禾绢闭眼诺胡毋大张槖禾绢谓上也葢谓秦桧颛政士师非主上之士师也　山堂肆考宋秦桧初为太学生号秦长脚一日睡于窗下有异人来诣桧语其同舎郎曰他日此人误国害民天下同受其祸诸君亦有死其手者　刘时举续资治通鉴自桧当国士大夫之名望者悉屛之逺方龌龊委靡不振之徒一言契合即登政府仍止除一防谓之伴拜稍出一语斥而去之　王宗沐续资治通鉴杨愿为中丞迎合桧意以举劾人号之为肉简牌】
　　铁豸班心列谏官满朝人指满朝欢一遭白简书名姓又使家人制药丸
　　【王宗沭续资治通鉴章鉴居位号寛厚与人多许可时目为满朝欢　刘时举续资治通鉴绍兴元年何澹同知贡举刘光祖除殿中侍御史首上学术邪正之章及奏名被防入院拆巻出同院谓光祖曰何自见公所上章数日为之恍惚日饵定志九他可知也】
　　当时深悔和鱼须蚤列江西诗派图斋阁焚香涤研外煎茶偏自唤昌奴
　　【困学纪闻徐师川以谏议召程致道在西垣封还除书言与中贵人唱和鱼须之句为人所传　诗説隽永徐师川赠中贵郑公谌诗平生不善刘蕡防色色人中自有人　渔隐丛话师川因郑谌而进致身枢府东湖集中与郑唱詶亦多又吕居仁江西宗派图推豫章黄山谷为诗祖列陈师道潘大临谢逸洪刍饶节僧祖可徐俯洪明林敏修洪炎汪革李錞韩驹李彭晁冲之江端本杨符谢薖夏倪林敏功潘大观何顗王直方僧善权二十五人以为法嗣谓源流皆出自豫章也　宋史新编徐俯字师川号东湖七岁能诗为山谷所知以父禧死事受通直郎邦昌僭位遂致仕工部侍郎何昌言与弟昌辰避邦昌讳皆改名俯买婢名昌奴客至即呼前驱使之　尧山堂外纪徐师川是山谷外甥晚年欲自立名客有称其源自山谷者公读之不乐荅以小启曰涪翁之玅天下君其问诸水濵斯道之大域中我独知之濠上案此则师川久已无渭阳之情矣且借阉寺以进身倒行逆施皆晚年之事以邦昌名其婢颇觉可嘉特表出之】
　　栖云花月小坡僊元祐仪型属后贤天寳遥遥千载事又从诗酒荐青莲
　　【山堂肆考宋赵逵资州人累迁至中舍髙宗以其文章似苏轼人号为小东坡有栖云集行世　厯代臣鉴张浚与赵鼎共政多所引擢从臣朝列皆一时之望人号为小元祐　清容集跋汪龙溪外制草崇观词臣以扇对全语为髙独龙溪先生痛埽时尽复元祐之旧不幸为秦氏子摈斥　剑南集题跋孝宗一日御华文阁问周益公曰今代诗人亦有如唐李白者乎益公以放翁对由是人竞呼为小李白】
　　虎头金甲列前扄天眷牛车去不停寻得周家姊妹帖朔风肠断读零丁
　　【枫窗小牍靖康已前汴中门神多番防戴虎头盔而王公之门至以浑金饰之识者谓虎头男金饰便是金人在门也　吊伐录太上皇太上皇后郑氏至金营诸王嫔御以下毕至亲王二十八人帝姬一十五人皇太子一人诸王男女一十六人　三朝北盟防编金人迁天眷于通塞州去燕山府一十五百里给田十五顷令种莳以自养　经济类编上皇离青城金人以牛车数百乗载诸王后宫皆金人牵驾不通华言　放翁题跋周侍郎寻姊妹帖方建炎多故羣盗如林士大夫罹祸有尽室不知存亡者观周公所书可为流涕　案东汉戴良有寻父零丁即今寻人帖子也】
　　八罪弹章上玉阶育翁负鼓唱荆钗梅溪莫笑元辰命曽忆无衣卧学斋
　　【王宗沐续资治通鉴侍御史王十朋论史浩懐奸悮国等八罪遂罢浩知绍兴府　天禄识余玉莲王梅溪先生十朋之女孙汝权宋进士与梅溪为友敦尚夙谊先生劾史浩八罪汝权实怂惠之史氏所最切齿遂妄作荆钗传竒谬其事以蔑之　升庵外集潜説友宋安抚使今传竒王十朋有此人讹为钱　余姚许浩赋荆钗百咏　鞠坡丛话王十朋云术者谓予命犯元辰故仕辄已予笑曰有是哉戏作问荅语又王十朋寓居临安偶值乍寒诸生有陈元佐刘士宗各借以衣童生谢伟谢侃济以衾因作二诗以赠案王十朋字龄撰梅溪奏议三巻　史纬陈之茂尝毁浩浩拟之茂进职上曰卿以徳报怨耶浩曰】
　　【臣不知有怨若以为怨而以徳报之是有心也莫济诋浩尤甚浩荐济掌内制上曰济非议卿者乎浩曰臣不敢私害人按史载史浩寛厚如此荆钗之作果何为耶】
　　禅牀夜午春生梦书阁灯青月覆香一种痴情何处是风流都入选优塲
　　【古今女史宋女贞观陈妙常尼年二十余姿色出羣诗文俊雅工音律张于湖授临江令宿女贞观见玅常以词调之妙常亦以词拒词载名媛玑囊后于湖故人潘法成私通情洽潘宻告于湖以计断为夫妇即俗传玉簪记是也　警心录陈淳祖为贾似道之客守正为诸客所疾内人亦恶之一日诸姬争宠宻窃一姬鞵蔵淳祖牀下意欲并中二人也贾入斋见之心疑焉夜驱此姬至斋门诱之淳祖不答继以大怒贾方知其无他遂勘诸姬得其情由是极契淳祖后遂有知南安军之命金元院本演其事】
　　一饼清瓯雪防初晚香和月入帘疎空传旧防红绫袋贡録先将小凤除
　　【咸淳临安志周必大赐笔记次韵诗天香谩炷薰常歇贡茗虚霑様顿殊晨壁摇风愁幕冷夜窗透月喜帘疎注虽赐香而火禁甚严不许炷炉诸位緫赐茶三百斤旧每斤即一红绫袋凡十余团今乃给黄袋拆而分之以一饼为一斤殆典吏移易也　北苑茶录先人作茶録当贡品极胜之时凡有四千余色绍兴戊寅充摄事北苑阅近所贡皆仍旧其先后之序惟跻龙团胜雪于白茶之上及无兴国岩小龙小凤盖建炎南渡有防罢贡三之一而省去之也　五襍组茗有片有散片者即龙团旧法散者则不蒸而干之如今之茶也始知南渡之后茶渐以不蒸为贵矣】
　　丞相生辰驲使闻四方车马巳纷纷漫夸天庆观中列不及髙家九锡文
　　【续资治通鉴韩胄却生日贺仪仰奏官徧行闗报时士大夫或献红锦壁衣承尘地衣之属修广髙下皆与中堂等有献红牙果卓正珠搭档遇生日大臣以下皆排列所献于天庆观之庑下都人竞徃观焉谈荟韩胄生日髙似孙献诗九章毎章用一锡字以寓九锡】
　　呵殿归来报举觞迎门三十六鸳鸯南园又有闲风月蚤逐笙歌过别房
　　【王宗沐续资治通鉴韩胄爱妾张谭王陈四人皆知郡夫人　丹铅录寜宗时武学生华岳池州人上书极论韩侂胄之恶并诋程松之纳妾倪僎售妹苏师旦献妻书奏侂胄大怒下之大理贬建宁圜土中死于狱近观厯代名臣奏议可谓详矣而岳奏不在其中故表出之】
　　夜半中宫调虎符软纒能敌铁鞭无九重尚抆追回泪去国谁怜赵汝愚
　　【四朝闻见録虎符半在禁中半在殿岩开禧间慈眀隂赞宁皇诛侂胄出御批授钱象祖象祖授殿岩夏震震遣其帐下郑发王斌邀韩车于六部桥径出玉津园夹墙韩身裹软纒用铁鞭中韩隂乃死地名磨刀坑又宁皇时闻韩出玉津园亟用牋批殿司前往回韩太师慈明持牋泣且对上云若欲追回他我请先死宁皇抆泪而止　宋史建炎改铸虎符枢宻院主之其制刻篆中分　说纂赵汝愚横遭谪去国之日天为雨血京城人以盆盎贮之色殷然　宋史本传史弥逺钱象祖等赴延和殿以殛侂胄闻帝不之信越三日帝犹谓其未死盖是谋悉出中宫帝初不知也】
　　行间江南孰自谋私财官物已都休出师不草当时诏伴简何来双髑髅
　　【简録金购得侂胄族人韩元靓使行间于宋送令渡淮宋督府邱崈奏之宋方欲盟即遣崈防元靓北归因宻谕崈使归罪边将以请和　四朝闻见录开禧兵端既启国用漫亏侂胄上表自谓家蔵先朝锡予金器六千两上之宁皇优诏允其请天下笑韩之欺君　笔麈韩侂胄出师数衂自悔失图私出家财二十万以助军兴而募人持书赴金求和然竟不免于函首　朝野襍记韩侂胄将举兵先以业正则直学士院盖借其名使草出师诏也正则喻其意坚辞三四于是用李璧草之　宋元通鉴嘉定元年王柟以韩侂胄首苏师旦首至金金主璟御应天门备黄麾立仗受之百官上表称贺悬二首并画像于通衢令百姓纵观然后漆其首蔵于军器库遂命完顔匡等罢兵】
　　袈裟偏袒醉醺醺多少山灵奉事殷不引红妆看花棒风流传得起棺文
　　【灵隐志道济侍者台州李氏子初叅矑堂知非常僧然饮酒食肉有若风狂监寺不能容矑堂云法门广大岂不容一颠僧人遂不敢言及逺公既寂出居净慈在本山有化砌灵隐至钱唐门街道疏　净慈寺志神运井在香积厨内泉极甘冽皎焉冲照其下纵广约二丈余窥深悸魂内外引汲不竭嘉定时有六甲神常协僧道济运木于此故云相传其衇与江水通又名通江又济颠常为陶师儿作起棺文下火文古杭襍记杭州市肆有丧之家命僧为佛事必请亲戚妇人观看主母则带养娘随从养娘首问来请】
　　【者曰有和尚弄花棒鼓否而请者曰有则养娘争肯前去花棒鼓者谓每举法事则一僧三四棒鼓轮转抛弄诸妇女竞观之以为乐　案陶师儿事已详第四巻中兹不多列】
　　封章谁道左司贤独秉钧衡十七年痴汉满朝縁底事金人岁岁问胡铨
　　【甘露园短书胡澹庵上髙宗封事是范左司璿作范拟上澹庵虑其亲老祸且不测取以为已意上之非澹庵笔也今人知有澹庵而不知有范璿范璿之不幸耳　昨非庵日纂绍兴末朝士多饶州人时人语曰诸公不是痴汉　宋稗类钞乾道初金使来犹问胡铨今安在张魏公曰秦桧持柄十九年只成就得一个胡邦衡　考谈荟宋申王桧以绍兴八年右仆射同平章事再擅政进少保太师以二十七年殂凡十七年案胡铨撰忠简奏议四巻】
　　得遇天家毕骨董虚将薰染供郊园金巳苦多尸气彞鼎输他列死轩
　　【三朝北盟防编毕良史字少董以买卖古器书画赴行在思陵方捜访古玩恨未有辨其正伪者得良史甚悦月给俸二百千而食客满门时号贫孟尝后权知东明县搜求古器书画复载以达行左人又号之毕骨董　紫桃轩襍缀古鼎彛皆黄铜今人得之地中者嵗久色变自应尔今郊庙所制乃用药薫染作苍黑此何理然则药烧铜物已起于宋矣　癸辛襍志景定中向若水墓为贼所刼其棺上为一槅尽贮平日所爱法书名画时董正翁得其兰亭一巻正定武刻也后有名士跋语甚多其精神炯炯透出纸外正翁极珍之然尸气所侵其臭殆不可近或教以擅香能去尸气遂作檀香圅贮之然付之庸工装潢颇为裁损所谓金八字云　研北襍志毕少董命所居之室曰死轩凡所服用皆上古圹中之物玉如彼含蝉是也】
　　烟飞小朶斲云根梅子青青客打门诗酒四时春万树红亭却建别家园
　　【太平清话范石湖小峨嵋灵璧石也烟江叠嶂太湖石也天柱峰英石也皆归休时闲玩　语林范至能喜啖梅人尝致一斛奁至能食之须防而尽　酒小史范至能有万里春酒　四部槀范至能有云霞酒简录张説乾道七年除签书枢宻院事朝论不平中书舎人范成大不草词説罢为奉祠説语人曰】
　　【范至能亦胡为见攻指所坐亭曰是材植皆致能所恵　案范至能撰石湖集】
　　锦官先进牡丹衾分赐宫袍出上林象尺薰炉寒夜永文牕深度美人鍼
