<!-- { "loadSidebar": true } -->
　　【六研斋笔记武林潮鸣寺有宋思陵赐统制刘汉臣诗野寺参差落涨痕疎林欹侧露霜根扁舟一棹向何处家在江南黄叶邨此苏子瞻诗也起句第二字是水字只改一寺字遂掩而有之思陵博学断不如是当由一时在寺中偶御笔书之以赐刘而寺中欲假以为重乃改字勒石以侈荣观耳　玉海乾道九年孝宗御制文忠苏轼文集赞并序内赞云敬相髙风恨不同时掩卷之叹播以声诗选德殿书赐苏峤又先是有诏赠大师　朝野杂记孝宗在翠寒堂尝曰子瞻以风月为无尽藏信哉上雅敬苏文忠居】
　　【常止称子瞻或称东坡　宋史本传髙宗即位赠苏轼资政殿学士谥文忠】
　　峰攅千叠卧犀泉山水清居好味禅去住老僧休作偈菜园新诏赐婵娟
　　【咸淳临安志卧犀泉郑戬灵隐天竺诗集序云若夫玉岩青壁犀泉龙赐峰攅千叠松排万盖山之境也据此则青壁槛卧犀泉皆在灵隐天竺之间　随隐漫録阎妃以特防夺灵隐寺菜园为功德寺住持冲痴絶示众云欲去不去被去碍欲住不住被住碍云云　成化杭州府志卧犀泉在醴泉侧】
　　道学谁将倡盛朝独闻忠谠冠羣僚清居賸有风徽在至竟人呼博士桥
　　【万厯杭州府志李性传字成之宗正寺主簿李舜臣之子宋宁宗嘉定四年举进士歴转运干办行在诸军审计司进对有崇尚道学之言称防迁武学博士尝寓居武志坊巷以修武志故名其桥为博士桥巷曰武志坊】
　　十里山堤散客襟芹芽菰米趂幽寻雪瓯初泛莲花院第一泉香记小林
　　【诚斋集过临平莲荡诗人家星散水中央十里芹羮菰饭香想得薰风端午后荷花世界栁丝乡　咸淳熙安志莲花井在小林莲花院范令光记临平山后数十里井卤恶余客小林四面散汲其味畧同与范右之蔡及之纳凉莲花院院有三井扣僧孰胜僧指露井冣良余亟取烹茗清甘寒冽自是日走躄奴二罂靳不轻费品此泉为小林第一】
　　荆山岭半白云开水面横斜尽野梅筑得团蕉香裹住隔桥支杖一僧来
　　【西溪梵隐志春雪庵在荆山岭左淳祐中沙门熈春号雪山结庵静摄有乐静堂植梅花】
　　砌出山城辇道长翠华频幸过琳堂一十【平】八里秦亭路只奉宸游入禹航
　　【西溪梵隐志西溪留下谿路皆辇道石平如砥　浙江通志厯方井法华秦亭几十有八里为南宋车驾入禹航洞霄宫辇道　又灵隐寺有辇路一路砌为城者南宋时为翠华临幸也　径山集楼钥径山兴圣万夀禅寺记显仁皇后髙宗皇帝皆常游幸御书龙游阁扁榜】
　　荪壁清幽图史安秀生衣袂染秋兰旧时写出桃花扇小种欧虞香可餐
　　【佩楚轩客谈金应桂字一之雅标度能欧书受知贾似道晩居西湖南山中筑荪壁山房左右壶中设图史古竒器客至抚摩谛玩清谈洒洒毎肩舆入城府幅巾氅衣望之若神仙然　絶妙好词筼房李彭老商隐寄题荪壁山房词调寄髙阳台石笋理云风篁啸晩翠薇髙处幽居缥简云籖人间一防尘无緑深门户啼鹃外看堆牀寳晋图书尽萧间浴研临池滴露研朱旧时曽写桃花扇弄霏香秀笔春满西湖松鞠依然柴桑自爱吾庐氷弦玉麈风流在更秋兰香染衣裾照窻明小字珠玑重见欧虞】
　　南湖老去管风花小部新声别院夸寒粟香茸有清供银丝一鼓胜筝琶
　　【张功甫玉照堂词南湖老矣无襟度但尊前踉蹡醉饮紫桃轩襍缀张功甫豪侈而有清尚尝来吾郡海盐作园亭自恣令歌儿衍曲务为新声所谓海盐腔也　诚斋集木犀初发呈张功甫诗忆曽风露飘寒粟自领儿童拾落金　武林旧事约斋桂隐百果淳熈丁未秋余舍所居为梵刹爰命桂隐堂馆桥池诸名各赋小诗总八十余首逮庆元庚申歴十有四年之久匠生于心指随景变移徙更葺规模始全因删易増补得诗凡数百纲举而言之东寺为报上严先之地西宅为安身携幼之所南湖则管领风月北囿则娯燕宾亲亦庵神居植福以资净业也约斋昼处以助老学也至于畅怀林泉登赏吟啸则又有众妙峰山包罗幽旷介于前六者之间区区安身嗜静之志造物亦不相负矣或问余曰造物不负子子其恶负造物哉释名宦之拘囚享天然之快适要当于筋骨未衰时今子三仕中朝颠华齿坠涉笔总无十二旬如之何则可余应之曰仕虽多不使胜闲日余之愿也余之幸也敢不勉旃壬戌仲夏张镃功父书东寺勅广夀慧云　大雄尊阁千佛像　静髙堂寝室　真如轩种竹　西宅　丛奎阁安奉四朝被赐宸翰　德勲堂祖庙以髙宗御书二字名　儒闻堂前堂用告词取名　现乐堂中堂用朱岩壑语　安闲堂后堂　赏正亭山水　瀛峦胜处东北小堂前后山水　绮互亭有四可轩　栁堂花院　应铉斋筮得鼎卦故名　振藻取告词中名　宴颐轩　尚有轩　亦庵　法寳千墖铁铸千墖藏经千卷　如愿道场药师佛坛　传衣轩写经寮书华严等大乘诸经　约斋　泰定轩　烟波观南湖　御风桥十间　防春堂牡丹芍药　杞鞠亭　天镜亭水心星槎舟名　鸥渚亭　泛月阙　北园　羣仙绘幅楼前后十一间下临丹桂五六十株尽见江湖诸山桂隐诸处总名今揭楼下　清夏堂　玉照堂梅花四百株　苍寒堂青松二百株　艶香馆襍春花百余槮　碧宇修竹十亩　水北书院对山临溪界华精舍梦中得名　抚鹤亭近松株　芳草亭临池　味空亭腊梅　垂云石髙二丈广十四尺　揽月桥　飞雪桥在梅林中　芙容池红莲十亩四面种芙容　蕊珠洞酴釄二十五株　珍林果小园涉趣门总门入松迳　安乐泉竹间井　杏花庄村酒店　鹊泉井名　众妙峰山　诗禅堂　黄宁】
　　【洞天　景白轩寘香山画像并文字　文光轩临池书叶轩杮二十株　緑画轩木犀临侧　俯巢轩髙桧傍　无所要轩　长不寐轩　摘星轩　餐霞轩樱桃三十余株　读易轩　咏永轩道德经　凝薰轩　楚佩轩兰　宜亭千叶海棠二十株夹流水　听莺亭栁边竹外　满霜亭橘五十余株　千岁庵仁皇飞白字　恬虚庵　慿晖亭　美芝亭都徽别馆诵度人经处经乃徽宗御书　水湍　漪岚洞　施无畏观音铜像　澄霄堂面东　登歗台金竹岩　隐书岩石五仙书在岩穴中可望不可取　古雪岩　新岩　叠翠亭茂林中容十许人坐钓矶　菖蒲涧上有小石桥　中池养金鱼在山涧中　藏丹谷　珠旒瀑　煎茶磴　右各有诗在集此不系録　云迈澹墨张约斋镃喜延湖海之士一日午酌数杯后命左右作银丝供且戒之曰调和好又要有正味众谓鲙也良久出琴一张请琴师弹离骚始知银丝琴也调和好调也有正味盖取渊明琴中有正味之意也　案张功父园在南湖即今城北白洋池也】
　　去国灵芝寓逺坰故人落落似晨星归来空谷风流甚賸有青山几叠青
　　【四朝闻见録庆元元年韩侂胄欲逐赵忠定因以尽除天下之不附已者名以伪学朱文公去国寓西湖灵芝寺送者渐少惟平江木川李君杞独从容叩请得穷理之学有紫阳传授行于世　通考纂畧熹登第五十年仕于外仅九考立朝才四十六日　太平清话朱紫阳画深得呉道子笔法　朝野襍记绍兴巳夘髙宗命召先生乞祠俟满日赴行在刘忠肃除御史籍溪胡先生赴秘书正字先生以诗寄之云先生去上芸香阁阁老新峩獬豸冠留取幽人卧空谷一川风月要人看又瓮牖前头翠作屏晩来相对静仪形浮云一任闲舒卷万古青山只麽青】
　　玉印荒江售钓师御名重识涕涟洏旧传易运东都事先有爻辞兆德基
　　【槎庵小乗淳熈中明州士人过曹娥江见渔叟持巨鲤买得作脍腹中得小玉印有二字不能识以五千得之后为德夀宫提举佩腰间光尧见之曰汝何以得此具以闻上凄然曰此我故物京师玉册官镌德基二字建炎避敌海上误堕水中今四五十年不意复落吾目　坦斋笔衡道君皇帝大观二年戉子秋八月以易数一一口防防一乃御制易运碑刻之延福殿东壁其畧曰始建元基髙宗御字德基也曰绍兴德夀谓绍兴年德夀宫也曰承太乙循运尽在阳九之数髙宗圣夀八十一岁也其后事皆歴验信乎圣哲先知之明因徃推来在天数者果不可逭欤】
　　彛鼎云雷攷鉴精相传薛篆与张评烟江莽苍言司妇劫火消残百感生
　　【张抡绍兴古器评纪绍兴内府诸器凡二卷抡字材甫南渡故老好填词应制极其华艶毎进一词上即命宫人以丝竹写之尝同曽觌呉琚軰进栁稍青西江月壶中天酹江月诸篇上极称赏赐赍甚渥抡曽见汴都之盛毎多感慨惜草堂花间诸选不多録也见评后毛晋跋　歴代钟鼎款识南宋钱唐薛尚功手墓款识之文凡二十卷笔墨冣为精妙其讨论有出于博古考古二图之外者此卷流传不专一氏迄未有刋本明季南州朱谋垔始序而刻之前有张赵孟頫杨伯嵒周密柯九思干王伦徒泰不华王行周伯温丰坊诸跋字皆题其墨迹也　嫏嬛记赵明诚幼时其父将为择妇明诚梦诵一书觉来惟忆三句云言与司合安上已脱芝芙草拔以告其父父解曰言与司合是词字安上已脱是女字芝芙草拔是之夫二字汝殆得能文词妇也　潄玉词附载李易安金石録后序述购求之始品鉴之精及遭乱后迁移之难散亡之易比再至临安大畧尽失因序此録以存其名】
　　争来南曲索烟花退舍生多近狭斜不道东风花有主空教分帖野猫家
　　【梦粱録散乐传学教坊十三部惟以襍剧为正色又官妓如金赛兰范都宜唐安安倪都惜潘称心梅丑儿钱保奴康三娘桃师儿沈三姐等及私妓如苏州钱三姐七姐李惜惜鼔板朱一姐媳妇朱三姐吕双双十般大胡怜怜婺州张七姐蛮王二姐搭罗丘三姐一丈白杨三妈旧司马二娘裱褙陈三妈屐片张三娘半把伞朱七姐轿番王四姐火臂呉二妈浴堂徐六妈沈盻盻普安安徐双双彭新等后辈虽有歌唱者比之前辈终不如也　贵耳録成均旧规引试凡先在三等而今在四等谓之退舍　又学舍燕集防妓各斋集正出帖子用斋印书仰弟子某人到何处祗直燕集专有一等野猫儿卜庆等充报　深雪偶谈许左之寓饮妓坊欲狎之妓密有所懽在矣许赋词云谁知花有主悮入花深处放直下酒杯干便归去盖绍兴间籍太学休澣日漫游酒边作也】
　　一饷湖亭瑶席通春风忆煞旧珑城南路接桥南树听玉珑便不同
　　【藏拙藁湖亭席上赠商素诗一曲春风已擅塲浅颦低啭更传觞令人忆杀香山老旧日珑也姓商能改斋漫録有士人不欲书名尝于钱唐江涨桥为狭邪之游作乐府名玉珑云城南路桥南树玉钩帘卷香横雾新相识旧相识浅颦低笑嫩红轻碧惜惜惜刘郎去阮郎住为云为朝还暮心相忆空相忆露荷心性栁花踪迹得得得其后朝廷复收河南士人陷而不返其友不欲书名作诗寄之且附以龙涎香云江涨桥边花发时故人曽共着征衣请君莫唱桥南曲花已飘零人不归士人在河南得诗醻之云认得呉家心字香玉窻春梦紫罗囊余熏未歇人何许洗破征衣更断肠】
　　玉牌狼藉冷香尘小阁空余佛火新歌断红兠杨铁史桞丝风漾不胜春
　　【坚瓠集云梁溪杨仲载一日游鳯凰山过宋大内独步微吟至披香阁扯拾玉牌一事上有词云内人晓起怯春寒轻揭珠帘看牡丹一把栁丝收不住和烟搭在玉阑干为之怃然　瞿佑诗话元废宋故宫为佛寺西僧皆戴红兠防故杨廉夫宋故宫诗用红兠为韵】
　　名録登科决兆先蛛丝红砚墨花牵天家结网非无效一榜争看忠节传
