<!-- { "loadSidebar": true } -->
　　荷花万柄倒池心小水晶宫望更深诗思只宜生此处云山罨画地销金
　　【四朝闻见録白洋池在田家桥侧芰荷然鸥鹭襍集号小水晶宫　老学庵笔记绍兴中有贵人好为俳谐诗如録树帯云山罨画斜阳入竹地销金】
　　江湖集列几名家陈道人诗颇足夸摊向睦亲坊畔卖相公语禁累梅花
　　【瀛奎律髓注寳庆初史弥逺专权之际钱唐书肆陈起宗之能诗凡江湖诗人皆与之善宗之刋江湖集以售刘潜夫南岳藁与焉宗之诗有云秋梧桐皇子府春风杨栁相公桥哀济邸而诮弥逺也或嫁秋春风之句为敖器之作言者并潜夫梅诗论列劈江湖集板二人皆坐罪而宗之坐流配于是诏禁士大夫作诗绍定癸已弥逺死诗禁始解潜夫为病后访梅絶句云梦得因桃却左迁长源为栁忤当权幸然不识桃并栁却被梅花累十年　又云陈起睦亲坊开书肆自称陈道人　按睦亲坊即今杭城弼教坊】
　　小队宫妆蚤朝石中灵鹊噪声遥绾成不落新翻髻裹就春趺上马娇
　　【玉芝堂谈荟宋穆陵宫中有灵鹊石石中有鹊每天将旦咸闻噪声　籹台记理宗朝宫妃梳髙髻于顶曰不走落　说略理宗朝宫妃束足纎直名快上马】
　　两湖胜槩得佳名饮緑亭前春水生好是上头天气近燕帘栁户作清明
　　【范石湖集李翚知县作亭西湖予用东坡语名曰饮録遂为胜槩　梦粱録清明节凡官民子女未冠笄者以此日上头　史梅溪饮緑亭词有栁户清明燕帘寒食之句】
　　和宁门内敞楼台甲第初縁贵主开细草林花犹道逺内人遣自两宫来
　　【栁待制集右开元宫图一卷本宋理宗女周汉国长公主第在杭州清湖桥西第成于景定辛酉公主实以是年下嫁驸马都尉杨镇初理宗无子度宗自福邸入正储贰而谢后女独有公主两宫冣所钟爱有司希防为治第帷帐供御下乗舆一等居半岁犹以逺掖庭更卜和宁门内东穿堧垣为直道内宫宫婢朝夕通馈问而是赐第在清湖者惟居杨氏母　句曲外史集题周汉国公主甲第图诗主家楼观蔚参差想是当年全盛时宫草细分乗辇道林花深隐泛舟池瑶台仙去尘生海甲帐神来风满旗好在画图留胜迹五云长防鹤笙祠　咸淳临安志崇恩寺惠顺贾妃攅所周汉国端孝公主附焉公主妃所出按此与栁说不同】
　　斫竹为棚翠动摇行都也学借元宵魫灯珠网交垂处傀儡先装独自乔
　　【清夜録理宗淳祐三年京尹赵节斋预借元宵十二月十四日诸巷陌桥道皆编竹为张灯之计　武林旧事灯品魫灯则镂犀珀玳瑁以饰之珠子灯则以五色珠为网下垂流苏　又云大小全棚傀儡有乔三教乔迎亲乔师娘乔宅眷独自乔之类　案前此徽宗有预借元宵事】
　　清霁亭前宴赏时盻儿歌韵袅游丝官家不解闲愁闷休唱寻寻覔覔词
　　【李祉陈盻儿传庚申八月太子请两殿幸本宫清霁亭赏芙蓉木樨韶部头陈盻儿捧牙板歌寻寻覔覔一句上曰愁闷之词非所宜听可令陈藏一撰一即景快活声声慢　随隐漫録度宗令制桂诗秋桂庭前霁影凉万重深翠防深黄恭迎两殿临清赏夀斚浓浮月殿香】
　　水月仙人半面妆浴堂门外见徐娘郎君可是无金屋画取湖山近卧牀
　　【蒋捷竹山词傅岩隐木如武林纳浴堂徐氏女子于客楼其归也亦贮之所居楼上图西湖景于壁词有水月仙人院宇到处有西湖如镜之句】
　　卷地霜风苇尽枯浅斟低唱应开炉罗帏小钉金泥密红入麒麟醉倩扶
　　【梦粱録十月朔贵家新装暖阁低垂绣帘浅斟低唱以应开炉之序　归愚词西江月咏开炉云风送丹枫巻地霜干枯苇鸣溪兽炉重展向深闺红入麒麟方炽翠箔低垂银蒜罗帏小钉金泥笙歌送我玉东西谁管瑶华舞砌】
　　何当不吠犬成群日税渔船扇冦氛因有宵衣难昼锦白麻红烛敕摛文
　　【古杭襍记寳祐乙夘丁大全除司谏陈大方除正言胡大昌除侍御天下目为三不吠之犬　清夜録开庆元年丁大全当国江鄂二郡守剏例每一渔船日税五千渔人不堪命遂渡北兵入冦鄂渚八月起复旧相呉履斋宅左揆直院洪鲁斋芹草麻制云予方重宵衣之忧汝不以昼锦为乐入趋延英之召亟奉天章之咨】
　　花样连枝放杏桃街头青纸价争髙袖中自具南宫手波撇纷纷落翦刀
　　【志雅堂襍钞向旧都天街有翦诸色花様者极精妙随所欲而成又中瓦有俞敬之者每翦诸家书字皆专门其后忽有少年能衣袖中翦字及花朶之类更精于二人于是独擅一时　诚斋集翦字呉道人翦李义山经年别逺公诗用青纸翦字作米元章体逼真】
　　清湖河水贯城流载酒船通屋后头移得癖斋鸡犬住唫诗破却一生愁
　　【咸淳临安志髙九万喜杜仲髙移居清湖诗笑移鸡犬入城居无复游从叹阔疎河水通船堪载酒桐隂近屋可脩书饭香休忆辛田米羮美何惭丙穴鱼我亦买山湖上住效芹时拟贡园蔬按杜旃仲髙金华人有癖斋集　梦粱録清湖河自府治前净因桥过闸转北由渡子桥合涌金池水流至清湖桥众安桥与市河合】
　　乔相无儿晩秉钧上梁文语亦酸辛见沧阁上闻箫鼓湿雪明灯作好春
　　【齐东野语乔行简嘉熙末自相位拜平章军国重事年八袠矣作上梁文云有园有沼聊为卒岁之谋无子无孙尽是他人之物　絶妙好词翁元龙雪霁登呉山见沧阁闻城中箫鼔声水龙吟词有街声暮起尘侵灯户月来舞地之句　按呉山石巷内寳奎寺宋相乔行简故第后舍为寺有理宗书见沧二字勒之崖石此田叔禾西湖志所载不知舍宅由于无子且曾有见沧阁也翁词全首佳絶想叔禾未寓目故不采入耳】
　　西湖诗客习难除多挟中朝阔匾书笑杀壶山老居士竟劳秋壑搆华居
　　【瀛奎律髓注庆元嘉定以来乃有诗人为谒客者干求一二要路之书谓之阔匾副以诗篇动获千万缗如壶山宋谦父自逊一谒贾似道获楮币二十万缗以造华居是也钱唐湖山此曹什伯为羣阮梅峰秀实林可山洪孙花翁季蕃髙鞠磵九万徃徃雌黄士大夫口吻可畏】
　　簿録平原故物空着庭竹石属苏公文山二十魁天下独重邦人学二忠
　　【鹤林玉露东坡谪儋耳道经南安于一寺壁间作丛竹丑石甚竒韩平原当国劄下本军取之守臣以纸糊壁全堵脱而龛之以献平原置之阅古堂中既败籍其家壁入秘书省著作之庭　偃曝谈余寳祐年登科録第一甲第一名文天祥字宋瑞小名云孙小字从龙年二十　文山集道山堂瞻御书诗着庭更有邦人笔稽首承休学二忠自注云著作之庭乃胡忠简公书周文忠公立】
　　阁门赞拜尽宫嫔花外流莺误达晨春夏秋冬书月日酿成别是一家春
　　【随隐漫録防寜郡夫人昭仪王秋儿顺安俞脩容新兴胡美人永阳朱梅儿资阳朱春儿髙安朱夏儿南平朱端儿东阳周冬儿顺政石润儿髙平周赛儿通化闻润儿浔阳陈宜儿胡安化沈咸宁黄新平皆上所幸也初东宫以春夏秋冬四夫人直书阁为冣亲王能属文为尤亲王非以色事主度皇亦恱德者也通鉴辑畧度宗既立躭于酒色故事嫔妾进御晨诣阁门谢恩主者书其月日及帝之初一日谢恩者】
　　【三十余人　武林旧事亭名别是一家春度宗初剏或谓非佳防也未几果验】
　　六和寺墖俯江浔万佛千灯出緑隂喜得神童能偶句青衫尝从翠华临
　　【两浙名贤録柴蒙亨长台人以神童闻端平二年初赴省从幸六和寺上指墖云一墖七层八面万佛千灯蒙亨应声云孤舟双桨片帆五湖四海】
　　奕棋待诏总新佥方罫文楸巧艺兼何似宫中玉棋子似将漏水逐时添
　　【武林旧事棋待诏郑日新等　徐文长别记度宗朝宫中有十二玉棋子上有十二时字置盆水中逐时浮出不差晷刻】
　　药洲遗墨已无伦壑相兰亭更絶尘正是樊襄多事日只留勇爵付斯人
　　【志雅堂襍钞廖莹中羣玉号药洲刻陈简斋姜尧章任希逸卢栁南四家遗墨十三卷贾师宪命王用和翻开定武兰亭三年而成酬以勇爵几与定本相乱　芸窻词张榘作也中多夀贾相词称为壑相】
　　画扇宸书进夀筵珠衣玉笏礼难全须从福邸投虹处记取铜华洗日年
　　【渊頴集宋度宗御书福王庆夀宫扇诗汉家诸侯奉大统防稽故邸王封重岁周甲子夀筵开宾客满堂宫扇来掖庭嫔御侍图史圣笔逡巡鸾鳯似清风外扑龙阜花明月中涵镜湖水南国为家日已微礼官考礼是耶非前殿君臣朝玉笏后宫父子曵珠衣梦窻甲藁宴清都夀荣王夫人词云长虹梦入仙懐便洗日铜华翠渚　癸辛襍识福王次子黄氏所生即绍陵也黄氏封隆国育圣夫人　按度宗父福王与芮为理宗之弟皆荣王子也理宗无子度宗入继大统田志云度宗理宗同母弟也讹甚】
　　阃帅才长未足多称心无赖转横波闰灯实録风流笔能杀漳南贾八哥
　　【三朝野史贾似道阃才有余相才不足又云以元老之尊眉与贱娼潘称心防狎　姑苏志郑虎臣杀贾似道者呉人也其家居第甚盛号郑半州四时饮馔各有品目着集珍日用一卷元夕闰灯实録一卷夏基西湖志张淑芳钱唐西山樵家女有才色理宗时选入宫贾相匿之为妾】
　　忆否琴边奉至尊文君鬓影伴黄昏斧柯片石香痕湿留与遗民一断魂
　　【湖山类藁汪水云留燕台一纪束书告行一时同人赋诗为别陈正淑诗云天山雪子落纷纷醉拥貂裘坐夜分明日马头南地去琴边应是有文君　改虫斋襍疏水云宋末以善琴供奉国亡随三宫入燕久之请为黄冠南归藏有赐砚背刻天锡永寳四字八分书右刻水云二篆字左刻楷书絶句云斧柯片石伴幽闲堪与遗民共号顽试忆当年承赐字墨痕如泪尽成斑】
　　水南半隐傍花宫犹是承平处士风一卷十空经在否有儿不愧鞠山翁
　　【心史郑思肖父鞠山翁讳起淳祐间居西湖有水南半隐在长桥作水南半隐记　寳顔堂笔记郑所南尝着大无工十空经一巻空字去工而加十寓为大宋造语竒澁自书其后云当有巨眼识之】
　　问安兵已入宫时救日空教羽檄移丽景只今传乐府松风吹冷浴龙池
