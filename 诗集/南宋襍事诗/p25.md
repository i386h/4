<!-- { "loadSidebar": true } -->
　　【归愚集绍兴戉午五月余与妹夫章道祖待省试于临安之资国寺所用砚上结成蛛网众以为登科之祥已而果然　筠廊偶笔宋寳祐四年登科録第一甲第一名文公天祥第二甲第一人谢公枋得第二甲第二十七人陆公秀夫忠节萃于一榜洵为千古美谈】
　　四水先生事退潜苍华髪冷貌清恬摇思自擅薲洲趣笛谱西邻一再拈
　　【剡源文钞霅周密公谨与杭杨承之大受有连依之居元受和武恭王诸孙其居之苑籞引外湖之泉以为流觞曲水大受捐其地之西偏以居公谨故公谨亦为杭人　半轩集有题周草窻画像云宋运旣徂杭有弁阳周草窻志节不屈观其自赞之辞可槩见焉其像藏长洲沈氏　絶妙好词秋崖李莱老寄弁阳翁词云苍华发冷笑瘦影相看如竹　词综周密词名薲洲渔笛谱　按郑元庆湖録云四水者湖城以苕水余不水前溪水北流水合而入于郡霅溪故名四水旧人诗四水交流霅霅声是也据此则四水乃湖之地名公谨生于湖中年虽迁杭晩仍归老弁山又号弁阳老人则四水潜夫之号亦犹是耳　大涤洞天记杭城癸辛街杨府瞰碧园有茂林修竹之趣】
　　小架红亭碧水环上元明月玉箫闲愁听穉栁娇黄后不忍重过昭庆湾
　　【霏雪録元帅夏谨斋若水居钱唐西湖之昭庆湾第宅百余门乃故宋谢太后歇凉亭如眉夀堂百花堂一碧万顷堂湖山清观等皆宏丽特甚又架船亭水中毎元夕诸堂皆施五色帘放华灯上下辉映　花草粹编湖海纪闻德祐太学生词云穉栁娇黄全未禁风穉栁谓幼君娇黄谓谢太后】
　　衣冠南渡纂兴亡囘忆东都旧事荒澒洞忽吹尘世换浓花淡栁说钱唐
　　【玉海王称上东都事畧百十三卷其书掇取五朝史传及四朝实録附传而微以野史附益之　野处类藁上东都事畧成书劄子王偁之父赏在绍兴中为实録脩撰偁承其绪余刻意史学断自太祖至于钦宗上下九朝为东都事畧　竹山词元夜阅梦华録齐天乐词云华胥仙梦未了被天公澒洞吹换尘世淡栁湖山浓花巷陌惟说钱唐而已】












　　南宋襍事诗卷五
　　钦定四库全书
　　南宋襍事诗卷六　　　　　　钱唐励鹗撰
　　野店新兴驻六军开基节建兆初闻试听一夜临安便是天边华盖云
　　【清波襍志髙宗自相州渡河初程宿顿问地名以新兴店对幕府进言宋室中兴其命维新又建炎初符瑞如氷泮复凝红光如火云覆华盖其类不一　挥麈前録政和二年南京鸿庆宫道士孟若蒙进言本宫毎遇正月初四日为剏业之日脩设斋醮乞置节名开基以永崇奉诏从其请绍兴中若蒙又以前绩自陈仰惟太上皇帝中兴再造复在南都岂偶然哉挥麈余话车驾初至临安府霖不止叶梦得等言州治屋宇不多六宫居必隘窄圣训曰亦不觉窄但卑湿尔然自过江百官六军皆失所朕何敢求安三朝北盟防编绍兴二年迁临安府于奉国寺基】
　　丽正门开散瑞烟六更才罢雁行聨别抛柘弹驱鸦地髙缀金铃放鸽天
　　【鼠璞行在南内门名丽正盖取重离丽正之义　豹隐纪谈杨诚斋诗天上归来有六更盖内楼五更梆鼓交作谓之虾蟆更禁门方开百官随入所谓六更也　四朝闻见録绍兴初髙宗建行阙于鳯山之中林木蓊如鸦以千万噪鸣聒天髙宗在汴无山未尝闻此至则大骇命内臣张去为领脩内司诸儿聚弹射而驱之临平赤崖间未几复如初　又云东南之俗以养鹁鸽为乐内侍畜之尤甚寓金铃于腰风力振铃铿如云间之佩】
　　景灵恭谢驾初囘帽揷宫花绣作堆除目传宣休覆奏昨宵斋殿降恩来
　　【随隐漫録景灵恭谢驾囘宰相以下皆簪花　学诗初集观景灵宫恭谢诗云不比常朝添覆奏报来除目十余家自注常朝除目覆奏而后出劄惟斋宫免　案景灵宫在钱唐门内北即今演武场地】
　　渡江以后说繁华非复唫梅处士家堤上风开及第栁山中春到状元花
　　【藏拙余藁春日湖上诗飞鹢鸣镳鼓吹喧繁华应胜渡江前吟梅处士今还在肯住孤山尔许年　雪岩唫卷湖上春晴诗杨栁也如新及第向人争舞緑罗衣　咸淳临安志徐清叟净明院和御制诗冲冻细寻梅信息枝头喜见状元花】
　　貌取湖山玉色愉萧郎絶笔院中无调铅杀粉经营极勅写天家瑞应图
　　【清容居士集萧照江山图诗萧郎解作湖山图上皇一见玉色愉　清河书画舫萧照中兴瑞应图前后凡六卷】
　　进御麋丸妙手供防教小米搨双龙轻煤第一黄山产赦却苍苍九里松
　　【老学庵笔记绍兴间复古殿供御墨新安戴彦衡所造自禁中降出双角龙文或云米友仁侍郎所画也中官欲于苑中作墨灶取西湖九里松作煤彦衡力持不可曰松当用黄山所产此平地松岂可用】
　　栁色青青食已寒香车菜市客争看红亭醋库桥东住心似桃花一样酸
　　【武林旧事清明前三日妇人涙妆素衣提携儿女若玉津富景御园包家山之桃关东青门之菜市尼庵道院寻芳讨胜极意纵游　咸淳临安志红亭醋库在菜市桥东街南面北】
　　秘省蓬峦俨帝居风籖万轴献来初墙西措大穷寒甚只读江东陆氏书
　　【中兴馆阁録秘书省蓬峦碑起居舍人木待问书挥麈前録太上南渡诏献书补官者凡数人秦熺提举秘书省奏请命天下专委守臣又有防録防稽陆氏所藏书上之今中秘所藏之书亦良偹矣　夷坚志乾道初内侍陈源居在秘书省东连墙起楼楼下筑台毎宴客张乐必于其处有闽士献书警之曰宅西正是三馆职多穷寒措大羡人富贵于心常以弗堪或能害我是后遂不复至】
　　东阁芬氲裛绮罗云头香法本宣和如何张赵为官日皁荚胭脂用不多
　　【齐东野语宣和时常造香于睿思东阁南渡后如其法制之所谓东阁云头香也　老学庵笔记髙宗在徽宗服中用白木椅子钱大王入觐见之曰此檀香椅子耶张婕妤掩口笑曰禁中用胭脂皁荚多相公已有语更敢用檀香作椅子耶时赵鼎张浚作相也】
　　尊为隆祐过江年黑竹舆中后谕传一自苗刘多事后都人总戴孟家蝉
　　【挥麈后録昭慈孟后绍圣三年以使令为禳禬之法诏徙处道宫思陵中兴尊为隆祐太后孟后祖名元易元为隆字　又云苗刘兵杀内侍胁制上为内禅之事太后乗黒竹舆宣谕以上仁孝晓夕思念二圣欲复讐雪耻大尉等皆名家不须如此　可谈孟后衣服画作双蝉目为孟家蝉识者谓蝉有禅意久之竟废　白石集观灯口号游人总戴孟家蝉争托星毬万眼圆闹里传呼大官去后车多少尽婵娟】
　　筑毬吹笛共流离中瓦钩防又此时檀板一声双泪落无人知是李师师
　　【汴都平康记政和间汴都平康之盛而李师师崔念月二妓名著一时李生门第尤峻靖康中李生与同辈赵元奴及筑毬吹笛袁绹武震辈例籍其家李生流落来浙中士大夫犹邀之以听其歌然憔悴无复向来之态矣　白獭髓中瓦前娼户李博士　案中瓦通后市街】
　　硬分明似李梅无端太学瓦皆摧儒官讳道天飞雹祭酒应为捕酒来
　　【轩渠録绍兴十七年五月临安大雹太学屋瓦皆碎儒官申朝廷不可言雹称硬　清波襍志绍兴间张扶少持改国子祭酒时祭酒虚位亦久前驺接呼赴监供职学前居民惊惧曰官来捕私酒传以为笑】
　　锦褾装池数场百花楼阁五文章鸳衾官库留遗物隐约风懐记蜀王
　　【辍耕録髙宗渡江后场购求为多锦褾如克丝作楼阁百花攅龙五色簟文之类　又云孟蜀主一锦被一梭织成被头作二穴如云版样此之谓鸳衾也杨元诚太史言儿时闻尊人枢密公于宋官库亲见之】
　　沈家丞相起书楼满地香云五体投犹胜申王格天阁十眉环侍瀹茶瓯
　　【三栁轩杂识沈丞相该为楼贮书时礼佛其上人谓之五体投地之楼以对秦桧一德格天之阁　清波襍志朱伯箕为秦伯和侍郎夀词咸瞻格天阁见十眉环侍争鸣弦索茶瓯试瀹更良夜沉沉细酌】
　　笼袖娇饶嬾不胜琵琶槽面拨轻氷赵家小景佳山水画上春衣雪色绫
　　【太平清话钱唐宋行都男女尚妩媚号笼袖骄民画继绍兴间一时妇人服饰及琵琶筝面所作小景山水实倡于赵士遵】
　　倾国名花一首诗御前草圣墨淋漓芙蓉玉貌描添线休遣君王怒净师
　　【游名山记臯亭山广严院僧净师绍兴初被召作草首书名花倾国两相欢宋主不悦赐罢　子素集髙宗二刘妃图诗秋风落尽故宫槐江上芙蓉并带开留得君王不归去鳯凰山下起楼台　绘事备考尚衣夫人刘氏画用奉华堂印有宫衣添线图枚卜图补衮图宫綉图】
　　小春寒白昼长杏花红遍锦胭廊熏炉巧样姜娘子细炙龙涎几品香
　　【居易録南宋姜娘子善铸铜器　佩楚轩客谈浩然斋有古龙涎香自复古睿思东阁琼英胜古清观清燕阅古以下凡数品】
　　东朝銮驭朔方归南面方知乐事稀可惜岳将军不见深宫只着道家衣
　　【二老堂襍志绍兴十二年太母还宫上曰朕自东朝之归方知南面之乐中书舍人程敦厚行太后侄女韦氏十娘封郡夫人制全用上语　七脩类藁韦太后北归至临平因问何不见大小眼将军耶人曰岳飞死狱矣遂怒帝欲出家故终身在宫中道服也】
　　花市争先竞买栽朱门尤贵看新梅钱唐湖上春风蚤九月疎花对菊开
　　【石湖梅谱钱唐湖上早梅花予尝重阳日亲折之有横枝对菊开之句行都卖花者争先为竒寘浴室熏蒸令拆强名蚤梅终琐碎无香】
　　砚童侍立太师窻夙搆佳文未易降贡院无烦戴羞帽紫绫册里士无双
　　【朝野遗纪程敦厚子山为中舍时秦桧善之一日呼入内阁坐候终日独案上有紫绫褾一册书圣人以日星为纪赋末有类贡进士学生秦埙呈文采艶丽子山兀坐静观几成诵及晚竟不出乃退子山叵测也及数日差知贡举乃大悟以此命题乃孙果首选老学庵笔记秦太师第中窻上下及中一二眼作方眼余作疎櫺谓之太师窻　梦粱録知贡举主文官皆戴羞帽乘驭赴观桥贡院　三朝北盟防编桧小奴砚童婢兴儿】
　　方响敲残事可惊玉堂天子出青城伤心祭了红鹦鹉无复重呼万岁声
　　【外史徽宗是玉堂天子不听玉皇说法谪降人间枫窻小牍髙宗在建康有大赤鹦鹉自江北来集行在承尘上口呼万岁足有小金牌有宣和二字因以索架置之比上膳草草无乐鹦鹉大呼卜尚乐起方响久之曰卜娘子不敬万岁盖道君时掌乐宫人以方响引乐者故犹以旧格相呼髙宗为罢膳泣下后此鸟持至临安忽死髙宗亲为文祭之云金距绛囊何意朱紫乗轩骇散纒罗鬬死不逺长江来自汴水匪饥则附曰忠自矢谢迹云端投身禁里每呼旧人以励近侍禽言若斯鸟官谁似云胡委羽归魂鹑尾借号有鸟来朝无雉渐肯为仪厯仍辉纪尚飨】
　　东青门外九宫坛岁岁明禋走从官记取石湖斋宿句窻风隙月不胜寒
　　【徐一防宋行宫考九宫贵神坛在东青门外一里石湖集次韵尹小稷察院九宫坛斋宿诗草草驰三里萧萧共一餐吏方绵礼蕞公自将诗坛隙月窥牀近窻风刮坐寒鸦鸣未忍散端为合并难　方舆胜览九宫贵神太乙摄提轩辕招摇天符青龙咸池太隂天一】
　　说史堪嘲王与之舌端今古尽传疑一时烟粉偏忺听铁骑儿兼银字儿
