<!-- { "loadSidebar": true } -->
　　【二老堂襍志淳熈七年三月十八日车驾诣徳寿宫恭请太上皇帝寿圣皇后于是乘舆至大内于凌虚阁下三面设酴釄牡丹花皆层级髙数尺一面垂帘设乐酒三行太上皇帝寿圣皇后聨步辇以行今上亦步辇从至翠寒堂栋宇显敞不加丹雘太上指示曾觌云营造何如觌奏曰宏壮精巧二者兼之今上即曰凡此钜材一椽巳上皆出太上皇帝所赐酒复数行至水堂中路石桥上肩舆少憇面对酴釄花架髙栁参天酴釄引蔓垂梢而下其长袤文芳菲照坐馥郁袭人上亦满引劝酬者三】
　　栁隂桥影步忘归楼傍双清碧四围消得骚人奇絶想荷花欲翦嫁时衣
　　【庸斋小集西湖独步诗小立背桥影缓行随栁隂方壶存藁秋日饮钱唐门外双清楼诗西湖日日可寻芳楼上凭阑意未忘斫取荷花三万朶作他贫女嫁衣裳】
　　老木云烟望里平小春桥外水风声犹余图画双杉古谁把青龙指下生
　　【蜕庵集鳯山诗衰草寒烟老木风南朝佳气落秋空余忠宣集九里松诗言从天竺寺自度小春桥傅与砺集有题李遵道画灵隐道中二杉图　犂眉公集题松雪松图注云松在白墖诗云赵公拈笔作古松平地跃出三青龙又云前朝美人鬭艸处犹有当时数株树　案小春桥即行春桥】
　　酴醿如雪酒初醒修竹风摇著作庭曽説牙籖纷万轴不如丹笔写盘铭
　　【梅溪集有秘书省道山堂防酴醿诗　又题秘书省后圃修竹诗不俗更嫌俗风枝时拂墙青青映藜烛细细襍芸香劲节老方见清隂寒影藏萧疎似吾辈味向静中长　藤隂劄记光宗读朱子编次盘铭丹书语朱子曰宫中尝读之其要在求放心朱子顿首谢】
　　沙河灯火接星闗洞里神龙去不还部伍亭前空緑草戴髙祠畔賸青山
　　【黙堂集初到临安诗风际筦弦朝病酒云中楼阁夜焚香十年一梦沙河路独歩春泥觉燕忙　抱拙小藁临平洞两洞深如许神龙此奠居　黙堂集诗部伍亭前归路鳯皇山下萧斋我自无聊不住君如有兴重来　晞发集呉山谒祠诗呉山坊项戴髙祠禁地凄凉江水悲却是北人题记壁迤南耆旧独无诗】
　　思陵笔格入钟王捜得麻牋仅九行试看当年题识在磁蓝籖色逼灵光
　　【续书谱髙宗书法出入钟王更辅以六朝风骨自成一家　松雪斋集王献之洛神赋十三行二百五十字人间只有一本是晋时麻牋绍兴间思陵力购仅得九行一百七十六字至贾似道复得七十四字装潢志宋徽宗金章宗多用磁蓝纸泥金字贴籖殊臻壮伟之观髙宗亦用之】
　　梅竹匀将扇面摊江南情思落齐纨可知青纸为承萼俭徳犹留后世看
　　【梦粱录夜市有崔官人将字摊梅竹扇面儿在五间楼前大街坐铺　玉山璞藁题宋髙宗意思便面诗当朝山色尚烟岚近侍承恩罢早参边奏不来春殿寂自将情思写江南　嬾真子绍兴三年六月明州阿育王山住持净昙以宸奎阁所藏仁宗御书诣行在所献凡五十三轴又有团扇三柄皆以青牋纸为承萼制度极草草大哉仁宗之盛徳也】
　　和王世泽有文孙犹记当时云洞园捜辑九经竒字在更饶六帖与评论
　　【六帖补吕午序云杨伯嵓号泳斋和王曾孙辑六帖补最精核往与予同仕于朝出示此编命为之序泳斋又作九经补韵行于世】
　　天竺山西岩谷深松萝交翠自成隂老禅惯与猨公戏攫果时来树下唫
　　【帝都赋傍西深入岩谷益秀　竹所吟藁下竺看猨诗渴泉饮罢过别枝株守山林得便宜伸手攫拏野僧果贵游玩弄如儿嬉】
　　一山桃李占繁华武库旗翻寂不哗回首蓬莱云气近殿司营是太师家
　　【龙洲集同郭殿帅游鳯山诗亷纎小雨久于梅喜得新晴亦快哉五色波光丽鳷鹊十分云气近蓬莱旌旗侧畔宫墙转戈防丛中武库回走马防花生怕晩果然桃李一山开　挥麈后录蔡元长少年鼎贵建第钱唐极为雄丽全占江湖山林之胜今行在殿前司是也　案殿前司在鳯皇山大内侧今呼御校场】
　　才过烧灯小雨收玉梅飞上玉搔头湟槃胜防花生日看画长明寺里游
　　【断肠集元夜诗压尘小雨润生寒云影澄鲜月正圆十里绮罗春富贵千门灯火夜婵娟香街寳马嘶金辔辇路轻舆响翠軿髙挂危帘凝望处分明星斗下晴天　梦粱录杭城大街春冬扑卖玉栅小毬灯竒巧玉栅屏风捧灯沙戏走马灯闹蛾儿玉梅花金橘数珠糖水鱼龙船儿梭毬香鼓儿等物　又云仲春十五日为花朝节崇新门外长明寺建佛盘胜防罗列幢种种香花异果供养挂名贤书画设珍异玩具观者纷集竟日不絶】
　　六日七分添线处五更三点贺冬时地瓶移插梅花吐绣叠帘旌唤舞儿
　　【诗林韶濩周必大云冬至与胡邦衡小语端诚殿下邦衡举易纬六日七分之説辄用子美五更三防为对　霞外集至节即事诗天街晓色瑞烟浓名纸相传尽贺冬绣幕家家浑不卷呼卢笑语自从容昨夜梅花巳报春地瓶移插更精神酒酣纎手争来折鹦鹉回头不敢嗔已有纱笼照舞儿喧喧鼓笛自相随谁家院落来呼唤门外天明也不知帘旌叠叠绣鲛绡遮防防风不放消却恐酒阑先睡去预教小玉问明朝　案马霞外自序云年少承平之乐诚不易逢也】
　　宋家南渡拟东迁为有遗经大道传不比五山兼十刹崇儒但赋北山篇
　　【勿轩集周东迁而夫子出宋南渡而文公生世运升降之防三纲五常之道所寄也　又南渡初文定胡公造行都有以程氏之学盛行为言公愀然曰吾以程氏之学不行为惧何言盛耶　梅村集宋元以来浙东西分立五山十刹而灵隐居其最　仁山集北山之髙一篇美咸淳天子谓其能继理宗师贤而聘何夫子也何即北山先生名基】
　　章公太学原竒士周子兵枢亦胜流天下何曽有鹏卵人间可惜重鱼头
　　【齐东野语外大父文庄章公少入太学为集正尝置酒揭馔单于炉亭品目多异其间有鹏卵者最竒大如瓜片切饾饤大盘中众骇愕不知何物其法乃以鳬弹数十黄白各聚一器先以黄入羊胞蒸熟次复入大猪胞以白入之再蒸而成按章名良能宁宗时登政府　二老堂襍志绍兴辛巳予为秘书省正字同馆王十朋望见周麟之枢密目为鱼头公问其故云前岁为大金哀谢使金主喜之享以所钓牛鱼非旧例也枢公糟其首归献于朝故有此号金人甚贵此鱼直与牛同　海陵集予憩燕山防同馆有梁大使者先朝内官也入馆传防赐金澜酒二尊银鱼牛鱼二盘　演繁露牛鱼觜长鳞硬头有脆骨重百斤即南方鱏鱼也】
　　梦儿亭下藓纹青更着佳名谢屐亭谁赋池塘春草句只唫五字对山屏
　　【靖逸小藁登谢屐亭赠行之诗君家灵运有山癖平生费却几緉屐从人唤渠作山贼内史风流定谁识西窻小憩足力疲梦赋池塘春艸诗只今屐朽诗不朽五字句法谁能追自注云亭在天竺　案西湖志有梦谢亭无谢屐亭】
　　龙眠古器写形新骨董流传入要津六十卷中彞鼎字不知曽否辱狂秦
　　【挥麈录李伯时自画其所蓄古器为一图旧在毕少董处少董死乃归秦伯阳熺　学古编云博古图六十卷绍兴间本今无矣】
　　黄罗封面赐频叨徳大王侯始食牢梦里红衣有歌句普门何必更相遭
　　【全芳备祖蘓公诗注大内当麦熟时以黄罗帕封赐百官外题曰新面或云以蜜渍尤佳今内廷犹仍此制　墨憨斋笑纂翟公巽绍兴初为参政自奉过薄谓客曰徳大于天子可以食牛徳大于诸侯可以食羊所进皆草具　夷坚别志杭人有中麦毒梦红衣娘子悲歌有一丸芦菔火吾宫之句　咸淳临安志上天竺观音祈梦极灵两浙进士类试者恒往焉多以食物着騐】
　　缉熈小殿研山排御墨流香记损齐天语微闻先八法正书派别出垂钗
　　【辍耕录叶世英造徳寿宫墨叶邦宪造复古殿墨刘士先造缉熈殿墨　志雅堂襍钞髙宗御书损斋二大字幷损斋记后有左仆射沈该以下聨名　法书通释宋髙宗云士于书法必先学正书以八法皆备不相附丽盖篆隶之余风】
　　五栁园前栁线低新开门外草痕齐若从新路看花去一片红随碧玉蹄
　　【都城纪胜新门外五栁御园　咸淳临安志五栁园在金刚寺北按即今之板儿巷内也又云走马塘在艮山菜市门外地平坦可驰马故名旧有花栁号城东新路】
　　鄂字书成壮气存临安何防望中原芦川亦有英雄语禾黍西风鼓角喧
　　【挥麈新谭有请仙者箕书一诗云百战间闗铁马雄尚余壮气凛秋风有时醉倚箕山望肠断中原一梦申后大书一鄂字始知为武穆也　芦川词贺新郎送胡邦衡待制赴新州云梦绕神州路怅秋风连营鼓角故宫禾黍　案张仲宗以此词忤秦桧除名】
　　活水穿田一径防麦潮化蝶作团飞蟠龙舞凤盆花样多向都城卖却归
　　【西麓藁马畻道土诗闲拖痩竹笻独步马畻东鸟影青山外春愁碧树中麦潮风化蝶樱熟雨生虫莫向溪头去溪头多落红　断肠集马畻诗一畻芳草碧芊芊活水穿花暗防田蚕事正忙农事急不知春色为谁妍　梦录钱唐门外东西马塍诸圃皆植怪松异桧竒花巧果多为龙蟠鳯舞之状毎日市于都城】
　　石八郎祠社鼓鸣儿井畔聴溪声千林吹落梅花雪一段清愁画不成
　　【成淳临安志安乐山在钱唐下有石八郎祠儿井在西溪覆以石穴其背以汲　雪窻小集过西溪诗罨画层波蕙艸荒冷云客雁两回皇梅花到得吹成雪尽是清愁不是香】
　　侍读清才进美誉一筒散卓拜中书丛奎自爱屠希手入贡澄心纸不如
　　【渭南文集绍兴之间有笔工名屠希者尝从驾四方皆贵希笔一筒至千钱晁侍读以道作诗称誉之六研斋笔记谢塈知徽州于理庙有椒房之亲贡新安四寳澄心堂纸汪伯立笔李廷珪墨羊鬭岭旧坑砚】
　　鍜银枉为问工俦带格曽传号笏头不信还来玉包肚可能胜得紫云楼
　　【琅琊漫钞孝宗乾道中有以银矿献于朝上命守臣询究且将召冶工即禁中鍜之　带格凡三十二种其首为笏头一字执政佩之至鍜银涂铜各有名号宋稗类抄王荆公受赐玉带号玉抱肚绍兴中王之曾孙璹复进入禁中　格古要论王佐紫云楼金带考太宗得巧匠亲督视于紫云楼下造金带得三十条以一赐曹彬一以自御余皆贮库号镇库带封鐍甚严至徽宗以赐童贯诸人钦宗复追还库髙宗绍兴十三年有客来自海外忽出紫云楼带盖钦宗取追不及者上出四銙示岳珂其金紫磨地光艶溢目其文作醉拂人皆突起长不及寸眉目生动其华纹则又六七级镂篆之精若入鬼神】
　　懐苏何处觅芳丛采璧擎珠绣戸中休向酒邉寻搭子京尘空度杏花风
　　【嘉禾百咏注怀蘓亭在禾城东宋时建与蘓小墓相望故名　江行襍录京都不重生男凡生女则爱防如捧璧擎珠甫长则随其姿质教以艺业因备士大夫采择　袖中锦京师妇人美者谓之搭子陋者谓之七盖搭子者女傍着子为好字七字不成女字谓其不成妇女也　存余堂诗话尝见宋刻一诗云客懐耿耿自难宽老傍京尘更鲜欢逺梦巳回窻未晓杏花风度五更寒因读渭南集乃知其在都下作也】
　　都亭馆伴礼殷勤向冷泉亭坐夕曛无柰西湖销滴水笔端骄语记烟云
