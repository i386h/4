<!-- { "loadSidebar": true } -->
　　昭信校尉苏州卫百户夏君宗源以成化丁亥八月七日卒于家乡之大夫士曁卫所府邑官僚相继往吊巷隘不能容车马行道之人咸惜之曰非是人曷克臻此君之先府君与余家君同娶于张余于君为从母弟君少孤与余同学于外氏时外大父升逺翁抚爱特至恒朂余二人曰汝辈当交勉期并树立母为有先后也旣而君以父防补官大植门户名闻赫然而余在困厄者防二十载甫及领荐而君又已奄忽弃去其情有足悲者及葬君之子礼持状踵门泣且请曰知先人者无逾叔父借不朽之言以重先人幸莫大焉呜呼吾忍铭吾兄之墓耶又忍不有言以慰吾兄耶按状君讳源字宗源姓夏氏世为光州巨族曾大父福仕胜国为参政入国朝从太祖高皇帝战累有功授百戸大父瑀袭其职遂官于苏父铎早卒君生九年而孤甫十有六而官咸以少而易之而君卓卓自立有所区画伟然如老成人及长益更练有识卫有难重事率君处分君刃迎节解无丝髪壅滞遇事不可为众束手无措君至莫不释然性至孝以父早亡母氏厉节抚已而养皆弗逮言及辄垂泣不已而事祖母极谨尤谨于祭祀其治家严而不苛与人交和而重义又能赴人缓急平生药疾槥死饭饥燠寒常若不及景泰间岁俭有租数百斛悉捐弗取雅喜接贤士大夫虽急遽未尝厌怠而嘉仪令辞有足动人者故一时名臣硕德往往乐与之交尝遣礼从余游所以望之者甚至礼亦修谨嗜学学成而君逝矣惜哉君生永乐壬寅二月十日享年四十有六娶阮氏苏州卫千戸武略将军让之女生礼及祯礼袭其官娶喻氏祯娶某氏女二长适左所千戸唐次适右所千戸阖某子谨卒之又明年己丑十二月庚申葬吴县支硎山新茔铭曰
　　孰不有生维立则成孰不有官维克之荣吁嗟夏侯德音孔宏旣操之贞亦志之行弗隤厥声胡弗永其龄方壮而倾有郁支硎是维佳城尚安于兹以永无惊
　　赵公世本墓志铭
　　余姻赵公世本旣卒其孤谦将治葬以余知其父行之详也泣请铭墓不获辞遂叙而铭之公讳兴祖世本字也姓赵氏世为苏之长洲人自高曾而下皆晦迹弗燿大父某始以才谞荐起仕国初为池州青阳丞父原潾母顾氏公自幼能砥砺志行初原潾从青阳君宦游青阳卒贫不能归留金陵久之旣而挈帑还业将有营立未遂而亡公方髫齓傍无强近亲戚孑然无所顾借遂刻力事生握劳操苦不数岁遂大植门户而其持身终始一以俭朴虽故楮弊帏必缉而藏之旋出以副所需莫不适用生平恒以弗逮养亲为憾四时奠献必诚必洁而事继母陆尤极孝敬御宗党必以恩而能以义自持尝诲诸子曰治身治家皆当以勤俭孝弟为本吾幼孤弗暇从学而先绪赖不坠者事此耳又以家世播迁之余门祚衰薄思有以振青阳之业遣孙璚补郡庠弟子员凢所以教督防厉者无所不用其至晚年以家付子若孙徜徉诗酒间佳时胜日必命宾友具酒肴遨逰山水间悠然自适葢不知其老而耄及之也呜呼达哉成化丙戌十二月乙卯以疾卒距其生洪武辛未十二月丁亥享年七十有七配同郡徐氏子男三人长谦娶陆氏次让娶周氏又次诚娶叶氏女三人适黄以安陈智顾庠孙男四璚瑢瑄琏女一曾孙男三女二于成化戊子正月二十四日葬吴县至德乡仰天山之原铭曰既俭亦勤植维其门孝弟恂恂康维其身匪康则身贻其子孙尚千百年斯其永存

　　文氏五家集巻二
　　钦定四库全书
　　文氏五家集巻三
　　明　文徴明　撰
　　太史诗集
　　五言古诗
　　饮子畏小楼
　　今日解驰逐投闲傍高庐君家在臯桥諠阗井市区何以掩市声充楼古今书左陈四五册右倾三两壶我饮良有限伴子聊相娱与子故深密奔忙坐濶疎旬月一会面意勤情有余苍烟薄城首振袖复踌躇
　　寂夜一首【效子建】
　　中宵闻零雨抚枕起躇踟昬釭栖素壁流熖照重帏感此寂无语戚然兴我思我思何郁伊欲举棼如丝少壮不待老功名须及时男儿不仗剑亦须建云旗三十尚随人奚以操笔为文章可腴道曾不疗寒饥仰屋媿尘浮俯睐影依依人生良有命何独令心悲心悲髪为白失脚令身危欲为絶世行道逺恐不支世情忌检饬敛目俟其疲谁能七尺身受此千变机役役亦徒尔多忧得无痴惟应慎厥躬古人以为期
　　题画
　　瑶溪涵素秋夜雨洗郊陌渔梁不通市悠然屏尘迹道人燕坐中平坡净于席疎树不遮山斜阳乱寒碧
　　为陈子复画扇戏题
　　长松防高原虚亭写清泚重重夕阳山忽堕清谈里吾生溪壑心苦受尘氛累时从笔墨间涂抹聊尔耳亦知不疗饥性僻殊事此有如鱼吹沫不自知所以世人不相谅调笑呼画史纷然各有须缣素盈案几韈材真足厌研吮良自耻经旬一执笔累岁不盈纸交逰怪逋慢往往遭怒訾岂知书生为未可俗工拟五日画一石十日画一水虽无王宰能此例自可倚陈君乃何人亦自顾庸鄙一扇五更年此负真缓矣吾方惧获怒君顾得之喜一笑题谢君贤于二三子
　　秋日将至金陵舟泊慧山同诸友汲泉煑茗喜而有作
　　少时阅茶经水品谓能记如何百里间慧泉曾未试空余裹茗兴十载劳梦寐秋风吹扁舟晓及山前寺始寻琴筑声旋见珠颗泌龙唇雪濆薄月沼玉渟泗乳腹信坡言圎方亦随地不论味如何清彻亦云异俯窥鉴须眉下掬走童稚高情殊未巳纷然各携器昔闻李卫公千里曾驿致好竒虽自笃那可辨真伪吾来良已晚手致不烦使袖中有先春活火还手炽吾生不饮酒亦自得茗醉虽非古易牙其理可寻譬向来所曾尝虎阜出其次行当酌中泠一验逋翁智
　　九月念八日夜梦中作
　　碧桐已萧萧氷谷流决决独行苍莽间犬吠人迹絶旭日穿树林青烟忽消灭时看殿岩风吹落松上雪
　　除夕有感
　　姁姁小儿语耿耿灯烛明空斋薄羞设言饯岁将行人行有归期岁行无复程谁云无复程行与来岁迎不嫌去日逺端愁来岁并岁亦何去来送迎自人情人生良有限七十云已盈后此未可知今已半践更诗书苦无验冉冉白髪生富贵非不乐功业亦所荣少壮不相待老大徒心惊安得柔脆躯与此浮世争圣贤岂常在古人崇令名感叹宁有益浊酒还自倾
　　新正三日西斋对酒示陈淳【乙丑】
　　西斋掩晴昼有客过我逰揽衣起肃客一笑散清愁新声丽屋角碧草被高丘涉春始三辰巳觉气变柔行看换朱白清隂覆墙头青春来何易白日去何遒愿言惜白日努力继前修芳樽浮浊醪短案登嘉羞客情方眷眷我意亦绸缪绸缪何所为薄言气相投顾兹一日长屈置门生俦浅薄晚无闻奚以应子求三年守残经一举不能谋岂曰属时命要是业未优业至名自成德渊心日休勲猷贵乘时少壮靡迟留德荒学不讲吾与子同忧
　　题画赠许国用
　　穷巷十日雨泥深断来客西斋午梦破跫然识高屐啓戸延故人一笑慰乖隔闲设香茗短榻散书册涉笔写沧洲居然见泉石春山正沈沈春雨犹霡霡密竹晓低迷弱云晚狼籍挟葢縁高冈貌子独行迹子迹良已竒吾意无乃剧吾生雅事此亦颇自珍惜愿为识者画不受俗子迫惟君鉴赏家心嗜口不索吾终不君靳不索翻自获君能用君法吾自适吾适当得吾意时知否初未择偶落好事手谬谓能入格余人惟和声遂使虚名赫虽得知已怜颇为遗者责谁云兴致高正坐能事厄防欲谢胶铅就中有深癖我癖君更甚收此顾何益君言有妙理意自不能释我画惜如金君藏慎于璧好画与好藏同是为物役
　　听竹
　　虚斋坐深寂凉声送清美杂佩摇天风孤琴泻流水寻声自何来苍竿在庭圯泠然如有应声耳相诺唯竹声良已佳吾耳亦清矣谁云听在竹要识听由己人清比脩竹竹瘦比君子声入心自通一物聊彼此傍人漫求声已在无声里不然吾自吾竹亦自竹尔虽日与竹居终然邈千里请看太始音岂入筝琶耳
　　陈氏池亭纳凉
　　朱云衅天汉金乌朗炎曦方夏苦埃郁言遵芳园嬉息鞅偎南榭褰裳防北池微凉度鲜颷浅碧漾寒漪短藻翻鳞鬛闲渚集鳬鹥流目落翔泳逰心寓篇词愿言领幽意况复酬心知坐抚景光寂还怜车马稀逍遥极曕讽旦昼不知疲畴能均凉燠无为居所移
　　小斋盆兰一干数花山谷所谓蕙也初秋忽抽数干芬馥可爱因与次明道复赏而赋之
　　时雨祛残暑凉飔集华轩春徂众芳歇晚蕙抽璚根重兹兰之属不与几卉羣离离水苍佩肃肃紫霞绅耿耿孤榻畔燕对如高人啓扉得良友列案罗清罇于焉抚灵植一笑涤尘烦微风南牖来浓馥散氤氲有时参鼻观即之已无存譬彼孤洁士可望不可亲如何庭阶近有此幽谷芬相忘余洌中渐久不复闻鲁哲日已逺楚累亦沈沦无能被雅操且复酹芳魂
　　感兴一首
　　婉婉岁年谢霜雪凄以繁崇寒集枯条朝华不复存幽人眷迟暮静息藏晏温春风日夕至吹緑墙下根气机无代谢焉知松桧尊
　　岁暮雪晴山斋肆目偶阅谢臯羽诗穷冬疑有雨一雪却成晴喜其精妙因衍为韵赋小诗十章
　　岁晏羣芳息枯条鸣北风层隂结黯霮朔雪飞长空防肃景象物化归终穷妍华肇伊始冉冉收春功
　　其二
　　积雪缟晴昼离离见高松睠兹岁寒枝不复知春冬旭光时明灭奄忽浮云踪尘心不能戢岁晏徒忡忡
　　其三
　　朝光射晴绮飞翼炫瑶姿微风吹竹藂文玉纷差差霜草行已繁氷谷流寒澌机抱终始逝矣夫何疑
　　其四
　　夜寒拂衾稠晓色明牕牖有客从叩门稚子方拥帚玉梅已敷英寒香在纎手一樽畴与同自入无何有
　　其五
　　空庭集饥乌景色入寒沍浓隂酿朔雪松石积缟素玉顔不坚好日出四檐雨薄晚北风微幽人啓朱戸
　　其六
　　朔吹号枯藤日暮殊未息居人事塞向鸷鸟厉高翼不知夜来雪庭户皓已积来麦端可期三白已兆一
　　其七
　　阳卉不复腓研沼氷初结云日弄寒姿晶光互明灭双扉风自揜陋巷人迹絶庭鸟忽自飞苍松落残雪
　　其八
　　初旭射茆檐枯藂恋寒雀睡起无余声风帘时自约展册娱道言樽酒独斟酌无人不妨闲客至亦不却
　　其九
　　拥寒不出户焚香娱燕清朝日照盂盎浮光上虚楹修竹不受风时时苍玉鸣闲情溢眉宇酒醒诗亦成
　　其十
　　残雪不蔽瓦断溜收寒声晨威凄以严云日丽新晴凌风振藂薄枯卉不复荣年光属归敛惨淡有余清
　　春兴二首
　　春阳转芳序淑景丽清嘉晨风扇微和百鸟鸣周遮繁隂清露朱英耀朝华端居媿物化起撷崇兰葩贞芬媚幽独常恐委泥沙青青陌上草日夕遍天涯
　　其二
　　妍英弄芳意柳色含春姿物华浩无涘骀荡东风吹东风日以熙草色日以滋青春万里道逰子有所思浮云漏白日宿露朝已晞攀条惜婉丽忽得瑛琼枝芳悰未有托暮景已西驰菁华难复恃结皓聊自怡
　　支硎山
　　平峦叠苍翠云是支硎山支公今何在白日空孱顔灌莽翳深壑有泉覆其间委流界中道足底闻潺湲悠悠遗世人曾此寄高闲芳踪藐难属古字蚀苔斑
　　题画赠皇甫太守
　　斜阳带回堰秋影落寒潭微风薄高树岩花落毵毵何以消宴坐溪声答高谈虚阑写空馥疎帘摇夕岚君今有公事万里防征骖还应燕寝地展巻忆江南
　　古风赠郑先生
