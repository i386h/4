<!-- { "loadSidebar": true } -->
　　落日生愁地穷隂欲雪天归心闻断雁衰髩逼残年光景陈编里情怀薄酒边平生黄叔度相见即欣然
　　对酒
　　晚得酒中趣三杯时畅然难忘是花下何物胜樽前世事有千变人生无百年还应骑马客输我北牕眠
　　观书
　　老眼视茫然时时手一编未能忘习气聊复遣余年欹枕山牕下篝灯细雨边谁应知此味自结静中縁
　　煑茶
　　绢封阳羡月瓦缶惠山泉至味心难忘闲情手自煎地罏残雪后禅榻晚风前为问贫陶谷何如病玉川
　　晏起
　　林下将迎寡頽然万事捐老知闲有益病与嬾相便残梦荒鸡外轻寒繐帐前从教贫到骨不负日高眠
　　梁溪道中夜行
　　雨余新水漫风外一帆轻山绕湖南去人从画里行天空云树渺月出暮潮平烟霭知何处渔歌时一声
　　石湖春逰
　　湖光披素练野色涨青烟一雨树如沐千林花欲然疎钟白莲社新水木兰船行乐湏春早山头有杜鹃
　　四月二首
　　风雨将春去清和四月天桐隂摇白日草色散青烟兴寄琴樽外筋骸杖履前若为消永昼牕下有残编
　　其二
　　春雨緑隂肥雨晴春亦归花残莺独啭草长燕交飞香箧青缯扇筠牕白葛衣抛书寻午枕新暖梦依微
　　五月
　　迳草侵衫色庭梧生昼隂时光临角黍穑事望梅霖习静罏熏细醒烦茗椀深草堂宾客散欹枕听幽禽
　　夜坐
　　凉声传漏防夜色转楼隂遥汉三星度空庭万籁沉草辉萤个个树影月林林稍觉尘氛逺闲愁不上心
　　夏日
　　境寂昼偏永心清暑气微老兼疎笔研性复懒裳衣隠几双桐转褰帘独鸟飞茗薰聊自适不怪客来稀
　　待月
　　夜色动虚楹南楼迟月生碧烟消欲尽银汉寂无声防灔金波涌参差玉树明隔溪人未卧把酒坐吹笙
　　和陈鲁南二色菊
　　秋色一篱雨寒英百翦霜宫妆娇映额后服淡生香灿烂褭蹄重防褷鹄羽长西风不相负岁岁有重阳
　　右黄菊
　　闲淡岁寒姿金行自及时月明霜翦翦秋净玉差差短翅蝶迷粉脩翎鹤有仪瑶华谁与赋寂寞自东篱
　　右白菊
　　射渎早行二首
　　夜色载扁舟沧江带月流橹声撩吠犬灯影触眠鸥星汉疑摇动烟林逺欲浮不知霜并下寒重木棉裘
　　其二
　　长林风防防孤棹夜暝暝天濶水烟白月寒渔火青素衣沾坠露短髪戴疎星彼美谁家子吹箫下逺汀
　　石湖泛月
　　爱此陂塘静扁舟夜不归水兼天一色秋与月争辉浦近青山隠沙明白鹭飞坐来风满髩不觉露沾衣
　　迎春日风雨斋居漫述二首
　　迎春春欲至风雨暮交加未説迷牛马真成湿岁华林无霜后叶梅有腊前花客散虚斋寂风檐自煑茶
　　其二
　　风雨饯残腊梅花迎早春病淹愁绪在髩与物华新短褐栖余冷重帘细暗尘不嫌门寂寞时有问竒人







　　文氏五家集巻五
　　钦定四库全书
　　文氏五家集巻六
　　明　文徴明　撰
　　太史诗集
　　七言律诗
　　谒江浦庄先生留宿定山草堂
　　十亩青松四靣山草堂宛转乱流间若非清福安能主为访高人得暂闲竹圃眠云秋濯濯水舂孤枕夜潺潺就中何事尤堪羡国是人非了不关
　　重至滁州同诸友逰琅琊
　　兼旬行李滞滁州不到琅琊亦枉留饮伴况来多旧好山灵应不厌重逰四时风景初无恙千里登临易起愁安得移家终此住读书朝暮对溪流
　　再至定山辱庄先生赠诗次韵奉答
　　稺齿穷身岂有知偶陪高论得移时感公不以愚顽弃顾我何堪逺大期草阁便须终岁住仆人休讶出山迟归来乞得尧夫句暮雨秋灯不断思
　　附録庄公赠诗
　　一灯何处写相知对坐寒牕暮雨时诗本平生非杜甫琴才临老遇钟期尽堪出手名家早但觉忘年得友迟傥许无言真妙意欲将千载慰深思
　　暮春
　　高榆风定翠相围天气悠扬思转微昼阁凝香新试扇春肌生汗欲更衣乍闻幽鸟浑无见时堕逰丝忽漫飞惆怅东防寻晓梦落花芳草已都非
　　奉次吴匏庵先生续潘邠老诗韵
　　满城风雨近重阳暝色寒声漫绕堂向去隂晴难逆料迩来牢落已粗尝直饶诗思如秋淡未害臞顔映菊黄好事例乖何用叹但令有蟹荐桑郎
　　田舍
　　秋风田舍有闲情野老迎宾喜不胜小径穿松敷细石短篱縁水束枯藤堆盘虾蟹输村乐匝屋鸡豚騐岁登却恋城居留未得晚山囘首白烟凝
　　咏芙蓉
　　九月霜清卉草荒拒霜池上独宜霜谁怜憔悴春无主赖是迟回晚自芳太液风烟情黯黯仙人城阙事茫茫幽贞自有金茎菊相对疎篱各淡妆
　　十月
　　江南十月乍风埃帘箔垂寒昼不开身计萧萧存断简人情黯黯付深杯雨中秋事芙蓉尽霜后时新橘柚来抱病经旬宾客减卧看香鼎篆萦回
　　停云馆燕坐有怀昌国
　　山馆无人午篆残便闲经日不簮冠时慿茗椀驱沈困聊有书编适燕欢漠漠黄梅生湿润纎纎白苎试轻单梧桐小砌隂如许不得君来共倚栏
　　与邢丽文登葑门城楼
　　天风异制木蛇空雉堞差差夕照中百里山川形胜旧万家烟火岁年丰迤南茂苑迷陈迹直北荒原识故宫会取千年兴废理与君极目送飞鸿
　　次韵答希哲见怀兼乞草书
　　墙外车音寂不闻闲縁谁解病中纷凉风着急吹芳树落日含情咏碧云高谊乍违黄叔度清篇先枉沈休文秋来定有临池兴榻得鹅羣倘见分
　　怀钱孔周徐昌国【时应试南京】
　　停云寂寞病中身旅梦秦淮夜夜新见説踏槐随举子终期鸣鹿荐嘉宾人言漫漶真无防吾道逶迤合有伸想见马蹄轻疾处薄罗微染帝京尘
　　叔父侍御致仕诗二首
　　圣恩刚遂我公私乞与闲身未老时行乐拟裁居士服入山谁送草堂赀浮云多态何当散高鸟无求不可羇明月青山一杯酒闲情未许俗人知
　　其二
　　诏许先生解旧官依然豸绣贲丘园孤危宜负平生志归宿还叨旷荡恩谁谓今人无古道欣看盛事出家门从今只办溪山乐世事如棋不足论
　　奉陪吕太常沈石田逰虎丘次韵
　　高贤寻壑共经丘偶得追从续旧逰陆羽泉甘春试茗王珣祠古暮维舟风檐落落铃相语雨径登登屐似油怪是酣吟留不去水云千顷正当楼
　　金陵客楼与陈淳夜话
　　巻书零乱笔纵横对坐寒牕夜二更奕世通家叨父行十年知己愧门生高楼酒醒灯前雨旅榻秋深病里情最是世心忘不得满头尘土说功名
　　立春日病起【十二月卄三日】
　　青丝裹饼荐春盘喜见鞭春在腊前便与一冬除旧病尚余七日是残年梅花消息严寒后防胜情怀薄酒边旋取物华供帖子暖痕浮緑草生烟
　　初六日与客自葑门泛舟至东禅小集
　　浅痕霏緑淡烟光逺树依依春水长落日五人浮野艇东城三里到溪堂【寺有青溪堂】余寒人日梅枝瘦半醉僧寮菜饭香转信投闲闲不得题诗还博静中忙
　　人日停云馆小集
　　新年便觉景光迟犹有余寒宿敞帷寂寞一杯人日雨风流千载草堂诗花枝未动临佳节菜饭相淹亦胜期春色到今深防许小山南畔草痕知
　　咏孔周
　　围坐清谈麈尾长墨痕狼籍练裙香水亭纨扇歌杨柳春院琵琶醉海棠王谢风流才子弟齐梁烟月锦篇章豪华岂是泥沙物好在挥毫白玉堂
　　春日舟行书所见
　　日出吴山敛雾苍平桡十里下横塘弄春草色偏宜逺绕竹溪流不觉长一坞人烟自花柳千畦麦菜间青黄不因出郭供人事负却风光二月强
　　重阳前一日饮孔周有斐堂
　　尘土欺人两月忙深秋才上故人堂却怜违濶翻情厚不觉淹留入话长翠箔香风吹桂子布袍寒信作重阳百年辛苦还防死好对良辰尽此觞
　　郑太吉送慧泉试吴大本寄茶
　　醉思雪乳不能眠活火砂瓶夜自煎白绢旋开阳羡月竹符新汲慧山泉地罏残雪贫陶谷破屋清风病玉川莫道年来尘满腹小寒梦已醒然
　　岁暮斋居即事
　　檐树扶苏带乱鸦萧斋只似野人家纸牕猎猎风生竹土盎浮浮火宿茶日色射云时弄彩雨丝吹雪不成花庭中卉物凋零尽独有苍松领岁华
　　谢永嘉赵君泽寄兰
　　草堂安得有琳琅傍案猗兰奕叶光千里故人劳解佩一牕幽意自生香梦囘凉月瓯江逺思入秋风楚畹长渐久不闻余冽在始知身境两相忘
　　金陵咏怀
　　钟山日上紫烟收金阙参差万瓦流帝业千年浮王气都城百雉隠高秋声华谁覔乌衣巷形胜空吟白鹭洲囘首壮逰心未已西风防马看吴钩
　　咏玉兰花
　　孤根疑自木兰堂怪得人呼作女郎绕砌春风怜谢傅一天明月梦唐昌冷魂未放清香浅深院谁窥缟袂长漫説辛夷有葛后开应是愧秾妆【此花以辛夷接本】
　　贺九岭【相传为吴王贺重九处】
　　嶻然飞岭带晴岚路出余杭更绕南往迹漫传人贺九胜逰刚爱月当三岩前鹿绕云为路木末僧依石作庵一笑停舆风拂面松花闲看落
　　三月
　　三月江南柳色匀海棠风暖驻游尘山斋病起诗逋积曲巷春晴辙迹新习气未忘聊应世虚名何益漫劳人闲来自理幽居事莫道花时不称贫【李咸用诗衰世难行道花时不称贫】
　　逰吴氏东庄题赠嗣业
　　渺然城郭见江乡十里清隂护草堂知乐漫追池上迹振衣还上竹边冈【中有知乐亭振衣冈】东郊春色初啼鸟前辈风流防夕阳有约明朝泛新水菱濠堪着野人航
　　诗人孙太初过访
　　把剑南来赋逺逰又看东上浙江舟山斋动是经时别菜饭聊看半日留醉里江湖真有味春来花鸟正关愁天台雁荡平生梦慿仗诗囊次第收
　　暮春雨后陈以钧邀逰石湖遂登治平
　　贪看粼粼水拍堤扁舟忽在跨塘西千山雨过青犹滴四月寻春緑已齐湖上未忘经岁约竹间覔得旧时题晚烟十里归城路不是桃源也自迷
　　次韵王秉之新庄书事
　　背郭通村小筑居任心还往乐何如山中旧业千头橘水面新租十亩鱼未遂隠谋聊避俗不忘壮志有藏书抱衾曾借西斋榻囘首题诗十载余
　　与宜兴吴祖贻夜话有作就简李宗渊杭道卿吴克学
　　有客扁舟自阳羡夜堂风雨对高眠不辞谈笑成佳会祗觉淹留有宿縁别后交逰如梦里意中山水落樽前青灯酒醒还生恋明日烟波更渺然
　　寄陈以可乞米
　　秋风百里梦姚城无限闲愁集短檠零落交游怀鲍叔逡巡书帖媿真卿谋身宜信贫难忍食指其如累不轻见説湖南风物好何时去买薄田耕
　　宿相城有怀石田先生
　　何处重占处士星草堂突兀夜灯明风流已与人都尽手泽空怜物有情依旧短墙围野色不禁高树送秋声伤心未了生前约渔子沙头一棹横
　　金陵秋夜与彭寅之汤子重步月
　　双阙深沈夜向防碧天露下葛衣单风吹急柝严城闭月照行人古道寒往事悠悠歌鳯去青山靡靡识龙蟠壮怀万里同游在满目风烟引剑看
　　道复西斋古石
　　玲珑苍壁太湖姿浪蚀沙陶面面竒百穴晴牕通玉女一拳小石梦仇池乍逢合下南宫拜欲咏还输白傅词便拟高斋题列岫朝来秀色满襜帷
　　新正四日雪后方昆山思道过访值余不在留诗而去奉答一首
　　偶扶藜杖出柴荆虚却王猷过访情高兴自縁脩竹住通家还许小儿迎百年契分叨君厚一笑闲縁媿我轻留得新诗珠满案纸牕残雪共光荣
　　杨仪部君谦纂述之余颇修净业瞻对无由怅然成咏
