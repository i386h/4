<!-- { "loadSidebar": true } -->
　　不见髙人动经月似闻观道独澄怀一函自课维摩品百日方持白傅斋春到梅花开小阁梦囘凉月印空阶从知不受风尘累二十年前已乞骸
　　子重赋诗徴余逋画未即践言先以小幅展限就和来押
　　飞岚疉巘翠撑空画得幽居似剡中满地清隂山木合隔溪野色小桥通倚防诗思萧萧雨绕竹茶烟细细风想得髙人方闭户那知市上软尘红
　　夏意
　　五月江南樱笋残疎花吹尽緑漫漫雨来恰及梅黄候春去犹余麦秀寒白日幽深茆屋静野情萧散苎袍寛美人何处经时别满耳新蝉独倚防
　　次韵九逵山中步月
　　黄叶萧萧没断踪风将牢落入穷冬三更酒醒人何处千里月明山自重逺水浮村微见火碧烟藏寺但闻钟知君逸思难分付都属寻诗七尺笻
　　虎丘剑池
　　吴王理玉防千年水落池空得暮砖地下谁曾求宝剑眼中吾已见桑田金鳬寂寞随尘劫石阙分明有洞天安得元之论往事满山寒日散苍烟
　　石湖
　　横塘西下水如油拂岸垂杨翠欲流落日谁歌桃叶渡凉风徐度藕花洲萧然白雨醒烦暑无赖春山破晚愁满目烟波情不极逰人还上木兰舟
　　席上题扇景夀外舅大参吴公
　　解组归来岁五更天教闲散养脩龄东华风浪今无梦南极休徴已见星阅世尽容醒眼白倚楼自爱晚山青扁舟或献南飞曲慿仗东坡醉里听
　　鸡鸣山金陵胜处往岁葢屡逰之未有作也偶阅九逵逰慿虚阁记追赋一首
　　金陵佳丽石头城杰阁登临正雨晴帝业称雄维虎踞逰人选胜得鸡鸣长江天际孤帆灭落日烟中万瓦明满目废兴题不得独看名画绕廊行
　　与外甥陆之箕夜话【安甫子】
　　一笑灯前覩陆云后生殊是逼吾频文章有待成先志眉目分明见故人潘岳任咸千载恨何充王导一家亲虚斋短榻寒相对礼数虽疎意却真
　　上己日独行溪上有怀九逵
　　郭外青烟柳带柔洞庭西去水悠悠故人不见沙棠楫燕子齐飞杜若洲日落晚风吹宿酒天寒江草唤新愁佳期寂寞春如许辜负山花挿满头
　　寒食自横金归泛石湖
　　泽国春深雾雨收越城桥畔水争流断烟西去浮苍屿斜日中川起白鸥村店寂寥寒食节行人迢木兰舟芳晴满目东风急欲采汀花不自由
　　侍柱国王先生西园游集【园在夏驾湖上】
　　名园诘曲带城闉积水居然见逺津夏驾千年空往迹午桥今日属闲人江南白苎迎新暑雨后孤花殿晚春自古会心非在逺等闲鱼鸟便相亲
　　附王先生次韵
　　吴王消夏有残闉特起幽亭谢要津曲径转时迷到客短墙缺处见行人緑杨动影鱼吹日红药留香蝶送春为问午桥闲相国自非刘白更谁亲
　　百花庵
　　北郭名蓝旧有名岁长无复百花深柴门日落空流水古木春来长緑隂满眼风流文字业一龛荒寂道人心野桥诘曲通幽径短防何时许重寻
　　咏庭前藂菊
　　寒英翦翦弄轻黄百卉凋零见此芳天意也应怜晚节秋光端不负重阳郊原惨淡风吹日篱落萧条夜有霜输与陶翁能领略南山在眼酒盈觞
　　赋得野亭秋兴
　　断云狼籍近帘栊天地萧条四壁空尽日倚防黄叶雨一番吹髩白苹风年光搔首孤鸿外山色供愁落照中欲寄闲情无那逺烟波江上采芙蓉
　　赠王履约履吉兄弟
　　春风独目总琳琅素月流云缥缈光未用寡辞推子敬故应相敌有元方百年有待麟呈瑞千里欣看雁逐行手结幽兰成杂佩思君欲赠不能将
　　扬州
　　竹西箫管玉参差柳外楼台舞陆离落日芜城非故国春风后土有荒祠锦帆烟月千年梦禅榻情怀两髩丝二十四桥何处是扁舟西去不胜思
　　先大父有宿汶上之作舟中阅先集敬次严韵
　　日暮风霾欲涨天独临古渡意凄然春光三月行当暇客子长途未息肩白漫河流还岸岸緑垂杨柳自芊芊当年汶上城何处一抹斜阳万树烟
　　过张秋追怀武功先生遗迹
　　投薪沈铁事悠悠巨扫千寻压上游河济从来天下尽江淮今入地中流当时物论轻文士千载行人仰壮猷人事防囘桑海异依然高碣镇东州
　　魏家湾有感【博平县地也】
　　博平县里侍亲时四十年来两髩丝竹马都非前日梦枯鱼空负此生悲已无父老谈遗事独有声名系去思憔悴平生尘土迹魏家湾水会能知
　　柳色
　　漫説鵞儿色似油何如杨柳緑幽幽初收宿雨浓于染逺映新波翠欲流十里蝉声溪上路一痕斜照驿边楼莫言濯濯无人爱别有春光在御沟
　　怀石湖寄吴中诸友
　　江梅千树绕楞伽记得临行尽着花青子熟时应忆我緑隂成处正思家听莺此际堪移酒烧竹何人共煑茶防度扁舟梦中去不知尘土在天涯
　　午门朝见
　　祥光浮动紫烟收禁漏初传午夜筹乍见扶桑明晓仗却瞻阊阖觐宸旒一痕斜月双龙阙百叠春云五鳯楼潦倒江湖今白髪可能供奉殿东头
　　奉天殿早朝二首
　　天外鸣鞭肃禁宸朝廷献纳有司存罘罳拂曙楼台逈象魏连云观阙尊夹陛书思端万笏上方求谏辟千门宫墙树色深于染总受天家雨露恩
　　其二
　　月转苍龙阙角西建章云敛玉绳低碧箫双引鸾声细防扇平分雉尾齐老幸缀行班石陛谬惭通籍预金闺日高归院词头下满袖天香拆紫泥
　　雨中放朝出左掖
　　霏微芳润浥霓旌厯落彤墀散履声暝色浮烟迷左掖碧云将雨近西清柳垂青琐千丝重水落银桥万玉鸣沾洒不辞袍袖湿天街尘净马蹄轻
　　雪后早朝
　　月满长安雪未消分明银海泻秋涛光迷万马璚珂乱势压双龙玉阙高曙色渐分鳷鹊观凝寒犹在鹔鹴袍负薪亦有号饥者愿得君王发汉厫
　　元旦朝贺
　　仙音缥缈协和鸾天上春囘白玉阑日出鸡人徐唱卯雪消风伯为驱寒万方玉帛看王会一岁仪文重履端满目升平题不得白头惭愧直金銮
　　进春朝贺
　　玉殿千官拜冕旒紫衣京兆在前头四时盛德初临木先日严寒已送牛气转苍龙当法驾风囘明庶动宸逰圣王和令思行庆次第颁恩下九州
　　恭大驾还自南郊
　　圣主囘銮肃百灵紫云葢翼苍精属车剑履星辰丽先驾旂常日月明十里春风传警跸万方和气协韶韺白头欣覩朝元盛愿续思文颂太平
　　观驾幸文华听讲
　　朝下鸾舆幸讲堂徐看天仗转东厢翠旂拂柳宫墙绕清跸穿云阁道长千载明良真际会九朝文物旧彞章小臣漫厠防龙后彷佛还瞻日月光
　　庆成宴
　　花映珍盘出上供风吹韶頀落遥空坐联日驭红云暖恩湛宫壶瑞露融一代礼成郊社后百年身际太平中晚酣不记归来处彷佛春光玉殿东
　　再与庆成
　　日射宫花淑景柔春风重醉殿东头嫚姗不厌倡优拙宣观亲承礼数稠天上露华恩湛湛庭中和气鹿呦呦一声响节惊禽散锦服中官进御羞
　　实録成赐燕礼部
　　北府书成奏尚方南宫拜诏许传觞青春照坐宫花丽瑞露浮樽法酒香邂逅鸾台修故事遂令牛走被余光浓恩恰似朝来雨散作槐防六月凉
　　腊日赐燕
　　绮筵错落映朱旗百辟承恩燕赤墀荐蜡尚存周典礼赐酺聊举汉官仪中厨次第催传防列坐雍容各覆巵潦倒不慙书猎字殷勤还赋伐檀诗
　　端午赐扇
　　剡藤湘竹巧裁将珍重瑶华出尚方四海清凉初拜赐一时怀袖总生光最怜明月难捐弃即有仁风可奉扬真觉自天题处湿墨痕狼籍露华香
　　赐长夀防缕
　　紫宸朝下锡灵丝金水桥边拜命时文绣自天腾五色光华约臂结双螭重惭潦倒随恩泽还忝班行覩盛仪愿得君王千万夀日华常照衮衣垂
　　实録成防恩赐袭衣银币
　　双银烂烂出朱提稠叠文缯五色丝天子不遗牛马走侍臣还忝鳯凰池青霄宠渥兼金重白首遭逢补衮迟狼籍天香携满袖春风湛露写新诗
　　再赐银币
　　流银嘉币上方琛昼锡骈蕃雨露深朽质何堪施绮縠虚名元自愧南金敢忘珍重酬千载图补丝毫有寸心白髪茂恩何所自三年供奉忝词林
　　翰林斋宿
　　春星烂漫烛防垣独拥青绫向夜防宫漏隔花银箭永莲灯垂烬玉堂寒坐聆宵柝霜围屋想见郊禋月满坛铃索无风尘土逺始知仙署逼金銮
　　兴隆寺致斋
　　漠漠香灯佛座前寝衣相对不成眠明禋夙奉廷中戒清净来修物外縁竹树湘帘新月色髩丝禅榻旧风烟无端忽忆朝元事笑隔春风又一年
　　内直有感
　　天上楼台白玉堂白头来作秘书郎退朝毎傍花枝入儤直遥闻刻漏长铃索萧闲青静词头烂漫紫泥香野人不识瀛洲乐清梦依然在故乡
　　禁中芍药
　　仙姿绰约绛罗绅何日移根傍紫宸月露冷金带重天风香泛玉堂春千年想见翻阶咏一笑羞称近侍臣不似人间易零落上方元自隔凡尘
　　逰西苑
　　宛转瀛洲带幔坡蜷玉蝀压银河广寒遥见空中树太液微生雨后波云卷红妆千步障鳯吹璚葢万年柯太平见説宸逰简驰道青青长薜萝
　　秋日再经西苑
　　内苑秋清宿露晞盈盈日采动金扉松间翠殿华葢天外银桥入紫微锦缆稀逰青雀暗璚波无际白鸥飞彤墙高柳无人折时见中官一骑归
　　西苑诗十首
　　嘉靖乙酉春同官陈侍讲鲁南马修撰仲房王编修绳武偕余为西苑之逰先是鲁南教内书堂识守苑官因得尽厯诸胜旣归随所记忆为诗十篇
　　万岁山
　　日出灵山花雾消分明员峤戴金鼇东来复道浮云逈北极觚棱王气高仙仗乘春观物化寝园常岁荐樱桃青林翠葆深于沐总是天家雨露膏
　　太液池
　　泱漭沧池混太清芙蓉十里锦云平曾闻乐府歌黄鹄还见秋风动石鲸玉蝀蜷垂碧落银山缥缈自寰瀛从知鳯辇经逰地鳬雁徊翔总不惊
　　璚华岛
　　海上三山拥翠鬟天宫遥在碧云端古来漫説瑶台逈人世宁知玉宇寒落日芙蓉烟袅袅秋风桂树露团团胜逰寂寞前朝事谁见吹箫驾防鸾
　　承光殿
　　小苑平临太液池金铺约戸鎻蟠螭云中帝座飞华葢城上钩陈绕翠旗紫气曾回双鳯辇青松犹有万年枝从来清跸深严地开尽碧桃人未知
　　龙舟浦
　　列殿隂隂水窦连汉家帝子有楼船兰桡桂楫曾千里锦缆牙樯忆往年汾水秋风空落日隋隄杨柳漫清烟今皇别有同民乐不遣青龙漾碧川
　　芭蕉园
　　小山盘折翠防岈松桧隂隂辇道斜草长兰亭迷曲水雨深桃洞自飘花紫云依旧围黄屋青鸟还应识翠华知是史臣焚草地文光隠隠结红霞
　　乐成殿
　　太液东来锦浪平芙蓉小殿瞰虚明碧栏醮影双龙卧緑水浮渠九岛轻漾日金鳞堪引钓拂天翠柳乱闻莺激流静看飞轮转天子无为乐岁成
　　南台
　　青林迤逦转回塘南去高台对苑墙暖日旌旗春欲动薰风殿阁昼生凉别开水榭亲鱼鸟下见平田熟稻粱圣主一逰还一豫居然清禁有江乡
　　兎园
　　汉王逰息有离宫闼朱扉迤逦通别殿春风巢紫鳯小山飞涧架晴虹团云芝葢翔林表喷壑龙泉转地中简朴由来尧舜事故应梁苑不相同
　　平台
　　日上宫墙飞紫埃先皇阅武有层台下方驰道依城尽东靣飞轩映水开云傍绮疏常不散鸟窥仙仗去还来金华待诏头都白欲赋长杨愧不才
　　丙戌十月十日致仕出京二首
　　独驱羸马出枫宸囘首长安万斛尘白髪岂堪供世事青山自古有闲人荒余三径犹存菊兴落扁舟不为莼老得一官常卧病可能勲业上麒麟
　　其二
