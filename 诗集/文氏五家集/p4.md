<!-- { "loadSidebar": true } -->
　　紫兰生谷中英英茁琼芽芳根抱幽独不知桃李花桃李当春时明丽烘朝霞物化归有尽秾艶无常华风雨日夕至零落空泥沙囘看幽谷藂奕叶含芬葩旁滋百亩蕙留夷均揭车申椒杂蘅芷百馥纷交加终资扈纫收岂久在天涯胡犹困薋菉日暮令人嗟被服平生怀欲往道匪遐愿言从明洁卒岁保贞嘉
　　二月
　　二月春尚早青泥没兰芽东风日夜急吹雨作瑶花玉龙压层檐素月流寒沙香红逐飞鞚令人忆东华
　　题画
　　高磵落寒泉穷岩带疎树山深无车马独有幽人度幽人何所从白云最深处出山不知遥顾见云间路三月旣望同吴次明蔡九逵陈道复汤子重王履约履仁泛舟石湖遂登治平以天朗气清惠风和畅为韵分得朗字
　　良期毎多违佳节怅虚往薄言城西逰余春迟幽赏日色漾涟漪天光发融朗清吹飘文裾瑶湍激兰桨寄怀涉清川平目眺遐壤晴霏动遥岑青烟散脩莽亚竹孤卉明隔木春禽响及此单裌成聊寄临流想
　　先友诗【并序】
　　【徴明】生晚且贱弗获承事海内先达然以先君之故窃尝接识一二比来相次沦谢追思兴慨各赋一诗命曰先友不敢自托于诸公也
　　太仆李公【应祯】
　　太仆在三舍抗言拒刑臣【公在太学中官牛玉欲延教子公正言拒之】平生强执志已究未达身十年更外制耿挺标清真矫矫孤飞鸿翘翘一角麟卿监晚囘翔白发已盈巾故国有佳山长岐多风尘终然絶俗姿逸去畴能驯
　　参政陆公【容】
　　陆公娄东鳯少小已翺翔【公少与张沧洲泰陆静逸钺齐名时称娄束三鳯】耿耿文庄公识公在班行职方振风采抗疏扼羣珰章程在司马至今有耿光名隆毁斯来谗搆伺其傍参藩亦晚达竟为讐者伤清风不终泯遗书满缇缃
　　定山庄公【防】
　　定山古通儒学道希圣贤古义与时违敛息贲园田黄花媚幽径白鸟泳清川悠悠青山适一往三十年高罗弗为求欲致无由縁非无济世心亦有清庙篇惜哉用违材零落成弃捐
　　文定吴公【寛】
　　有伟延陵公居然古明德道义周一身文章可华国悠悠明堂思允矣清庙瑟惜哉晚登庸位用时未极还能敦薄夫坐亦消谗慝德渊物为迁曾谁覩声色圣贤不复生斯人重吾忆
　　礼侍谢公【铎】
　　岩岩天台山下有幽贞士咀英撷芳鲜灿然散霞绮早岁登延阁囘翔石渠里璧雍育羣材金匮抽青史虽复恩眷殊不为缨组累方岩有书堂归来还秉耒屡召不终淹谁应会深防
　　处士沈公【周】
　　东南有一士兰带芙蓉裳璚珠杂瑶玦皎然明月光不随鸣鳯下甘与黄鹄翔秋风自寥廓罗网漫高张采芳涉秋苑看云抚层冈不为平生得白首聊徜徉悠悠天随子千载永相望
　　参议王公【徽】
　　王公夫如何侃侃古遗直一命青闱慷慨思效职此身朝阙廷暮已在絶域所期言职伸宁计一身抑丘樊乐优游天子思旧德陜郊甫旬宣遄归一何亟松菊媚幽人钟山有佳色
　　太常吕公【防】
　　太常名家子英英苍玉玕文章足华焕秉志亦坚完礼曹肃供奉弱冠已鶱抟不爱防补郎自致青云端滁山咏列锦银台达纠弹所至必宣秉云胡不终安只应千首诗终古无能刋
　　宿任城次九逵韵
　　北风吹古堰长河卷沙白昔闻谪仙人曾作任城客任城非故楼胜事今尚籍想见天人姿春风岸乌帻落月伴长庚何处防醉魄我行后千年空见徂徕碧长笛起邻舟夜静声裂石不见贺知章悲歌向中夕
　　钜野次九逵韵
　　黄河互回折青山时隠见行行次钜野古服犹汉县空闻泽旣猪非复禹初甸野色浩无垠忽复春风变春风不可稽客子行亦倦黄金日以销转觉青衫贱雨浊或胶舟时行眺回堰惊吹卷平沙河流激飞箭何处望神京天涯云一片谁云千里遥去去南风便
　　无锡道中遇雪夜泊望亭二首
　　北风吹朔雪飞霙杂零雨孤舟暮不前收帆得沙渚天埀野隂合日暝江云吐川原入萧条林木积缟素寒厖噤不鸣饥鸟惊还聚举酒不成懽挑灯时自语飘泊岂在逺出门即羁旅
　　其二
　　长林风怒号天低浦云黑空村烟火微近渚渔舟集路暗行迹稀苍然见寒色野泊不成眠羁魂还恻恻昬灯黯欲絶归梦迷咫尺戍逺更漏沈川寒声影息不知积雪深夜久孤篷仄
　　九日游双塔院次渊明己酉九日韵
　　时叙不容淹忽忽寒暑交矧余蒲柳姿望秋已先凋山林乐闲旷势途利崇高人性各有适奚但壤与霄爰以一日欢酬此卒岁劳古来明哲士取材不遗焦衔觞辄忘世何似栗里陶得酒且复乐安能待来朝
　　十日游治平寺再叠前韵
　　季秋气未肃鸣禽尚交交澄空霜华薄木叶不尽凋抚舆陟前冈不觉身已高囘视平湖东逸峯耸晴霄但欣双目明宁辞一身劳物理会有穷何以心烦焦世情共扰扰吾乐方陶陶达人悟迁化千载犹一朝
　　新晴
　　积雨浮宿润新晴人意适逍遥竹中啼禽破幽寂初阳动檐瓦残溜时自滴曲巷行迹稀苔花绣深壁
　　五星砚【并序】
　　余得古端砚锐首丰下形如覆盆面镂五星聚奎及蓬莱三岛左右蟠双螭刳其背令虚镌东坡制铭一横出作赑屭状文镂精致不知何时物也因命为五星砚
　　买市得古砚雅与时制别锐首下微丰刳中面多缬盘盘覆雕盆斩斩截古铁背铭巧负周饰螭双揭层阁拟蓬居羣星象奎列聚观惊特竒细玩有余拙制岂由常徒材仍出下穴挹毫真有助受水复不竭何为尘市中簿算防没灭爰登文字场永厉清重节礲磨应不辞污辱庶防雪吾侪二三子无日不相接管城与楮固自有优劣得君稠人中应是诸子杰幽榻无时小圃吟不辍从今难复离坐置行复挈良充几格翫何但挥洒设便须袭锦囊勿与俦类防
　　人日王氏东园小集
　　晴飔泛丛条浮阳散修莽良时及初正涉七气已爽厥日肇惟人探占喜融朗驾言求友生名园欣独往折蔬充朱荳扶藜企高壤陟彼墙下冈寄此天际想被草晨风和隔竹春禽响
　　新秋夜坐
　　斜光暗层楼庭阴乍分暝闲门夕未掩月出虚庑静明灭腐草晖参差碧梧影秋至凉风生蜩鸣夜初永抚景慨多违惊时每深省白髪不待年况此百忧并沈沈市喧息稍稍栖禽定不知更漏深坐觉衣裳冷仰睇北斗横繁星丽光炯牛女寂不言银河空耿耿
　　不寐
　　欹枕数寒更漫漫不能旦天寒鸡再号灯昬鼠窥案药罏火已微羣儿睡方鼾清风自何来泠然动虚幔病眼苦不眠循牀发遐叹人世百年短吾生已强半况此贫贱躯时为小儿翫一卧五经旬形消髪垂灿神情日以摧志业交凌乱岂不怀明时流光榻中换平生二三友雅志在霄汉下夀曾不满半逐浮云散感此念微明悠悠何足羡明月度孤音霜华满庭院
　　题画二首
　　稍稍凉飔集依依炎景流西风吹木叶秋色满苹洲伊人何所怀掇棹自夷犹青山在篷底白云宿船头沧波然去仰见天汉浮飞尘暗岐路囘首正悠悠
　　其二
　　轻浪激回渚光风泛荣条青天何许中流见仙桡修眉落明镜兰带矞云飘含情采芙蓉无那美人遥














　　文氏五家集巻三
　　钦定四库全书
　　文氏五家集巻四
　　明　文徴明　撰
　　太史诗集
　　七言古诗
　　题友壻王世宝钩勒竹
　　湘竿泪歇斑不留缟衣玉立清而虬萧萧寒月照空影冉冉白云生素秋谁家美人夸雪面中庭摇佩清霜愁飞来白鳯何所有玉宇瑟瑟风飕飕古来画竹谁最优先宋彭城元蓟丘谁翻新格作钩勒王君一真其俦稍从笔底超变相遂能意外资穷搜应以虚心本性在不使粉节缁尘浮清隂虽改风骨是意足宜于形色求竒踪岂出汉飞白古意尚有唐双钩昔人论书谓心画看君画笔知清修我方有愧文与可君已真如王子猷高堂对此心悠悠聊书数语遥相投殷勤报我无多谋双竹不让双璚球
　　余画金焦落照图吴水部德徴先生寄示二诗题谢长句
　　忆昨浮船下扬子平翻渺渺波千里何来双岛挟飞楼璀璨彤煌截涛起夕峰倒堕满江隂霜树高浮半空紫舟人指防落日处凌乱烟光射金绮平生快覩无此竒却恨归帆北风驶至今伟迹在胸中囘首登临心不已偶然兴落尺纸间便欲平吞大江水固知心手不相能涂抹聊当卧逰尔晴牕舒巻日数囘不敢示人聊自喜水部先生诗有名忽枉瑶篇重称美漫云家法自湖州自媿区区何足齿由来题品系名声何况先生是诗史君不见当年画马曹将军附名甫集犹不死又不见阎公自谓起文儒池上俄防画师耻人生固有幸不幸拙劣何堪古人拟江山千载等陈迹一笑宁须论非是
　　新荔篇
　　常熟顾氏自闽中移荔枝数本经岁遂活石田使折枝验之翠叶芄芄然不敢信也以示闽人良是因作新荔篇命璧同赋
　　锦苞紫膜白雪肤海南生荔天下无盐蒸密渍失真性平生所见唯萎枯相传尤物不离土畏冷那得来三吴顾家传来三数株桂身翠幄森森殊逺人无慿未敢信持问闽士咸惊呼还闻累然生数子绛绡裹玉分明是未论香色果如何只说形模已珍美千载空流北客涎一朝忽落馋夫齿白图蔡谱漫夸张文饰宁如亲目视饱防只于乡里足鲜尝渐去京师迩不须更作岭南人只恐又无天下痏【疑】朝来自讶还自疑事出非常有如此虽云逺附商船达不谓滋培遂生活始知生物无近逺故应好事能囘斡卉物聊占地气迁造化竟为人事夺仙人本是海山姿从此江乡亦萌蘖由来沃衍说吾乡异品珍尝曾不乏不縁此物便增重无乃人心贵希濶福山杨梅洞庭柑佳名久已擅东南风情气味不相下称絶今兼荔子三
　　次韵题子畏所画黄茆小景
　　斜日翻波山倒浸晚晴钩出西南胜絶岛双螺树色浮遥天一线鸥飞剰谁剪吴淞尺纸间唐君胷有洞庭山古藤危磴黄茆渚细草荒宫消夏湾我生无縁空梦堕三十年来蚁旋磨睡起牕前展画看慌然垂手矶头坐湖山宜雨亦宜晴春色茏葱秋月明知君作画不是画分明诗境但无声古称诗画无彼此以口传心还应指从君欲下一转语何人会吸西江水
　　游慧山
　　忆得新秋慧山路小舰归来及秋暮东行不负酌泉盟一笑再理登山屦山中草木渐衰歇依旧灵泉雪流乳肠胃聊煎肉食腥须眉净洗京尘汚雅致仍携小笕茶旧逰媿读南墙句墨痕凌乱犹昨日老衲依稀説前度三旬才到一何稽一月两番无乃屡人情嗜好信有偏至理自知非可谕我生自谓万縁轻泉石娱人却成痼那能过此但空归纵不可留须一戽小奚解事走相从缾罂预洁提泉具斜阳一抹滞奔程好竒正得舟人怒囘视舟人笑不言就中有理无相苦
　　寄题瑞州清风亭亭为夏太常仲昭守郡时作黄应龙追记其事乞诗
　　瑞州山色照江青瑞州太守风泠泠时移事换太守去清风自防山间亭山亭无尘石齿齿百岁风流人仰止同乡愽士怅来迟抚景怀贤托文字写心状物记当时我不识亭心已至清规寺左万松长彷佛与客登崇冈松声激耳溪流驶月色洒面梧桐凉清风濯人固自爽景物快意还相当须知物尽风有歇惟有德在人难忘瑞人縁德护斯亭我复因亭见典刑亭前千挺琅玕清亭中之人能写生此君本无食肉相老守况负清馋名祗今墨君满天下清风何独瑞州城
　　题石田先生画
