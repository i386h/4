<!-- { "loadSidebar": true } -->
　　沙丘车过亡眀镜人头畜鸣自贤圣阿房殿里醉宫娃赵髙手中持国柄羣雄云扰荡山东邯郸却堕秦围中项王一战动天地诸侯膝行趋下风割裂河山建侯国天下畏威心不服只贪衣绣荣楚猴岂识金刀得秦鹿楚歌一夜四面发泣别虞姬歌数阕残兵牢落似晨星独骑凌兢踏寒月乌江渡口方唤船五侯追奔已江边苦道天亡非战罪剑化壮气成飞烟君王雄武古无比独无仁义谁相济向能忠计资范增未必汉家能卜世谷城东头土一丘悠悠遗恨何年休
　　悲长平
　　秦兵伏甲武安西赵将非材战士携千里阵云沉晓日万家屋瓦震秋鼙哀缠朽骨天应泣怨入空山鸟不栖百战区区竟何得阿房烟草亦凄迷
　　雒阳
　　西来洛水绕崧髙野店荒村换市朝董卓捜牢连数月郭威夯市又三朝刦灰深掘终难尽鬼火争然忽自消千古兴亡几春梦只将闲话付渔樵
　　中秋对月
　　去年中秋客神京露坐举杯邀月眀今年还对去年月北风黄草辽西城年年月色长清好只有悲秋人易老儿童不觧忆长安歌舞团圞绕翁媪人生宦防真可怜不知何处度明年预愁老罢废诗酒负此氷玉秋婵娟我生万事随縁耳居自无忧行亦喜君不见杜子闺中只独防鄜州寂寞千山里
　　寄答张维中
　　北辕千里赴陪都日觉还家计愈踈人事浮云千变化宦途平地几﨑岖青山有约长囘首白髪无情忽满梳赖有同年老兄弟相思时寄数行书
　　保徳州天桥
　　鬰鬰风云入壮怀天潢飞下碧崔嵬两崖偪侧无十【音忱】步万顷逡廵纳一杯溅沫纷纷跳乱雹怒涛殷殷转晴雷曾闻电火鱼烧尾防趂桃花涨水来
　　灵石县
　　古道行人少荒城乱石侵天横机素直河入土囊深涧近云长润山髙日易沈田翁乐丰岁歌笑下﨑
　　真容院
　　魔宫佛界等空虚此理何曾属有无直向台山始相见可中还有二文殊
　　读火山莹禅师诗巻【禅师隩州白氏歧山令君举枢判文举之弟自幼日有诗名河东尝有诗云十日柴门九不开松庭雨后满苍苔草鞵挂起跏趺坐消得文殊更一来归寂后客有示其集者因题其上】
　　长短都归一梦中身前身后两无穷李憕信士今如在定向江湖访泽公
　　君马白
　　我马痩君马肥我马虺隤君马飞雕鞍寳校锦障泥向风振迅长鸣嘶一朝计落路傍儿铜鬲为椁薪为衣痩马虽痩骨骼竒古人相马遗毛皮千金一顾防有期
　　陈宫词
　　三阁花深白昼迷酒催狎客赋宫词管散落春风外一曲金钗两鬓垂
　　岢岚
　　岢岚地势横三汊河朔城墉挂一箕紫塞髙连寒日短黄榆落尽长年悲
　　按部道中二首
　　窟野河津水没腰管岑官路雪封条一年乐事能多少强半光隂马上消
　　又
　　寒城睥睨插山隅秋半霜风塞草枯月转谯楼天未晓角声吹彻小单于
　　日观峰
　　半夜东风搅邓林三山银杳沉沉洪波万里兼天涌一防金乌出海心
　　族兄才卿下第后赴宜禄酒官以诗寄之
　　久期老距擅文埸命压人头可得忙两脚尘泥官业晚十年灯火夜凉霜添老叶山梨紫雨浥寒花野菊香【寒花一作寒樷】南北相望无百里几时尊酒涴离肠
　　梨花
　　丰姿闲淡洗妆慵眉緑轻颦秀韵重香惹梦魂云漠漠光揺溪馆月溶溶陈家乐府歌琼树妃子春愁惨玉容安得能诗韩吏部郭西同去醉千钟
　　后赵
　　拟伦人物指髙光可笑枭雏不自量正使成名皆竖子英雄也未到君行
　　古采莲曲
　　洋洋长江水涨平湖田田青茄荷艳艳红芙蕖酣酣斜日外苒苒凉风余蒨蒨谁家子袅袅二八初两两并轻舟笑笑相招呼悠悠波上鸳泼泼蒲中鱼采采不盈手依依欲何如
　　拟廻文四首
　　春波緑处归鸿过夜月眀时飞鹊愁人去附书将恨寄莫山云断倚髙楼
　　又
　　楼上却来楼下待晚春尽断囘肠愁人有説嫌人问泪洒新诗埽墨香
　　又
　　风幌半萦香篆细碧斜影月笼纱红灯夜对愁魂梦老尽春庭满树花
　　又
　　萋萋碧草连天逺杳杳行人几日廻凄雨晚空坐久泪妆残晕湿红腮
　　史内翰公奕【一首】
　　公奕字季宏大名人系出石晋郑王肇父良臣宣和中擢第终于潞州观察副使季宏大定二十八年进士再中博学宏词科程文极典雅遂无继之者累迁著作郎翰林修撰同知集贤院正大中置益政院杨吏部之美与季宏皆其选也以直学士致仕年七十三卒季宏文章书翰皆有前軰风调下至棊防之技亦絶人逺甚闲闲称其温厚谦退与人交愈久而愈不厌其学问愈扣而愈无穷其见重如此诗文号洹水集兵后失之子应祖字企先孙彦忠今在燕中
　　李鴈门
　　天下三分二属梁区区独木欲支唐锦囊三矢传遗恨不救朱三着赭黄
　　厐都运铸【一十九首】
　　铸字才卿大兴人家世贵显眀昌五年进士风流文采为时軰所推字画亦有蕴借仕至京兆运使自号黙翁
　　雪谷晓装图
　　溪流咽咽山昏昏前山后山同一云天公谈笑玉雪喷散为花蕋白纷纷诗翁痩马之何许忍冻吟诗太清古老奴寒缩私自语作奴莫比诗奴苦木僵石老鸟不飞山路益深诗益竒老奴忍笑怜翁痴不知嗜好乃尔为杨侯胸中富丘壑醉里笔端驱雪落因何不把此诗翁画向草堂深处着
　　景骨城驿中夜雨
　　画角邉城莫孤舂野水秋一川霜树老万叶雨声愁自古谁青眼劳生只白头何时问渔父容我一扁舟
　　洛阳怀古
　　草树萧条故苑荒山川惨淡客魂伤玉光照夜新开冢剑气沈沙古战场金谷更谁夸富丽铜驼无处问兴亡一尊且对春风饮万事从来谷与臧
　　田器之燕子图　器之自叙云眀昌丙辰予从军塞外合虏里山野舍荒凉难以状言春末有双燕亦巢此屋土人不之识屡欲捕之予曲为全防此燕昼出夜归予必开戸待之忽一日飞止坐隅都无惊畏巧语移时不去予始悟眀日秋社此鸟当归殆留别语也因作一诗赠之云几年塞外歴﨑危谁谓乌衣亦此飞朝向芦陂知有为莫投茅舍重相依君怜我处频迎语我忆君时不掩扉明日西风悲鼓角君应先去我何归此诗以细字写之为蜡丸系之燕足上眀年四月予受代归又八年泰和甲子任潞州观察判官四月十二日偶坐舍之含翠堂忽双燕至一飞檐戸间一上砚屏予谛视之系足蜡丸故在乃知此鸟葢徃年赠诗者也因请同年厐君才卿画为图求诸公赋诗【噐之姓田名琢云人眀昌五年进士仕至山东路宣抚使慷慨有志节闲闲公所谓田矦落落竒男子者也】
　　田君才畧燕云客少年累有安边防悔从笔砚取功名直要横驰沙漠北塞垣春雪白皑皑东风未放隂开乌衣之国定何许一双燕子能飞来三年驿舍安西道眼底莺花无梦到忽见低飞入短檐此身似向邯郸觉君居海东我中原相逢乃在穹庐前天涯流落俱为客感时念逺空澘然长安何限髙髙阁昼夜风闲开翠幕底事猜嫌不往依甘从此地风沙恶土人嗜肉无仁心一生弋猎夸从禽有巢幸稳勿浪出汝身未必轻千金朝来暮去益狎昵物我相忘情意一但怪重裘积渐添元是西风催社日须知音巧惟鷾鸸忽来坐隅如告辞我方留寓未归得为君忍赋伤心诗诗成自述聊为戏系足封之亦无意燕已归飞我未归刁斗声中忽惊岁旄头夜落妖氛收嫖姚献凯归神州玉关早喜班超入北海不闻苏武留君才经世宁终枉幕府须贤来上党别后归期两及人间秋燕日来往沈沈官舍红芳稀葛衣燕居澹忘机忽闻巧语入檐户大似相识来相依一飞檐外窥庭树一上屏山惊不去解足分眀得帛书真是当年留别句天生万物禽最微固耶偶耶吾不知古道益逺交情醨朝恩莫怨云迁移当时握手悲别离一旦富贵弃如遗闻予燕歌应自疑慎无示之嗔我讥【杨之美尚书诗云危巢客舍久相依常记西风社日归海国传心千驿隔塞垣囬首十年非新诗尚在人空老旧梦无慿乌自飞寄语齐谐休志怪沙鸥相欵觧忘机张巨济云沙塞相逢命已轻翠堂重见眼増眀小诗系足初无意巧语迎人独有情隂徳自招黄雀报机心能致白鸥盟社前秋后风光好须贺他年大厦成李之纯云一别天涯十见春重来白髪一番新心知话尽春愁处相对依依如故人王大用云相别相寻积岁年人心不及鸟心坚填偿恩义三生僓分付平安七字篇王谢乌兜疑诞语绍兰红线定虚传何如此叚人亲见旧话从今不直钱李钦叔云塞上光风已十霜仁心覆护独难忘当时相送诗仍在此日重来话更长客舍花开新信息云兜香冷旧昬黄主人得报君知否千古珠玑在锦囊闲闲赵公三诗田思敬敬之刁白晋卿赵永元王副枢子眀许节张云卿师褚各一诗此不具録】
　　晚秋登城楼二首
　　山势碧环合溪光缟帯眀牛羊成晚景砧杵助秋声酒薄人情废官闲吏事生天东归兴满不为忆莼羮
　　又
　　落日危楼上诗成只自哦清商行老矣红叶奈秋何甑前非悟跳丸去日多功名犹诳我未许着渔蓑
　　冬夜直宿省中
　　吏散庭空宿鸟过冻唫聊复战诗魔陶面冷真堪唾毛颖头尖漫费呵畏事政宜賔客少不才偏觉簿书多西灯闇尊无酒奈此迢迢夜漏何
　　山行絶句
　　四面云山玉作围一川霜树锦为衣翩翩数骑南冈下傅粉王孙射鹿归
　　漉酒图
　　我爱陶渊眀爱酒不爱官弹琴但寓意把酒聊开顔自得酒中趣岂问头上冠谁作漉酒图清风起毫端露电出形似神情想髙闲大似挥时目送飞鸿难袖中有东篱开巻见南山嗟予困尘土青鬓时一斑折腰尚未免敢谓善闭关望望孤云翔羡羡飞鸟还归田未有日掩巻空长叹
　　夏日
　　富国才疎合自羞清时无补但优防只知钱向纸中裹不信能教地上流
　　花下
　　香满西园晓雨微万红千翠自髙低若为常作荘周梦飞向幽芳閙处栖
　　梨花
　　孤洁本无匹谁令先众芳花能红处白月共冷时香缟袂清无染冰姿淡不籹夜来清露底万颗玉毫光
　　未开牡丹
　　国香半吐醉顔酡炫耀春工已自多爱惜不教催羯鼓更浇夘酒防如何
　　却暑
　　九夏楼居不厌髙更须直至冷云巢风来苹末聊自快暑满人间无处逃蔗蜜浆寒冰皎皎画帘钩冷月梢梢闲思殿阁生凉句谁为诚悬作觧嘲
　　怀友
　　镜里衰顔失旧红当年豪逸梦魂中山城对月中秋夜陇鴈寄书西北风遣兴与谁同酒盏相思无处附诗筒慿髙想到消防处落日无言水自东
　　喜夏
　　小暑不足畏深居如退藏青奴初荐枕黄妳亦升堂鸟语竹隂密雨声荷叶香晚无一事步屧到西厢
　　墨竹三首【隔溪烟】
　　一溪流水玉涓涓溪上修篁接莫烟谁倩能诗文与可笔端移得小江天
　　又【秋风骤雨】
　　弥川急雨暗秋空无限琅玕澹墨中剑甲摐摐军十万欲将貔虎战斜风
　　又【春雷起蛰】
　　千梢万叶玉玲珑枯槁樷邉緑转浓待得春雷惊蛰起此中应有葛陂龙
　　山谷透绢帖
　　君不见李广射虎如射兔霹雳一声石饮羽又不见巨灵擘山如擘云莲华万仭留掌痕精神入物物乃尔笔端有神亦如此熈丰以来推善书日下无双黄太史胸中八法蟠虹霓峩眉仙人容并驰平生败笔塜累累妙处不减磨崖碑吕侯好古兼好异与字分身作防戏清潭错落印星璧大泽纵横散龙蜕又如汉宫粉黛争婵娟倚风顾影影更妍岂无硬黄官纸与临仿画师写照非天然吕侯之子今诗仙传家以此为青氊须防神物有时合却逐六丁飞上天
