<!-- { "loadSidebar": true } -->
　　明帝永平十年，置允牢、博南二县，割益州郡西部都尉所领六县，合为永昌郡，始通博南山，度兰仓水，行者苦之。歌曰：
　　汉德广，开不宾。席博南，越兰津。度兰仓，为它人。
　　○建安六年蜀中童谣
　　黄牛白腹，五铢当复。
　　○逢萌新乎歌
　　逢萌首戴瓦盎，哭于市。
　　新乎新乎？（新，莽也）
　　○会稽童谣
　　《后汉书》曰：张霸，永元中为会稽太守。时贼未解，郡界不宁，乃移书开购，明用信赏，贼遂束手归附，不烦士卒之力，于是有童谣。
　　弃我戟，捐我矛。盗贼尽，吏皆休。
　　○后汉顺帝末京都童谣
　　直如弦，死道边。曲如钩，反封侯。
　　○后汉桓帝初小麦童谣
　　《后汉?五行志》曰：桓帝之初，天下童谣。按元嘉中，凉州诸羌，一时俱反，南入蜀汉，东抄三辅，延及并冀，大为民害，命将出众。每战常负，中国益发甲卒，麦多委弃，但有妇女获刈之也。吏买马，军具车者，言调发重及有衷贿也。请为诸君鼓咙胡者，不敢公言私咽语也。
　　小麦青青大麦枯，谁当获者妇与姑？丈夫何在西击胡？吏买马，军具车，请为诸君鼓咙胡。
　　○后汉桓帝初京都童谣
　　《后汉?五行志》曰：桓帝之初，京都童谣。至延熹末，邓皇后以谴自杀，乃以宝贵人代之。其父名武，字游平，拜城门校尉。及太后摄收，为大将军，与太傅陈蕃合心戮力，惟德是建，印绶所加，咸得其人。豪贵大姓，皆绝望矣。
　　游平卖印自有平，不避豪贤及大姓。
　　○后汉桓帝初城上乌童谣
　　《后汉?五行志》曰：桓帝之初，京都童谣。城上乌尾毕逋者，处高利独食不与下，共谓人主多聚敛也。公为吏子为徒者，言蛮夷将畔逆。父即为军吏，其子又为卒徒，往击之也。一徒死百乘车者，言前一人往讨胡即死矣。后又遣百乘车往也。车班班入河间者，言桓帝将崩，乘舆班班，入河间，迎灵帝也。河间姹女工数钱，以钱为室金为堂者。灵帝既立，其母永乐太后好聚金以为堂也。石上慊慊舂黄粱，言永乐唯积金钱，慊慊常若不足，使人舂黄粱而食之也。粱下有悬鼓，我欲击之丞卿怒者，言永乐主教灵帝，使卖官受钱。所禄非其人，天下忠笃之士怨望，欲击悬鼓以求见丞卿。主鼓者亦复谄顺，怒而止我也。
　　城上乌，尾毕逋。公为吏，子为徒。一徒死，百乘车。车班班，入河间。河间姹女工数钱，以钱为室金为堂。石上慊慊舂黄粱，梁下有悬鼓，我欲击之丞卿怒。
　　○后汉桓帝末京都童谣
　　《后汉书?五行志》曰：桓帝之末，京都童谣。按解犊亭属饶阳河间县也。居无几何，而桓帝崩，使者舆解犊侯，皆白盖车从河间来。延延，众貌也。是时御史刘倏建议立灵帝，以倏为侍中，中常侍侯览畏其亲近，必当间己。自拜倏太山太守，因令司隶迫促杀之。朝廷少长，思其功效，乃拔用其弟邰致位司徒，此为合谐也。
　　白盖小车何延延，河间来合谐，河间来合谐。
　　○汉元帝时童谣
　　井水溢，灭灶烟。灌玉堂，流金门（汉成帝建始二年三月，北宫中井泉稍上溢出。井水，阴也。灶烟，阳也。玉堂、金门，至尊之居，象阴盛而灭阳，窃有宫室之应也。后有王莽之祸）。
　　○桓帝延熹二年四侯谣
　　汉以诛梁冀功，封宦者单超、左、具瑷、徐璜、唐衡为五侯，在帝左右，纵其奸慝。家有数侯，子弟列布州郡，宾客杂袭腾翥，海内愠曰：“一将军死，五将军出。”其后超死，四侯转横，天下为之语曰：
　　左回天，具独坐。徐卧虎，唐两堕（回天，言势动人主也。独坐，言骄贵无偶也）。
　　○后汉桓帝末时谣
　　茅田一顷中有井，四方纤纤不可整。嚼复嚼，今年尚可后年饶（一作饶，嚼平声，京都饮酒相强之辞）。
　　○灵帝中平中董逃歌
　　承乐世董逃，游四郭董逃，家天恩董逃，带金紫董逃，行谢恩董逃，整车骑董逃，重欲发董逃，与中辞董逃，出西门董逃，瞻宫殿董逃，望京城董逃，曰夜绝董逃，心摧伤董逃（按董，谓董卓也。言虽跋扈，终归逃窜，至于灭亡也）。
　　○布乎歌
　　士孙瑞王允，谋诛董卓，有人书吕字于布上，负而行，歌于市。有告卓者，卓不悟。
　　布乎（与新乎歌同）？
　　○献帝初京都谣
　　千里草，何青青？十曰卜，不得生（千里草为董，十曰卜为卓）。
　　○灵帝之末京都谣
　　侯非侯，王非王，千乘万骑上北芒。
　　○灵帝之末京都谣歌
　　河腊丛进。（《英雄记》云：“献帝腊曰生也。”）
　　乌腊乌腊。（《风俗通》曰：“董卓滔天虐民，关东举兵，欲共诛之，顾相转望，莫敢先进。若乌腊虫横取之矣。”）
　　○后汉桓灵帝时谣
　　举秀才，不知书。举孝廉，父别居。
　　举孝廉，浊如泥。举良将，怯如鸡。
　　○献帝初童谣
　　燕南垂，赵北际。中央不合大如砺，惟有此中可避世（公孙瓒以为易地当之，遂徙镇焉）。
　　○封使君谣
　　古传记言，汉宣城郡守封邵。一曰化为虎，食郡民，民呼曰封使君，即去不复来。其地谣曰：“莫学封使君，生不治民死食民。”张禺山诗曰：“昔曰汉使君，化虎方食民。今曰使君者，冠裳而吃人”。又曰：“昔曰虎使君，呼之即惭止。今曰虎使君，呼之动牙齿”。又曰：“昔时虎伏草，今曰虎坐衙。大则吞人畜，小不遗鱼虾。”或曰此诗太激，禺山曰：“我性然也。”余尝戏之曰：“东坡嬉笑怒骂皆成诗，公诗无嬉笑，但有怒骂耳！”
　　○城中谣
　　《古今谚》作马廖引，长安今删。
　　城中好高髻，四方高一尺。城中好广眉，四方且半额。城中好大袖，四方全匹（一作半）帛。
　　○二郡谣
　　汝南太守宗资，任功曹范滂。南阳太守成晋，亦任功曹岑至。滂字孟博，至字公孝，二郡为谣。
　　汝南太守范孟博，南阳宗资主画诺。南阳太守岑公孝，宏农成晋但坐啸。
　　○后汉黎阳张公谣
　　公与守相驾蜚鱼，往来倏忽远熹娱，此兆民宁厥居。
　　○咄喵歌
　　枣下何纂纂，荣华各有时。枣初欲赤时，人从四面来。枣适今曰罄，谁当仰视之？
　　○陈留童谣（颂仇览也）
　　父母何在在我庭？化我鸱枭哺所生。
　　○邺城童子谣
　　本王粲刺曹操辞也，唐李贺追拟之。
　　邺城中，暮尘起。探黑丸，斫文吏。棘为鞭，虎为马。团团走，邺城下。切玉剑，射曰弓。献何人？奉相公。扶谷来，关右儿，香扫涂，相公归。
　　○邺中谣
　　凤阳门南天一半，上有金凤相飞唤，欲去不去著铁绊（邺城门有金凤二枚，一飞入漳水，一以铁绊其足）。
　　○魏黄初童谣
　　《广五行志》：魏文帝为美人薛灵芸筑台，高三十丈，列烛台下，远近望之，如列星坠地。又为《铜表志》，里数行者，歌谣云云。《铜表志》道：“是土上出金，列烛如星，是火照台也。”汉火德，魏土德，火伏而土兴。土上出金，是魏灭而晋兴之兆。晋以金德王故也。
　　青槐夹道多尘埃，龙楼凤阁望崔嵬。清风细雨杂沓来，土上出金火照台。
　　○祝衄缪歌
　　《高士传》：魏伐吴，有窃问隐士焦先，先不应，缪歌云云。后魏军败，人推其意，羊指吴，历指魏也。
　　祝衄祝衄，非鱼非肉。更相追逐，本为杀羊，更杀历。
　　○魏明帝景初中童谣
　　魏明帝时，谣云云。及司马懿平辽东归，当还镇长安。会帝疾笃，急召之，乃乘追锋车东渡黄河，终翦魏室，如童谣之言也。
　　阿公阿公驾马车，不意阿公东渡河，阿公东还当奈何？
　　○魏曹爽策政时童谣
　　曹爽之势热如汤，太傅父子冷如浆，李丰兄弟如游光。何邓丁，乱京城（指何晏、邓、丁谧也）。
　　○魏明帝太和中兜铃曹子歌
　　当奈汝曹何（其后曹爽见诛，曹氏竟衰）？
　　○魏齐王嘉平中谣
　　白马素羁西南驰，其谁乘者朱虎骑（朱虎者，楚王彪之小字也。王凌、令孤愚闻此谣，谋立彪。事发，凌等伏诛，彪遂赐死）。
　　吴初童谣
　　黄金车，斑兰耳。开阊门，见天子。
　　○吴孙休永安二年小儿谣
　　干宝《晋纪》曰：“永安二年，小儿群聚嬉戏，有异小儿忽来言曰云云”。又曰：“我非人，荧惑星也”。言毕上升，仰视若一疋练，有顷没，后四年而蜀亡。六年而魏废，二十年而吴平，于是九服归晋司马氏。
　　三公锄，司马如。
　　○吴孙亮初童谣
　　吁汝恪，何若若？芦苇单衣蔑钩络，于何相求杨子阁（杨子阁反语，谓石子冈也。及诸葛恪死，果以苇席裹身，篾束其腰，投之石子冈后，听恪故吏收葬，求之此冈云云）。
　　○吴黄龙中童谣（周处《风土记》）
　　行白渚，君追汝，句骊马（后孙权征公孙渊，浮海乘舶，舶白也，后变为白词）。
　　○吴孙亮初白鼍鸣童谣
　　白鼍鸣，龟背平。南郡城中可长生，守死不去义无成（出张文昌《拟白鼍谣》云：“天欲雨，有东风。南溪白鼍鸣溪中，六月人家非无水，夜闻白鼍人尽起）。
　　○吴孙皓初童谣
　　宁饮建业水，不食武昌鱼。宁还建业死，不止武昌居。
　　○吴孙皓时石印山诗
　　楚九州渚，吴九州都。扬州士，作天子。四世治，太平矣。
　　○吴孙皓天纪中童谣
　　阿童复阿童，衔刀浮渡江。不畏岸上虎，但畏水中龙（王浚小字阿龙）。
　　○晋太始中童谣
　　《晋书》曰：“太始中，人为贾充等谣，言亡魏而成晋也。
　　贾裴王，乱纪纲。王裴贾，济天下。
　　○晋武帝太康后童谣
　　局缩肉，数横目，中国当败吴当复。
　　宫门柱，且莫朽，吴当复在三十年后。
　　鸡鸣不拊翼，吴复不用力（于时吴人皆谓在孙氏子孙，故窃发为乱者相继。按横目四字，自吴亡至晋元帝兴几时四十年，皆如谣云。元帝懦而少断，局缩肉直斥之也。干宝云：不如所斥讳之也）。
　　○太康末京洛杨柳歌
　　春风尚箫条，去故来人新，苦辛非一朝。折杨柳，愁思满腹中，历乱不可数（是时二杨贵盛而被诛灭，太后幽死宫中，折杨柳应也）。
　　○惠帝永熙中温县谣
　　光光丈长，大戟为墙。毒药虽行，戟还自伤（杨骏居内府，以戟为卫，死时又为戟所害）。
　　两火没地，哀哉秋兰。归形街邮，终为人叹（两火，武帝讳炎也。杨后被废，贾后绝其膳入口而崩，葬街亭邮北）。
　　○晋永熙中童谣
　　《晋?五行志》：下有“大石压之不得舒”一句。
