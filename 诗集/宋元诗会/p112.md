<!-- { "loadSidebar": true } -->
　　异境微茫在半霄僊人垂手下相招老来尚有君亲念未敢相陪过鐡桥
　　扶胥
　　一阵东风扫曀霾天容海色豁然开何须更网珊瑚树秪读韩碑也合来
　　再题六如亭
　　昔人喜説坠楼姬前辈尤高断臂妃肎伴主君来过岭不妨扶起六如碑
　　宫词【二首】
　　凉殿吹笙露满天木犀花发月初圆君王少御珊瑚枕多就宫人玉臂眠
　　先帝宫人总道妆遥瞻灵栢泪成行旧恩恰似蔷薇水滴在罗衣到死香
　　书壁
　　緑衣蒲屦小纶巾四壁清风一榻尘谁谓先生贫到骨百金新聘竹夫人

　　宋元诗会卷四十八
　　钦定四库全书
　　宋元诗防卷四十九
　　兵部主事陈焯编
　　徐经孙
　　【字中立寳庆二年进士授润阳主簿知临武县通判潭州擢监察御史劾京尹励文翁不报即日出都上遣使追之不及进直寳章阁提刑福建升安抚召爲秘监歴宗正刑侍兼给事升太子詹事辅导东宫三年拜翰林学士知制诰忤丞相贾似道罢归十年卒赠光禄大夫】
　　和黎丞梅关岭
　　峭壁接高天闲云淡横岭稍便僧房静未觉官曹冷风月两闲人山川一佳境谁欤共兹乐老仙白垂领
　　题施山观音阁
　　阁道连云栈檐牙覆竹隂南来天马渡北落水龙吟林鸟疑谈偈田花欲布金凭栏观下界洞见逺公心
　　病中有感
　　习懒多成病旬余乆覆杯帐中闻燕语瓶里看花开医已肱三折愁来肠九廽何时得疎散屐齿印苍苔
　　福州即景
　　一别居诸岁月増遥闻此景画难能潮田种稻重収谷道路逢人半是僧城里三山千簇寺夜间双塔百枝灯常年六月东崖下地涌寒泉潄齿氷
　　送仲时弟
　　江关千里隔山川有弟能来慰眼前方喜雁行随处乐可堪蟾影别时圆暑行勿亟宜彊饭湍激多惊莫问船归到家山相劳苦团栾恰是菊花天
　　方　岳
　　【字巨山歙人绍定间进士官至吏部侍郎前后为权相所恶摈斥以死有秋崖集　稗史云方巨山昔在赵丞相幕中因避赵父之讳改姓为万后又为丘岳属官改名曰万山恐未必然】燕来巢
　　吾贫自无家客户寄村疃槿篱只三间荒寒天不管燕亦何所闻乃于我乎馆岂以菊未莎而有竹可欵不叩富儿门宁爲老夫伴此意殊可人然亦似吾懒所须半丸泥不费一秉秆云胡及风熏相宅无乃缓勉哉尔翁姥坐席宁暇暖主人当贺成落以晴云盌
　　蛰室
　　室中度以几其脩去寻一广长半而赢崇爲咫者七牖一以爲明墐三以爲宻不供并横肱所贵劣容膝蠖屈防春霆龟穹美朝日防方用事万木僵欲栗穷隂易中人戒子谨无出于时则然耳天者傥可必相尔室外寒砖炉坐扪虱
　　东西船
　　昨日东船送风下突过乗舆快于马今日西船使风上适从何来急于浪东船下时西船怨西船上时东船羡篙师劳苦自相寛明日那知风不转推篷一笑奚尔爲怨迟羡速无休时沙头漠漠杏花雨依旧年时樯燕语
　　豆苖
　　江南之笋天下竒春风悤悤催上篱秦邮之姜肥胜肉远莫致之长负腹先生一鉢同僧居别有方法供斋蔬山房扫地布豆粒不烦勤荷烟中鉏手分瀑泉洒作雨覆以老瓦如穹庐平明发视玊髯磔一夜怒长堪氷苴自亲火候瀹鱼眼带生芼入晴云盌碧丝高压涎滑莼脆响平欺辛螫蔊晚菘早韭各一时非时不到诗人脾何如此隽咄嗟办庾郎处贫未爲惯
　　黄宰致江西诗双井茶
　　黄侯授我以江西诗禅之宗瀹我以双井老仙之雪香砖炉春着兔毫玊石鼎月翻鱼眼汤夜搜揽十年读候虫鸣秋声殷墙廼翁诗家第一祖不用棒喝行诸方掀翻杜陵自作古夜半衣鉢谁升堂单传横出三十六未许歙梅洪雁行雅闻滕阁藏墨本欲往从之山阻长牙笺大册忽在眼荒苔茆屋森珩璜东湖柳色入眉宇君其几代之诸郎不离文字话祖意传灯肯与留山房宁知三生受昏闇纵有此灯无此光宜州戍楼山月苦茫茫参到无何乡　【黄宰当是山谷之孙而逸其名字何也】
　　斋中
　　竹外一灯青残书伴古防叶干闻雨急山近觉岚腥多病身爲累无心梦亦灵明朝有痴事须到采芹亭
　　山居【二首】
　　我爱山居好林梢一片晴野烟禽谇语春水桞闲情藓石随行枕藤花醒酒羮吾诗不堪煑亦足了吾生我爱山居好红稠处处花云粘居士屩藤覆野人家入馔春烧笋分灯夜作茶无人共襟抱烟雨话桑麻
　　不寐
　　不寐何爲者幽居事更稠怯风思鹤冷闻雨爲花愁草合妨游屐沙崩压钓舟春蓑故无恙欹枕数更筹
　　寄侄
　　尔亦爲贫驱间砚欲枯自从村野别曾到峡山无寒圃应肥菜秋霖怕损租有书供夜读时一唤吾雏
　　舟次严陵
　　与雁分洲宿连云做梦清江风月事老野雨客心惊潮急仍吞濑更寒不过城子陵吾所韪蓑外防须名
　　热甚有懐山间
　　终是山间别寒泉在脚邉戏鱼争美防啼鸟破佳眠境寂夜如水僧闲日抵年欲来来未得戽斗救枯田
　　听雨
　　竹斋眠听雨梦里长青苔门寂山相对身闲鸟不猜客应嫌酒尽花却爲诗开莫下帘尤好恐妨云往来
　　泊歙浦
　　此路难爲别丹枫似去年人行秋色里雁落客愁边霜月欹寒渚江声惊夜船孤城吹角处独立渺风烟
　　秋晓登山
　　登兴在丘林其如老见寻身余持蟹手脚负看山心秋色苍厓暝晓篱黄叶深唯应负苓者来往古松隂
　　道中连雨
　　蚤晏逢人问荒村店亦稀竹舆穿雨过沙鸟带云飞野渡疑无树春山尽有薇不缘诗是伴谁与倚荆扉
　　山墅
　　且莫嫌穷僻山居尽自竒候樵分玊蕈熏穴得香貍杯隽明氷片崖寒孕雪芝不遗吾一美慙尔野人爲
　　赵尉催筑秋崖
　　只尔三间屋吾贫未易云与山先定諡有客屡移文竹喜今年活梅从隔坞闻犹嫌灌园力多爲读书分
　　送王尉归觐
　　喜有吟诗癖吾侪得往还客惟依竹语官只似僧闲夜雨灯谁共秋崖藁未删柴门黄叶下别后正须关
　　答赵玊汝
　　人间无处不风波潮打西兴雨一蓑难与命争俱老矣径寻诗去奈吾何园成次第自花艸山是知闻空薜萝赖有月明千里共烟寒数笔落行窝
　　次韵郑总干
　　防须咄咄漫书空未觉人间欠此翁黄犊自随谙寂寞青山亦讳话穷通世方怒及水中蟹我亦防如天外鸿醉眼不知人几品乆将樵牧等三公
　　书戴式之诗卷
　　石屏游诸老间蚤得诗名及诸老凋谢独石屏岿然鲁灵光耳予生后三十二年才此一识秋风别去因书数语集中
　　七十行年戴石屏同时诸老各凋零扁舟归去自渔舍冷骨秋来更鹤形天地无情头尽白江山有分眼终青剡溪定有人乘兴月下柴门不用扃
　　感懐【五首】
　　异人曽授相牛经竒字初传瘗鹤铭敲月不知僧某甲鉏烟頼有老畦丁山灵呵防闲居赋象纬森罗处士星俯仰中心无愧怍芋区陇亦朝廷
　　去国何年老一丘于今已换几公侯不知我者谓爲拙是有命焉那用求舴艋舟应容钓蟹麒麟阁不画骑牛百年长短身余几付与西风汗漫游
　　从古幽闲在涧阿不将齿髪犯风波共知韩愈亦人耳子谓伯寮如命何野处生成盘谷序襟期写在醉时歌尚嫌山浅人知处更与移牀入薜萝
　　拄上风烟更一层瘦藤对倚玉崚嶒左花右竹自昭穆春鹤秋猿相友朋五亩园爲终老计半间云住在家僧蹲鸱生乳菰如臂莫道山翁百不能
　　曩昔行藏已熟筹最爲上防是无求看人面孔有何好如此头颅只合休草草园庐山北住匆匆岁月水东流莫因一片梧桐叶瘦损能诗沈隐侯
　　山居
　　春溪甘滑潄山瓢归卧藤隂藓迳遥云气酿成巫峡雨松声寒似浙江潮书生与世例迂濶山意向人殊寂寥却喜庾郎贫到骨韭畦时一摘烟苖
　　次韵郑佥判
　　不论山北与山南是处移将竹两三亦爱村深工部屋尚嫌门对相公潭夕阳归鸟占花坞山雨饭牛规草庵日挂壁从生白醭此中除酒百无堪
　　陪呉总侍集研山用赵端明送行韵
　　烟波画出暮江天着我芦花明月船官满只称前进士路贫休问小行年一归已后陶元亮众论宁无班孟坚不负登临重九约过江犹及菊花前
　　立春
　　初信东风入防幡自挑雪荠饤春盘土牛又送一年老海鹤不知三迳寒筋力尚堪耕绿野鬓毛并欲挂黄冠无人共跨南山犊更作寻花问柳看
　　次韵徐宰集珠溪
　　僧不须敲饭后钟自擕茶去借松风斩新山色佛头绿依旧桃花人面红春瓮贮氷揺玊螘夜堂烘蜡缀钗虫山灵共欲留人住新月隔溪烟雾蒙
　　过北固山下旧居
　　池塘燕子旧人家杨柳春寒一迳斜夜读自生书带草朝饥曾对米囊花侯谁在矣山如昨今我来思鬓已华舍馆不知何日定竹舆鸣雨又吚哑
　　春日杂兴【二首】
　　高下云藏野老家纵横水潄竹篱斜勒将春去许多雨流出山来都是花白首风烟三迳草清时鼓吹一池蛙身闲不耐闲双手洗甑炊香夜作茶
　　南冈北岭对扉看尽朝岚与夕霏社后未曾闻燕语雨中谁不惜花飞山醅约莫几时熟沙笋轮囷一尺围莫怨风光损桃李荼防芍药又芳菲
　　约黄成之观琼花予不及从以诗代简
　　杜宇声中鬓欲华春风将绿又天涯欠随江夏无双士共看扬州第一花想像烟云人跨鹤淋漓诗句字栖鸦蹇驴不管唐衫湿醉兀归鞍暮雨斜
　　夏日简王尉
　　松萝爲屋芰荷衣只与鳬鸥共钓矶雌霓横溪遮雨断雄风吹雾作尘飞山林谁可闲来往世俗难论眞是非颇喜雪舟王逸少夜凉吾欲扣斋扉
　　山中
　　剩斸荒寒地百弓尽供弄月与吟风太平世界丰登外小有洞天闲适中野服染成驼样褐山花开到雁来红夕阳篱落谁呼唤盂酒蹄肩赛社翁
　　旅思
　　索米长安鬓易丝向来书剑亦奚爲无诗传与鸡林去有赋羞令狗监知两戒山河饶虎落五湖烟水欠鸱夷喜无光范三书草此叚差彊韩退之
　　湖上
　　老藤支我歩湖漘借与晴光一欠伸杨柳得春青眼旧山峦留雪白头新鐡琅珰语寻斋鉢银鱍剌肥収钓緍有两黄冠共棋局相擕便作所欢人
　　简李桐庐
　　愧面何堪见客星移舟且莫近前汀鸥沙草长连江暗蟹舍潮囘带雨腥归去尚余初茧栗生来能费几笭箵诗肠一夜生芒角试问故人双玊缾
　　逢梅【二首】
　　水仙婉弱山矾冗我自视之儿女曹鲁直径令相伯仲至今未敢广离骚
　　人言草没孤山冡从此梅花不要诗却是未嫌吾辈在一枝开过竹巴篱
　　岳　珂
　　【字肃之相州人宋南渡后家江州甘棠湖考其诗所自述葢忠武裔也嘉熙戊戌官户部侍郎总饷沔鄂史无传于他传见之言其制置当涂横敛百出非亷士也】将发琵琶亭
