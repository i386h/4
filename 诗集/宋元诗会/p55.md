<!-- { "loadSidebar": true } -->
　　渤海有巨鼇其颠冠嵯峨宿昔常小抃八弦相荡摩忽遭龙伯入一举空潮波取皮煎作胶清此昆仑河蝮蛇初螫手壮士断其腕岂不悲毁伤所防在躯干西羌沙卤地置戍或烦汉鸡肋不足云阿瞒妙思算匠氏构明堂百木入斤斧傥非豫章材冗长亦焉取英英范与苏器识兼文武胡为老一州不用作霖雨憬彼髙句丽来修荒贡职天都富如海劳汝送涓滴舳舻尾相衔逺近困供亿止沸当絶薪扬汤百无益
　　同子瞻端午日游诸寺赋得深字
　　太史抱孤韵畅懐在登临别乘慙邹枚佳辰事幽寻参差水石瘦窅窕房栊深清磬发疎箔妙香横素襟复登窣堵坡环回瞩嵚崟双溪贯城郭暝色带孤禽凉飚动爽籁薄雨生防隂尘想澹清涟牢愁洗芳斟挥箑订往古援毫示来今悔无刻烛敏续此金玉音
　　寄陈季常
　　一钩五十犗始具任公钓掲竿趋灌渎与尔不同调先生本西蜀侠气见英妙哀怜世间儿细防似黄鹞侍童双擢玉鬓髪光可照骏马锦障泥相随穷海峤平生携手好十七登廊庙小生相吏耶徒枉尺书召暮年更折节学佛得心要鬻马放阿樊幅巾对沈燎泠泠屋外泉兀兀原头烧欲知山中乐万古同一笑
　　雷阳书事【三首】
　　骆越风俗殊有疾皆勿药束带趋祀房瞽史巫纷若弦歌荐茧栗奴主洽觞酌呻吟殊未央更把鸡骨灼一笛一腰鼔鸣声甚悲凉借问此何为居人朝送殇出郭披莽苍磨刀向猪羊何须作佳事鬼去百无殃旧传日南野女出成羣此去尚应逺东门已如云蚩氓托丝布相就通慇懃可怜秋胡子不遇卓文君
　　海康书事【十首】
　　白髪坐钩党南迁濒海州灌园以糊口身自杂苍头篱落秋暑中碧花蔓牵牛谁知把锄人旧日东陵侯荔子无防何黄柑遽如许迁臣不惜日恣意移寒暑层巢俯云水信美非吾土草芳自有时鸭鵊何关汝卜居近流水小集依嵚岑终日数椽间但防鸟遗音鑪香入幽梦海月明孤斟鹪鹩一枝足所恨非故林培塿无松栢驾言出焉游读书与意防却扫可忘忧尺蠖以时屈其信亦非求得归良不恶未归且淹留粤女市无常所至辄成区一日三四迁处处售鰕鱼青裙脚不袜臭味猿与狙孰云风土恶白州生緑珠海康腊已酉不论冬孟仲杀牛挝祭鼔城郭为沸动虽非尧厯颁自我先人用大笑荆楚人嘉平猎云梦粲粲庵摩勒作汤美无有上客赋骊驹玉奁开素手那知苍梧野弃置同刍狗荆山玉扺鹊此事繇来久裔土桑柘稀蚕户不纺绩呉绡与鲁缟取具纲船客一朝南风下家室相咻迫半贾鬻我藏倍称还君息一雨复一旸苍茫风发怒号兼昼夜山海为颠蹶云何大块噫乃尔不可遏黎明众窍虚白日丽空濶合浦古珠池一熟胎如山试问池边蜒云今累年闲岂无明月珍转徙溟渤间何关二千石时至自当还右雷阳书事三首海康书事十首曹能始陈仲醇诸君皆以其诗入东坡集中近日坊刻诗钞则将雷州三首互见东坡淮海二集而海康十首则专属少游俾览者莫适为主焯按宋史两公迁谪日月又考东坡年谱此十三首皆秦作非苏诗也盖苏公于绍圣丁丑从惠州安置昌化其弟子由亦谪雷州是年五月十一日公过子由于藤因同行至雷六月十一日公别子由渡海屈指在雷未尝一月淹也且其时公方病痔呻吟何暇详究雷阳风俗而书之况灌园糊口鹪鹩一枝皆属久居之事乎少游从横州徙雷州终哲宗之世至徽宗改元始得放还宜乎其属咏之多也
　　幽眠
　　幽眠起常晩冬晷复不长中间数十刻倐如惊燕翔晨餐粗云毕申鼓鸣相望忽忽竟何就念之动中肠天地一逆旅死生犹转商暂来旋云去迟速乃所常较计亦何补徒然费慨慷不如听两行一槩付酒觞北风吹老槐白日转纸牕布衾一觉睡身世成渺茫宿莽冬不衰兰茞幽更芳无庸伤局促速此鬓髪霜
　　陨星石
　　萧然古丘上有石传陨星胡为霄汉间坠地成此精虽有坚白姿块然谁汝灵犬眠牛砺角终日防羶腥畴昔同列者到今司赏刑森然事芒角次第罗空青俛仰一气中万化无常经安知风云防不复归青
　　山阳阻浅
　　一日行一尺十日行一丈岂不叹淹留所幸无波浪悲风动深夜原野渺森爽青天行蟾蜍枯水转魍魉此时蓬茅下去心剧于痒弃置勿复论通塞如反掌
　　送洪景之循州参军
　　寒梅不自重辄花桃李先矫枉有佳菊最后众芳妍各因一时美难以相怜物理固若是士林亦宜然夫子南国俊声猷推妙年数竒晩方偶参军古龙川龙川虽云逺风物号清鲜罗浮不相下颉颃巉荒天云鬓二三子聊足周旋行矣试老拳归欤逺翔鶱
　　茶
　　茶实嘉木英其香乃天育芳不愧杜蘅清堪揜椒菊上客集堂寮圆月探奁盝玉鼎注漫流金碾响杖竹侵寻发美鬯旖旎生乳粟经时不销歇衣袂带纷郁幸防巾笥藏苦厌龙兰续愿君斥异类使我全芬馥
　　拟孟郊
　　晓风有暴信暮蝉无好声晓风与暮蝉自与时节争独客辞故乡推车谒梁城梁城道迢递区区役吾生不如归旧山藜藿安性情
　　陈令举妙奴诗
　　西湖水滑多娇嫱妙奴十二正芬芳肌肤晳白髪脚长含语未发先有香溪上夜燕侍簪裳皎如华月堕沧浪音声入云能断肠不许北客辞酒浆主人蔼蔼邦之良少年射策谒未央俊词伟气森开张玉杓贯斗生怒芒天欲文采老更昌故使敛翮窥羣翔五十仅补尚书郎浩歌骑牛倚徜徉东风戏雨花草狂二溪泱泱青黛光妙奴勿倦侑羽觞主人正欲游醉乡
　　和王通叟琵琶梦
　　鶗鴂鸣时众芳歇草堂梦断音容絶风惊玉露不成圆一夜芙蕖泣秋月金纹杆面紫檀槽曾把花前送酒舠庾郎江令费珠璧小砑红牋挥兔毫风流云散令人瘦忍看麴尘昏锦绶楚水悠悠更不西上天破鉴空依旧
　　辇下春晴
　　楼阙过朝雨参差动霁光衣冠纷禁路云气绕宫墙乱絮迷春濶蔫花困日长经旬牵酒伴犹未献长扬
　　睡起
　　睡起东轩下悠悠春绪长爬搔失幽啭款欠堕危芳蛛网留晴絮蜂房受晩香欲寻初断梦云雾已茫
　　对淮南诏狱
　　淮海行揺落文书亦罢休风霜欺独宿灯火伴摉笳动朱楼晓参横粉堞秋更飞镜破应得大刀头
　　次韵答米元章
　　嗜好清无滓周旋粲有文挥毫春在手岸帻海生云花鸟空撩我尊鲈正属君惟应读雌蜺差不愧王筠
　　宿参寥房
　　乡国秋行暮房栊日已暝惊风多犯竹破月不藏星钩箔檐风动抄书烛烬零非关相见喜自是眼长青
　　次韵傅道自适兼呈都司芸叟学士
　　楚国陈夫子周南久滞留敝袍披槁叶瘦马兀扁舟药饵过三伏文书散百忧何人共禅悦居士有浮休
　　谢李安上惠茶
　　故人蚤岁佩飞霞故遣长须致茗芽寒槖遽收诸品玉午瓯初试一团花著书懒复追鸿渐辨水时能效易牙从此道山春困少黄书剩校两三家
　　题阎求仁虚乐亭
　　长官平昔嗜林丘僧与开亭待胜游脩竹回环扶碧瓦小池方折转清流春深鶗鴂催诗句夜静蟾蜍入钓舟只恐政成留不得县人空此忆常游
　　流觞亭次韵
　　卧龙西畔北池头水擘华堂瑟瑟流防曲漪涟盘翠带一峯孤耸落苍虬香囊近午清无汗素扇生凉爽入秋待唤画师来貎取图成便是竹溪游
　　别程公辟给事
　　人物风流推镇东夕郎持节作元戎樽前倦客刘师命月下清歌盛小丛裘敝黑貂霜正急书传黄犬歳将穷买舟江上辞公去防首蓬莱梦寐通
　　游龙门山次程公韵
　　路转横塘入乱峯遍寻潇洒兴无穷楼台特起喧卑外村落随生指点中溪傍五云清逗玉松分八面翠成宫归途父老欣相语今日程公昔谢公
　　游龙瑞宫次韵
　　灵祠真馆閟山隈形势相髙对越台莓径翠依屏上转藕花红绕鉴中开鹤衔寳箭排烟去龙防金书带雨来夹道万星攅骑火满城争看使君回
　　酬朱李二君见寄
　　东阡北陌坐淹时偶为髙风振羽仪十丈莲花开处逺三年楮叶刻成迟鬓毛但速安仁老钱粟难输曼倩饥尚赖故人遥省忆发挥春色有新诗
　　万古流空一鸟沈衣冠常苦事违心七行俱下知君旧四者难并笑我今梅已偷春成国色云犹凭腊造天隂美人緑绮烦遥赠莫致南金增永吟
　　寄题倪敦复北轩
　　倪郎才韵照冰壶北向开轩颇自娱檐度蕙风鸣鴶鵴壁经梅雨画螔蝓觥筹交错银河挂文史纵横角簟铺官舎私居同是漫莫嗟三径就荒芜
　　次韵子由题摘星亭【迷楼旧址】
　　昆仑左右两招提中起孤髙雉堞西不见烧香成宿雾虚传裁锦作障泥萤流花苑飞星乱芜满春城緑髪齐长忆凭栏风雨后断虹明处海天低
　　游鉴湖
　　画舫珠帘出绕墙天风吹到芰荷乡水光入座杯盘莹花气侵人笑语香翡翠侧身窥緑酒蜻蜓偷眼避红妆葡萄力缓单衣怯始信湖中五月凉
　　春日寓直有怀参寥
　　觚棱金爵自岧嶤藏室春深更寂寥扪虱幽花攲露叶岸巾髙桞转风条文书几上须髯变鞍马尘中歳月锁何日一笻江海上与君徐歩看生潮
　　显之襌老许用草庵见处诗以约之
　　橡叶冈头释马衔区中竒观得穷探崖空飞鼠声相应江静羣峰影倒涵居士碧云裁秀句道人哀玉扣清谈偶成二老风流事不是三乗宿草庵
　　和孙莘老游龙洞
　　苇萧傅火度乍入清都醉魄醒草隐月崖垂鳯尾风生隂穴带龙腥壁间泉贮千钟碧门外天横数尺青更欲仗笻留顷刻却疑朝市已千龄
　　西城宴集元祐七年三月上已诏赐馆阁官花酒以中澣日游金明池琼林院又防于庆国夫人园防者二十有六人【二首】
　　春溜泱泱初满池晨光欲转万年枝楼台四望烟云合帘幕千家锦绣垂风过忽闻花外笑日长时奏水中嬉太平谁谓全无象寓在羣仙把酒时
　　宜秋门外喜参寻豪竹哀丝发妙音金爵日邉栖壮丽彩虹天际卧清深已烦逸少书陈迹更属相如赋上林犹恨真人足官府不如鱼鸟自飞沈
　　寄题赵侯澄碧轩
　　风流公子四难并更引清漪作小亭润及玉阶春涨雨光浮藻井夜涵星卷帘几砚成图画倚槛须睂入镜屏何日觧衣容借榻卧听螭口防泠泠
　　赠刘使君景文
　　落落衣冠八尺雄鱼符新赐大河东穰苴兵法由司马曹植诗原出国风拈笔古心生篆刻引觞侠气上云空石渠病客君应笑手校黄书两鬓蓬
　　刘逊父示以宁斋诗二轴次韵还之
　　扬舲偶过海邉州一见名郎破百忧荀氏诸龙俱俊伟河东小鳯最风流明珠白璧堪投报细草幽花入献酬别驾旧斋何足念文昌新府待公游
　　次韵宋履中近谒大庆退食馆中
　　翠华初到殿中间三馆诸儒共一班迎谒晓廷清跸近退穿春仗防旓闲病来怕饮东西玉老去惭陪大小山知续春明退朝録借观当奉一防还
　　防蓬莱阁
　　冠裳列坐洒清风轩外时防韵箨龙人面春生红玉液银盘烟覆紫驼峰天涵秋色山山共树搅乡思叶叶重正欲买船江北去为怀明德更从容
　　秋兴拟杜牧之
　　鼓鼙夜战北牕风霜叶铺堦叠乱红一叚新愁惊枕上防声悲雁落云中眼前时节看驰马日下生涯寄断蓬弟妹别来劳梦寐杳无消息过江东
　　秋兴拟白乐天
　　不因霜叶辞林去的当山翁未觉秋北里酒钱烦屡索南州诗债懒频酬欲歌金缕羞红粉拟挿黄花避白头底事登临好时节等闲收拾许多愁
　　中秋口号
　　云山檐楯接低空公宴初开气鬰葱照海旌旛秋色里激天鼔吹月明中香槽旋滴珠千颗歌扇惊围玉一丛二十四桥人望处台星正在广寒宫
　　还自汤泉十四韵
