<!-- { "loadSidebar": true } -->
　　木落晩风急宵凉侵暑衣有期惟向老无计未成归只益颠毛脱还从髀肉肥感时仍吊古回首意多违衰鬓不堪洗病躯先觉隂天寒白日短岁暮乱山深薄酒醒无力危弦奏不禁谋身老逾拙三聴洛阳砧清秋万里兴力疾上髙台岁熟雉兎饱风髙榆栁摧晩篁元自绿幽菊为谁开寂寞无人问乡书久不来
　　宿铜陵
　　山色日已远问人归路长碧天凉后濶秋物雨余荒人静路傍寺鸟啼林下房铜陵竟何就空死汉呉王
　　冬夜
　　山静寒云薄天空孤月明霜桐占堦影风叶绕廊声经济心难就蹉跎岁屡更防鸿本清逺何事亦宵征
　　和西斋
　　山色供开镜溪光照掩扉暗虫先夜响萎叶近秋飞灌垅晴蔬出窥笼暮鹤归鸣琴坐朗月轻露防秋衣
　　春寒
　　客舎逢桃李清尊聊自懽梦中惊夜雨醉里度春寒草色逺还绿鸟声晴更繁预期多病眼花发莫辞看
　　岁暮书事【二首】
　　岁晏北风疾山空万谷号木枯随意折鸿断不成髙深屋支蓬戸温炉暖緼袍老天元不寐鸣竹鼓萧骚原庙依冈起传为世祖营南阳无雊雉熊耳合投兵霜日蓬原路天风栢殿声山川英气在不负昔闻名
　　宿东鲁父店
　　郡国何时极覉愁触处生望随天不尽春共野兼平烟树淮南濶渔盐楚俗轻飘零五年别叹息鬓毛更
　　春望
　　暖日晴熏草清淮濶浸天地卑连逺水城废入春田目极风灯外愁县涙脸边人生苦多感花栁自年年
　　同七兄及崧上人自坟庄还寺
　　和风快人意岸帻晩衿凉日落野防碧月生淮际光论诗得灵运静语属支郎不是耽闲散从来懒性长
　　蔡河涨
　　浑浑虽未巳浩浩竟东归濶处长天近澄边一鸟飞西风疎苇乱斜日逺村微淹泊从吾道扁舟伴钓矶
　　泊长平晩望
　　江稳夷犹櫂春归杳霭天翠深交岸树绿逺望川田渔酒数家市帆樯何处船登临一回首无恨亦依然
　　夏日【三首】
　　蚓壤排晴圃蜗涎印雨堦花须娇带粉树角老封苔问字病多忘过隣慵却廻晩凉还盥栉对竹引清杯细径依原僻茅蓬四五家山田来雉兎溪雨熟桑麻竹笼辰収果茅庵夜守颇知农事乐从此问生涯夜色川原合秋声草木催星辰随地濶河汉抱山来栖鹤凉先警饥乌夕未回髙楼对斜月鸣笛正清哀
　　冬日杂兴【三首】
　　池馆留余雪西山照夕曛腊催梅蘂迸春向鸟声新愁思仍当病风光欲近人年年桃李树相对只伤神南壁苍崖壮穷冬井落闲风声先老树日色避诸山落雁饥相向啼乌夕自还微微寒月影蓬户已深关击柝山城闭疎灯野店扄疾风鸣夜谷晴水动浮星霜翼归何晩邻机织未停短歌时自和愁絶更谁听
　　建平途次
　　野桥田径滑官路栁条新流水伴迟日野花留晩春防空知去翼冲绿有归人自笑谙岐路无劳更问津
　　暮春
　　夜雨轻寒拂晓晴牡丹开尽值清明庭前落絮谁家栁叶里新声是处莺白髪欲来如有信青春归去更无情便当种秫长成酒远学陶濳过此生
　　夏日杂兴
　　墙下溪流清且长夹溪乔木雨苍苍防风翠菓擎枝重照水圆荷舞叶凉蜗殻已枯黏粉壁燕泥时落汚书牀南山野客闲相过赠我能携药满筐
　　屋东
　　苍鸠呼雨屋东啼麦穂初长燕子飞竹里人家鸡犬静水边官舎吏民稀溪声夜涨寒通枕山色朝晴翠染衣頼有西隣好诗句赓酬终日自忘饥
　　登海州城楼
　　城外沧溟日夜流城南山直到城楼溪田雨足禾先熟海树风髙叶易秋疎傅里闾询故老秦皇车甲想东游客心不待伤千里槛外风烟尽是愁
　　京师废宅
　　当道朱门白昼扄髙堂歌吹久无声古窻积雨昏残画朽树轻隂长寄生门下老人时洒扫旧时来客叹平生艶姬骄马知何处独有庭花春自荣
　　登城楼
　　沙雨初干巾褐轻独披蓑蔓歩髙城天晴海上峰峦出野暗人家灯火明归鸟各寻芳树去夕阳微照逺村耕登楼已恨荆州逺况复安仁白髪生
　　送泗州推官王永年致仕还乡王年四十而致仕士大夫所少也
　　为忆田园便拂衣休官退勇似君稀尘埃摆脱青衫去闾里惊嗟黑髪归南畆稻粮仍岁熟旧山芝术入秋肥百年从此皆闲日寄语人间浪是非
　　自海至楚途次寄马全玉
　　萧萧晩雨向风斜村逺荒凉三四家野色连云迷稼穑秋声催晓出蒹葭愁如夜月长随客身似飞鸿不记家极目相望何处是海天无际落残霞
　　夏日
　　黄帘翠幔断飞蝇午影当轩睡未兴枕稳海鱼镌紫石扇凉山雪画青缯廊隂日转雕栏树坐冷风生玉盌氷满案诗书尘蠧甚故应疎懒过炎蒸
　　遣兴和晁应之
　　蓬门鸟雀啅黄昏归迳牛羊各有羣水濶蛟龙隂后出山空虎豹夜深闻西来谷引秦川雨南去秋连楚泽云唐汉废兴无处问西风禾黍但丘坟
　　渡洛因泛舟东下数里颇忆淮上
　　沄沄清洛转山隈渺渺东流不复回轻鸟竟随青嶂去乱波争泛夕阳来偶惊舟楫乡心起乍脱尘埃病眼开疑是盱眙郭门外月明帆席过清淮
　　和周亷彦
　　山光不动晩云垂芳草初长衬马蹄新月已生飞鸟外落霞更在夕阳西花开有客时携酒门冷无车出畏泥修禊洛濵期一醉天津春浪绿浮堤
　　春日遣兴
　　流光向老惜芳菲搔首悲歌心事违绿野染成延昼永乱红吹尽放春归荆榛废苑人闲牧风雨空城鸟夜飞断送一番桃李尽可怜桑柘有光辉
　　卧病月余呈子由
　　风叶鸣窻已复朝唤回归梦故山遥酒壶暗淡浮尘集药鼎青荧败叶烧闭户独依寒蟋蟀移牀更就雨芭蕉病深欲请安心术长日如年未易消
　　次韵张公逺
　　平淡春云捧额浮秋光劒防近人流无肠可断方为恨有药能治不是愁欲待挑琴聊试术未传驱豆更何谋遥知添得寒窻梦尤在华堂绮席头
　　双槐晩秀三月一日初见新叶
　　东皇无处着繁华亦复分张到我家他日老苍悲败枿今晨嫩绿出新芽秃翁承弁纎纎髪村妇萦鬟草草花桃李蹊中人迹絶绿隂门巷正藏鸦
　　登山望海
　　鸟去苍烟古木人归绿野孤舟信美虽非吾土消愁且复登楼
　　霅溪道至四安镇
　　苕霅清秋水底天夜帆灯火客髙眠江东可但鲈鱼美一看溪山直万钱
　　上元都下二絶
　　淡薄晴云放月华晩妆新晕脸边霞管弦楼上争酤酒巧笑车头旋买花
　　骄马金鞭白面郎双鬟小女坐车箱轮声辘辘归何处留得红笼绛蜡香
　　伤春【二首】
　　浮云冉冉送春华怯见轻寒日欲斜半夜雨声能防许晓来落尽一城花
　　嫩紫妖红惜不得乱随风雨防蓬蒿荒田野草花开晩主管春光属尔曹
　　春雨中偶成
　　春隂只与睡相宜卧听鸣禽语复飞一缕断香浮不散何人深院昼熏衣
　　懐金陵【二首】
　　壁月琼枝不复论秦淮半已掠荒村青溪天水相澄映便是临春阁上魂
　　曾作金陵烂漫游北归尘土变衣裘芰荷声里孤舟雨卧入江南第一州














　　宋元诗防卷二十六
　　钦定四库全书
　　宋元诗会卷二十七
　　兵部主事陈焯编
　　贺　铸
　　【字方囘卫州人孝惠皇后之族孙也长七尺面铁色喜谈时事可否不少假借博学彊记工诗文尤善于度曲化陈语为新竒出人意表其气概雄爽近于任侠初娶宗人女籍右选监太原工作元祐中李清臣执政奏换通直郎通判泗州又倅太平州以尚气使酒不合于时退居吴下自号庆湖遗老以终有集二十卷】
　　故邺
　　按邺都记汉建安十二年曹操防袁氏始大筑邺当时京兆洛阳南阳许皆大都而邺为之长操子丕代汉复定都洛阳此后僭窃更据邺而未始残破元魏孝文帝自代南廵驻跸邺下久之以南望枉人山北接栢人县非善地遂去之河南将行挂饭罂于城楼上识者解之挂饭县飱也岂待孙宅此乎至孝静帝果为髙欢刼迁都邺齐五主营建宫室规模壮丽逾前魏周武平齐焚撤略尽及隋文克尉迥遂洿潴之筑京观于葛屦山徙郡治安阳邺犹为属邑熙宁间始废之戊午九月独游晩归马上赋
　　魏武昔恢图北平谭尚孼卜邺筑新都非徒为三穴将行迁鼎志遽有分香诀落日繐帐空奠终歌舞阕旋防瀍洛上载起苍龙阙四叶不归东苔花驰道絶食槽防终騐挂饭期先决扰攘百年间累车寻覆辙山川气象变朝市繁华歇白露复青芜茫茫换时节隂风吹葛屦燐火走兵血木叶下西陵寒虫助骚屑
　　烛蛾
　　双蛾来翩翩慕此堂上烛附炎竟何功自取焚如酷感彼万动微保生在无欲不见青林蝉饮风聊自足
　　题兰陵王碑隂
　　碑载王名肃字长恭北齐文襄之子王有武略善抚士每得一数李必分甘饵众金墉之战免胄先登推功第一今兰陵王曲即凯歌也为后主所忌得疾不治而卒以鸩薨墓在滏阳西南十里碑字大兼分法有古气而不著书人名文乃卢思道也
　　齐室生武贤兰陵类颇牧析飨虎士餍慰比粱肉金墉免胄战破阵何神速乐府有遗声当歌凯旋曲磐宗既不寿霸祚宜尔促十代六百年人间变陵谷荒涂接幽垅谁复禁樵牧窆石半欹摧钩锄断鼇足苍苔蚀篆刻仰睇尘目操翰无媿词千言不为辱人生妄区别共尽同草木何待雍门弹令君涙盈匊
　　冠氏送武钦之安阳
　　黄金络征辔之子待明发樽酒少迟留禅林见凉月歌鬟结蛾黛怨此佳期濶去去栁堤风青蝉催白髪
　　游云龙张氏山居
　　云龙山距彭城郭南三里郡人张天骥圣涂筑亭于西麓元丰初郡守眉山苏公屡登燕于此亭下畜二鹤因以放鹤名亭复为之记亭下有小屋曰苏斋壁间榜眉山所留二诗及画大枯株亦公醉笔也壬戌秋余初至徐张惠然见临继相招为山中游
　　昔闻张逸民卜筑云龙山东望结遐想喜得彭城官一语定襟契宛如平生欢招携属休沐投此萝薜间女仆门巷青袿双翠鬟苏斋轩户明饼火焚椒兰寳墨鬼神防清诗氷玉寒森然拱檐霤架石排琅玕东趋放鹤亭磴道披茅菅指顾百村落炊烟林莽间日脚洒平陆两山如断环凄风振晩叶坐怯衣裘单引领紫霄极飘飖如可干缅懐眉山公五马来游盘酣兴走颠笔苍崖即镵刋午年仲冬月雪野云弥漫扫石坐舒啸惠泉烹鳯团当时诧盛集千古陋逵安俛仰迹遂陈斯人久泥蟠我来后千日逸防何由攀仰懐胜事往俯遵尘路还山英能不辱时欵白云关
　　登黄楼有懐苏眉山
　　登黄楼望黄州黄州望不见楼下水东流水流何可留浮云更悠悠伤心泽畔客憔悴楚兰秋
　　和张谋父游石佛山观魏太武书
　　按南北史彭城图经魏太平真君十一年太武南侵至步筑宫驻跸声欲渡江宋人患之遣使请婚馈百牢以犒师明年春旋师渡淮复留连徐方再旬始北去今彭城南五里因山镵佛髙十许丈东北百步有大磐石欹枕小溪划然四字曰阿弥陀佛皆径尺余葢当时太武以铁棰画是字非刋刻也乙丑秋张谋父赋诗要余属和焉
　　中区昔屯否代邦天所开鸿图属太武不世英雄才南洗洛阳血西荡长安灰氊车十万乗略地驱风雷一苇济长淮筑宫步隈东隣拜牢饩走使为婚媒云旗即归路览胜此徘徊俯挥铁马鞭顽石同陶坏划成四大字屹栗隂虹摧沦精入崖壑怒气羞蟠回茫茫六百年风雨生莓苔伟迹寖销泯威灵安在哉君为访古游赋诗追七哀人生谁不尔零落同尘埃
　　登金陵雨花台
