<!-- { "loadSidebar": true } -->
　　华隂双璧传山鬼报道明年祖龙死草间豪杰伺天时攘袖抚衿争欲起丛祠篝火妖狐语伙渉为王张大楚南公旧有三户谣东井新看五星聚中原茫茫走秦鹿天遣沛公兴白屋大蛇斩断素灵号蚩尤祭罢朱旗矗朅来扶义入闗中恩结人心帝道隆秦法烦苛犹一洗项王慓悍何劳攻三杰相须力人纪四老仍来安太子已令陆贾説诗书更诏孙通制仪礼阿翁着手规摹远独恨儿孙读城旦王纯霸杂宁不知不是不知知已晚
　　按部道中
　　寒城睥睨插山隅秋半霜风塞草枯月转谯楼天未晓角声吹彻小单于【马定国郢州城西亦有此末句当是偶同】
　　厐　铸
　　【字才卿大兴人家世贵显明昌五年进士风流文采为时辈所推字书亦有蕴借仕至京兆运使自号黙翁】
　　田器之燕子图
　　器之自叙云明昌丙辰予从军塞外合卤里山野舎荒凉难以状言春末有双燕亦巢此屋土人不之识屡欲捕之予曲为全防此燕昼出夜归予必开户待之忽一日飞止坐隅都无惊畏巧语移时不去予始悟明日秋社此鸟当归殆留别语也因作一诗赠之云防年塞外歴崎危谁谓乌衣亦此飞朝向芦陂知有为暮投茅舎重相依君怜我处频迎语我忆君时不掩扉明月西风悲鼓角君应先去我何归此诗以细字写之为蜡丸繋之燕足上明年四月予受代归又八年泰和甲子任潞州观察判官四月十二日偶坐廨舎之含翠堂忽双燕至一飞檐户间一上砚屏予谛视之繋足蜡丸故在乃知此鸟葢往年赠诗者也因请同年厐君才卿画为图求诸公赋诗器之姓田名琢云朔人明昌五年进士仕至山东路宣抚使
　　田君才略燕云客少年累有安边策悔从笔砚取功名直要横驰沙漠北塞垣春雪白皑皑东风未放隂开乌衣之国定何许一双燕子能飞来三年驿舎安西道眼底莺花无梦到忽见低飞入短檐此身似向邯郸觉君居海东我中原相逢乃在穹庐前天涯流落俱为客感时念远空澘然长安何限高高阁昼夜风闲开翠幕底事猜嫌不往依甘从此地风沙恶土人嗜肉无仁心一生弋猎夸从禽有巢幸稳勿浪出汝身未必轻千金朝来暮去益狎昵物我相忘情意一但怪重裘积渐添元是西风催社日须知音巧惟鷾鸸忽来坐隅如告辞我方留寓未归得为君忍赋伤心诗诗成自述聊为戏繋足封之亦无意燕已归飞我未归刁斗声中忽惊歳旄头夜落妖氛收嫖姚献凯归神州玉闗早喜班超入北海不闻苏武留君才经世宁终枉幕府须贤来上党别后归期两及人间秋燕十来往沈沈官舎红芳稀葛衣燕居澹忘机忽闻巧语入檐户大似相识来相依一飞檐外窥庭树一上屏山惊不去解足分明得帛书真是当年留别句天生万物禽最微固耶偶耶吾不知古道益逺交情醨朝恩暮怨云迁移当时握手悲别离一旦富贵弃如遗闻予燕歌应自疑慎无示之嗔我讥王良臣
　　【字大用潞人承安五年进士作诗以敏捷称又于内典有所得入翰林与李钦叔善从军南征钦叔亦与行道中酬唱甚多有诗云荞花冉冉蜜脾香禾穗累累鹘眼黄一缕晚烟吹不去为谁着意防秋霜钦叔爱之兴定初自请北行没于军中赠孟州防御使】
　　九月七日饮
　　紫霞零落带孤禽平楚苍苍秋意深月过初三半梳玉菊迎重九满篱金天怜病骨商量暖云促归程防计隂风鴈飞来更潇洒一枝芦雪印波心
　　杂诗【二首】
　　老子平生酷爱闲天教行处得禅闗粥鱼敲落檐头月犹在梅花醉梦间
　　残阳收拾弟兄行拣得机心不到乡安置小奴今夜梦芦花风细月如霜
　　高廷玉
　　【字献臣恩州人大定末进士章宗衞王朝甚有时名为人豪爽尚气节一时名士多归之贞祐初自左右司郎官出为河南治中与知府复兴屡以公事相可否时都城受围使驿阻絶复兴为安抚副使惧献臣谋已乃以造逆诬之献臣就逮厐才卿雷希颜王士衡辛敬之皆被罗织防有一网之祸比赦至献臣瘐死矣献臣多作诗赋海中牛头云凿开混沌窍闯出神农首人多称道之】天津桥同李之纯待月
　　骖鸾追散仙乘槎抵银潢跳上玉龙背抱得银蟾光素娥愁不归再拜捧瑶觞问以天上事玊色俨以庄尔能为我歌白雪我亦为尔捣霜不然借我广寒殿与尔长作无何乡傍有谪仙人拍手笑我狂天风忽吹散人月两茫茫
　　飞山怨
　　汉家自有飞将军军中骇叹箭有神一朝乃与狱吏对惜无千金书牍背手把属镂口衔须号天者三我何辜伊吾壮志长已矣不得提携玊龙死可怜休唱白浮鸠至今秦人悲杜邮
　　道出平州寒食忆家
　　栁色方浓别玉京程程又值石城山重水复人千里月苦风酸鴈一声上国春风桃叶渡东阳寒食杏花饧楚魂蜀魄偏相妒两地悠悠寄此情
　　栁絮
　　断送春归去纷飞不暂停和风三径雪微雨一池萍蝶惹依芳草蜂沾过小庭静宜投隙地狂欲揽青防得得穿朱户时时扑翠屏黄莺枝上语似与诉飘零
　　李　遹
　　【字平甫栾城人明昌二年进士高才博学无所不通为人滑稽多智而不欲表表自见工画山水得前辈不传之妙龙虎亦入妙品然皆其余事也】
　　使高丽
　　去国五千里马头犹向东宦情蕉叶鹿世味蓼心虫倦枕三更梦征衫八月风山川秋满眼归思寄孤鸿
　　江村
　　陆地无根客江村有发僧两盂残喘粥一寸苦吟灯
　　送穷
　　昔年曽作送穷诗结栁赍粮拟退之送去还来因复语君家犹有读书儿
　　冯延登
　　【字子骏吉州人承安二年进士令宁边日适闲闲公守此州与之考论文义相得甚欢故子骏诗文皆有律度正大末奉命北使见留使招鳯翔不从欲杀者久之割其须髥羁管丰州二年乃得还天兴初授礼部侍郎京城陷自投井中】
　　宿三家寺
　　老柏苍苍纒老藤招提牢落有残僧暝禽自入藏经阁饥鼠时窥照佛灯未得安心如北秀却思觅法逐南能蒙蒙雨暗门前路更得云房一曲肱
　　寄笏青柯平
　　飞雪惊沙卷屋茅清寒泼水透绨袍松风度壑江声远萝月当轩扇影高敢对名山谈世事不妨空腹贮离骚且将手版牢藏起政恐山人识马曹
　　华清故宫
　　宠贵羊羔退曲江华清雾阁对云窗层峦未了霓裳舞迁客俄惊羯鼓腔檐际疎星疑晓镜天边晴树认高幢游人尚喜风流在白石涵波皁荚双
　　高　宪
　　【字仲常辽东人黄华之甥幼学于外家故诗笔字画俱有舅氏之风天资颖悟博学彊记在太学中诸人莫敢与抗泰和三年乙科登第自言于世味澹无所好惟生死文字间而已】
　　寄李天英
　　稻秸苍苍陂已枯西风剪剪防楸梧蒹葭水落鱼梁迥蟋蟀声高山驿孤社瓮新成元亮酒并刀细落季膺鲈作诗远寄霜前鴈人在海东天一隅
　　赵　元
　　【字宜之定襄人经童出身举进士不中以年及调巩西簿未防失明自少日博通书传作诗有规矩泰和以后有诗名河东李屏山为赋愚轩有落笔突兀无黄初之句愚轩宜之自号也愚轩集中无甚好句因金源人甚推之勉存一二其脍炙人口者如邻妇哭等诗意亦浅近不足録也】书懐
　　懒退无心廪与庖愿携诸子劚山硗闲消白日醒吟醉猛省浮生梦幻泡窈窕云山三兔窟漂摇风树一鸠巢聮名便入村家社莫认公卿是故交
　　早发宝应龙门道中有感
　　山僧送客客行东回首云寮梦寐中人语吚呦村店火防檐敧侧石门风伊川远映春冰绿少顶先搀晓日红为问年来防还往只应乌鹊识衰翁
　　密国公璹
　　【字子瑜兴陵之孙越王之长子百年以来宗室中第一流人也少日学诗于朱臣观学书于任君谟遂有出蓝之誉文笔亦委曲能道所欲言朝臣自闲闲公杨礼部雷御史而下皆推重之赋资雅重薄于世味好贤乐善寒士有不能及者所居有樗轩又有如庵自号樗轩老人其诗号如庵小藁围城中以疾薨时年六十一】
　　老境
　　老境唯禅况幽居似宝坊酒杯盛砚水经卷贮诗囊懒甚书弥少闲多梦自长不知何处雨径作夜来凉
　　王生以秋骚见示谢之
　　三年京国与君游每恨知君尚未周始露雄文凌楚些又登长陌佩呉钩灯残茅店鸡催晓霜落金风鴈唤秋后夜文星出西洛仲宣知在水南楼
　　思归
　　四时唯觉漏声长防度吟残蜡烬釭惊梦故人风动竹催春羯鼓雨敲窗新诗淡似鵞黄酒归思浓如鸭緑江遥望翠云亭下水满陂青草鹭鸶双
　　秋晚出郭闲逰
　　尘中俗事海漫漫暂出城闉借眼寛沙麓去边羣牧小野云平处一雕盘残荷露水秋光晚衰栁摇风古渡寒此幅大年横景画鲁冈图上似曽看
　　自题写真
　　枯木寒灰久亦神因縁来现胙公身只縁酷爱东坡老人道前身赵德麟【樗轩甞封胙国公】
　　书龙德公八景亭
　　刻桷朱楹堕绀纱裙腰草色趂堦斜谁知剥落亭中石曽听宣和玊树花
　　梁园
　　一十八里汴堤栁三十六桥梁苑花纵使风光都似旧北人见了也思家
　　王特起
　　【字正之代州崞县人泰和三年进士调真定府录事参军有惠政改令沁原迁司竹监使廷议欲以馆职召试防卒特起好学善议论音乐技艺无所不能其游华山诗最为赵闲闲所赏】漫作
　　有时幽鸟话心事无限秋虫夸口才北阙上书吾老矣东篱把菊思悠哉竹林留得巨源在莲社招入渊明来不然余子败人意懐抱耿耿胡为开
　　华山絶句
　　三峰盘地轴一水落天绅造化无遗巧丹青总失真冯　璧
　　【字叔献别字天粹承安二年进士歴州县召入翰林再为曹郎宣宗朝屡以使指鞫大狱权贵如归德知府宿州总帅声势焰焰朝廷知其跋扈而不能摧伏者叔献以法临之毫发不贷也幼有重名就所长论之馆阁台谏与宾客言乃其选也徒以小心奉法不畏彊御故屡以城旦书屈之识者有用违其长之叹兴陵末以同知集庆军节度使事致仕居崧山龙潭者十余年诸生从之游与四方问遗者不絶赋诗饮酒放浪山水间人望以为神仙焉年七十九终于家】
　　雨后看竝玊所控诸峰
　　竝玊如高人壁立九千仞一日不见之令人生鄙吝春深木叶敷秀色益濡润结茅寄僧蓝晴碧时得趂老宿诧孙峰隅侍到龆龀连延青一色枚数须谛认溟蒙空翠间我亦疑未信朝来云气昏埋没瑜与瑾如苍梧政愁湘妃郁思舜重隂俄解驳霮濧夕晖衬娟娟忽层出歴歴分远近云峯互吞吐千状才一瞬出奇如孙吴相降如廉蔺如众星拱辰如侯伯入觐接武如朋簪承迎如价傧负固如吴楚争长如齐晋怪诡如波斯骈罗贡琛赆窘蹙如擒获系累将就衅如应龙神灵蛰卧时奋迅如天驷超轶坰牧税羁靷如劲敌改容失箸骇疾震如猛士无哗攒槊俟严阵独两峰巍然魁杰俨崇峻光辅岳柱天郁为中兴镇降生申及甫周室偾复振诗传配崧高百世磨不磷
　　和希颜
　　虎守天门未易通庾尘无扇障西风主人何负盗憎主公论不明私害公老伏固非千里骥防飞似是五噫鸿纷纷往事渠知防都付崧巅一笑中
　　雒帅觅兰作诗以寄
　　云插高牙画防新春移宝槛燕堂深水南红药初退舎嵩麓紫兰今嗣音茧足頳肩坐香累高梁华柱岂渠心使君有问花应语玉树诚佳非故林
　　明皇撃梧桐图
　　三郎耳谱趂花奴风调才情信有余天宝错来非一拍霓裳中节亦区区
　　习池醉归图
　　襄汉方屯十万兵习池日往不曽醒纷纷误晋皆渠辈何独王家一宁馨
　　王若虚
