<!-- { "loadSidebar": true } -->
　　昔我东归时父老迎船头开篷相劳苦怪我颔雪稠故山何负君且作数月留岂知席未暖匹马来南州蛮花四时红瘴雾日夜浮归哉不可迟勿与妇子谋
　　杜宇真吾交劝去恨不速忠告输肝肺厚意均骨肉陋哉鹧鸪语揣我贫念禄竹鸡更鄙浅泥淖忧车轴秋风严濑清春雨戴溪绿行矣勿复疑照影巾一幅
　　石首县雨中系舟戏作短歌
　　庚寅去吴西适楚秋晩孤舟泊江渚荒林月黒虎欲行古道人稀鬼相语鬼语亦如人语悲楚国繁华非昔时章华台前小家住茆屋雨漏秋风吹悲哉秦人真虎狼欺侮六国囚侯王亦知兴废古来有但恨不见秦先亡开窗酹汝一杯酒等为亡国秦更丑骊山冡破已千年至今过者无伤怜
　　风雨中望峡口诸山竒甚戏作短歌
　　白盐赤甲天下雄拔地突兀摩苍穹凛然猛士抚长剑空有豪健无雍容不令气象少渟滀常恨天地无全功今朝忽悟始叹息妙处元在烟雨中太隂杀气横惨淡元化变态含空蒙正如竒材遇事见平日乃与常人同安得朱楼高百尺看此疾雨吹横风
　　岳池农家
　　春深农家耕未足原头叱叱两黄犊泥融无块水初浑雨细有痕秧正緑緑秧分时风日美时平未有差科起买花西舎喜成婚持酒东邻贺生子谁言农家不入时小姑画得城中眉一双素手无人识空村相唤看缫丝农家农家乐复乐不比市朝争夺恶宦游所得真几何我已三年废东作
　　春愁曲【客话成都戏作】
　　虙羲至今三十余万岁春愁嵗嵗常相似外大瀛海环九州无有一州无此愁我愿无愁但欢乐朱顔緑鬓常如昨金丹九转徒可闻玊千年空捣药蜀姬双鬟娅姹娇醉看恐是海棠妖世间无处无愁到底事难过万里桥
　　锦亭
　　天公为我齿颊计遣饫黄甘与丹茘又怜狂眼老更狂令看广陵芍药蜀海棠周行万里逐所乐天公于我元不薄贵人不出长安城宝带华缨真汝缚乐哉今从石湖公大度不计聋丞聋夜宴新亭海棠底红云倒吸玻璃钟琵琶弦繁腰鼓急盘凤舞衫香雾湿春醪凸盏烛光摇素月中天花影立游人如云环玊帐诗未落纸先传唱此邦句律方一新凤阁舎人今有様
　　放歌行
　　君不见汾阳富贵近古无二十四考书中书又不见慈明起自布衣中九十五日至三公人生穷达各有命拂衣径去犹差胜介推焚死终不悔梁鸿寄食吾何病安用随牒东复西献谀耐辱希阶梯初无公论判泾渭徒使新贵矜云泥稽山一老贫无食衣破履穿面黧黑谁知快意举世无南山之南北山北
　　山头石
　　秋风万木霣春雨百草生造物初何心时至自枯荣惟有山头石岁月浩莫测不知四时运常带太古色老翁一生居此山脚力欲尽犹跻攀时时抚石三叹息安得此身如尔顽
　　贫甚作短歌排闷
　　闲何濶逢诸葛畏人常忧不得活事不谐问文开不蹋权门更可哀即今白髪如霜草一饱茫然身已老惟有躬耕差可为卖剑买牛悔不早年丰米贱身独饥今朝得米无薪炊地上去天八万里空自呼天天岂知
　　将进酒
　　我欲挽住北斗杓常指苍龙无动摇春风日夜吹草木只有荣盛无时凋我欲刬断日行道阳乌当空月杲杲非惟四海常不夜亦使人生失衰老如山积麴高崔嵬大江酿作蒲萄醅頽然一醉三千杯借问白髪从何来
　　海棠歌
　　我初入蜀鬓未霜南充樊亭看海棠当时已谓目未睹岂知更有碧鸡坊碧鸡海棠天下絶枝枝似染猩猩血蜀姬艶妆肻让人花前顿觉无顔色扁舟东下八千里桃李真成仆奴尔若使海棠根可移扬州芍药应羞死风雨春残杜鹃哭夜夜寒衾梦还蜀何从乞得不死方更看千年未为足
　　短歌行
　　富贵得意如登天自计一跌理不全昼食忘味夜费眠渠过一日如一年春蚕得衣耕得食农功初成各休息卖酒垆边纷鼓笛我过一年如一日二者求兼势安可与我周旋宁作我春城桃李岂不妍雪涧未妨松磊砢人生祸福难遽论庙牺乌得为孤豚君不见猎徒父子牵黄犬岁岁秋风上蔡门
　　湖山寻梅
　　镜湖渺渺烟波白不与人间通地脉骑龙古僊絶火食惯住空山齧冰雪东皇髙之置度外正似人中巢许辈万木僵死我独存本来长生非返魂
　　晩雨
　　萧瑟度横塘霏微映缭墙压低尘不动洒急土生香声入楸梧碎清分枕箪凉囘头忽陈迹檐角挂斜阳
　　骨相
　　骨相元知薄功名敢自期病侵强健日闲过圣明时形胜轮台地飞腾瀚海师江湖虽万里犹拟缀声诗
　　病中
　　风雨暗江天幽窗起复眠忍穷安晩境留病压灾年客助修琴料僧分买药钱余生均逆旅未死且陶然
　　排闷
　　老去知心少流尘锁断弦尊空问字酒囊罄作碑钱扫叶供朝爨和泥补漏船胸中元浩浩白眼望青天
　　春残
　　老堕空山里春残白日长庸医司性命俗子议文章烛映一池墨风飘半篆香此中有佳处袖手看人忙
　　村夜
　　寂寂山村夜悠然醉倚门月昏天有晕风輭水无痕迹为遭防远身由不仕尊敢嗟车马絶同社自鸡豚
　　游云山诸兰若
　　花过木隂合溪云生暮凉牛行响白水鹭下防青秧古寺宛如昔穉松森已行耆年不下榻童子为烧香
　　夜分不寐起坐园中至旦
　　凉气苏衰疾幽情入杖藜月惊孤鹊起天带众星西松菊今彭泽山川古会稽清吟殊未惬喔喔巳晨鸡
　　春晩杂兴【二首】
　　池面萍初紫墙头杏已青携儿撑小艇留客坐孤亭相法无侯骨生平直酒星正须遗万事莫遣片时醒小市湖桥北幽居石埭西蒲深姑恶哭树密姊归啼山茗封青箬村酤坼赤泥平生汗简手投老惯扶犂
　　晩秋山园即事
　　河岸风樯逺村陂牧笛长短篱围麂眼幽径缭羊肠照水须眉见搓橙指爪香衣裘又闗念碪杵满斜阳
　　枕上
　　病叟少安枕惊禽无稳栖慵占贾谊鵩空感祖生鸡野势风号北窗痕月过西元非破贼手只合架牛犂
　　遣兴
　　径游观足蜗庐卧起寛垂名千古易无媿寸心难灯火娱清夜风霜变早寒一经家世事吾兴未应阑
　　杂书幽居事【二首】
　　抱瓮穷园叟还山老布衣死边常得活閙处偶容归钓恐鱼吞饵棋忧客堕机此心君会否洗尽百年非庭旷多延月斋空半贮云松声行路共泉脉近邻分采药九蒸晒朝真三沐熏林间有丛杞绕屋夜狺狺
　　秋怀
　　秋暑虽犹在晨兴气已清蛮童扫荒径獠婢涤空鎗病树有凋叶残蝉无壮声书生守故态已复理灯檠
　　寓兴
　　穷巷无来客秋风独浩歌壮年闲处老佳日病中过甚欲携长镵仍思拥短蓑逢山皆可隐不必上三峩
　　村居
　　富贵功名不拟论且浮舴艋寄烟村生憎快马随鞭影宁作痴人记剑痕樵牧相安欲争席比邻渐熟约论婚晨舂夜绩吾家事正要遗风付子孙
　　上虞逆旅见旧题嵗月感怀
　　舴艋为家东复西今朝破晓下前溪青山缺处日初上孤店开时莺乱啼倦枕不成千里梦坏墙闲覔十年题漆园傲吏犹非达物我区区岂足齐
　　晩泊
　　半世无归似转蓬今年作梦到巴东身游万死一生地路入千峰百嶂中隣舫有时来乞火丛祠无处不祈风晩潮又泊淮南岸落日啼鸦戍堞空
　　雨中泊赵屯有感
　　归燕羇鸿共断魂荻花枫叶泊孤村风吹暗浪重添缆雨送新寒半掩门鱼市人烟横惨淡龙祠箫鼓閙黄昏此身且健无余恨行路虽难莫更论
　　马上
　　残年流转似萍根马上伤春易断魂烘防花无经日蕊涨深水过去年痕迷行每问樵夫路投宿时敲竹寺门不信太平原有象牛羊防防散烟村
　　果州驿
　　驿前官路堠累累叹息何时送我归池馆莺花春渐老窗扉灯火夜相依孤鸾怯舞愁窥镜老马贪行强受鞿到处风尘常扑面岂惟京洛化人衣
　　赴成都泛舟自三泉至益昌谋以明年下三峡
　　诗酒清狂二十年又摩病眼看西川心如老骥常千里身似春蚕已再眠暮雪乌奴停醉防秋风白帝放归船飘零自是闗天命错被人呼作地僊
　　晩登望云
　　一出修门又十年辈流多已珥金蝉衰如蠧叶秋先觉愁似鳏鱼夜不眠辇路疎槐迎驾处苑城残日泛湖天君恩未报身今老徙倚危楼一然
　　醉中感怀
　　早嵗君王记姓名只今顦顇客边城青衫犹是鹓行旧白髪新从剑外生古戍旌旗秋惨淡高城刁斗夜分明壮心未许全消尽醉听檀槽出塞声
　　登楼
　　从来好境遍人间无奈劳生自欠闲江近时时吹白雨楼高面面看青山歌声哀怨传三峡行色凄凉带百蛮【嘉阳近诸蛮】流落爱君心未已梦魂犹缀紫宸班
　　快晴
　　地濶天门斗柄回今朝红日遍池台新阳苏醒春前栁轻暖医治雪后梅瓦屋螺青披雾出锦江鸭緑抱山来衰翁也逐儿童喜旋拨文书近酒杯
　　雨后集湖上
　　野水交流自满畦芳池新涨恰平堤花藏宻叶多时绽莺占高枝尽日啼绣袂宝帬催结束金尊翠杓共提携白头自喜能狂在笑襞蛮牋落醉题
　　晩登横溪阁
　　楼鼓声中日又斜凭高愈觉在天涯空桑客土生秋草野渡虚舟集晩鸦瘴雾不开连六诏俚歌相合带三巴故乡可望应添泪莫恨云山万叠遮
　　小饮房园
　　宦游到处即忘家况得闲身管物华疎索故人缘病酒折除厚禄为看花泥新高阁初巢燕萍匝荒池已集蛙斟酌人生要行乐灯前起舞落乌纱
　　月下醉题
　　黄鹄飞鸣未免饥此身自笑欲何之闭门种菜英雄老弹铗思鱼富贵迟生拟入山随李广死当穿冡近要离一樽强醉南楼月感慨长吟恐过悲
　　和范待制秋兴【二首】
　　策策桐飘已半空啼螀渐觉近房栊一生不作牛衣泣万事从渠马耳风名姓已甘黄纸外光隂全付绿尊中门前剥啄谁相覔贺我今年号放翁
　　睡脸余痕印枕纹秋衾微润覆炉熏井桐摇落先霜尽衣杵凄凉带月闻佛屋纱灯明小像经奁鱼蠧蚀真文身如病骥惟思卧谁许能空万马羣
　　幽居
　　殊方飘泊向谁论小住僧庐亦所欣得饱罢挥求米帖爱眠新着毁茶文摘蔬篮小霑清露斸药鉏轻带湿云从此生涯足幽事宦游虚用半生勤
　　悲秋
　　一抛蓑笠雪溪舟八载凉州复益州才破繁华海棠梦又惊摇落井梧秋晓班无复趋行殿晩境惟思老寝丘病肺经旬疎酒盏愁来惟是上南楼
　　江楼醉中作
　　淋漓百榼宴江楼秉烛挥毫气尚遒天上但闻星主酒人间宁有地埋忧生希李广名飞将死慕刘伶赠醉侯戏语佳人频一笑锦城已是六年留
　　简谭徳称
　　幼舆骨相称山嵒自要闲游不避防锦里先生为老伴玊霄散吏是头衔探春苑路花篸防看月江楼酒满衫惟恨题诗无逸气媿君阵马与风颿
　　闲意
　　柴门虽设不曾开为怕人行损绿苔妍日渐催春意动好风时卷市声来学经妻问生疎字尝酒儿斟防灔杯安得小园寛半亩黄梅绿李一时栽
　　泊公安县
　　秦闗蜀道何辽哉公安渡头今始回无穷江水与天接不断海风吹月来船窗帘卷萤火閙沙渚露下苹花开少年许国忽衰老心折柁楼长笛哀
　　登赏心亭
　　蜀栈秦闗岁月遒今年乘兴却东游全家稳下黄牛峡半醉来寻白鹭洲黯黯江云步雨萧萧木叶石城秋孤臣老抱忧时意欲请迁都涕已流
　　沂谿
　　射的峰前禹庙东短篷三扇卧衰翁闲携清圣浊贤酒重试朝南暮北风水落痕留红蓼节雨来声满绿蒲丛冲烟莫作悤悤去拟看溪丁下钓筒
　　自云门之陶山肩舆者失道行乱山中有茅舎小塘极幽邃求见主人不可意其隐者也
