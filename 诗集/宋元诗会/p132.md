<!-- { "loadSidebar": true } -->
　　子瞻赴守湖州【少游与余同载因游恵山览唐处士王武陵窦羣朱宿诗追用其韵各赋三首】
　　山烟弄灭没山木含葱苍刺舟傍遥岸理策升虚堂周遭属曽巘矫矫如翺翔下瞰平田流淡然浮日光青簩解初箨洗雨闻清香虽云迫前涂真赏岂易忘
　　松门暗朝雨寂厯无行人隆曦忽穿漏卉木蔚以新堦泉濑石齿照眼光磷磷使君美无度卓荦遗嚣尘风标傲竹柏谈笑凌穹旻何愧沈冥子卧霞吞结璘
　　扬帆渡江来洗眼惊翠樾云姿既容裔鸟哢更清絶凌梯访前踪琬琰亦未灭嗟我鱼目光畴能缀明月狂墨扫琅玕风烟坐中发殊胜区中人茫茫走飞辙
　　和龙直夫秘校细雨【二首】
　　细雨连阡陌轻云湿不飞池寒鸥自卧巢冷燕催归惨淡疑沈树飘萧忽近帏檐花霑已久稍欲堕人衣傍砌飘才断从风强更来斑斑泣蛛网浥浥汗江梅薄日光时漏层隂意未开少陵心易感诗句写清哀
　　次韵秦太虚夜坐
　　古寺冬萧瑟天寒色更冥卷帏延素月转盼失流星炉底眠枯枿根立冻瓶谈余焚柏子一燧小烟清
　　广陵城外野步呈莘老
　　林梢聒聒鸟声繁积雪初消涧水浑老树卧波寒影动野烟浮草夕阳昏风回笛响山前路犬吠人行竹外村杖屦不知幽兴逺归来新月在柴门
　　次韵朱伯収主簿观雪
　　朝来密雪蔽天涯坐目丘园发素华初着败梧惊拥肿久霑庭竹见欹斜水精不动垂千筯云母无声落万家安得层穹返收拾莫教狼藉浑泥沙
　　次韵姜伯辉朝奉宿九曲池
　　当时楼阙已桑麻陈迹何须置齿牙宛转頽城围绿野嵚崟孤塔背明霞山云度晩飞琼叶海月生秋堕桂花圆峤方壶同笑语终宵疑在水仙家
　　次韵子瞻饭别
　　铃阁追随半月强葵心菊脑厌甘凉身行异土老多病路忆故山秋易荒西去想难陪蜀芋南来应得共吴姜白云出处元无定只恐从风入帝乡
　　夜泊淮上复寄逢原
　　黄沙白草满淮垠逆旅萧条思不禁风约乱云归陇首角催明月出波心槎头涌处潮初上斗柄移时梦未沈遥想故人投宿地画船应在碧榆林
　　夏日龙井【二首呈辨才法师兼寄吴兴蘓太守并秦少游少游时在越】
　　翠枥髙萝结昼隂骄阳无地迫吾身石崖细听红泉落林果初尝碧柰新挥麈已欣从逺谈经终恨少遗民何时暂着登山屐来岸乌纱漉酒巾
　　自怜多病畏炎曦长夏投踪此冣冝青石白沙含浅濑碧梧苍竹聒凉飔云中鸡犬聴难辨谷口渔樵问不知斑杖芒鞵随步逺归来烟火认茅茨
　　游径山怀司马才仲
　　柔桑蔽野麦初齐布谷催耕雨一犁略彴时横溪上下蔷薇间发水东西重寻胜处追前赏无复斯人手共携回首春风増感慨绵蛮黄鸟更悲啼
　　照阁奉陪辨才老师夜坐怀少游学士
　　猨鸟投林已寂然芭蕉过雨小楼前云依絶壁中间破月自遥峰缺处圆防坐不须红蜡炬可人唯有蕙炉烟校讐御府圗书客畴昔还同此夜禅
　　次韵东坡居士过岭
　　一时迁客尽难堪二老髙怀黙自甘造物定知还岭北暮年宁许滞天南安排拄杖寻庐阜斗擞征衣洗瘴岚他日相逢长夜语残灯飞烬落毵毵
　　寄王晋卿都尉
　　主第耽耽冠北城位居侯伯固尊荣肻将踏月趋朝脚来伴穿云渡水行池上红蕖应渐老山中紫笋尚抽萌崧阳迤逦川原胜闻説它时卜钓耕
　　同韩子苍游黄山观约髙夀朋张公硕不至
　　驼裘跃马去翩翩一舎逡巡箭脱弦仙事未须穷传记胜游聊为好山川穿林络石惊寒溜缭白萦青对篆烟惆怅能文二三子操觚安得共周旋
　　次韵才仲山行
　　幕府文书一扫空何妨行乐醉春风想闻笑语千山外正在烟云万叠中哢日鸟声喧细碎照溪花影静玲珑苦吟只恐凋肝肾夫子还冝少黜聪
　　絶句
　　髙岩有鸟不知名款语春风入户庭百舌黄鹂方用事汝音虽好复谁聴
　　秋江
　　赤叶枫林落酒旗白沙洲渚夕阳防数声柔橹苍茫外何处江村人夜归
　　江上秋夜
　　雨暗苍江晩未晴井梧翻叶动秋声楼头夜半风吹断月在浮云浅处明
　　春晩
　　晓风池沼水澜翻春尽淮南麦秀寒院落无人日亭午柳花如雪满阑干
　　次韵少游学士送龚深之往金陵
　　虎踞龙盘亦漫雄城荒狐兔往来通可人唯有秦淮月出没涓涓波浪中
　　子瞻席上令歌舞者求诗戏以此赠
　　多谢东山窈窕娘不将幽梦恼襄王禅心已作沾泥絮肯逐春风上下狂
　　与元规话别
　　湖水苍茫四接天短篷孤榜自回旋想君东海东头梦犹在汀洲白鸟邉
　　惠　洪
　　【字觉范江西新昌喻氏子又曰姓彭氏薙染之后以冒故牒责令还俗用张商英奏仍得为僧又以郭天信之请赐号寳觉圎明禅师及张郭得罪洪亦坐交结窜崖州未防赦还建炎初示寂　按宋史郭天信传中称僧徳洪悳与恵字画相近其误冝也】
　　雪霁谒景醇时方筑堤捍水修湖山堂和韵
　　筑堤盖南堂雪霰响新瓦我踏雪泥至自携双不借爱公有俊气句法洗凡马清婉继彭泽寒陋笑东野愿为西崦邻投名入诗社余年吾事济过从有公者何时闻折竹灯火共清夜
　　陪张廓然教授游山分题得山字
　　先生如梁鸿徳耀亦爱山湘西十日留笑语烟云间弄泉石梅坞唤舟青苹湾借草饮松下松风当吹弹二妙生清妍山花挿云鬟粲然起为夀舞袖相翩翩先生堕帻醉颇觉天地寛醉语忽成诗为题苍壁顔城郭遥相望但见千峰寒
　　送彦周
　　彦周美少年风味映前古令人每见之不敢发鄙语推坠吾法中偃蹇揖佛祖死生人所怖玩之于掌股此生几离别此别觉酸楚夜寒众峰髙独看霜月吐
　　谒狄梁公庙
　　九江浪粘天气势必东下万山勒回之到此竟倾防如公廷诤时一快那顾借君看洗日光正色甚闲暇使唐不敢周谁复如公者古祠苍烟根碧草上屋瓦我来春雨余瞻叹香火罢一读范公碑烦尘看犇马斯文如贯珠字字光照夜敇正帆更迟留风正不忍挂
　　同彭渊才谒陶渊明祠读崔鉴碑
　　晋室东渡后主弱只如寄桓温弄兵权刘裕窃神器先生于此时洁身良有以袖手归去来诗眼饱山翠追还圣之清太虚絶尘滓长恨千载心断弦掩流水
　　怀慧廓然
　　萧萧暑雨过空山成夜晴月出东南峰娟娟风露清飞萤自开合寒蝉亦悲鸣兴来忽独往聴此落涧声永怀西湖上絶景玊壶明松际翛然姿振策自经行即欲呼就语忽隔千里程何时径寻子夜航过临平
　　同超然无尘饭柏林寺分题得柏字
　　沙村宿雨余炊烟淡寒色山墟蚕市休野饭渔舟隔忽逢栁际门知有道人宅叩扉山答响童子出迎客空庭竟何有冻死千嵗柏钟鸣食时至老僧揖就席香秔定宿舂露葵应晓摘羞饥一饭美何啻万钱直风轩纳山翠引手扪石壁爱此玉崔嵬岁久自崩坼下有洄涡泉甘凉冰齿頬勿轻一脉防去涨万顷泽吾行无疾徐住佳去亦得欲収有声画絶景为摹刻兴来勿复缓转顾成陈迹
　　仁老以墨梅逺景见寄作此谢之
　　荒寒扫横斜稀疎开未徧烟昏雨毛空标格终防见呉姬风鬓乱睡色余妬面谁令种性香风味极不浅道人三昧力幻出随意现塞管玉纎寒无劳写哀怨
　　居上人自云居来访明日告归作此送之
　　浮云山尽际花木迎春晖佳人殊方来见之消渴饥借草坐松影粉香时落衣气貌秀可掬出语超幽防岩壁钟声寂山隂花发稀去袂挽莫留又作瓯峰归
　　送通上人游庐山
　　少年四方志一杖余防巾朝来过防雨扁舟买南津庐山冠天下况复当青春遥知泊星渚云开苍翠新相看发一笑瀑布垂天绅虚汉清月上山空无四隣应怀千载姿坐榻空埋尘兴来得好句録寄北山人
　　奉陪王少监朝请游南涧宿山寺步月
　　单衣喜和风诗眼爱空翠野亭亦翛然散坐聊倦倚坐久忽闻樵相视一笑喜那知深林外曲折见流水幽光弄绀碧春色泼秀气去为千顷泽隄栁相妩媚月光方下彻浮空见頳尾投砾戏惊之扑摝沙禽起归途望林壑烟霭隔山寺便如斜川游嵗月亦相似
　　观山茶过回龙寺示邦基
　　北窓赏新晴睡美正清熟竹鸡断幽梦朦胧不能续卧闻故人家山茶已出屋欣然一命驾妍暖快僮仆千朶鹤顶红染此丛间緑坐客例能诗秀句抵金玉携过回龙寺扫壁为君録逸笔作波险欹斜不可读坐惊殷牀钟暮邑双目
　　同敦素沈宗师登钟山酌一人泉
　　钟山对吾户春晓开烟鬟白云峰顶泉绀碧生防澜经年未一酌对客愧在顔两翁亦超放瘦防容跻攀大千寄一瞬境静情亦闲是时天惨憺佳处多遗删立谈共嘲谑豪气破天悭临川冰玉清风流继东山孤坐巉絶处掉头不肯还天风吹笑语响落千岩间归来数清境但觉毛骨寒
　　宿宣妙寺
　　冲虎困顿归投枕眠烂熳夜晴霜月苦睡美不知旦日髙披晓緑万事付衰懒百年炊黍久强半得忧患起临清浅流白髪不可拣此生终一壑形胜已入眼明年定来归茅屋并崖瞰掩门无营为一味工寝饭
　　次韵道林会规方外
　　湘山半夜雨断我西湖梦卧看读书灯花作扶头重晓窓晴泼眼倒挂闻么鳯起寻殿寒梅小立幽香喷栁丝不胜绾笋庭春脉动春色已如许乐事非一种平生所怀人忽此笑语共云轩为谁停危坐山衲拥眼髙空丛林志大骨森耸开怀见赤心亹亹饱谈诵坐客鹤脑侧我亦快心孔袖中出新诗笔力发豪纵风日丽醇酽黄泥初揭瓮舌根有沧海潮辩自掀涌何当横枯藤齧镞追两本吾宗欲颠覆支者例阘茸君能为我起逸足王良控我诗如石田疏理终无用朝来强鉏垦秃笔时呵冻摩挲铜鍱腹博君一笑捧
　　赠蔡儒效
　　我家与君邻屋居君昔未生先长我君髪齐睂我总角竹居读书供日课君诵盘庚如注瓶我读孝经如转磨长老竒君王佐才拭目颙颙观长大十三环坐同赋诗出语已能惊怯懦风雷绕纸成千篇弃遗不惜如涕唾神思义表文融明清絶如珠肯受涴江左相传纸价増东坡一读无复和怀髙识逺不可屈功成回首破甑堕家贫口众难自安出圗斗粟充饥饿俄闻笔阵扫万人上国英雄胆先破殿前作赋声摩空盛名四海争掀播华裾如葱马如龙九衢突若流星过我经忧患早衰防生怕虚名招实祸方衣童首住江村饱饭爱寻闲处卧睡余信手摸书看会意起来行复坐林泉成趣亦题诗年来藁帙成堆垜仙郎开卷面发光夸我雄词惊李贺相期他日同此游先买邻庵山数朶青松白石闻此言共作庐山二十个
　　汪履道家观所蓄烟雨芦雁图
　　西湖漠漠生烟雨浦浦圆沙鳬雁聚今日髙堂素壁间忽见西湖最西浦翩翩两雁方欲下数只飘然掠波去独余一只方稳眠有梦不成亦惊顾萧梢碧芦秋叶赤青沙白石纷无数我本江湖不系舟尔辈况亦江湖侣令人便欲寻睿郎呼船深入龙山坞
　　李德修以乌兰河石见示赋此还之
　　予友李徳修少豪逸有美才工文章一时辈流推之声誉着场屋绍圣初选于广文至礼部好恶不合有司弃去游邉往来兰会甚乆晩屏迹田园然视其气貌精特功名一念未置也政和七年上元前四日过予袖中出美石一掬大小二十八枚有红青碧緑色细视之有旋螺纹如人指纹以夸予曰吾尝与诸将至古乌兰大河河中有洲邻夏国此石得于大河洲中其为我赋之予为大笑曰君同时辈流皆践清华为显仕跃马食肉久矣独从予山中食脱粟玩朽石不亦大迂濶哉然徳修颇非予言为作诗以还其石
