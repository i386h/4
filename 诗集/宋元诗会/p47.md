<!-- { "loadSidebar": true } -->
　　东武旧俗每嵗四月大防于南禅资福两寺以芍药供佛而今嵗最盛凡七千余朶皆重跗累萼繁丽丰硕中有白花正圆如覆盂其下十余叶稍大承之如盘姿格絶异独出于七千朶之上云得之城北苏氏园中周宰相莒公之别业也而其名俚甚乃为易之
　　杂花狼籍占春余芍药开时扫地无两寺妆成寳璎珞一枝争看玉盘盂佳名防作新翻曲絶品难寻旧画图从此定知年谷熟姑山亲见雪肌肤
　　壶中九华诗
　　我家岷蜀最髙峯梦里犹惊翠扫空五岭莫愁千嶂外九华今在一壶中天池水落层层见玉女牕明处处通念我仇池太孤絶百金归买小玲珑
　　和子由寒食
　　寒食今年二月晦树林深翠已生烟绕城骏马谁能借到处名园意尽便但挂酒壶那计盏偶题诗句不须编忽闻啼鵙惊羇旅江上何人治废田
　　红梅
　　怕愁贪睡独开迟自恐冰容不入时故作小红桃杏色尚余孤瘦雪霜姿寒心未肯随春态酒晕无端上玉肌诗老不知梅格在更看緑叶与青枝【石曼卿红梅诗云认桃无绿叶辨杏冇青枝】
　　和刘景文见赠
　　元龙本志陋曹吴豪气峥嵘老不除失路今为哙等伍作诗犹似建安初西来为我风黧面独卧无人雪缟庐留子非为十日饮要令安世诵亡书
　　九日寻臻阇黎遂泛小舟至懃师院
　　湖上青山翠作堆葱葱郁郁气佳哉笙歌丛里抽身出云水光中洗眼来白足赤髭迎我笑拒霜黄菊为谁开明年桑苎煎茶处忆着衰翁首重回【皎然有九日与陆羽煎茶诗羽自号桑苎翁余来年九日去此久矣】
　　除夜野宿常州城外
　　南来三见嵗云徂直恐终身走道涂老去怕看新厯日退归拟学旧桃符烟花已作青春意霜雪偏寻病客须但把穷愁博长健不辞醉后饮屠酥
　　与毛令方尉游西菩提寺【二首】
　　推挤不去已三年鱼鸟依然笑我顽人未放归江北路天教看尽浙西山尚书清节衣冠后处士风流水石间一笑相逢那易得数诗狂语不须删
　　路转山腰足未移水清石瘦便能竒白云自占东西岭明月谁分上下池黑黍黄粱初熟后朱柑緑橘半甜时人生此乐须天赋莫遣儿曹取次知
　　孔长源挽词
　　小偃门头栁系船吴山堂上月侵筵潮声夜半千岩响诗句明朝万口传【长源自越过杭夜饮有美堂上聨句长源诗云天目逺随双鳯落海门遥蹙两潮趋一坐称善】岂意日斜庚子后忽惊嵗在巳辰年佳城一闭无穷事南望题诗涙洒牋
　　宿州次韵刘泾
　　我欲归休瑟渐希舞雩何日着春衣多情白髪三千丈无用苍皮四十围晩觉文章真小技蚤知富贵有危机为君垂涕君知否千古华亭鹤自飞【泾之兄汴亦有丈死矣】
　　赠惠山僧惠表
　　行遍天涯意未防将心到处遣人安山中老宿依然在案上楞严已不看欹枕落花余几片闭门新竹自千竿客来茶罢空无有卢橘杨梅尚带酸
　　初到黄州
　　自笑平生为口忙老来事业转荒唐长江绕郭知鱼美好竹连山觉笋香逐客不妨员外置诗人例作水曹郎只慙无补丝毫事尚费官家压酒囊【检校官例折支多得退酒袋】
　　朝云诗【并引】
　　世谓乐天有粥骆马放杨柳枝词嘉其主老病不忍去也然梦得有诗云春尽絮飞留不得随风好去落谁家乐天亦云病与乐天相伴住春随樊子一时归则是樊素竟去也予家有数妾四五年相继辞去独朝云者随予南迁因读乐天集戏作此诗朝云姓王氏钱塘人尝有子曰干儿未朞而夭云
　　岂似杨枝别乐天恰如通徳伴伶阿奴络秀不同老天女维摩总解禅经卷药炉新活计舞衫歌扇旧因縁丹成逐我三山去肯作巫阳云雨仙
　　桄榔杖寄张文潜一首时初闻黄鲁直迁黔南范淳父九疑也
　　睡起风清酒在亡身随残梦两茫茫江边曳杖桄榔瘦林下寻苖荜拨香独步傥逢勾漏令逺来莫恨曲江张遥知鲁国真男子独忆平生盛孝章
　　汲江煎茶
　　活水还须活火烹【唐人云茶须缓火炙活火煎】自临钓石取深清大瓢贮月归春瓮小杓分江入夜缾茶雨已翻煎处脚松风忽作泻时声枯肠未易禁三盌坐数荒村长短更庚辰嵗正月十二日天门冬酒熟予自漉之且漉且尝遂以大醉
　　自拨牀头一瓮云幽人先已醉浓芬天门冬熟新年喜麴米春香并舍闻【杜子美诗云闻道云安麴米春葢酒名也】菜圃渐疎花漠漠竹扉斜掩雨纷纷拥裘睡觉知何处吹面东风散缬纹
　　赠诗僧道通
　　雄豪而妙苦而腴秪有琴聪与蜜殊【钱塘僧思聪总角善琴后舍琴而学诗复弃诗而学道其诗似皎然而加雄放安州僧仲殊诗敏捷立成而工妙絶人逺甚殊辟谷常啖蜜】语带烟霞从古少【李太白云他人之文如山无烟霞春无草木】气含蔬笋到公无【谓无酸饀气也】香林乍喜闻薝卜古井惟愁断辘轳为报韩公莫轻许从今岛可是诗奴
　　赵成伯家有姝丽仆沗乡人不肯开樽徒吟春雪谨依元韵以当一笑
　　绣帘朱戸未曽开谁见梅花落镜台试问髙吟三十韵何如低唱两三杯莫嫌衰鬓聊相映须得纎腰与共回知道文君隔青锁梁园赋客敢言才
　　惠州近城数小山类蜀道春与进士许毅野步防意处饮之且醉作诗以记适参寥专使欲归使持此以示西湖之上诸友庶使知余未尝一日忘湖山也
　　夕阳飞絮乱平芜万里春前一酒壶鐡化双鱼沈逺素剑分二岭隔中区花曾识面香仍好鸟不知名声自呼梦想平生消未尽满林烟月到西湖
　　八月七日初入赣过惶恐滩
　　七千里外二毛人十八滩头一叶身山忆喜欢劳逺梦【蜀道有错喜欢铺在大散闗上】地名惶恐泣孤臣长风送客添帆腹积雨扶舟减石鳞便合与官充水手此生何止畧知津
　　立春日小集呈端叔
　　白髪巳十载青春无一堪不惊新嵗换聊与故人谈牛健民声喜鸦娇雪意酣霏微不到地和暖要宜蚕嵗月斜川似风流曲水慙衰怀久灰槁习气尚馋贪白啖本河朔红消真剑南辛盘得青韮腊酒是黄柑归卧灯残帐醒闻叶打庵须烦李居士重説后三三
　　送范景仁游洛中
　　投老身弥健登山意未阑西游为樱笋东道尽鹓鸾杖屦携儿去园亭借客看折花斑竹寺弄水石楼滩鬻马哀怜白惊雷怯笑韩藓书标洞府松葢偃天坛试与刘夫子重寻靖长官
　　同王胜之游蒋山
　　到郡席不暖居民空惘然好山无十里遗恨恐他年欲款南朝寺同登北郭船朱门收画防绀宇出青莲夹路苍髯古迎人翠麓偏龙腰蟠故国鸟爪寄层巅竹杪飞华屋松根泣细泉峯多巧障目江逺欲浮天畧彴横秋水浮屠挿暮烟归来踏人影云细月娟娟
　　灵上访道人不遇
　　花光红满栏草色緑无岸不逢青眼人长歌白石涧
　　初入庐山
　　青山若无素偃蹇不相亲要识庐山面他年是故人出都来陈所乗船上有题小诗不知何人作有感予心者聊以和之
　　颍水非汉水亦作葡萄緑恨无襄阳儿令唱铜鞮曲
　　轩牕
　　东邻多白杨夜作雨声急牕下独无眠秋虫见灯入
　　促织
　　月丛号耿耿露叶泣漙漙夜长不自暖那忧公子寒
　　吉祥寺赏牡丹
　　人老簪花不自羞花应羞上老人头醉归扶路人应笑十里珠帘半上钩
　　望湖楼醉书二絶句
　　黑云翻墨未遮山白雨跳珠乱入船卷地风来忽吹散望湖楼下水如天
　　放生鱼鼈逐人来无主荷花到处开水枕能令山俯仰风船解与月裴回
　　饮湖上初晴后雨
　　水光防滟晴方好山色空蒙雨亦竒欲把西湖比西子淡妆浓抹总相宜
　　赠别
　　青鸟衔巾久欲飞黄鸎别主更悲啼慇懃莫忘分携处湖水东边鳯岭西
　　书辨才白云堂壁
　　不辞清晓叩松扉却值支公久不归山鸟不鸣天欲雪卷帘惟见白云飞
　　送蜀人张师厚赴殿试
　　忘归不觉鬓毛斑好事乡人尚往还断岭不遮西望眼送君直过楚王山
　　惠崇春江晩景
　　竹外桃花三两枝春江水暖鸭先知蒌蒿满地芦芽短正是河豚欲上时
　　书李世南所画秋景
　　野水参差落涨痕疎林欹倒出霜根扁舟一櫂归何处家在江南黄叶村
　　书林次中所得李伯时归去来阳闗二图后【二首】
　　不见何戡唱渭城旧人空数米嘉荣龙眠独识慇懃处画出阳闗意外声
　　两本新图寳墨香樽前独唱小秦王为君翻作归来引不学阳闗空断肠
　　澄迈驿通潮阁
　　余生欲老海南村帝遣巫阳招我魂杳杳天低鹘没处青山一髪是中原
　　仆年三十九在润州道上过除夜作此诗又二十年在惠州録之以付过
　　寺官官小未朝参红日半牕春睡酣为报邻鸡莫惊觉更容残梦到江南
　　寒具
　　纎手搓来玉数寻碧油轻蘸嫩黄深夜来春睡浓如酒压褊佳人纒臂金
　　絶句
　　柴桑春晚思依依屋角鸣鸠雨欲飞昨日已收寒食火吹花风起却添衣
　　答田国博【二首】
　　嵗月翩翩下坂轮归来杏子已生仁深红落尽东风恶柳絮榆钱不当春
　　火冷饧稀杏粥稠青裙缟袂饷田头大夫行役家人怨应羡居乡马少游
　　淮上蚤发
　　淡月轻云晓角哀小风吹水碧鳞开此生定向江湖老黙数淮中十往来
　　望湖楼晚景
　　青山断处塔层层隔岸人家唤欲譍江上秋风晩来急为传钟鼔到西兴
　　西湖夀星院此君轩
　　卧听谡谡碎龙鳞俯看苍苍立玉身一舸鸱夷江海去尚余君子六千人
　　寒食夜
　　漏声透入碧牕纱人静秋千影半斜沈麝不烧金鸭冷淡云笼月照梨花
　　梅花【二首】
　　梅梢春色弄微和作意南枝翦刻多月黑林间逢缟袂霸陵醉尉误谁何
　　月地云堦漫一樽玉奴终不负东昏临春结绮荒荆棘谁信幽香是返魂
　　张翰画像
　　浮世功名食与眠季膺真得水中仙不须更説知几蚤真为鲈鱼也自贤
　　读开元天寳遗事【二首】
　　潭里春船百倍多广陵铜器越溪罗三郎官爵如泥土争唱农得寳歌
　　琵琶弦急衮梁州羯鼓声髙舞臂鞲破费八姨三百万大唐天子要纒头
　　八月十五日看潮【二首】
　　万人鼓噪慑吴侬犹似浮江老阿童欲识潮头髙几许越山浑在浪花中
　　江神河伯两醯鸡海若东来气吐霓安得夫差水犀手三千强弩射潮低
　　赠莘老【三首】
　　嗟余与子久离羣耳冷心灰百不闻若对青山谈世事当须举白便浮君
　　天目山前緑浸裾碧澜堂下看衔舻作堤捍水非吾事闲送苕溪入太湖
　　三年京国厌藜蒿长羡淮鱼压楚糟今日骆驼桥下泊恣看脩网出银刀
　　山村【二首】
　　老翁七十自腰鎌慙愧春山笋蕨甜岂是闻韶解忘味迩来三月食无盐
　　杖藜裹饭去怱怱过眼青钱转手空赢得儿童语音好一年强半在城中
　　陈季常所畜朱陈村嫁娶图
　　我是朱陈旧使君劝耕曾入杏花村而今风物那堪画县吏催钱夜打门【朱陈村在徐州萧县】
　　纵笔【二首】
　　父老争看乌角巾应縁曾现宰官身谿边古路三义口独立斜阳数过人
　　北船不到米如珠醉饱萧条半月无明日东家知祀灶只鸡斗酒定膰吾
　　章　惇【附】
