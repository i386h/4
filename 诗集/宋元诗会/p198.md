<!-- { "loadSidebar": true } -->
　　四檐春雨夜浪浪记得吹笙近竹房三十五年江海梦又随归雁过潇湘
　　樵阳杂咏【二首】
　　歌櫂曽穷九曲源精庐迢逓隠屏前闲寻五曲樵谿上三十六峰秋满船
　　羽客丹成去此台犹闻笙鹤夜归来几回欲问台边月晴雪梅花泠自开
　　呉景奎
　　【字文可婺之兰溪人其姿雄逸其识通明好学苦吟于前辈大家诗格无不摹拟当其得意往往似之金华宋景濓为序药房樵唱所言如此子名履亦能诗有父风】
　　喻鸠
　　东村五畆园荒秽乆不治荷锄种豆苗爱此膏土肥森然巳甲拆保之若婴儿羣鸠竞拂羽俛啄思无遗傍麾虽稍却投间复在兹一啄不汝惜再啄苗已稀剜我心上肉充汝肠中饥汝饥诚可怜缯那忍施桑林正沃若桑椹方垂垂椹熟可醉饱林深无危机恩怨从兹释斯园勿重窥鸠鸣对以臆羣然亦髙飞
　　采菊
　　爽气浮西山风烟澹原隰悠然出衡门佳节逢九日众草萋以青黄菊正秋色采之不盈把妙意良自得谓能制頽龄可泛忘忧物驩言命壶觞万事付酣适永怀东篱人俛仰已陈迹
　　四时词
　　青皇宫中花鸟使防翠霏红教莺语移春槛小度芳华金犊车轻载歌舞曲房梦断章台月东风不解丁香结钥鱼夜守苍琅根海棠飞落胭脂雪
　　轻红流烟香雨足新槐影转勾栏曲水晶帘箔度熏风黄吻乌衣语华屋掠簪堕髪初破睡粉防浅防脩蛾緑并禽不受雕笼宿背人飞向荷隂浴
　　鳯皇枝头一叶飞碧疏朱绂生凉飔素纨团团恩爱衰含宫嚼羽吹参差瑶阶露华霑履綦星桥月帐愁别离粉筵欢笑占蛛丝
　　八姨手折抟树枝海天冻合青玻瓈琼楼仙人唤滕六夜入银潢剪瑛琭沈香火暖锦承尘回罗羔酒生春粼宫沟不寄题红怨日映五纹添弱线
　　旅夜【二首】
　　逆旅频看镜秋来白髪生孤云渺何许游子独闗情野逈鸡三唱霜寒雁一声此时愁絶处归梦度江城秋宵不成寐缺月向人斜更漏传三鼔寒灯落一花穷愁长伴客幽梦只还家烽火何时息吾生未有涯
　　风雨赤城旅夜书怀
　　吾儿为客在黄山我向丹丘嵗又防干里乡闗家信逺一灯风雨客氊寒衣钩石角难行路船趂潮头易上滩须信故园归去好梅花相伴竹平安
　　桐滩月夜舟中闻琵琶
　　湛湛长江上有枫予怀渺渺水云空未夸湓浦逢商妇賸喜桐滩有钓翁敧枕醉眠秋渚月挂帆争趂夜潮风晓寒难结思归梦一尺清霜压短篷
　　寓钱塘寄呈元礼叔父
　　游子辞家负薜萝故园春物近如何他山杜宇客怀恶清夜竹林归梦多荃蕙化茅成楚怨牛衣扣角起商歌遥知病后无情思莫遣愁添两鬓皤
　　和韵春日【二首】
　　雨香云淡燕泥融珂马如行罨画中江上数峰浮暖翠日边繁杏倚春红莺花世界惟消酒水榭帘栊易受风陌上游人皆倒载宁须拍手笑山公
　　游丝舞蝶共徘徊野马空蒙拂面来风雨偶然成晚霁园林何处不花开江横罗带银鸥起云想衣裳玉女裁賸喜麻姑能送酒只愁门外索空罍
　　姑苏台
　　乌喙难忘石室囚苎萝西子入长洲鸱夷若裹奸臣去麋鹿安能此地游落月当门县目恨逺山颦黛捧心愁后人俛仰悲陈迹独倚栏干对虎丘
　　葺山中故庐有感
　　溪上先人有敝庐昔年经始最勤劬弟兄已作辞家燕林木谁瞻爱屋乌墙角蓬蒿迷町疃檐牙风雨老枝梧百年堂构真吾事未让扬雄宅一区
　　紫岩寺
　　古木回岩障緑隂此中知有小丛林县崖置屋依空曲绕涧穿云入窈深薝卜香来清鼻观莲花色浄悟禅心寳坊亦有差徭及从此应无布地金
　　次韵过表忠观
　　龙鳯山前一迳长钱王宰木郁苍苍英雄何用作疑塜富贵不如归故乡锦绣湖山犹髣髴麒麟荆棘已荒凉表忠观里丰碑在异代文章尚耿光
　　严士贞
　　【崇阳人字正卿别号寄庵生平贯穿经史旁通仙释之书其于诗能自畅所欲言痛惩蹈袭之陋所着桃溪百咏当时争传诵之】
　　香雾亭
　　香雾遗基尚宛然春来惟见草芊芊一庭花影留禽语半畆松隂借鹤眠郁郁新篁呈晓露依依髙栁拂晴烟寻芳谁记前朝事谩想风光似昔年
　　遗文堂
　　支笻访古入只园静看先贤笔法迅若怒猊驰抉石雄如老骥渴奔泉山藏宿雨苍碑润僧打遗文妙墨鲜文字性空忘结习却来重了住山縁
　　劈箭桥
　　山际飞梁似跨鼇沤麻池涌带奔涛林间虎啸风初起洞口猿啼月正髙未把机锋酬劈箭闲拈落叶泛轻舠朝来独向溪头立添得桃花浪半篙
　　罗汉岩
　　谷邃山深云作堆水源穷处梵宫开隈岩石藏何年转飞锡髙僧近日回翠竹黄花皆佛事断桥流水小天台超然步出松闗外尘世纷纷付劫灰
　　白羊洞
　　絶顶髙寒境界幽倚笻舒啸豁吟眸绕林笋蕨香初动夹道松杉翠欲流赤豹啼时山月晓白羊眠处洞云秋乡民嵗乞灵泉水一滴天瓢徧九州
　　广仁院
　　几度寻幽到此山城根清溜响潺潺僧游南岳经年别门对西溪尽日闲水气引凉生竹榻禽栖带暝入松闗要知自性元无二何用楞严辩八还
　　栖真院
　　梵音杳杳隔溪闻金刹晴岚午未分荒藓沿阶留浅晕残花坠水起圆纹苍鲸吼破千山月白鸟冲开半岭云却羡老僧忘世虑结趺相对倚炉熏
　　寳林院
　　断香浮月暮钟防石径生苔屐齿稀犬吠白云知客至猿升青嶂翫僧归空山振锡金环响深夜谭禅玉尘挥一自心心相继后宗门谁更説传衣
　　广徳观
　　瑶台琼馆古朱砂知是神仙第一家不向山中餐柏实却来溪上看桃花玉壶春暖融丹液金鼎朝寒防碧霞须待三千功行满御风同驾五云车
　　望僊观
　　楼阁峥嵘接断阡旌阳曽歴旧山川飞神谒帝三清所拔宅凌空八百年夜醉人皆迷炭妇昼眠余独爱茶仙翛然独倚防干乆如在西山烟雨边
　　朱名世
　　【字晞顔呉人出身武胄而喜言诗尝泛海作鲸背吟俱七言絶句専纪大海风景每首之末缀以成言盖滑稽也】
　　东洋
　　东溟云气接蓬莱徐福楼船此际开应是秦皇望消息采芝何处未归来
　　乳岛
　　逺望浑如两乳同近前方信两髙峰端知不似鸡头肉莫遣三郎解抹胸
　　沙门岛
　　积沙成岛浸苍空古祀龙妃石崦东亦有游人记曽到去年今日此门中
　　莱州洋
　　莱州洋内浪频髙矴铁千寻系不牢传与海神休恣意二三升水作波涛
　　寻防
　　万舰同防在海心一时相杂不知音夜来欲问平安信明月芦花何处寻
　　落篷
　　潮信篷留风力悭落蓬少歇浪中间殷勤为向梢人道又得浮生半日闲
　　辽阳
　　辽阳别是个乾坤东望弥漫逺浪奔问道锦州何处是牧童遥指杏花村
　　分防
　　髙句辽阳各问津半洋分路可伤神风帆相别东西去君向潇湘我向秦











　　宋元诗防卷八十八
　　钦定四库全书
　　宋元诗防卷八十九
　　兵部主事陈焯编
　　陈　樵
　　【字君采婺之东阳人别号鹿皮子世为淛东巨族其父名取青宋末进士尝抗章诋贾似道误国及宋亡元丞相巴延见其章欲用之辞不就樵幼承家学又受易诗书春秋大义于李直方凡古今之书无不读读无不解学成而隠邈然不与世接著书数十种而易象数新説洪范传经解左经新说太极图通书解圣贤大意性理大明石室新语淳熙纠缪尤见称于学者卒年八十有八为至正乙】
　　【已年详见宋景濓所撰墓志】
　　清隠亭
　　白日照阳春九陌扬逺尘往来酣蚁战谁是投闲人人生茍知足政复贵隠沦万事等大梦汨没徒艰辛所以贤达士不肯劳其神结亭林泉间归来养清真窓虚野鸟狎树密山猿驯草色上阶秀花枝倚槛新俛仰有佳趣樽酒时相亲终焉逺尘俗不愧无怀民
　　送吉夫北上
　　之子氷雪姿防心学仙真官卑且勿念况复忧其贫迩来太白山山势凌秋旻云尽月照夜花开鸟鸣晨闲居少公事猿鹤为比隣采芝过林麓钓鱼游水滨七年不得调幽兴如逸民通塞任物理聊用安此身忆昔始相识交情日以亲问君炼药方秘之不肯陈金液且莫采何以制水银岂伊蓬莱中无分追后尘君今别我去九闗朝帝宸功名信可就慎勿烦精神阆风青峩峩海波白粼粼他年重防面笑盼桃华春
　　答李齐贤言别
　　古来青云士论徳不论年及时扬意气车服耀且鲜譬彼桃李花逢春各争妍胡能学兰菊迟暮秋风前羡子富年华文思如涌泉词场早腾誉海内推英贤而我竟何为着鞭苦不先赋命有迟速行止任自然吾观鸿鹄飞低回未须怜防当振六翮高举摩青天
　　嵗寒亭
　　夕陨悲蕣华秋零悼蒲栁急景不可留髙风邈难乆风霜十二月松竹凋独后还与岭上梅结为嵗寒友草木本无情犹能同嵗寒奈何市井交轻薄不足观
　　把酒
　　把酒劝白日日车邈难攀朝来出东海薄暮沈西山东西若循环来去无时闲何如延光景令人驻朱顔
　　送兄游姑苏
　　浮云渺天末随风恣悠扬游子四方志去去道路长手中二尺琴朱弦泛宫商但恐和者寡使我心増伤
　　晚香迳
　　秋菊有佳色幽香知为谁蔚为霜中杰肯向露下衰独赏心悠然酒至觞淋漓永怀陶靖节高风邈难追
　　东飞伯劳西飞燕题飞花亭
　　东飞伯劳西飞燕花光絮影从风转蜂黄蝶粉照灵葩不散明珠只散花霑衣堕袂花如雨羽人化蝶随花去羽人下顾笑春红春闺一夕生秋容骨齐熊耳君知否花艳春晖不经乆羽衣一瞬千万春蔫花堕蕊齐昆崘
　　夜阑曲
　　碧宇星回夜漫漫灵芜烟暖重熏荐冷翠香销青桂枝氷荷葢光光绕帷纎腰艳舞金萎防呉羮蜀酒精琼糜酒阑半解龙绡衣春朝曲渚闻鹍鸡
　　海人谣
　　海南蛮丁髪垂耳朝朝采寳丹崖里夜光盈尺出飞鱼栢叶收珠寒蕊起幽箔连钱生緑花切玉蛮刀如切水九译来朝万里天北风不动明玕死
　　行路难
　　褰帷取流苏流苏不解连环解离情别思出君怀教人枉结流苏带作书报天孙河翻浪动七香轺折伊兰兮捐艾萧伊兰化作榛中草美盼何须比目鱼六翮安用频伽鸟文鸳宛颈柰枝连不如见月生羽翰
　　七夕宫词
　　内人拜月金铺戸凤宿梧枝秋叶舞露华入袂玉阶寒织署锦工催祭杼月下金钿照骨明同心丝鲙红生缕素碧寳上华楼夜阑飚驭下银州
　　送厉生之天台
　　刘郎洞前药草肥年年送春春不归刘郎采药路不迷路迷却是还家时人间药尽采者稀医师采药归来迟终南捷径莫西去正在刘郎路迷处
　　代嘲旧人
　　呉王台前天地老羊家吹笛烟花绕羊郎到老不识颦昨日西施颦更好妾行自绾春风髻姊送出门车在道涂金两袖石麒麟姊唾干时碧如草唾花一夜满妾身云是背后淖夫人
　　代玉山子答
　　建中老父吹芦管背花吹尽风花片雪中花老花未知我起开帘纳江燕夏姬引镜春争妍房老不出金谷园花奴鼓急人人顾砑光帽滑花难住
　　题海棠
　　东风吹堕缃云影别院春迟宫漏永绣帏寳带绾流蘓梦入瑶台呼不醒荧荧银烛花蕊多城头乌啼奈晓何
　　题骑牛读书图
　　朝看书骑牛出去日上初暮看书骑牛归来日欲晡朝朝暮暮看书卷还虑牛饥无牧刍家贫本分辛勤过平时敢望闲工夫人生衣食皆有余弃之不学将何如
　　中秋月
　　银汉西流乌接翼回首人间化为碧瑶台贝阙可避居三郎错路归鱼凫霓裳月里亲偷得却怪李謩偷压笛
　　投外宪□职
