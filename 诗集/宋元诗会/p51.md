<!-- { "loadSidebar": true } -->
　　乙未移舟出口【畏风涛复入遂宿焉同行有刘三班善射沙夹遇盗刘手杀三人】
　　江湖吞天胸蛟龙垂涎口养躯无干金特为亲故厚本心非华轩而与马争走聘妇缉落毛教儿耨葱韭衣食端须防将老犹掣肘安能诡随人曲折作杞柳桓公瓮盎瘿楚国不手生涯但如此那问托婚友久隂快夜晴天文若科斗村南鬼火寒村北风虎吼野人驱鸡豚缚落坚纒守刘郎弓石八猛气压冯妇一试金仆姑归饮輭臂酒
　　晓放汴舟
　　秋声满山河行李在梁宋川涂事鸡鸣身亦逐羣动霜清鱼下流橘柚入包贡又持三十口去作江南梦
　　奉和文潜赠无咎【四首】
　　以灵故焦雉以文故翳本心如日月利欲食之既后生玩华藻照影终没世安得八纮罝以道猎众智北寺锁斋房陈钥时一啓晁张跫然来连璧照书几庭栢郁葱葱红榴罅多子时防吐佳句幽处万籁起荆公六艺学妙处端不朽诸生用其短颇复凿戸牖譬如学捧心初不悟已丑玉石恐俱焚公为区别不吾友陈师道抱独门扫轨晁张作荐书射雉用一矢吾闻举逸民故得天下喜两公阵堂堂此士可摩垒子瞻诗句妙一世乃云效庭坚体盖退之戏效孟郊樊宗师之比以文滑稽耳恐后生不解故以韵道之
　　我诗如曹郐浅陋不成邦公如大国楚吞五湖三江赤壁风月笛玉堂云雾牕句法提一律坚城受我降枯松倒涧壑波涛所舂撞万牛挽不前公乃独力扛诸人方嗤防渠非晁张双但怀相识察牀下拜老厐小儿未可知客或许敦厐诚堪壻阿巽买红纒酒缸
　　贑上食莲有感
　　莲实大如指分甘念母慈共房头更深兄弟思实中有么荷拳如小儿手令我忆众雏迎门索梨枣莲心政自苦食苦何能甘甘餐恐腊毒素食则怀慙莲生淤泥中不与泥同调食莲谁不甘知味良独少吾家双井塘十里秋风香安得同裘子归制芙蓉裳
　　次韵子瞻送顾子敦按河北
　　今代顾虎头骨相自雄伟不令长天官亦合丞御史能贫安四壁无愠可三已昨来立清班国士相顾喜何因将使节风日按千里汲黯不居中似非朝廷美大任録万事御坐留谏纸发政恐伤民天步簿冰履苍生忧其鱼南畆多被水公行图安集信目勿信耳
　　次韵答秦少章乞酒【觏】
　　朝事鞍马蚤吏曹文墨拘初无尺寸补但于朋友疎岂知箪瓢子卧起一牀书炙背道尧舜雪屋相与娱步出城东门野鸟吟废墟颇知富贵事势穷心亦舒诗来献穷状水饼嚼冰蔬斗酒得醉否枵腹如瓠壶亦可召西舍侯嬴非博徒
　　赠秦少仪【觌】
　　汝南许文休马磨自衣食但闻功曹满世名籍籍渠命有显晦非人作通塞秦氏多英俊少游眉最白颇闻鸿雁行笔皆万人敌吾蚤知有觏而不知有觌少仪袖诗来剖蚌珠的皪乃能持一镞与我箭锋直自吾得此诗三日卧向壁挽来不能寸推去辄数尺才难不其然有亦未易识
　　次韵谢斌老送墨竹十二韵
　　古今作生竹能者未十辈呉生勒枝叶筌寀逺不逮江南铁钩锁最许诚县防燕公洒墨成落落与时背譬如刳心松中有歳寒在湖州三百年笔与前哲配规摹转银钩幽赏非俗爱披圗风雨入咫尺莽苍外吾子学湖州师逸功已倍有来竹四幅冬夏生变态预知更入神后出遂无对吾诗被压倒物固不两大
　　防子瞻和陶诗
　　子瞻谪岭南时宰欲杀之饱吃惠州饭细和渊明诗彭泽千载人东坡百世士出处虽不同风味乃相似
　　次韵答斌老病起独游东园
　　主人心安乐花竹有和气时从物外赏自益酒中味斸枯蚁改穴扫箨笋迸地万籁寂中生乃见风雨至
　　顔徒贫乐【二首】
　　衡门低首过环堵容膝坐四傍无给侍百衲自纒裹论事直如弦观书曲肱卧饥来或乞食有道无不可小山作友朋义重子舆桑香草当姬妾不须珠翠妆鸟乌窥冻砚星月入幽房儿报无炊米浩歌绕屋梁
　　以椰子茶缾寄德孺
　　炎丘椰木实入用随茗椀譬如楛石砮但贵从来逺往时万里物今在篱落间知君一拂拭想我瘴雾顔
　　同宋景瞻分题汴上行
　　东风何时来堤柳芳且柔河冰日已销漫漫春水流寒梅未破萼芳草緑犹稠歳月不我还念此人生浮髙车无完轮积水有覆舟鹿门不返者谁得从之游
　　林为之送笔戏赠
　　阎生作三副规摹宣城葛外貎虽铣泽毫心或粗粝巧将希栗尾拙乃成枣核李庆缚散卓含墨能不泄病在惜白毫往往半巧拙小字亦周旋大字难曲折时时一毛乱乃似逆梳髪张鼎徒有表徐偃元无骨模画记姓名亦可应仓卒为之街南居时通铃下谒晴轩坐风凉怪我把枯笔开囊扑蠧鱼遣奴送一束洗砚磨松煤挥洒至日没蚤年学屠龙适用固疎濶广文困虀盐烹茶对秋月略无人问字况有客投辖文章寄呻吟讲授费颊舌闲无用心处雌黄到笔墨时不与人游孔子尚爱日作诗当鸣鼔聊自攻短阙
　　过家
　　络纬声转急田车寒不运儿时手种柳上与云雾近舍傍旧佣保少换老欲尽宰木郁苍苍田园变畦畛招延屈父党劳问走婚亲归来翻作客顾影良自哂一生萍托水万事雪侵鬓夜阑风陨霜干叶落成阵灯花何故喜大是报书信亲年当喜惧儿齿欲毁齓系船三百里去梦无一寸
　　过致政屯田刘公隐庐
　　儿时拜公牀眼碧眉紫烟舍前架茅茨炉香坐僧禅女奴煑甖栗石盆防机泉今来扫门巷竹间翁蜕蝉堂堂列五老胜气失江山石盆烂黄土茅斋薪坏椽女奴为民妻又瘗蒿里园当年笑语地华屋转朱栏课儿种松子盖上参天投策数去日木行天再环先生古人风铁胆石肺肝眼前不可意壮日挂其冠解衣庐君峰洗耳瀑布源雾豹藏文章惊世时一斑众人初易之久逺乃见难忆昔子政在为翁数解顔五兵森武库河汉落舌端王阳已富贵尘冠不肻弹呻吟刋十史凡例墨新干宰木忽拱把相望风隧寒百楹书万卷少子似翁贤
　　次韵子瞻题郭熙画秋山
　　黄州逐客未赐环江南江北饱看山玉堂卧对郭熙画发兴已在青林间郭熙官画但荒逺短纸曲折开秋晚江村烟外雨脚明归雁行边余叠巘坐思黄柑洞庭霜恨身不如雁随阳熙今头白有眼力尚能弄笔映牕光画取江南好风日慰此将老镜中髪但熙肻画寛作程五日十日一水石
　　次韵子瞻和子由观韩干马因论伯时画天马
　　于阗花骢龙八尺看云不受络头丝西河骢作葡萄锦双瞳夹镜耳卓锥长楸落日试天步知有四极无由驰电行山立气深稳可耐珠鞯白玉羁李侯一顾叹絶足领略古法生新奇一日真龙入图画在坰羣雄望风雌曹霸弟子沙苑丞喜作肥马人笑之李侯论干独不尔妙尽骨相遗毛皮翰林评书乃如此贱肥贵瘦渠未知况我平生赏神骏僧中云是道林师
　　常父答诗有煎点径须烦緑珠之句次韵戏答
　　小鬟虽丑巧妆梳扫地如镜能检书欲买娉婷供煑茗我无一斛明月珠知公家亦阙扫除但有文君对相如政当为公乞如愿作牋逺寄宫亭湖
　　戏呈孔毅父【平仲】
　　管城子无食肉相孔方兄有絶交书文章功用不经世何异丝窠缀露珠校书著作频诏除犹能上车问何如忽忆僧牀同野饭梦随秋雁到东湖
　　以团茶洮州緑石研赠无咎文潜
　　晁子智囊可以括四海张子笔端可以回万牛自我得二士意气倾九州道山延阁委竹帛清都太微望冕旒贝宫胎寒弄明月天网下罩一日收此地要须无不有紫皇访问富春秋晁无咎赠君越侯所贡苍玉璧可烹玉尘试春色浇君胷中过秦论斟酌古今来活国张文潜赠君洮州緑石含风漪能淬笔锋利如锥请书元祐开皇极第入思齐访落诗
　　谢送碾赐壑源拣芽
　　矞云从龙小苍璧元丰至今人未识壑源包贡第一春缃匳碾香供玉食睿思殿东金井栏甘露荐椀天开顔桥山事严庀百局补衮诸公省中宿中人传赐夜未央雨露恩光照宫烛左丞似是李元礼好事风流有泾渭肻怜天禄校书郎亲敕家庭遣分似春风饱识大官羊不惯腐儒汤饼肠摉搅十年灯火读令我胸中书传香已戒应门老马走客来问字莫载酒
　　听宋宗儒摘阮歌
　　翰林尚书宋公子文采风流今尚尔自疑耆域是前身囊中探丸起人【一作九】死貌如千岁枯松枝落魄酒中无定止得钱百万送酒家一笑不问今余防手挥阮咸送飞鸿促弦聒醉惊客起寒虫催织月笼秋独雁呌羣天拍水楚国羇臣放十年汉宫佳人嫁千里深闺洞房语恩怨紫燕黄鹂韵桃李楚狂行歌惊市人渔父挐舟在葭苇问君枯木着朱绳何能道人意中事君言此物传数姓璧庚庚有横理闭门三月传国工身今亲见阮仲容我有江南一丘壑安得与君醉其中曲肱听君写松风
　　答黄冕仲索煎双井并简扬休
　　江夏无双乃吾宗同舍颇似王安丰能浇茗椀湔祓我风袂欲挹浮丘翁吾宗落笔赏幽事秋月下照澄江空家山鹰爪是小茶敢与好赐云龙同不嫌水厄幸来辱寒泉汤鼎听松风夜堂朱墨小灯笼惜无纎纎来捧椀唯倚新诗可传本
　　出城送客过故人东平侯赵景珍墓【令璸】
　　朱顔苦　【作欲】留不肻住白髪政尔欺得人婵娟去作谁家妾意气都成一聚尘今日牛羊上丘垄当时近前左右嗔花开鸟啼荆棘里谁与平章作好春
　　王充道送水仙花五十枝欣然防心为之作咏
　　淩波仙子生尘袜水上轻盈步微月是谁招此断肠魂种作寒花寄愁絶含香体素欲倾城山矾是弟梅是兄坐对真成被花恼出门一笑大江横
　　武昌松风阁
　　依山筑阁见平川夜阑箕斗挿屋椽我来名之意适然老松魁梧数百年斧斤所赦今参天风鸣娲皇五十弦洗耳不须菩萨泉嘉二三子甚好贤力贫买酒醉此筵夜雨鸣廊到晓县相看不归卧僧氊泉枯石燥复潺湲山川光辉为我妍野僧蚤饥不能饘晓见寒谿有炊烟东坡道人已沈泉张侯何时到眼前钓台惊涛可昼眠怡亭看篆蛟龙纒安得此身脱拘挛舟载诸友长周旋
　　书磨崖碑后
　　春风吹船着浯溪扶藜上读中兴碑平生半世看墨本摩挲石刻鬓成丝明皇不作苞桑计颠倒四海由禄儿九庙不守乘舆西万官已作乌择栖抚军监国太子事何乃趣取大物为事有至难天幸尔上皇局蹐还京师内间张后色可否外间李父颐指挥南内凄凉防茍活髙将军去事尤危臣结舂陵二三策臣甫杜鹃再拜诗安知忠臣痛至骨世上但赏琼琚词同来野僧六七辈亦有文士相追随断崖苍藓对立久冻雨为洗前朝悲
　　送王郎
　　酌君以蒲城桑落之酒泛君以湘累秋菊之英赠君以黟川防漆之墨送君以阳关堕泪之声酒浇胸中之磊块菊制短世之頽龄墨以传千古文章之印歌以冩一家兄弟之情江山万里头俱白骨肉十年眼终青连牀夜语鸡戒晓书囊无底谈未了有功翰墨乃如此何恨逺别音书少炒沙作糜终不饱镂冰文章费工巧须要心地收汗马孔孟行世日杲杲有弟有弟力持家妇能养姑供珍鲑儿大诗书女丝麻公但读书煑春茶
　　伯时彭蠡春牧图
　　岳阳楼上春已归湖中鸿雁拍波飞布帆天濶随鸟道石林风晩吹人衣春水初生及马腹浮滩欲上西山麓遥看絶岭秀云松上有垂萝暗溪谷沙眠草啮性不骄侧身注目鸣相招林间瞥过星烁烁原上独立风萧萧君不见中原真种边尘没南行市骨何仓卒秖收力健载征夫肻向时危辨奇骨即今贡马西北来东西坊监屯云开纷然驽骥同一秣尔可不忧四蹄脱
　　戏赠彦深【李原字彦深厚之弟居南阳】
