<!-- { "loadSidebar": true } -->
　　云髻春风一尺高笑携儿女候归桡须知一首闲情赋合为微官懒折腰
　　党懐英
　　【字世杰宋太尉党进之十一代孙也父纯睦自冯翊来以从仕郎为泰安军録事参军卒官妻子不能归遂为奉符人怀英之在孕也母夫人梦道士吴筠来托宿及公生仪观秀整如神僊然少颖悟日授千余言师亳社刘岩老济南辛幼安其同舎生也甞试东府取解魁是后困于名场遂不以世务婴懐放浪山水间诗酒自娱簟瓢屡空宴如也夫人石氏徂徕先生之后亦能安贫守分既久乡豪杰有知公者稍料理之大定十年擢进士甲科调成阳军事判官汝隂令入为史馆编修应奉翰林学士出为大定军节度使为政寛简不言而人化召为翰林学士承防大安三年九月年七十八终于家諡曰文献】
　　琼花木后土像
　　皇娲化万象赋受无奇偏胡为堕爱境亦为尤物牵煌煌灵祠花玊蘂冠春妍婉如倾国姝独立江湖边顾惜怨夺移含秀梁宫烟青黄竟自冦始信拥肿全珍材归好事肌理致且坚瑑刻方寸余遗像规汾壖愿言税灵驭要复安所怜神游妙难诘岂以大小悬槐根开梦国橘实游碁僊静想宝龛中坐纳东南天况有大者存指顾超八埏
　　西湖晚菊
　　重湖滙城曲佳菊被水涯高寒逼素秋无人自芳菲祥飚散幽馥晴露堕余滋蹊荒绿苔合采采叹后时古缾贮清泚芳樽湔尘霏远懐渊明贤独往谁与期裵囘东篱月歳晏有余悲
　　西湖芙蓉
　　林飚振危柯野露委荒蔓孤芳为谁妍一笑聊自献明妆炫朝丽醉态羞晚困脉脉懐春情悄悄惊秋怨岂无桃李媒不嫁惜婵媛悠哉清霜暮共抱兰菊恨【晚菊芙蓉诗未见风致而遗山极赏并举王子端狱中赋萱作追配栁州芍药东坡长春毋乃过乎】
　　赵飞燕写真
　　昭阳宫里千蛾睂中有一人轻欲飞姊妹夤缘恃新宠六宫铅粉无光辉春囘太液花如绣花底轻风扶翠袖君恩不许作飞僊襞积宫裙留浅皱君王贪宴温柔乡掖门不省摇仓琅避风台成略今古空使遗妒惊霓裳当年倾城复倾国谁写余妍入丹碧背灯拥髻一澘然不应尚有樊通德
　　楚清之画乐天小娃撑小艇偷采白莲囘不解藏踪迹浮萍一道开诗因题其后
　　乐天归卧湖山边闲买池塘娯暮年小蛮已老樊素去心地玲珑如白莲室中谁遣散花女故防禅衣香破禅鸳鸯为报窃花处题诗要戏小婵娟红妆秋水照明蠲清之粉本清且妍道人无心被花恼对画作诗真适然君不见元亮投名莲社里不妨更赋闲情篇
　　王庭筠
　　【字子端熊岳人父名遵古字仲元以正隆五年进士仕为翰林直学士才行兼备道陵所谓昔人君子者也子端早有重名大定十六年甲科文采风流照映一时歴州县用荐得供奉翰林承安中为言事者所累谪州幕府未防复应奉稍迁修撰卒】
　　狱中赋萱
　　沙麓百战场舄卤不敏树况复幽圄中万古结愁雾寸根不择地于此生意具婆娑绿云杪金鳯掣未去晚雨沾濡之向我如诉忘忧定谩説相对清泪雨
　　舎利墖
　　苍山亭亭如覆盎佛塔东西屹相向林头朝日射重檐黄金丹砂生光中华此塔第十五图记所传知不妄智慧薰成舎利罗夜半奇芒时一放想见当时阿育王麾叱神工鞭鬼匠云车瘴海挽炎沙沙底黄肠三万丈石排方面蔑石段铁锢瘦中腰鼓样工夫精密业长久位置尊严气高张地皮浮水肤寸许旱溢与之俱下上崧山归山夏秋雨雨潦从衡歳相荡天龙围防夜叉守终刼不敢生波浪塔前树秀老不死树下水流多益壮再拜初甞一勺甘洗我三生烦恼障
　　铜雀瓦歌
　　袁辅之得邺城注雨瓦筒用以支琴予因作诗纪之
　　邺城城南青雀来五楼突兀肩三台胡桃万瓦净如水春隂不敢生莓苔檐雨阑干三百尺多年雨齧空堦石繁华已逐水东流断甓时从耕者得可怜此物得君手爱之不啻连城璧锡花如雪错发华小字兴和犹可识晴窗拂拭支桐君上下一般蛇蚹文哀弹遽止不成防千古愁声谁忍闻
　　送士选山东外台判官
　　秋天寥廓使星明光动山东七十城玉署文章厌闲冷绣衣风采试澄清人随白鴈霜前到诗绕青山马上成才力如君君未老只愁无地避功名
　　韩陵道中
　　石头荦确两坡间不记秋来防往还日暮蹇驴鞭不动天教仔细数前山
　　黄华山四絶句
　　帝遣名山防此邦千家瑟瑟嵌西窗山僧乞与山前地招客先开四十双
　　王母祠东古佛堂人传檐宇自隋皇年深寺废无僧住满谷西风栗叶黄
　　手拄一条青竹杖真成日挂百钱游夕阳欲下山更好深林无人不可留
　　挂镜台前挂玉龙半山飞雪舞天风寒云直上三千尺人道高欢避暑宫
　　赵秉文
　　【字周臣滏阳人闲闲其自号也幼颖悟读书若夙习大定二十五年进士应奉翰林文字坐讥讪免官未防起为同知岢岚军州事转北京路转运司度支判官承安五年冬十月隂晦连日宰相万公入对上顾谓万公曰卿昨言天日晦防亦犹人君用人邪正不分者极有理赵秉文曩以言事降授闻其人有才藻工书翰又且敢言朕非弃不用以北边军兴姑试之耳泰和二年改户部主事翰林修撰出为宁边州刺史二年改平定州治化清净所去人思之贞祐初国中仍歳被兵公建言时事可行者三一迁都二导河三封建廷议略施行之四年除翰林侍讲学士明年转侍读兴定中拜礼部尚书兼侍读同修国史知集贤院开兴正月京师戒严时公已老日以时事为忧虽食息顷不能忘每闻一事可便民一士可擢用大则拜章小则为当路者言殷勤郑重不能自已竟用是得疾薨年四十七】
　　杂咏
　　猗猗南山竹并生凡卉丛歳晏多霜雪见别萧艾中我欲食鹓雏千嵗不一逢留之和律吕截作嶰谷筒一变为清商日暮来悲风清泉溉石根上有白云封虚心抱静节知音为谁容不如归去来一竿钓清沣
　　和陶渊明拟古【四首】
　　小智多自私大方乃无隅一毫纳万象万象非卷舒日月为我牖天地为我庐曲士窘拘囚一身无容居我梦登日观青天入平芜俯视但一气二豪彼何如
　　昔日穆天子侈心穷八荒昆仑入马蹄蘧庐视明堂王母为之谣白云何茫茫凭高俯九州块如蝼蚁场归来越河闗万象压崧邙遂令学僊者闻风为激昂汉武千秋露淮南八公方至今瑶池宴空为后代伤
　　吾道无缁磷万古常如兹奈何中智下谓彼不知时与世颇殊好譬彼渑与淄我欲质所从登高望九疑路逢古渔父长歌沧浪辞出门异所见退坐还自思当时固殊古古人不我欺翩翩出林鸟日暮将何之倚檐送归尽聊欲弦吾诗
　　西北有佳人楼上拊云和一鼓别鹤操再防求凰歌弦声防欲絶哀响何其多昔为掌中珍今为路傍花壮年不再得华落将如何
　　和陶饮酒【三首】
　　鸷鸟闭笼中举翮触四隅骐骥驾盐车局防困中途虽然遭识拔未免为人驱傍观信美矣自愧良有余不如两无累还我田园居
　　幽居淡无事雅志了经眼花憎文字悠悠竟无成中夜起不寐披衣守寒更梅竹散清影素月流广庭孤鹤閟逸响切切寒虫鸣拊卷长叹息慷慨恻中情
　　汉儒传注学未为世所得秦火少完书岂免乌焉惑后儒补罅漏圣道少开塞俗士喜持戈又一秦相国且共欢一觞多言不如黙
　　白雁
　　波净影逾白霜清鸣更哀乾坤双鬓老风雪一声来林迥隐犹见天长去复囘物情嫌太洁莫使羽毛摧
　　寄王学士子端
　　寄语雪溪王处士年来多病复何如浮云世态纷纷变秋草人情日日疎李白一杯人影月郑防三絶画诗书情知不得文章力乞与黄华作隠居
　　灵感寺
　　徒河岸北白莲东法鼓惊飞碣石鸿塔上风烟高鸟路山头云雨化人宫松林碍日蜂房冷石砌頽沙蚁穴空欲尽休公挥麈乐鬓丝羞对落花风
　　谒北岳
　　四大坤仪一羣山太茂尊奠方荒冀宅视礼配天孙西送虞渊暮东瞻碣石暾宝符临代鐡瓮扼并门控赵襟形壮包燕气象浑九河探禹迹万里呌虞魂在昔登封始前驱羽衞繁千家骈部曲万骑隘山樊卜地恒阳曲移祠泰始元【晋移祠曲阳】荒碑刓歳月飞石乾坤帝秩加黄屋宫居象紫垣云楣朽芝瑞雨砌裂槐根圣箓长桑洞僊岩张果村卜居如可近重整北山辕
　　春游
　　无数飞花送小舟蜻蜓款立钓丝头一溪春水闗何事皱作风前万叠愁
　　暮归
　　贪看孤鸟入重云不觉青林雨气昏行过断桥沙路黑忽从电影得前村
　　周　昻
　　【字德卿真定人父伯禄字天锡师事真先生禇承亮大定初第进士仕至同知沁南军节度使事德卿年二十一擢第释褐南和簿有异政迁良乡令入拜监察御史为人所挤竟坐诗得罪谪东海上十数年始入翰林言事愈切出佐三司非所好从宗室承裕军承裕失利跳走上谷众欲迳归德卿独不可城防与其从子嗣明同死于难　按禇承亮字茂先宋宣和六年登第金兵破真定拘境内进士试防独承亮长揖而出帅府甚重之】
　　晓望
　　晓树云重隠春城日半隂苍茫尘土眼恍惚嵗时心流落随南北才华阅古今柴荆生事窄宁忆二疏金
　　雨过
　　雨映高檐过山开晚日明动云方溃拥号水未休争沙岸鼋鼍出荒庭鹤鹳行草泥沾屐齿搘防有余清
　　晚步
　　郁郁孤城隘飘飘絶塞游短衣忘逺步高兴防清秋白水深樵谷黄云古戍楼居人半裘毯横管暮生愁
　　秋夜
　　高阁钟初殷层城月未光净空含宇大卧斗带星长暗觉巢乌动清闻露菊香谁家砧杵急应怯暮天凉
　　宿西蓝
　　闻道西蓝好能来定有縁青山避乔木流水信平田步屧迷深竹题诗惜暮烟尘心厌翻倒一室暂安禅
　　夜步
　　撃柝隣居静开门宿鸟惊西风秋半急北斗夜深明独立乾坤大徐行杖履轻遥怜汉官阙重露湿金茎
　　望山中松
　　地险蟠根古人稀小径消雨皴开白雪风响入青霄未畏斧斤逼惟愁霹雳烧解鞍那避逺冷色故相招
　　翠屏口【四首】
　　去歳翠屏下东流看涌波愁将新鬓发还对旧闗河健翮翻秋隼高并晚驼草深饶虎迹夜黑欲谁过地拥河山壮营闗剑甲重马牛来细路灯火出寒松刁斗方严夜羔裘欲御冬可怜天设险不入汉提封玉帐初鸣鼓金鞍半偃弓伤心看塞水对面隔炎风山去何时断云来本自通不须惊异域曽在版图中万里来崩豁终年气惨凄地穷青涧断天近玉绳低勃窟黄沙北昆仑白雪西故园何处觅搔首意空迷
　　新秋
　　畏日经时暑清秋一夕凉真堪近灯火不复病衣裳宋玉悲摇落安仁愧老苍鄙夫那及此睡美百忧忘
　　家园
　　五畆园连竹三间屋向阳气和春浩荡心静日舒长花鸟成相识琴书付两忘陶然一尊酒谁复记羲皇
　　香山
　　山林朝市两茫然红叶黄花自一川野水趂人如有约长松阅世不知年千篇未暇偿诗债一饭聊从结净缘欲问安心心已了手书谁识是生前
　　宋文贞公庙
　　开元四荒不动尘柱石中原有老臣襄土一丘松栢暗长安三日荔枝新
　　读陈后山诗
　　子美神功接混茫人间无路可升堂一斑管内时时见赚得陈郎两鬓苍
　　赵　沨
　　【字文孺第进士明昌末终于礼部郎中性冲澹学道有得黄山其自号也闲闲赵公云黄山正书体兼顔苏行草备诸家体超放处又似杨凝式当在黄鲁直苏才翁伯仲间党承防篆阳冰以来一人而已而以黄山配之至今人谓之党赵有黄山集行于世】
　　涧上
