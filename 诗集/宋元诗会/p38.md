<!-- { "loadSidebar": true } -->
　　门前大江何渺漫昔人饮牛水为干水干龙逝亦其理近在咫尺聊泥蟠鱼虾玩侮防獭笑纵有灵怪谁当看徳人问舍压吾境便尔筑室相遮拦坐令异类皆屏伏恃有此耳差少安却纡朱绂去监郡遣我守舍良独难昨来过门恍如梦龙致此语催归鞍先生不信反不笑谓我饶舌狂丰干
　　虚舟
　　君不见江臯车马纷相送巨艑峩峩盈载重西南使者解官归水浅着沙牵不动如君材具岂多得合侍明光参法从胡为浅瀬着虚舟颇肖胸中太空洞问君此意竟安在欲説向人谁与共山林钟鼎本同辙系岸截江随所用八牕窅窅净无尘一水泠泠清可弄何当抱被过君眠分破江天幽夜梦
　　自合江亭过渡观赵氏园亭
　　唤舟芳草渡系马緑杨隂歩入莓苔径门开花竹林王孙随蝶远婺女隠云深想见西南望悠悠空赏心
　　春日【二首】
　　寂寞城南寺三年寄索居折花修佛供持鉢乞僧余竟日无车骑依时认鼓鱼九衢尘一尺吾自有华胥门前无俗物城上亦竒观花浪东流穏云山西望寒身凌尘外远目极境中寛最爱风标客晴沙理素翰
　　寒碧亭
　　凭栏日日俯清湍洗竹年年斩恶竿十顷琉璃秋色静一林竽籁晓声寒凉风有意生天末明月无边照水端谁谓过清难久处愚溪元自不相安
　　远色阁
　　小小楼居着散仙渊明眞趣本悠然招呼云月栏干曲顾揖江山柱杖前独鸟倦归翻落日谁家晨爨起疎烟根尘应接无留碍笑杀西来面壁禅
　　龙华大像葢冀国夫人所作因成两絶
　　慧性元从戒定熏百花潭水浣僧裙个中力量眞超絶故老犹传娘子军
　　生男个个欲如狼妇女军中气不扬试问争功嗔目士几人能敌浣花娘

　　宋元诗防卷十七
　　钦定四库全书
　　宋元诗防卷十八
　　兵部主事陈焯编
　　司马光
　　【字君实陜州夏县人父池天章阁待制光生七嵗俨然如成人闻讲左氏春秋退为家人述之即了其大防自是手不释卷寳元初中进士甲科除奉礼郎签蘓州判官丁内外艰毁瘠如礼服除签判武成军改理评补国子直讲以馆阁校勘同知礼院从厐籍辟通判□州进直秘阁开封府推官修起居注判礼部同知谏院时国嗣未立天下寒心光与范镇首发其议复面请再三仁宗感悟遂立英宗为皇子加天章阁待制英宗立以议濮王典礼不合请与诸御史同贬神宗即位擢为翰林学士光辞甚力不允未几任御史中丞所弹劾皆内侍及政本仍还学士遇大事必建言无所避王安石行新法光抗论排之与吕惠卿廷辩切中事情帝虽心是其言阻于安石不能用也以端明殿学士知永兴军请判西京御史台归洛编资治通鉴成加资政殿学士哲宗初起知陈州留为门下侍郎请罢新法从之拜尚书左仆射卒年六十有八京师为之罢市光以一身系天下之望所谓儿童颂君实走卒知司马使得享年如文潞公宋运之兴犹未艾也】
　　同钱君倚过梅圣俞
　　王畿天下枢簿领日填积自非奉朝请九衢未尝识今兹到东城胥靡暂逃役近指圣俞君安能不往觌一室静萧然昏碑贴古壁叩堦读新诗迷闇得指摘笑言殊未足黯然日将夕呼马陟归涂灯火已歴歴又知几何时更有重来迹
　　小雨
　　云日互出没数朝飞雨清瞳眬似欲止廉纎还未晴映空轻丝乱着物细珠明叶端危不陨荷心重忽倾喜凉髙燕舞便湿羣蛙鸣于余亦有得药畹胡麻生
　　秋意呈邻几冲卿
　　新凉入闾巷旧暑何人扫筠笼卖红莲莎堦坠丹枣蕉衫日以疎纨扇安能好蝉悲西风树燕乱斜阳草此意属渊明篱边几樽倒
　　春塘冰
　　春塘含薄冰淅沥隠隈曲晴日射寒芒柔风折哀玉草树曾未知波光已先緑
　　八月十五夜怀君贶
　　昔公在洛师未尝弃佳节今宵秋半分空羡西楼月天色湛澄清风声吟骚屑笑言不可亲引领望金阙
　　再柬友人
　　故人音信絶对月动相思清露滴梧叶此怀当告谁秋风广陵郭正是望涛时
　　寒溪石
　　穹石正崭岩寒流更清激霜飞黄叶拥波溅苍苔湿谿水勿剧来沙鹤方孤立
　　喷玉泉
　　苍崖双起秋云齐乱峯迸出如攒犀石棱澁不容马蹄下马步入荆榛蹊瀑泉沃雪拖白霓落潭横引成清溪老木长藤咫尺迷兴防欲出忘东西
　　楚宫行
　　楚王宫中夜未央清歌秘舞防华堂木兰为柱桂为梁隋珠和璧烂同光横吹乍鸣秋竹裂繁弦初度春雨歇九微火树垂垂灭罗衣纷纷玉缨絶满朝冠剑东方明宫门未启君朝醒秦闗日夜出竒兵武安烽火照夷陵
　　夜意
　　清夜四无哗深严上帝家星翻珠网白斗挂玉楼斜风静虚成韵霜轻未作花还疑汉津客浩荡寄流槎
　　金山寺
　　香刹冠嵯峨松门挂薜萝风髙尘不到岸濶鸟难过欲雨江容怒新晴海气多停舟何所事回望隔烟波
　　寓泊郑圃寄献昌言舍人
　　旅食缁衣馆飘蓬怳自迷树横寒雾逺山隠古原低愁暮空庭雀惊晨别墅鸡故人何处在依约玉绳西
　　和宋复古小园书事
　　饱食复闲眠风清雨霁天叶深时坠果岸曲乍藏莲波面秋光浄林梢夕照鲜东家近亦富满地布苔钱
　　晚春病起呈檡之治臣
　　风日正和柔身轻喜病瘳懒抛残蠧简暖脱敝貂裘值客开青眼逢花忘白头家家好春色何处可同游
　　春日思景仁
　　去嵗洛城中嬉游处处同从离崿岭北常梦潩泉东草绕春街碧花繁夕市红临风黙惆怅想像白眉翁
　　送赵书记【众】之官华州
　　车马出城外潇潇未有尘辞梁犹带雪过洛渐生春幕府斜依岳闗山四抱秦曩来弃繻者今日复何人
　　送华亭沈主簿
　　执袂青门道萧萧马欲东暮云零落翠逺树浅深红楚泽吟声里吴山醉眼中相思杳何许野鹤唳髙风
　　送僧聪归蜀
　　翠柏老精舍红尘倦帝城千山一锡逺万里片云轻江栈纡还直天星纵复横听猿应更喜还是故乡声
　　送张寺丞【觐】知富顺县
　　汉家五尺道直吏抚南夷欲使文翁教兼令孟获知盘羞蒟酱实歌杂竹枝辞取酒须勤醉乡闗不可思
　　送吕济叔李公素使北
　　云愁雪欲零四牡出郊坰古塞烟华紫寒沙日气青金门秘鸡树朱节耀龙庭几夜天街北遥瞻汉使星
　　送谢都官【顗】知光化军
　　廐吏整车马悤悤办晓装青緺出阊阖朱斾指沧浪野店杏初发津亭柳已黄行行不可驻犹及劝耕桑
　　送刘观察【从广】知洛州
　　汉家英俊士衮衮出金闾久袭通侯籍新腰太守章畛封连故赵庐井带清漳春色迎铙吹应忘道路长
　　送李尉以监丞致仕归闽
　　行行歌式微浩叹返荆扉却着登山屐尽焚趋府衣溪清鱼影乱竹闇笋芽肥应悔浮名误空将白髪归
　　送瀛州签判蘓秘丞【宷】
　　髙隂十万兵幕府籍时英塞上风犹劲闗南春末生投壶边柝静倚马檄书成不忘尘中客征鸿可寄声
　　送章伯镇知湖州
　　江外饶佳郡吴兴天下稀莼羮紫丝滑鲈鲙雪花肥星斗寒相照烟波碧四围柳侯还作牧草树转清辉
　　送王伯初通判婺州
　　煜爚屏星驾迢遥婺女区岚光晴向背溪溜暖潆纡万室鸣机杼千艘隘舶舻若逢耆旧问能説隠侯无
　　送程端明【戡】知成都
　　髙阳将幕开濯锦使旌来欲识闗头雪正如江上梅宵衣矜逺俗露冕寄良才岂待三年最脩梧茂帝台
　　郭氏园送张仲通刺棣州
　　名园送嘉客冠葢去倾朝小雨尘微敛轻寒酒易消鴈归春近塞日上海生潮北道平如掌东风五马骄
　　送裴中舍【士杰】赴太原幕府
　　元戎台鼎旧大府节旄新边堠正无事宾筵斯得人山寒大行晓水碧晋祠春乍酿葡萄酒飞觞不厌频
　　送云卿知卫州
　　汗简成新令褰帷刺剧州韦平家法在召杜治声优野竹交淇水秋蔓帝丘三年归奉计肯顾石渠游
　　送魏寺丞【广】赴辟秦州判官
　　征西大府开后乗得髙才区脱风烟静渠摉职贡来陇云低玉帐羌舞奉金罍信美从军乐宁烦王粲哀
　　次韵和江邻几九月五日省直
　　羣驺布路散瘦马解鞍回雨阕虫声乐秋深菊意催图书纷自适僚友邈谁陪何以消寒夜残醪不满杯
　　华清宫
　　新丰鸡犬稀蓟北马秋肥金殿翠华去玉堦红叶飞荒林上路废温谷旧流微嗟此前人事何须问是非
　　观僧室画山水
　　画清禅室冷方暑久徘徊不尽林端雪长青石上苔心闲对岩岫目净失尘埃坐久清风至疑从翠涧来
　　归田
　　松竹陶潜宅蓬蒿仲蔚家行游笻杖瘦啸傲幅巾斜屋小疎茅覆门深乱柳遮村童迎客至曵帚扫桃花
　　酪羮
　　军防重羊酪飨士旧风传不数紫莼滑徒夸素鲔鲜蠡烦桐取勺药助烹煎莫与吴儿説还令笑茂先
　　野菊
　　野菊未尝种秋花何处来羞随众草没故犯蚤霜开寒蝶舞不去夜虫吟更哀幽人自移席小摘泛清杯
　　秋夜
　　城上调秋角烟间发暝钟风枝揺宿乌霜草覆寒虫久负观书乐端愁束带恭暂因羣吏散还得遂幽慵
　　六月十八日夜大暑
　　老柳蜩螗噪荒庭熠燿流人情正苦暑物态已经秋月下濯寒水风前梳白头如何夜半客束带谒公侯
　　汉宫词
　　苜蓿花犹短葡萄叶未齐更衣过柏谷走马宿棠梨逆旅聊怀玺田间共鬭鸡犹思饮云露髙举出虹蜺
　　客思
　　客思倦飘泊居然感物华闗头望红叶马上见黄花薄宦终无定闲愁讵有涯今朝书至否几夜梦还家
　　送李益之侍郎致政归庐山
　　儒业金章贵归心白鹤孤江山依旧在冕轩向来无啸咏谁当共登临未索扶浩然知此乐迥与世人殊
　　送昭逺兄归陜
　　种种亲头白帝城难少留倚门应有望列鼎本无求清夜多归梦红尘压旧游此行殊捧檄辕下五骅骝
　　史馆任祠部转运河东
　　闻望簪绅旧恩华雨露重图书周内史汾浍晋全封秀发千寻壁寒生百链锋归时门有防惜别更从容
　　送罗郎中【登】管勾玉局观
　　官名为玉局已使俗尘疎钟出寒松迥香凝古殿虚乡闾非甚逺俸禄岂无余谁道神仙乐神仙恐不如
　　奉和始平公忆东平
　　相印东临汶水阳两看春叶与秋霜登山置酒延邹湛上马回鞭问葛彊谿竹低垂寒滴翠露荷相倚浄交香宵衣深念长城固肯待从容傲醉乡
　　和运使舍人北园饯别行憩三交僧舍冒雪宿百井闗见寄
　　骊驹北上雪孱顔韊矢前驱度汉闗僧室松杉青照眼驿亭烟火迥依山马衔边草枯犹瘦鴈怯燕云冷未还贱子不须回首问鬓毛萧飒簿书间
　　和景仁西湖泛舟
　　满船歌吹沸春湾天外晴霞水底斑谁信飞觞临绮席独能回首望青山东门车马匆匆别西洛风烟寂寂闲叠石溪头应更好祗输野叟坐林间
　　酬宋叔逹卜居洛城见寄
　　离羣四十一春风纵有相思似梦中幸得遭逢作邻舍惟嗟彼此是衰翁汉文前席人将去庾信诛茆橐未充怅望金隄碧芜阔杖藜携手几时同
　　夕宿独乐园诘朝将归赋诗
　　平晓何人汲井华辘轳声发散春鵶开园更有四五日映叶尚余三两花宿病岑岑犹带酒无眠耿耿不禁茶自嫌行乐妨年少遽索篮舆且向家
　　和邵尧夫年老逢春【二首】
　　年老逢春春莫咍朱顔未肯似春回酒因多病无心醉花不解愁随意开荒径倦游滋碧草空庭慵扫自苍苔相过谈笑犹能在坐待巾车陌上来
