<!-- { "loadSidebar": true } -->
　　离讴方揭耳别绪已凄然草蔚湘累浦花残蜀魄天疑山晴拂汉啼竹冷澄烟后夜思君意空歌皓月篇
　　慧照大师
　　已向南宗悟尤于外学精士林传字法僧国主诗盟初地形容古弥天语论清因嗤支遁軰徒擅养鹰名
　　逰水南寺
　　双刹耸浮云层轩絶世尘松溪千葢雨茶圃一旗春夜梵龛灯暗朝香篆火新暂来犹永日堪羡白莲人
　　暮春
　　草带全铺翠花房半坠红农家揄荚雨江国鲤鱼风堤柳绵争扑山樱火共烘长安少年客不信有衰翁
　　送岳师归贑川
　　千里起归思翛然物外身海山经处雾梅岭到时春药更开新楮庭应长旧筠年衰重方术聊此送行人谨吟五十六字攀送仲求殿丞之任贑川窃惟严君国博挂冠归闲而仲求兄弟为邻部守倅其荣至矣诚欲赋述词不逮意
　　一门缨组列西雝又见双旌并训农三釡亲庭交禄养夹河子舍接邻封酒防风雪催行色吟际江山助笔锋我亦思亲求郡绂东湖南浦好过从
　　送刘学士知衡州
　　朱轓新命汉诸侯地扼荆湘占上防醽渌水声侵古堞祝融峰色入晴楼昼垂三组乡邦过春拥双旌岳寺逰番直星垣归缓歩谪仙通籍着瀛洲
　　送杨学士益州路转运
　　芝函新命直仙蓬又见岷山叱驭忠玉佩晓班辞日下木牛秋粟转褒中花时井邑蚕丛富徼外人家栈道通竒技刺文频诏约此行应更变民风
　　思夀阳寓居高氏园亭
　　尝借芳园石友家幽栖无复羡纷华敞扉气爽云生壁卷箔香微露花桂向淮山分月魄桃从秦洞得仙葩别来追想清闲境悔褫方袍走栈车
　　和邃卿张学士暑夕
　　危坐空斋暝色低三金才伏火将西烟蒙细草流萤度月上疎林倦鹊栖荃葛野裳交羽扇桔橰邻圃响蔬畦中宵爽气夺炎热却笑班姬空惨凄
　　送舒太博通判眉州
　　通守方忻再命新东风疎雨拂行尘封疆远入鱼鳬国岐路正逢蚕市春彭岫晓岚迎画隼锦江晴緑照朱轮归期不待更书至旧有清名在缙绅
　　落花
　　小园斜日照残芳千里伤春意未忘金谷已空新歩障马嵬徒见旧香囊莺来似结啼红怨蝶散应知梦雨狂清赏又成经嵗别却歌团扇寄廻肠
　　送张如京知安肃军
　　赐防衔恩出斗城塞门迢逓草初青新提司马临戎节旧应哀乌近极星叔子戍呉长缓带单于归汉已空庭圯桥自得家传策不问人间太白经
　　和董职方见示初到番禺诗
　　五方殊俗古难并千载犹存故越城客听潮鸡迷蚤夜【三更潮上即闻鸡鸣】人瞻母识隂晴波涛汹涌天边濶犀象斓斒徼外生太守不才当远寄惟忧南亩废农耕
　　逰应圣宫
　　驱羸远远出严闉云构祠宫絶世尘伴鹤不知龟甲子斸山多见药君臣雨昏仙穴丹砂井云映楼居玉洞人只待防勲书竹帛抽簪来此卜比邻
　　西山
　　万壑千岩鬭物华榰笻间访道生涯一坛星斗修眞馆数里云烟斸药家鱼戏竹溪寒影碎路穿松坞翠隂斜桃源自有神仙宅未信明河八月槎
　　谢孙抗员外惠酒
　　白衣远远到江楼报道携壶助胜逰醉眼便堪终日富离肠先破一春愁梅梢背岭开犹晚雪片当风舞未休此景满觞方得意不须千酿敌封侯
　　马当呼鸥不至偶成呈同行诸官
　　昔年曾泛马当湾团饭唤鸥篙楫间今日江头飞不下应知人世足机闗
　　端午日寄酒庶回都官
　　龙舟争快楚江濵吊屈谁知特怆神家酿寄君须酩酊古今嫌见独醒人
　　五色雀
　　罗浮有五色雀各被方色非时不见若士大夫将逰是山则先入羣翔寺僧以是为某庚辰嵗谪官来逰将至之夕兹雀亦集感之成咏云
　　五方纯色俨衣冠应是山灵寄羽翰多谢相逢殊俗眼谪官犹作贵人看
　　陈尧佐
　　【字希元蜀阆中人进士及第为魏县中牟尉作海喻一篇人竒其志迁秘书郎知眞源县开封府司録参军事转府推官坐言事忤防降通判潮州召还直史馆知夀州歴两浙转运副使徙河东京西入为三司户部副使擢知制诰史馆修撰知通进银台入翰林为学士拜枢密副使同中书门下平章事集贤殿大学士以太子太师致仕卒赠司空諡文惠集三十卷】
　　昭庆寺
　　湖边山影里静境与僧分一榻坐临水片心闲对云树寒时落叶鸥散忽成羣莫问红尘事林间肯暂闻
　　西湖
　　附郭水连山公余独往还疎烟渔艇远斜日寺楼闲繋马芭蕉外移舟菡蓞间天涯逢此景谁信自开顔
　　呉江
　　平波渺渺烟苍苍菰蒲才熟杨柳黄扁舟繋岸不忍去秋风斜日鲈鱼香
　　湖州
　　苕溪清浅霅溪斜碧玉光寒照万家谁向月明终夜听洞庭渔笛隔芦花
　　题潮州韩木亭
　　侍郎亭下草离离春色相逢万事非今日江山当日景多情直拟问斜晖
　　华清宫
　　百首新诗用意精不尤妃子不尤兵须知一向伤心事都为明皇恃太平
　　吕公着
　　【字晦叔防嗜学至忘寝食父夷简器之曰他日必为公辅登进士第召试馆职不就通判颍州入判吏部南曹仁宗奬其恬退除崇文院简讨同判太常进知制诰三辞不拜改待制兼侍读英宗初加阁直濮议起力言称皇考之非与执政左乞补外知蔡州神宗立召为翰林学士知银台以争司马光罢中丞自请解职知开封府青苖法行公着极言其不便且劾吕惠卿奸邪忤王安石出知颍州起知河阳召为翰林学士承防改端明知审官院移疾去位安抚定州徙扬州加大学士哲宗立以侍读还朝上十事拜尚书左丞门下侍郎元祐元年拜右仆射兼中书侍郎与司马光同心辅政三年以司空同平章军国事宋兴宰相用三公平章重事者才四人而公着与父居其二士论荣之薨年七十二赠申国公諡正献】
　　分题得瘿壶
　　天地产众材任材谓之智榱桷与楹杙小大无有弃方者以矩度圆者中规制嗟尔木之瘿何异肉有赘生成拥肿姿赋象难取类櫽括所不施钩绳为尔废大匠睨而往恻然乃有意孰非造化工而终朽不器刳剔虚其中朱漆为之贲防浆挹酒醴施用惟其利牺象非不珍金罍岂不贵设之于楹阶十目肯注视幸因左右容反见谓竒异饰陋就其长能通天下志
　　吕公弼【附】
　　【字宝臣司空夷简仲子公着之兄也先是司空殁仁宗终念之已问知公弼才甚喜识其名于殿柱及擢知成都军府肃然为羣牧使英宗居藩得赐马苦劣请易之不可后即位召为三司使曰三司主出纳我曩请马卿不与可守是官矣神宗立进枢密使愤新法之病民将为上力陈其不便草奏成未入而从孙吕嘉问预窃其稿以示王安石安石怒立出公弼于外任吕氏因呼嘉问为家贼云】琴台
　　烟树重城侧琴台千古余蚤为梁苑客晚向茂陵居赋给尚书笔归乘使者车清风觌旧隠长目耸乡闾吕希哲【附】
　　【公着子字原明少从诸儒讲学絶意进取以父防入官终父丧始授兵部员外郎其妹壻范祖禹尝于哲宗前言希哲经术操行可备劝讲召为崇政殿説书擢右司谏不拜党论起以秘阁校理知怀州分司南京居和州徽宗立以秘监召改光禄少卿请外知曹州旋遭崇寜党祻夺职羁淮泗间十余年卒其兄希纯立朝正直为李清臣所排】
　　大雪侍讲筵
　　水晶宫殿玉花零防缀宫槐拂素屏特勅下帘延墨客不因风雪废谈经
　　叶清臣
　　【字道卿苏州长洲人天圣二年进士主司竒所对防擢第二宋士以防擢高第者自清臣始也授奉礼郎签书苏州观察判官事歴通判太平州知秀州入判户部勾院改盐铁判官出知宣州累迁太常丞进直史馆知制诰知审官院国子监屡上章言事上谓其才可用擢起居舍人龙图阁学士权三司使公事宰相陈执中素不悦清臣出知邠州因请对改潭州徙知永兴军防仁宗出手诏求言清臣条对极论时政阙失复召为翰林学士皇祐元年奏备边之防请发大名库钱以佐边籴而安抚使贾昌朝格诏不从清臣固争宰相方欲两中之徙昌朝郑州罢清臣知河阳卒赠左谏议大夫集一百六十卷】
　　董永
　　董生少失母老父鳏且贫无田事耕稼客作奉晨昏朝推鹿车去大树为庭藩农家乏甘防糠籺茍自存父死不得藏粥身奉九原人道孝为本畎亩知所尊伤嗟世教薄至行岂足论廪禄厚妻子楄拊遗其亲靳吝一抔土因循三尺坟空令丘壑闲凛凛慙英魂
　　悯农
　　五月雨未沛吾民耕固迟中秋霜蚤至我稼飒其萎膏泽叹苦晚芃苖惜遽衰盈畴皆秕稗卒嵗误京坻国谢三年蓄人悲一顷萁编齐陈牒诉奔走失程期县籍拘常制官征有定规劳歌不可继为作悯农诗
　　送梵才大师归天台
　　江水望不极杨花江面飞春风自无定远客乂言归景胜诗逾老心防语亦稀从来林下意为谢北山薇防致尧
　　【南丰人登进士第官西川安抚文集二百卷以孙布贵追封密国公子五人易简易占最知名而巩布肇俱易占之子】
　　东林寺
　　江南杨柳春日暖地无尘渡口惊新雨夜来生白苹晴沙鸣乳雁芳草醉逰人向晚前山下谁家赛水神
　　刘氏江楼
　　刘氏江楼雅诗家不易言春风花对岸夜月水当轩晁端友
　　【字君成济州钜野人少傅晁迥四世孙也工于诗其子补之及羣从皆承家学有诗名曾倅杭州时苏轼为通判故补之年十七即见知于轼云】
　　蚤行
　　马上鸡初唱天涯星未稀惊风时坠笠零露暗沾衣山下疎钟发林梢独鸟飞远峰烟霭澹迤见朝晖
　　马处厚席上探得蚤梅
　　岭梅何处蚤雪里看芳菲北陆寒犹在南枝春已归晓妆初见妒残角未成飞引我江头梦清香忆满衣
　　登多景楼
　　楼上无穷景楼前正落晖开轩跨寥廓览物极纤微云破孤峰出潮平两桨飞东溟看月上西渡认僧归木落呉天远江寒越舶稀鱼龙邻海窟鸡犬隔淮圻草色迷千古波声荡四围废兴懐霸业融结想天机浩浩羣流防沈沈百怪依登临眞伟观回首重歔欷
　　仲　讷
　　【字扑翁定陶人景祐元年进士由英州防御推官擢大理寺丞三迁为尚书屯田员外郎卒年五十五讷喜读书为古文词晚尤好为诗其诗有名于世葢王介甫志之如此】
　　送唐御史
　　力犯雷霆众共危远投魑魅独为宜忠州学业眞无负高庙神灵固有知自倚圣明容直道未甘憔悴死荒陲满朝卿相多公议莫把文章作楚词
　　负暄闲眠
　　茅檐晴日暖如春一枕钧天乐事新满眼繁华皆得意午眠安穏却无人
　　李师中
　　【字诚之楚丘人年十五上封事言时政举进士知洛川县用厐籍荐召对转太子中允知敷政县主管经畧司文字提防广西刑狱召启边衅者难之屈其议境頼以安边人化之肖像立祠称为桂州李大夫不敢名还知济兖二州迁直史馆知凤翔府歴河东都转运使知秦州持重总大体深得战守机宜因与王韶议边事不合忤王安石意出知舒州稍复待制知瀛州再贬和州团练副使卒年六十六师中具王佐才以好大言不容于世王安石知鄞县时师中即知其能乱天下葢有过人之识也】
　　送唐介之贬所
　　孤忠自许时不与独立敢言人所难去国一身轻似叶高名千古重如山并逰英俊顔何厚未死奸谀骨已寒天为吾皇扶社稷肻教夫子不生还　【按裨史唐子方复因潞公荐官于朝无所建白师中从子方索还前诗子方无以报但取诗还之曰我固不用出韵诗也葢谓山寒二字同押云】
　　杨　偕
