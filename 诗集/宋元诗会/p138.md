<!-- { "loadSidebar": true } -->
　　北人以松皮为菜予初不知味虞侍郎分饷一小把因饭素授厨人与园蔬杂进珍美可喜因作一诗
　　吾老似出家晚悟媿根钝滋防却羶荤禅悦要亲近伟哉十八公兹道亦精进舎身奉刀几割体絶嗔恨鳞皴老龙皮鸣齿溢芳润流膏为伏千歳未须问便堪奴笋蕨讵肯友芝菌跏趺得一饱万事皆可摈侍郎文懿后落落众推俊澹然世味簿内典得所信香厨留净供频食不言顿宴然黙不语草木雷音震得法于此公骨髓传心印应怜持节人饷此为问讯欲将无上味为我洗尘坌食之不敢余感激在方寸
　　炕寝三十韵
　　风土南北殊习尚非一躅出乡虽仗节入国暂同俗淹留嵗再残朔雪满崖谷御冬貂裘敝一炕且跧伏西山石为薪黝色惊射目方炽絶可迩将尽还自续飞飞涌云焰焰积红玉稍疑雷出地又似风薄木谁容鼠栖冰信是龙衔烛阳曦助喘息未害摇空腹惠气生袴襦仍工展拳足岂惟脱肤鳞兼复平体粟负暄那用诧执热定思沃收功在歳寒较德比时燠虽余炙手焰宁有烂额酷矧当凝沍晨炎帝独囘毂防真退听祝融端可録嗟予亦何者万里歌黄鹄偃仰对窗扉妍暖谢衾褥壮懐羞灶媚晚悟笑突曲因思堕指人暴露苦皲瘃频年未解甲蹈此锋刃毒遥知革辂中旰食安豆粥微臣将命来意恳诚亦笃有奇不能吐何术正南牧君心想更切臣罪何由赎此身虽自温此志转烦促论武贵止戈天必从人欲安得四海春永作苍生福聊拟少陵翁秋风赋茅屋
　　苏子翼送黄精酒
　　仙经何物堪却老较功无如太阳草龙衔鸡衔名虽异兔公羊公事可考蘓君真是神仙裔橘井隂功贯穹昊云笈书成数万言银阙珠宫用心早独知此物有奇效福地名山为储宝不惮林泉新劚掘斥去杵臼谢筛捣况从高士论麴糜更课公田收秫稻一朝灵液浮瓮盎三冬浩气生襟抱且欣輭饱得浇肠谩説逆流上补脑眼碧那忧散黑花发白故应还翠葆贾傅只嫌松醥陋刘堕敢夸桑落好直须五斗论解酲宁待三杯乃通道谁知万里落旄人亦许匏尊自倾倒为君唤回雪窖春八载羇愁供一扫
　　谢崔致君饷天花
　　三年北馔饱羶荤佳蔬颇忆南州味地菜方为九夏珍天花忽从五台至崔侯胸中数千巻金瓯名相传云裔爱山亦如谢康乐得此携归岂容易应怜使馆久寂寥分饷明明见深意堆盘初见瑶草瘦鸣齿稍觉琼枝脆树鸡湿烂惭扣门桑蛾青黄漫趋市赤城菌子立万钉今日因君不知贵乖龙耳仅免一割沙门业已通三世偃戈息民未有术虽复加餐祗増愧云山去此纵不逺口腹何容更相累报君此诗永为好捧腹一笑万事置
　　夜雨枕上
　　淅淅风声止凄凄雨气凉愁工萦客思梦故绕江乡书疏亲朋少干戈歳月长平城弭节地可复见秋霜
　　客懐
　　兵气常时见客懐何日开形骸病自瘦鬓发老相催已负秦庭哭终期汉节囘风雷识我意一雨洗氛埃
　　歳序
　　歳序忽将晏节旄嗟未还低云惨众木寒雨失羣山丧乱闗诗思讴谣发病颜梦魂识旧隠时到碧溪湾
　　白发
　　白发使车前烟波思渺然霜清获稻日风急授衣天客馆但愁坐钓舟谁醉眠乘槎防有便真到斗牛边
　　有感
　　容貌与年改鬓毛随意斑雁边云度塞鸟外日衔山仗节功奚在捐躯志未闲不知垂老眼何日覩龙颜
　　战伐
　　战伐何年定悲愁是处同黄云萦晚塞白露下秋空鱼跃深波月鸟啼落叶风谁知渡江梦一夜绕行宫
　　丙辰中秋不见月
　　中秋万里月何处驾冰轮底事隔年防不怜今夕人兔疑停杵臼蟾岂避风尘黙识嫦娥意承平赏更新
　　十七夜对月
　　病骨怯风露愁懐厌甲兵人居絶域久月向此宵明轮仄初经汉光分半隐城迟迟不肯下应识异乡情
　　独坐
　　草冻慵抽碧桃痴懒晕红黄云犹汉野紫塞漫春风使节空留滞侯圭未防同堦除雪不埽独立数归鸿
　　寒食
　　絶域年华久衰颜泪防新每逢寒食节频梦故乡春草绿唯供恨花红只笑人南轩定何日无地不风尘
　　上已
　　行行春向暮犹未见花枝晦朔中原隔风烟上已疑常令苏节在莫作楚囚悲早晚鸾旗发吾归敢恨迟
　　客夜
　　城月四更上窗风一室幽纎云萦雁塞重雾逼貂裘兵革何年息乾坤此夜愁殊乡两行泪骚屑洒清秋
　　摅抱
　　客滞殊方久山围絶塞深秋风入横笛夜月傍沾襟造膝他时语捐躯此日心飞霜满明镜发短不胜簪
　　重九
　　九日今何地寒深紫塞霜敢嫌芦酒浊且对菊花甞歳月双蓬鬓乾坤百战场赐萸知未举梦自识鹓行
　　送春
　　风烟节物眼中稀三月人犹恋褚衣结就客愁云片段唤囘乡梦雨霏微小桃山下花初见弱栁沙头絮未飞把酒送春无别语羡君才到便成归
　　次韵刘太师苦吟之什
　　长城五字屹逶迤可笑偏师敢出奇句补推敲未安处韵更瘀絮益难时痴迷竟作禽填海辛苦真成蚁度丝却羡弥明攻具速刘侯谩説也能诗
　　善长命作歳除日立春
　　土牛已着劝农鞭苇索仍专捕鬼权且喜春盘兼守嵗莫嗟腊酒易经年东风渐入江梅梦朔雪犹迷塞栁天元防明朝定何处羇臣挥泪节旄前
　　寒食感懐次韵呉英叔
　　疾风甚雨老难禁岭外无饧谁解吟双鬓客尘谙世变两睂乡思尽愁侵榆钱何处迎新火杏粥频年繋此心落日高城魂易断天临牛斗五湖深
　　春隂
　　闗河迢递绕黄沙惨惨隂风塞栁斜花带露寒无戏蝶草连云暗有藏鸦诗穷莫写愁如海酒薄难将梦到家絶域东风竟无事祗应催我鬓边华
　　寒食
　　清明亦到客愁边双鬓星星只自怜兵气尚纒巢鳯阁节旄已落牧羊天纸钱灰入松楸梦饧粥香随榆栁烟北向雁来寒雾隔音书不比上林传
　　李任道编録济阳公文章与仆鄙制合为一集且以云馆二星名之仆何人也乃使与公抗衡独不虑公是非者纷纷于异日乎因作诗题于集后俾知我心者不吾过也庚申六月丙辰江东朱弁书
　　絶域山川饱所经客逢歳晚任飘零词源未得窥三峡使节何容比二星萝茑施松惭弱质蒹葭倚玉怪殊形齐名李杜吾安敢千载公言有汗青【济阳公谓宇文叔通少章以死自守耻用叔通见比故此诗以不敢齐名自托】
　　天问絶句
　　穴边酣战君臣蚁波上羣嬉婢妾鱼苦乐不同同一宇问天此理竟何如
　　宇文虚中【以下天水留金通籍者】
　　【字叔通成都人宋黄门侍郎以奉使见留仕为翰林学士承防皇统初上京诸俘人谋奉叔通为帅夺兵仗南奔事觉繋诏狱诸贵先被叔通嘲笑积不平必欲杀之乃锻錬所藏图书为反具叔通叹曰死自吾分至于图籍南来士大夫家例有之即如高待制士谈图书尤多于我家岂亦反邪有司承风防并寘士谈极刑人至今寃之】
　　和高子文秋兴
　　沙碧平犹涨霜红粉已多驹年惊过隙鳬影倦随波散步双扶老栖身一养和羞看使者节甘荷牧人蓑【按养和几名事见江湖散人集扶老见归去来词】
　　和九日
　　老畏年光短愁随秋色来一持旌节出五见菊花开强忍猿泪聊浮绿蚁杯不堪南向望故国又丛台泾王许以酒饷龙溪老人防月不至以诗促之
　　先生寂莫草文正要侯巴作富邻客至但须樽有酒日高不怕甑生尘急催岭外传梅使来饷篱边采菊人已扫明窗供防笔为君拟赋洞庭春【按叔通别号龙溪】
　　从人借琴
　　峄阳惯听鳯雏鸣泻出泠然万籁声已厌笙簧非雅曲幸从炊爨脱余生昭文不鼓缘何意靖节无弦且寄情乞与南冠囚絷客为君一奏变春荣
　　呉　激
　　【字彦高宋宰臣拭之子王履道外孙而米芾元章壻也工诗能文字画得其妇翁笔意将命帅府以知名留之仕为翰林待制知深州到官三日而卒有东山集十卷并乐府行于世】
　　鸡林书事
　　箕子朝鲜僻蓬丘弱水寛儒风通百粤旧史记三韩邑聚居巢惯村披发安犹存犬笾豆兼用古衣冠兔颖家工缚鲑腥俗嗜餐骑兵腰玉具府衞挟金丸长袖鸢窥肉都场狖挂竿琴中蔡氏防指下祝家弹主礼分庭抗宾筵百拜难渍橙粇酿防滋桂鹿脩干泼墨松如栉隤墙石似丹地偏先日出天迫众山攒鹏翼云帆逺羊肠石磴盘由来异文轨休讶变暄寒事可资谈柄谁能记笔端聊将诗貌取归作画图看
　　歳暮江南【以下补录二首故次排律之后】
　　呉淞潮水平月上小舟横旋斫四腮鲙未输千里羮捣虀香不厌照筯雪无声防见秋风起空悲白髪生
　　长安懐古
　　佳气犹能想郁葱云间双阙峙苍龙春风十里灞陵树晓月一声长乐钟小苑花开红漠漠曲江波涨碧溶溶眼前叠嶂青如画借问南山共防峰
　　张　斛
　　【字德容渔阳人仕宋为武陵守后乃北归官秘书省著作郎有南游北归等诗行于世】平安闗道中【二首】
　　高林俯青防柯叶森若识阳光巳转午隂岭仍半黑峥嵘乱石间行子有苦色临深地势入涉险天宇塞四顾无所投足茧去未息怅然増百忧防冥羡归翼
　　穷冬十日隂积雪千山路晴云开半岭落日犹在树悠悠客心速惨惨天色暮寒鸟各有依解鞍尚无处游鱼误衔钩豹终隐雾行行谢冠冕复我林壑趣
　　高寺
　　高寺鸣钟后孤舟落雁边已知归径晚故就上方眠石峻溜声急月高松影圆明朝下烟霭回首阻清川
　　访香林老
　　风雨无时浪蹴天南浮舟楫信多艰半生梦破寒江月万里春囘故国山归客自伤青发改高僧长共白云闲诛茅借我溪西地未厌相从水石间
　　蔡松年
　　【字伯坚父靖宋季守燕山仕金为翰林学士伯坚行台尚书省令史出身官至尚书右丞相镇阳别业有萧闲堂自号萧闲老人薨諡文简百年以来乐府推伯坚与呉彦高号呉蔡体有集行于世】淮南道中【三首】
　　南楚二月雨淮天如漏巵畏途泥三尺车马真鸡栖却思闲居乐雨具无所施高枕听檐声炉烟晕如丝三年镇阳游春归绿扶疎樱笋媚园林日长闲枕书行复当此时凉尘暗归涂防洗酴醿雪月波浮秘壶镇阳亘西南山河在图画花雨草烟间人家或僧舎经行每怅然真赏如未暇待予篮舆归香火复莲社庚申闰月从师还自颍上对新月独酌【二首】
　　人言归甚易但苦食不足必使极其求万钟不盈腹处世附所安无祸即无福却视高葢车身宠神已辱问舎前年秋已买潭西地高明鬼所瞰聊取风雨蔽濒溪树嘉木成隂十年计仍当作茅舎名之以今是
　　和子文寒食北潭
　　梦里潭光翠欲流何时春水一虚舟吾庐想见扶疎树宦意浑如浩荡鸥闻道西山明酒面应无外物到睂头别来谁唱惊人句十里珠帘有莫愁
　　雪晴呈玊堂诸公
　　雪晴松顶玉斓斑晓眼清于化鹤山欲立冻云搜杰句却思仙客退清班氊毺帐底沈香火薝卜花中碧雾鬟唤取广寒修月手月波千丈卷春还
　　和子文晚望
　　醉眼郊原感慨生夕阳长向古今明高人法士互憎爱美酒空名谁重轻二顷只谋他日老五弦犹喜晚风清因君欲赋思归乐安得穿云一笛横
　　韩侯晁仲许送名酒渴心生尘以诗促之
　　好在银缾秋露光借君云梦到枯肠解浇万里客愁破暂吐十年黄卷香江水苦摇梁苑梦海棠新学汉宫妆天东四月春如许坐待白衣投醉乡
　　高士谈
　　【字子文一字季黙宋韩武昭王琼之后宣和末任忻州户曹仕金为翰林直学士皇统初预宇文太学之祸有防城集行于世】
　　春愁曲
