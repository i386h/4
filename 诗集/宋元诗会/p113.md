<!-- { "loadSidebar": true } -->
　　前岁西鄂今岁东入呉同一琵琶亭行客各异涂当时白傅恨陈迹乆榛芜突兀眼前屋丹垩涂楶栌废兴曾几时传舍同蘧庐已见两折柳于此饯老夫昔持使者节今发追锋车我则齐出处世自分荣枯而况天地间万变同须臾我观商妇者岂足书琵琶本常技何地无此徒夫贩浮梁茶妇即空舟居长吏湿青衫礼法毋乃疎乐天子牟心一念存江湖讵关虾蟆陵维以懐故都譬之泽畔吟此语非寓欤盖尝考遗集一事曾同符闻歌鹦鹉洲寻声得幼姝倚樯泣明月清泪垂眞珠夫君当此时正属典午初不应竒谤后无复思亷隅六义有比兴观洧传洵訏托物皆一理实事那相须人情伏与妬所値分贤愚低睂终不说正耻悻悻俱初意秪如此胶柱何足拘子折武昌柳予宅浔阳庐二诗端可识一笑聊洗诬
　　后元祐行上平章乔益公
　　正月二日天气清六符两两三阶平閤门催班报麻案珂马汀玲万人看押麻参政拆玺封宣词舍人来殿东鞠躬一声百僚听军国平章乔益公天心果与人心同大哉圣断天与通本朝太平说元祐五岳三光浑未剖当年一日三制颁吕范堂堂分左右防中大老更魁杰申国勲名比韩富民生是时非汉唐亲见至治跻羲皇一尘不起四陲服轨顺星躔蕃五谷士皆有造百姓宁官僚彻底清似氷桁杨毕空戈革偃天街镜浄无欃枪彼何人斯阶启厉九县囘颷八纮沸高皇匹马开东南王业中兴今五世穷荒极逺何自来中原万里吹黄埃数殚剥复囘否泰胚腪元气钟竒才耆明夀隽轶千古吕望鹰扬称尚父便教旦奭居东西穆穆迓衡今再覩官家即日开天章貂冠玊佩游岩廊一都一俞一吁咈四海春风已披拂圣贤自昔难相逢巨鱼纵壑鸿遇风舆人观呼争诵说元祐嘉熙莫分别君不见徂徕处士歌一防浓墨大字庆厯诗生民至今受其赐千载万载生光辉　【按宋史嘉熙三年乔行简拜平章军国重事封肃国公兹称益公或系后来加封名号】
　　赤壁
　　周郎二十四年少葢世功名随一燎亲提三万走曹瞒不以敌勍恨兵少豫州失匕已胆折一日目明惊二妙最怜黄葢不知名吏士相从倚营啸阿奴火攻本无策破竹自繇人不料贪降纳侮理固宜泥淖华容几尽勦古来行师有绝地毌乃重诒千古笑镞湛纵是差可忍鼎峙讵关谋所召二乔春鎻何足言从此天光遂分耀我闻汉贼乆染指奋毒揺牙噬江表八荒囊括岂复遗一防呉宫已爲沼当时乘胜下部骑考地当居楚南徼防冲逆鬭须上流揖冦那容越津要武昌霸基跬步耳肯使国畿纷防旐坡仙访古特寓意横槊雄姿谁与吊故将异地词赋政恐因讹启讥诮沧浪六月卷晴雪歴歴江山人物嵌空乱石今几存彷佛栖巢尚惊鸟夜深刁斗声四发星斗满空羣籁悄便须唤起紫绮裘孤鹤南天楚江晓
　　长门怨
　　惊风不成雨行云去无踪妾生三十年着籍长门宫宫车辘辘春雷晓明星初荧緑云扰增成丙舍争迎銮惟有长门闭花鸟黄门开玊匙画史图蛾眉金铺振琼钥玉秀生铜池朝阳才囘金屋在转盻不堪人事改入宫已作郑袖嗁出塞那知延夀卖花残鸟语频长门春复春花鸟易惊老况复门内人东风动地夜来恶万翆千红绕帘幙莫熊自有匪石心肯顾班姬秋扇薄长门勿轻怨视此箧中扇白华兮緑衣自古兮有之
　　病虎行
　　长风吹谷白日暗旷野人稀云黯澹狐狸啸舞豺狼嗥病虎妥尾行蓬蒿天寒泉冻山骨高皮枯髀痒霜爪搔纷纷晴雪爬落毛垂头帖耳身腥臊羣鸦搓牙噪古木燐火半青新鬼哭走麕过前不能逐目视眈眈蹲朴樕毛风血雨天地肃何日跳踉看食肉天生万物有盛时当年一啸天助威坐看云起行引儿当涂宁复论老罴一朝老去守岩窦落叶满山氷雪后壮心空在筋力疲寂寞长饥眠白昼古来豪杰多沉沦不用爲防皆若人范雎折胁西入秦内史长欢田甲嗔可怜百兽爲披靡转顾不如圈中豕男儿奋跲亦渠似肯复虚爲倚崖死君不见南山白额曾报恩墙头金枕投何人
　　三江口过舟时方四鼓
　　櫂鹢収金柅钗虫缀玊缸地隣今七泽名袭古三江岷漾虽分荆扬却异邦晨光犹未发早认白鸥双
　　荷花盛开以病旬余不至亭上偶成
　　病襟慵防杖天镜恰开奁青葢迷前浦红妆间曲櫩藻窥知鹭下萍破识鱼潜防看呉公阵官蛙奏晓严
　　早起
　　五夜玉绳转双轳金井寒背人鲛作市欺梦蝈鸣官竹径风初度松梢月尚团踞龟犹汗漫何许觅乘鸾
　　午睡
　　东日平明际北窗高卧时五经方坦腹百虑且伸眉蕉覆从疑鹿槐安更猎龟觉来还一莞七椀玊川诗
　　绵羊
　　防毛吹朔雪细肋卧晴沙晓牧尾揺扇春游项引车湩流便逐草酪正需茶日夕归栖处因风想塞笳
　　山中奉寄通判杨宗博
　　多病山中客无人傍酒罇与猿分橡子爲鹿长禾孙白昼云归屋黄昏雨打门忽懐杨别驾烟霭隔重阍
　　宿溪声阁望香炉峰
　　閴歴烟岩古琮琤雪涧横海潮秋八月山雨夜三更肯作随流想难防潄石情壮懐徒激烈聊复以诗鸣
　　庚子正月彗见于室有诏求言感作
　　美芹野人意乔木世臣家尺璧谅非寳寸心元不遐谁知劒门栈已建鬰军牙所恨韶钧远难堪听夕笳
　　排湾遇风对岸即彭泽旧县
　　隐约山藏雾砰地起雷黑风吹海立白雨过江来齐乐正应尔沛儿安在哉雄雌谁与辨试上楚王台三塔寺寒光亭张于湖书词寺柱呉毅夫命名后轩
　　竹里逢僧院残碑不记年鴈题三崒堵龙化两魁躔寳庆号应纪元丰墨尚鲜寒光定何似谁放五湖船
　　杨梅
　　渰歴三家市梅垂万颗酸瑶池看火树嵝室试金丹风露盈篮重氷霜透齿寒它杨应不类留与子云看
　　张公洞
　　驴迹惊初践鹰盘若有灵石桥通便户金钥鎻殊庭滴乳看成像登台仍刻铭更怜国山寺眞欲比云亭
　　春波堂小饮怀棠湖旧居
　　平生到处西湖长眼底波光日日新图在辋川非旧隐梦囘笠泽是前身一江细雨欹青菊万里雄风起白苹独立苍茫动归兴钓矶须理未垂纶
　　上已约客病不及往二诗呈陈元履王因道诸君
　　我是棠矶旧钓徒天教生与水云俱兰亭正値人修禊柳岸还添浪拍湖幸有丈人观笔法可无嘉客醉兵厨直须去跃城东马更与留春作后图
　　予癸巳在京口因郡中元夕张灯偶阅国史靖康丙午正月十五日辛巳祐陵南廵驻跸是郡二月二十三日己未始还京师凡居郡三十有八日兹闻箫鼓感旧兴叹不胜澘然因渉笔以记大略而僧有冲希者乃擕以示韩正伦彼谓予讽已遂架大怨迄兴妄狱頼圣明察知其寃前谩尽白因悼正伦之殁闵其左计亮其初心附昔所作诗于后
　　驾轺老子乆婆娑坐听笙歌拥绮罗十里西凉忆如意百年南国比流梭吞声有恨哀蒲柳纪节无人废蓼莪寂寞丹心耿梅月挑灯频问夜如何
　　予归未省松楸将以初秋望前泛湖之龙门已戒舟而值连雨因赋天问
　　小心风伯紫宫囘眼看银蟾海上来豹又成漫谷雾断虹犹作隐山雷便教雨积三时害未信云无一日开待试平生补天手爲君明镜再安台
　　贺李微之兼工侍
　　奎章夜下九重天雍乘畴咨法从贤纪雉重开五工正止麟还见一经传紫荷佩袷新簪橐青汗磨铅旧简编便合史筵尊领袖红云堆里望台躔
　　雨中观庐山
　　雨里观山夐不同何须九疉看屏风紫觚坛上排苍璧青步障边铺翆茸谷锦未廻晴日照衣绡聊借淡烟笼祗今万木添红缬更倩青霜染晓枫
　　太平兴国宫
　　槐影西清舞翆鸾竹宫高接五云环职陪温洛图书地名在元封卜祝间昼访未承龙阁问晨香犹厠羽衣班祠官到处无公事且听松声老此山
　　将游太平宫呈赵季茂
　　圣治峰前松桧寒旧游重此解归鞍着身泉石无心客主掌云山正额官老去隐居居紫府新来襍压压黄冠门东曾有刘仙洞剥藓携笻试扣看
　　闻画眉鸟声戏作
　　木杪幽禽巧语新何时曾记得名因样传京兆成双妩人指渔阳开小颦尽称如簧啼白昼未须对镜学青春山中有叟嗒无语短褐厐眉更笑人
　　以庐山所产天花蕈冬笋玊延饟赵季茂通判
　　已认山家作富家与猨分栗雀分茶气先十月地抽笋光现五台天雨花幸有玊延炊夜月肯令绣谷咽朝霞凭君试隽幽厓味却较闲忙定不差
　　设醮太平宫竣事呈偕行诸君
　　星坛仙簴韵琼瑶彷佛神斿下九霄龙驾清都三境接蜺旌綘节百灵朝霜澄夜气俱明彻云澹秋容想泬寥耿耿寸衷天所鉴忧时惟冀五兵销
　　已亥明禋覃恩封邺矦感愧有作
　　布衣所愿极封留佩印归来正倦游汗马无功开上郡铸龟有意顾中流南廵空负黄图恨北望还兴紫陌愁王国不烦谋主父自嘲支子亦通侯
　　咏小园双竹
　　锦绷玊立纪双清瑞牒千年重得名龙竹高标俨元致态湘素节凛皇英质同陇麦两岐秀竒并庭柯连理荣却羡此君尤特立虚心直道不孤生
　　新荷出水
　　贴水初翻紫玊团忽惊矗立傍防干瑶池七日来青鸟玊鉴孤奁舞翠鸾晓露走盘珠颗莹晚风飏盖雪衣寒从今十丈开花面太蕐峰头更一看
　　白水浦懐王建宁
　　南朝旧见王忠武此地曾屯十万兵十里荒蹊秋兔徤千年陈迹暮鸿征无衣空蕴包胥志遗帼终留诸葛名落日英雄满襟泪鳯凰倚徙正孤城
　　问道宜兴
　　粹仪夹绽盛花钿人说先朝祀玊仙罨画有溪春不老炼丹无灶古空传乞灵賸拟羞苹藻养性何劳学汞铅书阁苍龙应不远爲君重写白云篇
　　梦尚留三桥旅邸
　　天上归来打六更梦囘搔首正瞢腾玊霜初上三桥月绛防犹明九市灯声彻铜鱼催勘箭影斜金鹊在觚棱帝乡东望重囘首佳气何时到五陵
　　林希逸
　　【号鬳斋闽人端平间进士与刘克庄同年官至学士】
　　冬晓
　　云树晓层层初霞照屋棱氷池纹似镂霜瓦气如蒸冻想歌樵客闲思煨芋僧痴翁吟太早窗下有残灯
　　雨后溪桥看水
　　緑徧东西岸田家亦喜晴溪囘急雨涨云放半山明沙外看流势桥边听浅声向令平十里应与剡争名
　　资福岭庵前作
　　岭路松隂好归鞭爲小停苔封石面紫藤络树身青庵古无人住蝉多过客听少时文防处近里有祠庭
　　和后村口占
　　老去田翁多狎友年来观主换新衘缘溪竹杖时行散面壁蒲团渐放参休梦笔花寻砚滴祗看贝叶守灯龛清朝越绋修祠礼留滞何妨似史谈
　　和唐衣
　　苦着唐衣落魄多人生行乐不知他可曾痴説飞霞佩那肯吟思疉雪罗带眼减多癯已甚布毛吹尽意如何溪隣更有笭箵伴时整牛衣共缉莎
　　春谷示榕桥精舍二十四诗和其首韵
　　春谷因榕费苦吟爲怜夹道緑隂隂身藏岩涧风霜老名入图经岁月深北客未知题咏少南州莫向字书寻莺啼庭叶曾留句独赏河东刺史音
　　先母忌【日丁卯】
　　儿正痴时頼母贤如今满镜白于绵可堪远日思存日更向衰年忆幼年嫠早独携三稚子世贫能有几硗田书灯督课无虚夕曾解衣还束脯钱
　　庾楼月夜
　　明月今宵好曾经照庾公登楼当静夜懐古对秋风飞镜缘空上危檐映水中胡牀无恙否岸帻爲谁雄老子今何在寒光昔亦同清谈孤此景白髪向江东
　　月
　　此夜一轮满骚情不禁秋月非人可扫人与月俱愁素魄凭谁问寒光爲底留拟随风叶去远似雪花浮竹影揺仍在波光散未収嫦娥如戏我移照读书楼
　　山村暮归
