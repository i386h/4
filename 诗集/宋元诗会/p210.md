<!-- { "loadSidebar": true } -->
　　凤鸟曾闻此地过至今梧竹满丘阿政怀剪叶书周史却恨翻枝入楚歌金井月明秋影薄石坛风细晩凉多中郎去后知音少共负竒材奈老何【存斋诗话云时作者已满卷矣此诗一出皆为敛袵】
　　九灵山房图【为戴先生赋】
　　九灵别业何年到聊作新图寄所思幽谷白云晴窈窕髙檐翠树晓参差辋川已入王维画韦曲仍传杜甫诗咫尺相望成万里卧游心事许谁知
　　二灵寺守岁
　　守岁山房迥絶缘灯光香灺共萧然无人更献椒花颂有客同防柏子禅已悟化城非乐事不知今日是何年忧心悄悄浑忘寐坐待扶桑日丽天
　　暮春感怀
　　杜宇声声唤客愁故园何处此登楼落花飞絮成春梦剩水残山异昔游歌扇多情明月在舞衣无迹防云收东皇去后韶华尽老圃寒香别作秋【一作别有秋】
　　奉寄九灵先生
　　花栁村村接海滨携家随处避风尘衣冠栗里犹存晋鸡犬桃源久絶秦坐对青山浑不厌忘机白鸟自相亲也知出处闗时运岂但逃名效隐沦
　　寄定海故将军邵公辅
　　往事浮云杳莫攀壮怀未展鬓先斑不闻奉使通银汉空见将军老玉闗故垒荒凉千骑尽沧溟浩荡一鸥闲风尘随处严诃止愁杀田间野猎还
　　赠李全真
　　元孙子都客汗漫长游宇宙间黄鹤白云迷鄂渚青牛紫气满函闗袖中宝劒雌雄合鼎内金丹大小还不见吹笙王子晋秋来几度驻缑山
　　兵后还武昌
　　避乱移家大海隈楚云湘月首频回归期实误王孙草逺信虚凭驿使梅天地无情时屡改江山有待我重来白头哀怨知多少欲赋惭无庾信才
　　题昌国普陀寺【寺在宁波东南海岛间即昌国州之故墟也】
　　神鼇屹立戴崔嵬俯瞰沧溟水一杯积翠自天开罨画布金随地起楼台祈灵汉使乘槎到传法番僧折苇来若使祖龙知胜概岂应驱石访蓬莱【按钱本此题原二首其次作警句云三更日浴咸池水八月潮吞渤海天】
　　知归庵【为四明董氏作】
　　衮衮红尘未息机斯人何事独知归青山不辨将来计白髪徒嗟既往非谷口云霞随葛屦沙头鱼鸟识荷衣自惭潦倒江湖表犹对旄丘赋式微
　　樊口隐居【为武昌李均玉作】
　　万里云霄敛翼回挂冠髙卧大江隈春深门巷先生栁雪后园林处士梅翠拥樊山邀杖屦绿浮湘水映樽罍谁能领取坡仙鹤月下吹箫共往来
　　戏赠刘云翁
　　千金不惜买新声赢得风流老更成银瓮葡萄浮腊蚁金屏窈窕啭春莺香凝宴寝频开席花暗闲房合度笙夜燕未终宾客醉莫将明烛照华缨
　　钱塘怀古
　　钱塘佳丽冠南州故国繁华逐水流龙虎已消王霸气江山空锁古今愁吴臣庙冷潮喧夜宋主陵荒塔倚秋最是西湖歌舞地数声鱼笛散鳬鸥
　　武余清乐为致仕尹将军赋
　　汗马功成即引年登山临水小游仙印纹久秘微生绿字韵新成尽入深造烟霞灵运屐浩歌风月鄂君船贻谋尚有孙吴略膝下时时课一篇
　　勉戴学
　　才名籍甚冠时髦爱尔青年气独豪千里共夸骐骥足九苞争覩凤皇毛月中把桂云生履天上看花日映袍宦达每由稽古力夜深灯火莫辞劳
　　避地
　　避地长年大海东萧条生事野人同春深耒耜孤村雨日落帆樯逺浦风那得文章偕隐豹聊将音问托归鸿平生自恨无仙骨五色蓬莱咫尺中
　　卜居
　　木石为交不背盟卜居应得惬幽情雨苔蘸水溪鱼上风叶坠阶山犬鸣习懒已成忘盥栉避喧渐逺絶逢迎义肥百战收全胜特为耽诗太瘦生
　　题东湖青山寺古鼎铭长老钟秀阁
　　手开楼阁贮羣经面对湖山卫百灵玉镜夜寒通沆翠屏秋浄倒空青避烟鹤起檐间树行雨龙归几上缾我亦逃禅云水客便应萧散共松扄
　　清胜轩【为姑苏润上人作】
　　绕屋松杉手自栽重隂长日防苍苔一溪窈窕花间入三径参差竹下开夜半霜钟宁假莛秋深月镜本无台主人定起焚香坐何处扁舟櫂雪来
　　悼湖心寺文上人
　　祗林一叶陨秋霜回首沧洲泪两行几上残经尘已暗箧中遗稿墨犹香云迷圆泽三生石月冷维摩十笏房想像清容何处记寒梅几防竹苍苍
　　逃禅室与苏伊举话旧有感
　　不学扬防事草且随苏晋暂逃禅无锥可卓香严地有柱难擎杞国天谩托丹霞烧木佛谁怜玉露泣铜仙茫茫东海皆鱼鳖何处堪容鲁仲连
　　梦得先妣墓
　　穷冬风雪正交驰独扣泉扄访母慈极浦空江泥滑滑荒冈旧陇塜累累那知恍惚魂归夜正是呼号泪尽时孝格皇天吾岂敢聊同乌鸟报恩私
　　寄西湖林一贞先生
　　锦绣湖山世絶稀东风不放赏心违芙蓉杨栁临清浅佛刹仙宫绕翠微画舫载春天上坐紫骝防醉月中归髙情独有林和靖门掩晴空看鹤飞
　　自咏【五首】
　　一夜西风到海滨楼船东出海扬尘生惭黄歇三千客死慕田横五百人纪岁自应书甲子朝元谁共守庚申悲歌抚罢龙泉劒独立苍溟望北辰
　　堂堂至正最多材万国同文寿域开漠北诸生登第去越南计吏进贤来凤韶九奏黄金殿鹤驾三朝白玉台回首黄尘扬碧海五云无处觅蓬莱
　　千官何处扈宸游回首风尘偏九州黄竹雪深迷玉辇苍梧云断见珠丘令威不尽去家怨精卫岂胜填海愁大禹胼胝天所眷肯教纶邑久淹留
　　六军遥驻墨河濆故国丘墟讵忍闻露冷金铜应独泣火炎玉石竟俱焚虞渊日暮无还景禹穴秋深有断云草泽遗民今白髪凭髙无奈思纷纷
　　九鼎神州竟陆沈偷生江海复山林频繁谁在隆中顾憔悴惟余泽畔吟齧雪心危天日逺看云泪尽岁时深百年家国无穷事可得忘机老汉隂
　　奉寄王宣慰兼呈九灵先生
　　别馆新成足宴游环佩总名流独推南国为髙士共识东陵是故侯天上鸎花三月梦人间春雨五更愁行藏尽付浮云外烂醉丰年稌黍秋
　　山居
　　懒散形骸不自持黄冠聊束鬓边丝频来猨鹤浑相识久混龙蛇竟不知养拙最宜情澹泊全生深借德支离看云本自忘饥渴况有氷泉与石芝
　　逃禅室解嘲
　　久慕陶公卧北窗还从马祖吸西江扫愁那用千金帚折慢惟瞻七宝幢日晏卷帘延叠嶂雨晴攲枕听流淙周妻何肉俱无累秪有诗魔老未降
　　兵后还武昌
　　乱定还家两鬓苍物情人事总堪伤西风古塜游狐兔落日荒郊卧虎狼五栁久非彭泽令百花今岂杜陵庄旧游回首都成梦独数残更坐夜长
　　过九江追悼李子威太守
　　瓣香遥拜九江城太守精神日月明叔侄并归忠义传江山不尽古今情潮回湓浦声犹怒云起炉峰气未平生死总魁天下士丈夫端不负科名
　　次小孤山
　　峡束千雷怒撃撞危峰屹立压惊泷山聨庐霍朝三楚水落荆扬限九江镇海重闗当第一擎天孤柱故无双佩环月夜知何处露湿蓬莱玉女窗
　　题西圃卷【为芜湖辛顺中作】
　　坐阅桑田变归为菽水谋聊从西圃隐少慰北堂忧汲月沧江晓锄云沃野秋新蔬和雨摘硕果带霜收嘉树巢乌鸟闲庭下白鸥管宁金不顾季路米应求千载谁同调东陵有故侯
　　过安庆追悼余文贞公
　　将军匹马入舒城撃贼频烦训义兵孝以保家忠徇国聚而出战散归耕围侔月晕全无隙捷振天威大有声游説飞书徒间谍输诚仗节愈坚贞云梯屡郤妖氛豁露布交驰杀气平千里荆扬凭保障七年淮海赖澄清山深猰防殱还出江濶鲸鲵斩更横外援内储俱断絶裹疮饮血独支撑天昏苦雾埋营垒日落隂风卷旆旌甘与张廵为疠鬼肯同王衍误苍生三千将士皆同死百二山河亦继倾静对风霆思号令遥从箕尾识精诚颂碑不愧词臣色哀诏偏伤圣主情愿为执鞭生不遂临风三酹重沾缨
　　上明州太守茶子俊【还武昌迁葬告牒而作】
　　汉江东抱楚江流先垅犹余土一坏庙冷桐乡耆旧逝田荒栗里子孙愁兵戈隔梦三千里霜露伤心二十秋荒隧天寒乌鸟下空林日落白狐游碑焚断石经时变盌出遗金有夜偷过客尚知来下马僊翁谁复指眠牛拟从樊口迁京口遥别沙头下石头髙士束刍思致奠故人惠麦久维舟已知多病垂垂老敢为常贫故故留为政幸逢宗正恕申情当念子平忧劬劳罔报生何益存殁沾恩死必酬愿及清明三月节一盂麦饭洒松楸
　　采莲曲【二首】
　　采莲复采莲下有孤鸳鸯秋花不结实夜夜守空房朝采并蒂莲暮绾同心结不学绿杨枝含嚬送离别
　　迎大年椿上人不值暮归偶成
　　东归闻道已浮杯力疾逢迎日几回何处晩来成误认风帘竹影月窗梅
　　竹枝词
　　竹鸡啼处一声声山雨来时郎欲行蜀天恰似离人眼十日都无一日晴
　　【附】吉雅摩迪音【鹤年长兄】
　　贻鹤年纸帐
　　谁捣霜藤万杵匀制成鹤帐逺尘氛香生芦絮秋将老梦熟梅花夜未分枕上不迷巫峡雨牀头常对剡溪云竹炉松火茶烟暖一叚余清总属君
　　鄂拉实克丹【鹤年次兄】
　　题九灵山房图
　　梦里家山十载违丹青咫尺是耶非墨池新水春还满书阁浮云晩更飞张翰见机先引去管宁避乱久忘归人生若解幽栖意处处林丘有蕨薇
　　王　逢
　　【字原吉江隂人至正中作河清颂台臣荐之称疾辞避乱于松之青龙江复徙上海乌泾自号最闲园丁藩镇交辟不就明初録用亦坚辞年七十卒有梧溪集七卷行世】
　　游昆山怀旧
　　丈夫贵善后事或失谋始桓桓张楚国挺生海陵鄙一门蓄大志羣雄适蜂起珠探甓社白马饮浙水三年车辙南北向复同轨量容甘公説情厚穆生醴誓撃祖逖楫竟折孙防棰天王诏褒赠守将躬岁祀翼然东昆丘兰橑映疏绮青蘩春荐豆翠柏寒动棨乾坤宥孤臣风雨猖五鬼铜驼使有觉洊惧卧荆杞【张士诚降元元追封士徳为楚国公庙祀昆山杨廉夫诗所谓先封楚国碑也】
　　过杨员外别业【公名乘字文载济南人至正十六年不受淮张之辟遂引决焉】
　　翠羽无深巢麝香无隐穴由来老蚌珠泪泣沧海月于乎杨员外竟类膏自爇忆昨佐南省四境正骚屑朝廷忌人军事莫敢説遂罹池鱼祸遄被栁惠黜寄身傍江潭乃心在王室星躔错吴分气候乖邹律天风揺青薲徒步空短髪谯初谢遣龚胜终守节譬如百链钢不挠从寸折又如合抱松岂借涧底蘖我时浮扁舟鸥外候朝日荒郊无留景别业自深郁时清议劝忠公寃果昭晰大名流天地当与河水竭结交卣卓间遗言见余烈
　　往敭名开化二乡掩骼
　　分藩多贤劳不敏忝宾客虽无官守拘亦复与言责二乡防刘祸惨凄长平厄先王制礼经孟春当掩骼仆夫有难色欵叚才任防骎骎度冈坂循薮泽稍稍烟微青歴歴野四白游魂行草上遗老道侧我岂物役徒兹来出心臆皇天久下悯赤子非寇敌鸱鸟何不仁衔啄血更沥因歌战城南风悲泪狼籍
　　天门行
　　天门髙髙俯四极寸田尺地登版籍泽梁无禁渔者多潮海干戈恣充斥去年官饟私敓攘今年私醝官价偿屠烧县邑诚细事大将【谓博啰特穆尔左丞】不死鲸鲵乡烹羊椎牛醉以酒腰纒白带红帕首定盟防血许自新御寇征蛮复何有国家承平岁月久念女纷纷廹糊口羽林坚锐莫汝撄慎勿轻夸好身手春风栁黄开阵云号令始见真将军【博啰特穆尔讨方谷真兵败被执为求招安至正辛卯岁也】
　　宋制置彭大雅玛瑙酒椀歌周伯温大参徴赋有序
