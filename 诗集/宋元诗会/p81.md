<!-- { "loadSidebar": true } -->
　　南海千山外东风几驿催岭头梅雨歇旗尾瘴烟开蛮徼无尘起中原有使来时应问消息防向日邉囘
　　春日山行
　　缓鞚青丝马不嘶春山草长静柴扉迸林新笋斑斑出隔水幽禽款款飞雨过泉声鸣岭背日长花气扑人衣云藏逺岫茶烟起知有僧居在翠微
　　题郭秀才钓亭
　　野濶江寒一雁飞碧芦花老鳜鱼肥绕栏緑水秋初净满櫂白苹人未归醉任狂风掲茅屋卧听残雪打蓑衣他年欲访沙头路防自携竿扣竹扉
　　送胡邦衡之新州贬所【二首】
　　囊封初上九重关是日清都虎豹闲百辟动容观奏牍几人囘首愧朝班名高北斗星辰上身堕南州瘴海间不待他年公议出汉廷行召贾生还
　　大厦元非一木支欲将独力拄倾危痴儿不了公家事男子要为天下竒当日奸谀皆胆落平生忠义只心知端能饱吃新州饭在处江山足防持
　　再过东冈
　　物色江寒枫叶凋江邉微雨暮潇潇白沙翠竹旧行路碧水朱栏新渡桥尽室当时避征战十年闲事付渔樵如今杰屋明人眼一笑端能覆酒瓢
　　别葛德裕主簿
　　官冷身闲簿领稀时从物外赴襟期凭君少缓青丝鞚为我聊倾碧玉巵野寺石泉秋煑茗松牕雪屋夜论诗县知别后东风近先寄寒梅第一枝
　　次韵杨廷秀求近诗
　　闻説学诗如学仙怪来诗思渺无邉自怜犹裹痴人骨岂意妄得麻姑鞭勇似千军初入阵清于三峡夜流泉只今老钝无新语枫落吴江恐误传
　　王主簿清暑阁
　　褦襶趋程作热官何如避暑得清安轻隂画出三湘境爽气能为六月寒自有熏风生屋角不须纎手捧氷盘栏干半倚红尘外卧听江声防碧湍
　　江亭即事
　　江水磨铜镜面寒钓鱼人在蓼花湾云开贪看初生月不觉小舟流下滩
　　叶梦得
　　【字少蕴吴县人嗜学蚤成多识前言往行登绍圣四年进士由教授召为编修官用蔡京荐召对迁祠部郎累迁翰林学士防将以童贯宣抚陜西取青唐梦得见蔡京力诤之京有惭色未几出知汝州寻予宫观逾年起用拜学士戸部尚书与宰相朱胜非不合退归湖州绍兴初起知建康进安抚制置司练兵筹饷屡却敌兵加观文殿大学士安抚福建复平海冦上章请老以崇信军节度致仕卒】
　　赴建康过京口呈刘季高
　　客路重经黄鹄前故人仍得暂留连长鎗大剑笑安用白髪苍顔空自怜照野已惊横雉堞蔽江行见下楼船灞陵醉尉无人识谩对云説去年
　　蔡子因相过留逾月
　　解作江山一月留仲文儒雅更风流欲知爵跃心能喜正爱蝉连语不休筑室君方论并舍【子因约同居霅上】归山我已办扁舟交亲四海今余几万事伤心付白头
　　徐敦济书报尝过余石林
　　绕涧新添数百竿故人书为报平安似闻谡谡山风响正想隂隂夏簟寒老去不能穷蠧简归来便拟挂尘冠一杯且覔林间约莫枉山王废旧欢
　　东园作草堂新成
　　官舍如何有草堂野人熟处自难忘池开月映千山迥槛静风生六月凉幽径也从穿别浦小舟还似过横塘深知幕府文书省尽付甘眠亦未妨
　　胡　宏
　　【字仁仲建寕崇安人文定公安国子也防事杨时侯仲良究所传者父之学也优游衡山下二十余年玩心神明不舍昼夜张栻师事之绍兴初上书以良心耸动高宗谓其顾虑畏惧忘父兄之困辱而北面冦讐葢由良心之不察也高闶为国子司业请幸太学宏见其表作书责之谓闶欺天罔人阿谀柄臣求举太平之典秦桧当国贻书宏兄寅问其二弟意欲用之宏致书词甚厉人问之宏曰正恐其召故示以不可召之端桧死宏被召竟以疾辞卒于家著书曰知言张栻谓其言约义精道学之枢要制治之蓍龟也有五峯诗文集五卷皇王大纪八十卷】
　　题上峰寺
　　百年身似客浩荡世间游入望青山好梦魂偏我留我家巫山十二峯浮江直过巴陵东潇湘水与苍梧通环绕衡岳青防中扁舟白云不可度杖藜蜡屐乗春风山光浮动可揽结云舒霞卷飞烟虹深岩大壑翠巘巘足力已到心无穷羣迤逦势不竞上尽祝融五千仞祝融高天更高太空人世如牛毛风云万变一瞬息红尘奔走眞徒劳
　　西林寺廓然堂有怀
　　超然头秋风清廓然堂延秋月明我乗清秋弄明月中有所感思防防势凌苍穹上有烟林封去天不盈尺路断心忡忡虚名过耳如松风
　　同伯氏还乡
　　江村沙暖蒌蒿长味比枸杞新甘香茁茁荻芽生近渚紫花台菜初未尝白羊乌狶俱在牧茅舍竹篱眞故乡人生未必须富贵万事且愿身康强径买官场旧醅酒共醉春风殊未央
　　桃源行
　　北归已过沅湘渡骑马东风武陵路山花无限不关心惟爱桃花古来树闻説桃花更有源居人共得仙家趣之子渔舟安在哉我欲乗之望源去川源逺近蒸霞开一片随水从东来及晨徧览三春色莫使风雨空莓苔
　　题法轮寺
　　春色初収夏气清路分松桧入峥嵘深盘岣嵝千下逺抱潇湘一线明大众总迷身在处三关除却道方平山林若是有情住何异红尘争利名
　　刘子翚
　　【字彦冲赠太师韐之仲子以父任承务郎辟眞定府幕属韐死靖康之难子翚痛愤几无以为生庐墓三年服除通判兴化军因毁瘠不堪吏责辞归武夷山不出者十七年与籍溪胡宪白水刘勉之交相得每讲学外无杂言所与游皆知名士而期以任重致逺者惟新安朱熹一人也熹父松且死以熹托子翚佩其教成名儒焉卒年四十七学者称屏山先生】
　　建康六感
　　吴
　　龙翔大耳儿虎视捉刀人风云竞追逐逸轨谁能遵大帝负英材沈潜歘求伸一呼定南国再战威强邻抗魏既揺岳攘刘亦披鳞组练绕平隰艨艟蔽通津伟哉人物盛成功岂无因代祀已飘忽风流久弥新停桡眺迥陆裂蔓登层闉卧龙昔来游万古怀清尘
　　晋
　　日昃无全照南迁事仓忙龙謡方协瑞星祸已告亡凌迟百年运凛凛危莫将向来问鼎人项背常相望环宫白羽列面阙鸣张膺图未跻泰卜世岂在长独怜短辕公推刃杀忠良百身嗟莫赎一恸鬓成苍时移事亦更为宋复为梁惟有采石潮年年到前冈
　　宋
　　寄奴眞伟人落拓龙潜地据筵呼五木已有吞世气世期値阳九天纲日沦替偏邦或跨州卑号犹称帝匪乗艰棘运英姿畴能济南戡奠番禺西狩澄泾渭功虽与世隆道亦同人废缅怀揖让风黄屋身如寄頽波日奔廹夜壑迁神器巢由独贤哉高踪邈难继
　　齐
　　尧宫不剪茨禹室无崇壤巍巍天步隆万代犹可仰荒哉二三君经营务华敞落柹满清江飞斤殷遥响疏渊引澜澳筑圃迁林莽筋力毙民躯赀财倾国帑雄心独未倦矫首生遐想时徂陵谷变无事犹悲曩殷忧易兴怀逸乐难终享过客问青楼荒畦棘花长
　　梁
　　开图属英睿失国由昏愞斯人异前修拨乱旋致乱轻刑下益肆厚爵臣弥叛聪明驰万几精苦徒宵旰凤冕敬方袍鸾旗游彼岸悠然弃从怀临机复难断那知千佛力不纾一冦难酒色覆商周神仙荡秦汉趋亡固多轨荒迷卒同贯微圣常鲜终抚册三慨叹
　　陈
　　悲风啸荒垣歌断庭花曲璧月夜沈辉琼树春销馥郊圻游从盛想像犹经目丽景明新妆清波映鲜服承恩属令姿被选皆华族朝从结绮游暮向临春宿意高时忽谢步逺涂方促荣华事不长哀乐情难足悠悠六朝事转盻风惊烛永怀兴亡端斯文惭丽缛
　　夜饮
　　良宵乐未央促席团栾坐佳人意慇懃倡歌属余和幽期贵濶畧醉语多丛脞沈沈玉巵酒量浅难负荷岂不怀极懽恐重賔友过褰帷望明河山月衔半破囘轩互追奔繖拂檐瓦堕
　　种菜
　　傍舍植柔蔬携锄理荒秽桔槔勤俯仰一雨功百倍朝来緑映土新叶揺肺肺牛羊勿践畦肉食屠尔辈
　　下滩作
　　青山锁连环白涧走鸣濑迷津毫髪间舟与危石防囘渊聚浮沫断壁余澎湃玩竒心若惊览镜目不逮悠然一囘首孤驿已茫昧停桡念经厯履地犹旋愦悲风啸枯林暮野云相葢隔船闻和歌沽酒慰疲怠
　　弃竹夫人
　　爱憎情易迁感物思郁纡念昔未弃捐常侍君子居烦襟一披豁雅抱何清虚蹉跎怨时暮凉德竟见疎飞霜皓中庭枵然委墙隅的皪珠帏深荧煌锦茵铺岂不怀旧恩君心已非初当年纨扇謡抱恨同区区
　　宿省轩
　　夜空合一寂扰扰息万劳幽怀耿不寐孤灯侧残膏稍知山雨来声在横林高凄然郤成梦梦泛秋江涛
　　游龙潭
　　四客同笑言一僧陪杖屦徜徉山水窟适意忘晨暮疎钟岩北寺细竹溪南路中流石参错不碍潺湲澄小龙潭润气金碧聚时惊木叶坠俯见鯈鳞度斯游非预期偶尔造佳处防舆丘壑情陶令琴觞趣淹留慰所愿惟以賔友故夕阳淡寒山迟囘不能去
　　不忍行【二首】
　　草邉飞骑如烟灭拉兽摧斑食其血此时疾首念銮舆玉体能胜饥渇无危城屑麴惊云扰簠簋无光天座杳奋戈傥未雪深讐我食虽甘何忍饱
　　黄河凿凿氷成路人语寒空气成雾此时泣血念銮舆玉体能胜凛冽无苍黄天步防尘去画衮飘零伤嵗暮飞书倘未伐奸谋我服虽华何忍御
　　望京謡
　　双銮北狩淹归毂寂寞梁园春草緑犹传故老守孤城官军不到黄河曲连云楼橹已灰烬更倚牕扉防箭镞招兵大半出羣盗绣防防衣屡翻覆前宗后社力诛锄白刃如霜挂人肉州桥灯火夜无光夹道狐狸昼相逐往时汴泗絶行舟市粜十千尘满斛衣冠避地多在南宛马却食江南粟谋臣武士力俱困海角飘揺转黄屋盘庚五迁方择利昆阳一战何当卜夕烽明处望千门孤臣祗欲吞声哭
　　兼道携古墨来墨面龙纹墨背识云保防九年奉勑造长春殿供御龙印香煤旁又识云墨务官臣庭圭监官臣夷中臣子和臣卞等进葢江南李氏物也感之为作此诗
　　长春殿古生荆荟犹有前朝遗物在锦囊珍重出圭双虬刻作蜿蜒态枯皮剥裂弄几刓断玦精坚磨不杀吾闻李氏据江左文采风流高一代当时好玩不独此器用往往穷奢汰征工选技填御府不惜千金为赏赉治兵唐推英卫精治民汉许龚黄最惜哉取士不知术妙手独得庭珪辈眞主驱驰八极中荒王逸乐孤城内汗青得失更谁论尤物竞为人宝爱嗟余视此眞粪土事有至微犹足戒投文欲往吊江流幽魂未泯应惭悔
　　刘兼道猎
　　刘侯好猎亲驰逐指呼双犬如奴仆朝冲唐石乱云来暮听潭溪流水宿何如着鞭走大梁我亦与子同翺翔今年猎内醢彭越明年猎外羓徳光
　　次韵蔡学士梅诗
　　梅梢破白香清切清雨含春不成雪瑶池髣髴万妃游缟裠练帨何鲜洁凌晨灿烂忽惊眼客中又过嘉平月年年见梅非昔地海角寻芳更愁絶多情欲伴晓云飞有恨只教啼鸟説兵防况是酒如渑东阁喜听谈吐屑飘零使我欢意尽山城暮角声呜咽庭邉一树春最晚照影遥怜水方折暂忙不到今几时南北枝头开又歇新辞婉媚发春妍未害广平心似铁
　　荔子歌
　　炎精孕秀多灵植荔子佳名闻自昔绛囊剖雪出雕盘寻常百果无顔色闽天六月雨初晴星火荧煌曜川泽歘如彩凤戏翺翔烂若彤云堆翕爀我闻二和全盛时贡输不减开元日绣衣中使动輶车黄纸封林遍阡陌浮航走辙空四郡妙品人间无复得似闻供御只纎毫往往尽入公侯宅骊山废苑狐静艮岳新宫鼙鼓急繁华今古共凄凉绕树行吟悲野客
　　法石见李汉老叅政
