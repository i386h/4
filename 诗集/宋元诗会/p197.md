<!-- { "loadSidebar": true } -->
　　呉枫初冷雁连天梦在江南野水边词客欲归嗟老大美人不嫁惜婵娟豺狼正尔当官道龙象于今防法筵我识新公老禅衲一灯蒲坐是真传
　　题金陵
　　运尽黄旗晋祚开天星俄复坼三台方惊掘地双鹅起即见浮江五马来草暗离宫碑卧土雨残战地骨生苔当时一掬新亭泪谁信清谈自有才
　　王继学自海南召还翰林再除南台侍御
　　天上归来锦作袍几陪春色醉宫桃银河有路惟飞鹊碧海无山不戴鼇卿月又临仙掌动客星偏傍钓台高广陵路接金陵近拟拂尘衣望节旄
　　呉江
　　坐倚风樯看太湖波涛澒洞半三呉寒通上界咸池气窈入中流水伯都云暗蛟龙应起立雪深鸿雁自惊呼望亭有酒宵堪醉买得渔家一尺鲈
　　寄题杜原父怀友轩
　　尺五城南近世纷移家来并武夷君他年功业谁青史此日山林自白云石气晓侵书幌湿溪声时杂櫂歌闻故人巳有同栖约杖防行穿虎豹羣
　　赠马易之
　　万里征帆渡越江兹游奇观世无双海中蓬岛金银阙天上玉堂云雾窓吾道政须求柱石诗坛从此避旌幢青林白谷归休地怀抱因君得暂降
　　中秋对月时张外史有约以醉不赴
　　明月中天云雾消酒醒凉思正飘飘星河不动秋空濶钟鼔无声夜寂寥露下逺山皆落木风来沧海欲生潮仙家玩事无縁到虚负璚楼聴玉箫
　　鳯山
　　衰草寒烟老木风南朝佳气落秋空璧来山鬼遮秦使盘泣铜仙别汉宫坏埒尚传祠乙鸟荒池曽见射飞鸿骚人自古多遐思长在登临感慨中
　　氷蟾为金齐贤赋
　　老蟾素魄禀金精千嵗玻瓈幻结成明水夜零隂燧冻丹书秋满肉芝生腹凝寒露藏虚白影入银河浴太清拟向嫦娥乞灵药与君骑向广庭行
　　题上清张道士壶洲
　　锦水东头观阙青仙家元不隔沧溟鳯麟洲渚寒凝碧云雾衣冠夜降灵金醴浸花留客醉玉箫吹月使龙吟看君福地容萧爽长与曽孙宴防亭
　　见雁
　　雁行新自雁门来逺度平沙阵势开光禄塞空霜气冽受降城废水声哀乌孙公主歌谁和猿臂将军射未回今日客中肠易断不须更上最髙台
　　送式无外归髙丽
　　三韩山水有灵晖秀出斯人了佛机岳寺禅余留偈别王城斋罢戴经归瓶收沧海降龙入锡度秋空近鹤飞只恐故林云卧后一灯秋老木绵衣
　　送俞伯畴还浙东
　　四明游客住京都旅舍青灯照影孤家信几年黄耳犬乡心一夜白头乌却携长铗辞金水直挂轻帆过鉴湖为问蠡吾王太守别来安穏有书无
　　铁笛为孟天暐作
　　爱此轻圆铁铸成何须楚竹选孤生年多化作青蛇色夜静吹如彩鳯声绣出碧花凝错落冷涵金气发铿清最宜携向君山去一聴仙翁奏月明
　　仇　逺
　　【一名仁逺字近仁杭州人张仲举从之学诗】
　　潮
　　一防初见海门生顷刻长驱作怒声万马突围天鼔碎六鼇翻背雪山倾逺朝魏阙心犹壮直到严滩势始平寄语呉儿休踏浪天呉罔象正纵横
　　梅
　　为怕缁尘着素衣冻痕封蘂放香迟月来忽送栏干影春到不分南北枝唤梦翠禽依树宿销魂玉笛隔花吹从他万片随风去须有青青叶底时
　　卜居白池作
　　一琴一鹤小生涯陋巷深居几嵗华为爱西湖来卜隠却怜春埜又移家荒城雨滑难骑马近市天明巳卖花阿母抱孙闲指防疎林尽处是栖霞
　　黄镇成
　　【字元镇昭武人后至元间居金原山放情诗酒所着有秋声集】
　　道山亭晚憩
　　平池雨初晴日暮春水深残霞堕空濶规月光巳沈惊波跃潜鱼过影窥翔禽芰荷緑参差嘉木县清隂但起垂纶想逺生江海心小大固有殊放歌无古今
　　南田耕舍
　　离离南山田采采山下緑兹晨凉风发秋气巳可掬美人平生亲零落在空谷顔色不可见何由踵髙躅我耕南山田我结南山屋下山撷桑麻上山友麋鹿还肯过邻家邻家酒应熟
　　江仲谦恒徳堂
　　江君世令族家在君山阳君山四千仞上有白玉牀云气出隂壑灵苗产阳冈仙人时往来石室留禁方江君往得之归为恒徳堂九转空青砂沃以神楼汤散入刀圭匕冬炎夏清凉夭阏一以合吾心乃夷康四海患痿痹齐民生痏疮国医敢束手忍视同膏肓大山多灵药食之可年长安得往从君吹笙住药房
　　赠秋厓上人
　　开士黄金刹斋房白云外寻师天台山柿叶写经呗凌晨餐正阳玉屑和沆瀣飞锡到城市刀圭起沈瘵逃名师伯林隠显谢流辈有时栖石室宴坐真空界行药度幽涧秋云湿霞佩我欲往从之髙蹈尘宇隘他年嵩少间挥麈一投芥
　　刘伯熈清溪图
　　蹔脱尘鞅系结此清溪居偶从农圃邻时读种树书聴瀑扫松石眠云依草庐韬琴自无弦直钩不在鱼未知穹壤间宠辱当何如
　　赠何万里
　　泷流绕郡山如防黄茅峒深秋雾黒幽篁蔽空鼪鬼啸絶磵下水沙虫射生猺持刀跣双足出入如飞践荆棘官军相持不敢杀年年出峒来为贼何侯挺身谕厥渠深入不用一卒驱椎牛酾酒拜县令叱散部伍从降书君不见伏波将军征五溪瘴雨湿衣归櫂迟又不见令公单骑褫敌魄万马不嘶边月白古来豪士立奇功何侯身老心力雄上尊袭衣拜赐毕归钓白云清渭中
　　李将军歌
　　李将军少年意气轻浮云青丝络马黄金勒寳剑错镂交龙文十二髙楼连广道千金结客大梁门昨日弯弓连白羽射杀南山白额虎归来飨士酒千钟自向青楼按歌舞前年起兵从义旗斩将防阵身如飞上功幕府乆未报有酒不乐当何为
　　莫猺行
　　莫猺射生蛮峒谷窄袴短衣双赤足前年应募作官军恶少如云学装束干村一过如蝗落妇满军中金满槖豸冠撃碎且勿嗔邻冦不虞吾所托
　　分题送黄汝楫
　　冉冉孤生竹生在昆仑之嶰谷直节离离出地深寒梢蔚蔚防天緑竹髙不受霜雪侵愿君同此嵗寒心竹管可作箫韶声愿君吹作鳯凰鸣鳯凰鸣致时雍九奏方知孤竹功
　　春日山行杂兴【二首】
　　山郭晴光逺临髙逸兴赊路经栖鹤地春入种桃家石顶寻云母松根饮雪花故人留宿处朝饭有胡麻山翁留客住自説乐余年日养分男舍春耕税主田雨泥朝过鹿山木夜啼鹃鸡黍烦相劳桃花出钓船
　　春雨南田书事【二首】
　　流水三椽舍桑隂五畆田饭香分野碓茶熟山泉石榻看云坐谿窓聴雨眠桃花川上路应有钓鱼船圃通邻巷柴门接野蹊卖薪归早市行饷汲寒溪野鹭山前落林莺雨外啼客来浑不答孤絶正幽栖
　　铅山早行
　　早起辞林馆邻鸡巳再嘷月当户直斗柄挿山髙细湿侵藜杖轻寒袭布袍前趋东日表五色动云涛
　　三华呉宜甫桃谿杂咏
　　楼阁依山外髙居白日长树隂浮石润云影入江凉宴坐涵千古遐观纳八荒此时天籁寂虚白自生光
　　登南山兰若
　　开基临絶顶居与鹿为羣一迳落红叶万山生白云石梁秋藓合茶灶午泉分此地多苓术长应侣隠君
　　题紫云山居【二首】
　　树老秋仍露山空晚更蝉雨添舂药水云湿种田对榻僧长坐闻钟客未眠自应麋鹿性疎散爱林泉伏日不知暑泉流山四围竹风浑却扇松雨欲添衣逸老为家好逃喧过客稀虚亭无户牖冉冉白云归
　　题朱泽民画山水
　　与客浮湘水琴书共一舟云间双树晓天外数峰秋指顾销尘虑栖迟发櫂讴未知身是画明月满沧洲
　　麻姑山
　　絶谷寒声浅隂堂翠色交搨书摩藓石炊黍拾烟梢瀑落投龙洞云归养鹤巢未能招我隠何用解人嘲
　　东阳道中
　　出谷苍烟薄穿林白日斜防崩迂客路木落见人家野碓喧春水山桥枕浅沙前村乌桕熟疑是早梅花
　　寄雷隠上人
　　最忆髙人住翠防万嵒千岫雪消时林阶月在行香早石屋云多出定迟栖树有僧留聴法看泉无客和题诗松闗不鎻容相扣定觅春山食紫芝
　　春日郊行
　　青郊冉冉散晴晖芳树频闻一鸟啼山驿水流花落尽石田云暖麦抽齐禅房凿路当嵒半钓屋维舟近竹西行过野桥人语近寻源应到武陵溪
　　题秋江把钓图
　　独载轻舠过碧川一轮牵动楚江天芦边有月还吹笛栁外无风不繋船留火夜然湘竹防得鱼朝送酒家钱十年湖海真如画亦欲狂歌一扣舷
　　舟过石门梁安峡
　　书画船头载酒回沧洲斜日隔风埃一双白鸟背人去无数青山似马来天际雨帆梁峡出水心云寺石门开同游有客如髙李授简惟惭赋岘台
　　送宪幕陈时中分题得平章河
　　海国犹传利泽功沧溟缥缈百蛮通潮来估客船归市月上人家水浸空析木星辰三岛外抟桑宫殿五云东河梁此日重携手目送灵槎万里风
　　金原先垄之侧得涌泉甘洁
　　山下流泉冷沁氷渫荒开甃贮甘澄穴通海眼鱼龙沸波溢田膏雨雾蒸茶鼎夜寒分石乳药镵春暖洗云层寻幽有约烟霞伴万壑千岩拟共登
　　章袁岭
　　三华西上章袁岭鸟道凌空最阻脩从龙云气皆在下旋蚁天文如上浮花竹一家巢絶顶烟尘九防认齐州欲寻王子营丹处玉宇髙寒不可留
　　题定武兰亭
　　茧纸香随玉匣遗寳书天上世难知狼烽几堕昆明刼蝉翼犹传定武碑晓雨苔花侵捣石秋山柿叶费临池东都已往谁能继神物终烦谨防持
　　三山九日示铁克刚
　　九日南州尚滞留髙风寒雁独登楼自怜白髪难为客欲买黄花只负秋南国美人鹦鹉赋北庭公子骕骦裘不愁大地风霜苦更拟吹笙过十洲
　　鼓山灵源洞
　　屴崱峰头万丈梯上方髙与白云齐青山尽处海门濶红日上来天宇低喝水无人空宴坐摩厓有客谩留题飘然欲御长风去一笑何烦过虎溪
　　乙亥闰十二月重改仍至元
　　玉殿垂衣俪典坟矞云承泽浃乾坤归余不数秦终闰纪厯重瞻汉后元万里耕桑环海域一溪渔钓老烟村愿闻龚鲁为州邑亦欲承风造羡门
　　秋风
　　秋风淅淅生庭柯萧萧木落洞庭波红树夕阳蝉噪急白苹秋水雁来多王孙不归怨芳草山鬼欲啼牵女萝蒹葭苍苍白露下望美人兮将奈何
　　钱塘
　　雨过髙风发屋声呉中暑退即寒生晴光入眼园林薄夜气侵人枕簟轻寺铎呼风宵自语邻机织月晓犹鸣江湖处处悲秋客起束归装不待明
　　赠叶山人
　　仙岩溪上叶山人手佩青囊太古文北极地从林邑下南条山到蜀江分寻源屡识蛟龙宅探穴长随虎豹羣更约秋风清霁日与君髙踏万重云
　　赠曽链师
　　闻説都曽链师曽从海上识安期游山采药辞家早扫石看云出洞迟醮罢每栖双鹤树丹成时浴九罢池长年别有壶中乐消得仙人几局棊
　　送伍元如赴乌防右文教授
　　西去乌防几驿程平生江海壮游轻牂牁水入蛮云暖越巂山连楚树晴已载国书通累译更推王道淑诸生他年聴説殊方事绿鬓相看昼锦荣
　　用鹫峰师韵送涧泉上人游三首
　　天台山上防虹桥山下桃花带露飘仙客云霞迷旧路化人宫殿现层霄穿林夜气香为葢冠岭晨光锦作标若到上方应驻锡遥闻法鼓动春潮【右天台】
　　潮音海洞石盘陀送子东游奈别何日上扶桑天不逺云连析木地无多水王献寳开丹穴星使通槎泛白波见説蓬莱清浅处便从鹏翼起秋河【右盘陀】
　　去礼文殊寳刹开倚空蛮岫郁崔嵬金函奉防传香至白防图形载法来心镜象县天外月教筵狮吼地中雷还将拂子闲拈起更上繙经第一台【右五台】
　　谷口
　　谷口桥边日未斜先寻宿处近梅花分明聴得吹长笛秖隔红栏第一家
　　南田夜雨
