<!-- { "loadSidebar": true } -->
　　戏马台
　　据鞍挥指八千兵昔日中原几战争逐鹿已无秦社稷逝骓方叹楚歌声英雄事往人何在寂寞台空草自生囘首云山青矗矗黄流依旧绕彭城
　　金陵旅夜
　　一雨皇都万象明东风娇啭上林莺火烟亭馆春多少钟鼓楼台夜几更枕上故园蝴蝶梦枝头斜月杜鹃声银笺欲写长相忆滚滚江流不尽情
　　游匡庐
　　欲向匡庐观布便从彭蠡骤楼船一声长啸来丹壑千丈飞流下碧天洞里楼台无嵗月云中鸡犬有神仙凭谁呼起巢松者醉拥宫袍对酒眠
　　度大庾岭
　　凿破鸿蒙一窍通至今传说九龄功天垂瘴雨蛮烟外路入炎荒火树中万里关河瞻北极两行旌斾过南雄鹧鸪声里端阳近榕树青青茘子红
　　浴日亭和苏学士韵
　　危亭突兀倚青山坐对扶桑碧海湾紫雾欲生龙伯庙洪涛先涌虎门关光摇宇宙花生眼影动栏干酒上顔遥望蓬莱宫阙晓一轮飞挂碧云间
　　王　炎
　　【字晦叔婺源人受学张南轩登乾道进士官著作佐郎出守湖州年八十余卒有双溪集】题徐商叟所藏李伯时四天王图
　　龙眠有巧手幻出汗血驹老衲或戒之囘向心地初遂画白衣仙蕲与梵释俱北方四天王亦附瞿昙居杂以马龙像宿习终未除四王名字异且复形状殊信者谓其有疑者意其无荡荡天门髙谁能凌空虚何以信不疑取诸贝叶书
　　过浯溪读中兴碑
　　日光玉洁元子辞银钩铁画顔公书百金不惮买墨本摩挲石刻今见之猗那清庙久不作其末变为王黍离春秋一经事多贬鲁颂四篇文无讥渔阳鼙鼓入潼华公卿徒步从六飞朔方天子扶九庙京师父老迎千麾紫袍再拜谒道左上皇万里旋銮舆牝咮鸣晨有悍妇孽狐嗥夜有老奴扶桑杲杲未翳蚀但歌大业吾何疵首章义正语未婉前辈不辨来者疑正须细读史克颂未用苦说涪翁诗许张劲节震金石李郭壮武如虎防崖苍石有时泐诸公万古声烈垂天怜倦客有所恨雨湿江寒催解维神州北望三叹息翰墨是非何议为
　　胡道士草庵
　　清风飕飕竹万个白日寂寂茅三间春深只有鸟呼梦地僻畧无人叩关岂但壶中堪避世也胜图上可游山出门囘首不能住输与道人闲复闲
　　解官到郡诸丈置酒岳阳楼招炎为客邓巴陵索诗
　　重上危楼览洞庭故人一笑对飞觥君山只似山绿江水不如湘水清半日胜游成乐事三年俗宦损诗情天涯解后还离别莫惜尊前底里倾
　　和陆簿九日
　　风露萧萧木半黄老来淡薄似秋阳一樽冷落思佳客九日凄凉在异乡采菊何心追靖节哦诗无语答仇香危台戏马今安在休惹清愁搅石肠
　　出郊杂咏
　　闭戸不知春色佳栁梢欲暗可藏鸦鸭头新绿齐腰水女颊轻红刺眼花
　　晩憩田家
　　家书未到鹊先喜春事无多鸎又啼偶对好山留客坐绿阴遮屋日将西
　　双溪种花【二首】
　　双溪渐有杂花开每日扶笻到一囘胜似名园空锁闭主人至老不归来
　　苍头为我斸西山扶病移花强自寛縦不为花长作主何妨留与后人看
　　周文璞
　　【孝宗时人与姜防友善姜有夏日寄朴翁灵隠诗或云即文璞也】
　　铜雀砚
　　君王有遗令婢子守空台遥望西陵下漆灯照鸩杯玉顔阙钗泽松栢生悲哀低吟短歌行想像奸雄才清泉沈金彩古烟凝紫灰零落故瓦在雕镌若陶坏为人作书砚词章出诙谐上下千载间流转何悠哉那知墟中人天命不复来齐昏亦披猖增土筑崔嵬年年漳河头野棠如雪开
　　金牛洞
　　凌兢下危梯俯伛坐防穴囘身避云雾偃面视日月药苗防谽谺竹节截嶭嵂安知幽谿下有此大奇絶金牛铲光景仙牒尚可阅冈头春已半枸杞如防血便恐颠风兴横吹石崖裂
　　尧章金铜佛塔歌
　　白石招我入书斋使我速礼金涂塔我疑此塔非世有白石云是钱王禁中物上作如来舍身相饥鹰饿虎纷相向拈起灵山受记偈龙天帝释纷惆怅形模逺自流沙至铸出今囘更精致钱王纳土归京师流落多在西湖寺钱王本是英雄人白莲花现国主身蛇乡虎落狗脚朕何如红袍玉带称功臣天封拆开即退听两浙不闻笳鼓竞归来佛子作防持太师尚父尚书令一枚传到白石生生今但有能诗声同袍秦外铦师兄哦诗礼塔作佛事同吃地罏山芋羮何曽薰陆绮牀供但见相轮铜绿明哦诗礼塔犹未毕芦叶低飞山雨湿
　　戴　敏
　　【字敏才号东皋子天台人生乾道间攻诗自适不事制举终穷无悔其子复古后亦继父志以诗名家】
　　西溪陈居士家
　　来访西岩老家居水竹村紫鳞游镜曲黄犊卧云根自昔好宾客相传到子孙不行亭下路防笋别开门
　　郑公家
　　门墙多古意耕钓作生涯菽米散鱼子莲根拔虎牙弄孙时掷果留客旋煎茶颇动诗人兴满园荞麦花
　　小园
　　小园无事日徘徊频报家人送酒来惜树不磨修月斧爱花须筑避风台引些渠水添池满移个柴门傍竹开多谢有情双白鹭暂时飞去又飞囘
　　约黄董二亲与桂堂诸侄避暑
　　世间无处避炎蒸欲叫西风叫不譍恨乏由檀除热恼心思赤脚踏层氷醉游河朔谁同往表借明光愧不能闻有山林最深处清凉境界着髙僧
　　游张园
　　乳鸭池塘水浅深熟梅天气半晴阴东园载酒西园醉摘尽枇杷一树金
　　林梦英
　　【字叔虎原籍闽清徙抚州为临川人登淳熈二年进士知武冈军迁秘书丞】
　　笔架山
　　谓天髙髙由积气谓山髙髙由积翠山中云雾皆宝衣天上星辰有奇字相传笔架几千年此是仙楼三十二落霞孤鹜近西江青带瑶簪如八桂

　　宋元诗防卷四十二
　　钦定四库全书
　　宋元诗防卷四十三
　　兵部主事陈焯编
　　罗　愿
　　【字端良歙州人父任吏部愿以世科起家孝宗时官鄂州太守宋史于刘清之传附载其名明宋濓序其鄂州集推古文为南宋第一人云朱文公甚服膺焉】
　　梁寺丞见示过岭新作
　　凌晨登郁孤南走韶阳道封疆有申画山川本懐抱公行度寒岭残雪故未扫髙情无南北反谓兹山小顷来我尝游亦觉山媚好前贤困逺谪我辈得幽讨两崖瞻欲数树攀且绕想公哦新诗千骑转林杪参佐顔色约束军声悄韶阳古名郡四十专城早重华已千嵗苍石在云表鱼龙舞幽壑遗韵葢可攷以兹供抚玩或可荐夀考公余亦时饮未用絶芳醥行行布恩惠正直神所保
　　和汪伯虞求酒
　　君不见菊潭之水饮可僊酒旗五星空在天此江縠纹奇更絶投以麯米清如泉分甘正拟供低唱要筑糟台须大匠诗人便欲醉千日欢伯仅堪陪一饷曰予此乐未知之独爱为瓶居井眉因君饮兴亦浩荡梦随骖驾觞瑶池昔贤酒尽孤长吸大似竹枯还欲沥明朝秀句传满城笑指空樽卧墙壁
　　望梅亭【南安军未至庾岭有亭名望梅兄端翔权军事时所作】
　　节物重阳后风烟庾岭头休论梅子雨才度菊花秋翠壁堪横絶幽亭劝小留谋生兄弟拙一一傍南州
　　次韵酬通判刘兄岳阳楼见懐一首
　　鱼龙掀舞后渺莽记空庭地带三苖濶山传二女灵客懐光水月诗笔妙丹青少作扬雄悔唯思草一经
　　送邕州吴使君
　　题舆才赴日边程便拥油幢镇列城地望素髙唐五管人才今似汉三明时清市骏非无意嵗晏逢花好寄声太学英名湖海气此行持论要平平
　　奉柬李叔勤觅茉莉花栽
　　郓令风流太史家早知茉莉有奇葩生嫌众色空尘滓遍阅余香见等差多谢珠玑来坐右好将根蒂到天涯蜀江红紫纷披后初看东南第一花
　　薛季宣
　　【字士龙永嘉人起居舍人徽言之子也防孤従伯父弼宦游及见渡江诸老闻靖康后南迁大略喜従老校退卒语得韩岳兵间事甚悉年十七起従荆南帅辟书写机宜文字获事袁溉受伊川之学其于封建井田乡遂司马法之制无不研究焉用枢宻使王炎荐于朝召为大理寺主簿时江湖大旱淮北民多款塞者宰相白遣季宣往收之以实边季宣为表废田相原隰复合肥三十六圩立二十二庄于黄州凡置戸六百八十有五事竣入对语及时弊甚切孝宗称善恨得季宣之晩而宰相虞允文忌之出知湖州改知常州未上卒年四十有浪语集行世】
　　跋东坡诗案
　　南方有佳木逺在涨海涯沈水产其节鸡舌生其肌结根松栢塲龙脑实离离蜑獠岂知贵斧斤斩栾枝椓为糠粃槽将食犬与豨条枚恶鬈曲芟除弃江湄沧流荡囘波不与朽壤期年代知几阅愈久乃见奇根株到余沥复恐分寸遗终焉盛芬烈兰荪谢芳姿
　　二女篇
　　天圣中韩魏公居所生忧从其兄琚守齐安即安国寺西庑为书堂以居恒有二女子夜至衣冠髙古容装丽甚公恬不以为怪及去二女告曰妾非人也亦非僊人鬼魅游处再嵗而言不及乱公德士也行矣即推此泽天下予读齐安记屈原之死二女孝慈亦于此投江故武昌郡人以五月五日竞渡投角黍迎神舟上二女非僊人鬼魅岂灵均二子之精爽耶不然何知人如此之审而后先居者莫之能见为作二女篇
　　姈娉二美人幽闲真种性色秀雪窗梅衣冠俪修正岩岩韩稚圭寂寞自清静虚室扫斋居展禽当季孟神游问寒暄不得窥信行怪力视茫茫久要交善敬语之非异类安民公有命葢闻楚灵均汨罗存死证二女终孝慈双玉澄江暎当初黄鄂人荡桨追游泳端午化成俗龙舸长犇竞事神防有道角黍劳将迎非鬼且非僊世士凭谁侦
　　贵游行
　　沙堤大葢何穹窿底人佩玉鞍防狨傔如熊虎马游龙谁何出入咸阳宫笑刀瓠体顔芙蓉步趋持重为雍容诸侯爰统掌百工调元为职禆九重万钱一食声鼓钟犹言下筯终无从异时糠噉肠不充家徒壁立其室蓬抄撮语丽文雕虫绘为绣句欺南宫原无万卷浇胷中脂韦媕娿陈小忠竭民膏髓自为功榻前触事惟迎逢肎思责难始为恭君王谓贤拜三公门如沸汤贿赂通财侔县官邑侯封积金犹欲齐灊崈家有钱炉非范铜卖官鬻狱扬成风后房的皪燕支红皆民女妇来无踪有忧失得常忡忡杀贤贼能摧英雄汲将同类塞要冲害苖之心饶蝗螽忽弯射羿逢防弓怡然自得豁心胸黯如抹漆何赤衷向人自欺咤匪躬髙自标置人盲聋言立便拟称儒宗学禅逃俗坐谈空世间将谓无轲雄言出波流士与农却矜巧宦官既崇笑伊鲁儒嗟道穷那知达人节青松视而土苴及蛆虫古今异时理道同奸邪未必皆令终君不见晋朝失国隳金墉为奴为胔岂惟懐愍堕紫蒙
　　游竹陵善权洞
　　万古英台面云泉响佩环练衣归洞府【涧水倒流入洞】香雨落人间蝶舞凝山魄花开想玊顔几如禅观适游魶戏澄湾【寺故祝英台宅洞有白龙今人见鳗鱼四足尝出水面】
　　都场正月思雪中石门之游
　　谢客穷幽处僊宫隠薜萝二峰峩魏阙双瀑泻天河□獚应难致猿猴却患多雪中山更好淹嵗定如何【□读如广类猿而绿獚读黄字去声类狗而黄惟石门山中有之】
　　花唐玊蘂花介甫谓之玚花鲁直谓之山矾武昌山中多有之其叶可供染事土人用之酿酒
　　绿吐瑶琨泠然郭外村僊人来玊蘂文士立山矾芳泽留丝素风流付酒樽莫言玚酷似香处不胜繁
　　读三国志
　　左角蛮攻触南柯檀伐槐俳谐记名字人物委尘埃锦里昔曾到樊川今此来遗风不可见观古意悠哉周将军庙观岳侯石像【侯祠初毁道士不忍壊侯像沈荆溪中因得不损】
