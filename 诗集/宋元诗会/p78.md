<!-- { "loadSidebar": true } -->
　　【字德明崇仁人年少负气慷慨谈时事不少屈其忧国悯时出于天性靖康初上御敌十策既又论列十事皆不报高宗即位徒步走行在上封事极诋用事大臣为黄潜善所杀】
　　重游寥阳洞有感
　　寻眞曾到寥阳殿小立廊腰花影转飞琼仙子下瑶台婥约云鬟眼波剪水沈烟断一帘秋醉睡海棠红玉輭武陵归去探年华扬州梦觉江波逺重来风物恰依然爱日融融素烟卷洞门寂歴锁长春异木槎枒挿天半霞衣苒苒媚东风緑锁窗前重识面酒酣春笋理琵琶曲终依约含幽怨人间名利几时休马蹄不驻空留恋桃花流水古犹今囘首碧云人不见
　　秋试下即事有感寄国镇
　　篱菊金英喷异香杜门岑絶独持觞风掀脱叶横斜舞云衬平林浅淡黄塞管有情増哽噎野花无绪伴凄凉不禁景物撩秋眼剰与新篇付锦囊
　　戏促朝宗酒约
　　雨収云海涌金盆帘卷香丝破篆纹双陆无心酬白璧十千有约醉红裙哦诗误许聨师服载酒眞当过子云待遣秋娘呈妙舞春山已把水沈薫
　　陈钦若时寓盘龙作诗寄之
　　凛凛氷霜嚼齿牙沈沈清夜咏檐花摩云气逸干星斗落帋词妍带绮霞醉扫麝煤奔渴骥困纡象管引秋蛇拟寻红树赓诗社却日挥戈不许斜
　　归途遣兴借朝宗韵简敦仁
　　缓着归鞭水石乡息鞍箕踞小桥傍烟滋竹叶双丛玉秋着芦花一岸霜泼眼溪山増爽气袭人兰蕙破幽香拟提吟笔扛洪鼎反笑蚍蜉不自量
　　谢人惠紫竹杖
　　王猷珍重惠龙孙策险扶危价莫论烂醉县钱过酒肆狂吟步月打僧门虚心尚有凌云操劲节元无染泪防应向香山居士道朱藤虽好未为尊
　　临川戏留友人
　　山童泽涸欲金流小雨廉纎陡变秋河朔饮徒方快意鲈鱼归兴不如休歌姝况有飞琼侣结客当为掷菓游一曲阳关肠断尽未应闻此不迟留
　　和子贤夏日晚望
　　溪山泼墨水云秋似绮余霞次第収灿灿拒霜铺蓼岸双双属玉舞苹洲杳无锦字来凭雁拟灭机心试狎鸥望里碧云还又合数江上忍凝眸
　　洪　皓
　　【字光弼鄱阳人少有竒节负经畧四方志登政和五年进士王黼朱勔皆欲婚之力辞宣和中为秀州司録拯水灾活十数万人摄宁海令蠲贫弱四千八百户税时号洪佛子建炎三年充北庭通问使至彼被执其副使龚璹竟事刘豫公节愈厉致窘辱百端移太原迁云中逓冷山金大臣有乌舍者延公训子而衣食不给宴如也淹留十五年放归高宗欲大用之又以忤秦桧通判饶州责濠州团练安置英州徙南雄卒年六十八諡忠宣有文集五十卷子适遵迈皆以文学致显仕葢忠义之报云】
　　奉使留金金臣乌舍求诗口占漫答
　　久持使节傍门庭薄命犹赊五鼎烹羝乳何心占北海鴈书随梦到京城莫言地广频修怨应念民劳早戢兵国寳善邻君寳信坐膺难老见升平
　　向子諲
　　【字伯恭临江人敏中孙钦圣宪肃皇后再从侄也元符三年用后复辟恩补承奉郎三迁知开封府厯京畿转运副使建炎之乱康王次济州子諲遣助军费张邦昌使其甥刘逹赍手书通问子諲焚书不启因械系刘逹于狱中力请康王率诸将渡河出其不意以救二帝迁江淮发运以素善李纲为黄潜善所恶斥知袭庆府道梗不得行绍兴元年移鄂州主管安抚荆湖东路单骑入贼营谕降被执俄释囘诏提举江州太平宫再除户部侍郎因潘良贵叱其奏对烦凟上怒良贵而子諲亦与同贬及和议起力排之忤秦桧致仕卒年六十八】
　　题王文孺臞庵
　　仙翁五十鬓犹青高卧柴门昼亦扄茅舍已忘钟鼎梦蒲轮休过薜萝亭隂森门巷先生柳寂寞江天处士星晩嵗田家农事了闲抄寗戚相牛经
　　陈与义
　　【字去非洛人儿时即能作文登政和三年上舍甲科官教授迁太学博士高宗南迁避乱转徙召为兵部员外郎歴翰林学士知制诰绍兴七年拜叅知政事惟思用道德以辅朝廷尊主威正纲纪丞相赵鼎毎于上前陈恢复之论与义必助之无何出知湖州遂请祠卒年四十九所赋墨梅诗最为徽宗所赏云】
　　休日早起
　　昽昽窗影来稍稍禽声集开门知有雨老树半身湿剧读了无味逺游非所急蒲团着身寛安取万户邑开镜白云度卷帘秋光入饱受今日闲明朝复羁絷
　　夜步堤上
　　旋买青芒鞵去踏沙头月争教冠葢地着此影兀树寒栖鸟动风转孤管发月色夜夜佳人生事如髪梦中续清游浓露湿银阙
　　连雨书事
　　九月逄连雨萧萧穏送秋龙公无乃倦客子不胜愁云气昏城壁钟声咽寺楼年年授衣节牢落向他州
　　寒食
　　草草随时事萧萧傍水门浓隂花照野寒食栁围村客袂空佳节莺声忽故园不知何处笛吹恨满清樽
　　雨
　　沙岸残春雨茅檐古镇官一时花迸泪万里客凭栏日晚蔷薇重楼高燕子寒惜无陶谢手尽可破忧端
　　雨中
　　北客霜侵鬓南州雨送年未闻兵革定徒使嵗时迁古泽生春霭高空落暮鸢山川含万古郁郁在樽前
　　将次叶城道中
　　荒野少人迹竹舆伊轧声晴云秋更白野水暮还明寂寞信吾道淹留谙物情王乔有余舄借我一东征
　　宿资圣院阁
　　暮投山崦寺高处絶人羣逺岫林间见微泉舍后闻阁虚云乱入江濶野横分欲与僧为记今年懒作文
　　道中寒食【二首】
　　飞絮春犹冷离家食更寒能供几嵗月不办了悲欢刺史卜萄酒先生苜蓿盘一官违壮节百虑集征鞍斗粟淹吾驾浮云笑此生有诗酬嵗月无梦到功名客里逄归雁愁邉有乱莺杨花不解事更作倚风轻
　　岸帻
　　岸帻立清晓山头生薄隂乱云交翠壁细雨湿青林花落客心碎鸟啼春意深穷乡愁节换时得一闲吟
　　别吕伯恭
　　樽酒相逄地江枫欲尽时犹能十日客共出数年诗供世无筋力惊心有别离好为南极柱深慰旅人悲
　　防王道济防贼
　　海内堂堂友如今在贼围虚传袁盎脱不见华元归浮世身难料危途计易非云孤马息岭老涕不胜挥
　　立春雨
　　衡山县下春日雨逺映青山丝様斜容易江邉欺客况分明沙际湿年华竹林路隔生新水古渡船空集乱鸦未暇独忧巾一角西溪当有续开花
　　清明
　　雨晴闲步涧邉沙行入荒林闻乱鸦寒食清明惊节序暖风迟日醉棃花书生投老王官谷壮士偷生漂母家不用秋千与蹴踘只将诗句答年华
　　龙门
　　未到龙门十载彊断崖依旧立斜阳金银佛寺浮佳气花木禅房接上方羸马乍来还竟去流莺多处最难忘老僧不作留人意看水看山白髪长
　　雨晴
　　天缺西南江面清纎云不动小滩横墙头语雀衣犹湿楼外残雷气未平尽取微凉供穏睡急搜竒句报新晴今宵絶胜无人共卧看星河尽意明
　　眼疾
　　天公嗔我眼常白故置昏昏阿堵中不怪参军骑瞎马但妨中散送飞鸿着篱令恶谁能对损读方竒定有功九恼从来为佛种防知那律证圆通
　　秋夜
　　中庭淡月照三更白露澄空河汉明莫遣西风吹叶尽却愁无处着秋声
　　清明
　　街头女儿双髻鸦随蜂趂蝶学妖邪东风也作清明节开徧来禽一树花
　　芙蓉洲
　　残年不复徙他邦长与两禅同夜釭坐到更深都寂寞雪花无数落天窗
　　牡丹
　　一自黄沙入玉关十年伊洛路漫漫青墩溪畔龙钟客独立东风看牡丹
　　汪　藻
　　【字彦章饶州德兴人防頴异入太学中进士第由婺州推官迁江西提举学事徽宗亲制君臣庆防阁诗惟藻和篇称最时胡伸亦有文名人为之语曰江左二寳胡伸汪藻迁著作佐郎与王黼不合罢去钦宗即位三迁为起居舍人高宗以中舍召时次扬州藻多陈奏宰相黄潜善恶之出主宫观明年复召用拜翰林学士帝亲书白团扇紫诰仍兼绾黄麻似六经十字赐之自是诏令多出其手绍兴二年出知湖州六年诏赐史馆餐钱听辟所属就纂日厯八年上所修书六百六十五卷升显谟阁学士以言者夺职居永州二十四年卒】
　　古镜行
　　我有辟邪镜得之咸阳宫其隂为天池一母将九龙防书负图字土蚀如旋虫缄以骇鸡珍妙极倕之工清光照逺近千里秋毫空岂不鉴脂泽所贵肝胆通问谁为此器太古非人功客闻重叹息意欲窥灵踪高台不辞倚恐客难称容绳穷匣半启四室来悲风日车当昼留羞澁如顽铜森然髪上指凛若临霜锋我还抚客手此岂世寳同挥泪两无言掩镜鞶囊中
　　避地函亭野步
　　今日幸无雨天空出遥岑行行不知疲遂至春江浔汲路转篱落人家在桑隂平畴涨清波陇麦如人深沟畎戏鳬鹜新蒲映浮沈我生本樵渔对此谐初心景物岂不好悲来自难任风尘暗中原四海如惊禽黄屋狩万里两宫隔辰参龙移蝼螘窥月晦蟾蜍侵宇宙有倾覆兹游岂岖销忧赖浊醪太息谁能斟
　　庚午嵗屏居零陵
　　暑退潦亦収潇湘浄如染时观自跳鱼冲破青琬琰纎纎初月不受薄云揜近村应渐寒已有鸦数防
　　桃源行
　　祖龙门外神传璧方士犹言仙可得东行欲与羡门亲咫尺蓬莱沧海隔那知平地有青云只属寻常避世人关中日月空万古花下山川长一身中原别后无消息闻説分因感昔谁教晋鼎判东西却愧秦城限南北人间万事愈可怜此地当时亦偶然何事区区汉天子种桃辛苦望长年
　　过吴明叟新居
　　谁开大屋沈沈者门外垂杨拂车马主人四十持节归高卧緑隂啼鸟下防防一径傍花入忽有清池照深夏鱼吹落日知镜净荷受微风看珠防夫君少多湖海气欲骋骅骝无地跨故将能事惊世人坐向云端差万瓦稍培幽桂出窗前时放青山来竹罅人言此兴极不浅天遣公忙那肯暇要须便作辋川图他日思归聊对画
　　阻风雨辟邪渡寄王仲成
　　渡头急雨鸣森木木杪顚风飞大屋没腰寒水稻生芽满眼青泥车折轴山行値雨舟値风穷愁日日烦天公不如归卧涧壑底世事一扫春烟空别君两年重此别喜君胸次浑氷雪拟将身作贾胡留无奈事如空鸟灭挽我不囘君怒嗔交情把握成参辰相随百里还相见只有西山似故人
　　过临平【二首】
　　一别九霄路风烟长满衣已成身老大无复世轻肥天濶鸟双下山寒人独归晓来何事雨春水半巗扉睡起凉生岸钩帘坐小窗麦风能起柁梅雨不鸣江往事心长折归途影自双依然蒲栁地不待早秋降
　　次韵向君受感秋
　　且欲相随苜蓿盘不须多问沐猴冠菊花有意浮杯酒桐叶无声下井栏千里江山渔笛晚十年灯火客氊寒男儿几许功名事华髪催人不少寛
　　醉别季高侍郎
　　畴昔追随翰墨塲功名今日愧刘郎英姿合上凌烟阁巧谮曽遭偃月堂双桨又乗清夜去一樽聊发少年狂归来却共灯花语骑省看成满镜霜
　　书宁州驿壁
　　过眼空花一饷休坐狂犹得佐名州虽遭泷吏嗤韩子却喜溪神识柳侯尽日野田行防防有时云峤听钩辀防将新濯沧浪足踏遍千巗万壑秋
　　晚发吴城山
　　风埽阳侯雪阵平雨催摩诘画图成气吞浦溆重林尽秋着江湖去鸟明厚禄故人无一字长年三老伴余生防须满意开怀抱到眼庐山不世情
　　李弥逊
