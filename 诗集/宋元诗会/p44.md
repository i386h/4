<!-- { "loadSidebar": true } -->
　　父老何自来花枝嫋长红洗琖拜马前请夀使君公前年无使君鱼鼈化儿童举鞭谢父老正坐使君穷穷人命分恶所向招灾凶水来非吾过去亦非吾功
　　东坡【二首并叙】
　　余至黄二年日以困匮故人马正卿哀予乏食为于郡中请故营地数十亩使得躬耕其中地既久荒为茨棘瓦砾之塲而嵗又大旱垦辟之劳筋力殆尽释耒而叹乃作是诗自愍其勤庶几来嵗之入以忘其劳焉
　　荒田虽浪莽髙庳各有适下隰种秔秫东原莳枣栗江南有蜀士桑果已许乞好竹不难栽但恐鞭横逸仍须卜佳处规以安我室家童烧枯草走报暗井出一饱未敢期瓢饮已可必
　　潘子久不调沽酒江南村郭生本将种卖药西市垣古生亦好事恐是押牙孙家有十亩竹无时客叩门我穷交旧絶三子独见存从我于东坡劳饷同一餐可怜杜拾遗事与朱阮论吾师卜子夏四海皆弟昆
　　孙莘老寄墨【四首】
　　徂徕无老松易水无良工珍材取乐浪妙手惟潘翁鱼胞熟万杵犀角盘双龙墨成不敢用进入蓬莱宫蓬莱春昼永三殿明房栊金笺洒飞白瑞雾萦长虹遥怜醉常侍一笑开天容
　　谿石琢马肝剡藤开玉版嘘嘘云雾出奕奕龙蛇绾此中有何好秀色纷满眼故人归天禄古漆窥蠧简隃麋给尚方老手擅编刬分余幸见及流落一叹赧
　　我贫如饥防长夜空齩齧瓦池研灶煤苇管书柿叶近者唐夫子逺致乌玉玦先生又继之圭璧烂箱箧晴牕洗砚坐蛇蚓稍蟠结便有好事人敲门求醉帖
　　吾穷本坐诗久服朋友戒五年江湖上闭口洗残债今来复稍稍快痒如爬疥先生不讥诃又复寄诗械幽光发竒思防黮出荒怪诗成自一笑故疾逢鰕蟹
　　仆所蔵仇池石希代之寳也王晋卿以小诗借观意在于夺仆不敢不借然以此诗先之
　　海石来珠宫秀色如蛾緑坡陀尺寸间宛转陵峦足连娟二华顶空洞三茆腹初疑仇池化又恐瀛洲蹙慇懃峤南使餽饷淮东牧得之喜无寐与汝交不渎盛以髙丽盆借以文登玉幽光先五夜冷气压三伏老人生如寄衡茅久未卜一夫幸可致千里还相逐风流贵公子窜谪武当谷见山应已厌何事夺所欲欲留嗟赵弱宁许负秦曲传观慎勿许间道归应速
　　迁居【有引】
　　吾绍圣元年十月二日至惠州寓合江楼是月十八日迁于嘉祐寺二年三月十九日复迁于合江楼三年四月二十日复归于嘉祐寺时方卜筑白鹤峯之上庶几其少安乎
　　前年家水东回首夕阳丽去年家水西湿面春雨细东西两无择縁尽我辄逝今年复东徙旧馆聊一憩已买白鹤峯规作终老计长江在北戸雪浪舞吾砌青山满墙头防鬌几云髻虽慙抱朴子金鼎陋蝉蜕犹贤柳柳州庙爼荐丹荔吾生本无待俯仰了此世念念自成劫尘尘各有际下观生物息相吹等蚊蚋
　　闻邻舍儿诵书欣然而作
　　幽居乱蛙黾生理半人禽跫然已可喜况闻诵音儿声自圆美谁家两青衿且欣习齐咻未敢笑越吟九龄起韶石姜子家日南吾道无南北安知不生今海阔尚挂斗天髙欲横参荆榛短墙缺灯火破屋深引书与相和置酒仍独斟可以侑我醉琅然如玉琴
　　和陶饮酒【二首】
　　道丧士失已出语辄不情江左风流人醉中亦求名渊明独清真谈笑得此生身如受风竹掩冉众叶惊俯仰各有态得酒诗自成
　　蠢蠕食叶虫仰空慕髙飞一朝傅两翅乃得粘网悲啁啾厌巢雀沮泽疑可依赴水生两殻遭闭何时归二虫竟谁是一笑百念衰幸此未化间有酒君莫违
　　和陶止酒
　　丁丑嵗余谪海南子由亦贬雷州五月十一日相遇于藤同行至雷六月十一日相别渡海余时病痔呻吟子由亦终夕不寐因诵渊明诗劝余止酒乃和元韵因以赠别庶几真止矣　【观此序则知子瞻至雷州经过信宿惜别悤悤曾未饱谙雷俗其居雷杂咏当属秦淮海不应更入蘓诗也】
　　时来与物逝路穷非我止与子各意行同落百蛮里萧然两别驾各携一稚子子室有孟光我室惟法喜相逢山谷间一月同卧起茫茫海南北粗亦足生理劝我师渊明力薄且为巳微疴坐杯勺止酒则廖矣望道虽未济隠约见津涘从今东坡室不立杜康祀
　　和陶拟古【三首】
　　有客叩我门繋马门前栁庭空鸟雀散门闭客立久主人枕书卧梦我平生友忽闻剥啄声惊散一杯酒倒裳起谢客梦觉两愧负坐谈杂今古不答顔愈厚问我何处来我来无何有
　　客去室幽幽鵩鸟来坐隅引吭伸两翮太息意不舒吾生如寄耳何者为我庐去此复何之少安与汝居夜中闻长啸月露荒榛芜无问亦无答吉凶两何如
　　黎山有幽子形槁神独完负薪入城市笑我儒衣冠生不闻诗书岂知有孔顔翛然独往来荣辱未易闗日暮鸟兽散家在孤云端问答了不通叹息指屡弹似言君贵人草莽栖龙鸾遗我吉贝布海风今嵗寒
　　和鲜于子骏郓州新堂月夜
　　明月入华池反照池上堂堂中隠几人心与水月凉风萤已无迹露草时有光起观河汉流步屧响长廊名都信繁防千指调丝簧先生病不饮童子为烧香独作五字诗清絶如韦郎诗成月渐侧皎皎两相望
　　屈原塔
　　楚人悲屈原千嵗意未歇精魂飘何处父老空哽咽至今沧江上投饭救饥渴遗风成竞渡猿呌楚山裂屈原古壮士就死意甚烈世俗安得知眷眷不忍决南宾旧属楚山上有遗塔应是奉佛人恐子就沦灭此事虽无凭此意固已切古人谁不死何必较考折名声实无穷富贵亦暂热大夫知此理所以持死节
　　枸杞
　　神药不自閟罗生满山泽日有牛羊忧嵗有野火厄越俗不好事过眼等茨棘青荑春自长绛珠烂莫摘短篱护新植紫笋生卧节根茎与花实收拾无弃物大将吾鬓小则饷我客似闻朱明洞中有千嵗质灵厖或夜吠可见不可索仙人傥许我借仗扶衰疾
　　读孟郊诗
　　爱君铜斗歌鄙俚颇近古桃弓射鸭罢独速【一作着】短蓑舞不忧踏船翻踏浪不踏土吴姬霜雪白赤脚浣白纻嫁与踏浪儿不识离别苦歌君江湖曲感我长羇旅
　　与客游道塲何山
　　清溪到山尽飞路盘空小红亭与白塔隠见乔木杪中休得小庵孤絶寄云表洞庭在北戸云水天渺渺髙堂俨像设禅室各深窈奔泉何处来华屋过溪沼何山隔幽谷去路清且悄长松度翠蔓絶壁挂啼鸟我友自杭来尚叹所厯少明朝已陈迹清景堕空杳
　　寄邓道士【并引】
　　罗浮山有野人相传葛穉川之也邓道士守安山中有道者也尝于庵前见其足迹长二尺许绍圣二年正月十日予偶读韦蘓州寄全椒山中道士诗依韵寄之
　　一杯罗浮春逺饷采薇客遥知独酌罢醉卧松下石幽人不可见清啸闻月夕聊戏庵中人空飞本无迹
　　焦千之求惠山泉诗
　　兹山定空中乳水满其腹遇隙则发见臭味实一族浅深各有值方圆随所蓄或为云汹涌或作线断续或鸣空洞中杂佩间琴筑或流苍石缝宛转龙鸾蹙缾罂走四海真伪半相渎贵人髙宴罢醉眼乱红緑赤泥开方印紫饼截圆玉倾瓯共欢赏窃语笑僮仆岂如泉上僧盥洒自挹掬故人怜我病蒻笼寄新馥欠伸北牕下昼睡美方熟精品厌凡泉愿子致一斛
　　书鄢陵王主簿所画折枝
　　论画以形似见与儿童邻赋诗必此诗定非知诗人诗画本一律天工与清新边鸾雀写生赵昌花传神何如此两幅疎淡含精匀谁言一防红解寄无边春
　　书韩干牧马图
　　南山下汧渭间想见开元天寳年八坊分屯隘秦川四十万匹如云烟骓駓骃骆骊骝騵白鱼赤兔骍皇□龙颅鳯颈狞且妍竒姿逸徳隠驽顽碧眼波斯手足鲜嵗时剪刷供帝闲柘袍临池侍三千红妆照日光流渊楼下玉螭吐清寒往来蹙踏生飞湍众工防笔和朱铅先生曹霸弟子韩廐马多肉尻脽圆肉中画骨夸犹难金羁玉勒绣罗鞍鞭棰刻烙伤天全不如此图近自然平沙细草荒芊绵惊鸿脱兔争后先王良挟防飞上天何必俯首服短辕
　　中秋见月寄子由
　　西风吹暑天益髙明月耿耿分秋毫彭城闭门青嶂合坐听百步飞鸣涛使君携客登燕子月色着人如着水筵前不设鼓与钟处处笛声相应起浮云卷尽流金丸戏马台西山郁蟠杯中渌酒一时尽衣上白露三更寒
　　荔枝叹
　　十里一置飞尘灰五里一堠兵火催颠坑仆谷相枕藉知是荔枝千骑来飞车跨山鹘横海风枝露叶如新采宫中美人一破顔惊尘溅血流千载永元荔枝来交州天寳嵗贡取之涪至今欲食林甫肉无人举觞酬伯游我愿天公怜赤子莫生尤物为疮痏君不见武夷溪边金粟芽前丁后蔡相笼加争新买宠各出意今年鬭品充官茶吾君所乏岂此物致养口体何陋耶洛阳相君忠孝家可怜亦进姚黄花
　　别子由
　　先君昔爱洛阳居我今亦过嵩山麓水南卜宅吾岂敢试向伊川买脩竹又闻缑山好泉眼傍市穿林防冰玉遥想茅轩照水开两翁相对清如鹄
　　泗州僧伽塔
　　我昔南行舟繋汴逆风三日沙吹面舟人共劝祷灵塔香火未收旗脚转回头顷刻失长桥却到山未朝饭至人无心何厚薄我自怀私欣所便耕田欲雨刈欲晴去得顺风来者怨若使人人祷辄遂造物应须日千变我今身世两悠悠去无所逐来无恋得行固愿留不恶每到有求神亦倦退之旧云三百尺澄观所营今已换不嫌俗士污丹梯一看云山绕淮甸
　　游金山寺
　　我家江水初发源宦游直送江入海闻道潮头一丈髙天寒尚有沙痕在中泠南畔石盘陀古来出没随涛波试登絶顶望乡国江南江北青山多羇愁畏晚寻归楫山僧苦留看落日微风万顷靴文细断霞半空鱼尾赤是时江月初生魄二更月落天深黒江心似有炬火明飞焰照山栖鸟惊怅然归卧心莫识非鬼非人竟何物江山如此不归山江神见怪惊我顽我谢江神岂得已有田不归如江水
　　孙莘老求墨妙亭诗
　　兰亭茧纸入昭陵世间遗迹犹龙腾顔公变法出新意细筋入骨如秋鹰徐家父子亦秀絶字外出力中藏棱峄山传刻典刑在千载笔法留阳冰杜陵评书贵瘦硬此论未公吾不凭短长肥瘠各有态玉环飞燕谁敢憎吴兴太守真好古购买断缺挥缣缯趺入坐螭隠壁空斋昼静闻登登竒踪散出走吴越胜事传説夸友朋书来乞诗要自写为把栗尾书谿藤后来视今犹视昔过眼百世如风灯他年刘郎忆贺监还道同时须伏膺
　　将之湖州戏赠莘老
　　余杭自是山水窟侧闻吴兴更清絶湖中橘林新着霜溪上苕花正浮雪顾渚茶芽白于齿梅溪木红胜颊吴儿鲙缕薄欲飞来去先説馋涎垂亦知谢公到郡久应怪杜牧寻春迟鬓丝只好对禅榻湖亭不用张水嬉
　　续丽人行
　　李仲谋家有周昉画背面欠伸内人极精戏作此诗
　　深宫无人春日长沈香亭北百花香美人睡起薄梳洗燕舞鸎啼空断肠画工欲画无穷意背立东风初破睡若教回首却嫣然阳城下蔡俱风靡杜陵饥客眼长寒蹇驴破防随金鞍隔花临水时一见只许腰支背后看心醉归来茆屋底方信人间有西子君不见孟光举案与眉齐何曾背面伤春啼
　　携妓乐游张山人园
　　大杏金黄小麦熟堕巢乳鹊拳新竹故将俗物恼幽人细马红妆满山谷提壶劝酒意虽重杜鹃催归声更速酒阑人散却闗门寂厯斜阳挂疎木
　　九日黄楼作
