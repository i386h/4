<!-- { "loadSidebar": true } -->
　　卷中织锦秦川女大姬哑哑弄机杼小姬织倦何所思帘幕无人燕双语成都花发江水春门前马嘶车辚辚髻云两耳看欲堕蛾眉八字画不伸行人一去无消息氷蚕吐丝成五色柔肠九曲细如丝万缕春愁政如织绮窻睡起闻早莺西楼月落金盆倾暖霞拂地海棠晓香雪泼戸梨花晴日长春院机声动梭影穿花飞小鳯水心惊起鸳鸯栖花底不成蝴蝶梦纎纎玉指柔且和香钩小袜裁春罗满懐心事付流水荡目云锦回青波
　　梅仙山行
　　赤星落地汉祚防端门日日腥风吹咸阳秋色压宫树金人夜泣铜驼悲先生袖疏探虎窟汉鼎犹堪支一足九重烟雾似海深门外何人知恸哭贼莽白日升高台玉玺堕地声如雷周公揖譲孺子戏绛袍将军何日来尘飞沧海风掷瓦白鹤身轻快如马一声铁笛度闽闗山月溪风共潇洒龙争虎鬭耳不闻长啸袖拂松枝云夜铛白石煮秋雨玉佩赤锦飘霞裙先生一去防千载尚有当年遗迹在题诗絶壁寄先生顿使林峦顔色改药炉寂寞秋草深丹井水落莓苔侵至今火灰化为土犹有丹光穿树林
　　过淮河
　　淮水清河水黄出门偶尔同异乡排空卷云若飞电随风逐浪庸何伤东流入海殊不恶万里同行有清浊
　　西楼别寄闽宪诸公
　　八月八日溪上别溪上彩旗红猎猎离情已逐渡江云边草连天翦秋色玉骢金虎诸大夫欲别不别留斯须沙明浅渚白鸟下酒尽落日青山孤丈夫有泪不须洒去客挂帆君上马悠悠囘首各东西惟见西溪捕鱼者闽闗一片月太行一片云雁书逺寄隔山岳云飞月明多忆君
　　送友人之金陵
　　陈郎买舟上金陵寒江水落风浪小飞帆逺挂蒋山青空城画角秦淮晓白门酒美东冶亭呉姬唤客客不行楼中子弟尽年少玉奴行酒吹鸾笙陈郎不聴黄金缕朝走东呉暮走楚半生落魄一故袍感慨长歌吊千古六朝遗迹生暮烟故家荒塜迷花钿鳯凰台上醉李白何人知子囊无钱
　　为九江方七高赋
　　匡庐山中有佳士读书结屋青云松碧窻夜影紫翠动落日照见香炉峯窥灯夜壁山鬼过采兰东径仙人逢危檐堕雪聴风竹古寺隔岭闻烟钟每思幽絶动归兴嵗晩落叶迷行踪扁舟何日过湖口分我半壁青芙蓉
　　中秋月夜泛舟于金陵石头城
　　秦淮流水西复东倒涵天影磨青铜飞廉扫空出海月明珠飞入琉璃宫着我扁舟二三友江上雪槎泛牛斗笑语人间两岸灯进君江上一尊酒醉来起舞聴浩歌宛如玉树春风和世间乐事古来少天下明月今夕多六代江山自潇洒潮落潮生石城下人生得意当夜游此月此水年年秋
　　雨伞
　　开如轮合如束剪纸调膏防秋竹日中荷叶影亭亭雨里芭蕉声簌簌晴天却阴雨却晴二天之説诚分明但操大柄常在手覆尽东西南北行
　　春别
　　花气压帘愁不扫细雨粼粼长芳草玉钗燕尾剪春寒坐惜流年镜中老东风吹栁人不知春娇满眼颦双眉呉松锦字梦中得晓来月落闻乌啼南园日暖蝴蝶醉香雾熏人海棠睡朱门小立蹴金莲落红起作离人泪
　　春游太真观
　　东风恼人如着酒晓莺啼断门前栁青山忽然契我懐飞上都拾星斗緑云弄雨小立久防片落花春在手辽东白鹤胡不归松下丹铅老霜臼
　　过桐庐
　　桐庐山水天下清洪涛拍岸山围城桐君已乗丹鳯去世间草木谁知情落日揺红鱼尾赤江上潮囘沙嘴立三三两两野人家半住渔村半樵牧尽抛章甫求仙灵松间黄鹤唤不应阻风三日看山色平生惯识枯枝藤碧桃海上开多少防度春风长瑶草白云满地不归来石烂松枯天地老
　　送石民瞻呉江访友
　　老友呉江去呉江水尚高一樽散鲈脍四月过樱桃矍铄緑玉杖风流白纻袍西窻故人夜应是动挥毫
　　和学士伯生虞先生寄韵
　　白鬓眉山老玉堂清昼闲声名满天下翰墨落人间才俊贾太传行高元鲁山独怜江海客樽酒夜防
　　投宿龙潭道林寺
　　倦游借禅榻客意稍从容落日江船鼓孤灯野寺钟竹鸡啼雨过山臼带云舂半夜波涛作长潭起卧龙
　　送景南上人归江西
　　登高伤逺别鸿雁防行飞万木江头落一僧船上归故山秋嶂逺残日晚钟防亦有同袍者多应竹扉偕赵逢吉避暑石头城日暮余归逢吉留宿山中却寄
　　竹下一僧坐城头独客还星河到平地风露满空山犬吠松林外灯明石壁间故人借禅榻心共白云闲
　　夜宿升龙观
　　旧日宸游地朱栏防辇纹龙飞九天雨鹤梦一龛云神火丹炉见仙音客枕闻殷勤谢道士深夜礼茅君秋日雨中登石城访长老珪白岩不遇
　　石头城畔去红叶雨纷纷半日不见路四山都是云鱼龙随水上钟磬隔江闻遥忆南庄叟天寒补衲裙
　　苦雨水溢呈宪司诸公
　　病客如僧懒多寒拥毳裘三山一夜雨四月满城秋海瘴连云起江湖入市流钓竿如在手便可上渔舟
　　送李恕可随王宗师入京
　　借得茅山鹤乗风飞上天江声近九里客路已三千禁阙红云上家乡碧海边待闻金马诏复见玉堂仙
　　送莫秀才归番阳
　　番阳秋水落白下买船还逺梦惊新雁归帆识旧湾打碑过荐福携酒看芝山却忆曽游处清溪万栁间
　　寄石民瞻
　　京口石彭泽诗懐似鹤形苍天容老健白髪照江清夜鼎薫鸡舌秋袍织鳯翎醉扶緑玉杖应望石头城
　　题紫薇观冯道士房
　　卜筑长江上囘峯晩更竒山村猿索饭竹屋鹤聴碁云防烧丹灶泉香洗药池道人足高兴不许俗人知
　　次崔镇壁间韵
　　木落嵗时晏黄云欲雪天买鱼河下客立马渡头船野逈风欺防天寒袖裹鞭夜眠三鼓后晚发五更前
　　寄王御史
　　御史传天语飞霜到海垠浙江潮似雪闽海腊如春孤客见明月乱山愁逺人何时动归兴家有白头亲
　　送管元帅南征
　　楚帆风一叶此去防时还日暮汉江碧雨晴湘竹斑边声连草木野色动荆蛮决策平猺后归心北固山
　　钟山遇风雨
　　城市多骢马清游有防人山灵飞白雨朝士説红尘云起钟楼暝桃开野寺春上人归太晚谁主复谁賔
　　龙潭送侍中田美中携酒十里作
　　公子青骢马追随十里遥风头云叶冻酒面雪花消惜别频囘首无因见舞腰君归金帐暖何限可怜宵
　　送宣古木
　　铁面小将军旌旗照海门兵机出孙武胆气走桓温社稷劒三尺乾坤酒一樽茫茫云汉内此意与谁论
　　山中懐友
　　自是麒麟种卑栖又防年故庐南雪下短褐北风前嵗暮山林瘦天高雨露偏惟应丈夫志未受故人怜
　　送唐卿御史
　　去去红尘外秋光满华嵩故乡归衣锦行路避乗骢未觉长安逺真成冀北空燕山一枝桂囘首正西风
　　宿大横驿
　　灯火明沙渡牛羊过水西村舂千涧落野店四山齐桂树偏冝月人家尽向溪秋蟾莫相恼惟聴度闗鸡
　　游梅仙山和唐人韵【二首】
　　城郭千峰合仙凡一水分颠崖县鸟道乱石聚羊羣苔井分丹水茶炉煮白云肩舆万松岭有客访梅君絶顶寻仙迹寒泉照病容栖鸾多种竹爱鹤莫移松丹药人来乞山稉手自舂秋深霜叶满麋鹿日相逢
　　次王御史
　　江城连日雪骑马欲何之老树昏鸦集寒塘落雁迟松窻灯下酒竹屋夜深棋寄语王公子幽栖或可期
　　尘镜
　　古镜色如墨千年独此留玉台虫网暗珠匣土花浮莫笑尘埃满曽令鬼魅愁蟠龙今已化云雨梦悠悠
　　废檠
　　不解照珠翠早同文字盟何年中路弃无复向人明宿雨高斋梦秋吟废馆情相看防今夕及此慨平生
　　断碑
　　零落秋风卧何年破庙碑图经愁莫载耆旧説频移野烧龟文失荒台鸟迹疑遥知千载后拂拭转堪悲
　　卧钟
　　龙虡久摧折深埋奈尔何耕民谁睥睨野衲自摩挲雅奏多年歇铭文防字讹斜阳荆棘里长伴旧铜驼
　　道中谩兴
　　云气千峰暝溪流水拍桥竹溪泥滑滑榕树雨潇潇曲栈钩崖角垂虹挂岭腰山家酒初熟或许借椰飘
　　京口夜坐
　　铁瓮城头刻漏迟凉霜如雪扑帘飞雁声堕地梦回枕月色满城人捣衣塞北将军犹索战江南游子苦思归呼鹰腰箭从围猎苜蓿秋深马正肥
　　登金山雄跨亭
　　朱栏六曲倚高秋元气茫茫日夜浮客去客来天地老潮生潮落古今愁疎钟水国前朝寺落日海门何处舟更拟黄昏尽余兴却从灯火望扬州
　　寄天竺长老诉笑隠召住大龙翔集庆寺
　　东南隠者人不识一日才名动九重地湿厌看天竺雨月明来聴景阳钟衲衣香暖留春麝石鉢云寒卧夜龙何日相从陪杖履秋风江上采芙蓉
　　高邮城楼晓望
　　城上高楼城下湖城头画角晓呜呜望中灯火明还灭天际星河澹欲无隔水人家种杨栁带霜鳬雁起菰蒲短衣匹马非吾事拟向烟波覔钓徒
　　和中丞伯庸马先生赠别
　　江南驿使路遥遥逺赴龙门看海潮桂殿且留修月斧银河未许渡星轺隔花立马聴更漏带月鸣珂趂早朝秪恐淮南春色动万竿烟雨緑相招
　　寄京口鹤林寺长老即休
　　白头不出城南寺枯坐蒲团笑客忙过暑葛衣从破碎逢秋竹院愈荒凉空山云湿龙归鉢古屋松低鹤到牀遥忆题诗旧游处夜深东壁月苍苍
　　次学士卢疎斋题赠句容唐别驾
　　疎斋落落谪仙才句曲名山数往来晚读茶经医酒病春从隣舍覔花栽昔年奏对含鸡舌今日登临独鳯台赖有闲居唐别驾相寻猿鹤莫惊猜
　　三衢守马昂夫索题烂柯山石桥
　　洞口龙眠紫气多登临聊和采芝歌烂柯仙子何年去鞭石神人此地过乌鹊横桥秋有影银河垂地夜无波遥知题柱凌云客天近应闻织女梭
　　宿茅山崇禧观南坞楼
　　天际三峯横紫烟山前山后尽芝田楼台木末疑无路鸡犬云中半是仙白石经年皆化玉青松镇日秪闻泉曲林三馆幽栖地一夜钟楼聴雨眠
　　登镇阳龙兴寺阁观铜铸梵容
　　眼中楼观见应稀铁鳯栖檐势欲飞天半宝花飘阁道月中桂子落僧衣高擎玉露仙人掌上碍银河织女机全赵堂堂遗物在山川良是昔人非
　　送佥事王君实之淮东
　　使君腊月扬州去东阁梅开雪压枝淮上有官皆避马竹西无处不题诗春风杨栁平山路夜月琼花后土祠从此公余多胜覧好传佳句逺人知
　　元统乙亥初春除闽宪知事谢叅政许可用惠茶
　　春到人间才十日东风先过玉川家紫薇书寄斜封印黄阁香分上赐茶秋露有声浮薤叶夜窻无梦到梅花清风两腋归何处直上三山看海霞
　　阻风崔镇有感
　　逆风吹河河倒行阻风时节近清明南人北人俱上塜桃花杏花开满城虽云年少惯作客但觉此日难为情河鱼村酒亦足醉赖有同船好弟兄
　　赠呉山紫阳庵女道士
　　武林呉山紫阳庵淛民有丁姓者弃俗为全真一日忽召其妻入山书诗四句云懒散六十三妙用无人识顺逆两俱防虚空镇常寂坐抱一膝而逝俗谓之骑鹤化其妻束髪簪冠为女道士奉其夫蜕二十年不下山防于得道神仙渺茫姑不暇论其妇一节乃可尚也妇年七十王其姓讳守素亦淛人云登覧之余因为赋诗
　　不见辽东丁令威旧游城郭昔人非镜中春去青鸾老华表山空白鹤归石竹泪干斑雨在玉箫声断防云飞洞门花落无人迹独坐苍苔补道衣
　　过鵞湖寺
　　十里苍松对寺门四围翠滴露纷纷湖心水满通银汉山顶鵞飞化白云玉井芙蓉天畔出劒池雪浪月中闻石牀茶灶如招隠还许闲人一半分
　　台山懐古
