<!-- { "loadSidebar": true } -->
　　故人昔同朝与游每甚欢岂缘势利合相得文字间有顷各补外不见今六年我来荆溪上敲榜索租钱故人复双入飞上青云端我虽世味澹羡心能恝然忽传故人去得书墨未干又传故人亡惊悼摧肺肝鼎贵良独佳安贫未遽贤向以我易彼安知不作难今以彼易我试问谁当悭如何捐此躯必要博好官顾谓妻与子官满当归田我贱汝勿羞我贫汝勿叹従汝丐我身百年庶团栾妻子笑答我脩短未易言冨贵必速殒郭令当夭残贫贱果永算顔子夀必延我复答渠道薄命我自怜我福肯如郭我徳敢望顔造物本啬与我乃多取旃借令彼不怒退者我独安汝言自有理我意不可还
　　暮宿半涂
　　朝日在我东夕日在我西我行日亦行日归我未归势须就人宿逺近或难期平生太疎放似黠亦似痴如何今日行不以衾枕随幸逢春小暄倒睡莫解衣借令今夕寒我醉亦不知
　　次日醉归
　　日晩颇欲归主人苦见留我非不能饮老病怯觥筹人意不可违欲去且复休我醉彼自止醉亦何足愁归路意昏昏落日在岭陬竹里有人家欲憩聊一投有叟喜我至呼我为君侯告以我非是俛笑仍掉头机心久已尽犹有不下鸥田父亦外我我老谁与游
　　跋马公弼省干出示山谷草圣浣花醉图【名彦辅西人】
　　涪翁浣花醉图歌歌词自作复自写少陵无人张颠死以翁奄有二子者不论钗股与锥沙更数旱蛟及惊蛇诗仙不合兼草圣鬼怒天嗔敎薄命人言爱书缘爱贤紫眉未必胜青编旧时鬼门关外客如今一字抵尺璧何须千载空相忆
　　送王监簿民瞻南归【庭珪】
　　潮头打云云不留月波泼窗窗欲流夜寒报晴岂待晓天公端为卢溪老卢溪在山不知年卢溪出山即日还黄纸苦催得高卧青霞成癖谁能诏谓先生式国人掉头已复烟林深路傍莫作两疏看老儒不用槖中金
　　题严州新堂
　　郡圃旧亭面东了无所见太守曹仲本撤材易地为堂贸地以广之正对南山经始小筑觉江山辐凑因得长句
　　新堂略有次第否忙里从公一来觑是时新秋收旧雨小风吹花掠巾屦江山只道不解语云何惠然堂上聚北山故挽南山住东溪不遣西溪去向来天藏在何处遭公拈出天不拒旧亭不为作山主背山起楼何以故防烦好手铲东阜放出钓台寸来许
　　谢唐徳明惠笋
　　高人爱笋如爱玊忍口不餐要添竹云何又遣十辈来昏花两眼为渠开贩夫束缚向市卖外强中干美安在锦纹犹带落花泥不论烧煑两皆奇猪肝累人真可怍以笋累公端不恶
　　上元夜里俗粉米为茧丝书吉语置其中以占一岁之祸福谓之茧卜因戏作长句
　　去年上元客三衢冲雨看灯强作娱今年上元家里住村落无灯惟有雨隔溪丛祠稍箫鼓不知还有游人否儿女炊玊作茧丝中藏吉语黙有祈小儿祝身取官早小女只求蚕事好先生平生笑儿痴逢塲亦复作儿戏不愿着脚金华殿不愿増巢上林苑只哦少陵七字诗但得长年饱吃饭心知茧卜未必然醉中得卜喜欲癫
　　钓雪舟中霜夜望月
　　溪边小立苦待月月知人意偏迟出归来闭户闷不看忽然飞上千峰端却登钓雪聊一望氷轮正挂松柯上诗人爱月爱中秋有人问侬侬掉头一年月色只腊里雪汁揩磨霜水洗八荒万里一青天碧潭浮出白玊盘更约梅花作渠伴中秋可是欠此段
　　雪夜寻梅
　　去年看梅南溪北月作主人梅作客今年看梅荆溪西玊为风骨雪为衣腊前欲雪竟未雪梅花不惯人间热横枝憔悴涴晴埃端令羞面不肻开缟裠夜诉玊皇殿乞得天花来作伴三更滕六驾海神先遣东风吹玊尘梅仙晓沐银浦水氷肤别放瑶林春诗人莫作雪前看雪后精神添一半
　　过霅川大溪
　　菰蒲际天青无边只堪莲荡不堪田中有一溪元不逺折作三百六十湾政如绿锦地衣上玊龙盘屈于其间前船未转后船隔前湾望得到不得及至前湾到得时只与后湾才咫尺朝来已度数百萦问知徳清犹半程老夫乍喜櫂夫闷管有到时君莫问
　　揷秧歌
　　田夫抛秧田妇接小儿拔秧大儿揷笠是兠鍪蓑是甲雨从头上湿到胛唤渠朝餐歇半霎低头折腰只不答秧根未牢莳未匝照管鹅儿与雏鸭
　　题望韶亭
　　新隆寺后看韶石三三两两各依稀金坑津头看韶石十十五五不整齐一来望韶亭上看九韶八音堆一案金钟大镛浮水涯玊瑟瑶琴倚天半尧时文物也麄疎礼乐犹带鸿荒余茅茨殿上捶土鼓苇籥声外无笙竽黄能郎君走川岳领取后防搜礼乐峄山桐树半夜鸣泗水石头清昼跃山祗川后争献珍姚家制作初一新帝思南岳来时巡宫琛庙宝皆骏奔曲江清澈碧琼輭海山孤尖翠屏展天顔有喜后防知一奏云韶供亚饭帝登九嶷防却归不知斑尽湘笛枝后防一胫破莫随坐委众乐江之湄仪凤舞兽扫无迹独留一狻守其侧至今唤作狮子石雨淋日炙烂不得洞庭张乐已莓苔犍为获磬亦尘埃不如九韶故无恙戛击尚可冬起雷何时九秋霜月里来听湘妃瑟声美曲终道是不见人江上数峰是谁子
　　正月十二日游东坡白鹤峰故居其北思无邪斋真迹犹存
　　诗人自古例迁谪苏李夜郎并惠州人言造物因嘲弄故遣各捉一处囚不知天公爱佳句曲与诗人为地头诗人眼底高四海万象不足供诗愁帝将湖海赐汤沐仅仅可以当冥搜郤令玊堂挥翰手为提椽笔判罗浮罗浮山色浓泼黛丰湖水光先得秋东坡日与羣仙游朝发昆阆夕不周云冠霞佩照宇宙金章玊句鸣天球但登诗坛将骚雅底用蚁穴封王侯元符诸贤下石者祗于千载掩鼻羞我来剥啄王粲宅鹤峰无恙江空流安知先生百嵗后不来弄月白苹州无人挽住乞一句犹道雪乳氷湍不当年醉里题壁处六丁巳遣雷电收独遗无邪四个字鸾飘凤泊蟠银钩如今亦无合江楼嘉祐破寺风飕飕
　　题南海东庙
　　罗浮山如万石钟一股南走如渴龙雷奔雷激遮不住直抵海滨无去处低头饮海吐绛霞举头对着祝融家珠宫玊室水晶殿万水一日朝再衙青山四围作城郭海涛半浸青山脚客来莫上浴日亭亭上见海君始惊青山缺处如玊玦潮头飞来打双阙晴天无云溅碎雪天下都无此奇絶大海更在小海东西庙不如东庙雄南来若不到东庙西京未覩建章宫海神喜我着绮语为我改容收雾雨乾坤轩豁未能许小试日光穿漏句
　　罗仲宪送蔊菜谢以长句
　　学琴自有谱相鹤自有经蔬经我繙尽不见蔊菜名金华诗里初相识玊友尊前每相忆坐令芥孙姜子芽一见风流俱避席取士取名多失真向来许靖亦误人君不见郑花不得半山句却参鲁直称门生
　　谢胡子逺郎中惠蒲大韶墨报以龙涎心字香
　　墨家者流老蒲仙碧梧采花和麝烟华阳黑水煎胶漆大阴霜作肌骨龙尾磨汁饮防须落防髹几几不如夷甫清瞳光敌日一见墨卿惊自失后来防州有梁杲尔来黟川有呉老亦追时好得时名竟为蒲生竪降旌吴墨往往尚白梁墨湿湿黐黏壁南宫先生来自西惠然赠我四圭我无鹊返鸾回字我无金章玊句子得君此赠端何似兀者得鞾僧得髢安得玊案双鸣珰金刀绣段底物偿送以龙涎心字香为君兴云绕明窗李圣俞郎中求吾家江西黄雀醝法戏作醝经遣之
　　江夏无双小道士一丘一壑长避世裁云缝雾作羽衣芦花柳绵当裘袂身骑鸿鹄太液池脚踏金蟇攀桂枝渴饮南阳菊潭水饥啄蓝田粟玊芝今年天田秋大熟紫皇遣刈神仓谷一双鳬舄堕云罗夜随弋人卧茅屋卖身不直程将军却与彭越俱策勲解衣戏入玊壶底壶中别是一乾坤水精盐山两岐麦身在椒兰众香国玊条脱下澡凝脂金叵罗中酌琼液平生学仙不学禅刳心洗髓糟牀边诸公爼豆惊四筵犹得留侯借箸前昔为飞仙今酒仙更入太史滑稽篇
　　跋尤延之左司所藏光尧御书歌
　　光尧太上皇帝御书西汉书列传目上有玺文曰帝录臣袤得之以示臣万里谨拜手稽首作歌敬书于后
　　鸾台长史老野僧月前病鹤霜后蝇文书海里衮不了黑花乱发双眼睛故人同舍尤太史敲门未揖心先喜袖中倾下十斛珠五色光芒射牕几自言天风来帝防拾得复古殿中云一张向来太上坐朝罢胜日光风花栁暇浣花防里氷雪容宣城鸡距针芒锋天顔有喜聊小试西京书目供游戏韩彭卫霍欣挂名舒向卿云感书字汉廷多少失意人九京寸恨不作尘一朝翻入圣笔底昭囘之光唤渠起小臣滥巾缝掖行手抄孝经不彻章何曽下笔写史汉再拜恭览汗透裳太史结庐伴鸥鹭锡山山下荆溪渡红光紫炁烛天衢个是防藏宝书处
　　行路难
　　君不见河阳花今如泥土昔如霞君不见武昌栁春作金丝秋作帚人生马耳射东风柳色桃花郤长久秦时东陵千户侯华虫被体腰苍璆汉初沛邑刀笔吏折腰如磬头抢地萧相厥初谒邵平中庭百拜百不譍邵平后来谒萧相故侯一拜一惆怅万事反覆何所无二子岂是大丈夫穷通流坎皆偶尔抟扶未必贤抢榆华胥别是一天地醉乡何曽有生死侬欲与君归去来千愁万恨付一杯
　　送姜夔尧章谒石湖先生
　　钓璜英气横白蜺欬唾珠玊皆新诗江山愁诉鸎为泣鬼神露索天泄机彭蠡波心弄明月诗星入肠肺肝裂吐作春风百种花吹散濒湖数峰雪青鞋布袜輭红尘千诗只博一字贫吾友夷陵萧太守逢人说项不离口袖诗束来谒老夫慙无髙价当璠璵翻然却买松江艇径去苏州参石湖
　　谢王恭父赠梁杲墨
　　君不见蜀人文字天下工前有相如后扬雄君不见蜀人乌丸天下妙前有蒲韶后梁杲初得梁墨黐糢糊老夫道梁不及蒲蓬山藏室王校书笑我未识真菟两圭水苍笏双团防漆璧一并赠老夫此意已金石洮州绿玊试松花星潭黒云走风沙龙蛇起陆鹰入骨却愁雷电夺神物
　　再赋石翁石婆
　　石翁谁怒犹睅目石婆多愁鬓先秃荒山野水四无人二老对立今几春珠襦玊匣化为土金雁银鳬亦飞去知是六朝何帝陵摩挲碧藓俱无语
　　赠写真水鉴处士王温叔
　　我不如森森千丈松我不如濯濯春月栁髯疎鬓秃已雪霜皮皱肉皴真老丑叶生画时顔尚朱王生画时骨更臞一生爱山吟不就两肩化作秋山瘦君不见褒公鄂公图凌烟腰间羽箭大如椽君不见浣花醉图粉墨落日斜泥滑驴失脚贵人寒士两相嗤画图犹在人已非王生王生且停手不如生前一杯酒
　　嘲道防枫松相倚
　　双枫一松相后前可怜老翁依少年少年翡翠新衫子老翁防衣青布被更看秋风清露时少年再换轻红衣莫敎一夜霜雪落少年赤立无衣着老翁防衣郤不恶
　　腊夜普明寺睡觉
　　作腊聊春酒依人只短檠略无更可数听到雨无声犬吠知何苦鸡寒肯更鸣生来眠不足老去梦难成
　　和仲良春晩即事
　　笋改斋前路蔬眠雨后畦晴江明处动逺树看来齐我语真雕朽君诗妙斲泥殷勤报春去恰恰一莺啼
　　泊樟头
　　此地三接淅从来四肃霜日斜秋树转市散暮船忙波卷青中白霞翻紫外黄汀沙浑换却不记旧圆方
　　理蔬
　　小摘吾犹惜频来迳自成青虫捕仍有蠧叶病还生贫里犹存灶霜余正可羮窥园未妨学抱瓮更须营
　　之永和小憩资寿寺
　　石子密铺径竹茎疎作行不缘憩驺仆几失此山房佛像看都好林花静自香来须清兴尽归更借僧牀
　　白沙买船晩至严州
　　重雾凝朝雨斜阳竟晩晴万山江外尽一墖岭尖明身小宁嫌窄途长已倦行子陵台下水未酌意先清
　　涉水溪宿淡山
