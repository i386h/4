<!-- { "loadSidebar": true } -->
　　为爱团圞十畆园红芳消后绿阴连杖藜日渉眞成趣野菜时挑不费钱临济栽松亲镢地仰山种粟自烧田祖翁活计谁能防独立南荣为惘然
　　全室泐
　　【字季潭临海人族姓周氏八嵗从天竺笑隐学佛二十受具居然有禅伯之称寓意词章尤精古虞伯生黄晋卿軰皆引为方外交所着诗文有全室外集】
　　望河源
　　河源出自茂巴尔楚巴山西人呼黄河为玛纳斯牦牛河为必里楚楚巴者分界也其山西南所出之水则流入牦牛河东北之水是为河源予西还宿山中尝饮其水彼国人戏相语曰汉人今饮汉水矣其源东抵昆仑可七八百里今涉处尚三百余里下与昆仑之水合流中国相传以为源自昆仑非也昆仑实黙札拉其山最高大四时常雪有神居之
　　积雪覆崇岗冬夏常一色羣峯让独椎神君所栖宅传闻嶰谷簧造律谐金石草木尚不生竹产疑非的汉使穷河源要领殊未得遂令西陲子千古笑中国老客此经过望之长太息立马北风寒囘首孤云白
　　登高丘而望逺海
　　登高丘望东溟溟水方荡激中有怒吼鲸耸沓类峰岳鼓浪如雷霆嘘烟喷沬云雾防扬鬐掉尾三山倾腹吞巨舟者百十虾蟹不足饥肠撑奈何骄悍当海横官漕贾船不敢行鲛人织绡机杼停神仙局逃蓬瀛天呉既辟易龙伯亦震惊徒为虫族长空有水神名制御一顚倒含羞乞寻盟吁嗟彼鲸尔何狞恃其险恶雄势成若失此海水何以藏其形使居陆阜间转眼遭剥烹海滨壮士双目瞪防剑欲徃心县旌何不诉之于上帝天威下殛无遗生立见海水清且平海光不动青瑶琼【此诗为方谷真而作】
　　见心复
　　【名来复字见心号蒲庵丰城人族姓黄氏礼南悦楚公为师早有诗名游燕京与虞欧诸君子交甚善元末乱作航海至鄞止于定水寺明初被召极承褒美后坐胡党伏诛按稗史称见心本姓明名天渊曾官至正间翰林学士削髪为僧不知何据】
　　送丁鹤年兵后还武昌
　　冦乱移家去鄂城白头重到影竛田归东里新编甲墓指西人旧姓丁樵牧不侵经世变松楸无祭泣山灵野棠花落啼鹃急一酹椒浆老泪零
　　奉柬周伯温左丞
　　学士风流玉雪标早陪凤辇听仙韶光分莲炬从天下香带炉烟近日飘书拟汉秦夸二篆史修南北见三朝承恩曽记东来后绣斧光华拥使轺
　　山讴
　　闲占云霞作近邻芋田虽薄不嫌贫五风十雨清平世万壑千岩澹泊身南岳马驹应有防西湖狮子总无人金襴漫笑藏鸡足传到龙华是几经
　　守　仁
　　【字一初稗史载与钱塘僧徳祥皆在明初被召未几俱罹祸想为智聪所株连乎】
　　石蟹泉
　　神鳌驰水到禅家清出龙味更佳晴带浦云穿晓簖暗随山雨走寒沙玉脐圆暎波心月琼沫香浮沼面花拟待春风招社客焚香来试九溪茶
　　和虞邵庵见访福胜寺
　　老却黄花客未知囘舟旬日漫相期龙江话月衔杯乆獭迳防云歩屧迟天地长县司马记山川有待杜陵诗锦囊收拾同谁读侧耳蛩声入思时
　　德　祥
　　【钱塘人见一初传】
　　过湖州
　　平生只想住湖州僻性迂情可自由一片水声中倚杖数重山色裹行舟东林书卷贫犹买西塞纶竿老未收缓得归程近寒食杏花春雨听鸣鸠
　　香奁十人
　　卢希孟
　　【巴陵人贾琼妻卢魏公五世孙也元兵破岳州希孟誓不辱冩诗于衣帛自沈大江而死详见郝经巴陵女子行】
　　自沈诗
　　退鹢落迅风孤鸾吊空影簪坚折白玉瓶沈断青绠妾死志不移改邑不改井我本瑚琏器安能作溺皿借此清江流葬我全首领皇天如有知定作血面请愿魂化精卫填海使成岭
　　又裙带中诗
　　我质本瑚琏宗庙供苹蘩一朝婴祸难失身戎马间宁当血刃死不作衽席完汉上有王猛江南无谢安长号赴洪流激烈摧心肝
　　管道升
　　【字仲姬翰林承防赵孟頫妻生禀絶慧诗词书法及绘事无所不通长子雍字仲穆婿王国器号筠庵则王叔明之父也】
　　奉中宫命题所畵梅
　　雪后琼枝嫩霜中玉蘂寒前村畱不得移入月宫防【仁宗命夫人书千文勅玉工磨玉轴送秘书监装潢收藏因又命子昻书六体为六卷雍亦书一卷且曰令后世知我朝有善书妇人且一家皆能书亦竒事也】
　　附渔父词
　　人生贵极是王侯浮利浮名不自由争得似一扁舟弄月吟风归去休
　　孙蕙兰
　　【傅若金妻性慧工诗年二十二归若金五月而卒】
　　绿窗吟
　　窗里人初起前柳正娇卷帘冲落絮开镜见垂条坐对分金线行防拂翠翘流莺空巧语倦听不须调小阁烹香茗疎帘下玉钩灯光翻出鼎钗影倒沈瓯婢捧消春困亲尝散暮愁吟诗因坐久月转晩妆楼
　　偶成
　　小窗今日绣鍼闲坐对银蟾整翠鬟凡世何曾到天上月宫依旧似人间
　　叚僧奴
　　【大理总管叚功之女也其父有功于梁王博啰博啰妻以女曰阿结主又复忌叚功而杀之僧奴防知父寃时怀报仇之志将适夫家出手刺绣旗以与弟宝因作二诗示之葢孝女而兼智勇者也】志复父仇示弟宝
　　珊瑚勾我出香闺满目潸然泪湿衣氷鉴银台前长大金枝玉叶下芳菲乌飞兎走频来徃桂秀梅馨不暂移惆怅同胞未忍别应知含恨防苍低
　　何彼秾秾花自红归车独别洱江东鸿台燕苑难经目风刺霜刀易塞胸云旧山高连水逺月新春叠与秋重泪珠恰似通宵雨千里闗河几处逢
　　曹妙清
　　【字比玉自号雪斋钱塘人善鼓琴工诗行书防画皆有法度三十不嫁风操可尚尝写诗寄铁崖铁崖答之云红牙管蒂紫狸毫雪水初融玉带袍写得薛涛萱草帖西湖纸价可能高曹事母孝谨玉带袍其家砚名】
　　和西湖竹枝词
　　美人絶似董娇饶家住南山第一桥不肯随人过湖去月明夜夜自吹箫
　　张妙净
　　【字惠莲钱塘人善诗章晓音律晩居姑苏之春梦楼号自然道人】
　　圣湖曲
　　忆把明珠买妾时妾起梳头郎畵睂郎今何处妾独在怕见花间双蝶飞
　　薛兰英
　　【呉郡人与其姝蕙英皆聪明秀丽能赋诗建一楼以处曰兰蕙聨芳有诗数百首顔曰聨芳集杨廉夫制西湖竹枝词和者百余家薛见之笑曰西湖有竹枝曲东呉独无竹枝曲乎乃效其体作苏台竹枝词十章大为鐡崖所赏自是名播逺近目以班婕好蔡文姬复出云】
　　苏台竹枝词
　　姑苏台上月团团姑苏台下水潺潺月落西邉有时出水流东去几时还
　　馆娃宫中麋鹿游西施去泛五湖舟香魂玉骨归何处不及眞娘葬虎丘
　　虎丘山上塔层层静夜分明见佛灯约伴烧香寺中去自将钗钏施山僧
　　门泊东呉万里船乌啼月落水如烟寒山寺里钟声早渔火江枫恼客眠
　　洞庭余柑三寸黄笠泽银鱼一寸长东南佳味人知少玉食无由进上方
　　荻芽抽笋楝花开不见河豚石首来早起腥风满城市郎从海口贩鲜囘
　　杨柳青青杨柳黄青黄变色过年光妾似柳枝易憔悴郎如柳絮太顚狂
　　翡翠双飞不待呼鸳鸯并宿几曾孤生憎宝带桥头水半入呉江半太湖
　　一窝凤髻绿如云八字牙梳白似银斜倚朱门翘首立徃来多少断肠人
　　百尺楼台倚碧天栏干曲曲畵屏连侬家自有苏台曲不去西湖唱采莲
　　郑奎妻
　　春词
　　春风吹花落红雪杨柳隂浓啼百舌东家蝴蝶西家飞前嵗蟠桃今嵗结秋千蹴罢鬓鬖髿粉汗凝香沁绿纱侍女亦知心内事银瓶汲水煮新茶
　　夏词
　　芭蕉叶展青鸾尾萱草花含金凤觜一双乳燕出雕梁数防新荷浮绿水困人天气日长时针线慵拈午漏迟起向石橊阴畔立戏将梅子打莺儿
　　秋词
　　铁马声喧风力雪窗梦破鸳鸯枕玉炉烧麝有余香罗扇扑萤无定影洞箫一曲是谁家河汉西流月半斜要染纎纎红指甲金盆夜捣凤仙花
　　冬词
　　山茶半开梅半吐风动帘旌雪花舞金盘冒冷塑狻猊绣幙围春防鹦鹉倩人呵笔畵双睂脂水凝寒上脸迟妆罢扶头重照镜凤钗斜压瑞香枝
　　惜花春起早
　　胭脂晓破湘桃萼露重荼蘼香雪落媚紫浓遮刺绣窗娇红斜映秋千索辘轳惊梦急起来梳云未暇临妆台笑呼侍女秉明烛先照海棠开未开
　　爱月夜眠迟
　　香肌半亸金钗卸寂寂重门锁深夜素魄初离碧海端清光已透珠帘罅徘徊不语倚栏干参横斗转风露寒小娃低语唤归寝犹过蔷薇架后防
　　掬水月在手
　　银塘水满蟾光吐嫦娥夜夜冯夷府荡漾明珠若可扪分明兎頴如堪数美人自挹濯春葱忽讶氷轮在掌中女伴临流笑相语指尖擎出广寒宫
　　弄花香满衣
　　鹃声响处东风急红紫丛邉久凝立素手攀条恐刺伤金莲移歩嫌苔湿幽芳撷罢掩兰堂馥郁余香满绣牀蜂蝶纷纷入窗户飞来飞去绕衣裳
　　郑氏允端
　　纪梦
　　麻姑古仙人夜梦忽焉覩面生防渐熟俨然一处女年可十七八指爪长有咫高髻青霞衣余髪散如缕自云接侍来三变桑田水近过蓬莱山弱水亦清泚招我西池游池头遇董许余笑而不言飘飘自高举
　　望夫石
　　良人有行役逺在天一方自期三年归一去凡几霜登山临絶巘引领望归航归航望不及踯躅空傍徨化作山头石兀立倚穹苍至今心不转日夜遥相望石坚有时烂海枯成田桑石烂与海枯行人归故乡
　　听琴
　　夜防众籁寂天空缺月明幽人据槁梧逸响发清声一韵再三弹中含太古情坐防听未久山水有余清子期既物化赏心谁与并感慨意不已天地空峥嵘
　　忆妹
　　有妹随夫婿之官在匡庐到今一年久音问絶来书近闻羣盗起总在大江西所至剽城邑杀人血成渠不知患难中生死竟何如怀哉鹡鸰原独坐渺愁予
　　秋胡妻
　　婉彼鲁姬姜出采林下桑逺人何处来下马古道傍黄金致微言少年为贵郎妇人秉素心铁石塡衷肠岂为物所移古井波澜扬为谢道旁子请歌行露章
　　耕牧图
　　幽人薄世味耕牧山之隂自抱朴野姿常怀畎畆心行行南山歌落落梁甫吟挂书牛角上挥锄瓦中金饱饭黄昏后力田春雨防四体勤树艺三生语浮沈巢父世高尚德公人所钦伊人去已远高风邈难寻抚卷空叹息俯仰成古今
　　山水障歌
　　我有一疋好素绢畵出江南无数山笔法岂但李营丘直拟远过杨契丹良工好手不能遇此畵森然能布置层峦叠嶂拥复开恠石长松俨相对板桥茅屋林之隈瀑流激石声如雷恍然坐我匡庐下便觉胸次无凡埃此身但向闺中老自恨无由致蓬岛布袜青鞋负此生长对畵图空懊恼
　　呉人嫁女辞
　　种花莫种官路傍嫁女莫嫁诸侯王种花官道人争取嫁女侯王不久长花落色衰人易变离鸾镜破终成怨不如嫁与田舎郎白首相防不下堂
　　捣衣曲
　　男儿远向交河道铁马金戈事征讨邉城八月风霜寒欲寄戎衣须及早急杵清砧捣夜防玉纎铜斗熨贴平裁缝制就衣袄裙千鍼万线始得成封裹重重寄邉使为语夫君奋忠义好将勲业立邉陲要使声名垂史记
　　题畵
　　谁冩江南景风烟万里寛金银开佛寺紫翠出林峦逺客驰行役幽人赋考槃苍茫无限意抚卷为盘桓
　　题明皇并辔图
　　三郎沈醉后上马玉环随如何西幸日不见并鞍时
　　题村景
　　防防青山翠欲流短蓑渔子坐扁舟荒村五月凉如水茅屋扶疎草树秋
　　咏橘
　　满林霜落洞庭西橘柚青黄照眼齐念我已无慈母奉故人书后不须题
　　秋窗书怀
