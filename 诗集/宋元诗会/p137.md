<!-- { "loadSidebar": true } -->
　　桃花流水本无尘一落人间防度春解佩暂酬交甫意濯缨还遇武陵人
　　宋元诗会卷六十
　　钦定四库全书
　　宋元诗防卷六十一
　　兵部主事陈焯编
　　金诗附
　　司马朴【以下天水留金五人】
　　【朴字文季温公之犹子宋兵部侍郎以奉使见留居于祁阳授以官托疾不拜遨游王公之门以寿终文季工书翰有晋人笔意金主甞购其遗墨学之有雪霁同韩公度登圆福寺阁诗今略载于此积雪日出杲雪飞梅已残朋游要及时阁邻有遐观乘此芜秽平快览天宇寛霁色湿银界空望连江干山如白毫相滉溢清扬端一气转浩渺万里皆弥漫优哉赋梁苑想像排广寒下句俱残缺不可读云】
　　无余居士斋壁有沈传师游道仙岳麓诗石刻穆仲等和之因亦次韵
　　湘西胜景岂易论羣山腾闯万马奔鹤泉一麓鶱鹏噣松风十里藏祗园当时侍御遇题写笔力孰敢争雄尊东京少年妙词藻南阳旧族齐隂樊天心月脇出奇语使我展读忘朝昏差差戈剑隐一敌落落旗鼓严千屯无余居士厉幽志细研六艺方专门冻骭娇儿惯肠苋啼饥瘦妇余泪痕惟君德义克相惬每穷道妙角与根他人劝酒惊逐魂二子频酌勤空樽醉中诗成渺江海风外旛影徒相翻卷藏箧笥已戢戢风生襟袖何轩轩嗟乎我亦有余腐陋哉羊政囚华元
　　滕茂实
　　【字秀颖姑苏人初名祼徽宗改赐焉以太学正兼明堂司令与枢密路允迪翰林修撰宋彦通奉使割三镇太原寻奉密诏据不下国相怒囚使人于云中钦宗北迁秀颖谒见涕泣相从行主者不之许放允迪彦通南归茂实留雁门与兄宗正承福字伯寿淮南发运使防共居久之家人至自汴梁秀颖往来并代之间布衣终身临终令黄旛裹尸而葬仍大刻九字云宋使者东阳滕茂实墓士大夫哀其忠为之起坟于雁门歳时致祭雁门李钟秀挺云丧乱以来家所藏书焚荡都尽避兵山中民家偶于破箱中得秀颖诗一编纸已败烂前序秀颖自作可辨者百余字大畧言能安于死生之分而不能忘感慨不平之气又曰苏属国牧羊海上而五言之作自此始予敢援以为例后叙是笔吏林泉野老彦古彦古不着姓年七十八手録三滕始末号东阳滕秀颖鳯山思逺记者诗数百首可读者十六七临终一诗缺三五字而已非笔吏此集则秀颖之事无以见于世葢先生名节凛然不媿古人其文字言语宜有神物防持虽埋殁之久而光明发见决有不可掩焉者欤防字恐悮当作祹见南中高济叔碑】
　　临终诗【并序】
　　某奉使亡状不复反父母之邦犹当请从主行以全臣节或怒而与之死幸以所仗节旛裹其尸及有篆字九为刋之石埋于台山之下不必封树葢昔年大病梦游清凉境界觉而失病所在恐于此有缘如死穷徼则乞骸骨归悉如前祷预作哀词防于不达方之渊明则不可亦庶防少防之遗风也
　　虀盐老书生谬列王都官索米了无补从事敢辞难殊邻复盟好仗节来榆闗城守久不下川涂望漫漫俭辈果不惜一往何当还牧羊困苏武假道拘张骞流离念窘束坐阅四序迁同来悉言归我独留塞垣形影自相吊国破家亦残呼天竟不闻痛甚伤肺肝相逢老兄弟悼叹安得宣波澜卷大厦一木难求安就不违我心渠不汗我颜昔燕破齐王羣臣望风奔王蠋犹守节燕人有甘言经首自絶脰感慨今昔传未甞食斋禄徒以老为民况我禄数世一死何足论逺或死江海近或死朝昏敛我不须衣裹尸以黄旛题作宋臣墓篆字当深刋我室尚少女儿女皆童顽四海无置锥飘流倍悲酸谁当给衣食使不厄饥寒嵗时一酹我犹足慰我魂我魂亦悠悠异乡寄沈寃他时风雨夜草木号空山
　　喜雨
　　旱暵雨霑渥丰穰都不疑商羊应屡舞布谷强多知龙见宁非数云行自有时当年班夏令曽得近丹墀哀隆德守臣张确确浮休张舜民之弟甞为乌雅帅幕独不廷谒童贯作诗吊之
　　雎阳万古一张巡忠义传家有世臣颜子服膺当入室潘郎望拜肯同尘围城抱恨天犹晦仗剑临危气益振叹子邻邦尽曹李偷生端作九泉人
　　天宁节有感
　　节临重十庆天宁古殿焚香祝帝龄声在北方金佛刹眼看南极老人星千官花覆常陪燕万里云遥阻在廷松柏满山聊献寿小臣孤操亦青青【汴梁故老云徽宗本以五月五日生以俗忌移之十月十日故此诗有重十之句】
　　雨后蔬盘可喜偶成
　　过雨盘蔬日日新从今休叹庾郎贫寒虀安取咄嗟办火食不忧生死邻野苋何施虽可鄙美芹欲献去无因干戈万里风尘晦惭愧平生肉食人
　　五日
　　节物惊心动逺思熏风又见浴兰时空寻好句书纨扇无复佳人繋防丝酒注菖蒲唯欲醉筒包菰黍不胜悲明年此日当何处风里孤蓬自不知
　　偶成
　　纤云卷尽见愁容古木交隂一扫空雪压羣山晓来雨沙侵缺甃防畨风欲归未得人将老屡送还来鬼亦穷赖得子卿佳传在整冠时读慰飘蓬
　　立春
　　东皇布政物皆春山色禽声便可人满谷和风消积雪半窗晴日动游尘宫花插帽枝枝秀菜甲堆槃种种新拘窘经时成土俗聊从一醉适天真
　　何宏中
　　【字定逺先世居雁门叔祖青出武弁任忻州兵马使因家焉祖行宣西游遇仙不返行宣之子子奇子霖政和中中武举高科子奇秉义郎武州宣宁尉子霖忠翊郎守丰州安丰砦皆没王事定逺子奇子也幼倜傥仪观秀整雅以奇节自许宣和末方贼扰江浙定逺以太学武举进士陈破贼三防徽宗褒谕谓非近日言事者所可比已而破贼如定逺防遂知名宣和元年集英殿试防第二调滑州韦城尉汴京被围州郡多避走独韦不下兵退统制武汉英奏辟钦宗御札召赴军前以路塞不果因请兵真定宣抚司时副帅种师中兵已溃宣抚司檄定逺副汉英守银冶路既而太原破西路无完城定逺等提兵竝山而东将赴援京师俄汉英战死定逺收合散亡立山栅七十四所号令所及千里而逺艰食数月人不敢相食诏以为武节大夫河东河北两路统制接应使是后金兵日盛所守唯银冶一城而已金师募人生致定逺天防五年二月粮尽被擒大帅扎拉怜其忠解缚授以官定逺投牒于地曰我常以此物诱人出死力若辈乃欲以此吓我耶帅嘉其不屈又问欲还乡否定逺谋南奔阳以愿归为言防监送使臣有先与定逺相攻刼者愬之囚西京府君庙二年帅一日召之授以官又不拜使之充军亦不从取家属填城黄龙府益偃蹇不行帅怒禠衣欲斩之定逺忻然就戮曰得死所矣拥之行已数十步帅终不忍召还问尔授官不愿充军又不行填城又不行斩又不惧毕竟如何定逺徐曰生死在公奚问为帅怒解繋之西京狱得州人保任者数十族乃放归请为黄冠时神霄宫废道士旧以徽宗为东华君将毁其像定逺为起紫微殿迁像事之年六十三正隆四年病殁自号通理先生所着成真通理二集藏于家州将传慎微防先赠诗云故人何定逺造物不虚生骨骼棱棱瘦诗篇字字清世皆尊道义我独见忠诚尊酒分携后何时复共倾其余与朱少章辈唱酬甚多皆为所推重载之墓碣之隂】
　　述懐
　　马革盛尸每恨迟西山饿踣更何辞姓名不到中兴厯付与皇天后土知
　　姚孝锡
　　【字仲纯丰县人政和四年登科调代州兵曹金兵入雁门州将议以城降官属恇怯投死无所仲纯投牀大鼾略不以为意金帅就注五台簿未防移疾去因家五台善治生亭榭场圃富于游观宾客日盈其门州境嵗饥出家所藏粟万石赈贫乏多所全济乡人德之中年之后以家事付诸子放浪山水间诗酒自娱醉轩其自号也资禀简重喜怒不形于色弃官时年二十九至八十三乃终名士大夫为诗以吊者数十人仲纯长于尺牍所着鸡肋集丧乱以来止存律诗五卷而已今略载于此次冠卿韵云节物后先南北异人情冷暖古今同次赵献之韵云红缬退风花着子绿鍼浮水稻抽秧溪野早春云久客交情谙冷暖衰年病骨识隂晴春日和德充云烟染绿丝迷别浦雨催红糁缀长条杂诗云愁边日晷偏疑短梦里江山未当归盘无兼味慙留客梦厌多岐不到乡赋雪云酒敌余威翻索莫诗含幽思倍清新雨云防涨鱼吹沫山空石转雷峰山寺云谷虚繁地籁境寂散天香云生古木千章秀山抱晴川一掌平懐士防云诗忙疎酒醆俸薄减厨烟感懐云宴暮年常抱病子山终日苦思归古诗尤有高趣恨不复见之矣】
　　睡起
　　睡起日侵牖开门遥见山晓风吹腊尽芳草惹春还烟暖莺迁谷云低雁渡闗衰年人事减遇酒得开颜
　　闲居
　　无客访衰残柴门尽日闗耽书真是癖惜酒近成悭苔径行搜句茅檐卧看山却嫌明镜里偏照鬓毛斑
　　次韵李相公偶成
　　帘鸟呼归梦竹风追夕凉感时空有泪却老分无方流水依山白孤云带日黄无人共尊酒散发卧藜牀
　　春日书懐
　　云散交情薄棋翻世态新山容犹带腊鸟语已回春节物惊心遽丘园入梦频东风如解语端笑未归人
　　用峰山旧韵
　　春水上堤沙春晴散望赊衰年花近眼久客梦还家映日孤鸿没迎风双燕斜平生江海意蚤晚送浮槎
　　次韵秋兴
　　老畏年光速愁添旅梦多西风着梧竹归思入烟波夜永慿诗遣颜衰得酒和故溪千树栁谁复晒渔蓑
　　溪桥早春
　　轻黄未染栁梢匀连日溪风卷塞尘乍暖乍寒花信晚相呼相唤鸟声频少勤谩挟经纶策老懒空余病患身追忆故园桃李树年年红紫为谁新
　　生涯
　　生涯甘分寄耕桑山色围门水绕墙因病久惩耽酒癖爱闲仍有和诗忙檐冰滴砌春犹冷野马浮川日渐长旧事老年多记忆故园归梦正悠飏
　　栁溪别墅
　　安车随意饱甘肥晚食徐行理亦齐山市日高人未集柴门客至鸟先啼溪桥散望携笻度野寺牵吟信笔题容膝易安聊自适瓮天闲看舞醯鸡
　　次李平子登台有感
　　落日孤云带逺冈戍楼烟瘴旧边场疲民卒嵗方懐土逺客凭高自忆乡汉使一朝延四皓秦诗千古吊三良行藏此意无人解聊借青山送酒觞
　　和成冠卿见寄
　　别恨频添鬓雪深百年懐抱郁沈沈标名不挂金银牓涉世空坚铁石心俗物何劳供一醉残僧正欲伴孤吟朱弦三防虚檐寂唯有清风是赏音
　　感白发
　　弹铗凭谁听客歌震雷那复化鱼梭梳头白雪惊新有障眼花比旧多乡问阻兵犹断絶羇懐凭酒暂消磨不须更问今朝客门外元无雀可罗
　　题佛光寺
　　臧谷虽殊竟两忘倚防终日念行藏已欣境寂洗尘虑更觉心清闻妙香孤鸟带烟来逺树断云收雨下斜阳人间未卜蜗牛舎逺目横秋益自伤
　　次韵公才对菊见懐
　　发蓬新感二毛侵尚阻清尊对菊斟久拟芝兰同臭味莫疑鱼鸟自高深食贫岂复甘秦炙客病空懐奏楚音挂席无由上牛斗漫凭流水送归心
　　题滕奉使祠
　　本期苏郑共扬镳不意芝兰失后凋遗老祗今犹涕泪后生无复识风标西泾雁度霜前塞滹水樵争日暮桥追想平生英伟魄凌云一笑岂能招
　　芭蕉
　　鳯翅摇寒碧虚庭暑不侵何因有恨事常抱未舒心朱　弁
　　【字少章宋吉州团练使因通问金廷见留命以官托目疾固辞猝然以锥刺之而不为瞬用是得归凡居云朔二十年自号观如居士有曲洧风月堂诗话行于世绍兴十二年皇子生大赦宋使洪皓张邵朱弁南归】
　　秋夜
　　秋夜虽渐永未抵客愁长秋月虽已圆不照寸心方将心贮此愁真作万斛量惟月怜此夜谁共千里光空令还家梦欲趂征鸿翔
