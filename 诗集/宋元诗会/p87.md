<!-- { "loadSidebar": true } -->
　　瑶姬家山高挿天碧丛竒秀古未传向来题目经楚客名字经度峨岷前是邪非邪莽难识乔林古庙常秋色暮去行雨朝行云翠帷瑶席知何人峡船一息且千里五两竿头见幡尾仰窥仙馆至今疑行人问讯居人指千年遗恨何当申阳台愁絶如荒村高唐赋里人如画玊色頩顔元不嫁后来饥客眼长寒浪传乐府吹复弹此事牵连到温洛更怜尘袜有无间君不见天孙住在银涛许尘间犹作儿女语公家春风锦瑟旁莫为此图虚断肠
　　倦绣
　　猧儿防暖缘堦走花风薰人浓似酒困来如醉复如愁不管低鬟钗燕溜无端心绪向天涯想见樯竿幡脚斜槐隂忽到帘旌上迟郤寻常一线花
　　岭上红梅
　　雾雨胭脂照松竹江南春风一枝足满城桃李各嫣然寂寞倾城在空谷城中惟解惜娉婷游子路旁空复情花不能言客无语日暮清愁相对生
　　瞿唐行
　　七月十九日至防子灔滪彻髪不可犯是夜水涨及山腹诘旦视灔滪则已在水中土人云此青草齐也可以冐险而入遂鼓櫂略其顶而过郡中遣候兵立山上每一舟平安则摇帜以召后舟白盐赤甲皆峡口大山黄嵌黒石皆峡中至险处入峡西岸有圣泉舟人或向之疾呼曰人渴也泉即迸下杯许复干余舟过甚急未之试也
　　川霛知我归有程一夜涨痕千丈生中流击檝汹作气夹峰旗鼓呀失声不知灔滪在船底但觉瞿唐如镜平凿峡防川狠石破号山索饮飞泉惊白盐赤甲转头失黒石黄嵌命轻草齐增肥无泊处竹枝凝叶空余情人间险路此竒絶客里惊心吾饱更劒阁翻成蜀道易请歌范子瞿唐行
　　巫山高
　　余旧尝题陈季陵巫山图考宋玊赋意辩高唐之事甚详今过阳台之下复作乐府一首世传瑶姬为西王母女尝佐禹治水庙中石刻在焉
　　湿云不收烟雨霏峡船作滩梢庙矶杜鹃无声猿呌断惟有饥鸦迎客飞西真功高佐禹迹斧凿鳞皴倚天壁上有瑶簮十二尖下有黄湍三百尺蔓花虬木风烟昏藓佩翠帷香火寒霛游飘忽定何许时有行人开庙门楚客词章元是讽纷纷余子空嘲防玊色頩顔不可干人间错说高唐梦　【今人多为神女作辩不知皆昔贤所已言耳】
　　大丫隘
　　峡行五程无聚落马头今日逢耕凿麦苗疎瘦豆苗稀椒叶尖新柘叶薄家家妇女布纒头背负小儿领垂瘤山深生理郤不乏人有银钗一双挿
　　姑恶
　　姑恶水禽以其声得名世传姑虐其妇妇死所化东坡诗云姑恶姑恶姑不恶妾命薄此句可以泣鬼余行苕霅始防其声昼夜哀厉不絶客有恶之以为此必子妇之不孝者余为作后姑恶诗
　　姑恶妇所云恐是妇偏辞姑言妇恶定有之妇言姑恶未可知姑不恶妇不死与人作妇亦大难已死人言尚如此
　　寒食郊行书事
　　陇麦欣欣绿山桃寂寂红帆边渔簖浪木末酒旗风信步随芳草迷途问小童赏心添脚力呼渡过溪东
　　宿义林禅院
　　瞑气昏如雨禅房冷似冰竹间东岭月松杪上方灯惊鹘盘金刹流萤拂玊绳明朝穷脚力连夜斩崖藤
　　田舎
　　呼唤携鉏至安排筑圃忙儿童眠落叶鸟雀噪斜阳烟白村声逺林青野气香乐哉今岁事天末稻云黄
　　清明日狸渡道中
　　洒洒霑巾雨披披侧防风花然山色里栁卧水声中石马立当道纸鸢鸣半空墦间人散后乌鸟正西东
　　次韵温伯城上
　　闭户成痴坐扶藜得意行楼台浮霁色市井碎春声雪尽小桥出烟消千嶂生病多无脚力遥羡落鸿轻
　　安乡县西晩泊
　　水濶乌鸟倦墟寒童仆饥一湾村县过百折暮江迟晓梦孤灯见春隂病骨知简书宁不畏旅力奈先疲
　　道中
　　月冷吟蛩草湖平宿鹭沙客愁无锦字乡信有灯花踪迹随风叶程途犯斗槎君看枝上鹊薄暮亦还家
　　寒食郊行书事
　　野店垂杨步荒祠苦竹丛鹭窥芦泊水乌啄纸钱风媪引浓妆女儿扶烂醉翁深村时节好应为去年丰
　　病中夜坐
　　村巷秋舂远禅房夕磬深饥蚊尝绕鬓暗鼠忽鸣琴薄薄寒相中棱棱瘦不禁时成洛下咏郤似越人吟
　　十二月十二日枕上晓作
　　竹响风成阵窗明雪已花柴扉冷冻犬纸瓦啄饥鸦宿酒欺寒力新诗管岁华日高犹拥被蓐食媿邻家
　　花山村舎
　　潦退滩滩露沙虚岸岸頽涧声穿竹去云影过山来栁菌粘枝住桑花共叶开庵庐少来往门巷湿苍苔
　　南塘寒食书事
　　埂外新陂绿冈头宿烧红裹鱼蒸菜把馈鸭锁筠笼酒侣晨相命歌场夜不空土风并节物不与故乡同
　　豫章南浦亭泊舟
　　绣槛临沧渚牙樯挿暮沙浦云沈断雁江雨入昏鸦野旷天何近春寒岁未华朝来风一席随处且浮家
　　醴陵驿
　　绿水桥边县门前栁已黄人稀山木寿土瘦水泉香乍脱泥中滑还嗟子长储洲何日到鼓枻上沧浪
　　巴东峡口
　　水宿频欹侧徒行又险艰舟危神女峡马瘦鬼门闗照夜烧畬陇缘云种笮山催成头雪白休说鬓丝班
　　初入巫峡
　　钻火巴东岸枞金峡口船束江崖欲合潄石水多漩卓午三竿日中间一罅天伟哉神禹迹疏凿此山川
　　巫山县
　　自此复登陆至防门县前掉石滩最险登岸以过舟谓之盘滩城楼对高唐门此去瞿塘不百里县人以郭西流石堆为水信流石没则灔滪如马矣
　　借马巫山县盘舟掉石滩梅肥朝雨细茶老暮烟寒门对高唐起江从灔滪难流堆三尺在旅梦一枝安
　　鞭春微雨
　　旛胜丝丝雨笙歌步步尘一年新乐事万里未归人云薄竟悭雪酒浓先受春送寒东作近惭愧耦耕身
　　二月三日登楼有怀金陵宣城诸友
　　百尺西楼十二栏日迟花影对人闲春光已入片时梦寒食从今数日间折栁故情都望断落梅新曲与愁闗诗成欲访江南便千里烟波万叠山
　　天平先陇道中时将赴新安掾
　　霜桥冰磵净无尘竹坞梅溪未放春百叠海山乡梦熟三年江路旅愁新松楸永寄孤穷涙泉石终収漫浪身好住邻翁各安健归来相访说情真
　　赵圣集夸说少年俊游用前韵记其语戏之
　　京尘红软扑雕鞍年少王孙酒量寛倚袖竹风怜翠薄捧杯花露怯金寒黄云城上栖乌曲绿水池边鬭鸭栏别后相思惟故物壁煤侵损扇中鸾
　　玊堂寓意
　　摛文窗户九霄中岸帻烧香愧老农上直马归催下钥传更人唱促鸣钟金城嶻云千雉碧瓦参差月万重骨冷魂清都不梦王阶萧瑟听秋蛩
　　初约邻人至石湖
　　窈窕﨑岖学种园此生丘壑是前缘隔篱东日浮天水当户南山匝地烟春入葑田芦绽笋雨倾沙岸竹垂鞭荒寒未办招君醉且吸湖光当酒泉
　　入秭归界
　　山根系马得浆家深入穷乡事可嗟蚯蚓惹人能作瘴茱萸随俗强煎茶幽禽不见但闻语野草无名都着花曲迢迢殊未艾去程方是问三巴
　　立春日郊行
　　竹拥溪桥麦葢坡土牛行处亦笙歌麴尘欲暗垂垂栁醅面初明浅浅波日满县前春市合潮平浦口暮帆多春来不饮兼无句奈此金旛防胜何
　　复自姑苏过宛陵至邓步出陆
　　浆家馈食槿为藩酒市停骖竹庑门红树亭亭栖晩照黄茅杳杳被高原饮溪有迹于菟过掠草如飞朴渥翻车轨如沟平地少饱帆天镜忆江村
　　早发竹下
　　结束晨装破小寒跨鞍聊得散疲顽行冲薄薄轻轻雾看放重重叠叠山碧穗炊烟当树直绿纹溪水趂桥湾清禽百啭似吟客正在有情无思间
　　送周子充左史奉祠归庐陵
　　黄鹄飘然下九关江船载月客俱还名髙岂是孤臣愿身退聊开壮士顔倾葢当年真旦暮霑巾明日有河山后期淹速都难料相对犹怜鬓未斑
　　与正夫朋元游陈侍御园
　　沙际春风转物华意行聊复到君家年年我是重来客处处梅皆旧识花官减不妨诗事业地寒犹办醉生涯城中马上那知此尘满长裾席防斜
　　次韵韩无咎右司上已泛湖
　　休沐良辰不待晴径称闲客此闲行春衫欺雨任教冷病眼得山原自明抹黛浓岚围坐晩揉蓝新渌没篙清栖鸦未到催归去想被东风笑薄情
　　宿直玊堂拜赐御酒
　　归鸦陆续堕宫槐帘幔参差晩不开小雨遂将秋色至长风时送市声来近瞻北斗璿玑次犹梦西山翠碧堆惭愧君恩来甲夜殿头宣劝紫金杯
　　李翚知县作亭西湖上余用东坡语名之曰饮绿遂为胜槩
　　芷葺莲巢唤客游芦鞭席防为君留未论吹水堪添酒且要移牀学枕流乍霁郤隂梅酿雨暂暄还冷麦催秋石湖也似西湖好烦向苍烟问白鸥
　　发荆州
　　初上蓬笼竹笮船始知身是劒南官沙头沽酒市楼暖径步买薪江墅寒自古秦吴称絶国于今归峡有名滩千山万水垂垂老只欠天西蜀道难
　　十二月十八日海云赏山茶
　　追趂新晴管物华马蹄松快防檐斜天南腊尽风晞雪冰下春来水潄沙已报主林催市栁仍从掌故问山茶丰年自是驩声沸更着牙前画鼓挝
　　有怀石湖旧隐
　　浩荡沙鸥久倦飞摧頽枥马不胜鞿官中风月常虚度梦里闗山或暂归橘社十年霜欲饱鲈江一雨水应肥冷云着地塘蒲晩谁为披簔暖钓矶
　　晩步宣华旧苑
　　乔木如山废苑西古沟疎水静鸣池吏兵窸窣番更后楼阁崔嵬欲暝时有露冷萤犹照草无风惊雀自迁枝归来更了尘书债目昏花烛穗垂
　　西楼秋晩
　　楼前处处长秋苔俛仰璿杓又欲回残暑已随梁燕去小春应为海棠来客愁天远诗无托吏案山横睡有媒晴日满窗鳬鹜散巴童闲按鸭炉灰
　　枕上
　　一枕经春似宿酲三衾投晓尚凄清残更未尽鸦先起虚幌无声鼠自惊久病厌闻铜鼎沸不眠惟望纸窗明摧頽岂是功名具烧药炉边过此生
　　婆罗平
　　仙圣飞行此是家路逢真境但惊呀神农尝外尽灵药天女散余多异花岚雨逼衣寒似铁冰泉炊米硬于沙峰头事事殊尘世缺甃跳梁笑井蛙
　　防门即事【防水不可饮取之卧龙十里之外】
　　峡行风物不堪论伴暑骄阳杂瘴氛人入荆南多附赘山从防子尽侵云竹枝旧曲元无调麴米新篘但有闻试覔清泠一杯水筒泉须自卧龙分
　　鄂州南楼
　　谁将玊笛防中秋黄鹤飞来识旧游汉树有情横北渚蜀江无语抱南楼烛天灯火三更市摇月旌旗万里舟郤笑鲈江垂钓手武昌鱼好便淹留
　　光福塘上
　　指防炊烟隔莽苍午餐应可寄前庄鸡声人语小家乐木叶草花深巷香春去已空衣尚絮雨来何晩稻初芒祗今农事村村急第一先陂贮水塘
　　致一斋漫述
　　文书烟海困浮沈不觉盘跚百病侵偶问客年惊我老忽闻鸎语叹春深今朝麦粒黄堪麫防日秧田绿似针除郤一犂春雨足眼前无物可闗心
　　请息斋书事
　　覆雨翻云转手成纷纷轻薄可怜生天无寒暑无时令人不炎凉不世情栩栩来俱蝶梦喈喈能有防鸡鸣冰山侧畔红尘涨不隔瑶台月露清
　　重阳后菊花【二首】
　　寂莫东篱湿露华依前金靥照泥沙世情儿女无高韵只看重阳一日花
　　过了登高菊尚新酒徒诗客断知闻恰如退士垂车后势利交亲不到门
　　续长恨歌【四首】
　　金盘潋灔晓妆寒国色天香胜牡丹白凤诏书来已暮六宫铅粉半春阑
　　紫微金屋闭春阳石竹山花郤自芳莫道故情无覔处领巾犹有隔生香
　　人似飞花去不归兰昌宫殿防斜晖百年只有云容姊畱得当时旧舞衣
　　帝乡云驭若为留八景三清好在不玊笛不随双鹤去人间犹得听梁州
　　秦淮
　　不将行李试间关谁信江湖道路难肠断秦淮三百曲船头终日见方山
