<!-- { "loadSidebar": true } -->
　　桃柳参差出短墙，小楼突兀看湖光。出门便与青山对，读易能消白日长。砚石洗来如玉润，药苗晒得似茶香。邻僧亦有通文者，常把诗来恼漫郎。 

　　○再赋 

　　幽居稳占南山下，人迹稀疏水竹村。转巷始知犹有路，傍湖更好别开门。酒樽尽日尝谋妇，诗课闲时略抱孙。孤鹤不来高士少，暗香且伴月黄昏。 

　　○答胡苇杭 

　　久矣相期物外游，长风吹不断闲愁。两山翼翼青如舞，双鬓颾颾白始休。蕉鹿梦回天地枕，莼鲈兴到水云舟。旧藏方镜明如月，看去看来又一秋。 

　　○次胡苇杭韵 

　　曾识清明上巳时，懒能游冶 【 一作「随蜂蝶」。】 步芳菲。絮花半落雨初过， 【 一作「歇」。】 杜宇不鸣春自归。双冢年深人祭少，孤山日晚客来稀。江南尚有余寒在，莫倚东风褪絮衣。 

　　○送王仙麓使君赴道州暂归三山 

　　家山小为离支留，征斾催行莫待秋。应有矮奴骑竹马，相随迓吏拜兰舟。舜山如画当楼见，楚水浮香绕郡流。念我有亲头雪白，云龙追逐恨无由。 

　　○奉寄恬上人 

　　竹筇轻健草鞵宽，野外消磨半日闲。病叶已霜犹恋树，片云欲雨又归山。灯分寺塔晴偏见，水隔渔家夜不关。愧我莫如沙上鹭，霎时飞去便飞还。 

　　○阎氏园池 

　　真妃已返凤台仙，独立池亭思怆然。海岳不传青鸟信，石房谁伴白云眠？宫桃移种难生实，院箨初翻又引鞭。凝碧荒凉弦管静，萍花浮满钓鱼船。 

　　○江上送友 

　　知尔怀亲忆故州，相逢沽酒且迟留。夕阳有恨荒荒白，江水无声泯泯流。孤鸟出潮投渚尾，野庐飞雪压船头。却愁明月中秋近，不得同登庾亮楼。 

　　○送刘竹间归庐陵 

　　驿路梅花漠漠寒，绒衫絮帽出长安。悬知客久归心切，自觉交深别语难。春入西江随马去，山留残雪待人看。青原白鹭如相问，十载湖滨只钓竿。 

　　○道场山 

　　山行龟背路羊肠，伏虎禅师古道场。老木阴中安御坐，白云堆里抚僧床。勺泉清彻涵秋味，尖塔孤撑界夕阳。笑月亭空人影散，松风如雨动天簧。 

　　○何山 

　　溪转峯回一径平，山头白水照人清。寺因何氏封山姓，客把坡诗证地名。萝月长随行道影，杉风犹带读书声。云津桥下潺湲急，僧濯袈裟客濯缨。 

　　○新安郡圃 

　　亭榭凌空眼界宽，得闲来此独凭阑。春浮练水蒸城润，雪被黄山入座寒。古树巢空羣鸟散，荒池沙满碎薸干。白云在望归期定，不见青油护牡丹。 

　　○拜孙花翁墓下 

　　水仙分地葬诗人，一片荒山野火焚。荐菊有亭今作圃，扫松无子漫留坟。蜗牛负壳黏碑石，老鹳携雏入陇云。欲把长箫歌楚些，却怜度曲不如君。 

　　○兵间有歌舞者 

　　边尘未定苦无谋，年少金多绝不忧。野战已酣红帕首，涂歌犹醉锦缠头。蛾贪银烛那知死，月恋金尊不照愁。亦欲避秦高隐去，桃花源上觅渔舟。 

　　○寄董无益 

　　邮铃带箭发纷纷，何日山深耳不闻。迁客无乡难避祸，饥民失业半充军。马蹄乱踏湖西雪，雁阵平拖塞北云。我亦懒谈今世事，自看吊古战场文。 

　　○题小阁 【 「一团和气」】 

　　斵窗黏纸着方床，四面虚明取向阳。毡席坐来终日暖，皮帘揭动北风凉。挂缾水满梅花活，折鼎汤鸣芋子香。布被蒙头昼眠熟，不知门外雪洋洋。 

　　○董静传挂冠四圣观 

　　静挼秋渌洗荷衣，问隐孤山只鹤随。得酒可谋千日醉，挂冠犹恨十年迟。云和家有仙人谱，石鼎今无道士诗。莫对梅花谈世事，此花曾见太平时。 

　　○刘悦心入道三茅观 

　　鹖冠高挂九松巅，去结三茅香火缘。相国向犹为道士，将门今又出神仙。坐看红日生沧岛，吟寄青衣入洞天。跨鹤归来云舍近，西风井邑只依然。 

　　○同杨心卿过孤山访静传不遇自游和靖祠下明日奉寄二高士 

　　飞仙又向别峯游，竹下闲房且小留。满鬓朔风吹客帽，倚阑落日在渔舟。梅花路冷难寻冢，葑草田荒半作洲。独往独来沙鸟怪，山空木短使人愁。 

　　○酬邓山房尊师 

　　山房闲伴白云栖，琴不须弹听者稀。北道主人新拜号，西州隐士旧传衣。粤亡未合鸱夷去，蜀远难随杜宇归。亦欲共君联石鼎，龙头豕腹怕相讥。 

　　○不应聘高士 

　　束书入谷起征君，盥耳渊栖似不闻。知有故人来问字，喜无逋客为移文。忍贫羞说黄金尽，爱老慵将白发芸。独倚高楼南北望，青天依旧有闲云。 

　　○怀古 

　　吹杀青灯炯 【 一作「耿」。】 不眠，满衿怀古恨绵绵。江东曾识桓司马， 【 一作「山中空识陶弘景」。】 沧海 【 一作「海上」。】 难追鲁仲连。吴岫 【 一作「秦树」。】 月明吟木客，汉宫露冷泣铜仙。何时一酌桃源酒，醉倒春 【 一作「东」。】 风数百年。 

　　○和范爱竹三首 

　　半生豪气学元龙，湖海惟知敬数公。徒有贞心招隐逸，恨无巨眼识英雄。天衢骑马衣冠异，雨屋鸣鸡杼轴空。西崦东屯何日了，定应愁老浣花翁。 
　　秉烛追游忆盛时，欢悰终较昔年稀。柳多客折凉阴薄，薇少人餐雨绿肥。胡蝶觉来方识梦，海鸥飞去未忘机。相逢且可谈风月，莫话兴亡与是非。 
　　风雨萧萧白昼昏，肃襟受此一凉恩。丘园不作轩裳梦，陵谷空遗斧凿痕。乍可扣舷歌楚泽，何堪抱瑟立齐门。有时散步西原上，共醉田家老瓦盆。 

　　○问赵元父病 

　　裹饭无因绝往还，惟应帖子报平安。山公马上花前放，岐伯书从枕上看。贸易近来多北药，支持强欲着南冠。有时泥醉西园月，只尺梅花共倚阑。 

　　○赠金荪壁 

　　黄纸红旗事已休，莫思入谷有鸣驺。天开东壁图书府，人立西湖烟雨楼。林浅易寻和靖隐，菊荒空忆魏公游。客来把玩新题扇，半似锺繇半似欧。 

　　○再答元父 

　　騕褭龙媒去未还，独骑款段客长安。青黄谁采沟中断，黑白当从局外看。尊俎风流陈日月，山林人物古衣冠。桂花满袖王孙远，空倚天风十二阑。 

　　○寄赵春洲莫两山 

　　湖山满目旧游空，风景荒凉客路穷。雨意忽生桐叶外，秋光多在木樨中。乾坤混混多游骑，江汉寥寥有断鸿。自古隐人多嗜酒，却怜无酒醉新丰。 

　　○和两山二首 

　　世事枰棊入角危，有人袖手只攒眉。路通巴蜀那须檄，马立澶渊更要诗。公竟醉邪从汝笑，树犹如此信吾衰。传闻双珥消兵气，犹把葵心向郁仪。 
　　穷乡何处觅新丰，身世悠悠醉梦中。未学伏波尸马革，且随甫里问龟蒙。檐头喜有桑榆日，兵后那无草木风。亦欲飞神游八极，扁舟坦卧不须篷。 

　　○读陈去非集 

　　简斋吟册是吾师，句法能参杜拾遗。宇宙无人同叫啸，公卿自古叹流离。穷涂刧刧谁怜汝，遗恨茫茫不在诗。莫道墨梅曾遇主，黄花一绝更堪悲。 
　　自跋诗卷后：近世习唐诗者以不用事为第一格，少陵无一字无来处，众人固不识也。若不用事云者，正以文不读书之过耳。暇日与里人盛元仁言之。余与元仁俱以笔墨受两山先生知，余之心，元仁之心，先生之心，同矣。元仁归十锦，将束书渡淮，辄录小卷赠行，以寄君思。若元仁小好诗录以教我，以寄余思，明月天涯，千里对面，稽不孤矣。戊寅七夕前三日，武林仇远顿首再拜。 

　　○闲居十咏 

　　阶前紫蔓金丝草，篱角红垂锦带花。梓泽平泉易销歇，春留富贵与诗家。 
　　树隔残钟远欲无，野云漠漠雨疏疏。飞蚊尽逐南风去，父子灯前共读书。 
　　仰屋著书无笔力，闭门觅句费心机。不如花下冥冥坐，静看蜻蜓蛱蝶飞。 
　　莺花韦曲旧时游，老去闲情已五休。却笑东风无检束，又随飞絮过南楼。 
　　鸟雀喧秋未肯栖，狂风吹树影离披。屋边尚有斜阳在，更看山人一局棋。 
　　风挟浓云起炮车，捎窗雨脚乱如麻。山中茆屋应安稳，不向溪声送落花。 
　　新竹修修绿覆墙，读书门外亦阴凉。道人清福不肯受，却入西山看夕阳。 
　　翠袖佳人倚暮寒，双禽踏破玉阑干。空山月落春风换，直作罗浮梦里看。 
　　茶瓯纱帽惯迎宾，不是诗人即道人。细雨斜风君莫出，绿云门外有红尘。 
　　珠帘玉栅绮罗丛，犹有承平京洛风。饮罢归来游骑少，一庭明月夜方中。 
　　蟫精隽：仇山村闲居绝句，优游自得，以避乱世，气和词平，若不与世故者，在易蛊之上九，所谓高尚其事，先生有焉。 

　　○纪事 

　　圩田平没石田枯，秋暑如蒸雨竟无。六十年前曾记得，步行一直过西湖。 
　　金渊集：自注：淳佑丁未亦旱，余始生。 

　　○句 

　　姓名不入六臣传，容貌堪传九老碑。　　老尚留樊素，贫休比范丹。 
　　癸辛杂识：方回年登希岁，适牟献之与之同庚。其子成文与乃翁为庆，且征友朋之诗。仇仁近有句云云。且作方句云云。方尝有句：「今生穷似范丹。」于是方大怒褒牟贬己，遂摭「六臣」之语，以此比今上为朱温，必欲告官杀之。诸友皆为谢过，不从，仇遂谋之北客侯正卿。正卿访之，徐扣曰：「闻仇仁近得罪于虚谷，何邪？」方曰：「此子无礼，遂比今上为朱温。」侯笑曰：「仇亦止言六臣，今比上为朱温者，执事也。」方色变。侯遂索其诗之元本手碎之，乃已。 

　　◆鲁仕能 

　　句 

　　○句 

　　万刼灰中藏世界 【 藏世界　「藏」字湖南通志卷二百六十二作「存」。】 ，千层浪里惜儒珍。 

　　◆吴釿 

　　句 

　　○句 

　　阮籍摩挲青眼旧，邹阳感慨白头新。 

　　◆李应春 

　　句 

　　○句 

　　象绘耆英希五老，鹤归华表认千年。 

　　◆罗太岊 

　　句 

　　○句 

　　素丝不改衣冠旧，黄道从教日月新。 

　　◆罗太亨 

　　句 

　　○句 

　　且追白社为耆会，纵买黄金肯少年？　　势利朋俦随处有，诗章我辈逐年无。 
　　湖南通志：元九老题名诗石，在平江道岩葆真观。宋遗民鲁仕能年七十三，吴釿、鲁仕行、邓希恕年七十七，方采、李应春年六十九，张万全年六十七，罗太岊年六十二，罗太亨年六十，皆平江人。于至元间择山水胜处更迭主会，凡历十二年，各题姓名及诗刻于石。仕能句云云。釿句云云。应春句云云。太岊句云云。太亨句云云。太亨因会散悼诸友句云云。 

　　◆林清 

　　八音诗 

　　○八音诗 

