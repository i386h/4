<!-- { "loadSidebar": true } -->
　　铁网珊瑚：丹丘柯敬仲，多蓄魏晋法书至宋人书，殆百十函，随以与人，弗留也。他日，独见此轴在几格间，甚怪之，及取观，则吾坡翁书蔡君谟梦中诗及守居阁中旧题也。第三诗以为不知何人作，其轩辕弥明之流与？陈太守放营妓三诗亦辱翁翰墨流传至今，亦有缘耶？卷后多佳纸，敬仲求集作诗识其后，赋此四首。是日，试郭■〈山巳〉墨，但目疾转深，不能复作字。又知年岁后，虽若此者亦尚能作否？临楮慨然。至顺辛未二月望日，蜀人虞集书。 

　　○赠朱万初四首 

　　霜雪摧残涧壑非，深根千岁斧斤违。寸心不逐飞烟化，还作玄云绕紫微。 
　　道园学古录：自注：近世墨以油烟易松，滋媚而不深重。万初既以墨显，得真定刘法石刻墨法，以为刘之精艺深心，尽在于此，必无误后世，因覃思而得之。盖取千百年摧朽之余，精英之不可泯者，乃用之，非常松也。呜呼，孰肯舍易而求难，必求古人之成法而后尽其心者乎！ 
　　珥貂鸣佩入明光，新墨初成进御床。草野小臣春梦短，犹怀染翰侍君王。 
　　道园学古录：自注：天历己巳，天下大定，中外乂安，天子始作奎章之阁于宫廷之西，日亲御翰墨。时荣公存初、康里公子山皆近侍阁下，以朱万初所制墨进，大称旨，得禄食艺文之馆。其名藉甚，邈在草野，岂胜千古之思乎。 
　　延阁晨趋接佩声，又纡朱绂向江城。丹心要似东阳水，酿作宫壶彻底清。 
　　道园学古录：自注：朱万初以艺文直长，以年劳恩赏，出佐帅幕南海，转丞东阳。东阳文物之邑，俗第以名酒归之，岂其山川之望哉！韩文公讥丞不负余余负丞；今丞，凡邑之风俗、教命、刑狱、科赋无不得言，言之当无不可行，存乎其人而已，万初勉之！ 
　　颇爱烧香是鼻尘，不应缘齅又劳人。方床石鼎过清昼，一缕山灵伴老身。 
　　道园学古录：自注：深山高居，炉香不可阙。退休之久，佳品乏绝，野人为取老松柏之根枝叶实捣治，研枫肪和之，每焚一丸，亦足以稍助清苦。久亦不复为。今年大雨时行，土润溽暑特甚，万初袖致土速数片，空斋萧寒，遂得为一日之供，亦可喜也。 

　　○次韵陈溪山红梅 

　　冰雪肌肤染绛云，岁寒林下对吟身。先天气至浑如醉，初日光融转更新。白发无能酬造化，金丹有道驻长春。少年莫笑诗成处，倾倒相欢忘主宾。 
　　春晓红生岛屿云，此中尽着两闲身。不愁花笑发须白，漫诧人间句法新。曲水徘徊天上日，深杯斟酌自家春。繁英未落须频到，翠实金盘尚及宾。 
　　雪后孤根发暖云，栽培本自一人身。紫薇遗意成千古，绛蕚深期又一新。忠厚敢忘嘉树赋，冲和思广北枝春。若为穉子犹堪教，三祝三加望大宾。 
　　道园遗稿：原注：来章末句有属幼儿之意。先生屡言，先君子植紫薇于堂前，赋诗属望小子，时人不之许也。俯仰五十年，委身田野，莫称先志。集感叹成赋云。 

　　○书苏公帖后 

　　苏木空闻蜀贾舟，袜材还复望袁州。画叉犹是黄冈竹，细和陶诗饱即休。 
　　道园遗稿：原注：坡翁谪黄州时，月用四千五百钱，日用不过百五十，而犹有余以待宾客，盖岁六十千耳。今谪惠，岁用须二百千，盖三倍矣。日食万钱者何人哉！士君子不以穷乏累其心，而区画亦尽人事，皆中礼之所为也。夫子在陈蔡，以子路之贤，不能无愠见，然处约之道，君子小人之分见焉。微子路，无以发圣言矣。观苏公此帖，思当时之为此厉阶者，为之三叹。 

　　○题赠叶梅野 【 原序】 

　　近代杨补之作梅，自负清瘦，有持入德寿者，内中颇不便于逸兴，谓曰村梅。补之因自题曰：「奉敕邨梅。」集尝见故家有藏徐熙墨杏花者，用笔圆润，有篆籀法，亦恨杨不能如此也。今监书博士丹丘生忽用此法写生，大快人意。存浑厚之意于清真，去衰陋之气于纤弱，所以为佳也。譬如少陵繁花晴昊之雄壮，视昏月浅水为如何耶？乐平炼师叶凯翁，旧号野梅，予曰：「以野标梅，未足尽梅之趣。以梅名野，庶乎广莫之风。请更曰梅野，而以丹丘之画冠之，永作证据。」使钱塘、临江二君闻予此论，犹当俯首叹服也。虞集书。 
　　昔结丝绚侍帝宸，青鞋今许向江津。凭君先对梅花说，白发相看意更深。 
　　道园遗稿：自注：初，凯翁先欲南还，欲仆作诗送行，而仆今先有行色，故为题此，为他日一笑之资也。 

　　○题胡征君器之和陶轩 

　　春木晨荣，秋华夕滋。流云行天，逝者如斯。柴车葛巾，曷能归来？我怀古人，徒诵其诗。有美君子，尚友先觉。靡觞不咏，无咏不属。岂无他人，孰此追躅？优哉游哉，君子之乐。吾侪小人，力绌乃休。犹可以驰，曷其停辀？卷舒无闷，入圣实优。敢以未成，窃方前修。祖德之述，尚论其世。我独何无，夙坠羁絷。闻君赞歌，祇以生愧。既曰知非，请勖余岁。 
　　道园遗稿：自注：集读书中山时，草屋三间，以纸糊其壁。舍弟仲常，为书邵子诸诗于东，谓之邵庵。书陶诗于西，谓之陶庵。吴先生见而叹之，以为世内无穷之悲，世外无穷之乐也。 

　　○朱秀之杞菊轩 

　　高轩何所植？杞菊交根枝。紫实既秋熟，黄花亦晚滋。嘉名信共爱，何以疗予饥。此邦号富庶，士贾志怀资。萧条山石间，谁复见惸嫠？遗脱兼并余，椎剥无完肌。纵彼百畮受，岂得安耘耔！种此跬步内，庶无征夺思。探撷勿违节，烹芼贵有宜。三咽可千岁，逍遥奉天随。 
　　道园遗稿：自注：集游吴中，因省墓山间，颇见田野有可念。因赞高轩之乐而及之，庶观风者之有采而知之者。 

　　○予少年过蓟门酒楼赋此题曰连十八书郡人疑其为吕洞宾作也谩记于此 

　　耳目聪明一丈夫，飞行八极隘寰区。剑吹白雪妖邪灭，袖拂春风槁朽苏。气似酒酣双国士，情如花拥万天姝。如今一去无消息，只有中天月影孤。 
　　草木子：当时皆以为吕洞宾作也，争传诵之。 

　　○记梦 

　　梦行衡庐间，千仞过苍壁。崇高仰神明，深广下不测。云雨蓄盘礴，时至如欲出。絪缊尚回旋，挥霍忽奔逸。物怪匿岩穴，■〈扌双〉若俟霹雳。黑波汛高树，木叶走崩石。升身登玄间，纵观龙变迹。俯视九州岛野，草木有辉泽。乃在风雨外，手画素三尺。挥豪极动荡，落墨更沈郁。图成示坐人，共笑不可得。顾瞻以踟蹰，恍惚增叹息。因之命肩舆，出门聊有适。大术何舒舒，白鹤从数客。略经幽涧滨，便上青松侧。凭高望远水，双景荡虚碧。拂石共客坐，芳草藉尻膝。忽然闻钟声，睡觉北窗席。 
　　元诗选：道园外祖杨文仲守衡州，井斋依之，时未有子。文仲为祷于南岳，遂生道园。文仲梦一牙兵持刺入，曰：「南岳真人来见。」既觉，闻儿啼声，因命小字曰衡。道园自言，少时尝梦游南岳，历览其奇胜，颇能记忆焉。 

　　○金人出塞图 

　　海风吹沙如卷涛，高为陁碛深为壕。筑垒其上严周遭，名王专居气振豪。肉食湩饮田为遨，八月草白风飕颾。马食草实轻骨毛，加弦试弓复置櫜。今日不乐心慅慅，什什伍伍呼其曹。银黄兔鹘明绣袍，鹧鸪小管随鸣鼗。背孤向虚出北皋，海东之鸷王不骄。锦鞲金镞红绒绦，按习久蓄思一超。是时皛清天翳绝，驾鹅东来云帖帖。去地万仞天一瞥，离娄属望目力竭。微如闻音鸷一掣，束身直上不回折。遂使孤飞一片云，顷刻平芜洒毛血。争夸得隽顿足悦，挂兔悬狼何足说。旌旗先归向城阙，落日悲风起萧屑。烟尘满城鼓微咽，大酋要王具甘歠。王亦欣然沃焦热，阏支出迎骑小铁。琵琶两姬红颧颊，歌舞迭进醉烛灭。穹庐斜转氍毹月。 
　　诗薮：雄浑流丽，步骤中程。 

　　○题柯敬仲杂画十首 

　　北苑今仍在，南宫奈老何？青山解浮动，端为白云多。 
　　雨过苍苔石，云生野岸泉。幽怀春冉冉，穉子秀娟娟。 
　　铁石余生色，冰霜作晓妍。春雷明日起，何处尚龙眠？ 
　　昔过篔筜谷，钩衣石角斜。儗寻龙作杖，拾得上天槎。 
　　黄金千琐甲，琱玉六帘钩。雨送鸳鸯梦，烟笼翡翠愁。 
　　娟娟生玉润，楚楚作金声。羽扇迎风定，羊车过月明。 
　　峡口春云重，江南夜雨多。水深桃叶渡，风急竹枝歌。 
　　平陆苍龙起，近山生远烟。前村三万顷，明日水平田。 
　　莓苔生石路，翠竹自交加。不惜青鞵湿，临流踏白沙。 
　　昨夜采莲去，偶逢三尺枯。山人不到海，不识是珊瑚。 【 详丁鹤年下。】 

　　○句 

　　古来篆籀法已绝，祇有木叶雕蚕虫。 【 画竹】 貌得当时第一匹，昭陵风雨夜闻嘶。 【 画马】 赖得郫筒酒易醉，夜归冲雨汉州城。 【 成都】 
　　麓堂诗话：真得少陵家法。世人学杜，未得其雄健，而已失之粗率；未得其深厚，而已失之臃肿。如此者，未易多见也。 
　　又 
　　对竹听湘雨，开帘看岳云。　　春云山对屋，夜雨水平桥。　　挂冠俄去国，连舸总盛书。　　天光临阁道，云气转蓬莱。 
　　诗薮：元五言律可摘者，虞伯生云云。 
　　又 
　　云横北极知天近，日转东华觉地灵。　　帆樯星斗通南极，车盖风云拥豫章。 
　　诗薮：句格庄严，词藻瑰丽，上接大历、元和之轨，下开正德、嘉靖之途。 

　　◆王克敬 

　　克敬字叔能，大宁人。官至参政。 

　　题一钱太守庙 

　　○题一钱太守庙 

　　刘宠清名举世传，至今遗庙在江边。近来仕路多能者，学得先生要大钱。 
　　辍耕录：一钱太守庙在绍兴钱清镇。王叔能参政过庙下，赋诗云云。 

　　◆谢文质海牙 

　　题酒家壁 

　　○题酒家壁 

　　修云淡淡抹山眉，野水人家半酒旗。应是小梅开未已，小舟撑月过前溪。 
　　吴礼部诗话：大德中，有谢文质海牙者，为淛东廉访佥事。性嗜酒，不饮则临政精明。市日者某，形貌长大，每饮引与对坐，不交一谈，亦不与之酒，醉则取剑舞弄，众避匿乃已。尝分司舟回，二书吏从，未至城数里，宿舟中。月明兴动，潜起登岸，题一诗酒家壁云云。去入山麓小寺，登楼撞钟，僧皆惊起，谢踞禅床，大呼索酒，贮以木桶，跪僧于前，以一白酌，竟击僧顶，置其上，酒尽困睡，僧不敢去。天明，舟中失谢所在，遥见垩壁题字，书吏识之，迹其所往，逢道上樵者言寺中扰扰状，趋视则谢犹未醒。须臾驺从至，迎之乃去。 

　　◆范玉壶 

