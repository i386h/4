<!-- { "loadSidebar": true } -->
　　泾渭能分浊与清，妾身岂肯堕风尘！孤儿未必从他姓，一女何曾侍二人。白刃自伤心似铁，黄泉要见骨如银。深山落日猿啼处，过客闻之亦惨神。 
　　草木子：至正壬辰，红巾盗起，江西吉安敖城旷家妇为盗所得，欲妻之。妇乃先刃其子，题诗于壁，亦自尽。 
　　案：江西通志作庐陵人旷维祯妻。 

　　◆徐彩鸾 

　　被掠诗 
　　句 

　　○被掠诗 

　　万水千山去路赊，青鞋踏破几层沙。登山绝顶重逢岭，渡水尤深又复涯。雁字只传夫与子，鱼书难寄母和爷。回头遥望乡关处，云下峯前是我家。 
　　草木子：至正乙未青田寇侵浦城西北隅，徐嗣元女为所掠。尝作诗云云。写颠沛流离之状。 

　　○句 

　　惟有桂林桥下水，千年照见妾心清。 
　　浦城县志：徐彩鸾字叔和，浦城人。徐嗣源之女，李文景妻。略通经史，每诵文天祥六噫歌，欷歔泣下。至正十五年，青田贼寇浦城，氏从父逃山谷间，俱为贼所掠。贼持刀欲害其父，氏直前愿代父死，贼乃释父而絷氏。氏顾语父曰：「儿义不受辱，必死，父可速去！」贼拘氏至桂林桥，氏拾炭题诗壁间云云。遂厉声骂贼，投桥下，贼竞出之，既而乘间复投水死。 

　　◆何氏 

　　裂帛题诗 

　　○裂帛题诗 

　　妾长朱门十九春，岂期今逐虏囚奔。失身无补君王事，死节难酬夫壻恩。江静从教沈弱质，月明谁与吊归魂！只愁父母难相见，愿与来生作子孙。 
　　草木子：元至正间，衢州陷，龙游有一大家妇何氏，为兵所掠，裂帛题一诗云云。书毕，即投于江而死。 

　　◆胡妙端 

　　啮指题壁 

　　○啮指题壁 

　　弱质空怀漆室忧，搜山千骑入深幽。旌旗影乱天同惨，金鼓声淫鬼亦愁。父母劬劳何日报，夫妻恩爱此时休。九泉有路还归去，那个云边是越州。 
　　辍耕录：越嵊县剡溪胡氏，讳妙端，适同邑祝某。至正庚子春，为苗僚虏至金华县，将妻之，义不受辱。乘间啮指血题诗壁上，已，赴水而死。僚帅服其节，为立庙祀之。诗云云。 

　　◆董淑贞 

　　淑贞，余干人，谭友妻。 

　　托歌 

　　○托歌 

　　天苍苍兮不吾家造，地茫茫兮不吾身容。不造不容，托乎火以相从！ 
　　江西通志：红巾乱，友与父母兄弟被杀。土渠欲污之，作托歌云云。乃纵火入烈焰死。 

　　●元诗纪事卷三十七 【 女冠】 

　　侯官陈洐辑 

　　元氏 
　　李翠娥 

　　◆元氏 

　　咏天花板 

　　○咏天花板 

　　补天手段暂施张，不许纤尘落画堂。寄语新来双燕子，移巢别处觅雕梁。 
　　诚斋杂记：元遗山妹为女冠，文而艳。张平章当揆欲娶之，使人嘱裕之，辞以可否在妹。张喜，自往访，覩其所向。至则方自手补天花板，辍而迎之。张询近日所作，应声答云云。张悚然而出。 
　　闺秀诗评：清贞之意，因物触发，足令观者起敬。 

　　◆李翠娥 

　　庭前梅树 

　　○庭前梅树 

　　粲粲梅花树，盈盈似玉人。甘心对冰雪，不爱艳阳春。 
　　觅灯因话：翠娥姓李氏，淮扬名倡也。长通诗书，自以身隶乐籍，怨恨殊不聊生。至元二年，云间陆公宅之为扬州总管。一日，以官召之，不得已至，命之歌。对曰：「幼时未习。」公怫然曰：「然则汝习何事？」曰：「学读史、汉等书。」公曰：「汝能识字，必能赋诗。」因指庭前梅树为题。翠娥口占云云。公奇之，乃赐之坐。居无何，翠娥束发簪冠，披道士服持疏赴公，拜恳赐一言。公援笔作檄文一道授之，翠娥遂终其身于洞真观。 

　　●元诗纪事卷三十八 【 尼】 

　　侯官陈衍辑 

　　妙湛 
　　梅花尼 

　　◆妙湛 

　　妙湛，大德间人。 

　　题管夫人长明庵图 

　　○题管夫人长明庵图 

　　双树阴阴落翠岩，一灯千古破幽关。也知诸法皆如幻，甘老烟霞水石间。 
　　珊瑚网：管夫人长明庵图，庵居旷野，垣内有屋三层，横廊通门径，竖杆悬一灯，所谓「长明」也。旁有石莲台作施鸟食者，垣外二长松下荫，又一树参之。门外坡临水际，水间复有坡树。墨气高古，无儿女子态。夫人款云：「大德九年冬十一月廿有五日，仲姬管道升作。」有比丘尼妙湛诗云云。小行书题其上。此尼想即庵画中人也。 

　　◆梅花尼 

　　咏梅花 

　　○咏梅花 

　　终日寻春不见春，芒鞵踏破岭头云。归来笑捻梅花嗅，春在枝头已十分。 
　　红树廔历朝名媛诗词：未详姓氏，梅花绝句，人皆称善，因号梅花尼。诗有悠然自得之趣。此尼直已悟道，不特诗句之佳也。 

　　●元诗纪事卷三十九 【 妓女】 

　　侯官陈衍辑 

　　徐氏 
　　罗爱卿 
　　暨氏 

　　◆徐氏 

　　座上题诗 

　　○座上题诗 

　　平康巷里掌中身，翠舞珠歌玉树春。不得籍除今义死，天教娼妇愧降臣。 
　　元史类编：徐娼妇不知何许人，红巾寇常州，有叛将召妇佐饮，妇愤懑不听指使，题诗座上云云。叛将寸磔之。 
　　案：梧溪集以为龙江章琬孟文诗，未知孰是。 

　　◆罗爱卿 

　　爱卿，嘉兴名妓。 

　　凌虚阁避暑玩月四首 

　　○凌虚阁避暑玩月四首 

　　画阁东头纳晚凉，红莲不似白莲香。一轮明月天如水，何处吹箫引凤凰。 
　　月出天边水在湖 【 月出天边　「月」原误作「日」，据剪灯新话卷三爱卿传改。】 ，微澜倒浸玉浮图。搴帘欲共嫦娥语，却恨林间鸟乱呼 【 却恨林间鸟乱呼　剪灯新话作「肯教霓裳一曲无」。】。 
　　手弄双头茉莉枝，曲终不觉鬓云欹。佩环响处飞仙过，愿借青鸾一只骑。 
　　曲曲栏干正正屏，六铢衣薄懒来凭。夜深风露凉如许，身在瑶台第一层。 
　　剪灯新话：郡中名士尝以季夏望日会于鸳湖凌虚阁避暑，翫月赋诗。爱卿先成四首，坐间皆阁笔。诗云云。 

　　◆暨氏 

　　句 

　　○句 

　　多情樵牧频簪髻，无主峯莺任宿房。 
　　七修类稿：元末建安暨氏女，十岁能诗，人令赋野花云云，识者知后不洁。此即薛涛父愀然之事，后果然。 

　　●元诗纪事卷四十 【 藩属】 

　　侯官陈衍辑 

　　阿■〈衤盖〉主 
　　杨渊海 
　　段宝 
　　段僧奴 
　　段明 
　　陈日照 
　　陈日烜 
　　陈日燇 
　　陈日煃 
　　世子 
　　陈遂 
　　陈秀峻 
　　陈元旦 
　　陈爱山 
　　黎崱 
　　黎括 
　　范迈 
　　阮忠彦 
　　阮圣训 
　　范五老 
　　圆照 
　　李齐贤 
　　郑可臣 
　　柳淑 

　　◆阿■〈衤盖〉主 【 以下滇南。】 

　　主，段功妻。 

　　愁愤诗 

　　○愁愤诗 

　　吾家住在雁门深，一片闲云到滇海。心悬明月照青天，青天不语今三载。欲随明月到苍山，悞我一生踏里彩。 【 锦被名也。】 吐噜吐噜段阿奴， 【 吐噜，可惜也。】 施宗施秀同奴歹。 【 歹，不好也。】 云片波鳞不见人，押不芦花颜色改。 【 押不芦，北方起死回生之草。】 肉屏独坐细思量， 【 肉屏，骆驼背也。】 西山铁立霜潇洒。 【 铁立，松林也。】 
　　滇载记：九代总管段功，至正十三年继立为总管 【 至正十三年　「三」，滇载记（古今说海本）作「二」，待考。】 。明玉珍自将红巾攻云南，梁王及宪司官皆奔威楚，诸部悉乱。功败红巾，梁王深德功，以女阿■〈衤盖〉妻之。其大理夫人高氏寄乐府促之归，功得书乃归。既而复往，梁人私语梁王曰：「段平章复来，大有吞金马咽碧鸡之心矣，盍早图之。」梁王密召阿■〈衤盖〉，命之曰：「亲莫若父母，宝莫若社稷。功今志不灭我不已，脱无彼，犹有他平章，不失富贵也。今付汝孔雀胆一具，乘便可毒殪之。」主潸然受命，夜寂私语平章曰：「我父忌阿奴，愿与阿奴西归。」因出毒具示之。平章曰：「我有功尔家，我趾蹶伤，尔父为我裹之，尔何造言至此？」三谏之，终不听。明日邀功东寺演梵，至通济桥，马逸，因令蕃将格杀之。阿■〈衤盖〉闻变，失声哭曰：「昨瞑烛下，纔讲与阿奴，云南施宗、施秀烟花殒身，今日果然。阿奴虽死，奴不负信黄泉也。」欲自尽。梁王防卫者乃万方。主愁愤作诗云云。 

　　◆杨渊海 

　　题壁 

　　○题壁 

　　半纸功名百战身，不堪今日总红尘。死生自古皆由命，祸福于今岂怨人！蝴蝶梦残滇海月，杜鹃啼破点苍春。哀怜永诀云南土，锦酒休教洒泪频。 
　　滇载记：平章从官员外杨渊海亦题诗粉壁，饮药而卒。诗云云。梁王爱渊海之才绻，意欲为己用，见诗痛悼，乃厚恤之。 

　　◆段宝 

　　寄梁王 

　　○寄梁王 

　　烽火狼烟信不符，骊山举戏是支梧。平章枉死红罗帐，员外虚题粉壁图。凤别岐山祥兆隐，麟游郊薮瑞光无。自从界限鸿沟后，成败兴衰不属吾。 
　　滇载记：大理十代总管段宝，功之子。明玉珍复侵善阐，梁王遣叔铁木的罕借兵大理，时宝已长，答书云：「杀虎子而还喂其虎母，分狙栗而自诈其狙公。假途灭虢，献璧吞虞。金印玉书，乃为钓鱼之香饵；绣闺淑女，自设掩雉之网罗。况平章已亡，兄弟罄绝，今止遗一獒一奴。奴再赘华黎氏，獒又可配阿■〈衤盖〉妃，如此事诺，必借大兵；如其不可，待金马山换作点苍山，昆明池改作西洱河时来矣。」书后附以诗云云。梁王见而恨之。 

　　◆段僧奴 

　　寄兄诗二首 

　　○寄兄诗二首 

　　珊瑚勾我出香闺，满目潸然泪湿衣。冰鉴银台前长大，金枝玉叶下芳菲。乌飞兔走频来往，桂馥梅馨不暂移。惆怅同胞未忍别，应知含恨点苍低。 
　　何彼秾秾花自红，归车犹别洱河东。鸿台燕苑难经目，风刺霜刀易塞胸。云旧山高连水远，月新春迭与秋重。泪珠却似通宵雨，千里关河几处逢？ 
　　滇载记：平章女僧奴，志恒不忘父雠。将适建昌阿黎氏，出手刺绣文旗以与宝曰：「我自束发，闻母称父冤，恨非男子，不能报。此旗所以识也。今归夫家，收合东兵，飞檄西洱，汝急应兵会善阐。」又作诗二首云云。 

　　◆段明 

　　句 

　　○句 

　　方今天下平犹易，自古云南守独难。 
