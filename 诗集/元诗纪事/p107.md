<!-- { "loadSidebar": true } -->
　　○送邓牧心出陶山 

　　青山无送迎，幽人自来去。落叶若相送，卷卷及行屦。檐端有孤云，仍为守其处。落叶惜人不在山，孤云尚期人再还。斯人可期复可惜，我处落叶孤云间。 
　　吴礼部诗话：牧心尝客会稽王修竹监簿所，有陈观国用宾送其出陶山诗，亦佳。 

　　◆刘埙 

　　埙字起潜，号水村，南丰人。宋亡十余年，荐署昭郡学正。又十余年，命为延平教授。有水云邨稿。 

　　补史十忠诗 
　　贾似道 

　　○补史十忠诗 

　　知潭州湖南安抚使李公 
　　池州通判权州事赵公 
　　丞相都督信国公文公 
　　参政行丞相事陆公 
　　前左丞相江文忠公 
　　江西制置司都统密公 
　　淮东制置使知扬州李公 
　　枢密闽广宣抚使陈公 
　　少傅枢密使张公 
　　四川制置使知重庆府张公 

　　知潭州湖南安抚使李公（芾） 

　　三已甘退休，十连起迟暮。伊谁急求子，流落乃不怒。黑云来如山，杀气震平楚。恭惟君父命，封疆以身护。阖门义不辱，呼卒汝善处。飞魂随剑光，自已投火去。天泣鬼神愁，地摇山岳仆。吾非莒柱厉，敢以死丑主？正自常事耳，命义逃安所？冲远谁与俦，睢阳有张许。 【 吉悒字祖冲，丁穆字彦远，皆晋忠臣。】 

　　池州通判权州事赵公（卯发，昌州人，妻雍氏。） 

　　若人作何状？立节乃殊伟。人言此蜀珍，位卑名未起。坐分秋浦月，摄此千里寄。沙头风色恶，寒城凛弘峙。吾闻开关迎，弃遁亦复耻。兹惟城郭臣，大义吾知已。间道走帛书，洒血别玉季。细君绝可人，双飞同一死。南八彼男儿，此妇乃如此！骨朽香不废，吾诗当青史。 

　　丞相都督信国公文公（天祥，丙辰状元。） 

　　时平辄弃置，事迫甘前驱。呜呼忠义臣，匪直科目儒！江寒朔吹急，列城同一趋。岂不寄便安，纲常乃当扶。移檄倡诸镇，奋袂躬援枹。川决莫我回，万险栖海隅。天乎复不济，道穷竟成俘。一死事乃了，吾头任模糊。悠悠讥好名，责人无已夫。三衢有魁相，投老作尚书。 【 三衢魁相，谓留梦炎。】 

　　参政行丞相事陆公（秀夫） 

　　天地无托足，海天同隰光。明知复何为，不忍隳三纲。祼荐觊少延，讴歌宁远忘。或者莒在齐，聊且帝一方。竭蹶竟委顿，臣谋非不臧。运去天莫留，力尽心弥强。终不负吾主，名义天地长。怀玺随龙游，举室水中央。斯人文华士，乃尔百炼钢。机云傥通谱，应羞朝洛阳。 

　　前左丞相江文忠公（万里、弟万顷） 

　　匡庐云锦屏，鸿儒产其下。风神俨如龙，夭矫莫可驾。卷怀经济具，娑婆洛中社。怪事玉床摇，清昼天忽夜。突骑从何来？阴风飘屋瓦。大臣义有死，欲避吾不暇。庭前环止水，万事付一舍。从容友灵均，朝野动悲咤。愍章极哀荣，汗简谁记者？倘有南熏书，季方足堪亚。 

　　江西制置司都统密公（侑） 

　　臣有致身义，岂计官崇卑。偏将知死忠，不曰天下奇。汉节既披靡，失位趋江西。阃帐驻临汝，招徕乐其归。雪寒南浦愁，羽檄蕲济师。一将奋风虎，鼓行亟飙驰。踰岭疾战苦，裹疮呼健儿。坐缚膝不屈，伏锧甘如饴。小臣裨校耳，职也宜死绥。庐州大将在，白首竖降旗。 

　　淮东制置使知扬州李公（庭芝） 

　　淮海接风尘，胡乃似铁壁。卧护有天人，十载藉福力。重来人未老，愁绝事如昔。苦战孤城危，痛哭天柱折。梦游三山上，人伦浮海出。突围志南征，吾欲重建极。天弗鉴臣忠，冥冥堕丛棘。先轸面如生，苌弘血化碧。臣死谁复知？臣忠终不易。一将更大事，嚼舌死骂敌。 

　　枢密闽广宣抚使陈公（文龙，戊辰状元。） 

　　淳熙名宰孙，比德粹如玉。决科魁伟英，骎骎廌冠肃。类田烦谏疏，相嗔俄嗾逐。补郡仍免归，黄流已漫陆。天族日光薄，力疾支颠覆。蹉跎南冠絷，道病死不辱。往昔五峯堂，倾盖语跋烛。斯人真妙人，哀哉悭厚禄！长揖丙辰魁，各天并黄鹄。不有二忠存，千古笑科目。 

　　少傅枢密使张公（世杰） 

　　士有守节死，岂以责武夫！武夫尚能奇，消得银管书。何许熊虎英，铁面美髯须。护寒久枕戈，赴难甘捐躯。金山定活着，志愿嗟违初。江心集羣策，炎精回一嘘。间关障海滨，万死存赵孤。时也可奈何，北风散樯乌。漂漂竟何之？无乃膏鲸鱼。渭滨多贵将，反笑斯人迂。 

　　四川制置使知重庆府张公（珏） 

　　坤维拓提封，形胜古天府。血战五十秋，零落余八柱。江南传箭急，谁暇此回顾。落日古渝城，杖钺乃甚武。天东甑虽堕，吾自强支拄。渡泸躬讨逆，归来战弥苦。萧条下夔门，机穽伏中路。咄咄快敌仇，谁欤掩抔土。哀哉关西雄，国亡犹不负。同时督军将，腰金插双虎。 
　　符遂撰水村先生传：年三十七而宋亡，时多死节之臣，恐其名行不传，作补史十忠诗。水云邨吟稿：自跋：右襄围以来，死忠者盖不止此，然多所不知，知其详且显者，莫如此十公，故先赋此十诗，尚竢续书，以着大节。噫！十诗存即十忠不亡，十忠不亡，吾十诗亦永存矣。 

　　○贾似道 

　　三百余年历数更，东南万里看升平。黄金台上麒麟阁，混一元勋是贾生。 
　　隐居通议：一代之亡，必有一误国者，为人所指目，见于吟咏，自唐以来赋者多矣。虽机轴不免相同，然诛奸谀于既死，诚千古之一快，不可议其蹈袭也。如唐彦谦咏文惠宫人云：「认得前家令，宫人泪满裾。不知梁佐命，全是沈尚书。」李太伯觏咏汉宫云：「哀平外立国权分，只为当时乏嗣君。试问莽新谁佐命？祗应飞燕是元勋。」郑毅夫獬咏范蠡云：「十重越甲夜成围，宴罢君王醉不知。若论破吴功第一，黄金只合铸西施。」赵汉宗咏张丽华云：「陈事分明属绮罗，香尘吹尽井无波。行军长史何劳怒，次第论功妾更多。」予叔长秋麓翁咏陈后主亦云：「晋王前殿贺平陈，从此江南雨露均。四百年间重混一，谁知江令是勋臣？」宋之失国，贾似道为之也。余窃尝为之诗云云。 

　　◆王义山 

　　义山字符高，富州人。宋景定壬戌廷试乙科，授永州司户。入元，行中书省聘教授路学，掌江西学事。有稼村类稿。 

　　句 

　　○句 

　　诗思已随春意动，夜衾不怕晓寒新。　　一枝潇洒无尘涴，半夜高寒对月明。　　满斟绿斝安排醉，牢裹乌纱照顾吹。 
　　元诗选：如斋居杂兴云云，赠陈梅垣云云，和紫极登高韵云云，亦复刻意求新。 

　　◆傅定保 

　　定保字季谟，号古直，晋江人。宋咸淳中，礼部奏赋第四。大德初，荐授漳州路学正。 

　　四贤祠次韵 

　　○四贤祠次韵 

　　四杰唐遗迹，千年此妥灵。草荒丞相冢，云锁隐君亭。助教衣犹绿，翰林山尚青。因怀水南令，愁思遶春汀。 
　　泉州府志：四贤祠祀唐姜公辅、秦系、韩偓、席相。　　按：诗中「助教衣犹绿」句，疑所祀乃欧阳詹，非席相也。 

　　◆张伯淳 

　　伯淳字至道，杭州崇德人。宋举进士，除太学录。入元，用荐官至侍讲学士。有养蒙先生集。 

　　句 

　　○句 

　　瘦筇支彳亍，狭路写之玄。　　纔从国子先生出，曾是分司御史来。　　一廉宜得能官誉，垂去还如始至时。　　曾观海者难为水，自出山来无此游。　　幕中颇见此客不？江左喧传某掾来。 
　　元诗选：佳句颇多，如出郊云云，送王士能赴衢州同知云云，望梅楼云云 【 望梅楼　「梅」字从诗意疑为「海」之形误。】 ，送张从之台郎云云，觉意深语健，耐人吟讽也。 

　　◆洪德章 

　　德章字岩虎。 

　　句 

　　○句 

　　有子定知吾事足，贫家颇觉此声佳。　　风露对檠逼诗父，云烟落纸凛羣儿。 
　　续轩渠集：王凤灵叙：吾乡先正教谕洪吾圃先生，当有宋末运，不乐仕进，遯肥蓄识，以诗律自鸣，所著有轩渠集若干首。其仲子训导希文，号去华山人，妙承宗旨。尝与夜半谈诗，渠然乐适，故其诗有云云。集之名轩渠以此。惜今散落，不见其全，其所存者，惟去华山人续轩渠集而已。 

　　◆尹廷高 

　　廷高字仲明，别号六峯，遂昌人。遭乱，宋亡二十年始归故乡。尝掌教于永嘉。有玉井樵唱正续集。 

　　游太虚观临池赋 

　　○游太虚观临池赋 

　　路入烟萝别有天，我来散发坐风轩。玉峯积翠花香润，石洞藏丹云气温。水影倒栖松顶鹤，谷声遥答岭头猿。个中妙处谁能画？写入篇章当草玄。 
　　玉井樵唱：自注：「水影」一句，竟不能偶。大儿祖宪以「谷声」云云为对，亦粗可用，因足成篇。 

　　◆赵棠 

　　棠字国炎。 

　　吊琼花 

　　○吊琼花 

　　名擅无双气色雄，忍将一死报东风。他年我若修花史，合传琼花烈女中。 
　　山房随笔：扬州琼花，天下祇一本，士大夫爱重，作亭花侧，扁曰无双。德佑乙亥，北师至，花遂不荣。赵棠国炎赋绝句吊之。 

　　◆连文凤 

　　文凤字伯正，三山人。 

　　春日田园杂兴 

　　○春日田园杂兴 

　　老我无心出市朝，东风林壑自逍遥。一犂好雨秧初种，几道寒泉药旋浇。放犊晓登云外垄，听莺时立柳边桥。池塘见说生新草，已许吟魂入梦招。 
　　月泉吟社第一名：评曰：众杰作中，求其粹然无疵，极整齐而不窘边幅者，此为冠。 
　　月泉吟社序：浦江吴渭，宋时尝为义乌令。元初，退食于吴溪，延致乡遗老方韶父与闽谢皋羽、括吴思齐主于家，始作月泉吟社，四方吟士从之。三子者，乃为其评较揭赏云。 
　　又，送诗赏小札序：预于丙戌小春望日，以春日田园杂兴为题，至丁亥正月望日收卷。月终结局，收二千七百三十五卷，选中二百八十名，三月三日揭榜。 
　　送诗赏札：伏以月泉吟社，久盟湖海之交；春日新题，剩写田园之兴。得周南而正始，可冀北之空羣。执事振响武林，舒翘文苑。种秧浇药，已朝市之无心；放犊听莺，更池塘之入梦。杼机自别，冠冕为宜。某心所甚欣，手之不释。诗成夺锦，诵珠玉者翕然；礼以为罗，愧琼瑶则多矣。余如元颖，并致篚筐。 
