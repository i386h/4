<!-- { "loadSidebar": true } -->
　　老态年来日日添，黑花飞眼雪生髯。扶衰每藉过眉杖，食肉先寻剔齿签。右臂拘挛巾不裹，中肠惨戚泪常淹。移床独就南荣坐，畏冷思亲爱日檐。 
　　七修类稿：非身处老境，不能言之如此真切。悲夫！ 

　　○句 

　　江花江草诗千首，老尽平生用世心。 
　　归田诗话：山谷题浣花醉归图云：「中原未得平安报，醉里眉攒万古愁。」能道出少陵心事。赵子昂云云，亦髣髴得之。 
　　又 
　　锦缆牙樯非昨梦，凤笙龙管是谁家？ 
　　麓堂诗话：赵子昂溪上诗云云，意亦伤甚。 
　　又 
　　云端双舃冷，花底一琴闲。 
　　诗薮：元五言律可摘者，赵子昂云云。 
　　又 
　　千里湖山秋色净，万家烟火夕阳多。 
　　诗薮：七言律可摘者，赵子昂云云；邓文原云云；虞伯生云云；马伯庸云云；范德机云云；杨仲弘云云；揭曼硕云云；陈刚中云云；吴成季云云；李子飞云云；雅正卿云云；甘允从云云 【 甘允从　「允」原误作「久」，据诗薮改正。按：甘立字允从，大梁人。】 ；贡泰甫云云 【 贡泰甫　「泰」原误作「秦」，据诗薮改正。按：贡师泰字泰甫，宣城人。】 ；柯敬仲云云；余廷心云云；萨天锡云云；薛玄卿云云；李子构云云；王尚志云云；吴楚望云云；丁守中云云；涂守约云云等：皆句格庄严，词藻瑰丽。上接大历、元和之轨，下开正德、嘉靖之途。今以元人，一概不复过目，余故稍为拈出，以俟知者。 

　　◆鲜于枢 

　　枢字伯机，渔阳郡人。至元间为江浙行省都事，官至太常典簿。有困学斋集。 
　　道园学古录：题鲜于伯机小像：敛风沙裘剑之豪，为湖山图史之乐。翰墨轶米薛而有余，风流拟晋宋而无怍。是以吴兴公运画沙之锥，刻希世之玉。云云。 

　　题屏 
　　湖边曲 
　　武陵胜集得总字 
　　题高房山墨竹 
　　王大令保母帖四首 
　　窦璧诗 
　　句 

　　○题屏 

　　廨舍如僧舍，官曹似马曹。头巾终日岸，手板或时操。 
　　吴礼部诗话：鲜于伯机初至婺，题诗于屏云云。佳句也。 

　　○湖边曲 

　　湖边荡桨谁家女，绿惨红愁问无语。低回忍泪并人船，贪得缠头强歌舞。玉壶美酒不须忧，鱼腹熊蹯弃如土。阳台梦短匆匆去，鸳锁生寒愁日暮。安得义士掷千金，遂令桑濮歌行露。 
　　辍耕录：浙省广济库，岁差杭城殷实户若干名充役库子，以司出纳。比一家中侵用官钱太多，无可为偿，府判王某，素号残忍，乃拘其妻妾子女于官。又无可为计，则命小舟载之，求食于西湖，以赀纳官。鬼妾鬼马，不肖辈羣趋焉。鲜于伯机先生作湖边曲云云。后王之子孙，有为倡者。 

　　○武陵胜集得总字 

　　穷冬十日雪，户外曾未踵。念我平生友，欲往恨不勇。兹晨剧命驾，相对腹一捧。促招东林远，共念北海孔。把酒望六合，琼瑶纷总总。兴极不知休，严城钟鼓动。 【 详白珽下。】 

　　○题高房山墨竹 

　　添阴生研池，叶叶秋可数。京华客梦醒，一片江南雨。 
　　江村消夏录：鲜于伯机题高房山墨竹有诗最工，余故不能忘，诗云云。世人但知鲜于善书，而不知其吟咏之工，故录而出之，以示人耳。梅道人戏墨。 

　　○王大令保母帖四首 

　　撞破烟楼固未然，唐摹晋刻绝相悬。莫将定武城中石，轻比黄閍墓下砖。 
　　姜侯才气亦人豪，办折区区漫尔劳。不向骊黄求驵骏，书家自有九方皋。 
　　临摹旧说范新妇，古刻今看李意如。却笑南宫米夫子，一生辛苦学何书？ 
　　千年郁郁閟重泉，暂出还随刼火烟。靳惜乾坤如有意，流传君我岂无缘？ 
　　元诗选：按苏天爵题鲜于伯机诗帖云：鲜于公蚤岁学书，媿未能若古人。偶适野，见二人挽车行淖泥中，遂悟书法。今读论书诸作，可以知其所从入矣。 

　　○窦璧诗 

　　谁言河水浊，鸣镝约秦境。官军闹如蚁，城守申严警。窦璧一匹夫，欲汲困短绠。慷慨愿自效，行台可其请。从徒二十八，设伏独园静。逻骑百蹄翻，倐来落电影。勇士贵一决，犹豫失马猛。赏功不踰日，箫鼓喧市井。英风激衰软，胡以倍凄冷。 
　　困学斋杂录：京兆分司刘御史，请予作窦璧诗云云。 

　　○句 

　　鸟飞青嶂里，人语翠微中。 
　　诗薮：元五言律可摘者，鲜于枢云云。 

　　◆吾丘衍 

　　衍字子行，钱唐人，竹房、竹素、贞白皆其号。有竹素山房集。 
　　西湖游览志：隐居教授，居一楼，坐学童楼下，遣高弟子递授之。客至，童子辄止其登，使登乃登。廉访使徐琰闻衍名，访之，衍从楼上呼曰：「此楼何敢当贵人登也！愿明日走谒谢。」琰笑而去。明日竟不谢 【 按：此条实引自西湖游览志余卷八。】 。 
　　山居新话：黄子久公望一日与客游孤山，闻湖中笛声，子久曰：「此铁笛声也。」少顷，子久亦以铁笛自吹下山。游湖者吹笛上山，乃吾子行也。二公略不相顾，笛声不辍，交臂而去。 

　　绝句 
　　别仇仁近 
　　桃花雨乐府一章寄翼之 
　　古诗一首送翼之回吴 
　　次韵谢钱翼之 
　　菌耳徧沃野 
　　与邻寓人隔屋对月夜话 
　　柳枝词 
　　答沈尧道赠梨花 

　　○绝句 

　　烹茶茅屋掩柴扉，双耸吟肩更捻髭。策杖逋仙山下去，骚人正是兴来时。 
　　闲居录：晚宋之作诗，多谬句。出游必云「策杖」，门户必曰「柴扉」，结句多以梅花为说，尘腐可厌。余因聚其事为一绝云云。 

　　○别仇仁近 

　　刘伶一锸事徒然，蝴蝶飞来别有天。欲语太玄何处问？西泠桥外断桥边。 
　　辍耕录：初先生年四十未娶，宛丘赵天锡为买酒家孤女为妾。年饥，女尝事人，后夫知妻在先生所，讼之，因逮妾父母。父母至，客先生家，又伪楮币，事觉，因言舍主人，先生固弗知。因逻捽辱先生，南出数百步，录事张君景亮识先生，叱逻曰：「是不知情，摄之何为？」即解纵遣归。先生不胜惭，明日持玄绦缁笠诣仇山村别。值晨出，因留诗一章云云。意将从灵均于斯。明日，有得遗履于桥上者。后卫大隐以六壬筮之，得亥子丑，顺流象，曰：「是其骨朽渊泥九十日矣！」多宝院僧可权，从先生学，闻先生死，哭甚哀。乃葬先生遗文于后山，与其师骨塔相对，曰：「皆吾师。」乞铭于胡石塘先生。 
　　铁网珊瑚：余自至元元贞间客杭，得交子行父。虽齿在余先，甚款密也。予往来于杭有年，间归吴门，每承以诗或书尺见寄，今犹有存者。其过山村翁诀别之诗，案胡汲仲先生冢铭，乃至大四年也。越三十一年，为至正改元，始见其手迹于卢山甫家，感悼之余，为作七言一首，以附于后，亦挽之之意云。时余六十又四，良右。 

　　○桃花雨乐府一章寄翼之 

　　秦源春梦阳台晚，风散惊红作秋苑。闲阴碧树摇暖云，茸苔罗水香氤氲。蝶飞不湿烟绵路，吴娥怨涩鸾阶步。参差海羽双燕来，依微石舞潇湘回。 

　　○古诗一首送翼之回吴 

　　游子动归思，南风起秋声。我亦当此时，相送难为情。交朋尚如斯，况尔怀父兄。三吴亦邻邦，一水非远程。君还姑苏台，我留凤凰城。两地各相望，驰心互奔倾。流光若颓波，彼此即寓萍。浮世苦离散，辗转百虑萦。何能慰予怀，握手徒营营。 

　　○次韵谢钱翼之 

　　笔翰西台妙，文章五凤楼。美才须比玉，直道岂如钩。吴苑辞春色，江风散旅愁。吾庐正萧飒，二仲得羊求。 

　　○菌耳徧沃野 

　　菌耳徧沃野，琼芝亦芬芳。羣阴掩其茨，谁复知尔良？我愿得此草，移根植崇冈。闲攀紫金蕤，挹露晞朝阳。服食换绿髓，轻举过紫皇。招携三辰游，与之同辉光。 

　　○与邻寓人隔屋对月夜话 

　　御寇连墙屋，神交得谢瞻。 【 谢有隔屋夜语事。】 偶逢吾所契，共语月当檐。微禄终何补，良才尚此淹。凭君纵玄论，未怪发幽潜。 
　　铁网珊瑚：右故人吾子行手迹十二纸，皆前后得之于书夹所藏，复恐散落，集而存之。其为人见石塘胡先生所为墓铭，兹不书。后三十年为至元五年乙卯九月九日，江村民钱良佑识。 

　　○柳枝词 

　　一径梨花过雨沾，日华浮动碧丝帘。轩前插徧垂杨柳，看舞春风又画檐。 

　　○答沈尧道赠梨花 

　　山中折花摇白云，一枝赠我寒食春。薄帘隔晴不须卷，恐随蝴蝶飞成尘。 
　　七修类稿：吾杭吾子行，予于旧杭志中得其诗二首，今录示人，则又惜死于无穷也。 

　　◆陈俨 

　　俨字□□，□□人。至元间召用，官至翰林直学士。 

　　钱舜举画花 

　　○钱舜举画花 

　　霅翁夙号老词客，乱后却工花写生。寓意岂求颜色似？钱唐风物记升平。 
　　西湖志余：钱选，霅川人，以工画花鸟名江南。陈俨题其画花云云。 

　　◆黄玠 

　　玠字伯成，四明人。有卞山集。 
　　湖州府志：乐吴兴山水，因卜居卞山。 
　　浙江通志：与赵文敏游，文敏称许之。 

　　赵碧澜妾诗 
　　题江山归兴图 

　　○赵碧澜妾诗 

　　感之以诚感必深，应之以真应必捷。真情一合了弗离，听我长歌碧澜妾。碧澜亦是诸王孙，世殊事异老且贫。少陵尚爱燕玉暖，况是当时真贵人。春衣典尽春寒峭，二妾朱颜正姝好。忍将罗带拆同心，懊恼浮生头白早。珠钿翠靥幸仅存，此时犹及嫁夫君。十二楼头燕子去，挥手不可留仙裙。去妾相悲两相约，既去犹烦送肴酌。主君讵忍覆弃之，见此翻令心绪恶。一心专天天得知，忍着主衣还事谁。遂携衾幞与俱来，后君死者当为尼。碧澜堂下双溪水，使客往来岂知此。不愿新欢恋旧恩，千万人中两人耳！ 
　　辍耕录：吴兴赵公碧澜，宋宗室也。老而益贫，二妾方少艾，因遣之去，咸弗肯嫁，数献肴酒，致殷勤焉。公于卒也，覆诸水，曰：「慎毋再见。昔吾割情忍爱以去尔，尔弗我忘，祇搅我心耳。」既而各与其父母俱至，泣而言曰：「妾家每岁请给，足可养赡，愿执事终身，为尼以报主恩。」公遂复留之。他日公死，果如所言。公有寡女，复资育之。四明黄伯成先生玠，尝有诗云云。 

　　○题江山归兴图 

　　秦望东南远欲无，依稀禹穴向姚虞。几时把酒鄞江上，却对乡山看此图。 
