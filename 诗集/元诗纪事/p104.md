<!-- { "loadSidebar": true } -->
　　北风初起易水寒，北风再起吹江干。北风三吹白雁来，寒气直薄朱崖山。乾坤噫气三百年，一风扫地无留残。万里江湖想潇洒，伫看春水雁来还。 
　　西湖志余：先是，临安有谣云：「江南若破，白雁来过。」盖伯颜之谶也。刘静修白雁云云。盖寓言也。 

　　○登镇州隆兴寺阁 

　　太行鳞甲摇晴空，层楼一夕蟠白虹。天光物色惊改观，少微今在青云中。初疑平地立梯磴，清风西北天门通。又疑三山浮海至，载我欲去扶桑东。雯华宝树忽当眼，拍肩爱此金仙翁。金仙一梦一千载，腾掷变化天无功。万象绕口恣喷吐，坐令四海皆盲聋。千池万沼尽明月，长天一碧无遗踪。我生玄感非象识，此眼此臂将安庸。海岳神光埋禹鼎，人间诡态何由穷。金天月窟尔乡国，玉毫万丈须弥峯。一杯径欲呼与语，为我返驾随西风。堂堂全赵思一豁，江山落落吾心胸。中原左界此重镇，形势彷佛余兵冲。歌舞遗台土花碧，旗帜西山霜叶红。乾坤割裂万万古，乌鸢蝼蚁为谁雄。滹水悠悠自东注，落日渺渺明孤鸿。 
　　诗薮：刘梦吉古、选学陶冲淡，有句无篇。歌行学杜，隆兴寺、明远堂等作，老笔纵横，虽间涉宋人，然不露儒生脚色。 

　　○金太子允恭墨竹 

　　黑龙江头气郁葱，武元射龙江水中。江声怒号久不泻，破墨挥洒余神功。天人与竹皆真龙，墨竹以来凡马空。人间只有墨君堂，何曾梦到琼华宫。瑶光楼前月如练，倒影自观河山雄。金源大定始全盛，时以汉文当世宗。兴陵为父明昌子，乐事孰与东宫同。文采不随焦土尽，风节直与幽兰崇。百年图籍有萧相，一代英雄惟蔡公 【 惟蔡公　「惟」原作「谁」，据静修先生文集卷五改。】 。策书纷纷少颜色，空山夜哭遗山翁。我亦飘零感白发，哀歌对此吟双蓬。秋声萧萧来晚风，极目海角天无穷。 
　　静修集：自注：黑龙江见金史。幽兰轩，义宗死所。汴亡，张蔡公以金实录归，遗山尝就公誊录，此轴亦公得于汴之中秘者。公之子仲仁，持以求予诗，故终篇及之。 

　　◆方回 

　　回字万里，号虚谷，徽州歙县人。宋景定壬戌，别省登第，知严州。元兵至，迎降，即以为建德路总管，寻罢。有桐江集。 

　　秋晚杂书十首 
　　雨夜雪意 
　　初夏书事 
　　久雨 
　　舟行青溪道中入歙三首 
　　听航船歌十首 
　　春半久雨走笔二首 
　　次韵张耕道喜雨见怀兼呈赵宾旸 
　　挽委顺子王防御 
　　甲午元日 
　　怅惋诗二首 
　　句 
　　句 

　　○秋晚杂书十首 【 录六】 

　　堂堂陈去非，中兴以诗鸣。曾吕两从橐，残月配长庚。尤萧范陆杨，复振干淳声。尔后顿寂寥，草虫何薨薨。永嘉有四灵，词工格乃平。上饶有二泉，旨淡骨独清。学子孰取舍，吾非私重轻。极玄虽有集，岂得如渊明。 
　　窃尝评少陵，便生太宗时，岂独魏郑公，论谏垂至兹。天宝得一官，主昏事已危。脱命走在所，穷老拜拾遗。卒坐鲠直去，漂落西南陲。处处苦战鬬，言言悲乱离。其间至痛者，莫若八哀诗。我无此笔力，怀抱颇似之。 
　　人言太白豪，其诗丽以富。乐府信皆尔，一扫梁隋腐。余编细读之，要自有朴处。最于赠答篇，肺腑露情愫。何至昌谷生，一一雕丽句。亦焉用玉溪，纂组失天趣。沈宋非不工，子昂独高步。画肉不画骨，乃以帝闲故。 
　　六经天日月，诸子如四时。史自班以上，语奇文亦奇。踵武蔚宗辈，语有文无之。小宋刊新唐，不悟宵寐规。以艺传李杜，待之无乃卑。他人有遗集，一览不再窥。惟此与韩柳，咀嚼无厌期。侪彼枫落生，吾欲镌此疵。 
　　道自汉魏降，裂为文与诗。工诗或拙文，文高诗或卑。香瓯假山序，不妨自一奇。鲥橘多骨核，乃至肆诋訾。恭维陈无已，此事独兼之。五七掩杜集，千百臻秦碑。四海紫阳翁，归美岂其私。所以此虚叟，取为晚节师。 
　　世称陶谢诗，陶岂谢可比？池草故未凋，阶药已颇绮。如唐号元白，白岂元可拟？中有不同处，要与分朴诡。郑圃赵昌父，颍川韩仲止。二泉岂不高？顾必四灵美。咸潮生姜门，蟚蜞以为旨。未若玉山雪，空铛煮荒荠。 
　　隐居通议：方紫阳序罗寿可诗曰：诗学晚唐，不自「四灵」始。宋刬五代旧习，诗有白体、昆体、晚唐体。白体如李文正、徐常侍昆仲、王元之、王汉谋。昆体则有杨、刘西昆集传世，二宋、张乖崖、钱僖公、丁厓州皆是。晚唐体则九僧最逼真，寇莱公、鲁三交、林和靖、魏仲先父子 【 魏仲先　原作「和仲先」，据隐居通议（读画斋丛书本）卷六改正。按：魏野，字仲先，号草堂居士，蜀人，有草堂集】 、潘逍遥、赵清献之徒，凡数十家。欧公出焉，一变为李太白、韩昌黎之诗。苏子美二难相为颉颃，梅圣俞则唐体之出类者也。苏长公踵欧公而起，王半山备众体，精绝句，五言或三谢 【 三谢　隐居通议作「追陶谢」。】 。独黄双井专为少陵，秦、晁莫窥其藩。张文潜自然有唐风，别成一宗，惟吕居仁克肖。陈后山弃所学学双井。黄致广大，陈极精微，天下诗人北面矣。立为江西派之说，铨取或不尽然。陈简斋、曾文清为渡江之巨擘。干淳以来，尤、范、杨、陆、萧，其尤也。高古清劲，尽扫余子，又有一朱文公。嘉定而降，稍厌西江。永嘉四灵，复为九僧。晚唐体日浅日下，然尚有余杭二赵、上饶二泉，典型未泯。今学诗者，不于三千年间上溯下沿，穷探邃索，往往追逐近世六七十年间之所偏向，非区区之所敢知也。 

　　○雨夜雪意 

　　汹涌风如战，萧骚雨欲残。遥峯应有雪，半夜不胜寒。吾道孤灯在，人寰几枕安。何当眩银海，清晓倚楼看。 
　　瀛奎律髓：予丁丑之冬在桐江，赋雨夜雪意云云。鲁斋赵君与东字宾旸和予此诗，「哦诗字欲安」，佳句也。尾句亦活动，胜予所倡。 

　　○初夏书事 

　　平生万事鸟飞空，绿鬓苍颜俛仰中。醉若山颓无旧侣，坐如泥塑有新功。诗成不觉窗移日，心定何烦扇引风。结网小蛛恣来往，忘机应亦识衰翁。 
　　新安文献志：贤良阮公秀实，亟取此诗。 

　　○久雨 

　　元胡不出，积雨予尼。意弥八纮，膝此一席。谁具烝徒，假予楫航。一往沧海，观彼茫洋。掩关昼眠，胡宁不暇？鲁叟攸戒，敢视不夜。寂寂疏帘，幽幽空阶。鸟下啐藓，伤予之怀。悠悠古道，溢溢行潦。岂无岑楼，送目遥草。心之忧矣，莫或予知。彼其之子，谓予寒饥。 
　　新安文献志：陈定宇批云：陶体。 

　　○舟行青溪道中入歙三首 

　　夜寒如觉有猿吟，积翠重苍万壑深。下水轻舟弦脱箭，盘山细路线穿针。 
　　刺桐花发草如蓝，欲卸绵袍翦纻衫。一夜春霜忽如雪，江南天气不宜蚕。 
　　蕨拳欲动茗抽芽，节近清明路近家。五日缓行三百里，夹溪随处有桃花。 
　　桐江集：睦州青溪本歙州歙县之东乡，吾远祖东汉贤良方公储墓在焉。泝流而上，湍石奇怪，沈约所谓新安江水至清是也。睦改为严州，歙州改为徽州，青溪县改为淳安县，而歙县独存汉时旧名。 

　　○听航船歌十首 【 录二】 

　　南到杭州北楚州，三江八堰水通流。牵板船篙为饭碗，不能辛苦把锄头。 
　　桐江集：自注：旧航船不过扬子江，今直至淮河。三江者，钱塘江、吴淞江、扬子江。八堰者，杭州萧公闸、北关堰，常州犇牛堰、吕城堰，润州海鲜河堰，扬州瓜州闸，而召伯堰小不与，其一楚州北神镇堰。 
　　南姚村打北姚村，鬼哭谁怜枉死魂！争似梢工留口吃，秀州城外鸭馄饨。 
　　桐江集：自注：秀之南门至海盐县古塘八十里，人人带刀雠刼，十二年间，私杀官诛，骸骨如丘。 

　　○春半久雨走笔二首 

　　万事心空口亦箝，如何感事气犹炎？落花满砚慵磨墨，乳燕归梁急卷帘。诗句妄希敲月贾，郡符深愧钓滩严。千愁万恨都消处，笑指邻楼一酒帘。 
　　桐江集：自跋：回二十学诗，今七十六矣。七言决不为许浑体，妄希黄、陈、老杜，力不逮则退为白乐天及张文潜体。乐天诗，山谷喜之，□□□者在集。文潜诗自然不雕刻，山谷不敢□也。五言，回慕后山苦心久矣，亦多退为平易，中有阆仙之敲，而人不识也。 

　　○次韵张耕道喜雨见怀兼呈赵宾旸 

　　疲氓多菜色，去守乏棠阴。属虑千峯旱，俄闻六月霖。面滩船欲涩，茗务井还深。香润回瓜圃，声酣起蔗林。炎官初恣肆，道暍稍侵寻。畏日方焦野，油云忽冒岑。此凉苏万病，厥价倍千金。解郡虽逾岁，留家尚至今。田登欣米贱，屋老惧书淋。遥念儿衣醭，兼虞妇灶沈。凄清传古调，忧闷豁烦襟。拭汗纰綀帨，搔头断玉簪。却思穿石罅，共坐听泉音。韭脆鲜鳞缕，梅芳煮酝斟。一江同照影，两地隔论心。疑雪佳公子，输君日对吟。 
　　桐江集：自注：睦有近城滩民以船载磨治面，城中茶场大井汲者众，故有「面滩船」「茗务井」之句。赵宾旸和予雨夜诗「儿童疑有雪，频起穴窗看」，故有「疑雪佳公子」之句。 

　　○挽委顺子王防御 

　　温饱逍遥八十余，稗官元自汉虞初。世间怪事皆能说，天下鸿儒有弗如。耸动九重三寸舌，贯穿千古五车书。哀江南赋笺成传，从此韦编锁蠹鱼。 
　　研北杂志：方万里挽委顺子王防御诗云云。 

　　○甲午元日 

　　端平甲午臣八岁，甲午今年又一周。六十八年多少事，几人已死一人留。 

　　○怅惋诗二首 

　　鹦鹉笼开彩索宽，一宵飞去为谁欢？早知黠妪心肠别，肯作佳人面目看。忍着衣裳辜旧主，便涂脂粉事新官。丈夫能举登科第，可得妖雏胆不寒。 
　　一牝犹嫌将两雄，趋新背旧片时中。陡忘前主能为叛，乍事他人更不忠。玉椀空亡无易马，绛桃犹在未随风。何须苦问沙咤利，自是红颜薄老翁。 

　　○句 

　　菊花与汝作生日，螃蟹唤吾入醉乡。　　诸公未许子为政，万事无如髯绝伦。　　糟姜三盏酒，柏烛一瓯茶。　　跳上岸头须记取，秀州门外鸭馄饨。 
