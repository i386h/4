<!-- { "loadSidebar": true } -->
　　劲风归巽林。玄云起重基。朝霞炙琼树。夕影映玉芝。翔凤晞轻翮。应龙曝纤鬐。百谷偃而立。大木颠复持。（○《类聚》二。《初学记》二。又《御览》八引芝一韵。《诗纪》三十。）

　　【伉俪诗】

　　余执百两辔。之子咏采蘩。我怜圣善色。尔悦慈姑颜。裁彼双丝绢。著以同功绵。夏摇比翼扇。冬卧蛩蛩毡。饥食并根粒。渴饮一流泉。朝蒸同心羹。暮庖比目鲜。挹用合卺酳。受以连理盘。朝采同本芝。夕掇骈穗兰。临轩树萱草。中庭植合欢。（○《初学记》十四。《诗纪》三十。又《类聚》四十引蘩、绵、毡、泉、欢五韵。）

　　【登高诗】

　　七月有七日。蠢动思登高。显首稀乾精。方类自相招。（○《书钞》百五十五。）

　　【台中宴会诗】

　　殿中曰□□□□。炜炜群龙吐芳兰。谦谦君子美曾颜。（○《书钞》六十引兰一韵、颜一韵。）

　　牵秀

　　〈秀。字成叔。武邑观津人。太康中为新安令。迁司空从事中郎。后为司空张华长史。惠帝时。进尚书。河间王颙以为平北将军。镇冯翊。永兴三年。为杨腾所杀。有集四卷。〉

　　【宴曜武堂诗】

　　沐浴洪流。饮服清芳。将结微根。永晞朝阳。恭承渥惠。庶无怠荒。（○《初学记》十四。）

　　【祖孙楚诗】

　　受兹明命。作守西疆。（○《文选》五十九齐故安陆昭王碑文注。）

　　【四言诗】

　　乾道辅仁。坤德尚冲。（○《文选》五十八宋文皇元后哀策文注。）

　　【诗】

　　高宗梦严穴。姬文兆渭滨。群分邈十里。感应用形神。（○《书钞》百五十八。）

　　司马彪

　　〈彪。字绍统。河内温县人。泰始中为秘书郎。后拜散骑侍郎。惠帝末卒。年六十馀。有续《汉书》八十三卷、九州春秋十卷、《庄子》注二十一卷、《战略》二十卷、集四卷。〉

　　【赠山涛诗】

　　苕苕椅桐树。寄生於南岳。上凌青云霓。下临千仞谷。处身孤且危。於何托余足。昔也植朝阳。倾枝俟鸾鷟。今者绝世用。倥偬见迫束。班匠不我顾。牙旷不我录。焉得成琴瑟。何由扬妙曲。冉冉三光驰。逝者一何速。中夜不能寐。抚剑起踯躅。感彼孔圣叹。哀此年命促。卞和潜幽冥。谁能证奇璞。冀愿神龙来。扬光以见烛。（○《文选》二十四。《诗纪》二十三。又《类聚》三十一引岳谷足三韵。又八十八作与山巨源诗。引岳、谷、足、鷟、束、录、曲、璞、烛九韵。事文《类聚》二十三无题。引鷟、束、录、曲四韵。）

　　【赠山涛诗】

　　翩翩野青雀。受性孤且微。昔生三河侧。鼓翼帝王畿。（○《御览》九百二十二作赠山巨源诗。事类赋雀赋注作赠山巨源诗。）

　　【诗】（广《文选》、《诗纪》作杂诗。）

　　百草应节生。含气有深浅。秋蓬独何辜。飘遥随风转。长飚一飞薄。吹我之四远。搔首望故株。邈然无由返。（○《类聚》八十二。广《文选》十五。《诗纪》二十三。又《御览》九百九十七引深、转二韵。合璧事类别集五十六引浅、转二韵。）

　　【诗】

　　玉出阆风侧。珠生南海滨。奕奕不同阪。苏桂扬其芬。（○《类聚》八十三。）

　　烈烈玄飚起。粲粲繁霜凝。劲风回白雪。长川激素冰。（○事类赋冰赋注。）

　　秋节良可悲。百华咸萎落。堂前柳随风。疏林树萧索。（末四字据陈本补。○《书钞》百四十四。）

　　左揽又翠羁。右抚犀象鞍。（○《书钞》百二十六。）

　　泛泛江汉萍。飘荡永无根。（○《类聚》八十二。）

　　阮修

　　〈修。字宣子。陈留尉氏人。为鸿胪丞。转行军参军、太子洗马。永兴三年。避乱南行。被害。时年四十二。有集二卷。〉

　　【上巳会诗】

　　三春之季。岁惟嘉时。灵雨既零。风以散之。英华扇耀。翔鸟群嬉。澄澄绿水。澹澹其波。修岸逶迤。长川相过。聊且逍遥。其乐如何。坐此修筵。临彼素流。嘉肴既设。举爵献酬。弹筝弄琴。新声上浮。不有七德。知者所娱。清濑瀺灂。菱葭芬敷。沈此芳钩。引彼潜鱼。委饵芳美。君子戒诸。（○《类聚》四。广《文选》九。《诗纪》三十。又《初学记》四、岁时杂咏十六并引时、之、嬉、波、过、何六韵。）

　　左芬

　　〈芬。齐国临淄人。左思妹。泰始八年拜修仪。后为贵嫔。咸宁中尚有撰作。有集四卷。〉

　　【啄木诗】

　　南山有鸟。自名啄木。饥则啄树。暮则巢宿。无干於人。唯志所欲。此盖禽兽。性清者荣。性浊者辱。（○《御览》九百二十三作裴谐集左氏诗。《诗纪》三十。又《类聚》九十二作袁淑排谐集左氏诗。所引缺此盖禽兽四字。○逯案。左氏未必即为左芬。姑从《诗纪》。）

　　【感离诗】（《诗纪》云。一作离思。此答左思赠妹之作。）

　　自我去膝下。倏忽逾再期。邈邈浸弥远。拜奉将何时。披省所赐告。寻玩悼离词。仿佛想容仪。欷歔不自持。何时当奉面。娱目於书诗。何以诉辛苦。告情於文辞。（○《类聚》二十九。《诗纪》三十。）

　　左思

　　〈思。字太冲。齐国临淄人。妹芬为武帝贵嫔。泰始中。思为秘书郎。永宁中。齐王冏召为记室督。辞疾不就。有集五卷。〉

　　【悼离赠妹诗二首】

　　郁郁岱青。海渎所经。阴精神灵。为祥为祯。峨峨令妹。应期挺生。如兰之秀。如芝之荣。总角岐嶷。龆龀夙成。比德古烈。异世同声。

　　厥德伊何。塞渊其虑。厥声伊何。日新其誉。幽思泉涌。乃诗乃赋。飞翰云浮。擒藻星布。光曜邦族。名驰时路。翼翼群媛。是瞻是慕。

　　匪惟见慕。善诱善导。斟酌诸姬。言成典语。匪唯辞章。多才多巧。黼黻文绣。几微要妙。积德弥高。用心弥奥。伊我之闇。晞妹之曜。

　　惟我惟妹。寔惟同生。早丧先妣。恩百常情。女子有行。实远父兄。骨肉之思。固有归宁。何悟离拆。隔以天庭。自我不见。於今二龄。

　　岂唯二龄。相见未克。虽同京宇。殊邈异国。越鸟巢南。胡马仰北。自然之恋。禽兽罔革。仰瞻参商。沈忧内塞。何以抒怀。告情翰墨。（○《文选》词林百五十二。又《类聚》二十九作赠妹九嫔悼离诗。引第一、第四两章。广《文选》、《诗纪》二十九作赠妹九嫔悼离诗。引第一、第四两章。）

　　穆穆令妹。有德有言。才丽汉班。明朗楚樊。默识若记。下笔成篇。行显中闺。名播八蕃。

　　以兰之芳。以膏之明。永去骨肉。内充紫庭。至情至念。惟父惟兄。悲其生离。泣下交颈。

　　桓山之鸟。四子同巢。将飞将散。悲鸣忉忉。惟彼禽鸟。犹有号咷。况我同生。载忧载劳。

　　将离将别。置酒中堂。衔杯不饮。涕洟纵横。会日何短。隔日何长。仰瞻曜灵。爱此寸光。

　　何以为赠。勉以列图。何以为诫。申以诗书。去去在近。上下欷歔。含辞满胸。郁愤不舒。

　　燕燕之诗。伫立以泣。送尔涉涂。涕泗交集。云往雨绝。瞻望弗及。延伫中衢。愊忆呜唈。

　　既乖既离。驰情仿佛。何寝不梦。何行不想。静言永念。形留神往。优思成疚。结在精爽。

　　其思伊何。发言流泪。其疢伊何。寤寐惊悸。咏尔文辞。玩尔手笔。执书当面。聊以永日。（○文馆词林百五十二。又《类聚》二十九。广《文选》八、《诗纪》二十九并引第一、五两章。与上篇联为一首。）

　　【咏史诗八首】

　　弱冠弄柔翰。卓荦观群书。著论准过秦。作赋拟子虚。边城苦鸣镝。羽檄飞京都。虽非甲胄士。畴昔览穰苴。长啸激清风。志若无东吴。铅刀贵一割。梦想骋良图。左眄澄江湘。右盻定羌胡。功成不受爵。长揖归田庐。（○《文选》二十一。文章正宗二十九。《诗纪》二十九。）

　　郁郁涧底松。离离山上苗。以彼径寸茎。荫此百尺条。世胄蹑高位。英俊沈下僚。地势使之然。由来非一朝。金张藉旧业。七叶珥汉貂。冯公岂不伟。白首不见招。（○《文选》二十一。《类聚》五十一。文章正宗二十九。《诗纪》二十九。又《初学记》十八引貂一韵。《白帖》三十引苗、条二韵。《御览》四百七十引貂一韵。）

　　吾希段干木。偃息藩魏君。吾慕鲁仲连。谈笑却秦军。当世贵不羁。遭难能解纷。功成耻受赏。高节卓不群。临组不肯绁。对珪宁肯分。连玺曜前庭。比之犹浮云。（○《文选》二十一。文章正宗二十九。《诗纪》二十九。又《文选》十九述祖德诗注引分一韵。）

　　济济京城内。赫赫王侯居。冠盖荫四术。朱轮竟长衢。朝集金张馆。暮宿许史庐。南邻击钟磬。北里吹笙竽。寂寂杨子宅。门无卿相舆。寥寥空宇中。所讲在玄虚。言论准宣尼。辞赋拟相如。悠悠百世后。英名擅八区。（○《文选》二十一。文章正宗二十九。《诗纪》二十九。又《初学记》十八引居、衢、庐、竽四韵。）

　　皓天舒白日。灵景耀神州。列宅紫宫里。飞宇若云浮。峨峨高门内。蔼蔼皆王侯。自非攀龙客。何为欻来游。被褐出阊阖。高步追许由。振衣千仞冈。濯足万里流。（○《文选》二十一。《诗纪》二十九。）

　　荆轲饮燕市。酒酣气益震。哀歌和渐离。谓若傍无人。虽无壮士节。与世亦殊伦。高眄邈四海。豪石何足陈。贵者虽自贵。视之若埃尘。贱者虽自贱。重之若千钧。（○同上）

　　主父宦不达。骨肉还相薄。卖臣困樵采。伉俪不安宅。陈平无产业。归来医负郭。长卿还成都。壁立何寥廓。四贤岂不伟。遗烈光篇籍。当其未遇时。忧在填沟壑。英雄有迍邅。由来自古昔。何世无奇才。遗之在草泽。（○《文选》二十一。《类聚》五十五。《诗纪》二十九。）

　　习习笼中鸟。举翮触四隅。落落穷巷士。抱影守空庐。出门无通路。枳棘塞中涂。计策弃不收。块若枯池鱼。外望无寸禄。内顾无斗储。亲戚还相蔑。朋友日夜疏。苏秦经游说。李斯西上书。俯仰生荣华。咄嗟复凋枯。饮河期满腹。贵足不愿馀。巢林栖一枝。可为达士模。（○《文选》二十一。《诗纪》二十九。又《初学记》十八引隅、庐、途、鱼、储、疏六韵。）

　　【咏史诗】

　　梁习持魏郎。秦兵不敢出。李牧为赵将。疆场得清谧。（○《书钞》百十九。）

　　【招隐诗二首】

