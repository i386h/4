<!-- { "loadSidebar": true } -->
　　河中之水向东流。洛阳女儿名莫愁。莫愁十三能织绮。十四采桑南陌头。十五嫁为卢家妇。十六生儿字阿侯。卢家兰室桂为梁。中有郁金苏合香。头上金钗十二行。足下丝履五文章。珊瑚挂镜烂生光。平头奴子擎履箱。人生富贵何所望。恨不早嫁东家王。（○玉台新咏九作无名氏歌词。《类聚》四十三作古河中之水歌。《乐府诗集》八十五。《诗纪》六十四。又《文选》二十八君子有所思行注作古诗。引一句。《初学记》十九作古诗。引章、霜二韵。又二十五作古诗。引光一韵。）

　　【东飞伯劳歌】〖《诗纪》云。一云绍古歌。玉台、艺文、乐府并作古辞。〗

　　东飞伯劳西飞燕。黄姑织女时相见。谁家女儿对门居。开颜发艳照里闾。南窗北牖挂明光。罗帷绮帐脂粉香。女儿年几十五六。窈窕无双颜如玉。三春已暮花从风。空留可怜谁与同。（○玉台新咏九作古词。《类聚》四十三作古东江飞伯劳歌。《乐府诗集》六十八作古辞。文苑英华二百六。《诗纪》六十四。又玉烛宝典第一作古乐府。引一句。岁时广记二十六作古乐府。引见一韵。万花谷四引玉台燕、见二韵。）

　　【江南弄】〖七曲〗

　　〖古今乐录曰：梁天监十一年冬。武帝改西曲制江南、上云乐十四曲。江南弄七曲。一曰江南弄。二曰龙笛曲。三曰采莲曲。四曰凤笙曲。五曰采菱曲。六曰游女曲。七曰朝云曲。又沈约作四曲。一曰赵瑟曲。二曰秦筝曲。三曰阳春曲。四曰朝云曲。亦谓之江南弄云。○以下杂言。○逯按。七曲实各为一首。〗

　　【江南弄】

　　〖古今乐录曰：江南弄。三洲韵。〗

　　和云。阳春路。娉婷出绮罗。

　　众花杂色满上林。舒芳耀绿垂轻阴。连手躞蹀舞春心。舞春心。临岁腴。中人望。独踟蹰。（○文苑英华二百一。《乐府诗集》五十。《诗纪》六十四。）

　　【龙笛曲】

　　〖和云。江南音。一唱值千金。〗

　　美人绵眇在云堂。雕金镂竹眠玉床。婉爱寥亮绕红梁。绕红梁。流月台。驻狂风。郁徘徊。（○《乐府诗集》五十。《诗纪》六十四。）

　　【采莲曲】〖《诗纪》云。文苑英华作吴均。今从乐府、玉台作武帝。采菱曲同。〗

　　〖和云。采莲渚。窈窕舞佳人。〗

　　游戏五湖采莲归。发花田叶芳袭衣。为君艳歌世所希。世所希。有如玉。江南弄。采莲曲。（○文苑英华二百八作吴筠。《乐府诗集》五十。《诗纪》六十四。）

　　【凤笙曲】

　　〖和云。弦吹席。长袖善留客。〗

　　绿耀克碧凋琯笙。朱唇玉指学凤鸣。流速参差飞且停。飞且停。在凤楼。弄娇响。间清讴。（○《乐府诗集》五十。《诗纪》六十四。）

　　【采菱曲】

　　〖和云。菱歌女。解佩戏江阳。（文苑作南。）〗

　　江南稚女珠腕绳。金翠摇首红颜兴。桂棹容与歌采菱。歌采菱。心未怡。翳罗袖。望所思。（○文苑英华二百八。《乐府诗集》五十。《诗纪》六十四。）

　　【游女曲】

　　〖和云。当年少。歌舞承酒笑。〗

　　氛氲兰麝体芳滑。容色玉耀眉如月。珠佩婐<女卮>戏金阙。戏金阙。游紫庭。舞飞阁。歌长生。（○《乐府诗集》五十。《诗纪》六十四。）

　　【朝云曲】

　　〖和云。徙倚折耀华。〗

　　张乐阳台歌上谒。如寝如兴芳晻暧。容光既艳复还没。复还没。望不来。巫山高。心徘徊。（○《乐府诗集》五十。《诗纪》六十四。）

　　【上云乐】〖七曲〗

　　〖古今乐录曰：上云乐七曲。梁武帝制。以代西曲。一曰凤台。二曰桐柏。三曰方丈。四曰方诸。五曰玉龟。六曰金丹。七曰金陵。○逯按。七曲实各为一首。〗

　　【凤台曲】

　　〖和云。上云真。乐万春。〗

　　凤台上。两悠悠。云之际。神光朝天极。华盖遏延州。羽衣昱耀。春吹去复留。（○《乐府诗集》五十一。《诗纪》六十四。）

　　【桐柏曲】

　　〖和云。可怜真人游。〗

　　桐柏真。昇帝宾。戏伊谷。游洛滨。参差列凤管。容与起梁尘。望不可至。徘徊谢时人。（○《乐府诗集》五十一。《诗纪》六十四。）

　　【方丈曲】

　　方丈上。崚层云。挹八玉。御三云。金书发幽会。碧简吐玄门。至道虚凝。冥然共所遵。（○乐府诗五十一。《诗纪》六十四。）

　　【方诸曲】

　　〖古今乐录曰：方诸曲。三洲韵。〗

　　〖和云。方诸上。可怜欢乐长相思。〗

　　方诸上。上云人。业守仁。摐金集瑶池。步光礼玉晨。霞盖容长肃。清虚伍列真。（○《乐府诗集》五十一。《诗纪》六十四。）

　　【玉龟曲】

　　〖和云。可怜游戏来。〗

　　玉龟山。真长仙。九光曜。五云生。交带要分影。大华冠晨缨。耇如玄罗。出入游太清。（○《乐府诗集》五十一。《诗纪》六十四。）

　　【金丹曲】

　　〖和云。金丹会。可怜乘白云。〗

　　紫霜耀。绛雪飞。追以还。转复飞。九真道方微。千年不传。一传裔云衣。（○《乐府诗集》五十一。《诗纪》六十四。）

　　【金陵曲】

　　句曲仙。长乐游。洞天巡。会迹六门。揖玉板。登金门。凤泉回肆。鹭羽降寻云。鹭羽一流。芳芬郁氛氲。（○《乐府诗集》五十一。《诗纪》六十四。）

　　【诗】

　　【赠逸民诗】〖十二章○《诗纪》作逸民。注云。一作逸民吟。四言。〗

　　任重悠悠。生涯浩浩。善难拔茅。恶易蔓草。逆思药石。愻求非道。珠岂朝珍。璧宁国宝。想贤若焚。忧人如捣。

　　我闻在昔。有古天子。虞华骈圣。周昌多士。缉熙朝野。体邦经始。

　　惟河出图。唯岳降神。是代皆有。何代无人。怀宝迷邦。高尚隐沦。价待哲后。见须明君。伊予不聪。故阙斯闻。

　　目因见生。才为时育。何为山阿。何为空谷。声殊雊雉。响异呦鹿。岂须托梦。宁俟延卜。想象屠钓。踟蹰板筑。

　　仁者博爱。大士兼抚。慈均春阳。泽若时雨。心忘分别。情无去取。等皆长养。同加妪煦。譬流趋海。如子归父。

　　顾探怀抱。非为富贵。代既同人。时亦皆醉。六合岳崩。九州海沸。事须经纶。属当连师。投袂剑起。澄清泾渭。

　　念我栖迟。安步任心。夏兴石泉。春游香林。欢逾丝竹。乐过瑟琴。无疑无难。谁诃谁禁。百非不起。万累俱沈。

　　思怀友朋。远至欢适。躬开二敬。径延三益。缱绻故旧。绸缪宿昔。善言无违。相视莫逆。情如断金。义若投石。

　　仲节犹嫩。春色始娇。湛露未晞。轻云已消。绿竹猗猗。红桃夭夭。香气四起。英蕊六摇。蜂开采花。雀戏新条。

　　风光绿野。日照青丘。孺鸟初飞。新泉始流。乘舆携手。连步同游。采芳中阿。折华道周。任情止息。随意去留。

　　如垄生木。木有异心。如林鸣鸟。鸟有殊音。如江游鱼。鱼有浮沉。岩岩山高。湛湛水深。事迹易见。理相难寻。

　　晨朝已失。桑榆复过。漏有去箭。流无还波。切念不减。疑虑益多。季俗易骄。危心少和。我之忧矣。用是作歌。（○文馆词林百五十八作赠逸人诗。又《类聚》三十六、《诗纪》六十五并作逸民诗。引第十一章。）

　　【直石头诗】

　　率土皆王士。安知全高尚。东垄弃黍稷。西游入卿相。属逢利建始。投分参末将。尺寸功未施。河山赏已谅。摄官因时暇。曳裾聊起望。郁盘地势远。参差百雉壮。翠壁绛霄际。丹楼青霞上。夕池出濠渚。朝云生叠嶂。笼鸟易为恩。屠羊无饰让。泰阶端且平。海水本无浪。小臣何日归。顿辔从閒放。（○谢宣城诗集四。《诗纪》六十五。）

　　【答任殿中宗记室王中书别诗】

　　〖武帝初仕齐。为随王镇西谘议参军。随王镇荆州。帝赴镇时。同列以诗送别。〗

　　问我去何节。光风正悠悠。兰华时未晏。举袂徒离忧。缓客承别酒。鸣琴和好仇。清宵一已曙。藐尔泛长洲。眷言无歇绪。深情附还流。（○古文苑四。《诗纪》六十五。）

　　【宴诗】

　　止杀心自详。胜残道未遍。四主渐怀音。九夷稍革面。世治非去兵。国安岂忘战。钓台闻史籍。岐阳书记传。（○《类聚》五十九。《诗纪》六十五。）

　　【首夏泛天池诗】

　　薄游朱明节。泛漾天渊池。舟楫互容与。藻苹相推移。碧沚红菡萏。白沙青涟漪。新波拂旧石。残花落故枝。《类聚》作池。叶软风易出。草密路难披。（文苑误作陂。○《类聚》九。文苑英华百六十五。《诗纪》六十五。）

　　【登北顾楼诗】

　　〖梁史。武帝大同十年三月幸京口城。登北固楼。更名北顾。〗

　　歇驾止行警。回舆暂游识。清道巡丘壑。缓步肆登陟。雁行上差池。羊肠转相逼。历览穷天步。矖瞩尽地域。南城连地险。北顾临水侧。深潭下无底。高岸长不测。旧屿石苦构。新洲花如织。（○《类聚》六十三。文苑英华百七十五。《诗纪》六十五。）

　　【天安寺疏圃堂诗】

　　乘和荡犹豫。此焉聊止息。连山去无限。长洲望不极。参差照光彩。左右皆春色。晻暧瞩游丝。出没看飞翼。其乐信难忘。翛然宁有饰。（文苑作即。按宋本作饰。○文苑英华二百三十三。《诗纪》六十五。）

　　【藉田诗】

　　寅宾始出日。律中方星鸟。千亩土膏紫。万顷陂色缥。严驾伫霞昕。浥露逗光晓。启行天犹暗。伐鼓地未悄。苍龙发蟠蜿。青旆引窈窕。仁化洽骇虫。德令禁胎夭。耕籍乘月映。遗滞指秋杪。年丰廉让多。岁薄礼节少。公卿秉耒耜。庶甿荷鉏耰。一人惭百王。三推先亿兆。（○《类聚》三十九及本集引鸟、夭、杪、少四韵。《初学记》十四引鸟、缥、晓、悄、窕、耰、兆七韵。《诗纪》六十五。冯默庵曰：藉田。艺文止八句。至岁薄礼节少止。初学有公卿秉耒耜四句。而无仁化洽孩虫等六句。未有知此六句竟在何所。不得以意连属也。逯按。《初学记》所引不止四句。拼凑逸文为一篇实无不可。默庵之说非是。）

　　【撰孔子正言竟述怀诗】

　　〖隋志。孔子正言二十卷。梁武帝撰。〗

　　志学耻传习。弱冠阙师友。爱悦夫子道。正言思善诱。删次起实沈。杀青在建酉。孤陋乏多闻。独学少击叩。仲冬寒气严。霜风折细柳。白水凝涧谿。黄落散堆阜。康哉信股肱。惟圣归元首。独欢予一人。端然无四友。（○《类聚》五十五。《诗纪》六十五。）

　　【游仙诗】

