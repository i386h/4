<!-- { "loadSidebar": true } -->
　　将御椒房。吐薰龙轩。瞻彼秋草。怅矣惟骞。（○同上）

　　泆泆白云。顺风而回。渊渊绿水。盈坎而颓。乘流远逝。自躬兰隈。杖策答诸。纳之素怀。长啸清原。惟以告哀。（○本集一。《诗纪》十八。）

　　抄抄翔鸾。舒翼太清。俯眺紫辰。仰看素庭。凌蹑玄虚。浮沉无形。将游区外。啸侣长鸣。神□不存。谁与独征。（○同上）

　　有舟浮覆。绋纚是维。栝楫松棹。有若龙微。□津经险。越济不归。思友长林。抱朴山嵋。守器殉业。不能奋飞。（○同上）

　　羽化华岳。超游清霄。云盖习习。六龙飘飘。左配椒桂。右缀兰苕。凌阳赞路。王子奉轺。婉娈名山。真人是要。齐物养生。与道逍遥。（○同上）

　　微风清扇。云气四除。皎皎亮月。丽於高隅。兴命公子。携手同车。龙骥翼翼。扬镳踟蹰。肃肃宵征。造我友庐。光灯吐辉。华幔长舒。鸾觞酌醴。神鼎烹鱼。弦超子野。叹过绵驹。流咏太素。俯赞玄虚。孰克英贤。与尔剖符。（○《文选》二十九作杂诗。本集一。《诗纪》十八。又《白帖》四作嵇康灯诗。引庐、舒二韵。）

　　【五言赠秀才诗】

　　〖《诗纪》并前赠兄秀才入军诗为赠秀才入军十九首。本集作五言。并注。一本作古意。今依旧抄本集及《类聚》为此题。〗

　　双鸾匿景曜。戢翼太山崖。抗首漱朝露。晞阳振羽仪。长鸣戏云中。时下息兰池。自谓绝尘埃。终始永不亏。何意世多艰。虞人来我维。云网塞四区。高罗正参差。奋迅势不便。六翮无所施。隐姿就长缨。卒为时所羁。单雄翩独逝。哀吟伤生离。徘徊恋俦侣。慷慨高山陂。鸟尽良弓藏。谋极身必危。吉凶虽在己。世路多崄巇。安得反初服。抱玉宝六奇。逍遥游太清。携手长相随。（本集作相追随。注云。一作长相随。○本集一。广《文选》十。《诗纪》十八。又《类聚》九十作魏嵇叔夜赠秀才诗。引崖、仪、池三韵。《初学记》十八引西、离二韵。）

　　【酒会诗】

　　乐哉苑中游。周览无穷已。百卉吐芳华。崇台邈高跱，林木纷交错。玄池戏鲂鲤。轻丸毙翔禽。纤纶出鳣鲔。坐（本集作研。）中发美赞。异气同音轨。临川献清酤。微歌发皓齿。素琴挥雅操。清声随风起。斯会岂不乐。恨无东野子。酒中念幽人。守故弥终始。但当体七弦。寄心在知己。（○本集一。《诗纪》十八。）

　　【答二郭诗三首】〖本集作五言诗三首二郭。〗

　　天下悠悠者。不能趋上京。二郭怀不群。超然来北征。乐道托莱庐。雅志无所营。良时遘其愿。遂结欢爱情。君子义是亲。恩好笃平生。寡智自生灾。屡使众衅成。豫子匿梁侧。聂政变其形。顾此怀怛惕。虑在苟自宁。今当寄他域。严驾不得停。本图终宴婉。今更不克并。二子赠嘉诗。馥如幽兰馨。恋土思所亲。能不气愤盈。（○本集一。广《文选》十。《诗纪》十八。）

　　昔蒙父兄祚。少得离负荷。因疏遂成懒。寝迹北山阿。但愿养性命。终己靡有他。良辰不我期。当年值纷华。坎凛趣世教。常恐婴网罗。义农邈已远。拊膺独咨嗟。朔戒贵尚容。渔父好扬波。虽逸亦已难。非余心所嘉。岂若翔区外。餐琼漱朝霞。遗物弃鄙累。逍遥游太和。结友集灵狱。弹琴登清歌。有能从我者。古人何足多。（○同上）

　　详观凌世务。屯险多忧虞。施报更相市。大道匿不舒。夷路值枳棘。安步将焉如。权智相倾夺。名位不可居。鸾凤避尉罗。远讬昆仑墟。庄周悼灵龟。越稷畏王舆。至人存诸己。隐璞乐玄虚。功名何足殉。乃欲列简书。所好亮若兹。杨氏叹交衢。去去从所志。敢谢道不俱。（○同上）

　　【与阮德如诗】〖本集作五言诗一首与阮德如。〗

　　含哀还旧庐。感切伤心肝。良时遘吾子。谈慰臭如兰。畴昔恨不早。既面侔旧欢。不悟卒永离。念隔增忧叹。事故无不有。别易会良难。郢人忽已逝。匠石寝不言。泽雉穷野草。灵龟乐泥蟠。荣名秽人身。高位多灾患。未若捐外累。肆志养浩然。颜氏希有虞。隰子慕黄轩。涓彭独何人。唯志在所安。渐渍殉近欲。一往不可攀。生生在豫积。勿以怵自宽。南土垾不凉。衿计宜早完。君其爱德素。行路慎风寒。自力致所怀。临文情辛酸。（○本集一。广《文选》十。《诗纪》十八。）

　　【游仙诗】

　　遥望山上松。隆谷郁青葱。自遇一何高。独立迥地双。愿想游其下。蹊路绝不通。王乔弃我去。乘云驾六龙。飘遥戏玄圃。黄老路相逢。授我自然道。旷若发童蒙。采药钟山隅。服食改姿容。蝉蜕弃秽累。结友家板桐。临觞奏九韶。雅歌何邕邕。长与俗人别。谁能睹其踪。（《诗纪》作踪。○本集一。广《文选》九。《诗纪》十八。）

　　【述志诗二首】

　　潜龙育神躯。跃鳞戏兰池。延颈慕大庭。寝足俟皇义。庆云未垂景。盘桓朝阳陂。悠悠非吾匹。畴肯应俗宜。殊类难遍周。鄙议纷流离。轗轲丁悔吝。雅志不得施。耕耨感甯越。马席激张仪。逝将离群侣。杖策追洪崖。焦朋振六翮。罗者安所羁。浮游太清中。更求新相知。比翼翔云汉。饮露餐琼枝。多念世间人。夙驾咸驱驰。冲静得自然。荣华安足为。（○本集一。广《文选》九。《诗纪》十八。）

　　斥鷃擅蒿林。仰笑神凤飞。坎井蝤蛙宅。神龟安所归。恨自用身拙。任意多永思。远实与世殊。义誉非所希。往事既已谬。来者犹可追。何为人事间。自令心不夷。慷慨思古人。梦想见容辉。愿与知己遇。舒愤启幽微。严穴多隐逸。轻举求吾师。晨登箕山巅。日夕不知饥。玄居养营魄。千载长自绥。（○本集一。广《文选》九。《诗纪》十八。）

　　【五言诗三首】

　　人生譬朝露。世变多百罗。苟必有终极。彭聃不足多。仁义浇淳朴。前识丧道华。留弱丧自然。天真难可和。郢人审匠石。钟子识伯牙。真人不屡存。高唱谁当和。（○本集一。）

　　修夜家无为。独步光庭侧。仰处看天衢。流光曜八极。抚心悼季世。遥念大道逼。飘飘当路士。悠悠进自棘。得失自己来。荣辱相蚕食。朱紫虽玄黄。太素贵无色。渊淡体至道。色化同消息。（○同上）

　　俗人不可亲。松乔是可邻。何为秽浊间。动摇增垢尘。慷慨之远游。整驾俟良辰。轻举翔区外。濯翼扶桑津。徘徊戏灵岳。弹琴咏泰真。沧水澡五藏。变化忽若神。恒娥进妙药。毛羽翕光新。一纵发开阳。俯视当路人。哀哉世间人。何足久托身。（○同上）

　　【六言诗】〖十章。〗

　　〖《诗纪》作六言十首。周树人云。各本取每首之第一句别立一行为子目。《诗纪》亦然。○逯案。此诗乃一首十章。不得列为十首。又各篇起句率与本篇为韵。自是诗之本文。不应列为子目。再各起句皆五言。题为六言诗。似亦不合。窃谓此诗起句沿用楚歌句式。上三下二为实字。中间联以兮字。而足为六言。后人逞臆删去兮字。遂致此谬。〗

　　惟上古尧舜。二人功德齐均。不以天下私亲。高尚简朴慈顺。宁济四海蒸民。

　　唐虞世道治。万国穆亲无事。贤愚各自得志。晏然逸豫内忘。佳哉尔时可憙。（即喜字。○三字旧注。《诗纪》作喜。）

　　智慧用有为。法令滋章寇生。纷然相召不停。大人玄寂无声。镇之以静自正。

　　名与身孰亲。哀哉世俗徇荣。驰骛竭力丧精。得失相纷忧惊。自贪勤苦不宁。

　　生生厚招咎。金玉满堂莫守。古人安此鹿丑。独以道德为友。故能延期不朽。

　　名行显患滋。位高势重祸基。美色伐性不疑。厚味腊毒难治。如何贪人不思。

　　东方朔至清。外似贪污内贞。秽身滑稽隐名。不为世累所撄。所欲不足无营。

　　楚子文善仕。三为令尹不喜。柳下降身豪耻。不以爵禄为已。靖恭古惟二子。

　　老莱妻贤明。不愿夫子相荆。相将避禄隐耕。乐道间居采{艹汧}。终厉高节不倾。

　　嗟古贤原宪。弃背膏粱朱颜。乐此屡空饥寒。形陋体逸心宽。得志一世无患。（○本集一。《诗纪》十八。）

　　【思亲诗】

　　奈何愁兮愁无聊。恒恻恻兮心若抽。愁奈何兮悲思多。情郁结兮不可化。奄失恃兮孤茕茕。内自悼兮啼失声。思报德兮邈已绝。感鞠育兮情剥裂。嗟母兄兮永潜藏。想形容兮内摧伤。感阳春兮思兹亲。欲一见兮路无因。望南山兮发哀叹。感机杖兮涕汍澜。念畴昔兮母兄在。心逸豫兮寿四海。忽已逝兮不可追。心穷约兮但有悲。上空堂兮廓无依。睹遗物兮心崩摧。中夜悲兮当告谁。独收泪兮抱哀戚。日远迈兮思予心。恋所生兮泪流襟。慈母没兮谁与骄。顾自怜兮心忉忉。诉苍天兮天不闻。泪如雨兮叹成云。欲弃忧兮寻复来。痛殷殷兮不可裁。（○本集一。广《文选》十五。）

　　【琴歌】〖见琴赋。〗

　　凌扶摇兮憩瀛洲。要《列子》兮为好仇。餐沆瀣兮带朝霞。眇翩翩兮薄天游。齐万物兮超自得。委性命兮任去留。（○《文选》十八。旧抄本集二。）

　　【诗】

　　〖本集此残篇误续入微风轻扇篇叹过后。《诗纪》此残篇误续入嵇喜答嵇康第四首春字下。周树人以为此是康诗。上阙。〗鸟群嬉。感寤长怀。能不永思。永思伊何。思齐大仪。凌云轻迈。托身灵螭。遥集玄圃。释辔华池。华木夜光。沙棠离离。俯漱神泉。仰叽琼枝。栖心浩素。终始不亏。（○本集一。）

　　【游仙诗】

　　翩翩凤翮。逢此网罗。（○刘宾客嘉话录作嵇康诗。《太平广记》四百引续齐谐记。）  
　 
魏诗卷十

　　阮籍

　　〈籍。字嗣宗。陈留尉氏人。司空记室瑀之子。历太尉司马懿从事中郎、散骑常侍等。正元初。封关内侯。寻迁步兵校尉。景元四年卒。有集十三卷。〉

　　【咏怀诗十三首】

　　〖黄节曰：阮步兵咏怀诗五言八十二首。余已为之注。其四言咏怀诗十三首。据近人丁福保所编全三国《诗》云：按读书敏求记谓阮嗣宗咏怀诗行世本。惟五言诗八十首。朱子儋取家藏旧本刊於存馀堂。多四言咏怀十三首云云。余历访海上藏书家。都无朱子儋本。今所存四言诗仅三首耳。据丁氏之言。则仅存天地、月明、清风三首。余说未见朱子儋本。惟旧藏潘璁本。乃明崇祯间翻嘉靖刻者。有嘉靖癸卯陈德文序。有崇祯丁丑潘璁序。分上下两卷。四言诗十三首。其一至三与丁氏刻同。其四至十三。则丁氏所未见者。意与朱子儋本必无大异。或且潘本在朱本之前也。因并取而注释之。注有见於五言诗内者不重出。逯案。潘本、朱本阮集今皆不易见。即用黄氏所校潘本比勘之。〗

