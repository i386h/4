<!-- { "loadSidebar": true } -->
　　阳季勾萌达。炎徂溽暑融。商暮百工止。岁极凌阴冲。

　　泉流疏已清。原隰甸已平。咸言祚惟亿。敦民保齐京。（○南《齐书》乐志。《乐府诗集》三。《诗纪》六十三。）

　　【白帝】〖三章〗

　　帝说于兑。执矩固司藏。百川收潦。精景应金方。（《齐书》、乐府并作徂商。）

　　嘉树离披。榆关命宾鸟。夜月如霜。金风方袅袅。

　　商阴肃杀。万宝咸已遒。劳哉望岁。场功冀可收。（○南《齐书》乐志。《乐府诗集》三。《诗纪》六十三。）

　　【黑帝】〖三章〗

　　白日短。玄夜深。招摇转。移太阴。霜钟鸣。冥陵起。星回天。月穷纪。

　　听严风。来不息。望玄云。黝无色。曾冰烈。积羽幽。飞雪至。天山侧。

　　关梁闭。方不巡。合国吹。飨蜡宾。统微阳。究终始。百礼洽。万祚臻。（○南《齐书》乐志。《乐府诗集》三。《诗纪》六十三。）

　　【送神】〖五章〗

　　敬如在。礼将周。神之驾。不少留。

　　跃龙镳。转金盖。纷上驰。云之外。

　　警七曜。诏八神。排阊阖。渡天津。

　　有渰兴。肤寸积。雨冥冥。又终夕。

　　俾栖粮。维万箱。皇情畅。景命昌。（○南《齐书》乐志。《乐府诗集》三。《诗纪》六十三。）

　　【齐藉田乐歌二首】

　　〖南《齐书》乐志曰：藉田歌。汉章帝元和元年。班固奏用周颂载芟祠先农。晋傅玄作祀先农先蚕夕牲歌诗一篇。迎送神一篇。飨社稷、先农、先圣、先蚕歌诗三篇。辞皆叙田农事。胡道安作先农飨神诗一篇。乐府相传卓歌三章。永明四年藉田。诏江淹造歌。淹不依胡、傅。制祀先农迎送神升歌及飨神歌二章。〗

　　【迎送神升歌江淹】

　　羽銮从动。金驾时游。教腾义镜。乐缀前修。率先丹耦。躬遵绿畴。灵之圣之。岁殷泽柔。（○南《齐书》乐志。《乐府诗集》三。《诗纪》六十三。）

　　【飨神歌】

　　琼斝既饰。绣簋以陈。方燮嘉种。永毓宵民。（○同上）

　　【牲出入歌】江淹（下同）

　　〖《诗纪》云。以下三首见《初学记》。未详所用。〗

　　祝详史具。礼备乐荐。有牲在陈。有鼓在县。腾烛象星。奔水类电。郊燎夙戒。駜彼乘駽。以伺质明。以伫神宴。（《诗纪》作宴。○《初学记》十三。《诗纪》六十三。）

　　【荐豆呈毛血歌辞】

　　时恭时祀。有物有则。伊我上圣。实抱明德。牺象交陈。郁尊四塞。黍惟嘉谷。酒惟玄默。荐通苍祇。庆覃黎黑。愿灵之降。祚家佑国。（○《初学记》十三。《诗纪》六十三。）

　　【奏宣列之乐歌舞】

　　殷崇配天。周尊明祀。瑞合汾阴。庆同泰畤。青幕云舒。丹殿霞起。二曜惟新。五精告始。于以享之。景福是履。（○《初学记》十三。《诗纪》六十三。）

　　【齐太庙乐歌十六首】

　　〖南《齐书》乐志曰：宋昇明中。太祖为齐王。令怀马褚渊造太庙登歌二章。建元初。诏谢超宗造庙乐歌诗十六章。永明二年。又诏王俭造太庙二室歌辞。〗

　　【肃咸乐】〖夕牲群臣出入奏〗 谢超宗

　　絜诚底孝。孝感烟霜。夤仪式序。肃礼绵张。金华树藻。肃哲腾光。殷殷升奏。严严阶庠。匪椒匪玉。是降是将。懋分神衷。翊佑传昌。（○南《齐书》乐志。《乐府诗集》九。《诗纪》六十三。）

　　【引牲乐】〖牲出入奏〗

　　肇祀严灵。恭礼尊国。达敬傅典。结孝陈则。芬涤既肃。牺牷既整。耸诚流思。端仪选景。肆礼伫夜。绵乐望晨。崇席皇鉴。用飨明神。（○同上）

　　【嘉荐乐】〖荐豆呈毛血奏〗

　　清思眑々。閟寝微微。恭言载感。肃若有希。芬俎具陈。嘉荐兼列。凝馨烟飏。分照星哲。睿灵式降。协我帝道。上澄五纬。下陶八表。（○同上）

　　【昭夏乐】〖迎神奏〗

　　涓辰选气。展礼恭祗。重闱月洞。层牖烟施。载虚玉鬯。载受金枝。天歌折飨。云舞罄仪。神惟降止。泛景凝羲。帝华永蔼。泯藻方摛。（○同上）

　　【永至乐】〖皇帝入庙北门奏〗

　　戏繇惟则。姬经式序。九司联事。八方承宇。銮迾静陈。缦乐具举。凝旒若慕。倾璜载伫。振振璇卫。穆穆礼容。载蔼皇步。式敷帝踪。（○同上）

　　【登歌】〖太祝裸地奏〗

　　清明既鬯。大孝乃熙。天仪睟怆。皇心俨思。既芬房豆。载絜牷牲。郁裸升礼。鋗玉登声。茂对幽严。式奉徽灵。以享以祀。惟感惟诚。（○同上）

　　【凯容乐】〖皇祖广陵丞室〗

　　国昭惟茂。帝穆惟崇。登祥纬远。缔世景融。纷纶睿绪。庵蔚王风。明进厥始。浚哲文终。（○同上）

　　【凯容乐】〖皇祖太中大夫室〗

　　璇条夤蔚。琼源浚照。懋矣皇烈。载挺明劭。永言敬思。式恭惟教。休途良乂。荣光有耀。（○同上）

　　【凯容乐】〖皇祖淮阴令室〗

　　严宗正典。崇享肇禋。九章既禋。三清既陈。昭恭皇祖。承假徽神。贞佑伊协。卿蔼是邻。（○同上）

　　【凯容乐】〖皇曾祖即丘令室〗

　　肃惟敬祀。絜事参芗。环袨像缀。缅密丝簧。明明烈祖。尚锡龙光。粤雅于姬。伊颂在商。（○同上）

　　【凯容乐】〖皇祖太常卿室〗

　　神宫懋邺。明寝昌基。德凝羽缀。道鬯容辞。假我帝绪。懿我皇维。昭大之载。国齐之祺。（○同上）

　　【宣德凯容乐】〖皇考宣皇帝室奏〗

　　道閟期运。义开藏用。皇矣睿祖。至哉攸纵。循规烈炤。袭矩重芬。德溢轩羲。道懋炎云。（○同上）

　　【凯容乐】〖昭皇后室奏〗

　　月灵诞庆。云瑞开祥。道茂渊柔。德表徽章。粹训宸中。仪形宙外。容蹈凝华。金羽传蔼。（○同上）

　　【永祚乐】〖皇帝还东壁上福酒奏〗

　　构宸抗宇。合轸齐文。万灵载溢。百礼以殷。朱弦绕风。翠羽停云。桂樽既涤。瑶俎既薰。升荐惟诚。昭礼惟芬。降祉遥裔。集庆氤氲。（○同上）

　　【肆夏乐】〖送神奏〗

　　礼既升。乐以愉。昭序溢。幽飨馀。人只鬯。敬教敷。神光动。灵驾翔。芬九垓。镜八乡。福无届。祚无疆。（○同上）

　　【休成乐】〖皇帝诣便殿奏〗

　　睿孝式鬯。飨敬爰偏。谛容辍序。佾文静县。辰仪耸跸。霄卫浮銮。旒帟云舒。翠华景抟。恭惟尚烈。休明再缠。国猷远蔼。昌图聿宣。（○同上）

　　【登歌二首】褚渊

　　〖褚渊。字彦回。河南阳翟人。仕宋中书令。后佐高帝受禅。进位司徒。封南昌郡公。〗

　　惟王建国。设庙凝灵。月荐流典。时祀晖经。瞻宸僾思。雨露追情。简日筮晷。閟奠升文。金罍渟桂。冲幄舒薰。备僚肃列。驻景开云。（○南《齐书》乐志。《乐府诗集》九。《诗纪》六十三。）

　　至飨攸极。睿孝惇礼。具物咸絜。馨声合体。气昭扶幽。眇慕缠远。迎丝惊促。送佾留晚。圣衷践候。节改增怆。妙感崇深。英徽弥亮。（○同上）

　　【高德宣烈乐】〖太祖高皇室〗 王俭

　　悠悠草昧。穆穆经纶。乃文乃武。乃圣乃神。动龛危乱。静比斯民。诞应休命。奄有八夤。握机肇运。光启禹服。义满天渊。礼昭地轴。泽靡不怀。威无不肃。戎夷竭欢。象来致福。偃风裁化。暅日敷祥。信星含曜。秬草流芳。七庙观德。六乐宣章。惟先惟敬。是飨是将。（○南《齐书》乐志。《乐府诗集》九。《诗纪》六十三。）

　　【穆德凯容乐】〖穆皇后室〗

　　太姒嫔周。途山俪禹。我后嗣徽。重规叠矩。肃肃閟宫。翔翔云舞。有飨德馨。无绝终古。

　　（○南《齐书》乐志。《乐府诗集》九。《诗纪》六十三。）

　　【明德凯容乐】〖明帝室〗

　　多难固业。殷忧启圣。帝宗缵武。维时执竞。起柳献祥。百堵兴咏。义虽祀夏。功符受命。远无不怀。迩无不肃。其仪济济。其容穆穆。赫矣群临。昭哉嗣服。允王惟后。膺此多福。礼以昭事。乐以感灵。八簋陈室。六舞充庭。观德在庙。象德在形。四海来祭。万国咸宁。（○南《齐书》乐志。《乐府诗集》九。《诗纪》六十三。）

　　【舞曲歌辞】

　　【齐前后舞歌二首】无名氏

　　【前舞阶步歌】

　　〖《齐书》乐志云。新辞。下篇同。隋书乐志曰：近代舞。出入皆作乐。谓之阶步。咸用肆夏。即周官所谓乐出入奏钟鼓也。○古今乐录曰：何承天云。今舞出乐。谓之阶步。蕤宾厢作。寻仪礼燕饮射三乐。皆云席工於西阶上。大师升自西阶。北面东上。相者坐受瑟乃降。笙入。立于县中北面。乃合乐工歌鹿鸣。四牡、周南。今直谓之阶步。而承天又以为出乐。俱失之矣。〗

　　天挺圣哲。三方维纲。川岳伊宁。七曜重光。茂育万物。众庶咸康。道用潜通。仁施遐扬。德厚坤极。功高昊苍。舞象盛容。德以歌章。八音既节。龙跃凤翔。皇基永树。二仪等长。（○南《齐书》乐志。《乐府诗集》五十二。《诗纪》六十三。）

　　【后舞阶步歌】

　　皇皇我后。绍业盛明。涤拂除秽。宇宙载清。允执中和。以莅苍生。玄化远被。兆世轨形。何以崇德。乃作九成。妍步恂恂。雅曲芬馨。八风清鼓。应以祥祯。泽浩天下。功齐百灵。（○同上）

　　【齐鼙舞曲三首】

　　〖南《齐书》乐志曰：汉章帝造鼙舞歌云。关东有贤女。魏明帝代汉曲云。明明魏皇帝。傅玄代魏曲作晋洪业篇云。宣文创洪业。盛德存泰始。圣皇应灵符。受命君四海。今前四句错综其辞。从五帝至不可阶六句。全玄辞。后二句本云将复御龙氏。凤皇在庭栖。又改易焉。〗

　　【明君辞】

　　明君创洪业。盛德在建元。受命君四海。圣皇应灵乾。五帝继三皇。三皇世所归。圣德应期运。天地不能违。仰之弥已高。犹天不可阶。将复结绳化。静拱天下齐。（错综傅玄辞。○南《齐书》乐志。《乐府诗集》五十四。《诗纪》六十三。）

　　【圣主曲辞】

　　圣主受天命。应期则虞唐。升旒综万机。端扆驭八方。盈虚自然数。揖让归圣明。北化陵河塞。南威越沧溟。广德齐七政。敷教腾三辰。万宇必承庆。百福咸来臻。圣皇应福始。昌德洞佑先。（错综傅玄辞。○同上）

　　【明君辞】

　　明君御四海。总鉴尽人灵。仰成恩已洽。竭忠身必荣。圣泽洞三灵。德教被八乡。草木变柯叶。川岳洞嘉祥。愉乐盛明运。舞蹈升太时。微霜永昌命。轨心长欢怡。（首四句错综傅玄辞。○同上）

　　【齐白纻辞五首】 王俭

