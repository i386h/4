<!-- { "loadSidebar": true } -->
　　黄山猎地广。青门官路长。律改三秋节。气应九钟霜。曙影初分地。暗色始成光。高旆长楸坂。缇幕杏间堂。射马垂双带。丰貂佩两璜。苑寒梨树紫。山秋菊叶黄。华露霏霏冷。轻飚飒飒凉。终惭属车对。空假侍中郎。（○文苑英华百七二三。又《类聚》四引长、霜、光、堂、璜、黄、郎七韵。又《初学记》四、古今岁时杂咏三十三、《御览》三十二俱引长、霜、璜、黄、凉、郎六韵。《诗纪》百十三。）

　　【入朝守门开诗】〖《诗纪》云。梁简文有守东华门开诗。〗

　　凤池通复道。严驾早凌晨。铁符行警曙。银棨未开闉。堑暗城无影。晴新路不尘。屯兵引画剑。骑吹动班轮。徒知仰睿藻。抽辞殊未申。（○《类聚》三十九。文苑英华百九十。《诗纪》百十三。）

　　【赠周处士诗】

　　我行无岁月。征马屡盘桓。崤曲三危岨。关重九折难。犹持汉使节。尚服楚臣冠。巢禽疑上幕。惊羽畏虚弹。飞蓬去不已。客思渐无端。壮志与时歇。生年随事阑。百龄悲促命。数刻念馀欢。云生陇坻黑。桑疏蓟北寒。鸟道无蹊径。清汉有波澜。思君化羽翮。要我铸金丹。

　　（○《类聚》三十六。文苑英华二百三十。广《文选》十五。《诗纪》百十三。）

　　【别陆子云诗】

　　解缆出南浦。征棹且凌晨。还看分手处。唯馀送别人。中流摇盖影。边江落骑尘。平湖开曙日。细柳发新春。沧波不可望。行云聊共因。（○《类聚》二十九作别陆才子。文苑英华二百六十六。《诗纪》百十三。）

　　【奉和赵王途中五韵诗】〖《诗纪》云。庾信集亦载此首。〗

　　飘飘映车幕。出没望连旗。度云还翊阵。回风即送师。峡路沙如月。山峰石似眉。村桃拂红粉。岸柳被青丝。锦城遥可望。回鞍念此时。（○《类聚》二十七作和赵王途中诗。《诗纪》百十三。）

　　【和张侍中看猎诗】

　　上林冬狩返。回中讲射归。还登宣曲观。更猎黄山围。严冬桑柘惨。寒霜马骑肥。绁卢随兔起。高鹰接雉飞。独嗟来远客。辛苦倦边衣。（○《类聚》六十六。《初学记》二十二。《诗纪》百十三。）

　　【和庾司水修渭桥诗】

　　东流仰天汉。南渡似牵牛。长堤通甬道。飞梁跨造舟。使者开金堰。太守拥河流。广陵候涛水。荆峡望阳侯。波生从故舶。沙涨涌新洲。天星识辩对。检玉应沈钩。空悦浮《云赋》。非复采莲讴。（○《初学记》七。又《类聚》九作和治渭桥诗。引牛、舟、流、侯、洲、钩六韵。《诗纪》百十三。）

　　【玄圃浚池临泛奉和诗】

　　长洲春水满。临泛广川中。石壁如明镜。飞桥类饮虹。垂杨夹浦绿。新桃缘径红。对楼还泊岸。迎波暂守风。渔舟钓欲满。莲房采）半空。於兹临北阙。非复坐墙东。（○《类聚》九。文苑英华百六十五。《诗纪》百十三。）

　　【和从弟佑山家诗二首】

　　采药名山顶。时节无春冬。散云非一色。连岩异众峰。合沓似无径。间关定有踪。山窗临绝顶。檐溜俯危松。空林鸣暮雨。虚谷应朝钟。仙童时可遇。羽客屡相逢。若值韩众药。当御长房龙。（○文苑英华三百十九。《诗纪》百十三。）

　　结交非俗士。仙侣自招携。少华隐日月。太乙寻虹霓。众林积为籁。围竹茂成埤。幽谷曙无景。荒途昼欲迷。滴沥寒泉溜。呌啸秋猿啼。白云帝乡起。神禽丹穴栖。箭筱时通径。桃李复成蹊。今身得其所。群物可令齐。（○同上）

　　【咏雁诗】

　　伺潮闻曙响。妒垄有春翚。岂若云中雁。秋时塞外归。河长犹可涉。海阔故难飞。霜多声转急。风疏行屡稀。园池若可至。不复怯虞机。（○苑诗类选三十。《诗纪》百十三。）

　　【送观宁侯葬诗】

　　蒙羽高峻极。淮泗导清源。刑茅广裂地。跗萼盛开蕃。纷纶彤雘彩。从容琼玉温。冲飚摇柏幹。烈火壮曾昆。畴昔同羁旅。辛苦涉凉暄。观风方听乐。垂泪遽伤魂。造舟虚客礼。高闬掩宾垣。桂树思公子。芳草惜王孙。今晨向郊郭。犹似背轘辕。丹旐书空位。素帐设虚樽。楚琴南操绝。韩书旧说存。西靡伤新树。东陵惜故园。自怜悲谷影。弥怆玉关门。馀辉尽天末。夕雾拥山根。平原看独树。皋亭望列村。寂寥还盖静。荒茫归路昏。挽铎已流唱。歌童行自喧。眷言千载后。谁将游九原。（○文苑英华三百五。《诗纪》百十三。又《类聚》三十四引樽、存、园、门、根、村、昏、喧、原九韵。）

　　【送刘中书葬诗】

　　昔别伤南浦。今归去北邙。书生空托梦。久客每思乡。塞近边云黑。尘昏野日黄。陵谷俄迁变。松柏易荒凉。题铭无复迹。何处验龟长。（○《类聚》三十四。文苑英华三百五。《诗纪》百十三。）

　　【别王都官诗】

　　连翩悯流客。凄怆惜离群。东西御沟水。南北会稽云。河桥两堤绝。横歧数路分。山川遥不见。怀袖远相闻。（○《类聚》二十九。《初学记》十八。文苑英华二百六十六。《诗纪》百十三。）

　　【送别裴仪同诗】

　　河桥望行旅。长宁送故人。沙飞似军幕。蓬卷若车轮。边衣苦霜雪。愁貌捐风尘。行路皆兄弟。千里念相亲。（○《类聚》二十九。文苑英华二百六十六。《诗纪》百十三。）

　　【渡河北诗】〖《诗纪》云。苑诗类选作范云者非。〗

　　秋风吹木叶。还似洞庭波。常山临代郡。亭障绕黄河。心悲异方乐。肠断陇头歌。薄暮临征马。失道北山阿。（文苑作河。○《初学记》五。文苑英华百六十三。《诗纪》百十三。）

　　【咏月赠人诗】

　　月色当秋夜。斜晖映薄帷。上弦如半璧。初魄似蛾眉。渡云光忽驶。中天影更迟。高阳怀许掾。对此益相思。（○《类聚》一。文苑英华百五十二。《诗纪》百十三。）

　　【和殷廷尉岁暮诗】

　　岁晚悲穷律。他乡念索居。寂寞灰心尽。摧残生意馀。产空交道绝。财殚密亲疏。空悲赵壹赋。还著虞卿书。（○《类聚》三。《御览》二十七作岁暮诗。《诗纪》百十三。）

　　【看斗鸡诗】

　　躞蹀始横行。意气欲相倾。妒敌金芒起。猜群芥粉生。入场疑挑战。逐退似追兵。谁知函谷下。人去独开城。（○《类聚》九十一。《初学记》三十。文苑英华二百六。《诗纪》百十三。）

　　【弹棋诗】

　　投壶生电影。六博值仙人。何如镜奁上。自有拂轻巾。隔涧疑将别。陇头如望秦。握笔徒思赋。辞短竟无陈。（○《类聚》七十四。《诗纪》百十三。）

　　【从驾北郊诗】

　　维皇敬明祀。望拜出河东。地灵开复道。营星发紫宫。衡街响清跸。侦候起相风。森沈羽林骑。肃穆虎贲弓。（○《初学记》十三。万花谷后十七作王褒诗。《诗纪》百十三。）

　　【奉和赵王隐士诗】〖《诗纪》云。庾信同赋。〗

　　凫鹄均长短。鹏鷃共逍遥。清襟蕴秀气。虚席满风飚。断弦惟续葛。独酌止倾瓢。菖蒲九重节。桑薪七过烧。（○《类聚》三十六。文苑英华二百三十二。《诗纪》百十三。）

　　【始发宿亭诗】

　　送人亭上别。被马枥中嘶。漠漠村烟起。离离岭树齐。落星侵晓没。残月半山低。（○《类聚》二十七。《诗纪》百十三。）

　　【山池落照诗】

　　竹馆掩荆扉。池光晦晚晖。孤舟隐荷出。轻棹染苔归。浴禽时侣窜。惊羽忽单飞。（○《类聚》九。《诗纪》百十三。）

　　【咏雾应诏诗】

　　七条开早陌。五里暗朝氛。带楼疑海气。含盖似浮云。方从河水上。预奉绿图文。（○《类聚》二。《诗纪》百十三。）

　　【入关故人别诗】

　　百年馀古树。千里暗黄尘。关山行就近。相看成远人。（○《类聚》二十九。《诗纪》百十三。）

　　【过藏矜道馆诗】

　　松古无年月。鹄去复来归。石壁藤为路。山窗云作扉。（○《类聚》七十八。《诗纪》百十三。）

　　【明庆寺石壁诗】

　　夏水悬台际。秋泉带雨馀。石生铭字长。山久谷神虚。（○《类聚》七。《诗纪》百十三。）

　　【云居寺高顶诗】

　　中峰云已合。绝顶日犹晴。邑居随望近。风烟对眼生。（○《类聚》七。《诗纪》百十三。）

　　【咏定林寺桂树】

　　岁馀凋晚叶。年至长新围。月轮三五映。乌生八九飞。（○《类聚》八十九。《诗纪》百十三。）

　　杨文佑

　　【为周宣帝歌】

　　〖隋《书》曰：周宣帝荒淫日甚。恶闻其过。诛杀无度。既酣饮过度。尝中饮。有下士杨文佑白宫伯长孙览。求歌曰云云。

　　郑译奏之。帝怒。命赐杖二百四十而致死。〗

　　朝亦醉。暮亦醉。日日恒常醉。政事日无次。（○隋书刑法志。）

　　周宣帝宇文赟

　　〈赟。字乾伯。武帝长子。建德元年。立为皇太子。宣政元年六月即位。明年。改元大成。其二月。传位太子衍。改元大象。自称天元皇帝。在位二年。大象二年卒。年二十二。谥曰宣皇帝。〉

　　【歌】

　　自知身命促。把烛夜行游。（○隋书五行志。《乐府诗集》八十七。）

　　赵王宇文招

　　〈招。字豆卢突。文帝第七子。好属文。学庾信体。武成初。封赵国公。历大司马。进爵为王。隋文帝将迁周鼎。招欲图之。大象二年。谋泄见害。有集八卷。〉

　　【从军行】

　　辽东烽火照甘泉。蓟北亭障接燕然。水冻菖蒲未生节。关寒榆荚不成钱。（○文苑英华百九十九。《乐府诗集》三十二。《诗纪》百十二。）

　　滕王宇文逌

　　〈逌。字尔固突。文帝第十三子。初封滕国公。大象元年。诏以荆州新野郡邑万户为滕国。逌出就国。二年。朝京师。为隋文帝所害。国除。有集八卷。〉

　　【至渭源诗】

　　源渭奔禹穴。轻澜起客亭。浅浅满涧响。荡荡竟川鸣。潘生称运石。冯子听波声。斜去临天半。横来对始平。合流应不杂。方知性本清。（○《初学记》六。《诗纪》百十二。）

　　王晞

　　〈晞。字叔明。北齐天保初。行太原郡事。昭帝践阼。除散骑常侍。仍领兼吏部郎中。武平初。迁大鸿胪。监修起居注。待诏文林馆。入周为仪同大将军。太子谏议大夫。隋开皇元年卒。年七十一。〉

　　【诣晋祠赋诗】

　　日落应归去。鱼岛见留连。（○北《齐书》本传。）  
　 
北周诗卷二

　　庾信

