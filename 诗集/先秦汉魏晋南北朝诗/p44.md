<!-- { "loadSidebar": true } -->
　　惟汉二十世。所任诚不良。沐猴而冠带。知小而谋强。犹豫不敢断。因狩执君王。白虹为贯日。已亦先受殃。贼臣持国柄。杀主灭宇京。荡覆帝基业。宗庙以燔丧。播越西迁移。号泣而且行。瞻彼洛城郭。微子为哀伤。（乐府云。右一曲魏乐所奏。○《宋书》乐志。《乐府诗集》二十七。广《文选》十三。《诗纪》十一。）

　　【蒿里行】

　　关东有义士。兴兵讨群凶。初期会孟津。乃心在咸阳。军合力不齐。踌躇而雁行。势利使人争。嗣还自相戕。淮南弟称号。刻玺於北方。铠甲生虮虱。万姓以死亡。白骨露於野。千里无鸡鸣。生民百遗一。念之断人肠。（乐府云。右一曲魏乐所奏。○《宋书》乐志。《乐府诗集》二十七。广《文选》十三。《诗纪》十一。）

　　【对酒】

　　对酒歌。太平时。吏不呼门。王者贤且明。宰相股肱皆忠良。咸礼让。民无所争讼。三年耕有九年储。仓谷满盈。斑白不负戴。雨泽如此。百谷用成。却走马以粪其土田。爵公侯伯子男。咸爱其民。以黜陟幽明。子养有若父与兄。犯礼法。轻重随其刑。路无拾遗之私。囹圄空虚。冬节不断人。耄耋皆得以寿终。恩泽广及草木昆虫。（乐府云。右一曲魏乐所奏。○《宋书》乐志。《乐府诗集》二十七。广《文选》十三。《诗纪》十一。○逯案。起首对酒歌三字。当是衍文。）

　　【陌上桑】

　　驾虹霓。乘赤云。登彼九疑历玉门。济天汉。至昆仑。见西王母。谒东君。交赤松。及羡门。受要秘道爱精神。食芝英。饮醴泉。拄杖桂枝佩秋兰。绝人事。游浑元。若疾风游欻飘翩。景未移。行数千。寿如南山不忘愆。（乐府云。右一曲晋乐所奏。○《宋书》乐志。《乐府诗集》二十八。广《文选》十三。《诗纪》十一。○逯案。《乐府诗集》於《宋书》所列相和曲。皆目为魏乐所奏。於《宋书》所列三调曲。皆目为晋乐所奏。今此篇乃相和曲。而曰晋乐所奏。疑晋为魏字之误。）

　　【短歌行】

　　周西伯昌。怀此圣德。三分天下。而有其二。修奉贡献。臣节不坠。崇侯谗之。是以拘系。后见赦原。赐之斧钺。得使征伐。为仲尼所称。逮及德行。犹奉事殷。论叙其美。齐桓之功。为霸之首。九合诸侯。一匡天下。一匡天下。不以兵车。正而不谲。其德传称。孔子所叹。并称夷吾。民受其恩。赐与庙胙。命无下拜。小白不敢尔。天威在颜咫尺。晋文亦霸。躬奉天王。受赐圭瓒。秬鬯彤弓。卢弓矢千。虎贲三百人。威服诸侯。师之者尊。八方闻之。名亚齐桓。河阳之会。诈称周王。是以其名纷葩。（广《文选》无葩字。六解○乐府云。右一曲晋乐所奏。○《宋书》乐志。《乐府诗集》三十。广《文选》十二。《诗纪》十一。）

　　【短歌行】

　　对酒当歌。人生几何。譬如朝露。去日苦多。慨当以慷。忧思难忘。何以解忧。唯有杜康。青青子衿。悠悠我心。但为君故。沉吟至今。呦呦鹿鸣。食野之苹。我有嘉宾。鼓瑟吹笙。明明如月。何时可掇。忧从中来。不可断绝。越陌度阡。枉用相存。契阔谈燕。心念旧恩。月明星稀。鸟鹊南飞。绕树三匝。何枝可依。山不厌高。海不厌深。周公吐哺。天下归心。（乐府云。右一曲本辞。○《文选》三十七。《乐府诗集》三十。《诗纪》十一。又《文选》二十六郡内高斋闲坐答吕法曹诗注作善哉行。引深一韵。草堂诗笺五奉赠诗注引飞、栖二韵。事文《类聚》续集二十四引何、多、撮、绝、飞、依、深、心八韵。）对酒当歌。人生几何。譬如朝露。去日苦多。慨当以慷。忧思难忘。以何解愁。唯有杜康。青青子衿。悠悠我心。但为君故。沈吟至今。（三解）明明如月。何时可掇。忧从中来。不可断绝。呦呦鹿鸣。食野之苹。我有嘉宾。鼓瑟吹笙。山不厌高。水不厌深。周公吐哺。天下归心。（六解乐府云。右一曲晋乐所奏。○《宋书》乐志。《乐府诗集》三十。《诗纪》十一。○《诗纪》不载此篇。只从《文选》编入上篇。并注云魏晋乐所奏。分为六解。与此并同。但无越陌度阡以下八句云云。○逯案。《诗纪》此篇不分本辞奏曲。不免自乱其例。今改正之。）

　　【秋胡行】

　　晨上散关山。此道当何难。晨上散关山。此道当何难。（《宋书》原注。一本云。晨上散关山此道当何难。）

　　牛顿不起。车堕谷间。坐盘石之上。弹五弦之琴。作清角韵。意中迷烦。歌以言志。晨上散关山。有何三老公。卒来在我傍。有何三老公。卒来在我傍。负揜被裘。似非恒人。谓卿云何。困苦以自怨。徨徨所欲。来到此间。歌以言志。有何三老公。我居昆仑山。所谓者真人。我居昆仑山。所谓者真人。道深有可得。名山历观。遨游八极。枕石濑流。饮泉沉吟不决。遂上升天。歌以言志。我居昆仑山。去去不可追。长恨相牵攀。去去不可追。长恨相牵攀。夜夜安得寐。惆怅以自怜。正而不谲。乃赋依因。经传所过。西来所传。歌以言志。去去不可追。（四解乐府云。右一曲晋乐所奏。○《宋书》乐志。《乐府诗集》三十六。《诗纪》十一。又《文选》二十九杂诗注引二句。○逯案。有何三老公。三殆一之讹字。何一为汉习语。汉简多此例。如何一男子是。又选注引文与宋志异。盖是则据魏武集。）

　　【秋胡行】

　　愿登泰华山。神人共远游。愿登泰华山。神人共远游。经历昆仑山。到蓬莱。飘遥八极。与神人俱。思得神药。万岁为期。歌以言志。愿登泰华山。天地何长久。人道居之短。天地何长久。人道居之短。世言伯阳。殊不知老。赤松王乔。亦云得道。得之未闻。庶以寿考。歌以言志。天地何长久。明明日月光。何所不光昭。明明日月光。何所不光昭。二仪合圣化。贵者独人不。万国率土。莫非王臣。仁义为名。礼乐为荣。歌以言志。明明日月光。四时更逝去。昼夜以成岁。四时更逝去。昼夜以成岁。大人先天。而天弗违。

　　不戚年往。世忧不治。存亡有命。虑之为蚩。歌以言志。四时更逝去。戚戚欲何念。欢笑意所之。戚戚欲何念。欢笑意所之。壮盛智惠。殊不再来。爱时进趣。将以惠谁。泛泛放逸。亦同何为。歌以言志。戚戚欲何念。（○《宋书》乐志。《乐府诗集》三十六。广《文选》十三。《诗纪》十一。○逯案。山到蓬莱。山乃上之讹字。又二仪合圣化。贵者独人不。应作二仪合化。贵者独人。此自其章句及用韵皆足证之。不字涉下文万字而衍。圣字后人妄添。）

　　【苦寒行】

　　〖乐府解题曰：晋乐奏武帝北上篇。备言冰雪谿谷之苦。其后或谓之北上行。盖因武帝辞而拟之也。〗

　　北上太行山。艰哉何巍巍。羊肠坂诘屈。车轮为之摧。树木何萧瑟。北风声正悲。熊罴对我蹲。虎豹夹路蹄。谿谷少人民。雪落何霏霏。延颈长叹息。远行多所怀。我心何怫郁。思欲一东归。水深桥梁绝。中路正徘徊。迷惑失故路。薄暮无宿栖。行行日已远。人马同时饥。担囊行取薪。斧冰持作糜。悲彼东山诗。悠悠使我哀。（《类聚》作悲。乐府云。右一曲本辞。○《文选》二十七。《乐府诗集》三十三作魏文帝作。《诗纪》十一。又《文选》二十六迎大驾诗注引一句。二十七王明君词注引饥一韵。《类聚》四十一作魏文帝诗。引巍、摧、悲、霏、糜、悲六韵。《初学记》二十六引饥、糜二韵。《白帖》三引首句及摧一韵。○逯案。《诗纪》不载后篇。今据乐府补入。）

　　北上太行山。艰哉何巍巍。太行山。艰哉何巍巍。羊肠坂诘屈。车轮为之摧。树木何萧瑟。北风声正悲。何萧瑟。北风声正悲。熊罴对我蹲。虎豹夹道啼。谿谷少人民。雪落何霏霏。少人民。雪落何霏霏。延颈长叹息。远行多所怀。我心何佛郁。思欲一东归。何佛郁。思欲一东归。水深桥梁绝。中道正徘徊。迷惑失径路。暝无所宿栖。失径路。暝无所宿栖。行行日以远。人马同时饥。担囊行取薪。斧冰持作糜。担囊行取薪。斧冰持作糜。悲彼东山诗。悠悠使我哀。（六解乐府云。右一曲晋乐所奏。○《宋书》乐志。《乐府诗集》三十三署魏文帝作。）

　　【善哉行】

　　古公亶甫。积德垂仁。思弘一道。哲王於豳。太伯仲雍。王德之仁。行施百世。断发文身。伯夷叔齐。古之遗贤。让国不用。饿殂首山。智哉山甫。相彼宣王。何用杜伯。累我圣贤。齐桓之霸。赖得仲父。后任竖刁。虫流出户。晏子平仲。积德兼仁。与世沈德。未必思命。仲尼之世。王国为君。随制饮酒。扬波使臣。（乐府作官。七解乐府云。右一曲魏晋乐所奏。○《宋书》乐志。《乐府诗集》三十六。广《文选》十三。《诗纪》十一。）

　　【善哉行】

　　自惜身薄祜。夙贱罹孤苦。既无三徙教。不闻过庭语。其穷如抽裂。自以思所怙。虽怀一介志。是时其能与。守穷者贫贱。惋叹泪如雨。泣涕於悲夫。乞活安能睹。我愿於天穷。琅邪倾侧左。虽欲竭忠诚。欣公归其楚。快人由为叹。抱情不得叙。

　　显行天教人。谁知莫不绪。我愿何时随。此叹亦难处。今我将何照於光曜。释衔不如雨。（六解。乐府云。右一曲魏晋乐所奏。《诗纪》同。○《宋书》乐志。《乐府诗集》三十六。《诗纪》十一。又《文选》二十五颜延之夏夜呈从兄诗注作魏文帝善哉行。引叙一韵。○逯案。操父嵩。因避董卓乱。赴琅邪。为陶谦所杀。其时在中平六年以后。而操已三十五六岁。不应有夙贱罹孤苦自以思所怙之句。疑此非孟德之诗。《宋书》盖传写有误。）

　　【善哉行】

　　痛哉世人。见欺神仙。（○《文选》二十四曹子建赠白马王彪诗注。）

　　【步出夏门行】

　　〖《诗纪》作步出东西门行。《初学记》作出夏门行。《晋书》拂舞歌作碣石篇。乐府五十四、广《文选》同。南《齐书》作碣石辞。○逯案。此歌用於瑟调者作步出夏门行。用於舞曲者作碣石篇。《诗纪》独作步出东西门行。所据或魏帝本集欤。今依宋志。〗

