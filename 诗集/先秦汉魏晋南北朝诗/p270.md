<!-- { "loadSidebar": true } -->
　　〖古今诗话曰：陈太子舍人徐德言。尚叔宝妹乐昌公主。陈政衰。谓妻曰：国破必入权豪家。傥情缘未断。尚冀相见。乃破一照人。分其半。约他日以正月望日卖於都市。及陈亡。其妻果为杨越公得之。德言流离辛苦。仅能至京。遂以正月望日访於都市。有苍头卖半照者。大高其价。人皆笑之。德言直引至其居。出半照以合之。仍题诗云云。公主得诗。悲泣不食。素因诘之。公主以实对。於是召德言至。还其妻。后归江南终老云。〗

　　镜与人俱去。镜归人未归。无复姮娥影。空留明月辉（○本事诗一。《御览》三十。万花谷后十五引古今诗话。《诗纪》百六。）

　　乐昌公主

　　【饯别自解诗】

　　今日何迁次。新官对旧官。笑啼俱不敢。方信作人难。（○同上）  
陈诗卷七

　　江总

　　〈总。字总持。济阳考城人。仕梁历丹阳佐史、尚书殿中郎、太子洗马、临安令、太子中舍人。侯景寇京师。往依广州。陈天嘉中为中书侍郎。太建中。迁司徒右长史。授太子中庶子、通直散骑常侍。转太子詹事。迁太常卿。后主即位。历祠部尚书、尚书仆射。授尚书令。不持政务。随宴后庭。陈亡入隋。开皇十四年卒於江都。年七十六。有集三十卷、后集二卷。〉

　　【乐府】

　　【雉子斑】〖以下五言。〗

　　麦垄新秋来。泽雉屡徘徊。依花似协妒。拂草乍惊媒。三春桃照李。二月柳争梅。暂住如皋路。当令巧笑开。（○文苑英华二百六。《乐府诗集》十八。《诗纪》百四。）

　　【陇头水二首】

　　陇头万里外。天崖四面绝。人将蓬共转。水与啼俱咽。惊湍自涌沸。古树多摧折。传闻博望侯。苦辛提汉节。（○文苑英华百九十八。《乐府诗集》二十一。《诗纪》百四。）

　　雾暗山中日。风惊陇上秋。徒伤幽咽响。不见东西流。无期从此别。更度几年幽。遥闻玉关道。望入杳悠悠。（○同上）

　　【折杨柳】

　　万里音尘绝。千条杨柳结。不悟倡园花。遥同羌岭雪。春心自浩荡。春树聊攀折。共此依依情。无奈年年别。（○文苑英华二百八。《乐府诗集》二十二。《诗纪》百四。）

　　【关山月】

　　兔月半轮明。狐关一路平。无期从此别。复欲几年行。暎光书汉奏。分影照明兵。流落今如此。长戍受降城。（○乐府诗二十三。《诗纪》百四。）

　　【洛阳道二首】

　　德阳穿洛水。伊阙迩河桥。仙舟李膺棹。小马王戎镳。杏堂歌吹合。槐路风尘饶。绿珠含泪舞。孙秀强相邀。（○文苑英华百九十二。《乐府诗集》二十三。《诗纪》百四。）

　　小平路四达。长楸听五钟。玉节迎司隶。锦车归濯龙。弦歌声不息。环佩响相从。花障荡舟笑。日暎下山逢。（○同上）

　　【长安道】

　　翠盖承轻雾。金羁照落晖。五侯新拜罢。七贵早朝归。轰轰紫陌上。蔼蔼红尘飞。日暮延平客。风花拂舞衣。（○文苑英华百九十二。《乐府诗集》二十三。《诗纪》百四。）

　　【梅花落二首】

　　缥色动风香。罗生枝已长。妖姬坠马髻。未插江南珰。转袖花纷落。春衣共有芳。羞作秋胡妇。独采城南桑。（○文苑英华二百八。《乐府诗集》二十四。《诗纪》百四。）

　　胡地少春来。三年惊落梅。偏疑粉蝶散。乍似雪花开。可怜香气歇。可惜风相摧。金饶且莫韵。玉笛幸徘徊。（○同上）

　　【紫骝马】

　　春草正萋萋。荡妇出空闺。识是东方骑。犹带北风嘶。扬鞭向柳市。细蹀上金堤。愿君怜织素。残妆尚有啼。（○文苑英华二百九。《乐府诗集》二十四。《诗纪》百四。）

　　【骢马驱】

　　长城兵气寒。饮马讵为难。暂解青丝辔。行歇镂衢鞍。白登围转急。黄河冻不乾。万里朝飞电。论功易走丸。（○文苑英华二百九。《乐府诗集》二十四。《诗纪》百四。）

　　【雨雪曲】

　　雨雪隔榆溪。从军度陇西。绕阵看狐迹。依山见马蹄。天寒旗彩坏。地暗鼓声低。漫漫愁云起。苍苍别路迷。（○文苑英华百九十三。《乐府诗集》二十四。《诗纪》百四。）

　　【刘生】〖《诗纪》云。外编作王由礼。题云赠侠侣。〗

　　刘生负意气。长肃且徘徊。高论明秋水。命赏陟春台。干戈倜傥用。笔砚纵横才。置驿无年限。游侠四方来。（○文苑英华百九十六。《乐府诗集》二十四。《诗纪》百四。）

　　【妇病行】

　　窈窕怀贞室。风流挟琴妇。唯将角枕卧。自影啼妆久。羞开翡翠帷。懒对蒲萄酒。深悲在缣素。托意忘箕帚。夫婿府中趋。谁能大垂手。（○《乐府诗集》三十八。《诗纪》百四。）

　　【置酒高殿上】

　　三清传旨酒。柏梁奉欢宴。霜云动玉叶。冻水疏金箭。羽龠响钟石。流泉灌金殿。盛时不再得。光景驰知电。（○《类聚》三十九作赋得置酒高殿上。《乐府诗集》三十九。《诗纪》百四。）

　　【今日乐相乐】

　　绮殿文雅遒。玳筵欢趣密。郑态逶迤舞。齐弦窈窕瑟。金罍送缥觞。玉井沈朱实。愿此北堂宴。长奉南山日。（○《乐府诗集》三十九。《诗纪》百四。）

　　【箫史曲】

　　弄玉秦家女。箫史仙处童。来时兔月满。去后凤楼空。密笑开还敛。浮声咽更通。相期红粉色。飞向紫烟中。（○《乐府诗集》五十一。《诗纪》百四。）

　　【燕燕于飞】

　　二月春晖晖。双燕理毛衣。衔花弄藿蘼。拂叶隐芳菲。或在堂间戏。多从幕上飞。若作仙人履。终向日南归。（○《类聚》九十二作咏燕燕于飞应诏。文苑英华二百六。《乐府诗集》七十七。《诗纪》百四。）

　　【济黄河】〖《诗纪》云。六朝声偶作柳顾言者非。〗

　　葱山沦外域。盐泽隐遐方。两源分际远。九道派流长。未殚所闻见。无待验词章。留连嗟太史。惆怅践黎阳。导波萦地节。疏气耿天潢。阙周沈用宝。嘉晋肇为梁。（○《初学记》六、文苑英华百六十三并作渡黄河。《乐府诗集》七十四。《诗纪》百四。）

　　【横吹曲】

　　箫声凤台曲。洞吹龙钟管。镗钅答渔阳掺。怨抑胡笳断。（○《乐府诗集》二十五。《诗纪》百四。）

　　【怨诗二首】〖以下七言。〗

　　采桑归路河流深。忆昔相期柏树林。奈许新缣伤妾意。无由故剑动君心。（○《乐府诗集》四十一。《诗纪》百四。）

　　新梅嫩柳未障羞。情去恩移那可留。团扇箧中言不分。（《诗纪》云。拾遗作尽。）纤腰掌上讵胜愁。（○同上）

　　【乌栖曲】

　　桃花春水木兰桡。金羁翠盖聚河桥。陇西上计应行去。城南美人啼著曙。（○《乐府诗集》四十八。《诗纪》百四。）

　　【芳树】

　　朝霞映日殊未妍。珊瑚照水定非鲜。千叶芙蓉讵相似。百枝灯花复羞然。暂欲寄根对沧海。大愿移华侧绮钱。井上桃虫谁可杂。庭中桂蠹岂见怜。（○古诗类苑百二十五。《诗纪》百四。）

　　【东飞伯劳歌】

　　南飞乌鹊北飞鸿。弄玉兰香时会同。谁家可怜出窗牖。春心百媚胜杨柳。银床金屋挂流苏。宝镜玉钗横珊瑚。年时二八新红脸。宜笑宜歌羞更敛。风花一去杳不归。秪为无双惜舞衣。（○文苑英华二百三。《乐府诗集》六十八。《诗纪》百四。）

　　【杂曲三首】

　　行行春迳蘼芜绿。织素那复解琴心。乍惬南阶悲绿草。谁堪东陌怨黄金。红颜素月俱三五。夫婿何在今追虏。关山陇月春雪冰。谁见人啼花照户。（○文苑英华二百十一。《乐府诗集》七十七。《诗纪》百四。）

　　殿内一处起金房。并胜馀人白玉堂。珊瑚挂镜临网户。芙蓉作帐照雕梁。记栊宛转垂翠幕。佳丽逶迤隐珠箔。风前花管飏难留。舞处花钿低不落。阳台通梦太非真。洛浦凌波复不新。曲中唯闻张女调。定有同姓可怜人。但愿私情赐斜领。不愿傍人相比并。妾门逢春自可荣。君面未秋何意冷。（○《乐府诗集》七十七。《诗纪》百四。）

　　泰山言应可转移。新宠不信更参差。合欢锦带鸳鸯鸟。同心绮袖连理枝。皎皎新秋明月开。早露飞萤暗里来。鲸灯落花殊未尽。虬水银箭莫相催。非是神女期河汉。别有仙姬入吹台。未眠解著同心结。欲醉那堪连理杯。后宫不惬茱萸芳。夜夜争开苏合房。宝钗翠鬓还相似。朱唇玉面非一行。新人未语言如涩。新宠无前判不臧。愿奉更衣兰麝气。恐君马到自惊香。（○同上）

　　【梅花落】

　　腊月正月早惊春。众花未发梅花新。可怜芬芳临玉台。朝攀晚折还复开。长安少年多轻薄。两两共唱梅花落。满酌金卮催玉柱。落梅树下宜歌舞。金谷万株连绮甍。梅花密处藏娇莺。桃李佳人欲相照。摘叶牵花来并笑。杨柳条青楼上轻。梅花色白雪中明。横笛短箫凄复切。谁知柏梁声不绝。（○徐孝穆集一。文苑英华二百八作徐陵。《乐府诗集》二十四。《诗纪》百四。又《类聚》八十六引春、新、台、开、柱、舞、甍、莺、照、笑、轻、明、咽、绝十四韵。）

　　【宛转歌】

　　七夕天河白露明。八月涛水秋风惊。楼中恒闻哀响曲。塘上复有辛苦行。不解何意悲秋气。直置无秋悲自生。不怨前阶促织鸣。偏愁别路捣衣声。别燕差池自有返。离蝉寂寞讵含情。云聚怀情四望台。月冷相思九重观。欲题芍药诗不成。来采芙蓉花已散。金樽送曲韩娥起。玉柱调弦楚妃叹。翠眉结恨不复开。宝鬓迎秋度前乱。湘妃拭泪洒贞筠。筴药浣衣何处人。步步香飞金薄履。盈盈扇掩珊瑚唇。已言采桑期陌上。复能解佩就江滨。竞入华堂要花枕。争开羽帐奉华茵。不惜独眠前下钓。欲许便作后来薪。后来瞑瞑同玉床。可怜颜色无比方。谁能巧笑特窥井。乍取新声学绕梁。宿处留娇堕黄珥。镜前含笑弄明珰。菤葹摘心心不尽。茱萸折叶叶更芳。已闻能歌洞箫赋。讵是故爱邯郸倡。（○徐孝穆集一。文苑英华二百七作徐陵。《乐府诗集》六。《诗纪》百四。）

　　【长相思二首】〖杂言〗

　　长相思。久离别。征夫去远芳音灭。湘水深。陇头咽。

　　红罗斗帐里。绿绮清弦绝。逶迤百尺楼。愁思三秋结。（○文苑英华二百二。《乐府诗集》六十九。《诗纪》百四。）

　　长相思。久别离。春风送燕入檐窥。暗开脂粉弄花枝。红楼千愁色。玉箸两行垂。心心不相照。望望何由知。（○同上）  
　 
陈诗卷八

　　江总

　　【诗】

　　【释奠诗应令】〖八章〗

　　敬逊三德。厥修六艺。师圣发矇。尊儒启滞。若括资羽。如金待砺。雅道聿兴。教学无替。

