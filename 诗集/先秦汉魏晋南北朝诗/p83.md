<!-- { "loadSidebar": true } -->

　　软颜收红蕊。玄鬓吐素华。冉冉逝将老。咄咄奈老何。（○《类聚》十八作陆机诗。《诗纪》二十五。又《文选》二十二晚出西射堂注引华一韵。）

　　【春咏】（《诗纪》云。亦见鲍明远集。）

　　节运同可悲。莫若春气甚。和风未及燠。遗凉清且凛。（○《类聚》三作晋陆机诗。本集五。《诗纪》二十五。）

　　【诗】

　　太素卜令宅。希微启奥基。玄冲纂懿文。虚无承先师。（○《御览》一。）

　　澄神玄漠流。栖心太素域。弭节欣高视。俟我大梦觉。（○同上）

　　老蚕晚绩缩。老女晚嫁辱。曾不如老鼠。翻飞成编蝠。（○《御览》八百二十五。）

　　轨迹未及安。长辔忽已整。道遐觉日短。忧深使心褊。（○吴棫韵补三。）

　　物情竞纷纭。至理自宜贯。达观傥不融。居然见真膺。（○吴棫韵补四。）

　　惆怅怀平素。岂乐于兹同。岂宴栖末景。游豫蹑馀踪。（○《文选》五十七陶徵士诔注。）

　　佳谷垂金颖。（○合璧事类别集五十七。）

　　石龟尚怀海。我宁忘故乡。（○述异记。）

　　夏靖

　　〈靖。字少明。历任武昌太守、豫章太守。有集二卷。〉

　　【答陆士衡诗】

　　大哉乾元。万品资生。陶育五常。惟浊惟清。猗欤君子。诞禀纯精。行归于周。忠笃允诚。允诚伊何。拔群出俗。恒若不修。抱此素朴。履谦居冲。恒若不足。上交不谄。下交不渎。倬彼云汉。於章于天。九五翻飞。利见大人。大人有命。是牧是招。时行则行。遂升东朝。东朝光光。天同其曜。匪徒一台。天同其照。其照尔德。又简尔才。将登三事。百揆是厘。据仁为本。仗义为舆。经纬三坟。错综众书。斟酌圣奥。与道卷舒。靡靡陆生。帝度其心。静恭夙夜。莫其德音。德音既莫。其美弥深。为物之主。为士之林。天作高山。大王荒之。荡荡荆土。子其康之。风俗未敦。子其臧这。群彦未叙。子其纲之。忝荣剖符。悠悠在兹。羔裘豹祛。有愧不能。乃眷我顾。爰贻休诗。嘉睹嘉藻。以为清规。敢铭妙言。终始永思。（○文馆词林百五十七。）

　　顾秘

　　〈秘。字公真。历交州太守、吴兴太守。〉

　　【答陆机诗】

　　恢恢太素。万物初基。在昔哲人。观众济时。（○《御览》一作顾公直。）

　　崔寔

　　〈爵里不详。〉

　　【答陆机诗】

　　栖息高丘。（○《文选》二十六道路忆山中诗注。）  
　 
晋诗卷六

　　陆云

　　〈云。字士龙。少与兄机齐名。吴平。入洛。刺史周浚召为从事。以公府掾为太子舍人。出为浚仪令。拜吴王郎中令。入为尚书郎、中书侍郎。后为清河内史。大安二年。为成都王颖所害。年四十二。有陆子新书十卷、集十二卷。〉

　　【大将军宴会被命作诗（六章）】

　　皇皇帝祜。诞隆骏命。四祖正家。天禄保定。睿哲惟晋。世有明圣。如彼日月。万景攸正。

　　巍巍明圣。道隆自天。则明分爽。观象洞玄。陵风叶极。绝辉照渊。肃雍往播。福禄来臻。

　　在昔奸臣。称乱紫微。神风潜骇。有赫兹威。灵旗树旆。如电斯挥。致天子届。于河之沂。有命冉集。皇舆凯归。

　　颓纲既振。品物咸秩。神道见素。遗华反质。辰晷重光。协风应律。函复无尘。海外有谧。

　　芒芒宇宙。天地交泰。王在华堂。式宴嘉会。玄晖峻朗。翠云崇蔼。冕弁振缨。藻服垂带。

　　祁祁臣僚。有来雍雍。薄言载考。承颜下风。俯觌嘉客。仰瞻玉容。施己唯约。于礼斯丰。天锡难老。如岳之崇。（○《文选》二十。本集二。《诗纪》二十六。又《类聚》三十九作侍大将军宴诗。《文选》五十九头陀寺碑文注作陆机大将军宴会诗。引一句。）

　　【征西大将军京陵王公会射堂皇太子见命作此诗（六章）】

　　芒芒太极。玄化烟煴。颓形成器。凌象垂文。大钧造物。庶类群分。先识经始。实综彝伦。

　　惟岳隆周。生甫及申。天鉴在晋。祚之降神。邈矣遐风。茂德有邻。永言配命。唯晋之镇。

　　厥镇伊何。实干心膂。文教内辅。武功外御。淮方未靖。帝曰攸序。公于出征。奄有南浦。

　　南海既宾。爰戢干戈。桃林释驾。天马婆娑。象齿南金。来格皇家。绝音协徽。宇宙告和。

　　玄纲峻极。天罔既绂。文武方升。允兹兼弘。峨峨高夏。有肃其凉。公侯戾止。騄骥龙骧。善问如林。在会锵锵。

　　祝融御节。火正缉熙。凯风徘徊。万物欣时。秩秩初筵。薄言在兹。嘉福介祜。（本集作祜万寿无期。○本集二。《诗纪》二十六。）

　　【太尉王公以九锡命大将军让公将还京邑祖饯赠此诗（六章）】

　　烈文辟公。时惟哲王。阐纵绝期。平显幽光。内实慎徽。缉熙有臧。出纠方慝。间督不扬。高山峻极。天造芒芒。

　　天子念功。大典光备。肃肃王命。宰臣莅事。穆矣渊让。遗功遂志。思我远猷。徽音孰嗣。

　　后命既灵。王人反旆。兴言出祖。饮饯于迈。旍旐泱泱。轺轩蔼蔼。和风弭尘。清晖映盖。

　　思乐中陵。言观其川。公王戾止。有车辚辚。伊谁云响。我有嘉宾。羽觞举酬。酢尔征人。

　　悠悠征人。四牡騑騑。发轸北京。振策紫微。昔乃云来。春林方辉。岁亦暮止。之子言归。道涂兴恋。伏载称徽。（本集缺此字。）

　　圣泽既渥。嘉会暗暗。庭旅钟鼓。堂有瑟琴。飞辔清晖。扶桑移荫。视景秪慕。挥袂沾襟。娈彼同栖。悲尔异林。我有旨酒。以歌以吟。（○本集二。《诗纪》二十六。又《类聚》二十九引第六章。）

　　【大安二年夏四月大将军出祖王羊二公於城南堂皇被命作此诗（六章。）】

　　时文唯晋。天祚有祥。圣宰作弼。受言既臧。有赫斯庸。勋格昊苍。景物台晖。栋隆玉堂。

　　惟帝思庸。大兴光迪。圣敬远跻。神道玄邈。思媚三灵。诞膺天笃。嘉命既辱。王人言告。

　　翼翼王人。言告惟慕。公舆驾言。乃眷斯顾。华旂飞藻。鸣鸾振路。騑騑驷牡。嘘天载步。

　　我有高夏。如云斯薈。凋轩戾止。薄言嘉会。问谁在宴。惟俊惟乂。丰俎殷荐。献酬交泰。

　　攸攸昊天。南正兴言。朱明有晔。万叶翠繁。昌云垂天。凯风熙颜。王臣在此。贻宴于欢。

　　悬象西颓。虞渊纳景。嘉乐未晞。严驾已整。行矣征人。身乖路永。飞骖顾怀。华蝉引领。遗思北京。结辔台省。（○本集二。《诗纪》二十六。又吴棫韵补四作城南诗。引薈、乂二韵。又五作饯王太尉诗。引迪、笃二韵。）

　　【从事中郎张彦明为中护军奚世都为汲郡太守客将之官大将军崇贤之德既远而厚下之恩又隆非（应作悲。）此离析有感圣皇既蒙引见又宴于后园感鹿鸣之宴乐咏鱼藻之凯歌而作是诗（六章）】

　　〖逯案。此诗本集以从事中郎张彦明为中护军为题。割奚世都以下为叙。并於题下注并叙二字。因叙文言奚世都为汲郡太守。《诗纪》遂将奚世都以下移作下篇赠汲郡太守之叙。按本集、《诗纪》俱误。诗中言出抚邦家。入翔紫微。非仅赠张彦明一人甚明。若从《诗纪》。则题诗冲突。可见奚世都以下不得移於他篇。从事中郎张彦明为护军与奚世都以下实相连为一长题。校刻者不知之。误割为二。遂扞格而不通。〗

　　思文有圣。睿哲配天。功济生黎。道合上玄。休命发挥。有集惟贤。哲彼寤宿。澄此在渊。

　　济济我士。实播令闻。王曰钦哉。余嘉乃勋。徽音孔硕。惠尔风云。穆此芳烈。肇扬清芬。

　　肃肃庶僚。祗服宠晖。肇被桃虫。假翼翻飞。出抚邦家。入翔紫微。有命既集。愿言永违。

　　思乐华堂。云构崇基。公王有酒。薄言响之。景曜徽芒。芳风咏时。宴尔宾傧。具乐于兹。

　　亹亹我王。丰恩允臧。我客戾止。饮酒公堂。自彼下僚。聿来有光。悲矣永言。指途逝将。形违展闼。景附华房。

　　开国承家。勿用小人。今我圣宰。实蕃斯仁。凌渊龙跃。披林凤振。正直既好。嘉礼式陈。振我远德。归于时民。（○本集二。《诗纪》二十六。）

　　【赠汲郡太守诗（八章）】

　　於穆皇晋。豪彦实蕃。天罔振维。有圣贞观。鸣鸟在林。良骏即闲。萃彼俊乂。时亮庶官。

　　抑抑奚生。天笃其淳。芳颖兰挥。琼光玉振。沈机照物。妙思考神。思我善问。观德古人。

　　善问伊何。惠音孔韶。肇允衡门。翻飞宰朝。肃雍芳林。芬响凌霄。穆矣和风。育尔清休。

　　亦既有试。出宰邦家。之子于行。民固讴歌。风澄俗俭。化静世波。芒芒既庶。且乐于和。

　　我有好爵。既成尔服。入赞崇华。遂登帷幄。时文圣宰。天祚方谷。朔风徽止。鸿渐云狱。

　　悠悠斯民。三代直道。我求明德。惟奚攸考。缉熙晖章。天禄来保。惠心无兢。丰化有造。

　　乐只君子。茂德攸绥。嗟我怀人。式是言归。聿言来集。如翼斯挥。日予不惠。照尔清晖。

　　职思既殊。亦各有司。念我同僚。悲尔异事。之子之远。悠悠我思。虽无赠之。歌以言志。（○本集二。《诗纪》二十六。）

　　【赠顾骠骑诗二首·有皇（八章）】

　　〖有皇。美祈阳也。祈阳秉文之士。骏发其声。故能明照有吴。入显乎晋。国人美之。故作是诗焉。〗

　　有皇大晋。时文宪章。规天有光。矩地无疆。神笃斯祜。本显克昌。载生之隽。实惟祈阳。哲问宣猷。考茂其相。

　　於铄祈阳。诞钟天笃。清辉龙见。玄猷渊嘿。沈机响骇。幽神广觌。和以同人。归物时育。有大恶盈。谦以自牧。思我懿范。万民来服。

　　吴未丧师。天秩有庸。渊哉若人。弱冠休风。俯翼黄门。以德来忠。端秀蕃后。正色储宫。徽音铄颖。邈矣遐踪。

　　皇维南终。旧邦匪歆。委弁释位。如龙之潜。考槃穷谷。假乐丰林。子虽藏器。钟鼓有音。惠风往敬。庆问来寻。

　　济济元公。相惟天子。明明辟王。思隆多士。帝曰钦哉。有命集止。我咨四方。令问在尔。以朕大赍。乃膺嘉祉。聿来胥步。观国之纪。

　　惟皇建极。缉熙清曜。我有畯民。明德来照。大观在上。王假有庙。显允顾生。金声玉振。之子于升。利见大人。龙辉绝迹。有肃清尘。

　　清尘既彰。朝虚好爵。敬子侯度。慎徽百辟。予闻有命。德礼不易。嗟我怀人。瞻言永锡。丰佑东法。惟子之绩。

