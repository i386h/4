<!-- { "loadSidebar": true } -->
　　【十二月一日夜方丈左台昭灵李夫人作与许玉斧】

　　〖《诗纪》云。真诰翼真检云。二许虽玄挺高尚。而质挠世迹。故未得接真。今所授之事。多事为许立辞。悉杨受旨疏以许尔。○受旨之受原作授。疑误。〗

　　飞轮高晨台。控辔玄垄隅。手携紫皇袂。倏忽八风驱。玉华翼绿帏。青裙扇翠裾。冠轩焕崔嵬。佩玲带月珠。薄入风尘中。塞鼻逃当涂。臭腥凋我气。百阿令心徂。何不飚然起。萧萧步太虚。（○真诰运象篇三。《云笈七签》九十九。诸真歌颂。《诗纪外集》二。）

　　【紫微王夫人诗一十七首】

　　〖《诗纪》云。紫微夫人。名青娥。字愈音。王母第二十女也。晋兴宁三年乙丑六月。降杨羲之家。时与太元真人、桐柏真人、右英夫人、南岳夫人同降。言夫人位为紫微宫左夫人。镇羽野玄陇之山上宫主教。当成真人者。〗

　　【七月二十六日夕紫微夫人喻作令与许长史】

　　高兴希林虚。遐游无员方。萧条象数外。有无自冥同。亹亹德韵和。飘飘步太空。盘桓任波浪。振铃散风中。内映七道观。可以得兼忘。保必反覆酬。待此世文通。详玄自冥悟。默耳必高踪。（○真诰运象篇二。《诗纪外集》二。）

　　【歌】

　　龟阙郁巍巍。墉台落月珠。列坐九灵房。叩璈吟太无。玉箫和我神。金醴释我忧。（○真诰运象篇三。《云笈七签》九十七。诸真歌颂。《诗纪外集》二。）

　　【歌】

　　宴酣东华内。陈钧千百声。青君呼我起。折腰希林庭。羽帔扇翠晖。玉佩何铿零。俱指高晨寝。（《云笈七签》作殿。诸真歌颂同。）相期象中冥。（○同上）

　　【玄垄之游】〖真诰作玄垄紫微作。〗

　　超举步绛霄。飞飚北垄庭。神华映仙台。圆曜随风倾。启晖挹丹元。扇景餐月精。交袂云林宇。浩轸还童婴。萧萧寄无宅。是非岂能营。世网自扰竞。安可语养生。（○真诰运象篇三。《云笈七签》九十七。诸真歌颂。《诗纪外集》二。又上清道类事象四玄垄紫微作。引婴、营二韵。）

　　【九月六日夕紫微夫人喻作示许长史并与同学】〖同学谓郗回也。〗

　　解轮太霞上。敛辔造紫丘。手把八空气。纵身云中浮。一眄造化纲。再视索高畴。道要既已足。可以解千忧。求真得良友。不去复何求。（○真诰运象篇三。《云笈七签》九十七。诸真歌颂。《诗纪外集》二。）

　　【九月九日紫微夫人喻作因许示郗】

　　紫空朗玄景。玄宫带绛河。济济上清房。云台焕嵯峨。八舆造朱池。羽盖倾霄柯。震风回三晨。金铃散玉华。七辔降九垓。晏眄不必家。借问求道子。何事坐尘波。岂能栖东秀。养真收太和。（○同上）

　　【十月十八日紫微夫人作】

　　左把玉华盖。飞景蹑七元。三晨焕紫辉。竦眄抚明真。变踊期须臾。四面皆已神。灵发无涯际。勤思上清文。何事坐横途。令尔感不专。阴<反鸟>痾失玄机。不觉年岁分。（○同上）

　　【紫微吟此再三】

　　玄清眇眇观。落景出东渟。愿得绝尘友。萧萧罕世营。（○真诰运象篇四。《云笈七签》九十七。诸真歌颂。《诗纪外集》二。）

　　【紫微诗】

　　灵人隐玄峰。真神韬云采。玄唱非无期。妙应自有待。岂期虚空寂。至韵故常在。携襟登羽宫。同宴广寒里。借问朋人谁。所存唯玉子。（《云笈七签》作女。诸真歌颂同。○同上）

　　【紫微夫人歌此】〖《诗纪》云。考真诰当是丙寅二月三十日。〗

　　褰裳济渌（真诰作绿。）河。遂见扶桑公。高会太林墟。赏（真诰作寝。）宴玄华宫。信道苟淳笃。何不栖东峰。（○同上）

　　【紫微夫人作】

　　控景始晖津。飞飚登上清。云台郁峨峨。阊阖秀玉城。晨风鼓丹霞。朱烟洒金庭。绿蕊粲玄峰。紫华岩下生。庆云缠丹炉。炼玉飞八琼。晏眄广寒宫。万椿愈童婴。龙旗启灵电。虎旗徵朱兵。高真回九曜。洞观均潜明。谁能步幽道。寻我无穷龄。（○同上）

　　【紫微作】

　　翳蔼紫微馆。郁台散景飚。鸾唱华盖间。凤钧导龙轺。作狼携绛旌。素虎吹角箫。云勃写灵宫。来适尘中嚣。解辔佳人寝。同气自相招。寻宗须臾顷。万灵乃一朝。椿期会足衰。劫往岂足辽。真真乃相目。莫令心徂<疒抄>。虚刀挥至空。鄙滞五神愁。（○同上）

　　【四月十四日紫微夫人作二首】〖真诰连为一篇〗

　　朝启东晨晖。飞軿越沧渊。山波振青涯。八风扇玄烟。回眄易迁房。有怀真感人。三金钶游盘。东岑宜永甄。纷纷当途中。孰能步生津。（○同上）

　　飘飖八霞岭。徘徊飞晨盖。紫軿腾太空。晒眄九虚外。玉箫激景云。灵烟绝幽蔼。高仙归太真。清唱无涯际。去来山岳庭。何事有待迈。（○同上）

　　【四月二十三日夜紫微夫人作】

　　神玉曜灵津。七元焕神扉。虚迁方寸里。一跃登大微。妙音乘和唱。高会亦有机。齐此天人眄。协彼景晨飞。总辔六合外。宁有倾与危。（○同上）

　　【紫微夫人作】〖《诗纪》云。考真诰当是闰月三日。〗

　　薄宴尘飚领。（《云笈七签》作岭。诸真歌颂同。）代谢缘还归。奚识灵劫期。顾眄令人悲。（○同上）

　　【又】

　　云草荫玄方。仰感旋曜精。诜诜繁茂萌。重德必克昌。（○同上）

　　【云林右英夫人诗二十五首】

　　〖《诗纪》云。云林石英夫人。名媚兰。字申林。王母第十三女也。受书为云林宫右英夫人。治沧浪山。晋兴宁三年乙丑七月。诸真同降於杨君。因<口受>。〗

　　【右英吟】

　　寓言必可用。不用是无情。焉得驾欻迹。寻此空中灵。微音良有旨。当用慎勿轻。事事应神机。保尔见太平。（○真诰运象篇二。《云笈七签》九十八。《诗纪外集》二。）

　　【七月十八日夕云林右英夫人授诗】〖此诗与许长史。兼及掾事。〗

　　辔景落沧浪。腾跃青海津。绛烟乱太阳。羽盖倾九天。云舆浮空洞。倏忽风波间。来寻冥中友。相携侍帝晨。王子协明德。齐首招玉贤。下眄八阿宫。上寝希林颠。漱此紫霞腴。方知途涂辛。佳人将安在。勤心乃得亲。（○同上）

　　【右英夫人所喻】〖七月二十六日〗

　　绛阙排（真诰作扉。）广霄。披丹登景房。紫旗振云霞。羽晨儛八风。停盖濯景谿。采秀月支峰。咀嚼三台华。吐吸九神芒。椿数无绝纪。协日积童蒙。携袂明真馆。仰期无上皇。北钧唱羽人。玉贤粲贤众。云何波浪宇。得失为我钟。引领嚣庭内。开心拟秽冲。习适荣辱域。罕蹑希林宫。一静安足苦。试去视沧浪。（○同上）

　　【七月二十八日夕右英夫人授书此诗以与许长史】

　　世珍芬复交。道宗玄霄会。振衣寻冥畴。回轩风尘际。良德映灵晖。颖根粲革蔚。密言多偿福。冲净尚真贵。咸恒当象顺。携手同襟带。何为人事间。日焉生患害。（○同上）

　　【九月三日夕云林王夫人喻作令示许长史】

　　腾跃云景辕。浮观霞上空。霄軿纵横舞。紫盖托灵方。朱烟缠旍旄。羽帔扇香风。电号猛兽攫。雷吟奋玄龙。钧籁昆庭响。金筑唱神钟。采芝沧浪阿。掇华八渟峰。朱颜日以新。劫往方婴童。养形静东岑。七神自相通。风尘有忧哀。陨我白发翁。长冥遗遐叹。恨不早逸踪。（○同上）

　　【右英吟】

　　停驾望舒移。回轮返沧浪。未睹若人游。偶想安得康。良因俟青春。以叙中怀忘。（○同上）

　　【九月六日夕云林喻作与许侯】

　　控晨浮紫烟。八景观泒流。羽童捧琼浆。王华饯琳腴。相期白水涯。扬我萎蕤珠。（○同上）

　　【又】〖真诰并上为一篇。〗

　　沧房焕东霞。紫造浮绛晨。双德秉道宗。作镇真伯藩。八台可盻目。北看乃飞元。清净云中视。眇眇蹑景迁。吐纳洞岭秀。藏晖隐东山。久安人事上。日也无虚间。岂若易翁质。反此孩中颜。（○同上）

　　【九月九日云林右英夫人喻作】

　　晨阙在霞构。玉室起霄清。领略三奇观。浮景翔绝冥。丹华中有真。金映育挺精。八风鼓锦披。碧树曜四灵。华盖阴兰晖。紫辔策绿軿。结信通神交。触类率天诚。何事外象感。须睹瑶玉琼。（○同上）

　　【九月十八日夜云林右英夫人作】

　　三景秀郁玄。霄映朗八方。丹云浮高宸。逍遥任灵风。鼓翼乘素飚。竦眄琼台中。绿盖入协晨。青軿掷空同。右揖东林帝。上朝太虚皇。玉宾剖凤脑。嗷酣飞蕊浆。云钧回曲寝。千音何琅琅。锦旌召猛兽。华幡正低昂。香母折腰唱。紫烟排栋梁。总辔高清阙。解驾佳人房。昔运挺未兆。灵化顺气翔。心眇玄涯感。年随积椿崇。形垢甘臭味。动静失沧浪。我友实不尔。荣辱昨已忘。（○同上）

　　【九月二十五日夜云林右英夫人授作】

　　绛景浮玄晨。紫轩乘烟征。仰超绿阙内。俯眄朱火城。东霞启广晖。神光焕七灵。翳映泛三烛。流任自齐冥。风缠空洞宇。香音触节生。手携织女儛并袊匏瓜庭。左徊青羽旗。华盖随云倾。晏寝九度表。是非不我营。抱真栖大寂。金姿愈日婴。岂似愆秽中。惨惨无聊生。（○真诰运象篇三。《云笈七签》九十八。上清道类事象四。《诗纪外集》二。）

　　【十月十七日云林夫人作与许侯】

　　四旌（真诰作旍。）曜明空。朱轩飞灵丘。玉盖荫七景。鼓翼霄上浮。九音朗紫空。玉璈洞太无。宴咏三晨宫。唱啸呼我俦。不觉春已来。岂知二景流。佳人虽兼忘。而未放百忧。长林真可静。岩中多自娱。（○真诰运象篇三。《云笈七签》九十八。《诗纪外集》二。）

　　【十月二十日授二首】〖亦应是右英喻长史也。〗

　　北登玄真阙。携手结高罗。香烟散八景。玄风鼓绛波。仰超琅园津。俯眄霄陵阿。玉箫云上唱。凤鸣动九遐。乘气浮太空。曷为蹑山河。金节命羽灵。徵兵折万魔。齐挹二晨晖。千春方婴牙。丧真投竞室。不解可奈何。（○同上）

　　仰眄太霞宫。金阁曜紫清。华房映太素。四轩皆朱琼。掷轮空同津。总辔儛绿軿。玉华飞云盖。西妃运锦旍。翻然尘浊涯。儵欻佳人庭。宿感应期降。所招已在冥。乘风奏霄晨。共酣丹琳罂。公侯徒眇眇。安知真人灵。（○同上）

　　【右英作】〖《诗纪》云。考真诰次。当是十二月一日。〗

　　清晨挹（真诰作揖。）绛霞。总气霄上游。徊軿蹑曲波。遂睹世人忧。辞旨蔚然起。不散三秀嵎。何若巡玄乡。抚璈为尔娱。君心安有际。我愿有中无。（○同上）

　　【二月九日夜云林作】〖《诗纪》云。此后入丙寅年事。〗

