<!-- { "loadSidebar": true } -->
　　初岁元祚。吉日惟良。乃为嘉会。燕此高堂。尊卑列叙。典而有章。衣裳鲜洁。黼黻玄黄。清酤盈爵。中坐腾光。珍膳杂遝。充溢圆方。笙磬既设。筝瑟俱张。悲歌厉响。咀嚼清商。俯视文轩。仰瞻华梁。愿保兹善。千载为常。欢笑尽娱。乐哉未央。皇室荣贵。寿若东王。（《书钞》作皇。《类聚》作寿考无疆。古文苑、广《文选》、《诗纪》并同。○《御览》二十九。《诗纪》十三。又《书钞》百五十五引首三句及央、皇二韵。又《类聚》四。《初学记》四。章樵古文苑八。本集五。广《文选》八。又《御览》百八十七引曹植诗文榱华梁一句。）

　　【闺情诗】

　　有美一人。被服纤罗。娇姿艳丽。蓊若春华。红颜韡烨。云髻嵯峨。弹琴抚节。为我弦歌。清浊齐均。既亮且和。取乐今日。遑恤其他。（○《类聚》十八作魏陈王曹植诗。本集八。《诗纪》十四。）

　　【公燕诗】〖《诗纪》燕作宴。〗

　　公子敬爱客。终宴不知疲。清夜游西园。飞盖相追随。明月澄清影。列宿正参差。秋兰被长坂。朱华冒绿池。潜鱼跃清波。好鸟鸣高枝。神飚接丹毂。轻辇随风移。飘飖放志意。千秋长若斯。（○《文选》二十。本集五。《诗纪》十四。又《书钞》百四十作五言诗。引移一韵。百五十引差一韵。《类聚》三十九作公宴诗。引疲、随、差、池、枝、移六韵。《初学记》十引差、池二韵。十四引疲、随、差、池、枝、移六韵。《白帖》一引一句。鸣沙石室古籍丛残类书残卷宴乐部作曹植诗。引疲、随二韵。又引随一韵。《御览》八百二十四作曹植诗。引疲、随二韵。事类赋月赋注引随、差二韵。）

　　【侍太子坐诗】

　　白日曜青春。时雨静飞尘。寒冰辟炎景。凉风飘我身。清醴盈金觞。肴馔纵横陈。齐人进奇乐。歌者出西秦。翩翩我公子。机巧忽若神。（○《类聚》三十九。《御览》五百三十九。本集五。《诗纪》十四。○逯案。诗为夏日作。白日曜青春句。《御览》引春作天者是。）

　　【斗鸡诗】

　　〖《诗纪》从《乐府诗集》作斗鸡篇。〗

　　游目极妙伎。清听厌宫商。主人寂无为。众宾进乐方。长筵坐戏客。斗鸡间观房。群雄正翕赫。双翘自飞扬。挥羽激清风。悍目发朱光。觜落轻毛散。严距往往伤。长鸣入青云。扇翼独翱翔。愿蒙狸膏助。常得擅此场。（○《类聚》九十一。《乐府诗集》六十四作斗鸡篇。本集五。广《文选》十三。《诗纪》十三。○刘桢、应玚均赋此题。）

　　【赠徐干诗】

　　惊风飘白日。忽然归西山。圆景光未满。众星灿以繁。志士营世业。小人亦不间。聊且夜行游。游彼双阙间。文昌郁云兴。迎风高中天。春鸠鸣飞栋。流飙激棂轩。顾念蓬室士。贫贱诚足怜。薇藿弗充虚。皮褐犹不全。慷慨有悲心。兴文自成篇。宝弃怨何人。和氏有其愆。弹冠俟知己。知己谁不然。良田无晚岁。膏泽多丰年。亮怀璠玙美。积久德愈宣。亲交义在敦。申章复何言。（○《文选》二十四。本集五。《诗纪》十四。又《文选》三十南楼望所迟客注引繁一韵。）

　　【赠丁仪诗】

　　〖《文选》李善注云。集云与都亭侯丁翼。今云仪。误也。〗

　　初秋凉气发。庭树微销落。凝霜依玉除。清风飘飞阁。朝云不归山。霖雨成川泽。黍稷委畴陇。农夫安所获。在贵多忘贱。为恩谁能博。狐白足御冬。焉念无衣客。思慕延陵子。宝剑非所惜。子其宁尔心。亲交义不薄。（○《文选》二十四。本集五。《诗纪》十四。）

　　【赠王粲诗】

　　端坐苦愁思。揽衣起西游。树木发春华。清池激长流。中有孤鸳鸯。哀鸣求匹俦。我愿执此鸟。惜哉无轻舟。欲归忘故道。顾望但怀愁。悲风鸣我侧。羲和逝不留。重阴润万物。何惧泽不周。谁令君多念。自使怀百忧。（○《文选》二十四。本集五。《诗纪》十四。）

　　【赠丁仪王粲诗】

　　〖《文选》李善注曰：集云答丁敬礼王仲宣。翼字敬礼。今云仪。误也。〗

　　从军度函谷。驱马过西京。山岑高无极。泾渭扬浊清。壮哉帝王居。佳丽殊百城。员阙出浮云。承露概泰清。皇佐扬天惠。四海无交兵。权家虽爱胜。全国为令名。君子在末位。不能歌德声。丁生怨在朝。王子欢自营。欢怨非贞则。中和诚可经。（○《文选》二十四。本集五。《诗纪》十四。又《御览》三百二十八作曹植诗。引京一韵。）

　　【赠丁翼诗】

　　〖文士传曰：翼。字敬礼。仪之弟也。为黄门侍郎。○案。翼。各书引作廙。〗

　　嘉宾填城阙。丰膳出中厨。吾与二三子。曲宴此城隅。秦筝发西气。齐瑟扬东讴。肴来不虚归。觞至反无馀。我岂狎异人。朋友与我俱。大国多良材。譬海出明珠。君子义休偫小人德无储。积善有馀庆。荣枯立可须。滔荡固大节。时俗多所拘。君子通大道。无愿为世儒。（○《文选》二十四。本集五。《诗纪》十四。又《书钞》八十二作与丁廙诗。引厨、隅、馀三韵。《类聚》三十九、《御览》五百三十九并作与丁廙诗。引厨、隅、呕、馀四韵。吴棫韵补一引隅、讴二韵。）

　　【赠白马王彪诗】〖七章〗

　　黄初四年正月。白马王、任城王与余俱朝京师。会节气。到洛阳。任城王薨。至七月与白马王还国。后有司以二王归藩。道路宜异宿止。意毒恨之。盖以大别在数日。是用自剖。与王辞焉。愤而成篇。（○《文选》二十四李善注。○逯案。李善注。集曰於圈城作。又曰：黄初四年云云。是本集原题於圈城作。黄初四年云云以下乃原诗序文。昭明《文选》改诗题。并删其序。殊为非是。今仍依《诗纪》命题列序。并志异同如此。又据魏志。是年正月魏文帝尚不在洛阳。以作五月者为是。）

　　谒帝承明庐。逝将归旧疆。清晨发皇邑。日夕过首阳。伊洛广且深。欲济川无梁。泛舟越洪涛。怨彼东路长。顾瞻恋城阙。引邻情内伤。

　　太谷何寥廓。山树郁苍苍。霖雨泥我涂。流潦浩纵横。中逵绝无轨。改辙登高冈。修坂造云日。我马玄以黄。

　　玄黄犹能进。我思郁以纡。郁纡将何念。亲爱在离居。本图相与偕。中更不克俱。鸱枭鸣衡轭。豺狼当路衢。苍蝇间白黑。谗巧反亲疏。欲还绝无蹊。揽辔止踟蹰。

　　踟蹰亦何留。相思无终极。秋风发微凉。寒蝉鸣我侧。原野何萧条。白日忽西匿。归鸟赴乔林。翩翩厉羽翼。孤兽走索群。衔草不遑食。感物伤我怀。抚心长太息。

　　太息将何为。天命与我违。奈何念同生。一往形不归。孤魂翔故域。灵柩寄京师。存者忽复过。亡没身自衰。人生处一世。去若朝露晞。年在桑榆间。影响不能追。自顾非金石。咄唶令心悲。

　　心悲动我神。弃置莫复陈。丈夫志四海。万里犹比邻。恩爱苟不亏。在远分日亲。何必同衾帱。然后展{殷心}懃。忧思成疾<疒尔>。无乃儿女仁。仓卒骨肉情。能不怀苦辛。

　　苦辛何虑思。天命信可疑。虚无求列仙。松子久吾欺。变故在斯须。百年谁能持。离别永无会。执手将何时。王其爱玉体。俱享黄发期。收泪即长路。（魏志注作涂。《诗纪》云。一作涂。）援笔从此辞。（○《三国志》本传注。《文选》二十四。文章正宗二十九。本集五。《诗纪》十四。又《类聚》二十一引疆、阳、梁、长、黄、衢、疏、厨、侧、匿、息、邻、勤、辛十四韵。草堂诗笺十六两当诗注引疏一韵。）

　　【送应氏诗二首】

　　步登北邙阪。遥望洛阳山。洛阳何寂寞。宫室尽烧焚。垣墙皆顿擗。荆棘上参天。不见旧耆老。但睹新少年。侧足无行径。荒畴不复田。游子久不归。不识陌与阡。中野何萧条。千里无人烟。念我平常居。气结不能言。（○《文选》二十。本集五。《诗纪》十四。）

　　清时难屡得。嘉会不可常。天地无终极。人命若朝霜。愿得展嬿婉。我友之朔方。亲昵。并集送。置酒此河阳。中馈岂独薄。宾饮不尽觞。爱至望苦深。岂不愧中肠。山川阻且远。别促会日长。愿为比翼鸟。施翮起高翔。（○《文选》二十。本集五。文章正宗二十九。《诗纪》十四。又《类聚》二十九引方、阳、长三韵。）

　　【三良诗】

　　功名不可为。忠义我所安。秦穆先下世。三臣皆自残。生时等荣乐。既没同忧患。谁言捐躯易。杀身诚独难。揽涕登君墓。临穴仰天叹。长夜何冥冥。一往不复还。黄鸟为悲鸣。哀哉伤肺肝。（○《文选》二十一。本集五。《诗纪》十四。）

　　【代刘勋妻王氏杂诗】

　　谁言去妇薄。去妇情更重。千里不唾井。况乃昔所奉。远望未为遥。踟蹰不得共。（玉台作往。○玉台新咏二作魏文帝。坦齐通编。春秋演繁露十三。）

　　【弃妇诗】〖《诗纪》作弃妇篇。编入乐府部分。并云。本集不载。见玉台新咏。〗

　　石榴植前庭。绿叶摇缥青。丹华灼烈烈。璀彩有光荣。光荣晔流离。可以戏淑灵。有鸟飞来集。拊翼以悲鸣。悲鸣夫何为。丹华实成。拊心长叹息。无子当归宁。有子月经天。无子若流星。天月相终始。流星没无精。栖迟失所宜。下与瓦石并。忧怀从中来。

　　叹息通鸡鸣。反侧不能寐。逍遥於前庭。踟蹰还入房。肃肃帷幕声。搴帷更摄带。抚节弹鸣筝。慷慨有馀音。要妙悲且清。收泪长叹息。何以负神灵。招摇待霜露。何必春夏成。晚获为良实。愿君且安宁。（○玉台新咏二。《诗纪》十三。又《御览》九百七十作弃妻诗。引青、鸣二韵。）

　　【游仙诗】

　　人生不满百。戚戚少欢娱。意欲奋六翮。排雾陵紫虚。蝉蜕同松乔。翻迹登鼎湖。翱翔九天上。骋辔远行游。东观扶桑曜。西临弱水流。北极登玄渚。南翔陟丹邱。（○《类聚》七十八。本集六。广《文选》九。《诗纪》十四。）

　　【杂诗七首】

　　高台多悲风。朝日照北林。之子在万里。江湖迥且深。方舟安可极。离思故难任。孤雁飞南游。过庭长哀吟。翘思慕远人。愿欲托遗音。形影忽不见。翩翩伤我心。（○《文选》二十九。本集五。《诗纪》十四。）

　　转蓬离本根。飘飖随长风。何意回飚举。吹我入云中。高高上无极。天路安可穷。类此游客子。捐躯远从戎。毛褐不掩形。薇藿常不充。去去莫复道。沈忧令人老。（○《文选》二十九。《类聚》八十二。本集五。文章正宗二十九。合璧事类别集五十六。《诗纪》十四。又《文选》三十一效古诗注引风、戎二韵。草堂诗笺五赠李诗注引风一韵。十五遣兴诗注引风一韵。《御览》九百九十七作曹植诗。引风、中、穷、戎四韵。）

