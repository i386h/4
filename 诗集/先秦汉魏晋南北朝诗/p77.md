<!-- { "loadSidebar": true } -->
　　〖《晋书》曰：潘岳才名冠世。为众所疾。泰始十年。出为河阳令。而郁郁不得志。时尚书仆射山涛领吏部。王济、裴楷等并为帝所亲遇。岳内非之。乃题阁道为谣。〗

　　阁道东有大牛。王济鞅。裴楷輶。和峤刺促不得休。（《世说》作阁东有大牛。和峤鞅。裴楷鞦。王济别嬲不得休。○《晋书》潘岳传。《世说》新语政事篇。《御览》四百六十五引王隐《晋书》。）

　　夏侯冲

　　【答潘岳诗】

　　相思限清防。企伫谁与言。（○《文选》二十六直东宫答郑尚书诗注。）

　　束皙

　　〈皙。字广微。阳平元城人。初为司空张华贼曹属。转著作佐郎。迁博士。再迁尚书郎。赵王伦辅政。辞疾归。有发蒙记一卷、集七卷。〉

　　【补亡诗六首】

　　〖序曰：皙与同业畴人。肄修乡饮之礼。然所咏之诗。或有义无辞。音乐取节。阙而不备。于是遥想既往。存思在昔。补著其文。以缀旧制。〗

　　【南陔】〖南陔。孝子相戒以养也。〗

　　循彼南陔。言采其兰。眷恋庭闱。心不遑安。彼居之子。冈或游盘。馨尔夕膳。絜尔晨餐。循彼南陔。厥草油油。彼居之子。色思其柔。眷恋庭闱。心不遑留。馨尔夕膳。絜尔晨羞。有獭有獭。在河之涘。凌波赴汨。噬鲂捕鲤。嗷嗷林乌。受哺于子。养隆敬薄。惟禽之似。勖增尔虔。以介丕祉。（○《文选》十九。《诗纪》二十三。又《初学记》十七所引缺餐一韵。）

　　【白华】〖白华。孝子之洁白也。〗

　　白华朱萼。被於幽薄。粲粲门子。如磨如错。终晨三省。匪惰其恪。白华绛趺。在陵之陬。倩倩士子。涅而不渝。竭诚尽敬。亹亹忘劬。白华玄足。在丘之曲。堂堂处子。无营无欲。鲜侔晨葩。莫之黠辱。（○《文选》十九。《初学记》十七。文章正宗二十九。《诗纪》二十三。）

　　【华黍】〖华黍。时和岁丰。宜黍稷也。〗

　　黮々重云。习习和风。黍华陵巅。麦秀丘中。靡田不播。九谷斯丰。奕奕玄霄。濛濛甘溜。黍发稠华。禾挺其秀。靡田不殖。九谷斯茂。无高不播。无下不植。（李善本《文选》作殖。）芒芒其稼。参参其穑。稸我王委。充我民食。玉烛阳明。显猷翼翼。（○《文选》十九。《诗纪》二十三。）

　　【由庚】〖由庚。万物得由其道也。〗

　　荡荡夷庚。物则由之。蠢蠢庶类。王亦柔之。道之既由。化之既柔。木以秋零。草以春抽。兽在于草。鱼跃顺流。四时递谢。八风代扇。纤阿案晷。星变基躔。五纬不愆。六气无易。愔愔我王。绍文之迹。（○《文选》十九。《诗纪》二十三。）

　　【崇丘】〖万物得极其高大也。〗

　　瞻彼崇丘。其林蔼蔼。植物斯高。动类斯大。周风既洽。王猷允泰。漫漫方舆。回回洪覆。何类不繁。何生不茂。物极其性。人永其寿。恢恢大圆。茫茫九壤。资生仰化。于何不养。人无道夭。物极则长。（○《文选》十九。《诗纪》二十三。）

　　【由仪】〖由仪。万物之生。各得其仪也。〗

　　肃肃君子。由仪率性。明明后辟。仁以为政。鱼游清沼。鸟萃平林。濯鳞鼓翼。振振其音。宾写尔诚。主竭其心。时之和矣。何思何修。文化内辑。武功外悠。（○《文选》十九。《诗纪》二十三。）

　　石崇

　　〈崇。字季伦。以伐吴功封安阳侯。惠帝时出为荆州刺史。致富不赀。寻拜太仆。出为征虏将军。监徐州军事。镇下邳。永康元年。在朝谋诛赵王伦。被杀。时年五十二。有集六卷。〉

　　【大雅吟】

　　堂堂太祖。渊弘其量。仁格宇宙。义风遐畅。启土万里。志在翼亮。三分有二。周文是尚。於穆武王。奕世载聪。钦明冲默。文思允恭。武则不猛。化则时雍。庭有仪凤。郊有游龙。启路千里。万国率从。荡清吴会。六合乃同。百姓仰德。良史书功。超越三代。唐虞比踪。（右一曲晋乐所奏。○《乐府诗集》二十九。《诗纪》三十。）

　　【楚妃叹（并序）】

　　歌辞楚妃叹。莫知其所由。楚之贤妃。能立德著勋。垂名於后。唯樊姬焉。故今欢咏之声。永世不绝。荡荡大楚。跨土万里。北据方城。南接交趾。西抚巴汉。东被海涘。五侯九伯。是疆是理。矫矫庄王。渊渟岳峙。冕旒垂精。充纩塞耳。韬光戢曜。潜默恭己。内委樊姬。外任孙子。猗猗樊姬。体道履信。既绌虞丘。九女是进。杜绝邪佞。广启令胤。割欢抑宠。居之不吝。不吝实难。可谓知几。化自近始。著於闺闱。光佐霸业。迈德扬威。群后列辟。式瞻洪规。譬彼江海。百川咸归。万邦作歌。身没名飞。（右一曲晋乐所奏。○《乐府诗集》二十九。广《文选》十三。《诗纪》三十。又《文选》二十八吴趋行注引序文。）

　　【王明君辞（并序）】

　　〖王明君者。本是王昭君。以触文帝讳。故改之。匈奴盛。请婚於汉。元帝以后宫良家子明君配焉。昔公主嫁乌孙。令琵琶马上作乐。以慰其道路之思。其送明君。亦必尔也。其造新曲。多哀怨之声。故叙之於纸云尔。〗

　　我本汉家子。将适单于庭。辞诀未及终。前驱已抗旌。仆御涕流离。辕马为悲鸣。哀郁伤五内。泣泪沾朱缨。行行日已远。遂造匈奴城。延我於穹庐。加我阏氏名。殊类非所安。虽贵非所荣。父子见凌辱。对之惭且惊。杀身良不易。默默以苟生。苟生亦何聊。积思常愤盈。愿假飞鸿翼。弃之以遐征。飞鸿不我顾。伫立以屏营。昔为匣中玉。今为粪上英。朝华不足欢。甘与（玉台作为。）秋草并。传语后世人。远嫁难为情。（○《文选》二十七。古籍业残敦煌唐写本玉台新咏。玉台新咏二。《乐府诗集》二十九。《诗纪》三十。又《类聚》四十二引序及庭、旌、鸣、城、名、生、征、英、并、情十韵。《御览》五百八十三作琵琶引。略引序文。）

　　【思归引（并序）】

　　〖余（乐府作崇。）少有大志。夸迈流俗。弱冠登朝。历位二十五。年五十以事去官。晚节更乐放逸。笃好林薮。遂肥遁於河阳别业。其制宅也。却阻长堤。前临清渠。柏木几於万株。江水周於舍下。有观阁池沼。多养鱼鸟。家素习技。颇有秦赵之声。出则以游目戈钓为事。入则有琴书之娱。又好服食咽气。志在不朽。傲然有凌云之操。欻复见牵羁。婆娑於九列。困於人间烦黩。常思归而永叹。寻览乐篇有思归引。傥古人之心有同於今。故制此曲。此曲有弦无歌。今为作歌辞以述余怀。恨时无知音者。令造新声而播於丝竹也。〗

　　思归引。归河阳。假余翼鸿鹤高飞翔。经芒阜。济河梁。望我旧馆心悦康。清渠激。鱼彷徨。雁惊溯波群相将。终日周览乐无方。登云阁。列姬姜。拊丝竹。叩宫商。宴华池。酌玉觞。（○《类聚》四十二。《乐府诗集》五十八。《诗纪》三十。）

　　【思归叹】

　　登城隅兮临长江。极望无涯兮思填胸。鱼瀺灂兮鸟缤翻。泽雉游凫兮戏中园。秋风厉兮鸿雁征。蟋蟀嘈嘈兮晨夜鸣。落叶飘兮枯枝竦。百草零落兮覆畦垅。时光逝兮年易尽。感彼岁暮兮怅自愍。廓羁旅兮滞野都。愿御北风兮忽归徂。惟金石兮幽且清。林郁茂兮芳卉盈。玄泉流兮萦丘阜。阁馆萧寥兮荫业柳。吹长笛兮弹五弦。高歌凌云兮乐馀年。舒篇卷兮与圣谈。

　　释冕投绂兮希鼓聃。超逍遥兮绝尘埃。福亦不至兮祸不来。（○《类聚》二十八。《诗纪》三十。）

　　【答曹嘉诗】

　　昔常接羽仪。俱游青云中。敦道训胄子。儒化涣以融。同声无异响。故使恩爱隆。岂惟敦初好。款分在令终。孔不陋九夷。老氏适西戎。逍遥沧海隅。可以保王躬。世事非所务。周公不足梦。玄寂令神王。是以守至冲。（○《三国志》楚王彪传注。《诗纪》三十。又韵补一作赠曹嘉诗。引梦、冲二韵。）

　　【赠棘腆诗】

　　久官无成绩。栖迟於徐方。寂寂守空城。悠悠思故乡。恂恂二三贤。身远屈龙光。携手沂泗间。遂登舞雩堂。文藻譬春华。谈话犹兰芳。消忧以觞醴。娱耳以名娼。博弈逞妙思。弓夭威边疆。（○《类聚》三十一。《诗纪》三十。）

　　【答棘腆诗】

　　言念将别。睹物伤情。赠尔话言。要在遗名。惟此遗名。可以全（《诗纪》作长。）生。（○《类聚》三十一。《诗纪》三十。）

　　【赠欧阳建诗】

　　文藻譬春华。谈话如芳兰。（○《书钞》一百。）

　　【还京诗】

　　迅风翼华盖。飘遥若鸿飞。（○《文选》三十数诗注。）

　　绿珠

　　〈绿珠。石崇妾。〉

　　【懊侬歌】

　　〖古今乐录曰：懊侬歌。晋绿珠所作。唯丝布涩难缝一曲而已。〗

　　丝布涩难缝。令侬十指穿。黄牛细犊车。游戏出孟津。（○《乐府诗集》四十六。《诗纪》三十。）

　　翾 《诗纪》作翔风。

　　【怨诗】

　　〖王子年拾遗记曰：石季伦有爱婢曰翾风。魏末於胡中得之。年十五。无有比其容貌。最以文辞擅爱。年三十。妙年者争嫉之。崇退翾风为房老。使主群少。乃怀怨而作诗。〗

　　春华谁不美。卒伤秋落时。突烟还自低。鄙退岂所期。桂芳徒自蠹。失爱在蛾眉。坐见芳时歇。憔悴空自嗤。（○《太平广记》二百七十二。《诗纪》三十。又万花谷十七引时、嗤二韵。）

　　欧阳建

　　〈建。字坚石。渤海人。石崇甥。历山阳令、尚书郎、冯翊太守。永康元年。石崇劝淮南王诛赵王伦。事觉。建与崇见杀。有集二卷。〉

　　【答石崇赠诗】

　　於铄我舅。明德塞违。俾扞东藩。在徐之邳。载播其惠。载扬其威。济宽惟猛。方夏以绥。光启先业。增曜重晖。咨余冲人。艰苦攸离。过庭无闻。顽固匪移。寔赖慈诲。导之轨仪。仰遵嘉咏。俯蹈明规。如葛斯蔓。如樛之垂。旋机回度。逝者如流。日与月与。稔冉代周。自我之旷。载履春秋。瞻望遐路。邈矣其悠。心之云慕。思结绸缪。人亦有言。爱而勿劳。谁谓河广。曾不容刀。乃徂来迈。适此西郊。在乾之二。爰著兹爻。我遘君子。仰之弥高。严严其高。即之惟温。居盈思冲。在贵忘尊。纵酒嘉燕。自明及昏。无幽不研。靡奥不论。人乐其量。士感其敦。（○文馆词林百五十六。又《类聚》三十一、《诗纪》三十并作答棘腆诗。引违、邳、威、绥、晖、离、移、仪、规、垂、高、温、尊、昏、论、敦十六韵。）

　　【临终诗】

　　〖《晋书》曰：及遇祸。莫不悼惜之。年三十馀。临命作诗。文甚哀楚。〗

