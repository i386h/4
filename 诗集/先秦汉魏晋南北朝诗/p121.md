<!-- { "loadSidebar": true } -->
　　白雪停阴冈。丹华耀阳林。何必丝与竹。山水有清音。（○同上）

　　未尝经辛苦。无故强相矜。欲知千里寒。但看井水冰。（○同上）

　　果欲结金兰。但看松柏林。经霜不堕地。岁寒无异心。（《诗纪》云。此首一作梁武作。○同上）

　　适见三阳日。寒蝉已复鸣。感时为欢叹。白发绿鬓生。（○同上）

　　【大子夜歌二首】

　　歌谣数百种。子夜最可怜。慷慨吐清音。明转出天然。（○《乐府诗集》四十五。《诗纪》四十一。）

　　丝竹发歌响。假器扬清音。不知歌谣妙。声势出口心。（○同上）

　　【子夜警歌二首】

　　镂椀传绿酒。雕炉薰紫烟。谁知苦寒调。共作白雪弦。（○《乐府诗集》四十五。《诗纪》四十一。）

　　恃爱如欲进。含羞出不前。朱口发艳歌。玉指弄娇弦。（○同上）

　　【子夜变歌三首】

　　〖《宋书》乐志曰：六变诸曲。皆因事制歌。古今乐录曰：子夜变歌。前作持子送。后作欢娱我送。子夜警歌无送声。仍作变。故呼为双头。谓六变之首也。〗

　　人传欢负情。我自未尝见。三更开门去。始知子夜变。（○《乐府诗集》四十五。《诗纪》四十一。）

　　岁月如流迈。春尽秋已至。荧荧条上花。零落何乃驶。（○同上）

　　岁月如流迈。行已及素秋。蟋蟀吟堂前。惆怅使侬愁。（○同上）

　　【上声歌八首】〖晋、宋、齐辞。〗

　　〖古今乐录曰：上声歌者。此因上声促柱得名。或用一调。或用无调名。如古歌辞所言。谓哀思之音不及中和。梁武因之改辞。无复雅句。〗

　　侬本是萧草。持作兰桂名。芬芳顿交盛。感郎为上声。（○《乐府诗集》四十五。《诗纪》四十一。）

　　郎作上声曲。柱促使弦哀。譬如秋风急。触遇伤侬怀。（○同上）

　　初歌子夜曲。改调促鸣筝。四座暂寂静。听我歌上声。（○同上）

　　三鼓染乌头。闻鼓白门里。揽裳抱履走。保冥不轻纪。（○同上）

　　三月寒暖适。杨柳可藏雀。未言涕交零。如何见君隔。（○同上）

　　新衫绣两裆。迮著罗裙里。行步动微尘。罗裙随风起。（○玉台新咏十。《乐府诗集》四十五。《诗纪》四十一。）

　　裲裆与郎著。反绣持贮里。汗汗莫溅浣。持许相存在。（○《乐府诗集》四十五。《诗纪》四十一。）

　　春月<日耍>何太。生裙迮罗袜。暧暧日欲冥。从侬门前过。（○同上）

　　【欢闻歌】

　　〖古今乐录曰：欢闻歌者。晋穆帝升平初。歌毕辄呼欢闻不。以为送乐。后因此为曲名。今世用莎持乙子代之。语稍讹异也。〗

　　遥遥天无柱。流漂萍无根。单身如荧火。持底报郎恩。（○玉台新咏十。《乐府诗集》四十五。《诗纪》四十一。）

　　【欢闻变歌六首】

　　〖古今乐录曰：欢变歌者。晋穆帝升平中。童子辈忽歌於道曰：阿子闻。曲终辄云阿子汝闻不。无几而穆帝崩。褚太后哭阿子汝闻不。声既凄苦。因以名之。〗

　　金瓦九重墙。玉壁珊瑚柱。中夜来相寻。唤欢闻不顾。（○《乐府诗集》四十五。《诗纪》四十一。）

　　欢来不徐徐。阳窗都锐户。耶{浦女}尚未眠。肝心如椎橹。（○同上）

　　张罾不得鱼。不橹罾空归。君非鸬鹚鸟。底为守空池。（○同上）

　　刻木作班鹪。有翅不能飞。摇著帆樯上。望见千里矶。（○同上）

　　锲臂饮清血。牛羊持祭天。没命成灰土。终不罢相怜。（○同上）

　　驶风何曜曜。帆上牛渚矶。帆作繖子张。船如侣马驰。（○同上）

　　【前溪歌七首】

　　〖《宋书》乐志曰：前溪歌者。晋车骑将军沈玩所制。郗昂乐府解题曰：前溪。舞曲也。〗

　　忧思出门倚。逢郎前溪度。莫作流水心。引新都舍故。（○《乐府诗集》四十五。《诗纪》四十一。）

　　为家不凿井。担瓶下前溪。开穿乱漫下。但闻林鸟啼。（○同上）

　　逍遥独桑头。北望东武亭。黄瓜被山侧。春风感郎情。（○同上）

　　黄葛生烂熳。谁能断葛根。宁断娇儿乳。不断郎殷勤。（○同上）

　　黄葛结蒙笼。生在洛溪边。花落逐水去。何当顺流还。还亦不复鲜。（玉台末一句。○玉台新咏十。《乐府诗集》四十五。《诗纪》四十一。）

　　逍遥独桑头。东北广无亲。黄瓜是小草。春风何足叹。忆汝涕交零。（○同上）

　　前溪沧浪映。通波澄渌清。声弦传不绝。千载寄汝名。永兴天地并。（○同上）

　　【阿子歌三首】

　　〖《宋书》乐志曰：阿子歌者。亦因升平初歌云。阿子汝闻不。后人演其声为阿子、欢闻二曲。乐苑曰：嘉兴人养鸭儿。鸭儿既死。因有此歌。未知孰是。〗

　　阿子复阿子。念汝好颜容。风流世希有。窈窕无人双。（○《乐府诗集》四十五。《诗纪》四十一。）

　　春月故鸭啼。独雄颠倒落。工知悦弦死。故来相寻博。（○同上）

　　野田草欲尽。东流水又暴。念我双飞凫。饥渴常不饱。（○同上）

　　【团扇郎六首】

　　〖古今乐录曰：团扇郎歌者。晋中书令王珉捉白团扇。与嫂婢谢芳姿有爱。情好甚笃。嫂捶挞婢过苦。王东亭闻而止之。芳姿素善歌。嫂令歌一曲。当赦之。应声歌曰：白团扇。辛苦五流连。是郎眼所见。珉闻更问之。汝歌何遗。芳姿即改云。白团扇。憔悴非昔容。羞与郎相见。后人因而歌之。〗

　　七宝画团扇。灿烂明月光。饷郎却暄暑。相忆莫相忘。（○玉台新咏十作桃叶答王团扇歌。《乐府诗集》四十五。《诗纪》四十一。）

　　青青林中竹。可作白团扇。动摇郎玉手。因风托方便。（○玉台新咏十作桃叶答王团扇歌。《乐府诗集》四十五。《诗纪》四十一。）

　　犊车薄不乘。步行耀玉颜。逢侬都共语。起欲著夜半。（○《乐府诗集》四十五。《诗纪》四十一。）

　　团扇薄不摇。窈窕摇蒲葵。相怜中道罢。定是阿谁非。（○同上）

　　御路薄不行。窈窕决横塘。团扇鄣白日。面作芙蓉光。（○同上）

　　白练薄不著。趣欲著锦衣。异色都言好。清白为谁施。（○同上）

　　【同前】

　　团扇复团扇。诗许自遮面。憔悴无复理。羞与郎相见。（○玉台新咏十作桃叶答王团扇歌。《诗纪》四十一。《乐府诗集》四十五。）

　　【七日夜女郎歌九首】

　　三春怨离泣。九秋欣期歌。驾鸾行日时。月明济长河。（○《乐府诗集》四十五。《诗纪》四十一。）

　　长河起秋云。汉渚风凉发。含欣出霄路。可笑向明月。（○同上）

　　金风起汉曲。素月明河边。七章未成匹。飞燕（乐府云。一作鸾。《诗纪》同。）起长川。（○同上）

　　春离隔寒暑。明秋暂一会。两叹别日长。双情苦（乐府作若。）饥渴。（○同上）

　　婉娈不终夕。一别周年期。桑蚕不作茧。昼夜长悬丝。（○同上）

　　灵匹怨离处。索居隔长河。玄云不应雷。是侬啼叹歌。（○同上）

　　振玉下金阶。拭眼瞩星兰。惆怅登云轺。悲恨两情殚。（○同上）

　　风骖不驾缨。翼人立中庭。箫管且停吹。展我叙离情。（○同上）

　　紫霞烟翠盖。斜月照绮窗。衔悲握离袂。易尔还年容。（○同上）

　　【长史变歌三首】

　　〖《宋书》乐志曰：长史变歌者。晋司徒左长史王廞临败所制也。〗

　　出侬吴昌门。清水绿碧色。徘徊戎马间。求罢不能得。（○《乐府诗集》四十五。《诗纪》四十一。）

　　日和狂风扇。心故清白节。朱门前世荣。千载表忠烈。（○同上）

　　朱桂结贞根。芬芳溢帝庭。陵霜不改色。枝叶永流荣。（○同上）

　　【黄生曲三首】

　　黄生无诚信。冥强将侬期。通夕出门望。至晚竟不来。（○《乐府诗集》四十五。《诗纪》四十一。）

　　崔子信桑条。馁去多馁还。为欢复摧折。命生丝发间。（○同上）

　　松柏叶青倩。石榴花葳蕤。迮置前后事。欢今定怜谁。（○同上）

　　【黄鹄曲四首】

　　〖《列女传》曰：鲁陶婴者。鲁陶明之女也。少寡。养幼孤。无强昆弟。鲁人或闻其义将求焉。婴乃作歌。明己之不更二庭也。鲁人闻之。不敢复求。按黄鹄本汉横吹曲名。〗

　　黄鹄参天飞。半道郁徘徊。腹中车轮转。君知思忆谁。（○《乐府诗集》四十五。《诗纪》四十一。）

　　黄鹄参天飞。半道还哀鸣。三年失群侣。生离伤人情。（○同上）

　　黄鹄参天飞。凝翮争风回。高翔入率阙。时复乘云颓。（○同上）

　　黄鹄参天飞。半道还后渚。欲飞复不飞。悲鸣觅群侣。（○同上○逯案。此歌似为汉代佚篇。）

　　【桃叶歌三首】

　　〖古今乐录曰：桃叶歌者。晋王子敬之所作也。桃叶。子敬妾名。缘於笃爱。所以歌之。〗

　　桃叶映红枝。无风自婀娜。春花映何限。感郎独采我（○《乐府诗集》四十五。《诗纪》四十一。）

　　桃叶复桃叶。桃树连桃根。相怜两乐事。独使我殷勤。（○玉台新咏十作王献之情人桃叶歌。《乐府诗集》四十五。）

　　桃叶复桃叶。渡江不用楫。但渡无所苦。我自来迎接。（玉台作迎接汝。乐府云。一作我自迎接汝。《诗纪》同。○玉台新咏十。《乐府诗集》四十五）

　　【同前】

　　桃叶复桃叶。渡江不待橹。风波了无常。没命江南渡。（《诗纪》云。彤管新编作桃叶。○《乐府诗集》四十五。《诗纪》四十一。）

　　【长乐佳七首】

　　小庭春映日。四角佩琳琅。玉枕龙须席。郎瞑首何当。（○《乐府诗集》四十五。《诗纪》四十一。）

　　雎鸠不集林。体洁好清流。贞节曜奇世。长乐戏汀洲。（○同上）

　　鸳鸯翻碧树。皆以戏兰渚。寝食不相离。长莫过时许。（○同上）

　　比翼交颈游。千载不相离。偕情欣欢念。长乐佳。（○同上）

　　欲知长乐佳。中陵罗淑女。媚兰双情谐。（○同上）

　　欲知长乐佳。中陵罗雎鸠。美死两心齐。（○同上）

　　欲知长乐佳。中陵罗背林。前溪长相随。（○同上）

　　【同前】

　　红罗复斗帐。四角垂珠珰。玉枕龙须席。郎眠何处床。（○玉台新咏十。《乐府诗集》四十五。《诗纪》四十一。）

　　【欢好曲三首】

　　淑女总角时。唤作小姑子。容艳初春花。人见谁不爱。（○《乐府诗集》四十五《诗纪》四十一。）

　　窈窕上头欢。那得及破瓜。但看脱叶莲。何如芙蓉花。（○同上）

