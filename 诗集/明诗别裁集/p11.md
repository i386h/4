<!-- { "loadSidebar": true } -->
　　月宫秋冷桂团团，岁岁花开只自攀。共在人间说天上，不知天上忆人间。
　　【迎銮曲】
　　弓如满月向江开，箭插寒潮卷浪回。水上鼋鼍莫深避，吾皇原为射蛟来。

　　顾璘
　　璘字华玉，先世吴县人，徙南京。弘治丙辰进士，历官至南京刑部尚书。
　　【度枫木岭】
　　初指山拂天，飞鸟不可度。艰苦蹑危磴，即是我行路。
　　百折频攀援，十步九回顾。崚嶒忽在下，衣襟带云雾。倒景犹照人，平地黯将暮。东北望故乡，江流莽倾注。
　　长风万里来，独立难久伫。
　　【庚辰元日】
　　诸侯玉帛会长安，天子南巡历壮观。共想正元趋紫殿，翻劳边将从金鞍。
　　沧江饮马波先静，《黄竹》回銮雪未干。
　　北极巍巍天咫尺，五云长护凤楼寒。（应是宁庶人已擒，而武宗犹巡游不返，故有此作。）
　　【归自灌阳望湘山口号】
　　十日别湘山，见如故人面。
　　何况石头城，是侬旧乡县！

　　王守仁
　　守仁字伯安，余姚人。弘治己未进士，授兵部主事。忤刘瑾，廷杖，谪贵州龙场驿丞，旋复官。历仕至左佥都御史，巡抚南赣。平宸濠，擢南京兵部尚书，封新建伯。赠侯，谥文成，从祀孔庙。
　　【登泰山】
　　晓登泰山道，行行入烟霏。阳光散岩壑，秋容淡相辉。长风吹海色，飘飖送天衣。峰顶动笙乐，青童两相依。振衣将往从，凌云忽高飞。挥手若相待，怅望未能归。（太白）
　　【登阅江楼】
　　绝顶楼荒旧有名，高皇曾此驻龙旌。险存道德虚天堑，守在蛮夷岂石城？山色古今余王气，江流天地变秋声。
　　登临授简谁能赋？千古新亭一怆情！
　　【龙潭夜坐】
　　何处花香入夜清？石林茅屋隔溪声。幽人月出每孤往，栖鸟山空时一鸣。
　　草露不辞芒屦湿，松风偏与葛衣轻。临流欲写《猗兰》意，江北江南无限情。

　　何景明景明字仲默，信阳人。弘治壬戌进士，官至陕西提学副使。
　　北地诗以雄浑胜，信阳诗以秀朗胜。同是宪章少陵，而所造各异。薛君采云：“俊逸终怜何大复，粗豪不解李空同。”任意抑扬，讵为定论？洪宣以后，诗教日衰，虽李西涯起而振之，终未能力挽流俗。向微李、何二家，蛙声紫色，窃据坛坫，流极何所底耶！凡信口掎摭者，其论吾不敢取。
　　【塘上行】
　　蒲生寒塘流，日与浮萍俦。风波摇其根，飘转似客游。客游在万里，日夕望故州。鶗鴂鸣岁暮，蟪蛄知凛秋。暑退厌絺绤，寒至思重裘。佳人不与处，圆魄忽已周。房栊凄鸣玉，纨素谁为收？白云如车盖，冉冉东北浮。安得云中雁，尺泉寄离愁！
　　【种麻篇】
　　种麻冀满丘，种葵冀满园，孤生易憔悴，独立多忧患。当行思故旅，当食思故欢。先机失所豫，临事徒嗟叹。升萧艾乃至，锄桂致伤兰。物理有相附，畴能识其端？断金俟同志，抱玉难自宣。交结良匪易，君当图未然。（陈卧子云：陈思君子之遗。）
　　【捣衣】
　　凉飙吹闺闼，夕露凄锦衾。言念无衣客，岁暮方寒侵。皓腕约长袖，雅步饰鸣金。寒机裂霜素，繁杵叩清砧。哀音缘云发，断响随风沉。顾影惜流月，仰盼愁横参。路长魂屡徂，夜久力不任。君子万里身，贱妾万里心。灯前挥妙匹，运思一何深！裁以金剪刀，缝以素丝针。愿为合欢带，得傍君衣襟。（陈卧子云：“蕙心兰质，绮罗如在，元美所谓‘却扇一顾’时也。”）
　　【咏怀】
　　寂寂沅湘流，长江上有枫。青蕙缘广隰，绿衡被洲中。扬舲泛烟沚，遥瞻二妃宫。二妃何婉娈，搴馨振微风。解珮遗下女，将以明我衷。光彩不易合，精诚渺难通。浮云蔽江皋，白日忽已晚。还顾苍梧原，何时翠华返？
　　【立春日作】
　　蔼蔼春候至，天气和且清。端居抚流化，允惬静者情。浮阳起丛壑，流烟散孤城。岸条发潜颖，园卉含初荣。写襟旷明霁，览物纡游行。目悦双飞雉，耳感孤鸣莺。形运自相代，神理谁为名？往规与时逝，来虑随年并。心存汉阴灌，躬学南阳耕。疏还念知止，庄论持达生。自非秉昭旷，能不婴世营！
　　【送崔氏】
　　飘飘山上葛，累累田中瓠。苟非同根蒂，缠绵安得固？人情易反复，结交有新故。
　　嗟哉夙昔好，乖弃在中路。明珠倘无因，按剑不我顾。深言匪由衷，白首为所误。亮君勖恒德，永副平生慕。
　　【泊云阳江头玩月】
　　扁舟泊沙岸，皓月出翠岭。开窗鉴清辉，照我孤烛冷。高林散疏光，远渚接余景。纵横银汉回，三五玉绳耿。弦望几更易，客行尚殊境。佳期邈山岳，端坐令人省。
　　【姜子岭至三坌】
　　出岭上云霓，入溪下烟岚。高高不可极，杳杳讵能探？朱崖秀夏木，石壁映寒潭。千林览葱倩，百丈窥澄涵。崩奔谷响赴，隐曜川光含。登陟力不辞，险阻情已谙。潜渊羡垂纶，越巘思停骖。振策岷峨西，扬帆江汉南。临深匪忘惧，履坦但怀惭。
　　【青石崖栈】
　　侧行青石栈，谁能久延伫？断板连曳云，喷泉洒飞雨。迅流西回激，峻坂东折屡。
　　隤岸互倾欹，危梁袅撑拄。饮猿骇游鳞，立马接翔羽。
　　慎尔千金躯，永念垂堂语。（信阳五言古有三谢体，有少陵体。此连上章，乃少陵体也。）
　　【侠客行】
　　朝入主人门，暮入主人门，思杀主仇谢主恩。主人张灯夜开宴，千金为寿百金饯。秋堂露下月出高，起视厩中有骏马，匣中有宝刀，拔刀跃马门前路，投主黄金去不顾。（生气坌涌，音节亦健劲。）
　　【秋江词】
　　烟渺渺，碧波远。白露晞，翠莎晚。泛绿漪，蒹葭浅。
　　涌风吹帽寒发短。美人立，江中流。暮雨帆樯江上舟，夕阳帘栊江上楼。舟中采莲红藕香，楼前踏翠芳草愁。
　　芳草愁，西风起。芙蓉花，落秋水。
　　江白如练月如洗，醉下烟波千万里。（“美人娟娟隔秋水”，风度似之，温飞卿乐府过于旖旎，诗格转不逮也。一本节去末二语，更有馀韵。）
　　【明月篇】
　　仆始读杜子七言诗，爱其陈事切实，布词沉著。鄙心窃效之，以为长篇圣于子美矣。既而读汉魏以来歌诗及唐初四子者之所为而反复之，则知汉魏固承《三百篇》之后，流风犹可征焉。而四子者，虽工富丽，去古远甚。至其音节，往往可歌。乃知子美词固沉著，而调失流转。虽成一家语，实则歌诗之变体也。夫诗本性情而发者也，其切而易见者，莫如夫妇之间。是以《三百篇》首乎《关雎》，六义始乎《风》。而汉魏作者，义关君臣朋友，辞必托诸夫妇，以宣郁而达情焉，其旨远矣。由是言之，子美之诗，博涉世故，而出于夫妇者常少；致兼《雅》、《颂》，而风人之意或缺。此其调或反在四子下与！暇日为此篇，意调若仿佛四子，而才质猥弱，思致庸陋，故摛词芜紊，无复统饬。姑录之以俟审音者裁割焉。不可不知此论。新城王阮亭论诗云：“接迹风人《明月篇》，何郎妙悟本从天。王杨卢骆当时体，莫逐刀圭误后贤。”真不被前人瞒过。
　　长安月，离离出海峤。遥见层城隐半轮，渐看阿阁衔初照。潋滟黄金波，团栾白玉盘。青天流影披红蕊，白露含辉泛紫兰。紫兰红蕊西风起，九衢夹道秋如水。锦幌高褰香雾浓，琐闺斜映轻霞举。雾沉霞落天宇开，万户千门月明里。月明皎皎陌东西，柏寝岧峣望不迷。侯家台榭光先满，戚里笙歌影乍低。濯濯芙蓉生玉沼，娟娟杨柳覆金堤。凤凰楼上吹箫女，蟋蟀堂前织锦妻。别有深宫闭深院，年年岁岁愁相见。金屋萤流长信阶，绮栊燕入昭阳殿。赵女通宵侍御床，班姬此夕悲团扇。秋来明月照金微，榆黄沙白路逶迤。征夫塞上行怜影，少妇窗前想画眉。上林鸿雁书中恨，北地关山笛里悲。书中笛里空相忆，几见盈亏泪沾臆。红闺貌减落春华，玉门肠断逢秋色。春华秋色递如流，东家怨女上妆楼。流苏帐卷初安镜，翡翠帘开自上钩。河边织女期七夕，天上嫦娥奈九秋。七夕风涛还可渡，九秋霜露迥生愁。九秋七夕须臾易，盛年一去真堪惜。可怜扬彩入罗帏，可怜流素凝瑶席。未作当垆卖酒人，难邀入座援琴客。客心对此叹蹉跎，乌鹊南飞可奈何！江头商妇移船待，湖上佳人挟瑟歌。此时凭阑垂玉箸，此时灭烛敛青蛾。玉箸青蛾苦缄怨，缄怨含情不能吐。丽色春妍桃李蹊，迟辉晚媚菖蒲浦。与君相思在二八，与君相期在三五。空持夜被贴鸳鸯，空持暖玉擎鹦鹉。青衫泣掩琵琶弦，银屏忍对箜篌语。箜篌再弹月已微，穿廊入闼霭斜辉。归心日远大刀折，极目天涯破镜飞。
　　【易水行】
　　寒风夕吹易水波，渐离击筑荆卿歌。白衣洒泪当祖路，日落登车去不顾。秦王殿上开地图，舞阳色沮那敢呼？手持匕首摘铜柱，事已不成空骂倨。吁嗟呼！燕丹寡谋当灭身，田光自刎何足云？惜哉枉杀樊将军！（三语千古断案。）
　　【大梁行】
　　朝登古城口，夕藉古城草。日落独见长河流，尘起遥观大梁道。大梁自古号名区，富贵繁华代不殊。高楼歌舞三千户，夹道烟花十二衢。合沓轮驺交紫陌，鸣钟暮入王侯宅。红妆不让掌中人，珠履皆为门下客。片言立赐万黄金，一笑还酬双白璧。带甲连营杀气寒，君王推毂将登坛。弯弓自信成功易，拔剑那知报怨难？已见分符连楚越，更闻飞檄救邯郸。一朝运去同衰贱，意气雄豪似惊电。杨花飞入侯嬴馆，草色凄迷魏王殿。万骑千乘空云屯，绮构朱甍不复存。夜雨人归朱亥里，秋风客散信陵门。川原百代重回首，宋寝隋宫亦何有？游鹿时衔内苑花，行人尚折繁台柳。繁台下接古城西，春深桃李自成蹊。朝来忽见东风起，薄暮飞花满故堤。
　　【岁晏行】
　　旧岁已晏新岁逼，山城雪飞北风烈。徭夫河边行且哭，沙寒水冰冻伤骨。长官叫号吏驰突，府帖连催筑河卒。
　　一年征求不少蠲，贫家卖男富卖田。白金纵有非地产，一两已值千铜钱。往时人家有储粟，今岁人家饭不足。饥鹤翻飞不畏人，老鸦鸣噪日近屋。
　　生男长成聚比邻，生女落地思嫁人。官家私家各有务，百岁岂止疗一身？近闻狐兔亦征及，列网持矰遍山域。野人知田不知猎，蓬矢桑弓射不得。
　　嗟吁今昔岂异情？昔时新年歌满城。明朝亦是新年到，北舍东邻闻哭声。
　　【陇右行送徐少参】
