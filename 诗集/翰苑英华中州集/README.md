<!-- { "loadSidebar": true } -->

翰苑英华中州集

元好问编

●原序
商右司平叔（衡）甞手抄国朝百家诗略云。是魏邢州元道（道明）所集。平叔为附益之者。然独其家有之。而丗未之知也。歳壬辰予掾东曹。冯内翰子骏（延登）。刘邓州光甫（祖谦）。约予为此集。时京师方受围。危急存亡之际。不暇及也。明年。留滞聊城。杜门深居。颇以翰墨为事。冯刘之言日往来于心。亦念百余年以来诗人。为多苦心之士。积日力之久。故其诗往往可传。兵火散亡。计所存者才什一耳。不緫萃之。则将遂湮灭而无闻。为可惜也。乃记忆前軰及交游诸人之诗。随即録之。会平叔之子孟卿携其先公手抄本来东平。因得合予所録者为一编。目曰中州集。嗣有所得。当以甲乙次第之。
十月二十有二日。河东人元好问裕之引。

●中州集巻首

△圣制

○显宗二首

赐石右相琚生日之寿[大定辛酉承华殿书]
黄阁今姚宋青宫旧绮园绣絺归里社冠葢画都门善训怀师席深仁寄寿尊所期河润溥余福被元元

阙题
心与寥寥太古通手随轻籁入天风山长水阔无寻处声在乱云空碧中[此诗山阳民家有上御书无篇题不知何人作及见唐髙骈赋风筝云夜静弦声响碧空宫商信任往来风依稀似曲才堪听又被移将别调中乃知上所书葢风筝诗而又次骈韵者也姑存之以俟更考]

○章宗一首

云龙川泰和殿五月牡丹
洛阳谷雨红千叶岭外朱明玉一枝地力发生虽有异天公造物本无私

●中州集巻一

△正集

○宇文太学虚中五十首
虚中字叔通成都人宋黄门侍郎以奉使见留仕为翰林学士承旨皇统初上京诸虏俘谋奉叔通为帅夺兵仗南奔事觉系诏狱诸贵先被叔通嘲笑积不平必欲杀之乃锻炼所蔵图书为反具叔通叹曰死自吾分至于图籍南来士大夫家例有之喻如髙待制士谈图书尤多于我家岂亦反邪有司承风旨并寘士谈极刑人至今寃之

郑下赵光道与余有十五年家世之旧守官代郡之崞县闻余以使事羇留平城与诸公相从皆一时英彦遂以应举自免去驾短辕下泽车驱一僮二驴扶病以来相聚凡旬日而归昔白乐天与元微之偶相遇于夷陵峡口既而作诗叙别虽憔悴哀伤感念存没至叹泣不能自巳而终篇之意盖亦自开慰况吾辈今日可无片言以识一时之事邪因各题数句而余为之叙夜将半各有酒所语不复锻炼要之皆肺腑中流出也[光道名晦时为代州士曹善篆隶诗笔髙雅有集传河东今不复见矣]
穷愁诗满箧孤愤气填胷脱身枳棘下顾我雪窖中竟日朋盍簮论文一樽同飜然南飞燕却背北归鸿人生悲与乐倚伏如张弓莫言竟愦愦作书怨天公

古剑行[为刘善长作]
公家祖皇提三尺素灵中断开王迹自从武库冲屋飞化作文星照东壁夫君安得此龙泉秋水湛湛浮青天夔魖奔喘禺强擭中夜跃出光蜿蜒拄颐櫑具男儿饰弹铗长歌气填臆嶙峋折槛霁天威将军拜伏奸臣泣龙泉尔莫矜雄铓不见鸟尽良弓蔵会当铸汝为农器一剑不如书数行

白菊
西风萧飒百草黄南斋白菊占秋芳主人好事不专飨撷送客馆分幽香幽香清艳两难得氷雪肌肤龙麝裛悄然坐我蘂珠宫玉斧瑶姬皆旧识仙家蓻菊名日精我今号尔为月英月中风露秋夕好感此仙种来曾城凭君传与金天令月与霜姿驻清景重阳好伴白衣来五桞先生忆三径

还舍作
燕山归来头已白自笑客中仍作客此生悲欢不可料况复吾年过半百故人惊我酒尚狂为洗缾罍贮春色酒阑人散月盈庭静听清渠流〈氵寽虎〉〈氵寽虎〉

庭下养三鸳鸯忽去不反戱为作诗
先生久忘机为尔虞矰缴一朝长羽翮万里翔寥廓谁信恶沟〈春鱼〉忽作华表鹤岂无三玉环遗音嗣黄雀

予写金刚经与王正道正道与朱少章复以诗来辄次二公韵[次正道韵]
平生幸识系珠衣穷走他乡未得归有客为传祗树法此心便息汉阴机百千三昩一门入四十九年诸事非寄与香山老居士要凭二义发余辉
又[次少章韵]
前世曾为粥饭僧此生随处且腾腾经中因认人我相教外都忘大小乗写去欲云居士颂信来如续祖师灯他年辱赠茅庵句谁谓因縁昔未曾

郊居
芒屦松冠野外装茶铛药灶静中忙含风荇逐波纹展着雨花连土气香停策仰檐朝觅句披襟穿树晚追凉蓬蒿似欲荒三径疎懒谁知意更长

歳寒堂
洞戸延清吹庭除贮緑阴不随风月媚肯受雪霜侵润入珠泉爽声传玉帐深主人留胜赏同此岁寒心

重阳旅中偶记二十年前二诗因而有作
旧日重阳厌旅装而今身世更悲凉愁添白髪先春雪泪着黄花助晚霜客馆病余红日短家山信断碧云长故人不恨村醪薄乗兴能来共一觞

春日
北洹春事休嗟晚三月尚寒花信风遥忆东呉此时节满江鸭緑弄残红

已丑重阳在剑门梁山铺
两年重九皆羇旅万水千山厌逺逰白酒黄花聊度日青萍緑绮共忘忧却怜风雨梁山路不似莼鲈楚泽秋何必东皋是三径此身天地一虚舟

生日和甫同诸公载酒袖诗为礼感佩之余以诗为谢
词人诗句压离骚按膝长吟意自豪袖里虹蜺冲霁色笔端风雨驾云涛将衰难称千年祝増重虚蒙只字褒太史巳应飞急奏文星偏傍使星髙

和题稽古轩
堆架缣缃粲蔀居眼前长物埽无余避嚣肯要邻人卜论友先寻上世书汲古不须忧绠短随波聊复任舟虚勿欺文室纔容膝六合神游有日车

己酉歳书懐
去国忩忩遂来年公私无益两茫然当时议论不能固今日穷愁何足怜生死已从前世定是非留与后人传孤臣不为沈湘恨怅望三韩别有天

泾王许以酒饷龙溪老人几月不至以诗促之
龙溪叔通别号也先生寂莫草玄文正要侯芭作富邻客至但须樽有酒日髙不怕甑生尘急催岭外传梅使来饷篱边采菊人巳埽明牕供点笔为君拟赋洞庭春

从人借琴
峄阳惯听凤雏鸣泻出泠然万籁声巳厌笙簧非雅曲幸从炊<爂字去火换上林下火>脱余生昭文不鼓缘何意靖节无弦且寄情乞与南冠囚絷客为君一奏变春荣

过居庸闗
奔峭从天拆悬流赴壑清路回穿石细崖裂与藤争花已从南发人今又北行节旄都落尽奔走愧平生

晚宿耀武闗
山与烟云暝溪兼氷雪流寒枝啼秸鞠炀室聚咿嚘此日征行困何时丧乱休尚矜争席好无复旧鸣驺

安定道中
落日尘埃壮阴风天地昏牛羊争隘道鸟雀聚空村跛曳伤行役光华误主恩未甘迟莫景伏枥意犹存

上乌林天使三首
平生随牒浪推移只为生民不为私万里翠舆犹逺播一身幽圄敢终辞鲁人除馆西河外汉使驱羊北海湄不是故人髙议切肯来军府问锺仪
又
拭玉辕门吐寸诚敢将缓颊沮天兵雷霆傥肯矜雕弊草芥何须计死生定鼎未应周命改登坛合许赵人平知君妙有经邦策存取威懐万世名
又
当时初结两朝欢曽见军前捧血盘本为万年依荫厚那知一日遽盟寒羊牵巳作俘囚献鱼漏终期网罟寛幸有故人知底藴下臣获考敢谋安

姑蘓滕惇礼榜所居阁曰斋心成都宇文某作诗以广其意
不是凭虚避世喧此中于物本无縁静看畏影徒劳尔题作斋心亦且然意识巳随言语断生涯聊任岁时迁老夫亦涉天游趣三复南华第四篇

和髙子文秋兴二首
沙碧平犹涨霜红粉巳多驹年惊过隙鳬影倦随波散步双扶老栖身一养和羞看使者节甘荷牧人蓑[好问按养和几名事见江湖散人集扶老见归去来辞]
又
揺落山城莫栖迟客馆幽葵衰前日雨菊老异乡秋自信浮沈数仍懐顾望愁蜀江归棹在浩荡逐春鸥

又和九日
老畏年光短愁随秋色来一持旌节出五见菊花开强忍玄猿泪聊浮緑蚁杯不堪南向望故国又丛台

中秋觅酒
今夜家家月临筵照绮楼那知孤馆客独抱故乡愁感激时难遇讴吟意未休应分千斛酒来洗百年忧

四序回文十二首
春
短草铺茸緑残红照雪稀暖轻还锦褥寒峭怯罗衣
又
翠涟氷绽日香径晚多花细笋抽蒲宻长条舞柳斜
又
折花幽槛小倾酒緑杯深蝶舞轻风晓莺啼老树阴
夏
翠宻围牕竹青圆贴水荷睡多嫌昼永醒少得风和
又
草径迷深緑莲池浴腻红早蝉鸣树曲鲜鲤跃潭东
又
暴雨随云骤惊雷隐地平好风揺箑透轻汗挹氷清
秋
晚日欣帘卷凉风觉袂揺逺吟髙兴遣长醉宿愁销
又
短苇低残雨虚舟带晚潮断鸿归暗浦疎叶堕寒梢
又
戚戚蛬吟苦茫茫水驿孤日衔山色莫霜带菊丛枯
冬
鹘健呼风急乌啼促景残窟深冝兎蛰蒲折荫鱼寒
又
裂瓦寒霜重铺牕月影清灭灯惊好夣孤枕念深情
又
秀柏留阴緑芳梅蘸影斜溜檐氷结玉装树雪飞花

灯碑五首
清阴霭霭匝城闉万井熈熈桃杏春紫陌传呼旌斾出重臣新佩玉麒麟
又
钿轴天章拜异恩驿骖花骑暎朝暾手持禁钥千门肃官压东宫二品尊
又
垒原清照白登山弥陇连天麦浪寒剑戟渐销农器出人家只识劝农官
又
九夏南风入舜琴恩风泽雨浃飞沈陪京最是仪形地先识君王觧愠心
又
枹鼓无声讼狱空欢謡击壤万家同时人共觧班春意兵寝刑清第一功

馆中书事
雨来蒸欎似江乡雨过西风特地凉尚有庭花共客恨可无尊酒慰幽芳

时习斋
未厌平生习气浓更将余事训儿童鲁论二万三千字悟入从初一句中

醉经斋
傍人但笑腹便便枕藉诗书正昼眠不识先生真悟处未离文字巳逃禅

醉墨斋
旋汲清泉起縠纹定知娄永是前身个中自可逃真性不用淋漓污葛巾

乌夜啼
汝琴莫作归凤鸣汝曲莫裁白鹤怨明珠破璧挂髙城上有乌啼人不见堂中蜡炬红生花门前绀幰七香车博山夜长香烬冷悠悠荡子留倡家妾机尚余数梭锦织恨传情还未忍城乌为我尽情啼知道单栖泪盈枕

○呉学士激二十五首
激字彦髙宋宰臣拭之子王履道外孙而米芾元章壻也工诗能文字画得其妇翁笔意将命帅府以知名留之仕为翰林待制出知深州到官三日而卒有东山集十巻并乐府行于世东山其自号也出散闗诗云春风蜀栈青山尽晓日秦川緑树平愈甫索水墨以诗寄之云烟拂云梢留淡白云蒸山腹出深青三衢夜泊云山侵平野髙低树水接晴空上下星太清宫云玉座烟霞春寂寂石坛星斗夜苍苍呈正甫云手版西山聊复尔角巾东第定何时逰南溪潭云竹院鸣钟疑物外画桥流水似江南飞瀑岩云数树残花喜春在一声啼鸟觉山深咏郑邸故伎云玉雪自知尘不涴丹青难写酒微醺送乐之侍郎云四海苍生谢安石一言宣室贾长沙送韩凤阁使髙丽云海东絶域皇华使天上仙官碧落卿偶题云江湖欹枕梦风雪打牕时此类甚多乐府夜寒茅店不成眠南朝千古伤心事谁挽银河等篇自当为国朝第一手而世俗独取春从天上来谓不用他韵风流子取对属之工岂真识之论哉

山中见桃花李花
锦里春风徧海棠别时无计奈红芳山中桃李浑疑晚犹有残红断客肠

长安懐古
佳气犹能想欎葱云间双阙峙苍龙春风十里灞陵树晓月一声长乐钟小苑花开红漠漠曲江波涨碧溶溶眼前迭嶂青如画借问南山共几峰

宿湖城簿厅
日迟风暖燕飞飞古柳髙槐面翠微巻上疎帘无一事满池春水照蔷薇

穷巷
穷巷无来辙贫家有旧醅牕明怜雪在睡美觉春回菜甲方齐拆梅花亦半开茅檐鸣好鸟节物莫相催

偶成二首
