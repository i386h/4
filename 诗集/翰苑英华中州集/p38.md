<!-- { "loadSidebar": true } -->
题扇头
轻纱画竹雀柄短不盈握暑气正凭陵清风一何邈

○孙益一首

益字徳裕秀容人尝从先大夫学诗

送张安中还云中[名保极云朔名士]
相送还相送临分手重分骅骝欣得路鸿雁惜离羣木落黄华露城低紫塞云中秋月正好千里漫思君

○郝先生天挺一首
天挺字晋卿陵川人家世儒素伯父子扬有诗名号东轩老人先生少日有赋声早衰多疾厌于名场遂不复就举贞佑之兵避于河南往来淇卫间为人有崖岸耿耿自信宁落薄而死终不一傍富儿之门年五十七卒于舞阳临终浩歌自得不以死生为意其平生自处为可见矣好问十四五先人令陵川时从先生学举业先生教之曰今人赋学以速售为功六经百氏分磔缀缉外或篇题句读之不知幸而得之不免为庸人况一败涂地者乎又曰读书不为艺文选官不为利养唯通人能之又曰今世仕宦多用贪墨败官皆苦于饥冻不能自坚者耳男子生世不耐饥寒则虽小事不能成子试以吾言求之先生工于诗时命好问属和或言令之子欲就科举诗非所急将无徒费日力耶先生曰君自不知所以教之作诗正欲渠不为举子耳子思温字和之孙经字伯常今居顺天

送门生赴省闱
青出于蓝青愈青小年场屋便驰声未饶徐淑早求举却笑陆机迟得名嗟我再衰空眊矂喜君初筮已峥嵘此行占取鳌头穏平地烟霄属后生

○孙邦杰一首
邦杰字伯英雄州容城人曽祖坚国初有功官至陇州刺史伯英少日住太学有时名所与游皆名士兴定初知世将乱弃家为黄冠师

烧笋
煨茁旧闻山谷语劝畊还忆大苏诗传将火候无多诀留得天真又一竒未放锦〈被字去皮换朋〉开束缚已看玉版证茶毘白麻初拜惊烧尾见此应惭富贵痴

○张瓛一首
瓛字君玉大名朝城人嗜作诗年已老而刻苦殊未减为人谨愿有礼见称诸公间卒年六十八子镛镇今居乡里

送侯道士
十年走南北黄尘污人衣翩翩夜啼乌一枝无可依问君何所如鳬舄东南飞恨我不得往失脚穽与机从君知不能一笑人间非何水无蒲鱼何山无蕨薇终当拂衣去往叩云山扉

○徐好问一首
好问字裕之永宁人

龙门
疏凿而来道路通行人万古翠微中南山山寺题诗满一字何曽到禹功

○吕大鹏一首
大鹏字鹏举密县人自言宋名相申公之裔宣宗频岁南伐鹏举作诗欲以撼主兵者云缝掖无由挂铁衣剑花生涩马空肥灯前草就平南筞一夜江神泣涕归其以气岸自许皆此类也

夏日[北渡后作]
旋移石枕拂藤床细洒槐阴趁晚凉大地嗷嗷困炉鼎老天不肯下残阳

○髙永一首
永字信卿出于盘阳大族父元字善长教信卿作举子读书畧通即弃之去为人不顾细谨有幽并豪侠之风宾客入门则尽家所有者为具不为明日计人以此爱之贞佑初避兵太原与李长源居于广平寺有盗穴墙而入长源性恇怯闻骚窣声噤不敢语盗尽挈信卿所有而去长源徐曰緑林之子至矣于是信卿生理大狼狈南渡居嵩州出入屏山之门其学遂进初名夔字舜卿又名揆屏山改焉真定王之竒士衡攻杂学屏山目为怪魁王从之内翰为赋善哭诗奉圣马饵升公敢为大言著书十万言号北新子大畧以谈兵为主且曰古人兵法非不尽但未有北新子五十里火雨耳信卿皆与之游故其诗豪宕谲怪不为法度所窘有冰柱雪车风调观咀龙篇及大雨后见寄可槩见矣正大壬辰病没于京师年四十六

跋贾天升所蔵段志宁山水
苍壁云气涌长松风雨寒湍流擘山出玉虹饮溪湾胸中无云梦笔底无江山想见破墨初布袖蛟龙蟠壮观骇心魄万象本自闲寒斋静相对逺意空追攀

○曹用之一首
用之归徳人幼有赋声屡中甲乙诗亦有功尝戏作鬼仙语云浏浏竹间雨荧荧窗下灯相逢不相顾含泪过巴陵诗有本事中山杨正卿能道所以然真人作鬼语也

忆旧
花鸟廵檐唤晓晴唤来和气满春城春风二十年前客煮酒青梅也后生

○赵逹夫二首
逹夫太原人性嗜读书而不事科举南渡后居缑氏山中安贫守分故终世穷悴壬辰之兵遇害

红梅
西湖句好已成尘蜡点都能几许春乞与琼儿薄梳洗才情留待月中人

栁
杨栁搀春不耐秋十分憔悴尽风流水边沙际风烟冷收拾残阳合暮愁

○邢安国二首
安国字仲祥沁州武乡人少日有赋声四十岁后即不应科举以诗酒自娱避乱客泌阳十余年后北归备极艰苦其见于诗者如此往时李长源传仲祥栁花一诗渠甚爱之今以丹崖集校之与传者不同当是长源曽与商畧之耶

杨花
细点轻团转复飘隋家堤岸灞陵桥非绵非絮寒无用如雪如霜暖不消狂惹客衣知有恨巧寻禅榻故相撩陂塘回首浮萍满依旧春风摆翠条

过唐州西李口
白沙翠竹溪上村渔家卖鱼唤行人西风吹皱一溪水水光日影金鳞鳞

○张温一首
温字符佐上党人祖仲容字才翁宋末登科仕至屯田员外郎以好士名天下致仕后有诗云病身衰退谢明朝北洞闲眠昼寂寥十亩晚禾烟冉冉一林修竹雨潇潇黒花遮眼秋不落白雪扑头春未消世事悠悠吾老矣一壶浊酒且逍遥至今为乡里所传元佐泰和六年李演牓乙科登第诗乐府俱有名于时

感懐一首
弥月不出门出门沙涨东风昏老树摆撼轰雷奔鬼物叫啸山前村侨居客子惊心魂归来绕屋寻兰荪兰荪落索灵苗髠主人醉倒老瓦盆衣袖半带淋漓痕芸芸萧艾同归根天生天杀何怨恩糟床与翁共清浑絶胜被髪叫帝阍

○马舜卿一首
舜卿名肩龙以字行宛平人先世辽大族有知兴中府者故又号兴中马氏祖大中国初登科节度全锦两州父成谊字宜之张楫牓登科京兆路统军司判官舜卿在太学有赋声宣宗初人有告宗室从坦杀人从坦字履道一时贤将帅处猜嫌之地人以为必死而不敢言其寃舜卿以太学生上书大畧谓从坦有将帅材方今人物无有出其右者臣一介书生无用于世愿代从坦死留为天子将兵书奏诏问汝与从坦交分厚耶舜卿对臣知有从坦而从坦未尝识臣从坦寃人不敢言臣以死保之宣宗感悟赦从坦授舜卿东平録事委行台试验宰相侯莘公与之语不契留数月罢归将渡河与排岸官纷竞筐中捜得军马粮料名数及利害事目疑其奸人之侦伺者系归徳狱根勘适从坦至立命出之正大四年冬薄游鳯翔徳顺州将爱申以书招舜卿舜卿欲往鳯翔总管以敌兵势甚张吾城可恃徳顺不可守劝勿往舜卿曰爱申平生未尝识我一见为知已我知徳顺不可守我往必死然以知已故不得不死也乃举行槖付族父明之为死别冒险而去既至不数日受围城中义兵七八千而已州将假舜卿鳯翔总管判官守御一以委之凡受攻百日食尽乃陷军中募生致之不知所终时年五十三诏赠某官配食褒忠庙舜卿年少时过襄垣题诗酒家壁辞气纵横时辈少有及者如云玉鞭再过长安道人面依前似花好殷勤劝我梨花春要看尊前玉山倒他语类此

会州道中
山腰薄雪眩朝暾未放阳和入烧痕一片长安世情月梨花院落几黄昏

△诸相

○刘曺王豫七首
豫字彦由阜城人仕宋知济南府事汴京下立张邦昌为大楚皇帝宋灭楚更立彦由国号齐建元阜昌八年废为蜀王迁黄龙府改封曹有集十巻行于世二子麟猊孙通海陵朝叅知政事四世孙瑛今在太原

杂诗六首
竹坞人家濒小溪数枝红杏出疎篱门前山色带烟重幽鸟一声春日迟
又
风荷柄柄弄清香轻薄沙禽落又翔红日转西渔艇散一川山影暮天凉
又
古渡停骖日向沈凄凉归思梗清吟碧山几点塞天阔红叶一林秋意深
又
倚岩萧寺据危崖文室轩窗面水开雪霁暮寒山月上数竿修竹一枝梅
又
画色晴明着色图山光凝翠接平湖烟岚自古人难画逺即深深近却无
又
寒林烟重暝栖鸦逺寺疎钟送落霞无限岭云遮不断数声和月到山家

客馆
雪消北岭安排暖寒入东风阻节春絶塞乱山围古驿他时说着也愁人

○杜丞相充一首
充字公美相州人仕宋知沧州归国拜尚书右丞相领中山行台以寿终

尘
汩汩劳生为尔忙只除不到白云乡步回洛浦生罗袜歌断秦楼〈艹敕〉杏梁闲扑衣襟迷逺望静穿窗隙鎻斜阳帝城别有风流在辇路春风十里香

○虞令公仲文一首
仲文字质夫世南之裔武州宁逺人仕为辽相归朝授枢宻使平章政事封秦国公四岁作诗赋煎饼有鱼目蝉声之句人以神童目之

雪花[四岁作]
琼英与玉蘂片片落前池问着花来处东君也不知

○张丞相孝纯一首
孝纯字永锡滕阳人宣和末知太原国兵围守踰年人相食几尽乃下朝廷怜其忠换相职后以相齐致仕汴京建行台起为左丞相踰年得请归乡里二兄尚安健乡人为作三老图薨谥安简子公药字符石昌武军节度副使致仕孙观字彦国世为文章家曽孙厚之字茂弘承安二年进士

中运使寄酒清明日到以诗谢之
芳樽到日恰清明似与嘉辰黙计程拟助林园延胜赏肯容桃李落繁英老来官爵浑无味闲里杯盘却有情见说使车临岱麓倘能相过共飞觥

○张左相汝霖一首
汝霖字仲泽辽阳人家世贵显父浩字浩然以门资仕扬歴中外遂升端揆进拜太师封南阳郡王五子仲泽平章政事莘国公汝为字仲宣河北东路转运使汝翼仕不逹皆进士也汝方字仲贤自号丹华老人汝猷字仲谋俱至宣徽使父子兄弟各有诗传于世王子端内翰太师之外孙其渊源有自云

春溪一首
黯黯春愁底处消小桃无语半含娇东风不管前溪水暖緑溶溶拍画桥

○刘右相长言一首
长言字宣叔东平人宋相莘老之孙而学易先生斯立之犹子也父迹年三十五终于仪真令工诗能文有南荣集传东州今独余家有之宣叔正隆宰相诗文能世其家今不复见矣

通叔以诗送古镜为长言生日之寿次韵谢之
彩衣禄隐非臞仙犹有向来文字縁都城一别两岁晚寄声劳苦常相先人间始生俗礼重而我永感方颓然逺凭诗句致竒物欲挽暮景回虞渊规摹九寸函大方古制不作菱花妍开奁拂拭愧陋质但喜虹气浮晴天夫君久要心不迁期与铁杖论清坚保身頼此孤月圆明年上印归行田

○右相文献公耶律履一首
履字履道东丹王之七世孙学通易太玄至于阴阳厯数无不精究尝以乡赋一试有司以露索为耻遂不就举荫补国史掾兴陵朝累迁蓟州刺史入翰林为修撰歴直学士待制礼部尚书特赐孟宗献牓进士第俄预淄王定册功拜叅知政事明昌元年进右丞薨年六十一兴陵尝问宋名臣孰为优履道以苏端明轼对上曰吾闻轼与王诜交甚欵至作歌曲戏及姬侍非礼之甚尚何足道耶履道进曰小说传闻未必可信就使有之戏笑之间亦何得深责世徒知轼之诗文人不可及臣观其论天下事实经济之良才求之古人陆贽而下未见其比陛下无信小说传闻而忽贤臣之言明日録轼奏议上之诏国子监刋行自号忘言居士有集传于世三子辨才武庙署令善才工部尚书楚才中书令四孙钧弦镛铸

史院从事日感懐
不学知章乞鉴湖不随老阮醉黄垆试从麟阁诸贤问肯屑兰台小史无一战得侯输妄尉长身奉粟媿侏儒禁城钟定灯花落坐拊尘编惜壮图

○张平章万公一首
