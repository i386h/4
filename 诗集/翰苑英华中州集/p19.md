<!-- { "loadSidebar": true } -->
老蜣破衲染尘缁转丸如转造物儿道在矢溺传有之定中幻出婵娟姿金仙未解羽人尸吸风饮露巢一枝倚杖而吟如惠施字字皆以心为师千偈澜翻无了时闗楗不落诗人诗屏山叅透此一机髯弟皤兄何见疑此理入玄人得知髯弟恐我飡却西山秀皤兄劝我吸却壶卢溪张有登楼诗昨日上髙楼西山翡翠堆今日上髙楼西山如死灰想见屏山老疗饥西山隈飡却西山色髙楼空崔嵬髙有壶溪诗我观壶卢溪[未易以蠡测大若溪上翁有口吸不得壶中别是一洞天溪上翁即壶中仙毕竟人间无着处杖头挑取屏山去] 因蝉倩我问渠伊快掉葛藤复是谁髯弟絶倒皤兄嘻

灞陵风雪
君不见浣花老人醉归圗熊儿捉辔骥子扶又不见玉川先生一絶句徤倒莓苔三四五蹇驴驼着尽诗仙短策长鞭似有縁政在灞陵风雪里管是襄阳孟浩然官家放归殊不恶蹇驴大胜扬州鹤莫爱东华门外软红尘席帽乌鞾老却人

赠髙仲常
借问髙书记南征又北征从军元自乐逰子若为情笔下三千牍胸中百万兵伤弓良小怯弹铗竟何成惨淡风尘际悲凉鼓角声别家四十日并塞两三程斗絶牛皮岭荒寒燕赐城吟边白鸟没醉里莫云横感慨悲王粲颠狂笑祢衡虎贲多将种底用两书生

真味堂
问渠真味若为言不着盐梅也自全鼋鼎大夫徒染指曲车公子漫流涎胸中已有五千巻徽外更听三两弦此老清馋何所嗜宦名嚼蜡巳多年

画兎
三窟言何鄙中林计未疎贫而长衣褐老矣不中书捣药元无死忘蹄始见渠子皮今尚在遗像岂陶朱

猫饮酒
枯肠痛饮如犀首竒骨当封似虎头尝笑庙谋空食肉何如天隠且糟丘书生幸免翻盆恼老婢仍无触鼎忧只向北门长卧擭也应消得醉乡侯

天游斋
丈人未始出吾宗草靡波流尽太冲七窍凿开无混沌六根消落尽圎通法身兎角声闻外尘事牛毛梦幻中谁会天游更端的痩梅疎竹一窗风

孙卿子
诸儒谈性尽归情谁信黄河彻底淸未到昆仑源上见且休容易小荀卿

谢安石
阿坚休道不英雄儿辈俄成盖世功屐齿折时渠自省至今人解笑桓冲

魏征
健儿揺足据山东李氏家居太半空贞观力排封建议魏征元只是田公

老苏
宋季人忧大瓠穿敢留金币不输邉权书更信苏家策剰费青苖几倍钱

偶得
包裹靑衫已十年聪眀更觉不如前簿书丛里先抽手鼓笛场中少息肩瓶底剰储元亮粟叉头髙挂老坡钱会须着我屏山下了却平生不问天

杂诗六首
颠倒三生梦飞沈万刦心乾坤头至踵混沌古犹今黒白无真色宫商岂至音维摩懒开口枝上一蝉吟
又
乾坤大聚落今古小朝昏诸子蝇钻纸羣雄虱处裈一心还入道万物自归根却笑幽忧客空招楚些魂
又
丹鳯翔金鼎苍龙戏玉池心源澄似水鼻息细扵丝枕上山川好壶中日月迟神仙学道者那许小儿知
又
空译流沙语难参少室禅泥牛耕海底玉犬吠云边仰峤圆茶梦曹山放酒颠书生眼如月休被衲僧穿
又
狡兔留三窟猕猴戏六窗情田锄宿草心月印澄江酒戒何曾破诗魔先巳降雄蜂雌蛱蝶正自不成双
又
道义富无敌诗书贵不赀浮生几两屐狂乐一絇丝豪侠非吾友臞儒即我师谁知茅屋底元自有男儿

赵宜之愚轩
羿穷射杀金毕逋老卢磔杀玉蟾蜍朝夕相避昆仑墟忽见天公一目枯尘昏土眯万万古云眵雨泪寒模糊嗟哉区中人么么如蚍蜉书生不惜两瞳子长使看书如老奴水部一竒士西河君子儒二公正坐诗作祟得句令人不敢书先生有胆乃许大落笔突兀无黄初轩昻学古澹家法出闗雎暗中摸索出竒语字字不减琼瑶琚神憎鬼妒天公狙戏将片云翳玄珠九窍凿开混沌死罔象未必输离朱静埽空花万病除一片苦心含太虚屏山有眼不如无安得恰似愚轩愚安得恰似愚轩愚

子端山水同裕之赋
辽鹤归来万事空人间无地着诗翁只留海岳楼中景长在经营惨淡中

马图同裕之赋[韩笔定襄霍益之家物]
天马飞来不苦难云屯万骑开元间太平有象韩生笔曽见真龙如此闲

瓢庵
书生只合饱黄虀大嚼屠门计似痴壁上七弦元自雅嚢中五字更须竒横陈巳觉如嚼蜡皆醉何妨独啜醨此味欲谈舌本强如人饮水只渠知

刘宋
六十衰翁血打围深山赤手搏熊罴子孙只觧相鱼肉辛苦知他为阿谁

哭黄华
士价五羊皮人生黍一炊盖棺那可忍挂剑不胜悲向上谁曾到而今渠得知侍臣伤立本老姥怒羲之作病无如酒穷愁正坐诗中郎犹有女少傅竟无儿散落真行帖飘零骚雅辞儒林顿憔悴未敢哭吾私

怪松謡
阿谁栽汝来几时轮囷拥肿苍虬姿鳞皴百怪雄牙髭拏空夭矫蟠枯枝疑是秘魔嵓中老慵物旱火烧天鞭不出睡中失却照海珠羞入黄泉蜕其骨石钳沙锢汗且僵埋头卧角政摧藏试与摩挲定何似怒我枨触须髯张壮士囚缚不得住神物世间无着处堤防夜半雷破山尾血淋漓飞却去

虞舜卿送橙酒
屏山持律不作诗砚尘笔秃萦蛛丝枯肠燥吻思戞戞法当以酒疏〈江字去工换仑〉之何物督邮风味恶枨触闲愁无处着苦思新酿压橙香世间那有扬州鹤乞诗送酒并柴门瀛洲仙裔令公孙肺肠愤痒芒角出倾泻长句如翻盆怪汝胸中云梦大老我眼皮危塞破径呼短李与黔王快取锦囊收玉唾[钦叔士衡]

中州集丁巻终


●中州集巻五



○史御史肃三十首
肃字舜元京兆人侨居北京之和众幼孤养于外家天资挺特髙才博学作诗精致有理尤善用事古赋亦竒峭工于字画业科举为名进士立朝为才大夫优于政事严而不苛所至有声吏畏而安之累以亷升歴赤县及幕官入为监察御史迁治书出刺通州大中党狱起为所诖误谪静难军节度副使大安初召为中都路转运副使超户部正郎复坐镌降同知汾州事卒官舜元素尚理性之学屏山学佛自舜元发之晚年颇喜养生谓人可以不死尝欲弃官学道而竟止扵此可哀也巳诗号澹轩遗藁今在燕都郑庭干家其平生则见之屏山故人外传云

偶读贾逹之邀饭帖有感作诗哭之
微官巳叹鸾栖屈异事俄传鵩告凶彩笔书来墨痕湿玉楼人去酒尊空当时快意牛心炙今日伤怀马鬛封一幅铭旌送哀挽白杨萧索九原风

河上
堤外三竿日河边八尺泥夜风喧马枥秋露冷鸡栖岁月吾生老闗山客梦迷故园桃李树揺荡不成蹊

别张信夫
破垒残星没寒城晓角孤天低云错莫野旷雪模糊小市千钱米征人丈八殳邉愁故未已不敢恨长途

别怀玉
官曹不着市门仙緑发怱怱换少年惯作簿书尘里梦愧无山水窟中縁蜂腰鹤膝曾捜句兔角龟毛不论禅此别相思渺何许一川山色鴈连天

山阴县
涌云驱雨不成霖山径危行未要深午梦初廽乌鸟乐小亭斜日栁阴阴

方丈坐中
纸本功名直几钱何如付与北窗眠诗书作我闲中地风月知人醉里天水底游鱼真见性树头语鸟小参禅平生习气莲华社一炷香前结后縁

早出遵化
朝来对酒不能觞看尽西风去鸟行山好未忘三日雅诗穷赢得一秋忙强颜红叶自由舞野性黄花无赖香多谢殷勤暮云影更留淡墨写溪光

宿睦村
阑干河汉已西倾独坐披衣过五更檐马丁东风外响田车歴辘月中行忘形沙鸟知人意窣地山云不世情露草霜筠有幽意诗题分付候虫声

次韵安之饮酒
日上南窗已数竿醉头扶起不巾冠欲开社瓮多招客先乞兵厨暂补官玩世唯知酒功圣藏身无似醉乡寛麒麟阁上功名字不博生前一笑欢

过九里山
断蛇扛鼎两争雄陈迹荒凉万事空今日山前无过客数株衰栁管秋风

道傍栁
秋霜一何严凋此道傍栁残枝几叶在其势不得久忆昨三春时濯洗烟雨后弄姿舞婆娑劝我一杯酒别后遽能几忽忽成老丑人生非金石长短百年寿功名与富贵于身亦何有古人随物化今已栁生肘我独何为哉穷年事奔走长堤隐落月驻马一回首春风栁梢黄定得西归否

登悯忠寺阁
净宇怀超想层梯企俊游喧卑三界尽制作六丁愁聚土闲童子移山老比丘能除分外见寸木即岑楼

读传灯録
闭户懒不出真成住夏僧肝肠虽自苦面目得人憎处世若大梦学禅犹小乘早知文字悞更用读传灯

夏夜
一雨昭苏外羣山宴寂中移床就佳月引袂纳凉风蜗舍怜渠小蚊雷讶许同幽怀閟清境舒啸夜将终

物化
物化能忘我天游不用心膻香羣蚁聚树静一蝉吟败井劳深汲荒庭阙近寻枕书聊假息夕日半墙阴

立秋日
旧谷催新谷今秋似去秋年衰犹健饭官逹也穷愁树鸟依依宿檐萤细细流个中诗句在倚杖得冥搜

感兴
避俗嫌髙絶干荣耻盗夸居贫偶从仕学道不忘家树果蕃秋实园葵粲晚花一轩吾事了无意竞纷华

偶书
东风数点梨花雪吹我伤春万里心知有髙亭堪眺逺惜无佳客共登临晴云入户团倾盖飞鸟随人作好音寒食清明少天色孤居未要酒杯深

放言二首
莲社从来说陶逺竹林今不数山王家鸡野鹜何须较秋菊春兰各自芳
又
清风眀月无人管茶鼎薫炉与客同壮岁羞为褦襶子而今却羡嗫嚅翁

晓出东卢
谷口子真隐水濵韦氏庄鸥鹇宾客对鸿雁弟兄行小圃藂生竹平林半是桑朝阳生野渡湿尽马蹄霜

次张信夫韵
绛帐先生寄一州不教文字到横流草玄只拟闗门坐好事应从载酒游虎穴已曾探虎子龙沟未信出龙头锦囊诗句年来满供尽闲花野草愁

髪脱
年年道路少清欢处处葵蔬馈薄飡月色过窗同夜梦霜华着壁独朝寒求医未有诗千首破老惟消竹数竿衰发从今不须脱少留衰白戴黄冠

立秋日
畏景流庭过凉飔即坐来物随时共换人觉老相催憩蝶依藂稳嘶蝉抱树哀玉簮香好在墙角几枝开

复斋
居士年来一复斋驯庭鸟雀絶惊猜雨添窗下砚池满风掲床头书巻开身似卧轮无伎俩心如眀镜不尘埃纷纷宠辱人间世付与浮云任去来

北潭
竹阴松影玉葱茏十里平堤一径通碧水乍开新镜面青山都是好屏风寒蝉髙鸟清愁外折苇枯荷小景中酒力未多秋兴逸夕阳聊贷半林红

晚兴
秋虫已息又还吟晚雨初晴又作阴水面微风掠苍玉云头落日縁黄金年丰酒价应须贱睡起茶瓯未要深人道双清到心迹年来无迹亦无心

杂诗二首
春江日暖舞清涟客舍萧萧一缕烟幽鸟隔林招我醉小桃当户为谁妍禅心已作沾泥絮诗思浑如上水船却是官闲得无事一帘红雨枕书眠
又
南皮城下荒秋草说是当日燕支台世事翻腾只如此吾生弃置已焉哉迎风紫苋因循老背日黄花次第开独夜不眠思阿谢白羊如驾小车来

春雪
丰年不救两河饥腊尽纔看小雪飞漫说春来膏泽好其如垄上麦苖稀空花只觧惊愁眼湿絮寜堪补败衣颇笑西台瘖御史日斜骑马踏泥归

○萧尚书贡三十二首
贡字真卿咸阳人唐太傅寘十七代孙博学能文不减前軰蔡正甫大定二十二年进士自泾州观察判官召补省掾不四五月拜监察御史累迁右司郎中预修泰和律令所上条画皆委曲当上心兴陵嘉叹曰汉有萧相国我有萧贡刑狱吾不忧矣又奏死囚狱虽已具仍责家人伏辨以申寃抑诏从之迁刑部侍郎入谢曰臣愿因是官广陛下好生之德上大悦凡真卿所平反多从之歴大兴同尹徳州防御使同知大名府事陜西西路转运使河东北路按察转运使静难军节度使南京都转运使御史中丞以户部尚书致仕年六十六终于家谥曰文简有注史记百巻公论二十巻五声姓谱五巻文集十巻传于世

