<!-- { "loadSidebar": true } -->
客从岳顶来贻我松粉黄为言服之久身轻欲飞翔我尝淡无味我嗅寂无香还君三太息世好方膏粱
又
枯桑依颓垣摧折生理微剥我枝间叶备君身上衣叶尽谁复顾栖鸟来亦稀君看牡丹丛日日笙歌围
又
青青河濵栁柯叶柔且妍一从智巧萌戕贼为柸桊器成岂不佳天质失自然争如河堤上濯濯披春烟
又
石泉何清泠中有九节蒲蒲性夲孤洁不受滓秽污一移入城市生意寄泥淤翠叶日焦巻不霜而自枯寄言守静者勿涉奔竞途
又
庭前兰蕙窠三年种不成门外旱蒺藜一旦还自生苐恐伤我足锄去根与萌如何一雨后走蔓复纵横
又
有客曳长裾袖刺谒髙闳低头拜阍者始得通姓名主人果厚眷开宴海陆并顾必承彼颜语必顺彼情不如茅檐下饱我藜藿羮
又
菶菶峄山桐一树十二枝枝分十二律所指各不移胡为师襄子独谓东南竒一律不可阙一枝不可遗谁能以此意说似典乐夔
又
美人何荧荧颜若苕之英絶世而独立一顾倾人城三星正当戸俟我亦在庭之子无良媒不敢犯露行
又
丘中有一士颜貌清且癯缊袍仅蔽体蔬饭不满盂时出蓬荜门鼔腹歌黄虞不知何所得矫首望八区

山中
林樱堕红珠打着琴上弦山人时一笑爱此声琅然

韩信庙
一檄风驰万垒降当时意趣已难量既能归汉识真主何必下齐求假王将幄深严岩树碧门旌摇曳岭云黄我诗责备春秋法胜把君侯美处扬

送张子玉
渭水玻璃碧秦山剑戟明秋光如我瘦行色与君清蝉嘒西风栁鸦翻落日城归舟幸无物且莫苦贪程

梨花
蠧树枝髙茁朶稠嫩苞开破雪搓球碎粘粉紫须齐吐润巻丹黄叶半抽月影晓窗留好梦雨声深院鎻清愁琼胞已实香犹在散入长安卖酒楼[长安酒家有梨花楼]

答华阴宋先觉
云台清集忆当年诗笔逢君厌老拳后会邈如千里逺壮怀不似十年前风帘摇曳桥南酒烟树溟蒙渭北天咫尺灵山飞不到梦魂长绕玉峰莲

送贺彦淳还南邠
玉峰明灭暮云边黙计归程约半千襁负尚怜灵照幼家贫頼有孟光贤临岐泪眼三年别夹路风槐六月天伫立望君西去逺夕阳村落起孤烟

山村风雨图
雨昬山店望未见风系伞檐张不开莫讶披图便成句为曽行到此中来[吉甫又尝有诗云风巻旱尘搀马过云移凉影趂人行其写目前之景甚与山村风雨诗相佀今附于此]

赋胡直之溪桥莲塘二首[渔父词体]
溪桥脚下水平分桥柱萍粘浪打痕天向晚日搀昬两簇青烟断岸村
又
拂拂轻风漾翠澜粉媒新扑小荷盘塘水涨岸痕漫草阁临流五月寒

杂诗二首
瓦缾担山泉石鼎煑岩菊燎以松桂枝清芬满茅屋
又
踏雪寻梅花雪梅同一色不是暗香来梅花寻不得

俊师定庵
渟泓石上泉照我良是我轻风一荡激真态互掀簸乃知求慧性非戒定未可道人此名庵千刼付一坐海月自澄明天花任飞妥吾生剧萍梗万里信漂堕湛然摩尼珠坐受昏尘裹何时陪逺公同社事香火

送王主簿还乡
笑君习气只书生薄有归装亦自清痩仆担诗双笼重羸牛引轭一车轻长亭已过那知逺别酒犹多未忍倾记取明年断肠处玉梨花底月三更

○张瓒一首
瓒字器之河中人才气超迈时辈少见其比年未二十以乡试魁陜西河东不幸早世张吉甫吊之云惜哉器之真丈夫少年读徧天下书一事不成死于途苖而不秀有矣夫秀而不实有矣夫其为名流所嗟惜如此

游栖岩寺
林表招人白塔明竹间兰芷石泉清惠崇水墨西轩景烟带平芜水带城

○毛宫教麾七首
麾字牧逹平阳人大定十六年举学行特赐进士出身授挍书郎入教宫掖歴太常博士终于同知沁州军州事有平水集行于世

无题
小颦对起石州山杨栁分青入髻鬟乍识春风眼如鹘为谁无语独凭阑

游河西孙氏园
亭榭依山水乱鸣已如罨画障中行照溪芳树红云合迎客幽禽翠羽轻豪气未饶金谷友醉魂如到锦官城犹惭归骑怱怱去不得持杯待月明

魏城马南瑞以异香见贻且索诗为赋二首
梅心兰甲类元同气压荀家百和功借润更烦纎手玉出云初试博山铜崇朝日下亭亭盖三月花间细细风我有因縁在香火鼻端消息为君通
又
二卉真香岂复加便宜编谱入雄夸留残一点蔷薇水幻出诸天薝卜花佩带正垂金钿小薫炉孤起翠云斜金笼甲帐豪华事惭愧桑枢瓮牖家

新春雪与韩府推
春到千门气自嘉更教飞雪助年华六街官栁枝枝絮一夜江梅树树花况是纵吟多伴侣直须烂醉作生涯埽庭迎客东风里幕府风流有故家

和思逹兄杏花
碎剪明霞役化工晓园香散暖烟中羞逢栁眼三眠白分得桃腮一笑红上苑繁华迷故国曲江顦顇老春风欲传此恨花无语强对芳时作醉翁

春赏
润入梅天雨乍晴唤回春意有新莺云霞照眼青山近罗绮吹香白昼明翠勺银罂沽酒市暖风迟日卖花声人人共喜华胥世何用鳌头羡锦城

○朱宫教澜三首
澜字巨观霖堂先生之子学问该洽能世其家大定二十八年进士时年已六十意气不少衰歴诸王文学应奉翰林文字终于待制党赵推挽之力为多以尝入教宫掖故集中多宫词

寒食不出
地偏无客过吾庐寒食清明入燕居骥子捧瓯仍腊茗孟光举按只春蔬蝇沾香篆浑伤字蜂蹙瓶花半堕书习气未除还自笑却将佳节付三余

黄筌雀蝶
饥雀喧争蛱蝶孤锦宫城阙见丘墟老筌妙意谁知解丹粉图中有諌书

宫词
太一芙蓉上下天秋波澹澹白生烟采莲宫女分花了笑把兰篙学刺舡

○姑汾漫士王琢六首
琢字器之平阳人与毛牧逹同时相友善天性孝友为乡里所称酷嗜读书往往手自抄写家素贫乏而能以刚介自持未尝有所丐贷时命不偶年四十五以病卒士论惜之有姑汾漫士集行于世所著中圣人赋今世少有能到者诗好押强韵务以驰骋为工七月十五夜看月云歴树有惊鹊悄邻无吠尨对雨云春雨薄如梦晓云闲似愁秋霖云窗寒知气重人静觉泥深骤雨云雹点撒冰弹电光飞火绳春阴云庭澹梨花月楼寒燕子风久雨云练挂遮檐直麻悬到地齐此类甚多

元夜雪
宝灯楼阁澹连云转盼俄惊糁玉尘逰伎行歌俱失意蔬畦麦垄自知春良宵不肯平平过造物应夸着着新独有中天端正月一尊梅影属闲人

和张仲宗雪诗不用体物诸字
天人应卜岁出此当佳占无巧穿幽隙堆寒压短檐闲门谁拥篲醉馆自开帘比兴非无物诗人正避嫌

同漕使赵中宪对雪
投隙穿窗苦见侵向无湘酎若为禁花多不入贫家眼岁好方知造物心跃马共思追兔迹抱戈谁与置羊斟新诗与雪争竒峭拥褐空斋得细吟[又一诗南华梦好初飞蝶阆苑春间又落花似胜前诗恨终篇不能完好耳]

癸酉岁大热
似动不动云蒸空欲雨未雨天无风时时日脚蹴云破一射万土红炉中纎絺挂体剧重铠大屋仅可为樊笼积冰为丘坐自溃轻箑况得微凉通山林亦闻有暍死城市偪侧宜无容吾生于热亦屡度此热尽可并前镕虽然一气播常令顿作骇异疑非公曽闻天南有祝融出入毒雾骑双龙自从鼎去昧神怪无乃煽处行心胸手摇斗柄酌炎海力逐熛怒乘离宫喜为郁蒸怒为火流烁金石干河洪炽昌自欲弄朱夏骄蹇未肯官炎农霞烟灼灼燥昬晓鸟兽喘喘茫西东此而不制满三伏遂恐百物随枯蓬太白之兵攅万锋银河之浪滔无穷可洗虐焰夷奸凶我欲呼愬烦神功耽耽九虎天闗重

辛未九月二十一日雪
几日西郊雾连宵北牖风菊花犹泛酒雪片忽填空草树秋容失河闗晓气蒙听初疑落叶仰不辨髙鸿烂漫三冬意凭凌百圃功披裘赴鸡黍埽径惜篱丛岂料玄英巧来争白帝雄剪裁浑草草飞舞太怱怱秪作干时令非闗兆岁丰冬雷恠相似春雹冷应同安得蛟龙蛰何由翳霭通日华升赤壁天色湛青铜尚有登临兴宁无赋咏工烟霞狂醉啸一发醉颜红

雨夕感寓
漠漠初灯后森森细点飘繁声入遥夜冷簟怳秋宵起欲吟相和吁无客可招何曽洗兵马但觉漏薪荛雷电初无预炎蒸遂不骄泻檐锵未歇欹枕兀无聊涧已山输潦堤应水没桥长林倦今夕孤鸟撼惊条似我纒忧戚因贫堕寂寥避人犹虺蜴择宿等鹪鹩共世难曹祢无才匹管萧苦心还自笑末俗本多嚣未老愁摧鬓长饥带剩腰床寒少陵被饮陋子渊瓢射策初游汉潜山敢傲尧盐车竟垂耳风鹢忌干霄一室元空埽千锺岂易要芳兰逼憔悴尺鷃失逍遥字对诸生识诗烦众手琱捜求劳肾胃戛击谢咸韶旧弄新弦掩穷途拙目摇争为壮夫篆只使古风浇血指甘时巧包羞怆道消优游能卒岁三四尽论朝故幔幽霖透长檠暗烬挑不辞墙出菌傥见谷抽苖餍饫贪夫腹翻腾乐岁谣晴楼交燕雀凉树沸蝉蜩坐快虹蜺出忧无萍梗漂浩歌弥激烈兴在海门潮

○吕中孚九首
中孚字信臣冀州南宫人孝友纯至迄今为乡人所称累举不第以诗文自娱有清漳集行于世其赋红叶云张园多古木萧寺半斜阳先君子甚爱之

小景
青芜平野四围山山郭依依紫翠间村逺路长人去少一竿斜日酒旗闲

春月
栁塘漠漠暗啼鸦一镜晴飞玉有华好是夜阑人不寐半庭寒影在梨花

水声
长陂千顷碧淙淙浪巻秋风过石矼记得夜来愁听处一灯明灭照寒窗

雪
随风拂拂玉花飘入夜寒窗更寂寥炉火已残灯未烬一帘疎竹白萧萧

送李嘉甫信都令耘甫之弟
溪水碧于草溪邉送客行写诗传别意把酒听歌声去路青天逺归心白羽轻尊前折杨栁一一是离情

写懐
秦川西去逺不意过漳川归梦三千里羇愁二十年谋生空白髪行路若青天余事休相问相留只醉眠

梨花
等待清明得得芳团枝晴雪暖生香洗妆自有风流态却笑红深睡海棠

集句
骚人吟罢起乡愁百感中来不自由一种人间太平日满衣尘土避公侯

栁
风外丝丝袅緑烟轻花初破不成绵却嫌官路逢寒食恼乱离愁似去年

○王元节三首
元节字子元弘州人祖山甫辽戸部侍郎父诩海陵朝左司员外郎子元壻于南山翁传其赋学第进士雅尚气节不能从俗俯仰故仕不逹既罢密州观察判官即闲居乡里以诗酒自娱号遯斋老人年五十余卒弟元徳亦第进士有能名于时终于南京路提刑使

青冢
环佩魂归青冢月琵琶声断黒山秋汉家多少征西将泉下相逢也合羞

与党世杰军判丁亭会饮
望断西州万里家又将新火试新茶青油幕下成何事两见常山山杏花

古镇道中
秀拔诸峯镇海墩海天水气两昬昬鸥飞翠竹白沙地人宿黄鱼紫蟹村向背云山行处路浅深潮浦涨来痕同游幸有能诗客不倦跻攀到石门

○李端甫一首
端甫字济夫同州人第进士[三王内恕及人榜]仕为平定州军事判官工于诗有虎迹未干溪水近樵声相答岭云深之句子实字师白死于壬辰之乱

太白扇头
岩冰涧雪谪仙才碧海骑鲸望不回今日霜纨见遗像飘然疑自月中来

○杨泽州庭秀二首
庭秀字徳懋华州人大定中进士学诗于兰泉张吉甫有渴心晓梦江湖阔醉眼春风草木低之句泰和三年刺泽州致仕后闲居乡里坐为杨珪诖误被法士论寃惜之

成皋道中
痩马成皋道阻长峥嵘冰雪老年光九闗欲上虎豹怒三径未归松菊荒嵩少云烟聊驻马汉唐宫殿两亡羊郑南岭下梅花发千里相思空断膓

李简之莲池集句
一月衰颜几笑开生前相遇且衔杯莲塘十里花如锦有底忙时不肯来

○孙省元镇一首
