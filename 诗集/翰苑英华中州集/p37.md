<!-- { "loadSidebar": true } -->
过庭字庭训武亭人贞佑二年进士歴宜阳永宁荥阳三县令所去见思入为右曺掾断狱寛平当妖贼李亨首坐所诖误数百人皆从轻法正大中擢右三部司正终于昌武军节度副使少日从太原王正之学故诗文皆有可观人初与交者多不能合久之知其为淳质长厚人也壬寅四月暴卒于东平子蕚字华甫

读公孙弘传
古来好客数平津我道真龙未必真一个仲舒容不得不知开合为何人

○田锡二首
锡字永锡宛平人兴定五年进士调新蔡主簿闲居南阳骥立山下资豪爽自少日有声场屋间作诗甚多吊苏坟一篇有英灵还却眉山秀依旧东风草木天之句世哄传之

牧牛图
干戈扰扰徧中州挽粟车行似水流何日承平如画里短蓑长笛一川秋

故县别业
九折驱车梦易惊一廛老计喜初成园蔬不借将军地宅劵何劳宰相名山入平檐供逺翠水环钓石得深清漫郎聱叟琦玕子谁悟他生与此生

○张介一首
介字介夫彭城人正大元年经义第一人歴巩谷熟二县令幼有赋声为人有藴藉尝赠诗人杨叔能末章云我贫自救如沃焦君来过我亦何聊为君欲写贫士叹才思殊减荒村谣杨初以荒村谣得名故云

读天宝遗事
不但昨非今亦非上皇骑马泪沾衣曲江死后无忠諌却忆词人秋雁飞

○龎汉一首
汉字茂弘平晋人正大末年进士沉毅有志节待次内乡北山兵乱遇害

终南溪
冷云低压万长杨十顷秋阴鎻北堂门外兵尘涨秦楚水边烟景似湖湘荷翻山雨僧窗晚竹泛溪风客枕凉早晚初平遂真隠遶陂闲牧石头羊

○宋景萧二首
景萧字望之济川族孙正大六年进士辟令泰安未赴遭乱望之于刘景玄为外兄故其诗颇获沾丐尝有荒山销尽古今魂之句诗家称焉

河阴望河朔感寓一首
南来边报日骎骎思禹亭髙泪满襟野烧为谁留白草荒城空自隔疎林雁声不断天连水山色无情古又今离合兴亡只如此往年争识少陵心

春雪用上官明之韵
啑啑春虫闹扑窗地炉茶鼎蚓声长诗中有味清于酒只欠氷梢数点香

○李警院天翼三首
天翼字辅之固安人贞佑二年进士歴荥阳长社开封三县令所在有治声迁右警廵使汴梁既下侨寓聊城落薄失次无以为资辟济南漕司从事方凿圆枘了不与世合众口媒蘖竟罹非命辅之材具甚美且有志于学与人交欵曲周密久而愈厚死之日天下识与不识皆为流涕予谓天道悠逺良不可知而天理之在人心者亦自不冺也

还家三首
幽花杂草满城头华屋唯残土一丘乡社旧人何处在语音强半是陈州
又
牡丹树下影堂前几醉春风谷雨天二十六年浑一梦堂空树老我华颠
又
殊音异服不相亲独倚荒城泪满巾秪有青山淡相对似怜我是此乡人

○张叅议澄四首
澄字之纯别字仲经本出辽东乌惹族国初迁之隆安祖黄县府君移官洛水因家焉之纯早孤能自树立避地洛西率资无旬日计而泰然以闭户读书为业尝从辛敬之赵宜之讲学故诗文皆有律度兵后居东平诗名藉甚如云齐客计穷思蹈海杞人痴絶漫忧天壊壁粘蜗艰国步荒池漂蚁失军容此类甚多

积雨
积雨生顽痹新晴意自怡幽花依小径野蔓媚疎篱髪少从梳懒年衰与杖宜腐儒惭用拙粝食复何辞

和林秋日感懐寄张丈御史二首
塞草枯黄秋未残北风裘褐日生寒田园政忆遂初赋氷雪莫吟行路难囊颖露锥徒自苦蒯缑有剑秪空弹南窗明暖无尘到惭愧髙人老鹖冠又别家六见月牙新万里风霜老病身块坐毡庐心悄悄逺懐茅屋梦频频瓜田无取终成谤市虎相传久是真乡国归程应岁暮火炉煨栗话情亲

辊马图
飞堑椉城力亦优不应伏枥便垂头而今世上无良乐兀兀黄尘辊得休

○刘神童微一首
微字伯祥益都人七岁能文道陵召入宫赋鳯皇来仪二首称旨赐经童出身系籍太学后登贞佑二年第

春栁应制得城字
翠纽圆匀緑线轻着行排立弄新晴更看三月春风里散作飞花满鳯城

○郭宣道一首
宣道字徳明邢州人系出衣冠家人物楚楚而有老成之风贞佑中客南阳名士定兴张履坦之罢邓州观察闲居此县之石桥见徳明爱之招致门下饮食教督委曲周备遂有声场屋间正大末没兵中

送同舍张耀卿补掾中台
摩云头角看昻蔵意外升沉岂易量取士皆知有科举进身初不在文章闗心雁塔功名晚试手乌台岁月忙此去一官先有路独怜灯火夜窗凉

○张仲宣二首
仲宣字利夫相州人举进士有声子柔字子友今在林虑

下第
主司头恼旧冬烘更著书郎骨相穷晓赋得官何足道直须遮马困吴融

戏题石鹿蜂猴画巻
横槊将军马足尘判花学士笔头春功名果属丹青手造物如何戏得人

○胡汲一首
汲字直卿卫州人少有赋声与新郑傅伯祥吕鹏举相友善貌寝陋而滑稽无穷时命不偶竟穷悴而死

阙题
休笑叅军靴不袜休嗟门客食无鱼燕鸿来去端谁使鹏鷃逍遥本自如潦倒渊明三径菊荒唐惠子五车书古人淡里求真味身外纷华不羡渠

○王修龄一首
修龄字绍先同州人诗有得意好花开早落唤愁芳草烧还生之句闲闲爱而戏之目为痴仙人

黄叶行送祖唐臣归柘县
送君黄叶山黄叶纷不埽上有萧萧之风树下有漫漫之衰草山中黄叶行复青髀肉一消人自老酒尽意不尽执手临古道古道连延走锦襄锦襄日暮浮云翔一灯孤馆相思处寒鴈一声秋夜长

中州集辛巻终

●中州集巻九

○白先生贲一首
贲汴人自号决寿老自上世以来至其孙渊俱以经学显

客有求观予孝经传者感而赋诗
古人文莹理后人但工文文工理愈暗纸札何纷纷君看六艺学天葩吐竒芬诗书分体制礼乐造乾坤千岐更万辙要以一理存如何臻至理当从践履论跋涉经险阻鑚研阅寒温孝弟作选锋道徳严中军仰观及俯察万象入见闻不劳施斧凿笔下生烟云髙以君唐虞下以觉斯民君如不我鄙时来对炉薫

○王内翰枢一首
枢字子慎良乡人辽日登科仕国朝直史馆

三河道中
十载归来对故山山光依旧白云闲不须更读元通偈始信人间是梦间

○睡轩先生赵晦一首
晦字光道管城人宋末代州法曹秀容主簿汴京破后不复仕自号睡轩居士子洵子都大定二十年进士真定路总管判官孙纲三赴廷试以荫补官终于永寿令曽孙居礼之让今在燕中

暮春
压枝梅子半青黄叶底残红雨褪香翠钿舞风榆落荚緑针浮水稻抽秧酒浓犹觉春酲困睡美方便午梦长苦被啼莺诉花老挥毫聊作送春忙

○浚水王先生世赏四首
世赏字彦功汴人与尹无忌王逸宾赵文孺相周旋明昌中保举才能徳行赐出身释褐巩州教授终于鹿邑簿有浚水老人集传于世

立春后十日登楼
今日登楼眼风烟倍觉新溪梅初破萼屋雪半融银雁外天逾碧鸥边水自春儿曹应见笑吟望独伤神

春雪
只谓春天暖宁知雪霰飞龙蛇且深蛰花栁不胜威糁糁凌风细纷纷带雨稀谁当问穹昊生杀果何机

探梅
候得南枝破玉腮心颜今日为君开细看苔径无行迹先赏应输我独来

称善斋
宦途驰逐只堪羞何意须封万戸侯平日少游真可念絶胜辛苦驻壶头

○南湖靖先生天民一首
天民字逹卿滏阳人其父国初官原武因而家焉少日尝两魁乡试自望者不碌碌所与交如龎才卿杨茂才刘之昻王逸宾皆一时名士晚年买田南湖葺亭圃植竹树以诗酒为事自号南湖老人年七十九卒子文炜徳昭从孙颙子昻

西子放瓢图
髻鬟萧飒苎萝秋千古香溪水自流吴越兵争竟何得风流输与五湖舟

○东皋桑先生之维一首
之维字之才恩州人蔡丞相伯坚之子壻也以乐府著称有东皋集传于世

白髪
白髪近年见十中三两茎半因愁儧出多为病添成梳里有时落镊余还又生老知无可避何处是功名

○步元举一首
元举闗中人

下第过榆次
栖迟零落未归人已坐无成更坐贫意气敢论题柱客晨昏多负倚门亲囊空渐觉钱余贯衣敝翻饶虱满身遥望秦闗独惆怅一天风雨落花春

○冯文叔一首
文叔辽东人

客舍
秃襟纳褐破书囊十五年来客异乡生事穽中揺虎尾穷途天上转羊肠三朝不遇冯唐老半夜悲歌〈宀上心下冉〉戚狂独倚牛车望辽海西风尘土鬓苍苍

○张庭玉一首
庭玉字子荣易县人能日赋百篇有集行于世

即事
乌鸢绕树山梨熟蝴蝶穿花木槿开赤脚城中借米去苍头原上负薪来

○宗道一首
道字云叟山阴人以足疾不仕有诗云家藏千巻富身得一生闲茅屋经年补柴门尽日闗其自处可见

宝岩僧舍
寂寂钟鱼柏满轩午风轻扬煮茶烟西堂竟日无人到只许山人借榻眠

○鲜于溥三首
溥字彦仁宋文臣子骏之后髙祖淳淳之子孝标标之子寿吉寿吉之子坦皆擢进士第而仕亦逹彦仁坦之子以门资仕终于栎阳令济源盘谷天壤佳处坦父子居其间饮酒赋诗翛然尘垢之外至今人以髙士目之弟彦鲁子忠厚今居乡里

鲁村道中
小桥沙路已堪图更着衰翁跨蹇驴暮霭似催寒日短秋容仍带逺林疎鵰盘平野黄榆落兔走横冈白草枯渐喜闲身逺朝市一年强半在村墟

春日仿旧诗体
年老逢春莫等闲逢春能得几回看插花尽要花枝满把酒休辞酒琖干好向酒边留舞袖不妨花外驻吟鞍闻身健在须行乐燕语莺啼春又残

早发
灯前梦断家千里马上诗成月一痕晨粥未烹官路逺隔林烟火是渔村

○史士举二首
士举字仲升荥泽人汉功臣弘肇之后髙祖所赐铁劵故在其大父官济源乐其山水因家焉父神山令激石琚牓进士仲升以荫补官歴铜鞮三川两县令初任京兆録事以岁旱擅开仓赈贫身往太一湫祷雨寻获嘉澍用是得名为人雅重知义理襃衣缓带逍遥山水间宛然一老书生也贞佑之乱避于太行保聚失守老幼皆出降仲升义不受辱投絶涧而死年七十九孙庭玉字徳秀今居山阳

超化
石根寒溜迸珠玑寻丈惊看雪浪飞我是玉川烟水客蹔来盘礴亦忘归

晋祠
小桥流水竹萧森竹里人家一径深只欠东风小篱落梅花疎淡月笼阴

○王敏夫二首
敏夫五台人作诗工于赋物甚为赵宜之所称雁门前辈中有许蜕子迁以武皇庙诗著名又酒渇后四句云眼底恨无云梦泽胸中疑有沃焦山南窗花影三竿日指点银瓶照病颜有集传河东往往称此倪民望字具瞻屏山所谓倪侯头如笔其锋不可当者有种松诗云种松莫种栁种栁莫种松坚脆非所计雅俗宁与同可是种松无隙地却教憔悴栁阴中张韶九成寄朔州茍辅臣云陈雷胶漆轻余子楚汉风云属少年李忠直卿赋雪云不将栁絮春风比好作梨花月夜看至于苏吉莘老李鹏翼冲霄与具瞻之子仲仪诗文多可传丧乱之后惜不能记忆之矣

同东岩元先生论诗
林逋仙去几来年惊见梅花第二篇千岁氷霜松骨痩九秋风露鹤声圆腾辉定出连城上得趣知从太古前邂逅茅斋话终夕只疑人世改桑田

李氏友云楼
雾幕烟迷十二栏壶觞招我一跻攀黄帘巻起湘川竹分得西州数点山

○王利宾一首
利宾字茂实襄城人朴直纯素作诗有古意似其为人然亦未尝以示人也家与卫昌叔邻居而不相往来计平生所交惟不肖而已予一日过襄城知茂实病就卧内候之乃见壁间所黏五言古诗十数首窜改重迭往往可传然后知茂实所以交予者特以诗故耳渠既不言予亦无从知之惜登时不誊写今忘之矣

