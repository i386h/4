<!-- { "loadSidebar": true } -->
　　水光山色揺漾笔端通体作告龙之词而以安厥家诘之以睡味劝之以饱豚豭利之语谐而肃
　　李厚曰防君拥黄防髙卧放晚衙文潞公为榆次县令尝题诗县楼鼓云置向谯楼一任挝挝多挝少不知他如今幸有黄防被努出头来放早衙盖用本朝故事云
　　与客游道塲何山得鸟字
　　清溪到山尽飞路盘空小红亭与白塔隐见乔木杪中休得小庵孤絶寄云表洞庭在北户云水天庵僧俗縁尽净业洗未了十年画鹊竹益以诗自绕髙堂俨像设禅室各深窈奔泉何处来华屋过谿沼何山隔幽谷去路清且悄长松度翠蔓絶壁挂嗁鸟我友自杭来尚叹所歴少归途风雨作一洗红日燎俄惊万窍号黑雾巻蓬蓼舟人纷变色坐羡轻鸥矫我独唤酒杯醉死胜流殍书生例强很造物空烦扰更将掀舞势把烛画风篠羙人为破顔正似腰支嫋明朝更陈迹清景堕空杳作诗记余欢万古一昏晓
　　集中登临诸作无不名句纷披而意象各别此与前游道塲山何山一诗既无一笔相犯篇中两言画竹文外曲致情徃兴来
　　泛舟城南防者五人分韵赋诗得人皆苦炎字四首
　　城中楼阁似鱼鳞不见清风起白苹试选苕谿最深处仍呼我軰不羁人窥船野鹤何曽下见烛飞虫空自驯绕郭荷花一千顷谁知六月下塘春
　　施元之曰谁知六月下塘春今震泽以南太湖之水乱苕霅二谿以通舟楫东尽呉兴西尽余杭名曰下塘
　　苦热诚知处处皆何当危坐学心斋海螯要共诗人把谿月行遭雾雨霾乡国飘零断书信弟兄流落隔江淮便应筑室苕谿上荷叶遮门水浸堦
　　紫蠏鲈鱼贱如土得钱相付何曽数碧筩时作象鼻弯白酒微带荷心苦运肘风生防斫鲙随刀雪落惊飞缕不将醉语作新诗饱食应慙腹如鼓
　　桥上游人夜未厌共依水槛立风檐楼中煮酒初尝芡月夜新妆半出帘南郭清游继顔谢北牕归卧等羲炎人间寒热无穷事自笑疎顽不受痁
　　境本平近赋出闲情四诗思如涌泉趣昭而理举
　　次韵李公择梅花
　　诗人固长贫日午饥未动偶然得一饱万象困嘲弄寻花不论命爱雪长忍冻天公非不怜听饱即喧閧君为三郡守所至满賔从江湖常在眼诗酒事豪纵奉使今折磨清比于陵仲永懐茶山下擕妓修春贡更忆槛泉亭揷花云髻重萧然卧灊麓愁听春禽哢忽见早梅花不饮但孤讽诗成独寄我字字愈头痛嗟君本侍臣笔橐从上雍脱鞾吟芍药给札赋云梦何人慰流落嘉蘤天为种杯倾笛中吟防拂果下鞚感时念羇旅此意吾侪共故山亦何有桐花集么鳯君亦忆匡庐归扫藏书洞何当种此花各抱汉隂罋
　　胸次郁勃随处激发其言感饥贫念羇旅似无当于梅花触绪濡毫忽深感慨固知文必本于情也
　　李氏山房藏书记曰余友李公择少时读书于庐山五老峰下白石庵之僧舍公择既去而山中之人思之指其所居为李氏山房藏书凡九千余巻公择将以遗来者供其无穷之求是以不藏于家而藏于其所故居之僧舍此仁者之心也
　　赵次公曰茶山春贡湖州事也张君房脞説云湖州长城县啄木岭金沙泉每嵗造茶之所
　　与王郎昆仲及儿子迈绕城观荷花登岘山亭晚入飞英寺分韵得月明星稀四首
　　昨夜雨鸣渠晓来风袭月萧然欲秋意谿水清可啜环城三十里处处皆佳絶蒲莲浩如海时见舟一叶此间真避世青蒻低白髪相逄欲相问已逐惊鸥没
　　清风定何物可爱不可名所至如君子草木有嘉声我行本无事孤舟任斜横中流自偃仰适与风相迎举杯属浩乐此两无情归来两谿间云水夜自明
　　苕水如汉水鳞鳞鸭头青呉兴胜防阳万瓦浮青防我非羊叔子愧此岘山亭悲伤意则同嵗月如流星从我两王子髙鸿揷修翎湛軰何足道当以徳自铭
　　吏民怜我懒鬭讼日已稀能为无事饮可作不夜归复寻飞英游尽此一寸晖撞钟履声集颠倒云山衣我来无时节杖屦自推扉莫作使君防外似中已非
　　此与人皆苦炎分韵诗体制不同而精爽入神虚明独照并是杜诗所云炯如一段清水出万壑置在迎风含露之玉壶者也
　　与胡祠部游法华山
　　陂湖欲尽山为界始见寒泉落髙派道人未放泉出山曲折虚堂泻清快使君年老尚儿戱緑棹红船舞澎湃一笑翻杯水溅帬余欢濯足波生隘长松搀天龙起立苍藤倒谷云崩壊仰穿防宻得清旷一览震泽吁可怪谁云四万八千顷东尽日所晒归途十里尽风荷清唱一声闻露薤【自注是日乐工有作此声者】嗟予少小慕真隠白髪青衫天所械忽闻佳士与名山何异枯肠便马疥君犹鸾鹤偶飘堕六翮如云岂长铩不将新句纪兹逰恐负山中清净债
　　扬袂风山举防隂泽曲折清快四字即可移以评此诗赵次公曰挽歌有蒿里薤露之曲言薤头露也今先生却压露薤字盖縁杜诗有盈筐承露薤句也赵阅道髙斋
　　见公奔走谓公劳闻公隠退云公髙公心底处有髙下梦幻去来随所遭不知髙斋竟何义此名之设縁吾曹公年四十已得道俗縁未尽余伊臯功名富贵俱逆旅黄金知系何人袍超然已了一大事挂冠而去真秋毫坐防猿猱落罝罔两手未肎置所操乃知贤逹与愚陋岂直相去九牛毛长松百尺不自觉企而羡者蓬与蒿我欲赢粮徃问道未应举臂辞卢敖
　　奔走隠退二语道尽庸耳俗目矣超然已了一大事者谓与佛慧为友也长松百尺二句借比喻托出髙字与前不知髙斋竟何义句相呌应
　　冷斋夜话曰赵阅道休官归老三衢作髙斋居之与钟山佛慧禅师为方外交
　　赵防曰赵清献公年未七十告老于朝不许请之不已元丰二年二月加太子少保致仕年七十二矣退居于衢有溪石松竹之胜东南髙士多从之游朝廷有事郊庙再起公侍祠不至其子防通判温州从公防天台雁荡呉越间荣之防提举浙东西常平复侍公逰杭始公自杭致仕杭人留公不得行公曰六年当复来至是适六嵗矣杭人得公如见父母以疾还衢予以事系御史台狱狱吏稍见侵自度不能堪死狱中不得一别子由故作二诗授狱卒梁成以遗子由
　　圣主如天万物春小臣愚暗自亡身百年未满先偿债十口无归更累人是处青山可埋骨他年夜雨独伤神与君世世为兄弟又结来生未了因
　　栢台霜气夜凄凄风动琅珰月向低梦绕云山心似鹿魂飞汤火命如鸡眼中犀角真吾子身后牛衣愧老妻百嵗神游定何处桐乡知葬浙江西【自注狱中闻杭湖间民为余作解厄道塲者累月故有此句】
　　此时已无复生全之望而词不怨怼独恋恋于兄弟之间预结来生诗意极痛切深厚轼有惠政于浙末以朱邑奉尝桐乡自喻固自信不疑也
　　十二月二十八日防恩责授检校水部员外郎黄州团练副使复用前韵
　　百日归期恰及春余年乐事最闗身出门便旋风吹靣走马聫翩鹊啅人却对酒杯浑是梦试拈诗笔巳如神此灾何必深追咎窃禄从来岂有因
　　平生文字为吾累此去声名不厌低塞上纵归他日马城东不鬬少年鸡休官彭泽贫无酒隐几维摩病有妻堪笑睢阳老从事为予投檄下江西【自注子由闻予下狱乞以官爵赎予罪贬筠州监酒】
　　诗狱甫觧又矜诗笔如神殆是豪气未尽除在次首特为诗笔如神下一转语城中不鬭少年鸡进乎道矣行营杂録曰东坡直史馆神宗朝以议新法不合补外李定之徒媒孽其诗文有讪上语下诏狱欲寘之死上独庇之得出
　　孙公谈圃曰子瞻得罪时有朝士卖一诗防内有使墨君事者遂下狱李定何正臣劾其事以指斥论谓苏曰学士数有名节何不与他招了苏曰轼为人臣不敢萌此心却未知何人造此意一日禁中遣冯宗道按狱止贬黄州团练副史
　　过淮
　　朝离新息县初乱一水碧暮宿淮南村已渡千山赤麏鼯号古戍雾雨暗破驿回头梁楚郊永与中原隔黄州在何许想像云梦泽吾生如寄耳初不择所适但有鱼与稲生理已自毕独喜小儿子少小事安佚相从艰难中肝肺如铁石便应与晤语何止寄衰疾【自注时家在子由处独与儿子迈南来】
　　不必作坐愁行叹语但写荒凉景色而迁谪之感已是凄然言下
　　梅花二首
　　春来幽谷水潺潺的皪梅花草棘间一夜东风吹石裂半随飞雪渡闗山
　　何人把酒慰深幽开自无聊落更愁幸有清谿三百曲不辞相送到黄州
　　少年时尝过一村院见壁上有诗云夜凉疑有雨院静似无僧不知何人诗也宿黄州禅智寺寺僧皆不在夜半雨作偶记此诗故作一絶
　　佛灯渐暗饥防出山雨忽来修竹鸣知是何人旧诗句已应知我此时情
　　境真则情味自深欷歔欲絶　壁上之诗乃潘阆所作潘阆夏日宿西禅寺题曰此地絶炎蒸深疑到不能夜凉知有雨院静若无僧枕润连云榻牕明照佛灯浮生多贱骨时日恐难胜诗见宋文鉴今注苏诗者多未引及此
　　初到黄州
　　自笑平生为口忙老来事业转荒唐长江绕郭知鱼羙好竹连山觉笋香逐客不妨员外置诗人例作水曹郎只惭无补丝毫事尚费官家压酒嚢【自注检校官例折支多得退酒袋】因江而知鱼羙见竹而觉笋香确是初到情景员外水曹则新授头衔也末句承腹聨説下亦是初任事之词方回曰东坡元丰二年冬责授检校水部员外郎黄州团练使本州安置明年二月到郡何逊张籍孟賔于三诗人皆水部
　　定惠院寓居月夜偶出
　　幽人无事不出门偶逐东风转良夜参差玉宇飞木末缭绕香烟来月下江云有态清自媚竹露无声浩如泻已惊弱栁万丝垂尚有残梅一枝亚清诗独吟还自和白酒已尽谁能借不辞青春忽忽过但恐懽意年年谢自知醉耳爱松风防拣霜林结茅舍浮浮大甑长炊玉溜溜小糟如压蔗饮中真味老更浓醉里狂言醒可怕闭门谢客对妻子倒冠落佩从嘲骂
　　清游胜赏一徃作气众澄鲜之语忽念及懽意日谢又説到醉里狂言醒可怕谪居中情绪若掲
　　次韵前篇
　　去年花落在徐州对月酣歌羙清夜【自注去年花下对月与张君厚王子中兄弟饮酒作苹字韵诗】今年黄州见花发小院闭门风露下万事如花不可期余年似酒那禁泻忆昔扁舟泝巴峡落帆樊口髙桅亚长江衮衮空自流白髪纷纷宁少借竟无五畆继沮溺空有千篇凌鲍谢至今归计负云山未免孤衾眠客舍少年辛苦真食蓼老境安闲如啖蔗饥寒未至且安居忧患已空犹梦怕穿花踏月饮村酒免使醉归官长骂
　　字字镕链而出食蓼啖蔗尤为见道之言次韵较原作为更创获长庆因继松陵倡和犹当逊谢何况余子轼作王子立墓志云子立子敏皆从余学于呉兴学道日进东南之士称之又云予得罪于呉兴亲戚故人皆惊散独两王子不去送予出郊曰死生祸福天也公其如天何返取予家致之南都二王于轼情分如此故切切念之非直以对月酣歌追懐胜游已也
　　安国寺寻春
　　卧闻百舌呼春风起寻花栁村村同城南古寺修竹合小房曲槛欹深红防花叹老忆年少对酒思家愁老翁病眼不羞云母乱鬓丝强理茶烟中遥知二月王城外玉仙洪福花如海薄罗匀雾盖新妆快马争风鸣杂佩玉川先生真可怜一生耽酒终无钱病过春风九十日独抱添丁防花发
　　寻春写烂漫之景宜也乃因防花而叹老因叹老而忆年少又因对酒而思家因思家而愁老翁一句三折含毫邈然
　　复斋漫録曰玉仙观在京城东南宣化门七八里间仁宗时陈道士所修葺花木亭台四时逰客不絶东坡诗所谓玉仙洪福花如海是也
　　寓居定惠院之东杂花满山有海棠一株土人不知贵也
