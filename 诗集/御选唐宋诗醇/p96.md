<!-- { "loadSidebar": true } -->
　　昨日云隂重东风融雪汁逺林草木暗近舍烟火湿下有隠君子啸歌方自得知我犯寒来呼酒意颇急抚掌动隣里绕村捉鹅鸭房栊锵噐声蔬果照巾羃乆闻蒌蒿羙初见新芽赤洗盏酌鹅黄磨刀削熊白须臾我径醉坐睡落巾帻醒时夜向防唧唧铜瓶泣黄州岂云逺但恐朋友缺我当安所主君亦无此客朝来静庵中惟见峦集
　　从呼酒説到径醉醉而复醒写出啸傲自适頽然兀然真不知何者是主何者是客
　　诗人玉屑曰尝论对偶如枸杞因吾有鸡栖奈汝何盖借枸杞以对鸡栖冬温蚊蚋在人逺鳬鸭乱人逺如鳬鸭然又直以字对而不对意此皆例子不可不知子瞻岐亭诗云洗盏酌鹅黄磨刀切熊白是用例者也
　　我哀篮中蛤闭口防残汁又哀网中鱼开口吐防湿刳肠彼交病过分我何得相逢未寒温相劝此最急不见卢懐慎烝壶似烝鸭坐客皆忍笑髠然发其羃不见王武子每食刀几赤琉璃载烝防中有人乳白卢公信寒陋衰髪得满帻武子虽豪华未死神已泣先生万金璧防此一蚁缺一年如一梦百嵗真过客君无废此篇严诗编杜集
　　通篇俱为戒杀而作未死神已泣一语尤恻恻动人中用郑余庆事误作卢懐慎艺苑雌黄指摘之然未足为此诗病也
　　许顗诗话曰东坡赠季常诗戒其杀生末云君无废此篇严诗编杜集谓严武也工部集中有武倡和数首
　　枯松强鑚膏槁竹欲沥汁两穷相值遇相哀莫相湿不知我与君交逰竟何得心法幸相语头然未为急愿为穿云鹘莫作将雏鸭我行及初夏煮酒映疎羃故乡在何许西望千山赤兹逰定安归东泛万顷白一欢宁复再起舞花堕帻将行出苦语不用儿女泣吾非固多矣君岂无一缺各念别时言闭户谢众客空堂净扫地虚白道所集
　　临别互相劝勉匡其所不及不徒作依依恋恋之词同心之言其谊古其情深矣
　　缃素杂记曰世俗相传古诗不必拘于用韵余谓不然如杜少陵早发射洪县及字韵诗皆用缉字一韵未尝用外韵也又观东坡与陈季常汁字韵一篇诗而用六韵殊与老杜异其他侧韵诗多如此以其名重当世无敢訾议
　　苕溪渔隠丛话曰黄朝英之言非也老杜侧韵诗何尝不用外韵今若以一篇诗偶不用外韵遂为定格则老杜何以谓之能兼众体也黄既不细考老杜诸诗又且轻议东坡尤为可笑
　　郭祥正家醉画竹石壁上郭作诗为谢且遗二古铜剑
　　空肠得酒芒角出肝肺槎牙生竹石森然欲作不可回吐向君家雪色壁平生好诗仍好画书墙涴壁长遭骂不瞠不骂喜有余世间谁复如君者一防铜剑秋水光两首新诗争剑芒剑在牀头诗在手不知谁作蛟龙吼画从醉出诗特为醉笔洗剔精神读起四句森然动魄也句句巉絶在集中另辟一格
　　龙尾砚歌【并引】
　　余旧作鳯咮石砚铭其畧云苏子一见名鳯咮坐令龙尾差牛后已而求砚于歙歙人云子自有鳯咮何以此为盖不能平也奉议郎方君彦徳有龙尾大砚竒甚谓余若能作诗少解前语者当奉饷乃作此诗
　　黄琮白琥天不惜顾恐贪夫死懐璧君防龙尾岂石材玉徳金声寓于石与天作石来几时与人作砚初不辞诗成鲍谢石何与笔落钟王砚不知锦茵玉匣俱尘垢练支牀亦何有况瞠苏子鳯咮铭戏语相嘲作牛后碧天照水风吹云明窗大几清无尘我生天地一闲物苏子亦是支离人麤言细语都不择春蚓秋虵随意画愿随苏子老东坡仁者不用生分别
　　前用解嘲后更讽以通人之论雄恣逸态竒矫无前集中鳯咮砚三铭各以遒链为工不可无此作荡潏之气
　　次韵杭人裴维甫
　　余杭门外叶飞秋尚记居人挽去舟一别临平山上塔五年云梦泽南州凄凉椘些縁吾发邂逅秦淮为子留寄谢西湖旧风月故应时许梦中逰
　　同王胜之逰蒋山
　　到郡席不暖居民空惘然好山无十里遗恨恐他年欲欵南朝寺同登北郭船朱门收画防绀宇出青莲【自注荆公以宅为寺】夹路苍髯古迎人翠麓偏龙腰蟠故国鸟爪寄曽巅竹杪飞华屋松根细泉多巧障日江逺欲浮天畧彴横秋水浮屠揷暮烟归来踏人影云细月娟娟次第写景不必作崚嶒鬱屈之势而斵削精洁神彩欲飞不独峰多江逺一聨差肩杜老
　　西清诗话曰元丰中王荆公在金陵东坡自黄北迁日与公逰尽论古昔文字闲即俱味禅悦公叹息谓人曰不知更几百年方有如此人物东坡渡江至仪真赋此诗公亟取读之至多巧障日江逺欲浮天乃抚几曰老夫平生作诗无此二句
　　送沈逵赴广南
　　嗟我与君皆丙子四十九年穷不死君随幕府战西羗夜渡氷河斫云垒飞尘涨天箭洒甲归对妻孥真梦耳我谪黄冈四五年孤舟出没烟波里故人不复通问讯疾病饥寒疑死矣相逢握手一大笑白髪苍顔畧相似我方北渡脱重江君复南行轻万里功名如幻何足计学道有牙真可喜句漏丹砂已付君汝阳罋盎吾何耻君归趁我鸡黍约买田筑室从今始
　　就两人境遇不同处抒写尽致而以道牙日就作无聊解脱之词觉满纸毫飞墨喷一时怡然氷释
　　豆粥
　　君不见虖沱流澌车折轴公孙仓黄奉豆粥湿薪破灶自燎衣饥寒顿解刘文叔又不见金谷敲冰草木春帐下烹煎皆羙人萍虀豆粥不传法咄嗟而办石季伦干戈未解身如寄声色相纒心已醉身心颠倒自不知更识人间有真味岂如江头千顷雪色芦茅檐出没晨烟孤地碓舂秔光似玉沙缾煮豆软如酥我老此身无着处卖书来问东家住卧聼鸡鸣粥熟时蓬头曳履君家去
　　起伏开閤气伟采竒青莲无以过
　　苕溪渔隠丛话曰东坡于饮食作诗赋以写之徃徃皆臻其妙如老饕赋豆粥诗是也
　　秦少游梦发殡而塟之者云是刘发之柩是嵗发首荐秦以诗贺之刘泾亦作因次其韵
　　君防三代士执雉本以杀身为小补居官死职战死绥梦尸得官真古语五行胜已斯为官官如草木吾如土仕而未禄犹賔客待以纯臣盖非古餽焉曰献称寡君岂比公卿相尔汝世衰道防士失已得防悲欢反其故草袍芦棰相妩媚饮食嬉游事羣聚曲江船舫月灯毬是谓舞殡而歌墓防花走马到东野余子纷纷何足数二生年少两豪逸诗酒不知轩冕苦故令将仕梦发棺劝子勿为官所腐涂车刍灵皆假设着眼细防君勿误时来聊复一飞鸣进隠不须烦伍举
　　説得通透使人心融神释凡经史传记百家之言信手拈来无不贯穿协合前古诗人未尝有此此所谓诗到苏黄尽也
　　徐大正闲轩
　　冰蚕不知寒火防不知暑知闲见闲地已觉非闲侣君防东坡翁懒散谁比数形骸堕醉梦生事委尘土蚤眠不见灯晚食或欺午卧防氊取盗坐视麦漂雨语希舌颊强行少腰脚偻五年黄州城不蹋黄州鼓人言我闲客置此闲处所问闲作何味如眼不自覩颇讶徐孝亷得闲能几许介子愿奉使翁归备文武应縁不耐闲名字挂庭宇我诗为闲作更得不闲语君如汗血驹转盼略燕椘莫嫌銮辂重终胜盐车苦
　　为闲字下转语转转无竭是问是答两无缚脱以偈颂体入诗自雪堂始也
　　施元之曰徐大正因其先君猷守黄州始从公游秦少游为作闲轩记
　　髙邮陈直躬处士画鴈二首
　　野鴈见人时未起意先改君从何处防得此无人态无乃槁木形人禽两自在北风振枯苇防雪落璀璀惨澹云水昏晶荧沙砾碎弋人怅何慕一举渺江海
　　众禽事纷争野鴈独闲洁徐行意自得俯仰若有节我衰寄江湖老伴杂鹅鸭作书问陈子晓景画苕霅依依聚圆沙稍稍动斜月先鸣独鼓翅吹乱芦花雪
　　色斯举矣语隠而不发前作更从未起时见其意之先改后作又于安翔徐徊处见其意之自得诗中画画中诗二难并矣
　　次韵王定国南迁回见寄
　　土晕铜花蚀秋水要须悍石相砻砥十年冰蘗战膏粱万里烟波濯纨绮归来诗思转清激百丈空潭数鲂鲤逝将桂浦撷兰荪不记槐堂收剑履却思庾岭今何在更説彭城真梦耳【自注来诗述彭城旧防】君知先竭是甘井我愿得全如苦李妄心不复九回肠至道终当三洗髓广陵阳羡何足较【自注余买田阳羡来诗以为不如广陵】只有无何真我里乐全老子今禅伯【自注谓张安道也定国其壻】掣电机锋不容拟心通岂复问云何印可聊须答如是相逄为我话留滞桃花春涨孤舟起
　　盘空硬语具体昌黎
　　王定国诗集叙曰定国以余故得罪贬海上三年一子死贬所一子死于家定国亦病几死余意其怨我甚不敢以书相闻而定国归至江西以其岭外所作诗数百首寄余皆清平丰融蔼然有治世之音其言与志得道行者无异幽忧愤叹之作盖亦有之矣特恐死岭外而天子之恩不及报以忝其父祖耳孔子曰不怨天不尤人定国且不我怨而肯怨天乎余然后废巻而叹自恨其人之浅也
　　墨庄漫録曰王定国寄诗于东坡答书云新诗篇篇皆竒老拙此回真不及矣穷人之具輙欲交割与公魏道辅见而笑曰定国亦难作交代只是且权摄耳

　　御选唐宋诗醇巻三十七
　　钦定四库全书
　　御选唐宋诗醇巻三十八
　　眉山苏轼诗七
　　目録
　　泗州南山监仓萧渊东轩二首
　　寄蕲簟与蒲传正
　　赠眼医王生彦若
　　观杭州钤辖欧育刀剑战袍
　　王伯敭所藏赵昌花四首
　　梅花
　　黄葵
　　芙蓉
　　山茶
　　书林逋诗后
　　溪隂堂
　　送穆越州
　　金山妙髙台
　　赠杜介
　　送杨杰
　　次韵送徐大正
　　杨康功有石状如醉道士为赋此诗
　　海市
　　过莱州雪后望三山
　　次韵胡完夫
　　送范纯粹守庆州
　　惠崇春江晚景二首【録一首】
　　次韵完夫再赠之什某已卜居毗陵与完夫有庐里之约云
　　次韵朱光庭初夏
　　送贾讷倅眉二首【録一首】
　　题文与可墨竹
　　武昌西山
　　赵令晏崔白大图幅径三丈
　　次韵刘贡父西省种竹
　　轼以去嵗春夏侍立迩英而秋冬之交子由相继入侍次韵絶句四首各述所懐【録一首】
　　郭熈画秋山平逺
　　次韵张昌言喜雨
　　书晁补之所藏与可画竹二首【録二首】
　　书李世南所画秋景二首【録一首】
　　书鄢陵王主簿所画折枝二首
　　故李诚之待制六丈挽词
　　九月十五日迩英讲论语终篇赐执政讲读史官燕于东宫又遣中使就赐御书诗各一首臣轼得紫薇花絶句其词云丝纶阁下文书静钟鼓楼中刻漏长独坐黄昏谁是伴紫薇花对紫薇郎翌日各以表谢又进诗一篇臣轼诗云
　　获鬼章二十韵
　　和王晋卿
　　次韵刘贡父叔侄扈驾
　　和子由除夜元日省宿致斋三首
　　次韵黄鲁直画马试院中作
　　余与李廌方叔相知久矣领贡举事而李不得第愧甚作诗送之
　　庆源宣义王丈以累举得官为洪雅主簿雅州户掾遇吏民如家人人安乐之既谢事居眉之青神瑞草桥放懐自得有书来求红带既以遗之且作诗为戏请黄鲁直秦少游各为赋一首为老人光华
　　送钱穆父出守越州二首
　　卧病逾月请郡不许复直玉堂十一月一日鎻院是日苦寒诏赐官烛法酒书呈同院
　　木山
　　送千乘千能两侄还乡
　　钦定四库全书
　　御选唐宋诗醇巻三十八
　　眉山苏轼诗七
　　泗州南山监仓萧渊东轩二首
