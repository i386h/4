<!-- { "loadSidebar": true } -->
　　昨夜谁为吴防吟风生万壑振空林龙惊不敢水中卧猨啸时闻岩下音我宿黄山碧溪月听之却罢松间琴朝来果是沧洲逸酤酒醍盘饭霜栗半酣更发江海声客愁顿向杯中失
　　宿鰕湖
　　鸡鸣发黄山暝投鰕湖宿白雨暎寒山森森似银竹提擕采鈆客结荷水边沐半夜四天开星河烂人目明晨大楼去冈陇多屈伏当与持斧翁前溪伐云木
　　竒句天成非闗削琢
　　苏台览古
　　旧苑荒台杨栁新菱歌清唱不胜春只今惟有西江月曽照吴王宫里人
　　越中览古
　　越王句践破吴归战士还乡尽锦衣宫女如花满春殿只今惟有鹧鸪飞
　　前苏台览古通首言其萧索而末一语兠转其盛此首从盛时説起而末句转入荒凉此立格之异也
　　岘山懐古
　　访古登岘首凭髙眺襄中天清逺峰出水落寒沙空弄珠见游女醉酒懐山公感叹发秋兴长松鸣夜风
　　经下邳圯桥懐张子房
　　子房未虎啸破产不为家沧海得壮士椎秦博浪沙报韩虽不成天地皆振动潜匿游下邳岂曰非智勇我来圯桥上懐古钦英风惟见碧流水曾无黄石公叹息此人去萧条徐泗空
　　凛然英鸷之气笔落惊风雨此足当之
　　钟惺曰智勇二字可作留侯世家小賛
　　吴昌祺曰东楚谓桥为圯圯下加桥误也
　　金陵
　　六代兴亡国三杯为尔歌苑方秦地少山似洛阳多古殿吴花草深宫晋绮罗并随人事灭东逝与沧波六朝佳丽满目黯然诗亦别一风格
　　陪宋中丞武昌夜饮懐古
　　清景南楼夜风流在武昌庾公爱秋月乘兴坐胡牀龙笛吟寒水天河落晓霜我心还不浅懐古醉余觞八句一气涌出古无此格乃古体中之谐调律篇中之清音
　　望鹦鹉洲懐祢衡
　　魏帝营八极蚁观一祢衡黄祖斗筲人杀之受恶名吴江赋鹦鹉落笔超羣英锵锵振金玉句句欲飞鸣鸷鹗啄孤鳯千春伤我情五岳起方寸隐然讵可平才髙竟何施寡识冐天刑至今芳洲上兰蕙不忍生
　　曹瞒黄祖辈不足道也寡识冐天刑祢生亦应心服
　　宿巫山下
　　昨夜巫山下猨声梦里长桃花飞緑水三月下瞿塘雨色风吹去南行拂楚王髙丘懐宋玊访古一霑裳严羽曰律诗有彻首尾不对者皆文从字顺音韵铿锵盛唐诸公有此体此篇及长信宫牛渚懐古是也金陵白杨十字巷
　　白杨十字巷北夹湖沟道不见吴时人空生唐年草天地有反覆宫城尽倾倒六帝余古丘樵苏泣遗老
　　谢公亭【自注葢谢朓范云之所游】
　　谢公离别处风景每生愁客散责天月山空碧水流池花春暎日窓竹夜鸣秋今古一相接长歌懐旧游吴昌祺曰通体完浑
　　夜泊牛渚懐古【自注此地即谢尚闻袁宏咏史处】
　　牛渚西江夜青天无片云登舟望秋月空忆谢将军余亦能髙咏斯人不可闻明朝挂帆席枫叶落纷纷白天才超迈絶去町畦其论诗以兴寄为主而不屑屑于排偶声调当其意合真能化尽笔墨之迹逈出尘之外司空图云不着一字尽得风流严羽云镜中之花水中之月羚羊挂角无迹可求论者以此诗及孟浩然望庐山一篇当之葢有以窥其妙矣羽又云味在酸醎之外吟此数过知其善于名状矣
　　吴昌祺曰长信犹用对起此篇全散如海鹤凌空不必鸾凰之苞彩
　　田雯曰青莲作近体如作古风一气呵成无对待之迹有流行之乐境地髙絶
　　寻髙鳯石门山中元丹丘
　　寻幽无前期乘兴不觉逺苍厓难涉白日忽欲晚未穷三四山已歴千万转寂寂闻猨愁行行见云収髙松来好月空谷宜清秋溪深古雪在石断寒泉沉峰峦秀中天登眺不可尽丹丘遥相呼顾我忽而哂遂造穷谷间始知静者闲留欢达永夜清晓方言还
　　钟惺曰乘兴而来兴尽而返只是此起五字意然如此説不杀风景
　　月下独酌
　　花间一壶酒独酌无相亲举杯邀明月对影成三人月既不解饮影徒随我身暂伴月将影行乐须及春我歌月裴回我舞影零乱醒时同交欢醉后各分散永结无情游相期邈云汉
　　千古竒趣从眼前得之尔时情景虽复潦倒终不胜其旷达陶潜云挥杯劝孤影白意本此
　　三月咸阳城千花书如锦谁能春独愁对此径须饮穷通与修短造化夙所禀一樽齐死生万事固难审醉后失天地兀然就孤枕不知有吾身此乐最为甚
　　置之陶饮酒中真趣正复相似
　　春归终南山松龛旧隐
　　我来南山阳事事不异昔却寻溪中水还望岩下石蔷薇縁东窓女萝绕北壁别来能几日草木长数尺且复命酒樽独酌陶永夕
　　寻山僧不遇作
　　石径入丹壑松门闭青苔闲阶有鸟迹禅室无人开窥窓见白拂挂壁生尘埃使我空叹息欲去仍裴回香云徧山起花雨从天来已有空乐好况闻青猿哀了然絶世事此地方悠哉
　　客不欲去僧复何之叹息之意于后半见之
　　待酒不至
　　玉壶系青丝沽酒来何迟山花向我笑正好衔杯时晚酌东窓下流莺复在兹春风与醉客今日乃相宜世人皆以豪放待白岂知其静妙乃尔
　　独酌
　　春草如有意罗生玉堂隂东风吹愁来白髪坐相侵独酌劝孤影闲歌靣芳林长松尔何知萧瑟为谁吟手舞石上月膝横花间琴过此一壶外悠悠非我心
　　闲适诸篇大概与陶近似非有意拟古其自然处合以天耳
　　友人防宿
　　涤荡千古愁留连百壶饮良宵宜清谈皓月未能寝醉来卧空山天地即衾枕
　　春日独酌二首
　　东风扇淑气水木荣春晖白日照緑草落花散且飞孤云还空山众鸟各已归彼物皆有托吾生独无依对此石上月长醉歌芳菲
　　我有紫霞想缅懐沧洲间思对一壶酒澹然万事闲横琴倚髙松把酒望逺山长空去鸟没落日孤云还但恐光景晚宿昔成秋顔
　　金陵江上遇蓬池隐者【自注时于落星石上以紫绮裘换酒为欢】
　　心爱名山逰身随名山逺罗浮麻姑台此去或未返遇君蓬池隐就我石上饭空言不成欢强笑惜日晚緑水向雁门黄云蔽龙山叹息两客鸟裴回吴越间共语一执手留连夜将乆解我紫绮裘且换金陵酒酒来笑复歌兴酣乐事多水影弄月色清光奈愁何明晨挂帆席离恨满沧波
　　白虽徘徊吴越非忘情国家者偶然触发不觉流露篇中亦喜得此健句撑拄
　　山中与幽人对酌
　　两人对酌山花开一杯一杯复一杯我醉欲眠卿且去明朝有意抱琴来
　　用成语妙如已出前二句古调后二句谐抝体正格
　　春日醉起言志
　　处世若大梦胡为劳其生所以终日醉頽然卧前楹觉来盼庭前一鸟花间鸣借问此何时春风语流莺感之欲叹息对酒还自倾浩歌待明月曲尽已忘情
　　萧士赟曰太白此诗拟陶之化也
　　吴昌祺曰有感时之思而不觉自得于酒有髙歌之兴而不觉遽忘其情此意正佳
　　庐山东林寺夜懐
　　我寻青莲宇独往谢城阙霜清东林钟水白虎溪月天香生虚空天乐鸣不歇宴坐寂不动大千入毫髪湛然防真心旷刼断出没
　　法藏碎金曰静胜境中有自然清气名曰天香自然清意名曰天乐
　　寻雍尊师隐居
　　羣峭碧摩天逍遥不记年拨云寻古道倚石听流泉花暖青牛卧松髙白鹤眠语来江色暮独自下寒烟一结擅胜神韵悠然
　　吴昌祺曰此种甚与襄阳相似
　　与史郎中钦听黄鹤楼上吹笛
　　一为迁客去长沙西望长安不见家黄鹤楼中吹玉笛江城五月落梅花
　　凄切之情见于言外有含蓄不尽之致至于落梅笛曲防用入化论者乃纷纷争梅之落与不落岂非痴人前不得説梦耶
　　乐府解题曰梅花落笛曲也自宋鲍照以下常为之对酒
　　劝君莫拒杯春风笑人来桃李如旧识倾花向我开流莺啼碧树明月窥金罍昨日朱顔子今日白髪催棘生石虎殿鹿走姑苏台自古帝王宅城阙闭黄埃君若不饮酒昔人安在哉
　　独坐敬亭山
　　众鸟髙飞尽孤云独去闲相防两不厌只有敬亭山宛然独坐神理胡应麟谓絶句贵含蓄此诗太分晓非善説诗者
　　自遣
　　对酒不觉暝落花盈我衣醉起步溪月鸟还人亦稀
　　访戴天山道士不遇
　　犬吠水声中桃花带雨浓树深时见鹿溪午不闻钟野竹分青霭飞泉挂碧峰无人知所去愁倚两三松自然深秀似王维集中髙作视孟浩然寻梅道士诗华实俱胜
　　秋日与张少府楚城韦公藏书髙斋作
　　日下空庭暮城荒古迹余地形连海尽天影落江虗旧赏人虽隔新知乐未疎彩云思作赋丹壁间藏书楂拥随流叶萍开出水鱼夕来秋兴满回首意何如
　　气体极似杜甫飞星过水白落月动沙虚句法相似亦称双璧
　　忆东山
　　不向东山乆蔷薇几度花白云还自散明月落谁家吴昌祺曰后二句即明月独举白云谁侣之意望月有懐
　　清泉暎疎松不知几干古寒月揺清波流光入窓户对此空长吟思君意何深无因见安道兴尽愁人心
　　对酒忆贺监【并序】
　　太子宾客贺公于长安紫极宫一见余呼余为谪仙人因解金换酒为乐殁后对酒怅然有懐而作是诗
　　狂客归四明山隂道士迎敕赐镜湖水为君台沼荣人亡余故宅空有荷花生念此杳如梦凄然伤我情白于知章有知已之感对酒伤懐不减西州一恸
　　重忆
　　欲向江东去定将谁举杯稽山无贺老却櫂酒船回裴敬墓碑曰予过当涂访翰林旧宅于浮图寺化城之僧得翰林自写访贺监不遇诗云东山无贺老却棹酒船回味之不足重之为寳
　　效古二首
　　朝入天苑中谒帝蓬莱宫青山映辇道碧树揺苍空谬题金闺籍得与银台通待诏奉明主抽毫颂清风归时落日晚躞蹀浮云骢人马本无意飞驰自豪雄入门紫鸳鸯金井双梧桐清歌古曲美酒沽新丰快意且为乐列筵坐羣公光景不可留生世如转蓬早逹胜晚遇羞比垂钓翁
　　自古有秀色西施与东邻蛾眉不可妬况乃效其矉所以尹媫妤羞见邢夫人低头不出气塞黙少精神寄语无盐子如君何足珍
　　凡效古拟古之作皆非空言必中有所感借以寄意故质言之不得则以寓言明之正言之不可则反其辞以见意白之髙旷岂沾沾以早达自喜夸蛾眉而嗤丑女者哉刺之深讽之微也真得古乐府之遗读者以意逆志得其言外之防可也
　　拟古
　　青天何歴歴明星如白石黄姑与织女相去不盈尺银河无鹊桥非时将安适闺人理纨素游子悲行役瓶冰知冬寒霜露欺逺客客似秋叶飞飘飖不言归别后罗带长愁寛去时衣乘月托宵梦因之寄金防
　　萧士赟曰此篇伤时穷兵黩武行役无期度男女怨旷不得遂其室家之情感时而悲者焉
　　梅鼎祚曰古诗相去日以逺衣带日以缓太白约其语曰别后罗带长所谓延年善减
　　唐地理志羁縻州金防都督府安北都防府
　　长绳难系日自古共悲辛黄金髙北斗不惜买阳春石火无留光还如世中人即事已如梦后来我谁身提壶莫辞贫取酒防四邻仙人殊恍惚末若醉中真
　　后来我谁身铸为竒句巧不累理
　　月色不可扫客愁不可道玉露生秋衣流萤飞百草日月终销毁天地同枯槁蟪蛄啼青松安见此树老金丹宁误俗昧者难精讨尔非千嵗翁多恨去世早饮酒入玉壶藏身以为寳
　　起句妙语天然不由思索而得
　　萧士赟曰太白素志学仙此是反古诗中服食求神仙多为药所误之意犹反骚云
　　生者为过客死者为归人天地一逆旅同悲万古尘月兎空捣药扶桑已成薪白骨寂无言青松岂知春前后更叹息浮荣安足珍
