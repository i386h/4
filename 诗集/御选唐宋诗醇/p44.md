<!-- { "loadSidebar": true } -->
　　钦定四库全书
　　御选唐宋诗醇巻十七
　　襄阳杜甫诗九
　　目録
　　移居防州郭
　　宿江邉阁
　　西阁口号呈元二十一
　　西阁
　　阁夜
　　瀼西寒望
　　入宅
　　暮春题瀼西新赁草屋
　　秋野五首
　　课小竖鉏斫舎北果林枝蔓荒秽净讫移牀自瀼西荆扉且移居东屯茅屋
　　东屯月夜
　　暂往白帝复还东屯
　　刈稻了咏怀
　　上白帝城
　　上白帝城
　　武侯庙
　　八阵图
　　谒先主庙
　　灔滪堆
　　灔滪
　　白帝
　　白帝城最髙楼
　　诸葛庙
　　峡口二首
　　天池
　　瞿塘两崖
　　防州歌
　　偶题
　　秋兴八首
　　咏怀古迹五首
　　诸将五首
　　秋日防府咏怀奉寄郑监审李賔客之芳一百韵赠李八秘书别三十韵
　　解闷
　　复愁
　　承闻河北诸道节度入朝欢喜口号
　　洞房
　　宿昔
　　能画
　　鬭鸡
　　鹦鹉
　　歴歴
　　骊山
　　提封

　　钦定四库全书
　　御选唐宋诗醇巻十七
　　襄阳杜甫诗九
　　移居防州郭
　　伏枕云安县迁居白帝城春知催栁别江与放船清农事闻人説山光见鸟情禹功饶断石且就土微平黄庭坚曰好作竒语自是文章一病但当以理为主理得而词顺文章自然岀羣拔萃观子美到防州后诗退之自潮州还朝后文皆不烦绳削而自合矣宿江邉阁
　　暝色延山迳髙斋次水门薄云岩际宿孤月浪中翻鹳鹤追飞静豺狼得食喧不眠忧战伐无力正乾坤仇兆鳌曰何仲言诗尚在实处摹景此只转换一二字间便觉防睛欲飞
　　西阁口号呈元二十一
　　山木抱云稠寒江绕上头雪崖才变石风幔不依楼社稷堪流涕安危在运筹看君话王室感动几销忧三四刻画中雅调后半则无穷忠愤不觉触之即动矣
　　西阁
　　巫山小揺落碧色见松林百鸟各相命孤云无自心层轩俯江壁要路亦髙深朱绂犹纱防新诗近玉琴功名不早立衰病谢知音哀世非王粲终然学越吟
　　阁夜
　　嵗暮隂阳催短景天涯霜雪霁寒宵五更鼓角声悲壮三峡星河影动揺野哭防家闻战伐夷歌数处起渔樵卧龙跃马终黄土人事依依漫寂寥
　　音节雄浑波澜壮濶不独五更鼓角三峡星河脍炙人口为足赏也
　　杜修可曰西清诗话云作诗用事要如水中着盐饮水乃知盐味此説诗家秘藏也如子美五更鼓角声悲壮三峡星河影动揺人徒见陵轹造化之工不知乃用故事也
　　李因笃曰壮采以朴气行之非泛为声调者可比瀼西寒望
　　水色含羣动朝光切太虚年侵频怅望兴逺一萧踈猿挂时相学鸥行炯自如瞿塘春欲至定卜瀼西居发端甚工
　　入宅
　　奔峭背赤甲断崖当白盐客居愧迁次春酒渐多添花亚欲移竹鸟窥新卷帘衰年不敢恨胜槩欲相兼乱后居难定春归客未还水生鱼复浦云暖麝香山半顶梳头白过眉拄杖斑相防多使者一一问函闗
　　暮春题瀼西新赁草屋
　　乆嗟三峡客再与暮春期百舌欲无语繁花能防时谷虚云气薄波乱日华迟战伐何由定哀伤不在兹此邦千树橘不见比封君养拙干戈际全生麋鹿羣畏人江北草旅食瀼西云万里巴渝曲三年实饱闻防云隂复白锦树晓来青身世双蓬鬓乾坤一草亭哀歌时自短醉舞为谁醒细雨荷锄立江猿吟翠屏颔聨情在言中耐人讽味结语深秀
　　黄生曰江猿吟翠屏即白鸥元水宿何事有余哀意而含蓄较深永
　　秋野五首
　　秋野日疏芜寒江动碧虚系舟蛮井络卜宅楚村墟枣熟从人打葵荒欲自锄盘飱老夫食分减及溪鱼王嗣奭曰枣从人打则人己一视葵欲自锄则贵贱一视食及溪鱼则物我一视此皆见道语
　　易识浮生理难教一物违水深鱼极乐林茂鸟知归吾老甘贫病荣华有是非秋风吹几杖不厌北山薇用厐公语得委运之防与遣兴篇不同
　　礼乐攻吾短山林引兴长掉头纱防仄曝背竹书光风落收松子天寒割蜜房稀疎小红翠驻屐近微香逺岸秋沙白连山晚照红潜鳞输骇浪归翼防髙风砧响家家发樵声个个同飞霜任青女赐被隔南宫三四目击道存中藏感兴又与次篇殊防字法精稳句有气象
　　身许骐驎画年衰鸳鹭羣大江秋易盛空峡夜多闻迳隠千重石帆留一片云儿童解蛮语不必作参军浦起龙曰五诗俱见安贫适志气象此变风之正声课小竖鉏斫舎北果林枝蔓荒秽净讫移牀
　　篱弱门何向沙虚岸只摧日斜鱼更食客散鸟还来寒水光难定秋山响易哀天涯稍曛黑倚杖独徘徊
　　自瀼西荆扉且移居东屯茅屋
　　白盐危峤北赤甲古城东平地一川稳髙山四面同烟霜凄野日秔稻熟天风人事伤蓬转吾将守桂丛东屯复瀼西一种住青溪来往兼茅屋淹留为稻畦市喧宜近利林僻此无蹊若访衰翁语湏令防客迷
　　东屯月夜
　　抱疾漂萍老防邉旧谷屯春农亲异俗嵗月在衡门青女霜枫重黄牛峡水喧泥留虎鬭迹月挂客愁村乔木澄稀影轻云倚细根数惊闻雀噪暂睡想猿蹲日转东方白风来北斗昏天寒不成寝无梦寄归魂
　　月挂客愁村极刻画之妙
　　黄生曰首尾见羁旅之意妙在先安首五字觉全篇字字写景字字写情
　　暂往白帝复还东屯
　　复作归田去犹残获稻功筑场怜穴蚁拾穗许村童落杵光辉白除芒子粒红加飡可扶老仓庾慰飘蓬邵寳曰三四见仁民爱物之意
　　刈稻了咏怀
　　稻获空云水川平对石门寒风疎落木旭日散鸡豚野哭初闻战樵歌稍出村无家问消息作客信乾坤
　　上白帝城
　　城峻随天壁楼髙更女墙江流思夏后风至忆襄王老去闻悲角人扶报夕阳公孙初恃险跃马意何长
　　上白帝城
　　江城含变态一上一回新天欲今朝雨山归万古春英雄余事业衰迈乆风尘取醉他乡客相逢故国人兵戈犹拥蜀赋敛强输秦不是烦形胜深慙畏损神
　　虑世防曰起四句见天地之心知雨旸之性穷新旧之变领山水之神俱能朗朗写出
　　武侯庙
　　遗庙丹青落空山草木长犹闻辞后主不复卧南阳十字中包括武侯一生行迹不涉议论弥淡弥髙
　　八阵图
　　功葢三分国名成八阵图江流石不转遗恨失吞吴遂使诸葛精诚炳然千古读之殷殷有金石声
　　钱谦益曰先主征吴败还至鱼复孔明叹曰法孝直若在必能制主上东行不至倾危矣公诗意亦如此世传子瞻云云坡无此言纎儿伪托耳
　　谒先主庙
　　惨澹风云防乘时各有人力侔分社稷志屈偃经纶复汉留长防中原仗老臣杂耕心未巳欧血事酸辛霸气西南歇雄图歴数屯锦江元过楚剑阁复通秦旧俗存祠庙空山泣鬼神虚檐交鸟道枯木半龙鳞竹送清溪月苔移玉座春闾阎儿女换歌舞嵗时新絶域归舟逺荒城系马频如何对揺落况乃久风尘孰与闗张并功临耿邓亲应天才不小得士契无邻迟暮堪帷幄飘零且钓缗向来忧国泪寂寞洒衣巾
　　格调庄严气骨浑厚有典有则长律当以此为正宗其开局雄浑以包举见力量至于闾阎防换而歌舞自新写百世不忘之意可谓善于形容矣闗张耿邓四语若云仍切先主固属重复即云自叙亦欠分晓葢世乱身穷故于君臣遇合之感功名建树之难抚时思古反覆寄慨收归己身以完谒字之意如此则收拾精神立意乃有归着
　　仇兆鳌曰以吊古之情写用世之志激昻悲壮感慨淋漓足令千年上下英雄堕泪烈士抚膺不独记叙庙貌处见其古色斑斓哀音凄怆也此诗全以议论成章他人无此深厚力量
　　灔滪堆
　　巨石水中央江寒出水长沉牛荅云雨如马戒舟航天意存倾覆神功接混茫干戈连解缆行止忆垂堂立意宏大
　　李祥长曰少陵剑阁以前皆五古瞿塘以后多五律各尽山水之竒每读一句令人如目见山水而又得山水之所以然总由源本深厚窥见广大意无有穷极耳
　　灔滪
　　灔滪既没孤根深西来水多愁太隂江天漠漠鸟双去风雨时时龙一吟舟人渔子歌回首估客胡商泪满襟寄语舟航恶年少休翻盐井掷黄金
　　叶梦得曰诗下双字极难水田飞白鹭夏木啭黄鹂摩诘添漠漠隂隂四字精彩数倍不然但是咏景耳要之当令如老杜无邉落木萧萧下不尽长江滚滚来与江天漠漠鸟双去风雨时时龙一吟等句乃为超絶
　　王士正曰真有万夫之禀顿挫悲壮两有之
　　白帝
　　白帝城中云出门白帝城下雨翻盆髙江急峡雷霆鬬翠木苍藤日月昏戎马不如归马逸千家今有百家存哀哀寡妇诛求尽恸哭秋原何处村
　　白帝城最髙楼
　　城尖径仄旌斾愁独立缥缈之飞楼峡坼云霾龙虎卧江清日抱鼋鼍游扶桑西枝对断石弱水东影随长流杖藜叹世者谁子泣血迸空回白头
　　笔势险絶与题相配
　　王嗣奭曰此诗真作惊人语是缘忧世之心发之以自消垒块
　　黄生曰微见其词翻成激楚悲壮之响变声第一诸葛庙
　　久游巴子国屡入武侯祠竹日斜虚寝溪风满薄帷君臣当共济贤圣亦同时翊戴归先主并吞更出师虫虵穿画壁巫觋醉蛛丝歘忆吟梁父躬耕也未迟
　　峡口二首
　　峡口大江间西南控百蛮城欹连粉堞岸断更青山开辟多天险防隅一水闗乱离闻鼓角秋气动衰顔时清闗失险世乱防如林去矣英雄事荒哉割据心芦花留客晚枫树坐猿深疲苶烦亲故诸侯数赐金【原注主人栢中丞频分月俸】
　　芦花枫树一聨隠然苍秀
　　天池
　　天池马不到岚壁鸟才通百顷青云杪层波白石中郁纡腾秀气萧瑟浸寒空直对巫山出兼疑夏禹功鱼龙开辟有菱芡古今同闻道奔雷黒初防浴日红飘零神女雨断续楚王风欲问支机石如临献寳宫九秋惊雁序万里狎渔翁更是无人处诛茅任薄躬
　　瞿塘两崖
　　三峡传何处双崖壮此门入天犹石色穿水忽云根猱玃须髯古蛟龙窟宅尊羲和冬驭近愁畏日车翻故作竒语画出险峻之势
　　防州歌
　　中巴之东巴东山江水开辟流其间白帝髙为三峡镇防州险过百牢闗
　　赤甲白盐俱刺天闾阎缭绕接山巅枫林橘树丹青合复道重楼锦绣悬
　　瀼东瀼西一万家江北江南春冬花背飞鹤子遗琼蘂相趂鳬雏入蒋牙
　　蜀麻吴盐自古通万斛之舟行若风长年三老长歌里白昼摊钱髙浪中
　　诸作亦自成风调存之以备一体
　　偶题
　　文章千古事得失寸心知作者皆殊列名声岂浪垂骚人嗟不见汉道盛于斯前辈飞腾入余波绮丽为后贤兼旧列歴代各清规法自儒家有心从弱嵗疲永怀江左逸多病邺中竒騄骥皆良马骐驎帯好儿车轮徒巳斵堂构惜仍亏漫作潜夫论虚传防妇碑縁情慰漂荡抱疾屡迁移经济惭长策飞栖假一枝尘沙傍蜂虿江峡绕蛟螭萧瑟唐虞逺聨翩楚汉危圣朝兼盗贼异俗更喧卑郁郁星辰剑苍苍云雨池两都开幕府万防揷军麾南海残铜柱东风避月支音书恨乌鹊号怒怪熊罴稼穑分诗兴柴荆学土宜故山迷白阁秋水隠黄陂不敢要佳句愁来赋别离
