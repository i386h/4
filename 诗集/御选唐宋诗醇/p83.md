<!-- { "loadSidebar": true } -->
　　我本麋鹿性谅非伏辕姿君如汗血马作驹已权竒齐驱大道中并带銮镳驰闻声自决骤那复受絷维谓君朝发燕秣楚日未欹云何中道止连蹇驴骡随金鞍冐翠锦玉勒垂青丝旁观信美矣自揣良厌之均为人所劳何必陋盐辎君看立仗马不敢鸣且窥调习困鞭棰仅存骨与皮人生各有志此论我久持他人闻定笑聊与吾子期空阶卧积雨病骨烦撑支秋草上垣墙霜叶鸣堦墀门前自无客敢作扬雄麾候吏报君来弭节江之湄一对髙人谈稍忘俗吏卑今朝枉诗句粲如鳯来仪上山絶梯磴堕海迷津涯怜我枯槁质借润生华滋岂效世俗人洗刮求瘢痍贤明日登用清庙歌缉熈胡不学长卿预作封禅词
　　起处八句以我与君并説为双提之势谓君朝发燕以下言孔也空堦卧积雨以下自言也而中以人生各有志四句聨络上下缨带有情此是一篇关键处至于吏报君来以下不过叙述赠答之因体势故应尔尔
　　汤村开运盐河雨中督役
　　居官不任事萧散羡长卿胡不归去来滞留愧渊明盐事星火急谁能防农耕薨薨晓鼓动万指罗沟坑天雨助官政然淋衣缨人如鸭与猪投泥相溅惊下马荒堤上四顾但湖线路不容足又与牛羊争归田虽贱辱岂失泥中行寄语故山友慎母厌藜羮
　　职役之劳与夫妨农病民之实歴歴如绘所以指陈得失有国风小雅之遗其云羡长卿而愧渊明特托言耳乌台诗案曰是时卢秉提举盐事擘画开运盐河差夫千余人某于大雨中部役其河只为般盐既非农事而役农民秋田未了有妨农事又其河中间有涌沙数里意言开得不便自叹泥雨劳苦羡司马长卿居官而不任事又愧陶渊明不早弃官归去也农事未休而役千人故云盐事星火急谁能恤农耕又言百姓已劳苦不意天雨又助官政之劳民转致百姓疲敝役人在泥水中辛苦无异鸭与猪又言某亦在泥中与牛羊争路而行若归田岂至此哉故云寄语故山友慎不可厌藜羮而思仕宦以讥开运盐河不当又妨农事也
　　是日宿水陆寺寄北山清顺僧二首【録一首】
　　草没河堤雨暗村寺藏修竹不知门拾薪煑药怜僧病扫地焚香浄客魂农事未休侵小雪佛灯初上报黄昏年来渐识幽居味思与髙人对榻论
　　杳窱廻合如坐虚白而闭重
　　竹坡诗话曰东坡游西湖于僧舍壁闲见小诗云竹暗不通日泉声落如雨春风自有期桃李乱深坞问谁所作或告以钱塘僧清顺即日求得之一见甚喜而顺之名出矣
　　朱寿昌郎中少不知母所在刺血写经求之五十年去嵗得之蜀中以诗贺之
　　嗟君七嵗知念母怜君壮大心愈苦羡君临老得相逢喜及无言泪如雨不羡白衣作三公不爱白日升青天爱君五十着彩服儿嗁却得偿当年烹龙为炙玉为酒鹤髪初生千万寿金马诏书锦作囊白藤肩舆帘蹙绣感君离合我酸辛此事今无古或闻长陵朅来见大姊仲儒岂意逢将军开皇苦桃空记面建中天子终不见西河郡守谁复讥颍谷封人羞自荐
　　前十二句称述本事于离合情状曲折无不尽矣然读之但觉情余于词者以有嗟君怜君羡君爱君等字为之防睛便俱是作诗之防与传记体裁逈别也感君离合二句忽念及今无古有作一转轴以下遂歴陈古事不复再加论断截然而止此格尤为创见然正是汉魏人遗意低手不能为亦不敢为也　七言转韵古诗凡转韵之首句未有不用韵者七言音节自不可与五言一例尝考杜陵全集其中亦有三四首出韵者若醉时歌之先生有道出羲皇哀江头之忆昔霓旌下南苑等句是也此诗不羡白衣作三公句无韵葢亦如少陵之偶亦有之而自来诗人从无论及于此者何耶
　　司马温公日录曰朱寿昌父任谏议大夫寿昌母素防生寿昌嵗余遣出之因是不知所在寿昌既长求之不得乃弃官寻之刺血书懴以散与人至是得之于同州迎以归钱子飞知永兴军奏其事乞加旌赏故召之寿昌以同母弟妹皆在同州乃折资授河中通判
　　东轩笔录曰司农少卿朱寿昌在襁褓所生母被出治平中弃官入关中寻访得于陜州苏子瞻作诗序且讥切世之不养者李定见之大惋恨防为中丞劾轼作诗讪谤将至不测頼上保持之止黜为黄州团练副使
　　和致仕张郎中春昼
　　投绂归来万事轻消磨未尽秪风情旧因莼菜求长假新为杨枝作短行不祷自安縁寿骨深藏难没是诗名浅斟杯酒红生颊细琢歌词穏称声蜗殻卜居心自放蝇头写字眼能明盛衰阅过君应笑宠辱年来我亦平跪履数从圯上老逸书闲问济南生东风屈指无多日只恐先春鶗防鸣
　　集中七言长律甚少此体在唐如杜白诸公亦不多见以其伤气也是作格度浑成音调谐美録此一首以见才大无所不可耳
　　画鱼歌【自注湖州道上作】
　　天寒水落鱼在泥短钩画水如耕犁渚蒲拔折藻荇乱此意岂复遗鳅鲵偶然信手皆虚击本不辞劳防万一一鱼中刄百鱼惊虾蟹奔忙误跳掷渔人养鱼如养雏揷竿贯笠惊鹈鹕岂知白挺閙如雨搅水覔鱼嗟己疎时新法盛行故即短钩画水以为喻所言此意岂复遗鳅鲵与一鱼中刄百鱼惊者似皆指新法之病民王吕辈壊法乱制岂异拔渚蒲而乱藻荇哉其请罢条例司疏有云造端宏大民实惊疑创法新竒吏皆惶惑正与诗意相同而其绘事如画笔端有神虽寥峭短章读其词如有千百言在腕下
　　赵次公曰鲵有二有鲸鲵之鲵有鱼子之鲵此意岂复遗鳅鲵言鱼子也
　　邵长蘅曰画胡麦切音义并同划以钩划鱼今三吴水乡往往有之
　　游道塲山何山
　　道塲山顶何山麓上彻云峰下幽谷我从山水窟中来尚爱此山看不足陂湖行尽白漫漫青山忽作龙蛇盘山髙无风松自响误认石齿号惊湍山僧不放山泉出屋底清池照瑶席阶前合抱香入云月里仙人亲手植出山回望翠云鬟碧瓦朱栏缥缈间白水田头问行路小溪深处是何山髙人读书夜达旦至今山鹤鸣夜半我今废学不归山山中对酒空三叹
　　道塲山顶何山麓总写四句此下详于道塲而畧于何山乃偏于详处更作出山回望二语揺荡入情何山只缅懐髙人之读书不复模山范水意尽而止无往不以自然为工
　　汪藻何氏书堂记曰寺有何氏书堂图记相承以何氏为晋何锴锴尝读书此山后为吴兴太守以其居为寺而名其山
　　赠孙莘老七絶【录三首】
　　嗟予与子久离羣耳冷心灰百不闻若对青山谈世事当须举白便浮君
　　天目山前渌浸裾碧澜堂下看衔舻作堤捍水非吾事闲送苕溪入太湖
　　乌程霜稻袭人香酿作春风霅水光时复中之徐邈圣毋多酌我次公狂
　　前两作愤懑之词以快利出之后一首役使成语如天造地设前无古人
　　乌台诗案曰任杭州通判日转运司差往湖州相度堤岸利害因与知湖州孙觉相见作诗与之某是时约孙觉并坐客如有言及时事者罚一大盏虽不指言时事是非意言时事多不便不得説也次首某为先曾言水利不便却被转运使差相度堤岸意言本非兴水利之人以讥讽水利之不便也
　　赵次公曰天目山在湖州按乐史寰宇记湖州安吉县天目山三万六千尺而水经浙江水出吴兴郡于潜县北天目山按王存九域志湖州南至杭州界首十五里故天目山于寰宇记则系之湖州于水经则系之于潜而于潜虽属杭州与湖州接境先生倅杭以开运盐河至湖其言作堤捍水非吾事意谓于此可以为隄而事不在已也
　　王复秀才所居双桧二首【录一首】
　　凛然相对敢相欺直干临空未要竒根到九泉无曲处世闲惟有蛰龙知
　　石林诗话曰元丰闲苏子瞻系御史狱神宗本无意深罪之时相进呈忽言苏轼于陛下有不臣之意神宗改容曰轼固有罪然于朕不应至是卿何以知之时相因举轼桧诗云陛下飞龙在天轼以为不知己而求地下之蛰龙非不臣而何神宗曰诗人之词安可如此论彼自咏桧何预朕事时相语塞章子厚亦从旁解之遂薄其罪子厚尝以语余且以丑言诋时相曰人之害物无所忌惮有如是也
　　苕溪渔隠丛话曰东坡在御史狱狱吏问云双桧诗根到九泉无曲处世闲惟有蛰龙知有无讥讽答曰王安石诗天下苍生待霖雨不知龙向此中蟠此龙是也吏亦为之一笑
　　法惠寺横翠阁
　　朝见吴山横暮见吴山从吴山故多态转侧为君容幽人起朱阁空洞更无物惟有千步冈东西作帘额春来故国归无期人言秋悲春更悲已泛平湖思濯锦更看横翠忆峨眉雕栏能得防时好不独凭栏人易老百年兴废更堪哀悬知草莽化池台游人寻我旧游处但覔吴山横处来
　　作初唐体清丽竿眠神韵欲絶
　　风水洞二首和推节【录一首】
　　风转鸣空穴泉幽写石门虚心闻地籁妄意覔桃源过客诗难好居僧语不繁归瓶得氷雪清冷慰文园好景宜得好诗乃偏以诗之难好见其景之絶竒工于翻案
　　西湖游览志曰风水洞旧名恩徳洞上洞立夏清风自生立秋则止下洞流水潺潺大旱不涸
　　自普照游二庵
　　长松吟风晚雨细东庵半掩西庵闭山行尽日不逢人裛裛野梅香入袂居僧笑我恋清景自厌山深出无计我虽爱山亦自笑独往神伤后难继不如西湖饮美酒红杏碧桃香覆髻作诗寄谢采薇翁本不避人那避世清幽之趣微妙之音司空图诗品中未曽道及
　　新城道中二首【录一首】
　　东风知我欲山行吹断檐间积雨声岭上晴云披絮防树头初日挂铜钲野桃含笑竹篱短溪栁自揺沙水清西崦人家应最乐煑葵烧笋饷春耕
　　絮防铜钲未免着相矣有野桃溪栁一聨铸语神来常人得之便足以名世
　　方回曰东坡为杭倅时诗熈宁六年癸丑二月循行属县由富阳至新城有此作三四乃是早行诗也起句十四字妙五六亦佳
　　于潜女
　　青帬缟袂于潜女两足如霜不穿屦沙鬓髪丝穿柠蓬沓障前走风雨老濞宫妆传父祖至今遗民悲故主苕溪杨栁初飞絮照溪画眉渡溪去逢郎樵归相媚妩不信姬姜有齐鲁
　　村妆野境写出翛然自得练响选和可入乐府
　　李厚曰老濞吴王濞也杜牧之诗老濞即山铸后庭千蛾眉此指吴越王钱氏也
　　赵次公曰沙鬓髪丝穿柠退之月蚀诗云赤鸟司南方尾秃翅沙柠当作杼字书柠同楮字耳于丝穿之下无义説文曰杼机之持纬者丝穿杼言鬓如丝之穿杼也
　　僧清顺新作垂云亭
　　江山虽有余亭榭着难穏登临不得要万象各偃蹇惜哉垂云轩此地得何晚天功争向背诗眼巧増损路穷朱栏出山破石壁很海门浸坤轴湖尾抱云巘葱葱城郭丽淡淡烟村逺纷纷乌鹊去一一渔樵返雄观快新获微景収昔遁道人真古人啸咏慕嵇阮空斋卧蒲褐芒屦每自捆天怜诗人穷乞与供诗本我诗乆不作荒涩旋锄垦从君覔佳句咀嚼废朝饭
　　煅炼之工字字创获至天功争向背以下十二句忽作排对而风骨益觉峻耸诗有排对自晋有之二陆顔谢己层见叠出至于王褒庾信之篇但畧妍声病即成唐律而诗体日趋靡曼矣此作刻削傲岸具体昌黎若仅谓体格似少陵渼陂西南台等篇则犹未尽其风力也冷斋夜话曰西湖僧清顺頥然清苦多佳句尝有自题北山埀云庵诗云乆从林下游颇识林下趣纵然緑阴繁不碍清风度闲于石上眠落叶不知数一鸟忽飞来啼破幽絶处坡与之游甚多酬唱
　　防客有美堂周邠长官与数僧同泛湖往北山湖中闻堂上歌笑声以诗见寄因和二首时周有服
