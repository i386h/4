<!-- { "loadSidebar": true } -->
　　嵗时销旅貌风景触乡愁牢落江湖意新年上庾楼唐汝询曰此登楼而感谪宦也羇旅之貌随时而销懐乡之愁触景而发人情之常也若乃牢落江湖之意则于新年登庾楼而益甚焉
　　上香鑪峰
　　倚石攀萝歇病身青笻竹杖白纱巾他时画出庐山障便是香鑪峰上人
　　早发楚城驿
　　过雨尘埃灭防江道径平月乗残夜出人趁早凉行寂歴闲唫动蒙暗思生荷塘翻露气稻垄防泉声宿犬闻铃起栖禽见火惊昽昽烟树色十里始天明
　　汪立名曰按太平寰宇记贞观八年废楚城县归浔阳详其地即旧属柴桑又云按图经晋建兴元年始立郡领浔阳柴桑彭泽上甲九江等五县则浔阳柴桑各有其地自后并浔阳入柴桑后废柴桑为浔阳于是浔阳柴桑合一县而名异
　　建昌江
　　建昌江水县门前立马教人唤渡船忽似往年归蔡渡草风沙雨渭河边
　　香鑪峰下新卜山居草堂初成偶题东壁
　　五架三间新草堂石阶桂柱竹编墙南檐纳日冬天暖北户迎风夏月凉洒砌飞泉才有点拂窗斜竹不成行来春更葺东厢屋纸阁芦帘着孟光
　　重题
　　长松树下小谿头斑鹿胎巾白布裘药圃荼园为产业野麋林鹤是交逰云生涧户衣裳润岚隠山厨火烛幽最爱一泉新引得清泠屈曲绕阶流
　　日高睡足犹慵起小阁重衾不怕寒遗爱寺钟欹枕听香炉峯雪拨帘看匡庐便是逃名地司马仍为送老官心泰身寜是归处故乡可独在长安
　　触境怡情及时行乐迁谪之感毫不挂懐全是一团真趣流露笔墨间
　　编集拙诗成一十五巻因题巻末戏赠元九李二十
　　一篇长恨有风情十首秦吟近正声每被老元偷格律苦教短李伏歌行世间富贵应无分身后文章合有名莫怪气粗言语大新排十五卷诗成
　　自负语实是苦心语末学诋诃居易殆杜甫所谓尔曹身与名俱灭不废江河万古流也
　　湖上闲望
　　藤花浪拂紫茸条菰叶风翻緑剪刀闲弄水芳生楚思时时合眼咏离骚
　　江楼夜吟元九律诗成三十韵
　　昨夜江楼上吟君数十篇词飘朱槛底韵堕渌江前清楚音谐律精微思入収将白雪丽夺尽碧云妍寸截金为句双雕玉作聨八风凄间发五彩烂相宣氷扣声声冷珠排字字圎文头交比绣筋骨輭于绵澒涌同波浪铮鏦过管弦醴泉流出地钧乐下从天神鬼闻如泣鱼龙听似禅星回疑聚集月落为留连雁感无鸣者猿愁亦悄然交流迁客泪停住贾人船闇被歌姬乞潜闻思妇传斜行题粉壁短卷冩红笺肉味经时忘头风当日痊老张知定伏短李爱应颠道屈才方振身间业始専天教声烜赫理合命迍邅顾我文章劣知他气力全功夫虽共到巧拙尚相悬各有诗千首俱抛海一边白头吟处变青眼望中穿酬答朝妨食披寻夜废眠老偿文债负宿结字因縁每叹陈夫子常嗟李谪仙名高折人爵思苦减天年不得当时遇空令后代怜相悲今若此湓浦与通川
　　起聨点题因极賛元九之诗道屈才方振四句作转轴顾我文章劣至宿结字因縁叙自己之诗并及遭际每叹陈夫子至空令后代怜又举古人之能诗不遇者以况两人结出现在之地含蓄不尽其説诗处譬如饮水冷暖自知又如食蜜中边皆甜两人同调可方伯牙钟期矣
　　送客春逰岭南二十韵
　　已讶逰何逺仍嗟别太频离容君蹙促赠语我殷勤迢递天南面苍茫海北漘诃陵国分界交趾郡为邻蓊郁三光晦温暾四气匀隂晴变寒暑昬晓错星辰瘴地难为老蛮陬不易驯土民稀白首洞主尽黄巾战舰犹惊浪戎军未息尘红旗围卉服紫绶裹文身麪苦桄榔裛浆酸橄榄新牙樯迎海舶铜鼓赛江神不冻贪泉暖无霜毒草春云烟蟒蛇气刀劔鳄鱼鳞路足羇栖客官多谪逐臣天黄生飓母雨黑长枫人回使先传语征轩早返轮须防杯里蛊莫爱橐中珍北与南殊俗身将货孰亲尝闻君子诫忧道不忧贫
　　前叙岭南风土物产之异结处规以不贪忠告善道所以致殷勤也送逺诗如此用意乃为深厚泛作安慰语便浅
　　方囘曰大抵中唐人善言风土如西北风沙酩浆氊幄之区东南水国蛮岛夷洞之外无不曲尽其妙乐天此诗亦可谓曲尽南中之俗矣
　　辍耕録曰南人方言曰温暾者得懐暖也王建宫词新晴草色暖温暾
　　得行简书闻欲下峡先以此寄
　　朝来又得东川信欲取春初发梓州书报九江闻蹔喜路经三峡想还愁潇湘瘴雾加餐饭灎滪惊波穏泊舟欲寄两行迎尔泪长江不肯向西流
　　南湖早春
　　风回云断雨初晴返照湖边暖复明乱点碎红山杏发平铺新緑水苹生翅低白雁飞仍重舌涩黄鹂语未成不道江南春不好年年衰病减心情
　　刻画早春有色泽腹聨尤警
　　题韦家泉池
　　泉落青山出白云萦村绕郭几家分自从引作池中水深浅方圆一任君
　　点额鱼
　　龙门点额意何如红尾青鬐却返初见説在天行雨苦为龙未必胜为鱼
　　比体即曳尾泥中意
　　夜送孟司功
　　浔阳白司马夜送孟功曹江闇管急楼明灯火髙湖波翻似箭霜草杀如刀且莫开征棹隂风正怒号一气旋折全以神行不知是情是景笔墨之痕俱化五律中此种境界开自老杜意到笔随非可以规仿而得者也
　　湖亭与行简宿
　　浔阳少有风情客招宿湖亭尽却回水槛虚凉风月好夜深谁共阿怜来
　　赠江客
　　江栁隂寒新雨地塞鸿声急欲霜天愁君独向沙头宿水绕芦花月满船
　　清冷逼人
　　浔阳秋懐赠许明府
　　霜红二林叶风白九江波暝色投烟鸟秋声带雨荷马闲无处出门冷少人过卤莽还乡梦依稀望阙歌共思除醉外无计奈愁何试问陶家酒新篘得几多
　　题遗爱寺前溪松
　　偃亚长松树侵临小石溪静将流水对高共逺峯齐翠盖烟笼密花幢雪压低与僧清影坐借鹤穏枝栖笔冩形难似琴偷韵易迷暑天风槭槭晴夜露凄凄独契依为舍闲行绕作蹊栋梁君莫采留着伴幽栖
　　咏物善取神韵故着题而不呆板若过于求切转蹈剪防为花之
　　闻杨十二新拜省郎遥以诗贺
　　文昌新入有光辉紫界宫墙白粉闱晓日鸡人传漏箭春风侍女护朝衣雪飘歌句高难和鹤拂烟霄老惯飞官职声名俱入手近来诗客似君稀
　　穏称中自饶风致对句较出句必分外精警固由机熟亦本思长
　　送韦侍御量移金州司马
　　春欢雨露同霑泽冬叹风霜独满衣留滞多时如我少迁移好处似君稀卧龙云到须先起蛰燕雷惊尚未飞莫恨东西沟水别沧溟长短拟同归
　　江西裴常侍以优礼见待又防赠诗辄叙鄙诚用伸感谢
　　一从簪笏事金貂每借温顔放折腰长觉身轻离泥滓忽惊手重捧琼瑶马因囘顾虽增价桐遇知音己半焦他日秉钧如见念壮心直气未全销
　　优礼赠诗分对工细一结有身分迁谪之乆一味感恩幸泽岂复能自树立耶
　　别草堂
　　三间茅舍向山开一带山泉绕舍回山色泉声莫惆怅三年官满却归来
　　行次夏口先寄李大夫
　　连山断处大江流红斾逶迤镇上防幕下翺翔秦御史军前奔走汉诸侯曾陪劎履升鸾殿欲谒旌幢入鹤楼假着绯袍君莫笑恩深始得向忠州
　　用事典切声调高亮七律中正法眼藏与刘禹锡最相似
　　重赠李大夫
　　早接清班登玉阶同承别诏直金銮鳯巢阁上容身穏鹤鏁笼中展翅难流落多年应是命量移逺近未成官惭君独不欺顦顇犹作银台旧眼看

　　御选唐宋诗醇巻二十三
　　钦定四库全书
　　御选唐宋诗醇卷二十四
　　太原白居易诗六
　　目録
　　江州赴忠州至江陵以来舟中示舍弟五十韵题岳阳楼
　　入峡次巴东
　　郡斋暇日忆庐山草堂兼寄二林僧社三十韵皆叙贬官以来出处之意
　　阴雨
　　送萧处士游黔南
　　竹枝词四首
　　巴水
　　别种东坡花树两絶
　　别桥上竹
　　太平乐词二首
　　闺怨词三首【録二首】
　　长洲苑
　　忆江栁
　　初除主客郎中知制诰与王十一李七元九三舎人中书同宿话旧感怀
　　见于给事暇日上直寄南省诸郎官诗因以戏赠西省北院新构小亭种竹开牕东通骑省与李常侍隔牕小饮因题四韵
　　送客南迁
　　旧房
　　新昌新居书事四十韵因寄元郎中张博士勤政楼西老栁
　　偶题阁下防
　　喜张十八博士除水部员外郎
　　晚庭逐凉
　　梨园弟子
　　暮江吟
　　聴弹湘妃怨
　　逢张十八员外籍
　　重到江州感旧游题郡楼十一韵
　　题别遗爱草堂兼呈李十使君
　　舟中晚起
　　晚兴
　　夜归
　　腊后嵗前遇景咏意
　　郡斋暇日辱常州陈郎中使君早春晚坐水西馆书事诗十六韵见寄亦以十六韵酬之
　　题小桥前新竹招客
　　病中逢秋招客夜酌
　　洛下卜居
　　郡中西园
　　九日宴集醉题郡楼兼呈周殷二判官
　　霓裳羽衣歌
　　小童薛阳陶吹觱栗歌
　　双石
　　和微之四月一日作
　　喜雨
　　六年春赠分司东都诸公
　　和微之诗二十三首【録三首】
　　和三月二十日四十韵
　　和酬郑侍御东阳春闷放怀追越游见寄和顺之琴者

　　钦定四库全书
　　御选唐宋诗醇卷二十四
　　太原白居易诗六
　　江州赴忠州至江陵以来舟中示舍弟五十韵
　　昔作咸秦客常思江海行今来仍尽室此去又专城典午犹为幸分忧固是荣箳篁州乗送艛艓驿船迎共载皆妻子同逰即弟兄寜辞浪迹逺且贵赏心并云展帆髙挂飚驰櫂迅征泝流从汉浦循路转荆衡山逐时移色江随地改名风光近东早水木向南清夏口烟孤起湘川雨半晴日煎红浪拂月射白沙明北渚寒留雁南枝暖待莺骈朱桃露蕚点翠栁含萌亥市鱼盐聚神林鼓笛鸣壶浆椒叶气歌曲竹枝声系缆怜沙静垂纶爱岸平水餐红粒稻野茹紫花菁瓯泛茶如乳台粘酒似饧脍长抽锦缕藕脆削琼英容易来千里斯须进一程未曾劳气力渐觉有心情卧穏添春睡行迟带酒酲忽愁牵世网便欲濯尘缨早接文塲战曾争翰苑盟掉头称俊造翘足取公卿且昧随时义徒输报国诚众排恩易失偏压势先倾虎尾忧危切鸿毛性命轻烛蛾谁救护蚕茧自纒萦敛手辞双阙囘眸望两京长沙抛贾谊漳浦卧刘桢鶗鴂鸣还歇蟾蜍破又盈年光同激箭乡思极揺旌潦倒亲知笑衰羸旧识惊乌头应感白鱼尾为劳赪劎学将何用丹烧竟不成孤舟萍一叶双鬓雪千茎老见人情尽闲思物理精如汤探冷热似博鬭输赢险路应须避迷途莫共争此心知止足何物要经营玉向泥中洁松经雪后贞无妨隠朝市不必谢寰瀛但在前非悟期无后患婴多知非景福少语是元亨晦即全身药明为伐性兵昬昬随世俗蠢蠢学黎甿鸟以能言縁入梦烹知之一何晚犹足保余生
　　议论与叙事相间而行才气澜翻潮涌一笔扫就
　　题岳阳楼
　　岳阳城下水漫漫独上危楼凭曲防春岸緑时连梦泽夕波红处近长安猿攀树立啼何苦雁点湖飞渡亦难此地惟堪画图障华堂张与贵人看
　　结语振竦洞庭之险更不待实冩
　　入峡次巴东
　　不知逺郡何时到犹喜全家此去同万里王程三峡外百年生计一舟中巫山暮足霑花雨陇水春多逆浪风两片红旌数声鼓使君艛艓上巴东
　　量移涉险非乐境也中两聨冩舟行之苦落句偏结得有气色
