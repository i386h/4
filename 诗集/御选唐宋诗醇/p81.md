<!-- { "loadSidebar": true } -->
　　新城道中二首【録一首】
　　于潜女
　　僧清顺新作垂云亭
　　防客有美堂周邠长官与数僧同泛湖往北山湖中闻堂上歌笑声以诗见寄因和二首时周有服
　　钦定四库全书
　　御选唐宋诗醇巻三十三
　　眉山苏轼诗二
　　十月二日将至涡口五里所遇风留宿
　　长淮久无风放意弄清快今朝雪浪满始觉平野隘两山控吾前吞吐久不嘬孤舟系桑本终夜舞澎湃舟人更传呼弱缆恃菅蒯平生傲忧患久矣恬百怪鬼神欺吾穷戏我聊一噫缾中尚有酒信命谁能戒
　　刻画山水如谢公而去其棘澁
　　出颍口初见淮山是日至寿州
　　我行日夜向江海枫叶芦花秋兴长长淮忽迷天逺近青山乆与船低昻寿州己见白石塔短棹未转黄茒冈波平风软望不到故人乆立烟苍茫
　　宛是抝体律诗别饶古趣
　　施元之曰东坡尝纵笔书此诗且题云予年三十六赴杭倅过寿作此诗今五十九南迁至防烟雨凄然颇有当年气象也
　　寿阳岸下
　　街东街西翠幙成池南池北绿钱生幽人独来带残酒偶听黄鹂第一声
　　泗州憎伽塔
　　我昔南行舟系汴逆风三日沙吹面舟人共劝祷灵塔香火未収旗脚转囘头顷刻失长桥郤到山未朝饭至人无心何厚薄我自懐私欣所便耕田欲雨刈欲晴去得顺风来者怨若使人人祷辄遂造物应须日千变我今身世两悠悠去无所逐来无恋得行固愿留不恶毎到有求神亦倦退之旧云三百尺澄观所营今己换不嫌俗士污丹梯一看云山绕淮甸
　　至理竒文只是眼前景物口头语透辟无碍是广长舌潜溪诗眼曰句法之学自是一家工夫昔尝问山谷耕田欲雨刈欲晴去得顺风来者怨山谷云不如千岩无人万壑静十步囘头五步坐此专论句法不论义理葢七言诗四字三字作两节也此句法出黄庭经自上有黄庭下关元已下多此体张平子四愁诗句句如此
　　困学纪闻曰刘梦得何卜赋云同涉于川其时在风防者之吉泝者之凶同萟于野其时在泽伊穜之利乃稑之厄东坡诗耕田欲雨刈欲晴去得顺风来者怨本此意
　　容斋四笔曰俚语笑林谓两商人入神庙其一陆行欲晴许赛以猪头其一水行欲雨许赛以羊头神顾小鬼言晴干吃猪头雨落吃羊头有何不可坡诗云若使人人祷辄应造物应须日千变此意未易为庸俗道也
　　志林曰泗州大圣僧伽传云和尚何国人也又世云莫知其所从来云不知何国人也近读隋书西域传乃有何国余在惠州忽被命责儋耳太守方子容自擕告身来且语余曰此固前定无可恨吾妻沈素事僧伽谨甚一夕梦和尚告别沈问所往答曰当与苏子瞻同行后七十二日当有命今适七十二日矣岂非前定乎予以为事之前定者不待梦而知然予何人也而和尚辱与同行得非夙世有少縁契乎山
　　我生飘荡去何求再过山嵗五周身行万里半天下僧卧一庵初白头地隔中原劳北望潮连沧海欲东游元嘉旧事无人记故垒摧頽今在不【自注宋文帝遣将拒魏太武筑城此山】
　　万里句阔逺一庵句静闲妙作对偶熈宁甲寅轼自杭倅移知密州至元丰己未移知湖州故云再过山嵗五周结寓感叹以见兵戎事往并故垒亦不复存不独无人记忆已也
　　明道杂志曰苏公诗云身行万里半天下僧卧一庵初白头黄九云初日头问其义但云若此僧负暄于初日耳余不然黄甚不平曰岂有用白对天乎余异日问苏公公曰若是黄九要改作日头也不奈何他十月十六日记所见
　　风髙月暗云水黄淮阴夜发朝山阳山阳晓雾如细雨炯炯初日寒无光云収雾巻己亭午有风北来寒欲僵忽惊飞雹穿户牖迅驶不复容遮防市人颠沛百贾乱疾雷一声如頽墙使君来呼晚置酒坐定已复日照廊恍疑所见皆梦寐百里变怪旋消亡共言蛟龙厌旧穴鱼鼈随徙空陂塘愚儒无知守章句论説黑白推何祥惟有主人言可用天寒欲雪饮此觞
　　游金山寺
　　我家江水初发源宦游直送江入海闻道潮头一丈髙天寒尚有沙痕在中冷南畔石盘陀古来出没随涛波试登絶顶望乡国江南江北青山多羁愁畏晚寻归楫山僧苦留看落日微风万顷鞾文细断霞半空鱼尾赤是时江月初生魄二更月落天深黑江心似有炬火明飞焰照山栖鸟惊怅然归卧心莫识非鬼非人竟何物【自注是夜所见如此】江山如此不归山江神见怪惊我顽我谢江神岂得巳有田不归如江水
　　一往作缥缈之音觉自来赋金山者极意着题正无从得此逺韵起二句将万里程半生事一笔道尽恰好由岷山导江至此处海门归宿为入题之语中闲望乡国句故作羁望语以环应首尾后思及江神见怪而终之以归田矜竒之语见道之言想见登眺徘徊俯视一切
　　自金山放船至焦山
　　金山楼观何耽耽撞钟击鼓闻淮南焦山何有有修竹采薪汲水僧两三云霾浪打人迹絶时有沙户祈春蚕【自注吴人谓水中可田者为沙】我来金山更留宿而此不到心懐慙同游尽返决独往赋命穷薄轻江潭清晨无风浪自涌中流歌啸倚半酣老僧下山惊客至迎笑喜作巴人谈【自注焦山长老中江人也】自言乆客忘乡井只有弥勒为同龛困眠得就纸帐暖饱食未厌山蔬甘山林饥卧古亦有无田不退宁非贪展禽虽未三见黜叔夜自知七不堪行当投劾谢簪组为我佳处留茒庵
　　金山作己极登髙望逺之胜故焦山作只写见闻歌啸之景彼以雄放称竒此以闲寂入妙结处无田不退宁非贪则又为前篇有田不归如江水之句进一解矣甘露寺【自注欲游甘露寺有二客相过遂与偕行寺有石如羊相传谓之很石云诸葛亮孔明坐其上与孙仲谋论曹公也大铁镬二案铭梁武帝所铸画师子一菩萨二陆探微笔卫公所留祠堂在寺手植柏合抱矣近寺僧发古殿基得舍利七粒并石记乃卫公为穆宗皇帝造福所葬者也】
　　江山岂不好独游情易阑但有相擕人何必素所欢我欲访甘露当途无闲官二子旧不识欣然肯聨鞍古郡山为城层梯转朱栏楼台断崖上地窄天水寛一览吞数州山长江漫漫郤望大明寺惟见烟中竿很石卧庭下穹隆如伏羱缅懐卧龙公挟防事雕鑚一谈收猘子再説走老瞒名髙有余想事往无留观萧公古铁镬相对空团团陂陁受百斛积雨生微澜泗水逸周鼎渭城辞汉盘山川失故态怪此能独完僧繇六化人霓衣挂冰纨隠见十二叠观者疑夸谩破板陆生画青猊戏盘跚上有二天人挥手如翔鸾笔墨虽欲尽典刑垂不刋赫赫赞皇公英姿凛以寒古柏手亲种挺然谁敢干枝撑云峰裂根入石窟蟠薙草得断碑斩崖出金棺瘗藏岂不牢见伏理可叹四雄皆龙虎遗迹俨未刓方其盛壮时争夺肯少安废兴属造物迁逝谁控抟况彼妄庸子而欲事所难古今共一轨后世徒辛酸聊兴广武叹不待雍门弹
　　就寺中所见器物抚时懐古每事各为段落而感慨深情别有规连矩泄之妙
　　志林曰昔先友史经臣彦辅谓余阮籍登广武而叹曰时无英雄使竖子成其名岂谓沛公竖子乎余曰非也伤时无刘项也竖子指魏晋闲人耳其后余游润州甘露寺寺有孔明孙权梁武李徳裕之遗迹余感之赋诗则犹此意也嗣宗虽放荡本有意于世以魏晋闲多故故一放于酒何至以沛公爲竖子乎玉壶清话曰润州甘露寺熈宁四年春江中渔者见神光累夕起于溷厠闲一旦其厠无故自圮长老应夫再营之方筑基垦土去地数尺一础覆土中刻曰有唐太和三年正月二十四日于上元县禅众寺旧塔基下获舍利石函以其年二月十五日重瘗藏于丹徒县甘露寺东塔下金棺一银椁一锦襆九重皆余之施也余创甘露寺寳刹重瘗舍利以资穆皇之防福也江浙西道观察等使兼润州刺史李徳裕记腊日游孤山访惠勤惠思二僧
　　天欲雪云满湖楼台明灭山有无水清出石鱼可数林深无人鸟相呼腊日不归对妻孥名寻道人实自娱道人之居在何许寳云山前路盘纡孤山孤絶谁肯庐道人有道山不孤纸牕竹屋深自暖拥褐坐睡依团蒲天寒路逺愁仆夫整驾催归及未晡出山廻望云木合但见野鹘盘浮图兹游淡薄欢有余到家恍如梦蘧蘧作诗火急追亡逋清景一失后难摹
　　结句清景二字一篇之大防云雪楼台逺望之景水清林深近接之景未至其居见盘纡之山路既造其屋有坐睡之蒲团至于仆夫整驾廻望云山寒日将晡宛焉入画野鹘句于分明处写出迷离正与起五句相对照语语清景亦语语自娱而道人有道之处己于言外得之栩栩欲仙何必涤笔于冰瓯雪椀
　　苏长公外纪曰惠勤惠思者皆居孤山子瞻以腊日访之作诗此诗惟孥蘧二韵艰涩而公三叠之原韵孥字乃东方朔腊日早归之事
　　施元之曰惠勤余杭人东坡通守钱塘见欧阳文忠公于汝阴而南公曰西湖僧惠勤甚文而长于诗子求人于湖山闲而不可得则往从勤乎东坡到官三日访勤于孤山之下遂赋此诗
　　戏子由
　　宛丘先生长如丘宛丘学舍小如舟常时低头诵经史忽然欠伸屋打头斜风吹帷雨注面先生不愧旁人羞任从饱死笑方朔肯为雨立求秦优眼前勃豀何足道处置六凿须天游读书万巻不读律致君尧舜知无术劝农冠盖閙如云送老虀盐甘似蜜门前万事不挂眼头虽长低气不屈余杭别驾无功劳画堂五丈容旂旄重楼跨空雨声逺屋多人少风骚骚平生所慙今不耻坐对疲氓更鞭棰道逢阳虎呼与言心知其非口诺唯居髙志下真何益气节消缩今无防文章小枝安足程先生别驾旧齐名如今衰老俱无用付与时人分重轻前后平列两段末以四句作结宛丘低头读书而有昻藏磊落之气别驾画堂髙坐而有气节消缩之嫌其所齐名并驱者独文章耳而文章固无用也中闲以画堂五丈容旂旄对宛丘学舍小如舟以重楼跨空雨声逺对斜风吹帷雨注面以平生所慙今不耻对先生不愧傍人羞以坐对疲氓更鞭棰对门前万事不挂眼以居髙志下真何益对头虽长低气不屈故作喧寂相反之势不独气节消缩者难云自适即安坐诵读者岂云得时文则跌宕昭彰情则欷歔悒郁
　　乌台诗案曰任从饱死笑方朔肯为雨立求秦优意取东方朔传侏儒饱欲死及滑稽传优旃谓陛楯郎汝虽长何益乃雨立我虽短幸休居言弟家贫官卑而身材长大所以比东方朔陛楯郎而以当今进用之人比侏儒优旃也读书万巻不读律致君尧舜知无术是时新兴律学轼意非之以为法律不足以致君于尧舜今时又专学法律而忘诗书故言我读万巻书不读法律葢闻法律之中无致君尧舜之术也劝农冠葢閙如云送老虀盐甘似蜜以讥新差提举官所至苛细生事发摘官吏惟学官无吏责也弟辙为学官故有是句生平所慙今不耻坐对疲氓更鞭棰是时多徒配犯盐之人例皆饥贫言鞭棰此等贫民轼生平所慙今不复耻矣以讥讽盐法太急也道逢阳虎呼与言心知其非口诺唯是时张靓俞希旦作盐司意不喜其为人然不敢与争议故毁诋之为阳虎也
　　越州张中舍寿乐堂
　　青山偃蹇如髙人常时不肯入官府髙人自与山有素不待招邀满庭户卧龙蟠屈半东州万室鳞鳞枕其股背之不见与无同狐裘反衣无乃鲁张君眼力覻天奥能遣荆棘化堂宇持颐宴坐不出门収揽竒秀得十五才多事少厌闲寂卧看云烟变风雨笋如玉筯椹如簪强饮且为山作主不忧儿辈知此乐但恐造物怪多取春浓睡足午牕明想见新茶如泼乳
　　句句竒辟轼每以人事喻景物笔端出竒无穷真乃仁智之性共山水効深矣
　　雨中游天竺灵感观音院
