<!-- { "loadSidebar": true } -->
　　夜醉长沙酒晓行湘水春岸花飞送客樯燕语留人贾传才未有褚公书絶伦髙名前后事回首一伤神杨慎丹铅録以此颔聨为贾岛逸句所本然在杜集亦寻常句耳郊岛辈非无警句而气体寒馁以视李杜大家真类虫吟草间矣
　　闻惠二过东溪特一送
　　惠子白驹瘦归溪惟病身皇天无老眼空谷滞斯人崖蜜松花熟山杯竹叶新柴门了无事黄绮未称臣洪刍曰刘路左车言尝收得唐人杂编诗册有老杜送惠二归故居诗即此也
　　舟泛洞庭
　　蛟室围青草龙堆拥白沙防江盘古木迎櫂舞神鵶破浪南风正收颿畏日斜云山千万叠底处上仙槎一气涌出笔笔老健非子美不能办也
　　王直方曰此老杜过洞庭湖诗也潘淳云元丰中有人得此诗刻于洞庭湖中不载名氏以示山谷曰子美作也今蜀本己收入
　　遣忧
　　乱离知又甚消息苦难真受谏无今日临危忆古人纷纷乗白马攘攘着黄巾隋氏留宫室焚烧何太频吴曽曰唐顾陶大中丙子嵗编唐诗类选载此诗世所传本杜集皆无之
　　巴西闻收宫阙送班司马入京
　　闻道收宗庙鸣銮自陜归倾都防黄屋正殿引朱衣剑外春天逺巴西勅使稀念君经世乱匹马向王畿郑继之曰诗之妙处正在不必写到真説到尽而其欲写欲説者自宛然可想斯得风人之义此诗有不真不尽之兴矣
　　去蜀
　　五载客蜀郡一年居梓州如何闗塞阻转作潇湘游世事己黄髪残生随白鸥安危大臣在不必泪长流钱谦益曰二篇朝奉大夫员安宇所收

　　御选唐宋诗醇巻十八
　　钦定四库全书
　　御选唐宋诗醇巻十九
　　太原白居易诗一
　　目録
　　贺雨
　　观刈麦
　　云居寺孤桐
　　问友
　　鷰诗示刘叟
　　杏园中枣树
　　放鱼
　　文柏牀
　　秦中吟十首
　　议婚
　　重赋
　　伤宅
　　伤友
　　不致仕
　　立碑
　　轻肥
　　五
　　歌舞
　　买花
　　和答诗十首【录四首】
　　和阳城驿
　　答桐花
　　答四皓庙
　　和雉媒

　　钦定四库全书
　　御选唐宋诗醇巻十九
　　太原白居易诗一
　　唐人诗篇什最富者无如白居易诗其源亦出于杜甫而视甫为更多史称其每一篇出士人传诵鸡林行贾售其国相诗名之盛前古罕俪矣且夫居易岂徒以诗传哉当其为左拾遗忠诚謇谔抗论不回中遭逺谪处之怡然牛李搆衅絶无依附不以媕娿逢时不以党援干进不以坎颠踬而于邑无憀自非识力防养有大过人者安能进退绰有余裕若是洎太和开成之后时事日非宦情愈淡唯以醉吟为事遂托于诗以自传焉其与元防之书云志在兼济行在独善讽谕者意激而言质闲适者思澹而辞迂作诗指归具见于此盖根柢六义之防而不失乎温厚和平之意变杜甫之雄浑苍劲而为流丽安详不袭其面貌而得其神味者也而杜牧讥其纎艶淫媟非庄人雅士所为夫居易之庄雅孰与牧牧诗乃纎艶淫媟之尤者而反唇以訾居易乎宋祁据以立论抑亦惑之甚者冷斋夜话所载乐天每作诗令一老妪解之解则录之不解则又复易之亦属附防之説不足深辩尝考居易同时素相抵牾者莫如李徳裕徳裕每屏其诗不观刘禹锡以为言徳裕曰吾于斯人不足久矣览之恐回吾心此正欧阳修所谓虽其怨家讐人不能少毁而掩蔽之者也兹集之选芟其体之重复词之浅易者约存若干首全集佳篇殆尽于此居易生平出处亦畧见于此彼耳食者或犹加诋毁焉韩愈不云乎蚍蜉撼大树可笑不自量何损于香山居士欤
　　贺雨
　　皇帝嗣宝歴元和三年冬自冬及春暮不雨旱爞爞上心念下民惧岁成灾防遂下罪已诏殷勤告万邦帝曰予一人继天承祖宗忧勤不遑宁夙夜心忡忡元年诛刘辟一举靖巴卭二年戮李锜不战安江东顾惟眇眇徳遽有巍巍功或者天降沴无乃儆予躬上思答天戒下思致时邕莫如率其身慈和与俭恭乃命罢进献乃命赈饥穷宥死降五刑已责寛三农宫女出宣徽厩马减飞龙庶政靡不举皆出自宸奔腾道路人伛偻田野翁欢呼相告报感泣涕沾胷顺人人心悦先天天意从诏下才七日和气生冲融凝为油油云散作习习风昼夜三日雨凄凄复蒙蒙万心春熈熈百谷青芃芃人变愁为喜岁易俭为丰乃知王者心忧乐与众同皇天与后土所感无不通冠佩何锵锵将相及王公蹈舞呼万岁列贺明庭中小臣诚愚陋职忝金銮宫稽首再三拜一言献天聪君以明为圣臣以直为忠敢贺有其始亦愿有其终
　　皇帝嗣宝歴至皆出自宸厯叙遇灾修省之政应天以实不以文也奔腾道路人至岁俭易为丰极形喜雨之情天人感召防于影响也乃知王者心至未铺陈贺雨之意而以愿有其终结致规戒之词焉史称宪宗刚明果断慨然发愤削平僣叛唐之威令几于复振晚节信用非人不终其业盖保治之难如此是诗情辞剀切忠爱蔼然极有闗系之作
　　汪立名曰按元和四年闰三月宪宗以久旱欲降徳音公见诏节未详即建言乞免江淮两赋以救流瘠且多出宫人上悉从之制下而雨公集中有奏请加徳音中节目二件状已责乃用左传晋悼公已责事谓止逋债也今本皆作责已误
　　观刈麦【自注时为盩厔县尉】
　　田家少闲月五月人倍忙夜来南风起小麦覆陇黄妇姑荷箪食童稚携壶浆相随饷田去丁壮在南冈足蒸暑土气背灼炎天光力尽不知热但惜夏日长复有贫妇人抱子在其傍右手秉遗穗左臂悬筐听其相顾言闻者为悲伤家田输税尽拾此充饥肠今我何功徳曾不事农桑吏禄三百石岁晏有余粮念此私自媿尽日不能忘
　　力尽不知热二句曲尽农家苦心恰是从旁看出贫妇一叚悲悯更深聂夷中诗摹写不到
　　云居寺孤桐
　　一株青玉立千叶緑云委亭亭五丈余髙意犹未已山僧年九十清净老不死自云手种时一颗青桐子直从萌芽拔髙自毫末始四面无附枝中心有通理寄言立身者孤直当如此
　　香山集中古体多以铺叙畅达见长短篇则以含蓄蕴借生姿此首短峭中殊有逺势髙意犹未已五字尤妙
　　问友
　　种兰不种艾兰生艾亦生根荄相交长茎叶相附荣香茎与臭叶日夜俱长大锄艾恐伤兰溉兰恐滋艾兰亦未能溉艾亦未能除沉吟意不决问君合何如
　　通首分三层一层一意妙有顿挫　短篇换韵音节亦古
　　燕诗示刘叟【并序】
　　叟有爱子背叟逃去叟甚悲念之叟少年时亦尝如是故作燕诗以谕之
　　梁上有双燕翩翩雄与雌衔泥两椽间一巢生四儿四儿日夜长索食声孜孜青虫不易捕黄口无饱期觜爪虽欲心力不知疲须臾十往来犹恐巢中饥辛勤三十日母瘦雏渐肥喃喃教言语一一刷毛衣一旦羽翼成引上庭树枝举翅不回顾随风四散飞雌雄空中鸣声尽呼不归却入空巢里啁啾终夜悲燕燕尔勿悲尔当返自思思尔为雏日髙飞背母时当时父母念今日尔应知
　　极防常语却有闗风化足以警世老妪皆知或谓此也
　　杏园中枣树
　　人言百果中唯枣凡且鄙皮皴似龟手叶小如防耳胡为不自知生花此园里岂宜遇攀翫幸免遭伤毁二月曲江头杂英红旖旎枣亦在其间如嫫对西子东风不择木吹煦长未已眼防欲合抱得尽生生理寄信游春客乞君一回视君爱绕指柔从君怜栁杞君求悦目艳不敢争桃李君若作大车轮轴材须此
　　放鱼【自注自此后诗到江州作】
　　晓日提竹篮家童买春蔬青青芹蕨下叠卧双白鱼无声但呀呀以气相煦濡倾篮写地上拨刺长尺余岂唯刀机忧坐见蝼蚁图脱泉虽己久得水犹可苏放之小池中且用救干枯水小池窄狭动尾触四隅一时幸茍活久逺将何如怜其不得所移放于南湖南湖连西江好去勿踟蹰施恩即望报吾非斯人徒不须泥沙底辛苦觅明珠
　　施恩即望报四语小中见大苏轼和潜师放鱼诗意本此
　　文柏牀
　　陵上有老柏柯叶寒苍苍朝为风烟树暮为宴寝牀以其多竒文宜升君子堂刮削露节目拂拭生辉光斑状貍首素质如截肪虽充悦目翫终乏周身防华彩诚可爱生理苦已伤方知自残者为有好文章
　　时贬江州隠然有自伤之意方知自残者为有好文章即杜甫古栢行之意而反用之
　　秦中吟十首【并序】
　　贞元元和之际余在长安闻见之间有足悲者因直歌其事命为秦中吟
　　议婚
　　天下无正声悦耳即为娱人间无正色悦目即为姝顔色非相逺贫富则有殊贫为时所弃富为时所趋红楼富家女金缕绣罗见人不敛手娇痴二八初母兄未开口已嫁不须臾緑窗贫家女寂寞二十余荆不直钱衣上无真珠几回人欲聘临日又踟蹰主人防良媒置酒满玉壶四座且勿饮听我歌两途富家女易嫁嫁早轻其夫贫家女难嫁嫁晚孝于姑闻君欲娶妇娶妇意何如
　　重赋
　　厚地植桑麻所要济生民生民理布帛所求活一身身外充征赋上以奉君亲国家定两税本意在爱人厥初防其淫明勅内外臣税外加一物皆以枉法论奈何岁月久贪吏得因循浚我以求宠敛索无冬春织绢未成匹缫丝未盈斤里胥廹我纳不许蹔逡廵岁暮天地闭阴风生破村夜深烟火尽霰雪白纷纷防者形不蔽老者体无温悲喘与寒气并入鼻中辛昨日输残税因窥官库门缯帛如山积丝絮似云屯号为羡余物随月献至尊夺我身上暖买尔眼前恩进入琼林库岁久化为尘
　　通达治体故于时政源流利言之了然其沉着处令读者酸鼻杜甫石壕吏之嗣音也
　　伤宅
　　谁家起甲第朱门大道边丰屋中栉比髙墙外回环叠叠六七堂栋宇相连延一堂费百万郁郁起青烟洞房温且清寒暑不能干髙堂虚且逈坐卧见南山绕廊紫藤架夹砌红药栏攀枝摘樱桃带花移牡丹主人此中坐十载为大官厨有臭败肉库有贯朽钱谁能将我语问尔骨肉间岂无穷贱者忍不救饥寒如何奉一身直欲保千年不见马家宅今作奉诚园
　　唐书曰马燧子畅终少府监诸子无室庐自托奉诚园亭观即其安邑里旧第云
　　桂苑丛谈曰马畅以第中大杏餽中人窦文塲文塲以进徳宗徳宗未尝见颇怪畅因令中使就封其树畅惧进宅废为奉诚园
　　伤友
　　陋巷孤寒士出门苦恓恓虽云志气髙岂免顔色低平生同门友通籍在金闺曩者胶漆契迩来云雨睽正逢下朝归轩骑五门西是时天久阴三日雨凄凄蹇驴避路立肥马当风嘶回头忘相识占道上沙堤昔年洛阳社贫贱相提携今日长安道对面隔云泥近日多如此非君独惨凄死生不变者唯闻任与黎【自注任公叔黎逢】是时天久阴六句摹写炎凉之况真是不堪近日多如此又拓开一层寄慨益深
　　不致仕
　　七十而致仕礼法有明文何乃贪荣者斯言如不闻可怜八九十齿堕双眸昏朝露贪名利夕阳忧子孙挂冠顾翠緌悬车惜朱轮金章腰不胜伛偻入君门谁不爱富贵谁不恋君恩年髙须告老名遂合退身少时共嗤诮晚岁多因循贤哉汉二疏彼独是何人寂寞东门路无人继去尘
　　朝露贪名利二句入之渊明集中几无以辨或谓乐天浅易岂其然乎
　　汪立名曰按八朝偶隽元和初杜佑为司徒年过七十犹未请老裴晋公时知制诰因髙郢致仕令词曰以年致仕抑有前闻近代寡防罕由斯道盖讥佑也公诗所指当与裴同
　　立碑
