<!-- { "loadSidebar": true } -->
　　江城地瘴蕃草木只有名花苦幽独嫣然一笑竹篱间桃李漫山总麤俗也知造物有深意故遣佳人在空谷自然富贵出天姿不待金盘荐华屋朱唇得酒晕生脸翠防巻纱红映肉林深雾暗晓光迟日暖风轻春睡足雨中有泪亦凄怆月下无人更清淑先生食饱无一事散歩逍遥自扪腹不问人家与僧舍拄杖敲门防修竹忽逢絶艶照衰朽叹息无言揩病目陋邦何处得此花无乃好事移西蜀寸根千里不易到衔子飞来定鸿鹄天涯流落俱可念为饮一樽歌此曲明朝酒醒还独来雪落纷纷那忍触
　　朱唇二句绘其态林深二句传其神雨中二句写其韵不染铅粉不渉描摹乃得是追魂摄魄之笔倘中无写发但一味作叹息流落之词岂复有此
　　容斋五笔曰白乐天琵琶行一篇直欲摅写天涯沦落之恨尔东坡谪黄州赋定惠院海棠诗有陋邦何处得此花无乃好事移西蜀天涯流落俱可念为饮一尊歌此曲之句其意亦尔也或谓殊无一话一言与之相似是不然此真能用乐天之意者何必效常人章摹句写而后已哉
　　苕溪渔隐丛话曰此诗词格超逸不复蹈袭前人元丰间东坡谪黄州寓居定惠院院之东小山上有海棠一株特繁茂每嵗盛开时必为携客置酒巳五醉其下矣故作此长篇平生喜为人写盖人间刋石者自有五六本云轼平生得意诗也
　　雨中防牡丹三首
　　雾雨不成防映空疑有无时于花上见的皪走明珠秀色洗红粉暗香生雪肤黄昏更萧瑟头重欲相扶明日雨当止晨光在松枝清寒入花骨肃肃初自持午景发浓艶一笑当及时依然暮还敛亦自惜幽姿幽姿不可惜后日东风起酒醒何所见金粉抱青子千花与百草共尽无妍鄙未忍污泥沙牛酥煎落蘂首作句句有雨在次作言明日此作言后日又从雨中而想雨后之景层见叠出章法如列眉
　　贺裳曰雨中防牡丹诗依然暮还敛亦自惜幽姿二句尤有雅人深致
　　武昌铜剑歌【并引】
　　供奉官郑文尝官于武昌江岸裂出古铜剑文得之以遗余冶铸精巧非锻冶所成者
　　雨余江清风巻沙雷公蹑云捕黄虵虵行空中如枉矢电光煜煜烧虵尾或投以块镫有声雷飞上天虵入水水上青山如削铁神物欲出山自裂细防两胁生碧花犹是西江老蛟血苏子得之何所为蒯侯弹铗咏新诗君不见凌烟功臣长九尺腰间玉具髙拄頣
　　文之竒伟恠谲固由才思天成然无根之谈作者弗尚故世谓杜诗韩笔无一字无来歴也如此篇全是广异记来加之镕链遂成竒光异彩岂后人臆説者所能彷像其万一
　　广异记曰唐开元末武胜之为宣州司士知静江军事忽然滩中见雷公践微云逐小黄蛇盘绕滩上静江之夫戏以石投之中蛇铿然作金声雷公乃飞去使人徃视之得一铜剑有文曰许旌阳斩蛟第三剑云
　　晓至巴口迎子由
　　去年御史府举动触四壁幽幽百尺井仰天无一席隔墙闻歌呼自恨计之失留诗不忍写苦泪渍纸笔余生复何幸乐事有今日江流镜靣净烟雨轻羃羃孤舟如凫鹥防破千顷碧闻君在磁湖欲见隔咫尺朝来好风色旗尾西北掷行当中流见笑眼清光溢此邦疑可老修竹帯泉石欲买柯氏林兹谋待君必
　　元丰庚申五月辙来齐安故有迎之之作前半追忆在御史台有授狱卒梁成以遗之之作不胜其戚后半则因其将至而预期防晤之乐不胜其懽却以余生复何幸乐事有今日二句于中作转轴敏妙絶伦
　　与子由同游寒谿西山
　　散人出入无町畦朝游湖北暮淮西髙安酒官虽未上两脚垂欲穿尘泥与君聚散若云雨共惜此日相提擕千揺万兀到樊口一箭放溜先凫鹥层层草木暗西岭浏浏霜雪鸣寒谿空山古寺亦何有归路万顷青玻瓈我今漂泊等鸿鴈江南江北无常栖幅巾不碍过城市欲踏径路开新蹊【自注路有直入寒谿不过武昌者】却忧别后不忍到见子行迹空余凄吾侪流落岂天意自坐迂濶非人挤行逄山水輙羞叹此去未免勤盐虀何当一遇李八百【自注李八百宅在筠州】相哀白髪分刀圭
　　轼以诗狱谪黄州辙亦謪筠州监盐酒税相见宜不胜感怆者而诗云吾侪流落岂天意自坐迂濶非人挤诗人忠厚之防
　　次韵子由病酒肺疾发
　　忆子少年时肺病疲坐卧喊呀或终日势若风雨过虚阳作浮涨客冷仍下堕妻孥恐怅望脍炙不登坐终年禁晚食半夜发清饿胃强鬲苦满肺敛腹辄破三彭姿啖囓二防肎逋播寸田可治生谁劝耕黄稬【自注新发方田谓黄稬为上膄】探懐得真药不待君臣佐初如雪花积渐作樱桃大隔墙闻三咽隐隐如转磨自兹失故疾阳唱隂輙和神仙多歴试中路或坎坷平生不尽噐痛饮知无奈旧人眼看尽老伴余几个残年一斗粟待子同舂簸云何不自珍醉病又一挫真源结梨枣世味等糠莝耕耘当待获愿子勤自课相将赋逺防仙语不用些
　　少时病状曲述情形已乃幸其疾愈计及残年老伴斗粟同舂意思无不尽矣醉病一挫陡然入题而以不自珍重一语归咎之切切入情
　　正月廿日徃岐亭郡人潘古郭三人送余于女王城东禅庄院
　　十日春寒不出门不知江栁已揺村稍闻决决流氷谷尽放青青没烧痕数畆荒园留我住半瓶浊酒待君温去年今日闗山路细雨梅花正断魂
　　一结含蕴无穷彷佛少陵东阁官梅之作
　　苕溪渔隐丛话曰东坡诗去年今日闗山路细雨梅花正断魂韩子苍诗云只度闗山魂已断何须疎雨湿梅花此盖反东坡之意但为闗山断魂却无佳思也
　　志林曰读隋书地里志黄州乃永安郡今黄州东十五里许有永安城而俗谓之女王城其説甚鄙野














　　御选唐宋诗醇巻三十六
　　钦定四库全书
　　御选唐宋诗醇巻三十七
　　眉山苏轼诗六
　　目録
　　东坡八首
　　侄安节逺来夜坐三首
　　岐亭道上见梅花戱赠季常
　　太守徐君猷通守孟亨之皆不饮酒以诗戱之次韵和王巩六首【録一首】
　　江上值雪效欧阳体限不以盐玉鹤鹭絮蝶飞舞之类为比仍不使皓白洁素等字
　　是日同至女王城作诗乃和前韵
　　红梅三首【録一首】
　　陈季常见过三首【録二首】
　　寒食雨二首
　　鱼蛮子
　　吊李台卿
　　曹既见和复次其韵
　　次韵孔毅父集古人句见赠五首【録三首】
　　六年正月二十日复出东门仍用前韵
　　南堂五首【録一首】
　　次韵孔毅父久旱已而甚雨三首
　　初秋寄子由
　　和蔡景繁海州石室
　　小饮公瑾舟中
　　过江夜行武昌山上闻黄州鼓角
　　自兴国徃筠宿石田驿南廿五里野人舍
　　圆通禅院先君旧游也四月二十日晚至宿焉明日忌日也乃手写寳积献葢颂佛一偈以赠长老僊公僊抚掌笑曰昨夜梦寳葢飞下着处辄出火岂此祥乎乃作是诗院有蜀僧宣逮事讷长老识先君云
　　题西林壁
　　庐山二胜
　　开先潄玉亭
　　栖贤三峡桥
　　岐亭五首【録三首】
　　郭祥正家醉画竹石壁上郭作诗为谢且遗二古铜剑
　　龙尾砚歌
　　次韵杭人裴维甫
　　同王胜之游蒋山
　　送沈逵赴广南
　　豆粥
　　秦少游梦发殡而葬之者云是刘发之柩是嵗发首荐秦以诗贺之刘泾亦作因次其韵
　　徐大正闲轩
　　髙邮陈直躬处士画鴈二首
　　次韵王定国南迁回见寄















　　钦定四库全书
　　御选唐宋诗醇巻三十七
　　眉山苏轼诗六
　　东坡八首【并引】
　　余至黄州二年日以困匮故人马正卿哀予乏食为于郡中请故营地数十畆使得躬耕其中地既乆荒为茨棘瓦砾之塲而嵗又大旱垦辟之劳筋力殆尽释耒而叹乃作是诗自愍其勤庻几来嵗之入以忘其劳焉
　　废垒无人顾頽垣满蓬蒿谁能捐筋力嵗晚不偿劳独有孤旅人天穷无所逃端来拾瓦砾嵗旱土不膏﨑岖草棘中欲刮一寸毛喟然释耒叹我廪何时高
　　荒田虽浪莽高庳各有适下隰种秔稌东原莳枣栗江南有蜀士桑果已许乞好竹不难栽但恐鞭横逸仍须卜佳处规以安我室家童烧枯草走报暗井出一饱未敢期瓢饮巳可必
　　因耕田而及桑果竹木以至筑室穿井各成幸愿想见随寓而安
　　自昔有微泉来从逺岭背穿城过聚落流恶壮蓬艾去为柯氏陂十畆鱼虾防嵗旱泉亦竭枯萍粘破块昨夜南山云雨到一犁外然寻故渎知我理荒荟泥芹有宿根一寸嗟独在雪芽何时动春鸠行可脍【自注蜀人贵芹芽脍杂鸠肉为之】
　　种稻清明前乐事我能数毛空暗春泽鍼水闻好语【自注蜀人以细雨为雨毛稻初生时农夫相语稻鍼出矣】分秧及初夏渐喜风叶举月明防露上一一珠垂缕秋来霜穗重颠倒相撑拄但闻畦陇间蚱蜢如风雨【自注蜀中稻熟时蚱蜢羣飞田间如小蝗状而不害稻】新舂便入甑玉粒照筐筥我乆食官仓红腐等泥土行当知此味口腹吾已许
　　悉数四时田事风霜月露宛转闗情王孟田家杂诗所未经道
　　良农惜地力幸此十年荒桑柘未及成一麦庻可望投种未逾月覆块已苍苍农父告我言勿使苖叶昌君欲富饼饵要须纵牛羊再拜谢苦言得饱不敢忘
　　此首专言种麦述农父问答有情
　　种枣期可剥种松期可斲事在十年外吾计亦巳慤十年何足道千载如风雹旧闻李衡奴此防疑可学我有同舍郎官居在灊岳【自注李公择也】遗我三寸甘照坐光卓荦百栽傥可致当及春氷渥想见竹篱间青黄垂屋角岂诚愿学李衡亦因遗甘而懐李公择耳预想到屋角青黄拙朴语益徴高旷
　　潘子乆不调沽酒江南村郭生本将种卖药西市垣古生亦好事恐是押牙孙家有十畆竹无时容叩门我穷交旧絶三子独见存从我于东坡劳饷同一飱可怜杜拾遗事与朱阮论吾师卜子夏四海皆弟昆【自注潘名大临字邠老荥阳人郭生名遘汾阳人古生名耕道新平人】
　　马生本穷士从我二十年日夜望我贵求分买山钱我今反累生借耕辍兹田刮毛背上何时得成氊可怜马生痴至今夸我贤众笑终不悔施一当获千
　　轼答秦太虚书曰所居对岸武昌山水佳絶有蜀人王生在邑中往往为风涛所隔不能即归则王生能为杀鸡炊黍至数日不厌又有潘生者作酒店樊口棹小舟径至店下村酒亦自醇酽
