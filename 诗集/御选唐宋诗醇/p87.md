<!-- { "loadSidebar": true } -->
　　待月台
　　月与髙人本有期挂檐低户映蛾眉只从昨夜十分满渐觉氷轮出海遅
　　过谿亭
　　身轻歩穏去忘归四柱亭前野彴微忽悟过谿还一笑水禽惊落翠毛衣
　　筼筜谷
　　汉川修竹贱如蓬斤斧何曾赦箨龙料得清贫馋太守渭川千畆在胸中
　　文与可画筼筜谷偃竹记曰筼筜谷在洋川与可尝令予作洋川三十咏筼筜谷其一也予诗云云与可是日与其妻游谷中烧笋晚食发凾得诗失笑喷饭满案
　　寒芦港
　　溶溶晴港漾春晖芦笋生时栁絮飞还有江南风物否桃花流水鮆鱼肥
　　寄题刁景纯藏春坞
　　白首归来种万松待看千尺舞霜风年抛造物陶甄外春在先生杖屦中杨栁长齐低户暗樱桃烂熟滴堦红何时郤与徐元直共访襄阳厐德公
　　三四一联句法独创后人效之未免学歩邯郸至五六一联轼乃脱化张谓春园家宴诗樱桃解结垂檐子杨栁能低入户枝之句今注诗者乃引白居易梦游春五言云门栁暗全低檐樱红半熟而不引张诗既为未谙源委且奈何舎盛唐而述中唐也
　　王直方诗话曰东坡作藏春坞有年抛造物陶甄外春在先生杖屦中而秦少游作俞充哀词乃云风生使者旌旄上春在将军爼豆中余以为依仿太甚寄黎眉州
　　胶西髙处望西川应在孤云落照边瓦屋寒堆春后雪峨眉翠扫雨余天治经方笑春秋学好士今无六一贤【自注君以春秋受知欧阳文忠公公自号六一居士】且待渊明赋归去共将诗酒趁流年
　　施元之曰王介甫素不善春秋目为断烂朝报时介甫方得志故云治经方笑春秋学公为眉人黎方守眉故有渊明归去之句
　　志林曰黎希声治春秋有家法然为人质木迟缓刘贡父戏为黎檬子黎以为指其德不知檬子真是木也一日联骑出市人有鬻之者大笑几落马
　　次韵周邠寄鴈荡山图二首
　　指防先慿采药翁丹靑化出大槐宫眼明小阁浮烟翠齿冷新诗嚼雪风二华行观雄陜右九仙今已压京东【自注将赴河中密迩太华九仙在东武竒秀不减鴈荡也】此生的有寻山分己觉温台落手中
　　西湖三载与君同马入尘埃鹤入笼东海独来看出日石桥先去踏长虹遥知别后添华髪时向樽前説病翁所恨蜀山君未见他年防手醉郫筒
　　鴈荡为自古图牒所不记祥符中因采官木始见之此虽览图未歴其地故但以小阁浮烟翠一语形容其妙以所得见之二华九仙作陪按周邠生于西湖而官于鴈荡轼生于蜀山而官于西湖次作称西湖同游葢因其所见以致未见之思结更以蜀山君未见为恨匪自矜以傲人葢其交谊反覆纒绵盎然言表
　　施元之曰周邠字开祖钱塘人东坡倅杭三年与开祖数从湖山之游见于酬唱故云西湖三载与君同是时开祖为乐清令鴈荡山实在境内
　　和鼂同年九日见寄
　　仰看鸾鹄刺天飞富贵功名老不思病马己无千里志骚人长负一秋悲古来重九皆如此别后西湖付与谁遣子穷愁天有意吴中山水要清诗
　　以西湖对重九一时凑泊其妙不当于字句求之贺裳曰谭友夏评此诗云游止山水好景每寻替人不得况坡老开濬西湖何等关情决不忍交付与俗人矣此评亦好但作诗时子瞻自杭州通守转宻州西湖尚未开也
　　送乔施州
　　恨无负郭田二顷空有载行书五车江上青山横絶壁云间细路蹑飞虵鸡号黒暗通蛮货蜂閙黄连采蜜花共怪河南门下客不应万里向长沙【自注乔受知于吴丞相而施州风土大类长沙】
　　善谈风土衮衮可喜颇似宗元在栁州诸诗
　　董储郎中尝知眉州与先人游过安丘访其故居见其子希甫留诗屋壁
　　白髪郎潜旧使君至今人道最能文只鸡敢忘桥公语下马来寻董相坟冬月负薪虽得免邻人吹笛不堪闻死生契濶君休问洒泪西南向白云
　　死生契濶四字括尽上六句意无语不典核而出以便利情味洒然
　　艺苑雌黄曰按国史补云旧说董仲舒墓门下人至皆下马谓之下马陵故东坡诗云下马来寻董相坟




　　御选唐宋诗醇巻三十四
　　钦定四库全书
　　御选唐宋诗醇卷三十五
　　眉山蘓轼诗四
　　目録
　　除夜大雪留潍州元日早晴遂行中途雪复作送范景仁游洛中
　　次韵景仁留别
　　书韩干牧马图
　　送鲁元翰少卿知衞州
　　和李邦直沂山祈雨有应
　　东栏棃花
　　次韵荅邦直子由四首【録二首】
　　司马君实独乐园
　　子由将赴南都与余防宿于逍遥堂作两絶句读之殆不可为怀因和其诗以自解余观子由自少旷达天资近道又得至人飬生长年之诀而余亦窃闻其一二以为今者宦游相别之日浅而异时退休相从之日长旣以自解且以慰子由云过云龙山人张天骥
　　初别子由
　　河复
　　黄河
　　韩干马十四匹
　　赠写御容妙善师
　　哭刁景纯
　　荅吕梁仲屯田
　　张寺丞益斋
　　送李公恕赴阙
　　防州八境图八首【录六首】
　　读孟郊诗二首
　　与梁左藏防饮傅国博家
　　续丽人行
　　起伏龙行
　　次韵荅刘泾
　　闻辩才法师复归上天竺以诗戏问
　　仆曩于长安陈汉卿家见吴道子画佛碎烂可惜其后十余年复见之于鲜于子骏家则己装背完好子骏以见遗作诗谢之
　　雨中过舒教授
　　次韵荅舒教授观余所藏墨
　　荅仲屯田次韵
　　芙蓉城
　　和鲜于子骏郓州新堂月夜二首
　　中秋月三首
　　中秋见月寄子由
　　与顿起孙勉泛舟探韵得未字


　　钦定四库全书
　　御选唐宋诗醇卷三十五
　　眉山蘓轼诗四
　　除夜大雪留潍州元日早晴遂行中途雪复作
　　除夜雪相留元日晴相送东风吹宿酒瘦马兀残梦葱昽晓光开旋转余花弄下马成野酌佳哉谁与共须臾晚云合乱洒无缺空鹅毛垂马自怪骑白凤三年东方旱逃户连欹栋老农释耒叹泪入饥肠痛春雪虽云晚春麦犹可种敢怨行役劳助尔歌饭瓮
　　即雪霁以致重粟勤民之意壮厉忼忾不借侔色揣称矜抽秘骋妍之殊絶
　　送范景仁游洛中
　　小人真闇事闲退岂公难道大吾何病言深听者寒忧时虽蚤白住世有还丹得酒相逢乐无心所遇安去年行万里蜀路走千盘投老身弥健登山意未阑西游为樱笋东道尽鹓鸾杖屦擕儿去园亭借客看折花斑竹寺弄水石楼滩鬻马衰怜白惊雷怯笑韩藓书标洞府【自注欧阳永叔尝游嵩山日暮于絶壁上见苔藓成文云神淸之洞明日复寻不见】松葢偃天坛试与刘夫子重寻靖长官【自注刘几云曽见人嵩山幽絶处眼光如猫意其为靖长官也唐末五代人得道不死】
　　景仁能累疏诋王安石致安石持其疏而手颤固是豪杰之士而通篇乃盛称洛中之胜举仙踪神境以之语值微然正是诗人温柔敦厚遗意
　　乌台诗案曰此诗言小人真闇事闲退岂公难意以讥今时之小人闇于事理以进为荣以退为辱范镇贤者难进而易退小人不知也又云言深听者寒谓范镇旧日多论时事其言深切听者为恐意言范镇所言为当时事多不便也
　　苕溪渔隠丛话曰东坡送范景仁游洛中诗藓书标洞府松葢偃天坛注云欧阳永叔尝游嵩山日暮于絶壁上苔藓成文云神清之洞明日复寻不见又六一居士集有戏占唐山隠者诗我昔曾为洛阳客偶向岩前坐盘石四字丹书万仭崖神清之洞琐楼台葢纪此事余谓二公人物文章俱为天下第一自是神仙中人应居紫府阆苑固宜所梦所见之异也次韵景仁留别
　　公老我亦衰相见恨不数临行一杯酒此意重山岳歌词白纻清琴弄黄钟浊诗新难和饮少仅可学欲参兵部选有力谁如荦且作东诸侯山城雄鼓角南游许过我不惮千里邈防当闻公来倒屣髪一握
　　书韩干牧马图
　　南山之下汧渭之间想见开元天宝年八方分屯隘秦川四十万匹如云烟骓駓骃骆骊骝騵白鱼赤免骍皇防龙颅凤颈狞且妍竒姿逸德隠驽顽碧眼胡儿手足鲜岁时剪刷供帝闲柘袍临池侍三千红妆照日光流渊楼下玉螭吐清寒往来蹙踏生飞湍众工防笔和朱铅先生曹覇弟子韩廐马多肉尻脽圆肉中画骨夸尤难金羁玉勒绣罗鞍鞭棰刻烙伤天全不如此图近自然平沙细草荒芊绵惊鸿脱争后先王良挟策飞上天何必俯首服短辕
　　马诗有杜甫诸作后人无从着笔矣千载独有轼诗数篇能别出一竒于浣花之外骨干气象实相等埒　篇中骓駓骃骆骊骝騵葢本昌黎陆浑山火诗鸦鸱雕鹰雉鹄鹍之句王士祯谓并是学急就篇句法由其气大故不见其累重之迹即如此诗本是则效少陵而此二句乃全似昌黎亦不觉也
　　乌台诗案曰意以骐骥自比讥执政大臣无能尽我才如王良之御者何必折节干求进用也
　　送鲁元翰少卿知衞州
　　冗士无处着寄身范公园桃花忽成阴荠麦秀己繁闭门春昼永惟有黄蜂喧谁人肯擕酒共醉榆栁村髯卿独何者一月三到门我不往拜之髯来意弥敦堂堂元老后亹亹仁人言忆在钱塘岁情好均弟昆时于氷雪中笑语作春温欲饮径相覔夜开丛竹轩搜寻到箧笥鲊醢无复存毎愧烟火中玉腕亲炮燔别来今几何相对如梦魂告我当北渡新诗侑清樽坡陁太行麓汹涌黄河翻仕宦非不遇王畿西北垣斯民如鱼耳见网则惊奔皎皎千丈清不如尺水浑刑政虽首务念当养其源一闻襦袴音盗贼安足论
　　始述近事中叙旧游末段见网惊奔等语本指新法言之亦是元翰本事然却隐而不言但以作赠行者劝勉之词气味深厚如此而山语录乃谓坡诗只是讥诮怒骂何耶
　　施元之曰公自宻移守河中至京师改徐州时有防不许入国门寓城外范蜀公园故首句云云鲁元翰名有开乃肃简公之侄自知南康代还王介甫问江南如何元翰对新法当为异日患介甫怒仅得倅杭公时亦为杭倅与鲁同官鲁先代去前有寿星院饯鲁少卿诗即元翰也
　　和李邦直沂山祈雨有应
　　髙田生黄埃下田生苍耳苍耳亦己无更问麦有几蛟龙睡足亦解慙二麦枯时雨如洗不知雨从何处来但闻吕梁百歩声如雷试上城南望城北际天菽粟靑成堆饥火烧肠作牛吼不知待得秋成否半年不雨坐龙慵共怨天公不怨龙今朝一雨聊自赎龙神社鬼各言功无功日盗太仓谷嗟我与龙同此责劝农使者不汝容因君作诗先自劾
　　每于转接处见其笔力之竒矫如二麦枯时雨如洗以下忽接不知雨从何处来际天菽粟以下忽接饥火烧肠作牛吼神鬼言功以下忽接无功日盗太仓谷波诡云属殆是莫可思议昌黎云不待弹劾还耕桑此诗云因君作诗先自劾贤者惟时深食禄之耻所以政事多卓然可观
　　乌台诗案曰此诗言本因龙神懒惰不行雨却使人怨天公以讥执政大臣不任职不能调理阴阳却使人怨天子以天公比天子以龙神社鬼比执政大臣及百执事某自言无功窃禄与大臣无异
　　东栏棃花
　　棃花淡白栁深青栁絮飞时花满城惆怅东栏二株雪人生看得几清明
　　浓至之情偶于所见发露絶句中几与刘梦得争衡容斋随笔曰张文潜好吟东坡棃花絶句毎吟一过必击节赏叹不能已文潜盖有省于此云
　　次韵荅邦直子由四首【录二首】
