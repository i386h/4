<!-- { "loadSidebar": true } -->
　　送春君何在君在山隂署忆我苏杭时春逰亦多处为君歌往事岂敢辞劳虑莫怪言语狂须知酬答遽江南腊月半水冻疑如瘀寒景尚苍茫和风已吹嘘女墙城似灶雁齿桥如锯鱼尾上奫沦草芽生沮洳律迟太簇管日暖羲和驭布泽木龙催迎春土牛助雨师习习洒云将飘飘翥四野万里晴千山一时曙杭土丽且康苏民富而庶善恶有惩劝刚柔无吐茹两衙少辞牒四境稀书疏俗以劳来安政因闲暇着仙亭日登眺虎丘时逰豫寻幽驻旌轩选胜回宾御舟移溪鸟避乐作林猿觑池古莫邪沈石竒罗刹踞水苗泥易耨畬粟灰难鉏紫蕨抽出畦白莲埋在淤萎花红带黯湿叶黄含菸镜动波飐菱雪回风旋絮手经攀桂馥齿为尝梅楚坐并船脚攲行多马蹄跙圣贤清浊醉水陆鲜肥饫鱼脍芥酱调水葵盐防絮虽微五袴歌幸免兆人诅但令乐不荒何必逰无倨吴苑仆寻罢越城公尚据旧逰几客存新宴谁人与莫空文举酒强下何曾箸江上易优防城中多毁誉分应当自尽事勿求人恕我既无子孙君仍毕防娶乆为云雨别终拟江湖去范蠡有扁舟陶潜有篮轝两心苦相忆两口遥相语最恨七年春春来各一处
　　和韵竒险正自章妥句适写景歴歴如画引人入胜但令乐不荒何必逰无倨分应当自尽事勿求人恕尤见道之语
　　和酬郑侍御东阳春闷放懐追越逰见寄
　　君得嘉鱼置宾席乐如南有嘉鱼时劲气森爽竹竿竦妍文焕烂芙蓉彼载笔在幕名已重补衮于朝官尚卑一缄疏入掩谷永三都赋成排左思自言拜辞主人后离心荡飏风前旗东南门馆别经嵗春眼怅望秋心悲【自注已上叙嘉鱼】昨日嘉鱼来访我方驾同出何所之乐逰原头春尚早百舌新语声椑椑日趁花忙向南坼风催栁急从东吹流年怳不饶我美景鲜妍来为谁红尘三条界阡陌碧草千里铺郊畿余霞断时绮幅裂斜云展处罗文纰暮钟逺近声互动暝鸟髙下飞追随酒酣将归未能去怅然回望天四垂生何足养嵇著论途何足泣杨涟洏胡不花下伴春醉满酌緑酒聴黄鹂嘉鱼点头时一叹聴我此言不知疲语终兴尽各分散东西轩骑分逶迤此诗勿遣闲人见见恐与他为笑资白首旧寮知我者凭君一咏向周师【自注周判官师范苏杭旧判官去范字叶韵】整丽疎宕七古正则
　　和顺之琴者
　　隂隂花院月耿耿兰房烛中有弄琴人声貌俱如玉清冷石泉引雅澹风松曲遂使君子心不爱凡丝竹


　　御选唐宋诗醇卷二十四
　　钦定四库全书
　　御选唐宋诗醇巻二十五
　　太原白居易诗七
　　目録
　　秋池二首
　　中隠
　　葺池上旧亭
　　翫止水
　　闻崔十八宿予新昌敝宅时予亦宿崔家依仁新亭一宵偶同两兴暗合因而成咏聊以写懐池上夜境
　　逰坊口悬泉偶题石上
　　咏兴五首【录三首】
　　出府归吾庐
　　池上有小舟
　　四月池水满
　　秋凉闲卧
　　代鹤
　　立秋夕有懐梦得
　　秋日与张賔客舒著作同游龙门醉中狂歌凡二百三十八字
　　南池早春有懐
　　北窗三友
　　裴侍中晋公以集贤林亭即事诗二十六韵见赠猥防征和才拙词繁辄广为五百言以伸酬献晚归香山寺因咏所懐
　　洛阳有愚叟
　　闲居自题
　　菩提寺上方晚望香山寺寄舒员外
　　小台
　　池上作
　　小阁闲坐
　　游平泉宴浥涧宿香山石楼赠座客
　　和梦得洛中早春见赠七韵
　　李卢一中丞各创山居俱夸胜絶然去城稍逺来往颇劳敝居新泉实在宇下偶题十五韵聊戱二君
　　梦上山
　　钱塘湖春行
　　西湖晚归囘望孤山寺赠诸客
　　杭州春望
　　湖亭晚归
　　孤山寺遇雨
　　余杭形胜
　　江楼夕望招客
　　江楼晚眺景物鲜竒吟翫成篇寄水部张籍员外晚兴
　　春题湖上
　　别州民
　　西湖留别
　　答微之夸越州州宅
　　酬微之
　　微之整集旧诗及文笔为百轴以七言长句寄乐天乐天次韵酬之余思未尽加为六韵
　　答防之见寄
　　得湖州崔十八使君书喜与杭越隣郡因成长句代贺兼寄微之
　　赠侯三郎中
　　履道新居二十韵
　　梦行简
　　渡淮
　　自到郡斋仅经旬日方专公务未及宴逰偷闲走笔题二十四韵兼寄常州贾舍人湖州崔郎中仍呈吴中诸客
　　故衫
　　泛太湖书事寄微之
　　病中多雨逢寒食
　　重答刘和州
　　城上夜宴
　　六月三日夜闻蝉
　　晚起
　　河亭晴望
　　梦苏州水阁寄冯侍御
　　太湖石
　　秘省后防
　　寄殷协律
　　临都驿答梦得六言二首
　　春词
　　送敏中归豳宁幕
　　池窗
　　送鹤与裴相临别赠诗
　　乌夜啼
　　送东都留守令狐尚书赴任
　　想东游五十韵
　　将至东都先寄令狐留守
　　晚桃花
　　阿崔









　　钦定四库全书
　　御选唐宋诗醇巻二十五
　　太原白居易诗七
　　秋池二首
　　身闲无所为心闲无所思况当故园夜复此新秋池岸闇鸟栖后桥明月出时菱风香散漫桂露光参差静境多独得幽懐竟谁知悠然心中语自问来何迟
　　朝衣薄且健晚簟清仍滑社近燕影稀雨余蝉声歇闲中得诗境此境幽难説露荷珠自倾风竹玉相戛谁能一同宿共翫新秋月暑退早凉归池边好时节
　　中隠
　　大隠住朝市小隠入丘樊丘樊太冷落朝市大嚣諠不如作中隠隠在留司官似出复似处非忙亦非闲不劳心与力又免饥与寒终嵗无公事随月有俸钱君若好登临城南有秋山君若爱游荡城东有春园君若欲一醉时出赴賔筵洛中多君子可以恣欢言君若欲髙卧但自深掩关亦无车马客造次到门前人生处一世其道难两全贱即苦冻馁贵则多忧患唯此中隠士致身吉且安穷通与丰约正在四者间
　　胸中无罣碍乃得此空明洒脱之境
　　葺池上旧亭
　　池月夜凄凉池风晓萧飒欲入池上冬先葺园中閤向暖窗户开迎寒帘幕合苔封旧瓦木水照新朱蜡软火深土炉香醪小瓷榼中有独宿翁一灯对一榻
　　翫止水
　　动者乐流水静者乐止水利物不如流鉴形不如止凄清早霜降淅沥微风起中面红叶开四隅緑萍委广狭八九丈湾环有涯涘浅深三四尺洞彻无表里净分鹤翘足澄见鱼掉尾迎眸洗眼尘隔胷荡心滓定将禅不别明与诚相似清能律贪夫澹可交君子岂唯空狎翫亦取相伦拟欲识静者心心源只如此
　　见理透体物精晋人无此分寸宋人无此洒脱
　　闻崔十八宿予新昌敝宅时予亦宿崔家依仁新亭一宵偶同两兴暗合因而成咏聊以写懐
　　陋巷掩敝庐髙居敞华屋新昌七株松依仁万茎竹松前月台白竹下风池緑君向我斋眠我在君亭宿平生有微尚彼此多幽独何必本主人两心聊自足
　　池上夜境
　　晴空星月落池塘澄鲜净緑表里光露簟清莹迎夜滑风襟潇洒先秋凉无人惊处野禽下新睡觉时幽草香但问尘埃能去否濯缨何必问沧浪
　　逰坊口悬泉偶题石上【自注时为河南尹】
　　济源山水好老尹知之久常日听人言今秋入吾手孔山刀劔立沁水龙蛇走危磴上悬泉澄湾转坊口虚明见深底净緑无纎垢仙櫂浪悠扬尘缨风斗薮岩寒松栢短石古莓苔厚锦座缨髙低翠屏张左右虽无安石妓不乏文举酒谈笑逐身来管弦随事有时逄杖锡客或值垂纶叟相与澹忘归自辰将及酉公门欲返驾溪路犹回首早晚重来逰心期罢官后
　　中幅刻画山水景致颇近选体起结香山本色
　　咏兴五首【并序　録三首】
　　七年四月予罢河南府归履道第庐舍自给衣储自充无欲无营或歌或舞頽然自适盖河洛间一幸人也遇兴发咏偶成五章各以首句命为题目
　　出府归吾庐
　　出府归吾庐静然安且逸更无客干谒时有僧问疾家僮十余人枥马三四匹慵发经旬卧兴来连日出出逰爱何处嵩碧伊瑟瑟况有清和天正当疎散日身闲自为贵何必居荣秩心足即非贫岂唯金满室吾观权势者苦以身徇物炙手外炎炎履氷中栗栗朝饥口忘味夕惕心忧失但有富贵名而无富贵实
　　胸有真得信手拈来自饶天趣此种诗境的是从渊明脱化而出但不无繁简古近之别必以字句形迹求之是耳食之见也
　　池上有小舟
　　池上有小舟舟中有胡牀牀前有新酒独酌还独尝熏若春日气皎如秋水光可洗机巧心可荡尘垢肠岸曲舟行迟一曲进一觞未知防曲醉醉入无何乡夤縁潭岛间水竹深青苍身闲心无事白日为我长我若未忘世虽闲心亦忙世若未忘我虽退身难藏我今异于是身世交相忘
　　四月池水满
　　四月池水满防鱼跃出吾亦爱吾池池边开一室人鱼虽异族其乐归于一且与尔为徒逍遥同过日尔无羡沧海蒲藻可委质吾亦忘青云衡茅足容膝况吾与尔辈本非蛟龙匹假如云雨来祗是池中物
　　防心不逺熟读蒙庄方有此悟境
　　秋凉闲卧
　　残暑昼犹长早凉秋尚嫩露荷散清香风竹含疎韵幽闲竟日卧衰病无人问薄暮宅门前槐花深一寸嫩字竒当是从秋老想出却从未经人道
　　代鹤
　　我本海上鹤偶逄江南客感君一顾恩同来洛阳陌洛阳寡族类皎皎唯两翼貎是天与髙色非日浴白主人诚可恋其奈轩庭窄饮啄杂鸡羣年深损标格故乡何处云水重重隔谁念深笼中七换摩天翮
　　比意深逺
　　立秋夕有懐梦得
　　露簟荻竹青风扇蒲葵轻一与故人别再见新蝉鸣是夕凉飚起闲境入幽情回灯见栖鹤隔竹闻吹笙夜茶一两杓秋吟三数声所思千里云水长洲城
　　琢句清雅似王维
　　秋日与张賔客舒著作同逰龙门醉中狂歌凡二百三十八字
　　秋天髙髙秋光清秋风嫋嫋秋虫鸣嵩峯余霞锦绮巻伊水细浪鳞甲生洛阳闲客知无数少出逰山多在城商岭老人自追逐蓬丘逸士相逄迎南出鼎门十八里庄店逦迤桥道平不寒不热好时节鞍马穏快衣衫轻并辔踟蹰下西岸扣舷容与绕中汀开懐旷达无所系触目胜絶不可名荷衰欲黄荇犹緑鱼乐自跃鸥不惊翠藻蔓长孔雀尾彩船橹急寒雁声家醖一壶白玉液野花数把黄金英昼逰四看西日暮夜话三及东方明暂停杯觞辍吟咏我有狂言君试听丈夫一生有二志兼济独善难得并不能救疗生民病即须洗濯尘土缨况吾头白眼已暗终日戚促何所成不如展眉开口笑龙门醉卧香山行
　　南池早春有懐
　　朝逰北桥上晚憇南塘畔西日雪全销东风氷尽泮簁簁鱼尾掉瞥瞥鹅毛换泥暖草芽生沙虚泉脉散晴芳冒苔岛宿润侵蒲岸洛下日初长江南春欲半时光共抛掷人事堪嗟叹倚櫂忽寻思去年池上伴
　　妙于体物息心静观得之
　　北窗三友
　　今日北窗下自问何所为欣然得三友三友者为谁琴罢辄举酒酒罢辄吟诗三友递相引循环无已时一弹惬中心一咏畅四肢犹恐中有间以醉弥缝之岂独吾拙好古人多若斯嗜诗有渊明嗜琴有啓期嗜酒有伯伦三人皆吾师或乏儋石储或穿带索衣弦歌复觞咏乐道知所归三师去已逺髙风不可追三友逰甚熟无日不相随左掷白玉巵右拂黄金徽兴酣不叠纸走笔操狂词谁能持此词为我谢亲知纵未以为是岂以我为非
　　犹恐中有间以醉弥缝之浊醪妙理如是正从三日不饮觉形神不复相亲语化出有三友便有三师渉笔成趣
