<!-- { "loadSidebar": true } -->
　　天公胡为不自怜结土融石为铜山万人斵富媪泣祗有金帛资豪奸脱身献佛意可料一瓦坐待千金还月华三火岂天意至今茇舍依榛菅僧言此地本龙象兴废反掌曽何艰髙严夜吐金碧气晓得异石青斓斑坑流窟发钱涌地莫施百镒朝千锾此山出宝以自贼地脉已防天应悭我愿铜山化南亩烂漫黍麦苏惸鳏道人修道要底物破铛煮饭茒三间
　　亦是左传象齿焚身庄子山木自防之意説来警动倍觉气象峥嵘
　　李必恒曰智度论云水行中龙陆行中象故荷大法力比之龙象按月华寺智药三藏真身在焉故有龙象之语
　　碧落洞
　　槎牙乱峰合晃荡絶壁横遥知紫翠间古来仙释并阳崖射朝日髙处连玉京隂谷叩白月梦中游化城果然石门开中有银河倾幽龛入窈窕别戸穿虚明泉流下珠琲乳湔交缦缨我行畏人知恐为仙者迎小语輙响荅空山自雷惊策杖归去来治具烦方平
　　气交冲漠与神为徒小语响荅二句写岩洞之景未经人道
　　苕溪渔隐丛话曰题碧落洞诗云小语輙响荅空山白云惊此语全类李太白今印本误作自雷惊不惟无意味兼与上句重叠也
　　李必恒曰一统志云洞多悬石如霓旌羽盖旁有小洞号云华深不可测按诗所云幽龛别戸即指其处也
　　峡山寺【自注传竒所记孙恪袁氏事即此寺至今有人见白猿者】
　　天开清逺峡地转凝碧湾我行无迟速摄衣步孱顔山僧本幽独乞食况未还云确水自舂松门风为关石泉解娱客琴筑鸣空山佳人剑翁孙游戏暂人间忽忆啸云侣赋诗留玉环林深不可见雾雨霾髻鬟
　　空山无人水流花开良由妙造自然匪闗思索而致裴硎传竒曰广徳中有孙恪者游洛中遇袁氏女遂纳为室后十余年同至峡山寺袁氏欣然改服理鬓诣老僧乃持一碧玉环献僧曰此是院旧物僧初不晓及斋罢有野猿数十悲啸扪萝而跃袁氏恻然俄命笔题诗云无端变化几湮沉刚被恩情役此心不如逐伴归山去长啸一声烟雾深诗毕遂裂衣化为老猿追啸者跃树而去老僧方悟曰乃贫道为沙门时所养者碧玉环则胡人所施系于其颈者
　　舟行至清逺县见顾秀才极谈惠州风物之美
　　到处聚观香案吏此邦宜着玉堂仙江云漠漠桂花湿梅雨翛翛荔子然闻道黄柑常抵鹊不容朱橘更论钱恰从神武来景便向罗浮覔稚川
　　八句属对律诗正格笔力积健为雄颉颃杜老
　　广州蒲涧寺【自注地产菖蒲十二节相传安期生之故居始皇访之于此】
　　不用山僧导我前自寻云外出山泉千章古木临无地百尺飞涛泻漏天昔日菖蒲方士宅后来檐卜祖师禅而今只有花含笑笑道秦王欲学仙【自注山中多含笑花】
　　浴日亭【自注在南海庙前】
　　剑气峥嵘夜揷天瑞光明灭到黄湾坐看旸谷浮金晕遥想钱塘涌雪山已觉沧凉苏病骨更烦沆瀣洗衰顔忽惊鸟动行人起飞上千峰紫翠间
　　前六句犹是沧沧凉凉之势忽惊鸟动一转然而上笔势竒絶
　　防罗浮山一首示儿子过
　　人间有此白玉京罗浮见日鸡一鸣【自注刘梦得有诗记罗浮夜半见日事山不甚髙而夜见日此可异也】南楼未必齐日观鬱仪自欲朝朱明【自注山有二石楼今延祥寺在南楼下朱明洞在冲虚观后云是蓬莱第七洞天】东坡之师抱朴老真契久已交前生玉堂金马久流落寸田尺宅今谁耕道华亦尝啖一枣【自注唐永乐道士侯道华窃食邓天师药仙去永乐有无核枣人不可得道华独得之予在岐下亦尝得食一枚】契虚正欲仇三彭【自注唐僧契虚遇人导防稚川仙府真人问曰汝絶三彭之仇乎契虚不能答】铁桥石柱连空横【自注山有铁桥石柱人罕至者】杖藜欲趁飞猱轻云溪夜逢瘖虎伏【自注山有哑虎廵山】斗坛昼出铜龙吟【自注冲虚观后有朱真人朝斗坛近于坛上获铜龙六铜鱼一】小儿少年有竒志中宵起坐存黄庭近者戏作凌云赋笔势彷佛离骚经负书从我盍归去羣仙正草新宫铭汝应奴蔡少霞我亦季孟山元卿【自注唐有梦书新宫铭者云紫阳真人山元卿撰其畧曰良常西麓原泽束泄新宫宏宏崇轩防防又有蔡少霞者梦人遣书碑畧曰昔乗鱼车今履瑞云躅空仰涂绮辂轮囷其末题云五云书阁吏蔡少霞书】还湏畧报老同叔赢粮万里寻初平【自注子由一字同叔】
　　森蔚璀伟以御风凌云之气行之是亦新宫铭所称天籁虚徐凤箫冷彻者耶
　　容斋随笔曰东坡游罗浮山作诗示叔党其末负书从我四句坡自注用山元卿撰铭蔡少霞书碑二事予按薛用弱集异记载蔡少霞梦人召去令书碑题云苍龙溪新宫铭紫阳真人山元卿撰其词三十八句不闻有五云阁吏之説鱼车瑞云之语乃逸史所载陈幼霞事云苍龙溪主欧阳某撰盖坡公误以防霞为少霞耳
　　十月二日初到惠州
　　彷佛曽游岂梦中欣然鸡犬识新丰吏民惊怪坐何事父老相擕迎此翁苏武岂知还漠北管宁自欲老辽东岭南万戸皆春色【自注岭南万戸酒】防有幽人客寓公
　　贬谪之地见如旧逰有终焉之志贤者固随寓而安
　　白水山佛迹岩【自注罗浮之束也在惠州东北二十里】
　　何人守蓬莱夜半失左股浮山若鹏蹲忽展垂天羽根株互连络崖峤争呑吐神工自炉鞲融液相缀补至今余隙罅流出千斛乳方其欲合时天匠麾月斧帝觞分余沥山骨醉后土峰峦尚开阖涧谷犹呼舞海风吹未凝古佛来布武当时汪罔氏投足不盖拇青莲虽不见千古落花雨双溪滙九折万马腾一鼓奔雷溅玉雪潭洞开水府潜鳞有饥蛟掉尾取渇虎我来方醉后濯足聊戏侮回风巻飞雹掠面过疆弩山灵莫恶剧防命安足赌此山吾欲老慎勿厌求取谿流变春酒与我相賔主当连青竹竿下灌黄精圃
　　山记谓浮山即蓬莱别岛洪水浮至依罗而止二山合体谓之罗浮本是不根之谈前八韵据此翻腾而入无非为佛迹二字取势以跌落古佛来布武一句耳后纪浴于汤池从饥蛟渇虎飞雹强弩数句之中参以醉后濯足二语忽然动魄惊心忽然掉臂徐步罗浮以风雨为合离匪此神笔莫传其妙
　　唐庚语録曰东坡诗叙事言简而意尽惠州有潭潭有潜蛟人未之信也虎饮水其侧蛟尾而食之俄而浮骨水上人方知之东坡以十字道尽云潜鳞有饥蛟掉尾取渇虎言渇则知虎以饮水而召灾言饥则蛟食其肉矣
　　志林曰绍圣元年十月十二日与幼子过游白水佛迹院浴于汤池熟甚其源殆可煮物循山而东少北有悬水百仭山八九折折处輙为潭深者磓石五丈不得其所止雪溅雷怒可喜可畏水厓有巨人迹数十所谓佛迹也
　　轼答陈季常书曰今日游白水佛迹山山上布水三十仭雷辊电散未易名状大畧如项羽破章邯时也十一月二十六日松风亭下梅花盛开
　　春风岭上淮南村昔年梅花曽断魂【自注予昔赴黄州春风岭上见梅花有两絶句明年正月往岐亭道上赋诗云去年今日闗山路细雨梅花正断魂】岂知流落复相见蛮风蜑雨愁黄昏长条半落荔枝浦卧树独秀桄榔园岂惟幽光留夜色直恐冷艶排冬温松风亭下荆棘里两株玉蘂明朝暾海南仙云娇堕砌月下缟衣来扣门酒醒梦觉起绕树玅意有在终无言先生独饮勿叹息幸有落月窥清尊
　　秀色孤姿渉笔如融风彩露集中梅花诗有以清空入妙者如和秦观梅花诗云竹外一枝斜更好是也有以使事传神者此诗海南仙云娇堕砌月下缟衣来扣门是也轼尝称秦观诗有云西湖处士骨应槁只有此诗君压倒观诗岂能过之毋亦自道其所得耳此题尚有和韵两篇第二篇有纷纷初疑月挂树耿耿独与参横昏二句最为洪迈所称胡仔亦云三首皆摆落陈言古今人未尝经道者第二首尤竒然细玩前篇防是不逮原唱也
　　遯斋闲览曰凡诗之咏物虽平淡巧丽不同要能以随意造语为工东坡在岭南有暾字韵咏梅诗韵险而语工非大手笔不能到也
　　防溪诗话曰用自己诗为故事湏作诗多者乃有之太白云沧浪吾有曲相子棹歌声乐天云湏知菊酒登髙防从此多无二十塲明年云去秋共数登髙防又被今年减一塲坡赴黄州过春风岭有絶句后诗云去年今日闗山路细雨梅花正断魂至海外又云春风岭上淮南村昔年梅花曽断魂
　　新酿桂酒
　　捣香筛辣入瓶盆盎盎春溪带雨浑收拾小山藏社罋招呼明月到芳樽酒材已遣门生致菜把仍叨地主恩烂煮葵羮斟桂醑风流可惜在蛮村
　　桂酒颂作于酿成之后有云酿为我醪淳而清甘终不坏醉不醒此诗乃作于方酿之时故但以捣香筛辣为言耳收拾小山藏社瓮造语神竒
　　轼桂酒颂序曰吾谪居海上法当数饮酒以御瘴而岭南无酒禁有隐者以桂酒方授吾酿成而玉色香味超然非人间物也东坡先生曰酒天禄也其成壊羙恶世以兆人主之吉凶吾得此岂非天哉故为之颂以遗后之有道而居夷者其法盖刻石置之罗浮铁桥之下非忘世求道者莫至焉
　　江郊【并引】
　　惠州归善县治之北数步抵江少西有盘石小潭可以垂钓作江郊诗云
　　江郊葱昽云外蒨绚碕岸斗入洄潭轮转先生悦之布席闲燕初日下照潜鳞俯见意钓忘鱼乐此竿线优哉悠哉玩物之变
　　琢句全摹水经注碕岸二句乃从斗耸曲池及洄湍电转环涛毂转等句化出潜鳞俯见亦从新安江潭不掩鳞一句得来
　　正月二十四日与儿子过赖仙芝王原秀才僧昙颍行全道士何宗一同逰罗浮道院及栖禅精舍过作诗和其韵寄迈迨一首
　　断桥隔胜践脱屦欣小掲瘴花已繁红官栁犹疎细斜川二三子悼叹我年逝凄凉罗浮馆风壁頽雨砌黄冠常苦饥迎客羞破袂仙山在何许归鹤时堕毳﨑岖食松黄欲救齿髪弊坐令禅客笑一梦等千嵗栖禅晚置酒蛮果粲蕉荔斋厨釡无羮野饷篮有蕙嬉防趁时节俯仰了此世犹当洗业障更作临水褉寄书阳羡儿并语长头弟门戸各努力先期毕租税
　　从荒寂处生情韵动崖谷
　　赵次公曰阳羡儿言迈也长头弟则言迨也阳羡乃常州二子在常州也迨之长头先生前集有诗可见其实
　　赠王子直秀才
　　万里云山一破裘杖端闲挂百钱防五车书已留儿读二顷田应为鹤谋【自注子直住鹤田山】水底笙歌蛙两部山中奴婢橘千头幅巾我欲相随去海上何人识故侯
　　用词多以数目字大小相形清艶两絶
　　艺苑雌黄曰水底笙歌蛙两部山中奴婢橘千头虽爱其语之工然南史孔徳璋门庭之内草莱不剪中有蛙鸣或问之曰欲为陈蕃乎曰我以此当两部鼓吹何必效陈蕃却无笙歌之説石林诗话曰子瞻尝两用孔稚圭鸣蛙事如水底笙歌蛙两部虽以笙簧易鼓吹不碍其为意同至已遣乱蛙成两部则两部不知为何物故用事寜与出处语小异而意同不可尽牵出处语而意不显也
　　游博罗香积寺【并引】
　　寺去县七里三山犬牙夹道皆美田麦禾甚茂寺下谿水可作碓磨若筑塘百歩闸而落之可转两轮举四杵也以属县令林抃使督成之
