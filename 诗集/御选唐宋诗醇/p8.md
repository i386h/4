<!-- { "loadSidebar": true } -->
　　民安乡井离别为难况驱之死地乎起意恻然可念杕杜劳士道其室家之情出车劳率美其执获之功盛世岂无征役哉明皇喜边事致有冒赏掩功者故萧士赟谓其感讽时事有为而作扬水圻父所以为风雅之变也
　　五鹤西北来飞飞凌太清仙人緑云上自道安期名两两白玉童双吹紫鸾笙去影忽不见回风送天声我欲一问之飘然若流星愿餐金光草寿与天齐倾
　　前太白何苍苍一首仅传其语此则欲问而不可得更进一层天声流星二语真如天上飞仙可望而不可即觉李贺羲和敲日玻璃声极意创造终属雕琢自是仙鬼之别
　　萧士赟曰此篇亦游仙诗体恐是赠答之词
　　广异记东岳夫人所居有异草叶如芭蕉花正黄色光可鉴曰此金明草
　　咸阳二三月宫栁黄金枝绿帻谁家子卖珠轻薄儿日暮醉酒归白马骄且驰意气人所仰冶游方及时子云不晓事晚献长杨辞赋达身已老草鬓若丝投阁艮可叹但为此辈嗤
　　世所谓晓事者及时行乐耳而至老矻矻者晚节末路又复可叹白气骨自负岂愿以辞人终老两两夹照不是漫作诙啁语
　　萧士赟曰子云白以自况也此时戚里骄纵逾制动致髙位儒者沈困下僚是诗必有所感讽而作吴昌祺曰言子云不能自守则反为小人所嗤谓以子云自况者非也
　　庄周梦蝴蝶蝴蝶为庄周一体更变易万事良悠悠乃知蓬莱水复作清浅流青门种瓜人昔日东陵侯富贵故如此营营何所求
　　作达语是白本色然意在后半前乃兴起耳庄周三句起第四句五六两句横空插入实贯上下无此二语全诗便觉率直靑门二句就事指防结出本意有无数层折至其辞意自然则韩愈所云文如翻水成初不用意为也
　　刘辰翁曰语意音节适可如此而止
　　萧士赟曰此达生者之辞也谓忽然人化为物忽然物化为人一体变易尚未能知悠然万事岂能尽知乎况又乃知沧桑之变乎故侯种瓜富贵者固如是也旣烛破此理尚何所求而营营茍茍以劳生哉
　　齐有倜傥生鲁连特髙妙明月出海底一朝开光耀却秦振英声后世仰末照意轻千金赠顾向平原笑吾亦澹荡人拂衣可同调
　　曹植诗大国多良材譬海出明珠即明月出海底意白姿性超迈故感兴于鲁连后篇子陵君平亦此志也萧士赟曰太白生平豪迈邈视权臣浮云富贵此诗葢有慕乎仲连之为人也
　　黄河走东溟白日落西海逝川与流光飘忽不相待春容舍我去秋髪已衰改人生非寒松年貎岂长在吾当乘云螭吸景驻光采
　　郭璞游仙诗云虽欲腾丹谿云螭非我驾结语本此别本作谁能学天飞三秀与君采语意殊穉
　　萧士赟曰古诗廻车驾言迈悠悠渉长道四顾何茫茫东风揺百草所遇无故物焉得不速老盛衰各有时立身苦不早奄忽随物化荣名以为宝太白此诗亦此之意古诗欲用世而留名太白则欲学仙以离世其见趣又出乎流俗矣
　　松栢本孤直难为桃李顔昭昭严子陵垂钓沧波间身将客星隐心与浮云闲长揖万乘君还归富春山清风洒六合邈然不可攀使我长叹息防栖岩石间
　　起句本之荀子直揭本指严羽所谓开门见山者也与左思咏史作风格正复相似
　　沈德潜曰不着议论咏古一体
　　荀子曰桃李倩粲于一时时至而后杀至于松柏经隆冬而不凋可谓得其真矣
　　君平旣弃世世亦弃君平观变穷太易探元化羣生寂寞缀道论空帘闭幽情驺虞不虚来鸑鷟有时鸣安知天汉上白日悬髙名海客去已久谁人测沈防
　　驺虞见王道之成鸑鷟为兴朝之瑞萧士赟曰此喻圣贤不虚生其出也有时名悬天汉而人不能测此非贤者所知也以正意作转关与前篇各一机杼
　　胡关饶风沙萧索竟终古木落秋草黄登髙望戎虏荒城空大漠边邑无遗堵白骨横千霜嵯峨蔽榛莽借问谁凌虐天骄毒威武赫怒我圣皇劳师事鼙皷阳和变杀气发卒骚中土三十六万人哀哀泪如雨且悲就行役安得营农圃不见征戍儿岂知关山苦李牧今不在边人饲豺虎
　　开元以来岁有征役至王君防战胜靑海益事边功石堡一城耳得之不足制敌不得无害于国唐兵前后屡攻所失无数哥舒翰虽能防之而士卒死亡亦畧尽矣此诗极言边塞之惨中间直入时事字字沉痛当与杜甫前出塞参看别本多四句语尽而露诗词意已足不当更益
　　萧士赟曰此诗专指北边而言当为哥舒翰攻石堡城而作也天宝六载上欲使河西陇右节度使王忠嗣攻石堡城忠嗣上言石堡城髙固吐蕃举国守之今顿兵其下非数万人不能克臣恐所得不如所亡将军董延光自请攻之上命忠嗣分兵助之延光过期不克言忠嗣沮挠军计上怒贬忠嗣八载命哥舒翰帅陇右诸军兵凡六万三千攻之其城三靣险絶唯一径可上吐蕃但以数百人守之多贮粮食积擂木及石前后屡攻不能克翰进攻防之获吐蕃四百人唐士卒死亡畧尽果如忠嗣之言此诗末句曰李牧今不在边人饲豺虎者葢以李牧比忠嗣也
　　燕昭延郭隗遂筑黄金台剧辛方赵至邹衍复齐来奈何青云士弃我如尘埃珠玉买歌笑糟糠飬贤才方知黄鹤举千里独徘徊
　　国策田需对管燕云士三日不得咽而君鹅鹜有余粟与孟子所云豕交兽畜者更有甚焉乃知穆生辞楚见色斯举耳
　　萧士赟曰太白少有高尚之志此篇岂出山之后不为时贵所礼有轻出之悔与读其诗者百世之下犹有感慨
　　天津三月时千门桃与李朝为断肠花暮逐东流水前水复后水古今相续流新人非旧人年年桥上游鸡鸣海色动谒帝罗公侯月落西上阳余辉半城楼衣冠照云日朝下散皇州鞍马如飞龙黄金络马头行人皆辟易志气横嵩丘入门上髙堂列鼎错珍羞香风引赵舞清管随齐讴七十紫鸳鸯双双戏庭幽行乐争昼夜自言度千秋功成身不退自古多愆尤黄犬空叹息緑珠成衅讐何如鸱夷子散髪櫂扁舟
　　此刺当时贵幸之徒怙侈骄纵而不恤其后也杜甫丽人行其刺国忠也防而婉此则直而显自是异曲同工书曰居髙思危罔不惟畏读此能令权门胆落诗眼以为建安气骨惟李杜有之良然
　　范温曰建安诗辩而不华质而不俚风调髙雅格力遒壮得风雅骚人气骨最为近古惟李杜有之吴昌祺曰自开一境不必古人
　　西京记上阳宫西有西上阳宫
　　昔我游齐都登华不注峯兹山何峻秀緑翠如芙蓉萧飒古仙人了知是赤松借予一白鹿自挟两靑龙含笑凌倒景欣然愿相从泣与亲友别欲语再三咽朂君靑松心努力保霜雪世路多险艰白日欺红顔分手各千里去去何时还在世复几时倐如飘风度空闻紫金经白首愁相误抚已忽自笑沉吟为谁故名利徒煎熬安得闲余歩终留赤玉舄东上蓬莱路秦帝如我求苍苍但烟雾
　　此诗或作两篇今合而观之上忆昔日之游下决今日之去意正相属泣与亲友别八句旣将别矣复自疑焉故下云抚已忽自笑沉吟为谁故然后决然欲往东上蓬莱葢倦游之余聊以寄意范传正所云非慕其轻举将不可求之事求之欲耗壮心遣余年者也
　　萧士赟曰此诗恐是其一时与亲友话别者故中有不能忘情之词未有永诀割断之语也
　　秋露白如玉团团下庭緑我行忽见之寒早悲岁促人生鸟过目胡乃自结束景公一何愚牛山泪相续物苦不知足得陇又望蜀人心若波澜世路有屈曲三万六千日夜夜当秉烛
　　唐风蟋蟀之篇感兴如此诗之神韵与古为化拟之十九首可谓波澜莫二结处与通篇一意相贯即桃李园序之意或谓若不知止足则当夜夜宴游为识者所笑其说未当
　　萧士赟曰三万六千日虽太白造辞如此然其意却祖于左传所谓夺胎换骨使事而不为事使者
　　大车扬飞尘亭午暗阡陌中贵多黄金连云开甲宅路逢鬭鸡者冠葢何辉赫鼻息干虹蜺行人皆怵惕世无洗耳翁谁知尧与跖
　　萧士赟曰此篇讽刺之诗葢为贾昌辈而作
　　东城父老传曰贾昌生七岁解鸟语音元宗在藩邸时乐民间清明节鬭鸡戏及即位治鸡坊于两室间索长安雄鸡千数飬于鸡坊选六军小儿五百人使驯扰教饲之昌为五百小儿长天子甚爱幸之金帛之赐日至其家开元十三年鸡笼三百从东封十四年三月衣鬬鸡服防上于温泉天下号为神鸡童时人为之语曰生儿不用识文字鬬鸡走马胜读书贾家小儿年十三富贵荣华代不如千秋节赐酺或酺于洛元防与清明节皆在骊山每至是日万乐具举六宫必从昌冠雕翠金华冠锦防绣襦袴执铎拂导羣鸡叙立于广场顾盼如神指挥风生随鞭指低昂不失胜负旣决强者前弱者后随昌雁行归于鸡坊角觝万夫跳剑寻橦蹴毬踏绳舞于竿颠者意索气阻已逡廵不敢入岂教猱扰龙之徒与
　　碧荷生幽泉朝日艶且鲜秋花冒緑水密叶罗靑烟秀色空絶世馨香竟谁传坐看飞霜满凋此红芳年结根未得所愿托华池边
　　前有郢客吟白雪一篇云举世谁为传此篇云馨香竟谁传伤不遇也末二句情见乎辞白未尝一日忘事君也求仙采药岂其本心哉严羽云观白诗要识其安身立命处此类是也
　　萧士赟曰荷与华池比也君子有絶世之行处于僻野而不为世所知常恐老之将至而所抱不见于所用安得托身于朝廷之上哉是亦太白自伤之意与
　　郑客西入关行行未能已白马华山君相逢平原里璧遗镐池君明年祖龙死秦人相谓曰吾属可去矣一往桃花源千春隔流水
　　赏其风调致佳平原当作平舒
　　史记始皇三十六年使者从关东夜过华阴平舒道
　　羽檄如流星虎符合专城喧呼救边急羣鸟皆夜鸣白日曜紫微三公运权衡天地皆得一澹然四海清借问此何为答言楚征兵渡泸及五月将赴云南征怯卒非战士炎方难逺行长号别严亲日月惨光晶泣尽继以血心摧两无声困兽当猛虎穷鱼饵奔鲸千去不一囘投躯岂全生如何舞千戚一使有苗平
　　羣鸟夜鸣写出骚然之状白日四句形容黩武之非至于征夫之凄惨军势之怯弱色色显豁字字沈痛结归德化自是至论此等诗殊有关系体近风雅与杜甫兵车行出塞等作工力悉敌不可轩轾宋人罗大经作鹤林玉露乃谓白作为歌诗不过狂醉于花月之间社稷苍生曾不系其心膂视甫之忧国忧民不可同年语此种识见真蚍蜉撼大树多见其不知量也
　　萧士赟曰太白此诗葢讨云南时作也末二句比南诏为有苖而深叹当国之大臣不能如益之賛禹禹之佐舜敷文德以来逺人致有覆军杀将之耻也通鉴纲目天宝十载剑南节度使鲜于仲通讨南诏大败于西洱河士卒死者六万人仅以身免杨国忠掩其败状仍叙其战功制募兵击之人闻云南瘴疠莫肯应募国忠遣御史分道捕人枷送军所十三载剑南留后李宓击南诏深入至太和城士卒疫饥死什七八引还蛮追击之全军皆没国忠更以防闻益发中国兵讨之前后死者几二十万人无敢言者吴昌祺曰干羽改干戚本陶渊明刑天舞干戚
　　孤兰生幽园众草共芜没虽照阳春晖复悲髙秋月飞霜早淅沥緑艶恐休歇若无淸风吹香气为谁发前有燕臣昔恸哭一章与此俱遭谗被放而作前篇哀而不伤怨而不诽尚近离骚悲痛之音此则温柔敦厚上追风雅矣
　　萧士赟曰此亦比兴之诗也君子在野未能自防于众人之中虽蒙主知而小人之谗毁者已至孤寒之士亦如是而已矣若非在位之人引类防萃而荐用之虽有德馨亦何以自见哉
