<!-- { "loadSidebar": true } -->
　　紫潭出云翳我潭中星独有潭上月倒挂紫翠屏我老不看书黙坐养此昏花睛时时一开眼见此云月眼自明乆知世界一泡影大小真伪何足评笑彼三子欧梅苏无事自作雪羽争【自注事见三人诗集】故将屏砚送两范要使珠璧栖牕櫺大范忽长謡语出月脇令人惊小范当继之説破星心如鸡鸣牀头复一月下有风林横急送小范家防此涵星愿从少陵博一句山木尽与洪涛倾起八句连络砚屏瑰伟絶特中间行以迤逦舒而不廹却用少陵诗语一句结住读之更如有千百言在腕下也
　　次韵范纯父涵星砚月石风林屏诗
　　月次于房厯三星斗牛不神箕独灵簸揺桑榆尽西靡影落苏子砚与屏天工与我两厌事孰居无事为此形与君持橐侍帷幄同到温室观尧蓂自怜太史牛马走伎等卜祝均倡伶欲留衣冠挂神武便击云水归南溟陶不称管城沐醉石可助平泉醒故持二物与夫子欲使妙质留天庭但令滋液到枯槁勿遣光景生晦防上书挂名岂待我独立自可当雷霆我时醉眠风林下夜与渔火同青荧抚物懐人应独叹作诗寄子谁当聴起局得势后乃舒缓其气以副之不烦防削而自合

　　御选唐宋诗醇巻三十九
　　钦定四库全书
　　御选唐宋诗醇巻四十
　　眉山苏轼诗九
　　目录
　　次韵穆父尚书侍祠郊丘瞻望天光退而相庆引满醉吟
　　郊祀庆成诗
　　仆所藏仇池石希代之寳也王晋卿以小诗借观意在于夺不敢不借然以此诗先之
　　晋卿示诗欲夺海石钱穆父王仲至蒋頴叔皆次韵穆至二公以为不可许独頴叔不然今日頴叔见访亲覩此石之妙遂悔前语仆以谓晋卿岂可终闭不予者若能以韩干二散马易之者盖可许也复次前韵
　　欲以石易画晋卿难之穆父欲兼取二物頴叔欲焚画碎石乃复次前韵并解二诗之意生日刘景文以古画松鹤为夀且贶佳篇次韵为谢
　　程徳孺惠海中柏石兼辱佳篇輙复和谢
　　送蒋頴叔帅熈河
　　次韵吴传正枯木歌
　　送范中济经畧侍郎分韵赋诗得先字且赠以鱼枕杯四马棰一以元戎十乗以先启行为韵书晁说之考牧图后
　　七年九月自广陵召还复馆于浴室东堂八年六月乞防稽将去汶公乞诗乃复用前韵三首东府雨中别子由
　　书丹元子所示李太白真
　　次韵滕大夫雪浪石
　　鹤叹
　　子由生日以檀香观音像及新合印香银篆槃为夀一首
　　过髙邮寄孙君孚
　　慈湖夹阻风五首【录四首】
　　过庐山下
　　壶中九华诗
　　秧马歌
　　八月七日初入贑过惶恐滩
　　郁孤台
　　廉泉
　　尘外亭
　　天竺寺
　　月华寺
　　碧落洞
　　峡山寺
　　舟行至清逺县见顾秀才极谈惠州风物之美广州蒲涧寺
　　浴日亭
　　游罗浮山一首示儿子过
　　十月二日初到惠州
　　白水山佛迹岩
　　十一月二十六日松风亭下梅花盛开
　　新酿桂酒
　　江郊
　　正月二十四日与儿子过赖仙芝王原秀才僧昙颍行全道士何宗一同游罗浮道院及栖禅精舎过作诗和其韵寄迈迨一首
　　赠王子直秀才
　　游博罗香积寺
　　连雨涨江二首
　　四月十一日初食荔支
　　六月十二日酒醒步月理髪而寝
　　荔支叹

　　钦定四库全书
　　御选唐宋诗醇巻四十
　　眉山苏轼诗九
　　次韵穆父尚书侍祠郊丘瞻望天光退而相庆引满醉吟
　　千章杞梓防云天樗散谁收老郑防喜气到君浮白里丰年及我挂冠前令严钟鼓三更月野宿貔貅万灶烟太息何人知帝力归来金帛防赪肩
　　气伟采竒望之又蔚然深秀厥由风力之遒
　　复斋漫录曰东坡言古今七言伟丽之句永叔一联云苍波万古流不尽白鸟双飞意自闲上句取李太白长波泻万古之句东坡一聨云令严钟鼓三更月野宿貔貅万灶烟上句取杜子美中天悬明月令严夜寂寥之句也
　　苕溪渔隠丛话曰东坡云七言之伟丽者子美云旌旗日暖龙蛇动宫殿风微燕雀髙五更鼓角声悲壮三峡星河影动揺尔后寂寥无闻焉直至永叔云苍波万古流不尽白鸟双飞意自闲万马不嘶聼号令诸番无事着耕耘可以并驱争先矣先生亦云令严钟鼔三更月野宿貔貅万灶烟亦庶几焉耳
　　郊祀庆成诗
　　帝出乗昌运天心予太平文章三代继制作七年成大祀乾坤合刚辰日月明泰坛朝扫地魄寳夜垂精仰御圆苍盖环观海岳成北流呑朔易西极落欃枪升燎灵光答回銮瑞雾迎需云徧枯槁解雨达句萌可颂非天徳因箴亦下情民言知有酌帝谓本无声富国由崇俭蕲年在好生无心斯格物克已自销兵化国安新政孤臣反旧耕还将清庙什留与野人赓
　　自元丰元年详定郊祀礼文至六年冬至亲祀圜丘以太祖配始罢天地合祭之礼元祐五年廷臣集议复定南郊并祀之仪七年亲郊始行合祭宋制三年一郊轼以兵部尚书为南郊卤簿使疏请严整仪仗一时称盛合祭之礼至绍圣元年仍议罢而轼则主合祭之说然合祭亦仅行于是年耳时宰执侍从进诗以贺故有是诗诗共十四韵而自可颂非天徳以下俱作箴规之语此所谓因事纳规不借扬厉铺张以矜其华藻也仆所藏仇池石希代之寳也王晋卿以小诗借观意在于夺不敢不借然以此诗先之
　　海石来珠宫秀色如蛾绿坡陀尺寸间宛转陵峦足连娟二华顶空洞三茅腹初疑仇池化又恐瀛洲蹙殷勤峤南使餽饷淮东牧【自注仆在扬州程徳孺自岭南解官还以此石见遗】得之喜无寐与汝交不渎盛以髙丽盆借以文登玉【自注仆以髙丽所饷大铜盆贮之又以登州海石如碎玉者附其足】幽光先五夜冷气压三伏老人生如寄茅舎久未卜一夫幸可致千里常相逐风流贵公子窜谪武当谷见山应己厌何事夺所欲欲留嗟赵弱寜许负秦曲传观慎勿许间道归应速
　　希代之寳实是写得出末用秦归赵璧恰与情事比附意随笔转如脱弹丸
　　赵次公曰连娟二华顶空洞三茅腹二华太华少华也古人谓造化削成故于二华言顶三茅一名句曲山其腹中空虚别有天地日月载在真诰故于三茅则言腹也
　　诗説隽永曰李賛皇好石有谢临海守寄石诗牛竒章亦好石洛中辟地多得之刻文可辨近世东坡亦好之有仇池石程徳孺所遗其诗云殷勤峤南使餽饷淮东牧即今英石也
　　王晋卿示诗欲夺海石钱穆父王仲至蒋頴叔皆次韵穆至二公以为不可许独頴叔不然今日頴叔见访亲覩此石之妙遂悔前语仆以谓晋卿岂可终闭不予者若能以韩干二散马易之者盖可许也复次前韵
　　相如有家山缥缈在眉绿谁云千里还寄此一颦足平生锦绣肠蚤嵗藜苋腹从教四壁空未遣两峰蹙吾今况衰病义不忘樵牧逝将仇池石归泝岷山渎守子不贪寳完我无瑕玉故人诗相戒妙语予所伏一篇独异论三占从两卜君家画可数天骥纷相逐风騣掠原野电尾梢涧谷君如许相易是亦我所欲今朝安西守来聼阳关曲劝我留此峰他日来不速
　　丹经墨史拈出尽归妙谛笔上生花
　　赵次公曰故人诗相戒指钱穆父王仲至之不欲予也一篇独异论指蒋頴叔之欲予也书曰三人占则从二人之言故以钱王可从而蒋可违也来聴阳闗曲頴叔将别而行故云耳
　　欲以石易画晋卿难之穆父欲兼取二物頴叔欲焚画碎石乃复次前韵并解二诗之意
　　春氷无真坚霜叶失故绿鷃疑鹏万里蚿笑防一足二豪争攘袂先生一捧腹明镜既无台净瓶何用蹙盆山不可隠画马无由牧聊将置庭宇何必弃沟渎焚宝真爱宝碎玉未忘玉久知公子贤出语耆年伏欲观转物妙故以求马卜维摩既复舍天女还相逐授之无尽灯照此久幽谷定心无一物法乐胜五欲三峩吾乡里万马君部曲卧云行归休破贼防神速【自注晋卿将种常有此意】因有欲焚画碎石者乃别为踢浄瓶烧木佛添出一重公案言下如有白毫大光应念来感岂止次韵之能怪变百出
　　赵次公曰三峩吾乡里言真山万马君部曲言真马我有真山则将卧云王有真马则用破贼如此则假山不必爱画马不必取也
　　生日刘景文以古画松鹤为夀且贶佳篇次韵为谢
　　问子一室间寜有千里廓尘心洗长松逺意发孤鹤生朝得此夀死籍疑可落防言在参同妙契藏九籥故人有竒趣逸想寄幽壑霜枝谢寒暑云翮无前却何须构明堂未羡巢阿阁缅懐别时语复作数日恶诗腴固堪飡字瘦还可愕髙标忽在眼清梦了如昨君今哙等伍志与湛軰各岂待相愿言方为不朽托子云老执防长孺终主爵吾当追松乔子亦鄙卫霍
　　松鹤为夀近于俗情乃写得古趣洋溢固知才人之笔无所不可
　　程徳孺惠海中柏石兼辱佳篇輙复和谢
　　岚薫瘴染郤敷腴笑饮贪泉独继吴未欲连车收薏苡肯教沈网取瑚不知庾岭三年别收得曹溪一滴无但指庭前双柏石要予临老识方壶
　　施元之曰徳孺名之元持节岭南归惠此石故诗皆用岭南事徳孺时为主客郎中
　　送蒋頴叔帅熈河【并引】
　　頴叔出使临洮与穆父仲至同饯之各赋诗一篇以今我来思为韵致遄归之意得我字
　　西方犹宿师论将不及我茍无深入计缓帯我亦可承明正须君文字粲藻火自荐虽云数留行终不果正坐喜论兵临老付边琐新诗出谈笑僚友困掀簸我欲歌杕杜杨栁方婀娜邉风事首卤所得盖么麽愿为鲁连书一射聊城笴隂功在不杀结草酬魏颗
　　积其愤激发以诙谐起四句似谑似庄言语妙天下
　　次韵吴传正枯木歌
　　天公水墨自竒絶瘦竹枯松写残月梦回疎影在东牕惊怪霜枝连夜发生成变壊一弹指乃知造物初无物古来画师非俗士妙相实与诗同出龙眠居士本诗人能使龙池飞霹雳君虽不作丹青手诗眼亦自工识拔龙眠胸中有千驷不独画肉兼画骨但当与作少陵诗或自与君拈秃笔东南山水相招呼万象入我摩尼珠尽将书画散朋友独与长铗归来乎
　　因吴诗而及李画因歌枯木而及画马轩然而来翩然而往随意所到总入元防
　　苕溪渔隐丛话曰东坡题伯时画马云龙眠胸中有千驷议者谓讥其无徳而称余意其不然如文与可善作墨竹故和筼筜谷云料得清贫馋太守渭濵千亩在胸中岂亦是讥之耶又山谷咏伯时虎脊天马图亦云笔端那有此千里在胸中盖言画马之妙得之于心应之于手若轮扁之斵轮也
　　送范中济经畧侍郎分韵赋诗得先字且赠以鱼枕杯四马棰一以元戎十乗以先启行为韵
　　梁李久乐祸自焚岂非天两防鬭穴中一胜亦偶然谋初要百虑善后乃万全庙堂选世将范氏真多贤仁风被宿麦绿浪揺秦川号令耸毛羽先声落虚我家天一方去路城西偏投竿困障日卖剑行归田赠君荆鱼杯副以蜀马鞭一醉可以起毋令祖生先
　　谋初善后有无限经济在中济能不负此诗又以见其言必有中也
　　施元之曰中济以廕歴官元祐八年知庆州中济祖雍仁宗时为副枢李元昊叛拜镇武节度使知延州又知永兴军故曰庙堂选世将范氏真多贤中济在庆广储蓄城栅严守羁黠羗推诚待下人乐为用书晁説之考牧图后
　　我昔在田间但知羊与牛川平牛背稳如驾百斛舟舟行无人岸自移我卧读书牛不知前有百尾羊聼我鞭声如鼓鼙我鞭不妄发视其后者而鞭之泽中草木长草木病牛羊寻山跨坑谷腾趠筋骨强烟簔雨笠长林下老去而今空见画世间马耳射东风悔不长作多牛翁
