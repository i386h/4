<!-- { "loadSidebar": true } -->
　　故人适千里临别尚迟迟人行犹可复嵗行那可追问嵗安所之逺在天一涯巳逐东流水赴海归无时东隣酒初熟西舍彘亦肥且为一日欢慰此穷年悲勿嗟旧嵗别行与新嵗辞去去勿囘顾还君老与衰
　　即古诗所遇无故物焉得不速老意而畅言之顿挫淋漓有对此茫茫百端交集之概
　　守嵗
　　欲知垂尽嵗有似赴壑蛇修鳞半己没去意谁能遮况欲系其尾虽勤知奈何儿童彊不睡相守夜讙哗晨鸡且勿唱更鼓畏添挝坐乆灯烬落起看北斗斜明年岂无年心事恐蹉跎努力尽今夕少年犹可夸
　　前六句比中六句赋结句犹可夸者非幸词正以见去日之苦多而盛年之不再也此与别嵗一首佳处不减魏武短歌
　　和子由论书
　　吾虽不善书晓书莫如我茍能通其意常谓不学可貎妍容有矉璧美何妨椭端庄杂流丽刚健含婀娜好之每自讥不谓子亦颇书成辄弃去缪被旁人裹体势本阔落结束入细麽子诗亦见推语重未敢荷迩来又学射力薄愁官笴【自注官箭十二把吾能十一把箭耳】多好竟无成不精安用伙何当尽屏去万事付懒惰吾闻古书法守骏莫如跛世俗笔苦骄众中强嵬騀钟张忽己逺此语与时左论书实自道其所得端庄刚健一聨及体势结束一聨宛然见轼书法也中闲揷入学射一段轩然波起凌厉无前
　　韵语阳秋曰东坡与子由论书云吾虽不善书晓书莫如我茍能通其意常谓不学可故其子叔党跋公书云吾先君子岂以书自名哉特以其至大至刚之气发于胷中而应之以手故不见其有刻画妩媚之态而端乎章甫若有不可犯之色少年喜二王书晚乃喜顔平原故时有二王风气俗手不知妄谓学徐浩陋矣观此则知初未尝规规然出于翰墨积习也鳯翔八观【并序　录五首】
　　鳯翔八观诗记可观者八也昔司马子长登会稽探禹穴不逺千里而李太白亦以七泽之观至荆州二子盖悲世悼俗自伤不见古人而欲一观其遗迹故其勤如此鳯翔当秦蜀之交士大夫之所朝夕往来此八观者又皆跬步可至而好事者有不能徧观焉故作诗以告欲观而不知者
　　石鼓歌
　　冬十二月嵗辛丑我初从政见鲁叟旧闻石鼓今见之文字郁律蛟蛇走细观初以指画肚欲读嗟如箝在口韩公好古生己迟我今况又百年后强寻偏傍推防画时得一二遗八九我车既攻马亦同其鱼维鱮贯之桞【自注其词云我车既攻我马亦同又云其鱼维何维鱮维鲤何以贯之维杨与栁惟此六句可读余多不可通】古器纵横犹识鼎众星错落仅名斗糢糊半已似瘢胝诘曲犹能辨跟肘娟娟缺月隠云雾濯濯嘉禾秀莨莠漂流百战偶然存独立千载谁与友上追轩颉相唯诺下揖冰斯同鷇防忆昔周宣歌鸿鴈当时籀史变蝌蚪厌乱人方思圣贤中兴天为生耆耉东征徐卤阚虓虎北伏犬戎随指嗾象胥杂沓贡狼鹿方召聨翩赐圭卣遂因鼓鼙思将帅岂为考击烦蒙瞍何人作颂比崧髙万古斯文齐岣嵝勲劳至大不矜伐文武未逺犹忠厚欲寻年嵗无甲乙岂有名字记谁某自从周衰更七国竟使秦人有九有扫除诗书诵法律投弃俎豆陈鞭杻当年何人佐祖龙上蔡公子牵黄狗登山刻石颂功烈后者无继前无偶皆云皇帝巡四国烹灭彊暴救黔首六经既己委灰尘此鼓亦当遭击掊传闻九鼎沦泗上欲使万夫沈水取暴君纵欲穷人力神物义不污秦垢是时石鼓何处避无乃天工令鬼守兴亡百变物自闲富贵一朝名不朽细思物理坐叹息人生安得如汝寿雄文健笔句竒语重气魄与韩退之作相埒而研练过之细玩通篇以冬十二月四句起以兴亡百变四句结起仿北征诗体结亦悠然不尽若韩诗起四句未免平率结云呜呼吾意其蹉跎又何衰飒也中闲分三大段第一段自细观初以指画肚至下揖氷斯同鷇防铺叙石鼔之文词字迹实景实事所与韩公不同者在此故详述于前且正是初见时情状古器纵横六句详写石鼓之竒古固非文字郁律蛟蛇走一句所能尽缺月嘉禾视韩诗鸾翔鳯翥珊瑚碧树之词又出一竒也漂流百战四句作转轴起下二段意忆昔周宣歌鸿鴈至岂有名字记谁某推原溯委铺述典重自从周衰更战国至无乃天工令鬼守凭吊古今却以六经九鼎作陪澜翻无竭笔力驰骤中章法乃极严谨真足嗣响少陵苕溪渔隠丛话曰韦苏州石鼓歌云乃是宣王之臣史籀作退之石鼓歌初不指言史籀所作永叔集古录云至于字画亦非史籀不能作此盖原苏州之歌而云尔苏长公石鼔诗云忆昔周宣歌鸿鴈当时籀史变蝌蚪亦原于苏州也
　　赵次公曰先生诗后段云忆昔周宣歌鸿鴈当时籀史变蝌蚪则石鼓之字盖蝌蚪之变韩愈有科斗书后记一篇云李阳冰之子服之授余以其家科斗孝经汉卫宏官书两部合一巻且曰古书得其据依葢可读如是则退之宜识科斗书者石鼓歌乃云辞严义密读难晓字体不类与科而先生今诗乃能通其六句则先生为精于字学矣欧阳集古跋尾葢谓韦应物以为文王之鼓韩退之以为宣王之鼓不知何所据而然卒以退之好古不妄者为可信然未尝载其文至子由和先生诗乃云形虽不具意可知有云杨桞贯鲂鱮先生诗注云维鱮维鲤而子由云鲂鱮岂各以所辨之字言之乎
　　朱彞尊曰杨用修谓从李賔之所得唐人拓本多至七百有二字叉言及见东坡之本人多惑焉攷賔之石鼓歌中云家藏旧本出棃枣楮墨轻虚不盈握拾残补缺能防何以一涓埃裨海岳夫以欧阳薛胡诸家所见止四百余字若賔之本有七百余字拾残补缺亦己多矣賔之不应为是言也子瞻之诗曰韩公好古生己迟我今况又百年后强寻偏旁推防画时得一二遗八九子由和之有云形骸偃蹇任苔藓文字皴剥因风雨字形漫汗随石缺苍蛇生角龙折股夫用修之本既得自賔之传自子瞻是子瞻克见其全子由亦得纵观子瞻子由又不应为是言也
　　王维吴道子画
　　何处访吴画普门与开元开元有东塔摩诘留手痕吾观画品中莫如二子尊道子实雄放浩如海波翻当其下手风雨快笔所未到气己吞亭亭双林闲彩晕扶桑暾中有至人谈寂灭悟者悲涕迷者手自扪蛮君鬼伯千万万相排竞进头如鼋摩诘本诗老佩芷袭芳荪今观此壁画亦若其诗清且敦祗园弟子尽鹤骨心如死灰不复温门前两丛竹雪节贯霜根交柯乱叶动无数一一皆可寻其源吴生虽妙絶犹以画工论摩诘得之于象外有如仙翮谢笼樊吾观二子皆神俊又于维也敛袵无闲言
　　以史迁合传论赞之体作诗开合离竒音节疎古道子下笔入神篇中摹写亦不遗余力将言吴不如王乃先于道子极意形容正是尊题法也后称王维只云画如其诗而所以誉其画笔者甚淡顾其妙在笔墨之外者自能使人于言下领悟更不必似画断凿凿指为神品妙品矣
　　许顗诗话曰老杜作曹将军丹青引云一洗万古凡马空东坡观吴道子画壁云笔所未到气己吞吾不得见其画矣斯评也二公之句各可以当之
　　东湖
　　吾家蜀江上江水緑如蓝迩来走尘土意思殊不堪况当岐山下风物尤可慙有山秃如赭有水浊如泔不谓郡城东数步见湖潭入门便清奥恍如梦西南泉源从髙来随波走涵涵东去触重阜尽为湖所贪但见苍石螭开口吐清甘借汝腹中过胡为目耽耽新荷弄晚凉轻棹极幽探飘飘忘逺近偃息遗佩篸深有龟与鱼浅有螺与蚶曝晴复戏雨戢戢多于蚕浮沈无停饵倐忽遽满篮丝缗虽强致琐细安足戡闻昔周道兴翠凤栖孤岚飞鸣饮此水照影弄毵毵【自注此古饮鳯池也】至今多梧桐合抱如彭耼彩羽无复见上有鹯搏防嗟予生虽晚好古意所妉图书已漫漶犹复访侨郯巻阿诗可继此意久已含扶风古三辅政事岂汝谙聊为湖上饮一纵醉后谈门前逺行客劫劫无留骖问胡不囘首无乃趁朝参予今正疎懒官长幸见函不辞日游再行恐嵗满三暮归仍倒载钟鼓已韽韽
　　前幅写东湖之胜而曰湖所贪曰目耽耽匪直摹景而已入后自写闲游实有懐抱观古今之意扶风古三辅政事岂汝谙二句意最深厚得简兮诗人之防沈屈下僚勾检簿书无由得尽其才不得已而为湖上之游讵与寻踪探胜者比攷是时轼为鳯翔判官陈希亮为府帅以属礼待之或谒入不得见轼壮年气盛不相下其客位假寐作有云同僚不解事愠色见髯须虽无性命忧且复忍须臾此诗末复云予今正疎懒官长幸见函无聊不平时一发露于辞气故必知其人论其世而后可与言诗后人注诗者俱未见及此客位之作编入通守钱塘时并其年谱中次序亦错谬矣
　　真兴寺阁
　　山川与城郭漠漠同一形市人与鸦鹊浩浩同一声此阁防何髙何人之所营侧身送落日引手攀飞星当年王中令斫木南山赪写真留阁下铁面眼有棱身强八九尺与阁两峥嵘古人虽暴恣作事今世惊登者尚呀喘作者何以胜曷不观此阁其人勇且英
　　苍苍莽莽意到笔随中闲侧身送落日引手攀飞星十字竒警夺目可与老杜七星在北户河汉声西流相匹敌
　　赵防曰此诗用古人意而不取其字杜子美登慈恩寺塔诗云秦山忽破碎泾渭不可求俯视但一气焉能辨皇州
　　李氏园【自注李茂贞园也今为王氏所有】
　　朝游北城东囘首见修竹下有朱门家破墙围古屋举鞭叩其户幽响答空谷入门所见伙十步九移目异花兼四方野鸟喧百族其西引溪水活活转墙曲东注入深林林深牕户緑水光兼竹净时有独立鹄林中百尺松嵗久苍鳞蹙岂惟此地少意恐关中独小桥过南圃夹道多乔木隠如城百雉挺若舟千斛阴阴日光淡黯黯秋气蓄尽东为方池野鴈杂家鹜红棃惊合抱映岛孤云馥春光水溶漾雪阵风翻扑其北临长溪波声巻平陆北山卧可见苍翠闲硗秃我时来周览问此谁所筑云昔李将军负险乗衰叔抽钱算闲口但未防羮粥当时夺民田失业安敢哭谁家美园囿籍没不容赎此亭破千家郁郁城之麓将军竟何事虮虱生刀韣何尝载美酒来此驻车毂空使后世人闻名颈犹缩【自注俗犹呼皇后围葢茂贞谓其妻也】我今官正闲屡至因休沐人生营居止竟为何人卜何当办一身永与清景逐
　　叙园中景物委析详尽自西而南而东而北一一防睛宛似栁州小记后以感慨之情寓通旷之见令人意惬五代史李茂贞本姓宋名文通唐禧宗闲以功拜鳯翔陇右节度使赐姓名昭宗景福元年反犯京师加拜尚书令封岐王后唐庄宗同光二年卒
　　七月二十四日以久不雨出祷磻溪是日宿虢县二十五日晚自虢县渡渭宿于僧舍曾阁阁故曾氏所建也夜久不寐见壁有前县令赵荐留名有懐其人
　　龛灯明灭欲三更欹枕无人梦自惊深谷留风终夜响乱山衔月半牀明故人渐逺无消息古寺空来看姓名欲向磻溪问姜叟仆夫屡报斗杓倾
　　夜色苍凉抚景怀人想见竟夕裵囘之致
　　二十七日自阳平至斜谷宿于南山中蟠龙寺
　　横槎晚渡碧防口骑马夜入南山谷谷中暗水响泷泷岭上疎星明煜煜寺藏嵓防千万仞路转山腰三百曲风生饥虎啸空林月黑惊麏窜修竹入门突兀见深殿照佛青荧有残烛媿无酒食待游人旋斫杉松煑溪防板阁独眠惊旅枕木鱼晓动随僧粥起观万瓦郁参差日乱千岩散红緑门前商贾负椒荈山后咫尺连巴蜀何时归耕江上田一夜心逐南飞鹄
