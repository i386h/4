<!-- { "loadSidebar": true } -->
　　白露下众草碧空巻防云孤光为谁来似为我与君水天浮四坐河汉落酒樽使我氷雪肠不受麴蘖醺尚恨琴有弦出鱼乱湖纹哀弹奏旧曲妙耳非昔闻良时失俯仰此见宁朝昏悬知一生中道眼无由浑
　　月色之明琴声之清诵诗以当卧逰亦得
　　泛颍
　　我性喜临水得颍意甚竒到官十日来九日河之湄吏民笑相语使君老而痴使君实不痴流水有令姿绕郡十余里不驶亦不迟上流直而清下流曲而漪画船俯明镜笑问汝为谁忽然生鳞甲乱我须与眉散为百东坡顷刻复在兹此岂水薄相与我相娱嬉声色与臭味颠倒小儿等是儿戏物水中少磷缁赵陈两欧阳同参天人师观妙各有得共赋泛颍诗
　　楞严圆觉之理栗里香山之笔昔沈敦谟引传灯録良价禅师过水观影偈曰我今独自往处处得逢渠渠今正是我我今不是渠以释此诗散为百东坡顷刻复在兹二语最为得之篇末赵陈两欧阳句时赵令畤在轼幕府陈师道教授颍州欧阳棐欧阳辩则修之二子皆适在颍也
　　韩退之孟郊墓铭云以昌其诗举此问王定国当昌其身耶昌其诗也来诗下语未契作此答之
　　昌身如饱腹饱尽还复饥昌诗如膏面为人作容姿不如昌其气郁郁老不衰虽云老不衰劫坏安所之不如昌其志志一气自随养之塞天地孟轲不吾欺人言魏勃勇股栗向小儿何如鲁连子谈笑却秦师慎勿怨谤谗乃我得道资淤泥生莲花粪壤出菌芝頼此善知识使我枯生荑吾言岂须多冷暖子自知
　　志一气随固是本诸孟子而谤谗得道则已与西铭忧戚玉成之防协合矣岂惟可与言诗
　　困学纪闻曰谨勿怨谤谗数句此尹和静所谓困穷拂欝能坚人之志而熟人之仁也诗曰它山之石可以攻玉
　　施元之曰王定国与吴正宪充冯文简京素善而师友东坡舒亶辈欲倾二公因坡诗狱罗织定国遂南行万里三年而归司马温公当国深器遇之东坡在翰林以人言力请郡去未防定国亦报罢此诗自慎勿怨谤谗以下端为定国发也
　　聚星堂雪【并引】
　　元祐六年十一月一日祷雨张龙公得小雪与客防饮聚星堂忽忆欧阳文忠公作守时雪中约客赋诗禁体物语于艰难中特出竒丽尔来四十余年莫有继者仆以老门生继公后虽不足追配先生而宾客之美殆不减当时公之二子又适在郡故輙举前令各赋一篇
　　牕前暗响鸣枯叶龙公试手行初雪映空先集疑有无作态斜飞正愁絶众宾起舞风竹乱老守先醉霜松折恨无翠袖防横斜只有防灯照明灭归来尚喜更鼓暗晨起不待铃索掣未嫌长夜作衣棱却怕初阳生眼缬欲浮大白追余赏幸有回飚惊落屑糢糊桧顶独多时厯乱瓦沟裁一瞥汝南先贤有故事醉翁诗话谁续説当时号令君聴取白战不许持寸铁
　　赋雪者多以悠扬飘荡取其韵致此独用生劖之笔作硬盘之语摆脱常态匪徒以禁体物语标竒竞胜苕溪渔隠丛话曰六一居士守汝隂日因雪防客赋诗诗中玉月梨梅练絮白舞鹅鹤银等字皆请勿用其后东坡居士出守汝隂聚星堂雪輙举前令自二公赋诗之后未有继之者岂非难措笔乎
　　次前韵送刘景文
　　白云在天不可呼明月岂肎留庭隅怪君西行八百里清坐十日一事无路人不识呼尚书但见凛凛雄千夫【自注君一马两仆率然相访逆旅多呼尚书意谓君都头也】岂知入骨爱诗酒醉倒正欲蛾眉扶一篇向人写肝肺四海知我霜鬓须欧阳赵陈皆我有岂谓夫子驾复迂迩来又见三黜栁共此暖热餐氊苏酒肴酸薄红粉暗只有颍水清而姝一朝寂寞风雨散对影谁念月与吾【自注郡中日与欧阳叔弼赵景贶陈履常相从而景文复至不数日栁戒之亦见过宾客之盛顷所未有然又数日叔弼景文戒之皆去矣】何时归帆泝江水春酒一变甘棠湖【自注景文近卜居九江近甘棠湖】
　　情事曲折裁约以入有韵之言裵俯仰逸趣横生石林诗话曰刘季孙能作七字诗家藏书数千巻为杭州钤辖子瞻作守深知之后尝以诗寄子瞻云四海共知霜鬓满重阳曾揷菊花无子瞻大喜在颍州和季孙诗所谓一篇向人写肝肺四海知我霜鬓须葢记此也
　　次韵赵景贶春思且懐吴越山水
　　嵗华来无穷老眼乆矣静春风如系马未动意先骋西湖忽破碎鸟落鱼动镜萦城理枯渎放闸起胶艇愿君营此乐官事何时竟【自注清河西湖三闸督君成之】思吴信偶然出处付前定飘然不系舟乗此无尽兴醉翁行乐处草木皆可敬明朝防北渚急扫黄叶径白酒真到齐红帬已放郑【自注酒尚有香泉一壶为乐全先生服不作乐也】
　　行乐处至于可敬于此见贤者之泽长是乃诗之有闗名教者前路名句纷沓尤是穷力追新
　　小饮西湖懐欧阳叔弼兄弟赠赵景贶陈履常
　　嵗暮自急景我闲方缓觞欢饮西湖晚步转北渚长地坐略少长意行无涧冈乆知荠麦青稍喜榆栁黄盎盎春欲动防防夜未央水天鸥鹭静月雾松桧香抚景方晼晚懐人重凄凉岂无一老兵坐念两欧阳我意正麋鹿君才亦圭璋此防不可再此欢不可忘
　　写景以骈语入情刘勰所谓俪采百字之偶者可移以评此
　　送路都曹【并引】
　　乖崖公在蜀有録曹参军老病废事公责之曰胡不归明日参军求去且以诗留别其略曰秋光都似宦情薄山色不如归意浓公惊谢之曰吾过矣同僚有诗人而吾不知因留而慰荐之予幼时闻父老言恨不问其姓名今都曹路公以小疾求致仕予诵此语留之不可乃采前人意作诗送之并邀赵徳麟陈履常同赋一篇
　　积雪困桃李春心谁为容淮光酿山色先作归意浓我亦倦防者君恩系疎慵欲留耿介士伴我衰迟踪吏课升斗积﨑岖等铅舂那将露电身坐待収千钟结髪空百战市人看先封谁能掻白首抱关望夕烽子意亮已成我言宁复从恨无乖崖老一洗芥蔕胸我田荆谿上伏腊亦麤供懐哉江南路防作林下逢
　　一片爱才求友之意津津亹亹序虽援张咏为説然咏特不知参军为诗人耳既知则能留而慰荐之轼知都曹矣而于其致仕留之不可故尤怊怅切情
　　容斋三笔曰碑志之作本孝子慈孙欲以称扬其父祖之功徳播之当时而垂之后世当直存其名字无所避隠然东汉诸铭载其先代多只书官自唐及本朝名人文集所志往往只称君讳某字某至于记序之文亦然殆与求文扬名之防为不相契东坡先生送路都曹诗大畧云结髪空百战市人看先封谁能掻白首抱闗望夕烽则路君之贤而不遇可知矣然亦不书其名使之少获表见又为可惜也
　　施元之曰荆溪在常州宜兴县先生尝买田于此送运判朱朝奉入蜀
　　蔼蔼青城云娟娟蛾眉月随我西北来照我光不灭我在尘土中白云呼我归我防江湖上明月湿我衣岷峨天一方云月在我侧谓是山中人相望了不隔梦寻西南路黙数长短亭似闻嘉陵江跳破吹锦屏送君无一物清江饮君马路穿慈竹林父老拜马下不用惊走藏使者我友生聴讼如家人细説为汝评若逢山中友问我归何日为话腰脚轻犹堪踏泉石
　　五言换韵体制最古而后人少效之者以其气易断而情韵反减耳此则累累然如贯珠清妙之音读之百回不厌
　　淮上早发
　　澹月倾云晓角哀小风吹水碧鳞开此身定向江湖老黙数淮中十往来
　　在颍州与徳麟同治西湖未成改扬州三月十六日湖成徳麟有诗见懐次其韵
　　太山秋毫两无穷钜细本出相形中大千起灭一尘里未觉杭颍谁雌雄【自注来诗云与杭争雄】我在钱塘拓湖渌大堤士女争昌丰六桥横絶天汉上北山始与南屏通忽惊二十五万丈老葑席巻苍云空朅来颍尾弄秋色一水萦带昭灵宫坐思吴越不可到借君月斧修朣胧二十四桥亦何有换此十顷玻瓈风雷塘水干禾黍满寳钗耕出余鸾龙明年诗客来吊古伴我霜夜号秋虫【自注徳麟见约来扬寄居亦有意求扬倅】
　　六桥横絶四句都是实事却写来异様警动前以杭之西湖陪説颍之西湖后以欧阳之自扬移颍比已之自颍改扬都有天然证佐防作佳谈搆成絶唱
　　侯鲭録曰欧公自扬州移汝州作西湖诗云都将二十四桥月换得西湖十顷秋后东坡复自汝移扬作诗云二十四桥亦何有换此十顷玻璃风用欧公诗也
　　鹤林玉露曰杭有西湖而颍亦有西湖皆为逰赏之胜而东坡连守二州其初得颍也有颍人在坐云内翰但只消逰湖中便可以了郡事葢言其讼简也秦少章因作一絶献之云十里荷花菡蓞初我公所至有西湖欲将公事湖中了见説官闲事亦无东坡到颍有谢执政启亦云入参两禁毎玷北扉之荣出典二邦輙为西湖之长
　　咸淳临安志曰元祐中东坡既奏开浚湖水因以所积葑草筑为长堤起南讫北横跨湖面绵亘数里夹道杂植花栁中为六桥行者便之坡尝赋诗云六桥横絶天汉上北山始与南屏通忽惊二十五万丈老葑席巻苍烟空嗣郡守林希榜曰苏公堤
　　杨慎曰东坡先生在杭州颍州许州皆开西湖而杭之西湖尤伟其诗我在钱塘拓湖渌六句此诗史也而注殊畧今按宋长编云杭本江海之地水泉咸苦唐刺史李泌始引西湖水作六井故井邑日富及白居易复浚西湖所溉千余顷然湖水多葑近嵗废而不理湖中葑田积二十五万余丈而水无防矣运河失湖水之利则取给于江潮潮浑浊多淤河行阛阓中三年一淘为市井大患而六井亦防废公始至浚茅山盐桥二河以茅山一河专受江潮以盐桥一河专受湖水复造堰闸以为湖水蓄泄之限然后潮不入市间至湖上周视良乆曰今愿去葑田葑田如云将安所置之湖南北三十里环湖往来终日不达若取葑草积之湖中为长堤以通南北则葑田去而行者便矣堤成杭人名之曰苏公堤云合是观之则公之有功杭人大矣今阅公诗注甚畧故详注之双石【并引】
　　至扬州获二石其一緑色冈峦迤逦有穴达于背其一玉白可鉴渍以盆水置几案间忽忆在颍州日梦人请住一官府榜曰仇池觉而诵杜子美诗曰万古仇池穴潜通小有天乃戏作小诗为僚友一笑
　　梦时良是觉时非汲井埋盆故自痴但见玉峰横太白便从鸟道絶峨眉秋风与作烟云意晓日令涵草木姿一防空明是何处老人真欲住仇池
　　次韵苏伯固逰蜀冈送李孝博奉使岭表
　　新苖未没鹤老叶方翳蝉緑渠浸麻水白板烧松烟笑窥有红頬醉卧皆华颠家家机杼鸣树树梨枣悬野无佩犊子府有骑鹤仙观风峤南使出相山东贤渡江吊很石过岭酌贪泉与君步徙倚望彼修连娟愿及南枝谢早随北鴈翩归来春酒熟共看山樱然
　　离离蔚蔚云霞澄鲜
　　苕溪渔隠丛话曰逰蜀冈诗造语全效退之城南聨句新苗八句虽退之笔力殆无以过之
　　行宿泗间见徐州张天骥次旧韵
　　二年三蹑过淮舟款段还逢马少游无事不妨长好饮著书自要且穷愁孤松早偃原非病倦鸟虽还岂是休更欲河边防来往只今霜雪已防头
　　近以月石砚屏献子功中书公复以涵星研献纯父侍讲子功有诗纯父未也复以月石风林屏赠之谨和子功诗并求纯父数句
