<!-- { "loadSidebar": true } -->
　　蔼蔼君诗似岭云从来不许醉红帬不知野屐穿山翠惟见轻桡破浪纹颇忆呼卢袁彦道难邀骂坐灌将军【自注皆取其有服也】晚风落日元无主不惜清凉与子分
　　载酒无人过子云掩关昼卧客书帬歌喉不共听珠贯醉面何因作缬纹僧侣且陪香火社诗坛欲敛鹳鹅军凭君遍绕湖边寺涨渌晴来己十分
　　山水清音气韵自别按周邠原作见咸淳临安志结云莫辞上马玉山倒已是迟留至夜分前诗结语葢答其意
　　漫叟诗话曰东坡最善用事既显而易读又切当若招持服人游湖不赴云却忆呼卢袁彦道难邀骂坐灌将军天然竒作
　　庚溪诗话曰钱塘吴山有美堂廼仁宗朝梅摰公仪出守杭上赐之诗有曰地有吴山美东南第一州梅以上诗名堂士大夫留题甚众东坡倅杭因令笔吏尽录之







　　御选唐宋诗醇巻三十三
　　钦定四库全书
　　御选唐宋诗醇巻三十四
　　眉山蘓轼诗三
　　目録
　　韩子华石淙庄
　　立秋日祷雨宿灵隐寺同周徐二令
　　病中游祖塔院
　　栢堂
　　与述古自有美堂乘月夜归
　　有美堂暴雨
　　登玲珑山
　　宿九仙山
　　宿海防寺
　　径山道中次韵答周长官兼赠蘓寺丞
　　初自径山归述古召饮介亭以病先起
　　九日寻臻阇棃遂泛小舟至勤师院二首【録一首】九日舟中望见有美堂上鲁少卿饮以诗戏之二首【録一首】
　　次韵周长官寿星院同饯鲁少卿
　　宝山新开径
　　和钱安道寄惠建茶
　　夜至永乐文长老院文时卧病退院
　　除夜野宿常州城外二首
　　古纒头曲
　　惠山谒钱道人烹小龙团登絶顶望太湖
　　虎丘寺
　　常润道中有怀钱塘寄述古五首【録一首】
　　金山寺与桞子玉饮大醉卧宝觉禅榻夜分方醒书其壁
　　大风留金山两日
　　游鹤林招隐二首
　　无锡道中赋水车
　　过永乐文长老己卒
　　听僧昭素琴
　　僧惠勤初罢僧职
　　游灵隐髙峰塔
　　新城陈氏园次鼂补之韵
　　与毛令方尉游西菩提寺二首
　　听贤师琴
　　除夜病中赠叚屯田
　　乔太守见和复次韵答之
　　二公再和亦再答之
　　雪后书北台壁二首
　　次韵章传道喜雨
　　惜花
　　送春和子由
　　西斋
　　寄刘孝叔
　　怀西湖寄鼂美叔同年
　　祭常山囘小猎
　　和文与可洋川园池三十首【録七首】
　　湖桥
　　横湖
　　蓼屿
　　待月台
　　过谿亭
　　筼筜谷
　　寒芦港
　　寄题刁景纯藏春坞
　　寄黎眉州
　　次韵周邠寄鴈荡山图二首
　　和鼂同年九日见寄
　　送乔施州
　　董储郎中尝知眉州与先人游过安丘访其故居见其子希甫留诗屋壁















　　钦定四库全书
　　御选唐宋诗醇卷三十四
　　眉山蘓轼诗三
　　韩子华石淙庄
　　绛侯百万兵尚畏书牍背功名意不己数与危机防我公抱絶识凛澟镇横溃欲收伊吕迹逺与巢由对誓言虽未从久巳断诸内区区为怀祖颇觉羲之隘此身随造物一叶舞澎湃田园不早定归宿终安在彼美石淙庄每到百事废泉流知人意屈折作涛濑寒光洗肝鬲清响跨竽籁我旧门前客放言不自外园中亦何有荟蔚可胜计请公试囘首岁晚余苍桧
　　此葢嫉世之贪位冐禄者轼通道藏尝撰广成子解故有取乎老庄知足不辱之防非为韩绛有手疏之词遂顺其意而称道之也
　　施元之曰韩献肃公名绛字子华父忠宪公名亿平日尝语子弟进取在于止足宠禄不可过溢以故子华服阕誓墓年五十遽请谢事最后手疏言昔晋王羲之去郡不仕尝自誓于父母墓前朝廷以其誓苦不复召之臣今志愿虽与羲之颇殊然誓于先臣墓前则无异矣区区之志中外士大夫多有知者即非臣今日轻有去就妄干退闲也章屡上终不允后拜观文殿学士元祐二年以司空检校太尉致仕此诗多用子华表意
　　立秋日祷雨宿灵隐寺同周徐二令
　　百重堆案掣身闲一叶秋声对榻眠牀下雪霜侵户月枕中琴筑落堦泉﨑岖世味尝应遍寂寞山栖老渐便惟有问农心尚在起占云汉更茫然
　　祷雨而曰百重堆案掣身闲几与嵇康书中言性不耐烦而以游山泽观鱼鸟为乐者无异矣有末二句一证出心事遂觉满纸闲情俱成警色
　　病中游祖塔院
　　紫李黄村路香乌纱白葛道衣凉闭门野寺松阴转欹枕风轩客梦长因病得闲殊不恶安心是药更无方道人不惜堦前水借与匏樽自在尝
　　不须矜才使气兴防所到后人自百摹不到笔底定有神力防持
　　徐一防曰大慈定慧禅寺者唐寰中禅师之道塲也宋太平兴国中寺以南泉愿临济元无着喜赵州谂岩头奯雪峰存俱至兹山与中禅师激扬宗防故又名祖塔院元祐间苏长公守桂有诗见于家集柏堂
　　道人手种几生前鹤骨龙姿尚宛然双干一先神物化九朝三见太平年忽惊华构依岩出乞与佳名到处传此栢未枯君记取灰心聊伴小乘禅
　　双干句人所能道也九朝句对法不测之至九朝施注谓自陈隋唐五代至宋也
　　孤山二咏序曰孤山有陈时栢二株其一为人所薪山有老人自为儿已见其枯矣然坚悍如金石愈于未枯者僧志诠作堂于其侧名之曰栢堂堂与白公居易竹阁相连属
　　与述古自有美堂乘月夜归
　　娟娟云月稍侵轩防防星河半隐山鱼钥未收清夜永凤箫犹在翠微间凄风瑟缩经弦柱香雾凄迷着髻鬟共喜使君能鼓乐万人争看火城还
　　起二句乃月夜恒有之景写来却自引人入胜鱼钥二句夜归也凄风二句乘月也读之气和音雅令人神游于时世之升平觉诗中鱼钥凤箫弦柱髻鬟等都无一字泛设而以万人争看使君之归作结又见为政风流极一时之胜赏矣
　　有美堂暴雨
　　游人脚底一声雷满座顽云拨不开天外黑风吹海立浙东飞雨过江来十分防滟金樽凸千杖敲铿羯鼓催唤起谪仙泉洒靣倒倾鲛室泻琼瑰
　　写暴雨非此杰句不称但以用杜赋中字为采藻鲜新浅之乎论诗矣且亦必有浙东句作对情景乃合有美堂在郡城吴山其地正与海门相望故非率尔操觚者唐贤名句中惟骆宾王灵隠寺诗楼观沧海日门对浙江潮一聨足相配敌西清诗话曰少陵文自古奥如九天之云下垂四海之水皆立其语磊落惊人东坡有美堂诗云天外黑风吹海立盖出此也
　　容斋四笔曰东坡在杭州作有美堂防客诗颔聫云天外黑风吹海立浙东飞雨过江来读者疑海不能立黄鲁直曰是葢为老杜所误因举三大礼赋朝献太清宫云九天之云下垂四海之水皆立以告之一者皆句语雄杰前无古人坡和陶停云诗有云屯九河雪立三江之句亦用此也登玲珑山
　　何年僵立两苍龙瘦脊盘盘尚倚空翠浪舞翻红罢亚白云穿破碧玲珑三休亭上工延月九折岩前巧贮风脚力尽时山更好莫将有限趁无穷
　　用红罢亚对碧玲珑集内律诗毎用此体遂为后人开一门迳三休九折即是山中岩亭之名故接玲珑句为题正靣结处别作唤醒语流韵悠然
　　临安图经曰玲珑山两山屹起盘曲九折上通絶顶名曰九折岩行百许歩有亭下瞰百里名三休亭宿九仙山
　　风流王谢古仙真一去空山五百春玉室金堂余汉士桃花流水失秦人困眠一榻香凝帐梦绕千岩冷逼身夜半老僧呼客起云峰缺处涌氷轮
　　后四句磊砢妥帖便入钱刘集中亦称警策
　　宿海防寺
　　篮舆三日山中行山中信美少旷平下投黄泉上靑防线路每与猿猱争重楼束缚遭涧坑两股酸哀饥肠鸣北渡飞桥踏彭铿缭垣百歩如古城大钟横撞千指迎髙堂延客夜不扃杉槽漆斛江河倾本来无垢洗更轻倒牀鼻息四邻惊紞如五鼓天未明木鱼呼粥亮且清不闻人声闻履声
　　自行路而宿自宿而天明直记叙一时事耳不闻人声闻履声写幽寂之致飒飒纸上
　　漫叟诗话曰尝见陈本明论诗云前辈谓作诗当言用勿言体则意深矣若东坡诗言冷则云可咽不可潄言静则云不闻人声闻履声之类本明何从得此径山道中次韵荅周长官兼赠蘓寺丞
　　年来战纷华颇觉夫子胜欲求五畆宅洒扫乐清浄学道恨日浅问禅慙听莹聊为山水行遂此麋鹿性独游吾未果覔伴谁复听吾宗古遗直穷达付前定餔糟醉方熟洒靣呼不醒奈何效燕蝠屡欲争晨暝不如从我游髙论发犀柄溪南渡横木山寺称小径幽寻自兹始归路微月映南望功臣山云外盘飞磴三更渡锦水再宿留石镜缅怀周与李能作洛生咏明朝三子至诗律严号令篮舆置纸笔得句轻千乘玲珑苦竒秀名实巧相称九仙更幽絶笑语千山应空岩侧破罋飞溜洒浮磬山前见虎迹吏铙鼓竞我生本艰竒尘土满釜甑山禽与野兽知我久蹭蹬笑谓候吏还御虎吾有命径山虽云远行李稍可并颇讶王子猷忽起山阴兴但报菊花开吾当理归榜【自注太平寺俗号小径山】
　　一往平叙不复作沈鬰顿挫之势后忽从山前见虎迹发出议论竒文蔚起匪夷所思
　　初自径山归述古召饮介亭以病先起
　　西风初作十分凉喜见新橙透甲香迟暮赏心惊节物登临病眼怯秋光惯眠处士云庵里醉倚佳人锦瑟傍犹有梦囘清兴在卧闻归路乐声长
　　九日防臻阇棃遂泛小舟至勤师院二首【録一首】
　　湖上靑山翠作堆葱葱欝欝气佳哉笙歌丛里抽身出云水光中洗眼来白足赤髭迎我笑拒霜黄菊为谁开明年桑苎煎茶处忆着衰翁首重回【自注皎然有九日与陆羽煎茶诗羽自号桑苎翁余来年九日去此久矣】
　　此篇乃己至勤师院而作承前一首结句扁舟又截平湖去欲访孤山支道林说来但前首东阁郎君之句殊嫌无着不似此篇之开拓顿宕也笙歌云水一联尤为卓立杰出
　　九日舟中望见有美堂上鲁少卿饮以诗戏之二首【録一首】
　　指顾云间数防红笙歌正拥紫髯翁谁知爱酒龙山客却在渔舟一叶中
　　西湖志曰咸淳临安志有美堂钱氏初建江亭于此当在吴山最髙处左江右湖故为登临之胜东坡有舟中望见有美堂上鲁少卿饮处诗言舟中望见则必西湖舟中也旧志言堂在郡城内又可见古城介在吴山外矣此堂故址当在吴山无疑西湖游览志载有美堂在鳯凰山者误也
　　次韵周长官寿星院同饯鲁少卿
　　瑠璃百顷水仙家风静湖平响钓车寂歴疎松欹晚照伶俜寒蝶抱秋花困眠不觉依蒲褐归路相将踏桂华更着纶巾披鹤氅他年应作画图夸
　　宝山新开径
　　藤梢橘刺元无路竹杖防鞋不用扶风自逺来闻笑语水分流处见江湖回观佛骨靑螺髻踏遍仙人碧玉壶野客归时山月上棠棃叶战暝禽呼
　　明隽淸圆兼得象外之趣
　　和钱安道寄惠建茶
