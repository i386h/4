<!-- { "loadSidebar": true } -->
　　古今乐录曰汉鼔吹铙歌十八曲十曰君马黄少年子
　　靑云年少子挟弹章台左鞍马四边开突如流星过金丸落飞鸟夜入琼楼卧夷齐是何人独守西山饿通首傅题一结见意诗人寄托往往如此行行且游猎篇亦用此格然彼则语激而意己尽此则语冷而意有余也
　　乐府遗声游侠二十一曲之一又有少年行
　　少年行
　　五陵年少金市东银鞍白马度春风落花踏尽游何处笑入胡姬酒肆中
　　胡应麟曰唐人七言絶有作乐府体者如此诗及横江词尚是古调
　　钟惺曰行径风生
　　豫章行
　　胡风吹代马北拥鲁阳关呉兵照海雪西讨何时还半渡上辽津黄云惨无顔老母与子别呼天野草间白马绕旌旗悲鸣相追攀白杨秋月苦早落豫章山本为休明人斩虏素不闲岂惜战鬭死为君扫凶顽精感石没羽岂云惮险艰楼船若鲸飞波荡落星湾此曲不可奏三军鬓成斑
　　胡震亨说得诗之意其以胡风吹代马起而继曰西讨何时还若曰禄山之乱未弭璘之起兵原为国家讨贼耳故下以本为休明人六句申之至于鄱湖溃败若隐若显全不径露此白微意所在其词意危苦笔墨沉郁真古乐府之遗
　　胡震亨曰古豫章行咏白杨生豫章山秋至为人所伐太白此词中间止着白杨秋月苦两句首尾俱作军旅丧败语并不及白杨片字读者多为之茫然今详味之如所云吴兵照海雪及老母与子别并楼船若鲸飞等语皆永王璘兵败事也葢白在庐山受璘辟及璘舟师鄱湖溃散白坐系浔阳狱并豫章地故以白杨之生落于豫章者自况用志璘之伤败并己身名隳壊之痛耳其借题畧防白杨正用笔之妙巧于拟古得乐府深意者萧杨二家注何曾道着一字王僧防技录清调六曲二曰豫章行
　　沐浴子
　　沐芳莫弹冠浴兰莫振衣处世忌太洁至人贵藏晖沧浪有钓叟吾与尔同归
　　良贾深藏若虚君子盛德容貎若愚与圣贤尚防之防正复相同特老氏未免有作用耳昭昭然揭日月而行圣贤固不为也纫兰佩茝屈平所以千古然原之被谗史谓众害其能即后人之议原者亦以为露才扬己观离骚之文借喻芬芳不一而足则其不自藏弢可知非明夷用晦之义故朱子亦谓其未尝学于北方求周公仲尼之道白因渔父一篇反其意而用之葢其渉世之久英气将敛故云然耳不然与世浮沉漫无介节胡广中庸冯道长乐其可嗤又何如耶
　　萧士赟曰此诗櫽括渔父词之意他篇云含光混世贵无名何用孤髙比云月亦此意也其太白渉难后之辞乎
　　乐府遗声沐浴子者游侠二十一曲之一
　　静夜思
　　牀前明月光疑是地上霜举头望山月低头思故乡诗薮谓古今专门大家得三人焉陈思之古拾遗之律翰林之絶皆天授非人力也要是确论至所云唐五言絶多法齐梁体制自别此则气骨甚髙神韵甚穆过齐梁逺矣
　　刘辰翁曰自是古意不须言笑
　　范杼曰五言短古不可明白说尽含蓄则有余味此篇是也
　　徐增曰因疑则望因望则思并无他念真静夜思也胡应麟曰古诗乐府后惟太白诸絶近之
　　緑水曲
　　渌水明秋月南湖采白苹荷花娇欲语愁杀荡舟人逸调末句非有轶思特妒花之艶耳
　　琴集曰琴曲五弄游春渌水幽居坐愁秋思并宫调蔡邕所作琴书曰邕入青溪访鬼谷先生所居山有五曲一曲制一弄南曲有涧冬夏常渌故作渌水郭茂倩云近世作者多因题命词无复本意云
　　淮南子手防緑水之趣
　　春思
　　燕草如碧丝秦桑低緑枝当君怀归日是妾断肠时春风不相识何事入罗帏
　　古意却帯秀色体近齐梁不相识言不识人意也自有贞静之意
　　萧士赟曰燕草如丝兴征夫怀归秦桑低枝兴思妇断肠末意贞洁非外物所能动可谓得国风不滛之义笑
　　吴昌祺曰以风之来反衬夫之不来与祗恐多情月旋来照妾牀同意
　　子夜吴歌
　　秦地罗敷女采桑緑水边素手青条上红妆白日鲜蚕饥妾欲去五马莫流连
　　多少含蓄胜于陌上桑作
　　长安一片月万户捣衣声秋风吹不尽总是玉关情何日平胡虏良人罢逺征
　　一气浑成有删末二句作絶句者不见此女贞心亮节何以风世厉俗
　　唐汝询曰结句不言黩武而言未平深得风人之防吴昌祺曰万户砧声风吹不尽而其情则同亦婉而深矣
　　明朝驿使发一夜絮征袍素手抽针冷那堪把剪刀裁缝寄逺道几日到临洮
　　语逼清商捣衣篇尚帯初唐绮习不及此之真挚夏歌一首亦祗绮语故并不録
　　古今乐録曰吴声十曲一曰子夜
　　唐书乐志曰子夜歌者晋曲也晋有女子名子夜造此声
　　乐府解题曰后人更为四时行乐之词谓之子夜四时歌
　　晋书乐志曰吴歌杂曲并出江南东晋以来稍有增广其始皆徒歌旣而被之管弦葢自永嘉渡江下至梁陈咸都建业吴声歌曲起于此也
　　对酒行
　　松子栖金华安期入蓬海此人古之仙羽化竟何在浮生速流电倐忽变光彩天地无雕换容顔有迁改对酒不肯饮含情欲谁待
　　人非元气安得与之久徘徊白固非不达于理者岂复以冲举为可待耶蓬莱烟雾聊以寄兴此诗乃似胸臆间语自然流出者耳
　　萧士赟曰古诗浩浩阴阳移一篇太白亦祖其意乐府相和歌有对酒始于曹魏乐奏对酒歌太平一篇
　　估客行
　　海客乘天风将船逺行役譬如云中鸟一去无踪迹朴直得乐府体
　　古今乐录曰估客乐者齐武帝所制唐书乐志曰梁改其名为商旅行
　　长相思
　　日色己尽花含烟月明欲素愁不眠赵瑟初停鳯凰柱蜀琴欲奏鸳鸯弦此曲有意无人传愿随春风寄燕然忆君迢迢隔靑天昔日横波目今成流泪泉不信妾肠断归来看取明镜前
　　萧士赟曰此亦戍妇词也
　　冯舒曰廓古人而大之
　　美人在时花满堂美人去后余空牀牀中绣被巻不寝至今三载闻余香香亦竟不灭人亦竟不来相思黄叶落白露湿青苔
　　幽艳之韵缀以凄凉悄然竟住意在言外姜防所谓词尽意不尽有临水送将归之致彷佛似之
　　去妇词
　　古来有弃妇弃妇有归处今日妾辞君遣妾何处去本家零落尽恸哭来时路忆昔未嫁君闻君甚周旋绮罗锦绣段有赠黄金千十五许嫁君二十移所天结髪日未久离君缅山川家家尽欢乐孤妾长自怜幽闺多沉思盛事无十年相思若循环枕席生流泉流泉咽不埽独梦关山道及此见君归君归妾己老物情恶衰贱新宠方妍好掩涙出故房伤心剧秋草自妾为君妻君东妾在西罗帏到晓恨玉貎一生啼妾有嫁时服轻云淡翠霞瑠璃作斗帐四角金莲花自从离别久不觉尘埃厚常嫌玳瑁孤犹羡鸳鸯偶岁华逐霜霰贱妾何能久寒沼落芙蓉秋风散杨栁以此顦顇顔空持旧物还余生欲何寄谁肯相牵攀君恩旣断絶相见何年月悔倾连理杯虚作同心结女萝附青松贵欲相依投浮萍失緑水敎作若为流不叹君弃妾自叹妾縁业忆昔初嫁君小姑才倚牀今日妾辞君小姑如妾长囘头语小姑莫嫁如兄夫
　　直起悲凉通篇纒绵凄惋怨而不怒直从谷风篇脱化而出一结古甚却有无限悲感在的是李白手笔萧士赟曰此篇即顾况弃妇词后人添增数语窜入太白集中

　　御选唐宋诗醇卷四
　　钦定四库全书
　　御选唐宋诗醇巻五
　　陇西李白诗五
　　目録
　　襄阳歌
　　江上吟
　　侍从宜春苑奉诏赋龙池桞色初靑听新莺百啭歌
　　西岳云台歌送丹丘子
　　梁园吟
　　鸣臯歌送岑征君
　　横江词
　　白云歌送刘十六归山
　　秋浦歌
　　当涂赵炎少府粉图山水歌
　　上皇西廵南京歌
　　峨眉山月歌
　　江夏行
　　清溪行
　　赠孟浩然
　　见京兆韦参军量移东阳
　　赠韦侍御黄裳二首
　　赠裴十四
　　赠清漳明府侄聿
　　赠新平少年
　　口号赠征君鸿
　　秋日链药院镊白髪赠元六兄林宗
　　忆襄阳旧游赠马少府巨
　　对雪献从兄虞城宰
　　赠升州王使君忠臣
　　赠别从甥髙五
　　醉后赠从甥髙镇
　　赠秋浦桞少府
　　中丞宋公以吴兵三千赴河南军次寻阳脱予之囚参谋幕府因赠之
　　流夜郎赠辛判官
　　赠常侍御
　　赠易秀才
　　经乱离后天恩流夜郎忆旧游书怀赠江夏韦太守良宰
　　赠汉阳辅録事
　　赠卢司户
　　赠从弟南平太守之遥
　　流夜郎半道承恩放还兼欣克复之美书怀示息秀才
　　宿清溪主人
　　巴陵赠贾舎人
　　赠从弟宣州长史昭
　　陈情赠友人
　　赠钱征君少阳
　　登敬亭山南望怀古赠窦主簿
　　经乱后将避地剡中留赠崔宣城

　　钦定四库全书
　　御选唐宋诗醇巻五
　　陇西李白诗五
　　襄阳歌
　　落日欲没岘山西倒着接防花下迷襄阳小儿齐拍手拦街争唱白铜鞮傍人借问笑何事笑杀山翁醉似泥鸬鷀杓鹦鹉杯百年三万六千日一日须倾三百杯遥看汉水鸭头緑恰似葡萄初酦醅此江若变作春酒垒麴便筑糟丘台千金骏马换小妾笑坐雕鞍歌落梅车傍侧挂一壶酒鳯笙龙管行相催咸阳市中叹黄犬何如月下倾金罍君不见晋朝羊公一片石头剥落生莓苔涙亦不能为之堕心亦不能为之哀清风朗月不用一钱买玉山自倒非人推舒州杓力士铛李白与尔同死生襄王云雨今安在江水东流猿夜声
　　意旷神逸极頽唐之趣入后俯仰含情乃有心人语韬精日沈饮谁知非荒宴亦同此懐抱耳子美云长镵长镵白木柄我生托子以为命语竒矣此诗云舒州杓力士铛李白与尔同死生苦乐不同造语正复匹敌欧阳修曰落日欲没岘山西四句此常语也至于清风明月不用一钱买玉山自倒非人推然后见太白之横放其所以惊动千古者固不在此乎
　　黄庭坚曰李白歌诗度越六代与汉魏乐府争衡彭乗曰欧阳公题沧浪亭云清风明月本无价可惜只卖四万钱与太白致辞虽异然皆善言风月古今乐录襄阳乐宋随王诞作襄阳蹋铜蹄者梁武西下所制沈约又作其和云襄阳白铜蹄圣徳应干来
　　江上吟
　　木兰之枻沙棠舟玉箫金管坐两头美酒尊中置千斛载妓随波任去留仙人有待乗黄鹤海客无心随白鸥屈平词赋悬日月楚王防榭空山丘兴酣落笔揺五岳诗成笑傲凌沧洲功名富贵若长在汉水亦应西北流发端四语即事之辞也以下慷当以慨虽帯初唐风调而气骨逈絶矣反笔作结殊为遒健
　　侍从宜春苑奉诏赋龙池栁色初青听新莺百啭歌
　　东风已緑瀛洲草紫殿红楼觉春好池南栁色半青青萦烟嫋娜拂绮城垂丝百尺挂雕楹上有好鸟相和鸣间闗早得春风情春风巻入碧云去千门万户皆春声是时君王在镐京五云垂晖耀紫清仗出金宫随日转天回玉辇绕花行始向蓬莱防舞鹤还过茝石听新莺新莺飞绕上林苑愿入箫韶杂鳯笙
　　清圆流丽可以鼓吹休明千门万户一语气象颇大全篇格调想见初唐余响
　　范徳机曰此赋物诗格调既髙法度又谨妙而易见者也
　　萧士赟曰蓬莱茝石当时宫苑名
　　沈徳潜曰西都赋后宫则有茝若椒风作茝石者误也
　　西岳云台歌送丹丘子
