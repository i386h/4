<!-- { "loadSidebar": true } -->
　　我官于南今几时尝尽溪茶与山茗胷中似记故人靣口不能言心自省为君细说我未暇试评其畧差可听建溪所产虽不同一一天与君子性森然可爱不可慢骨淸肉腻和且正雪花雨脚何足道啜过始知真味永纵复苦硬终可録汲黯少戆寛饶猛草茶无赖空有名髙者妖邪次顽懭体轻虽复强浮泛性滞偏工呕酸冷其间絶品岂不佳张禹纵贤非骨鲠葵花玉不易致道路幽崄隔云岭谁知使者来自西开缄磊落收百饼嗅香嚼味本非别透纸自觉光炯炯粃糠团鳯友小龙奴日注臣双井收藏爱惜待佳客不敢包裹钻权幸此诗有味君勿传空使时人怒生瘿
　　建茶以比君子草茶以比小人君子和且正者也和故可爱正故不可慢小人体轻而性滞但有妖邪顽懭而己记曰其言明且清易曰其言曲而中诗兼有之乌台诗案曰钱顗在秀州监税旧曾作台官始于秀州与之相见后钱顗作诗送茶来某作诗谢之草茶无赖二句以讥世之小人若不謟妖邪须顽懭狠劣也体轻性滞二句以讥小人体轻浮而性滞泥也其间絶品二句以讥小人如张禹虽有学问细行谨饬终非骨鲠之人也收藏爱惜四句以讥小人有以好茶钻求富贵权要者见此诗当大怒也
　　归田録曰臈茶出于建剑草茶盛于两浙两浙之品日注为第一自景祐以后洪州双井白芽渐盛近岁制作尤精囊以红纱不过一二两以常茶十数斤养之用避暑湿之气其品逺出日注上遂为草茶第一夜至永乐文长老院文时卧病退院
　　夜闻巴叟卧荒村来打三更月下门往事过年如昨日此身未死得重论老非怀土情相得病不开堂道益尊惟有孤栖旧时鹤举头见客似长言
　　善说无生可知坐在立忘未是西来大意
　　除夜野宿常州城外二首
　　行歌野哭两堪悲逺火低星渐向微病眼不眠非守岁乡音无伴苦思归重衾脚冷知霜重新沐头轻感髪稀多谢残灯不嫌客孤舟一夜许相依
　　南来三见岁云徂直恐终身走道涂老去怕看新歴日退归拟学旧桃符烟花己作青春意霜雪偏寻病客防但把穷愁博长健不辞最后饮屠蘓
　　令节羁情孤灯遥夜所感怆者深而以温柔敦厚出之依依脉脉味以淡而弥长
　　容斋续笔曰今人元日饮屠蘓酒自小者起相传已久然固有来处后汉李膺杜宻以党人同系狱值元日于狱中饮酒曰正旦从小起时镜新书晋董勋云正旦饮酒先从小者何也勋曰俗以小者得岁故先酒贺之老者失时故后饮酒初学记载四民月令云正旦饮酒次第当从小起以年小者起先顾况云还丹寂寞羞明镜手把屠蘓让少年方干云才酌屠蘓定年齿坐中皆笑鬓毛斑然则尚矣东坡亦云但把穷愁博长健不辞最后饮屠蘓其义亦然
　　古纒头曲
　　鹍弦铁拨世无有乐府旧工惟尚叟一生喙硬眼无人坐此困穷今白首翠鬟女子年十七指法己似呼韩妇惊帆渡海风掣回满靣尘沙和泪垢靑衫不逢湓浦客红袖谩揷曹纲手尔来一见哀骀陀便着臂韝躬井臼我慙贫病百不足强对黄花饮白酒转闗濩索动有神雷辊空堂战牕牖四弦一抹拥袂立再拜十分为我寿世人只解锦纒头与汝作诗传不朽
　　亦为琵琶女子而作却不规橅江州琵琶行古有名作须变调以胜之并题目亦隐其名曰古纒头曲特于结处表出作诗之意以见实有其人与事不是寓言十九也白以排荡宛转入情此以简净遒链入古
　　惠山谒钱道人烹小龙团登絶顶望太湖
　　踏遍江南南岸山逢山未免更留连独擕天上小团月来试人间第二泉石路萦囘九龙脊水光翻动五湖天孙登无语空归去半岭松声万壑传
　　有横絶太空之槪洒豁襟抱亦如听蘓门长啸响动林谷
　　虎丘寺
　　入门无平田石路穿细岭阴风生涧壑古木翳潭井湛卢谁复见秋水光耿耿铁花秀岩壁杀气噤蛙黾幽幽生公堂左右立顽矿当年或未信异类服精猛胡为百岁后仙鬼互驰骋窈然留清诗读者为悲哽东轩有佳致云水丽千顷熈熈览生物春意破凄冷我来属无事暖日相与永喜鹊翻初旦愁鸢蹲落景坐见渔樵还新月溪上影悟彼良自咍归田行可请
　　作虎丘诗者多是縁情绮靡若此诗则但见其幽折闲静耳是非时防不同乃其命笔取材别开生径观前此白居易于东武丘有怪石千僧坐灵池一剑沈之句于西武丘有揺曵双红斾娉婷十翠娥之句乌鹊黄鹂红栏緑浪唐时已极繁华艳冶矣故知此诗是有意避喧力求岑寂也
　　赵次公曰清逺道士与沈恭子同游虎丘寺有诗歴论商周及近代二千年事顔真卿为之刻石又鬼诗云靑松多悲风萧萧淸且哀白日徒昭昭不照长夜台李道昌为刺史奏其事陆防皮日休松陵唱和皆及之
　　常润道中有怀钱塘寄述古五首【録一首】
　　草长江南鸎乱飞年来事事与心违花开后院还空落燕入华堂怪未归世上功名何日是樽前防检几人非去年桞絮飞时节记得金笼放雪衣【自注杭人以放鸽为太守夀】慨当以慷忧思难忘　此诗结句集内有放鸽为寿之自注赵尧卿遂引唐谭宾録言天宝宫中呼白鹦鹉为雪衣此诗借呼鸽为雪衣然考田汝成西湖志称东坡有真迹云杭州营妓周韶能诗子容过杭述古饮之韶泣求落籍子容曰可作一絶韶援笔立成曰陇上巢空岁月惊忍看回首自梳翎开笼若放雪衣女长念观音般若经韶时有服衣白一坐嗟叹遂落籍此诗寄述古葢指此事故曰记得金笼放雪衣雪衣正用白鹦鹉事不必借呼放鸽也诗作如是解与前后数诗亦正相类然轼自注故作隐语岂其避谤欤
　　金山寺与桞子玉饮大醉卧宝觉禅榻夜分方醒书其壁
　　恶酒如恶人相攻剧刀箭頽然一榻上胜之以不战诗翁气雄防禅老语清软我醉多不知但觉红緑醒时江月堕摵摵风响变惟有一龛灯二豪俱不见
　　豪放精悍全是规仿颂酒之篇
　　大风留金山两日
　　塔上一铃独自语明日颠风当断渡朝来白浪打苍崖倒射轩牕作飞雨龙骧万斛不敢过渔艇一叶从掀舞细思城市有底忙郤笑蛟龙为谁怒无事久留童仆怪此风聊得妻孥许灊山道人独何事夜半不眠听粥鼓明日颠风当断渡七字即铃语也竒思得自天外轩牕飞雨写风浪之景真能状丹靑所莫能状末忽念及山道人不眠而听粥鼓想其濡墨挥毫真有御风蓬莱泛彼无垠之妙
　　冷斋夜话曰对句法诗人穷尽其变不过以事以意以出处具备谓之妙如荆公曰平日离愁寛帯眼迄今归思满琴心又曰欲寄荒寒无善画赖传悲壮有能琴乃不若东坡微意特竒如曰见说骑鲸游汗漫也曾扪虱话酸辛又曰龙骧万斛不敢过渔艇一叶从掀舞以鲸为虱对以龙骧为渔艇对大小气焰之不等其意若玩世谓之秀杰之气终不没者此类是也
　　游鹤林招隐二首
　　郊原雨初霁春物有余妍古寺满修竹深林闻杜鹃睡余栁花堕目山樱然西牕有病客危坐看香烟行歌白云岭坐咏修竹林风轻花自落日薄山半阴涧草谁复识闻香杳难寻时见城市人幽居惜未深二作风格清腴絶似韦桞
　　无锡道中赋水车
　　翻翻联联衔尾鸦荦荦确确蜕骨蛇分畴翠浪走云阵刺水緑鍼抽稻芽洞庭五月欲飞沙鼍鸣窟中如打衙天公不见老翁泣唤取阿香推雷车
　　只是体物着题触处灵通别成竒光异彩想当施手时巨刄摩天扬此之谓也赋物得此神力罕匹
　　过永乐文长老巳卒
　　初惊鹤瘦不可识旋觉云归无处寻三过门间老病死一弹指顷去来今存亡惯见浑无泪乡井难忘尚有心欲向钱塘访圆泽葛洪川畔待秋深
　　寄感叹于解脱挽长老合作如是语
　　听僧昭素琴
　　至和无攫醳至平无按抑不知微妙声究竟从何出散我不平气洗我不和心此心知有在尚复此微吟是真识琴中意者朱弦疏越可以释躁平矜
　　僧惠勤初罢僧职
　　轩轩靑田鹤欝欝在樊笼旣为物所縻遂与吾軰同今来始谢去万事一笑空新诗如洗出不受外垢防淸风入齿牙出语如风松霜髭茁病骨饥坐听午钟非诗能穷人穷者诗乃工此语信不妄吾闻诸醉翁
　　能不为外垢所防不待罢职而诗乃工也惠勤先为欧阳所知故又举诗穷益工之语以讽之与序惠勤诗集同意
　　游灵隐髙峰塔
　　言游髙峰塔蓐食治野装火云秋未衰及此初旦凉雾霏岩谷暗日出草木香嘉我同来人久便云水乡相劝小举足前路髙且长古松攀龙蛇怪石坐牛羊渐闻钟磬音飞鸟皆下翔入门空有无云海浩茫茫惟见聋道人老病时絶粮问年笑不荅但指穴藜牀心知不复来欲归更徬徨赠别留匹布今岁天蚤霜
　　雾霏日出未举足而景象旣殊古松怪石及经行而应接不暇渐闻钟磬音飞鸟皆下翔十字画出古寺清晨登髙览胜之妙入门以后但记一时与道人留连赠荅语尽便住象外传神正复无际
　　邵长蘅曰三国管宁常坐一木榻积五十余年未尝箕股榻上当膝处皆穿按穴藜牀似用其意故王注引此存之
　　志林曰灵隐寺后髙峰塔一上五里上有髙僧不下三十余年矣
　　新城陈氏园次鼂补之韵
　　荒凉废圃秋寂歴幽花晚山城巳穷僻况与城相逺我来亦何事徙倚望云巘不见苦吟人清樽为谁满淡而能腴王韦后絶无仅有
　　与毛令方尉游西菩提寺二首
　　推挤不去己三年鱼鸟依然笑我顽人未放归江北路天敎看尽浙西山尚书清节衣冠后处士风流水石间一笑相逢那易得数诗狂语不须删
　　路转山腰足未移水清石瘦便能竒白云自占东西岭明月谁分上下池黑黍黄粱初熟后朱柑緑橘半甜时人生此乐须天赋莫遣儿郎取次知
　　首作不露刻斵经营之迹自成髙唱五六用毛玠方干贴二人姓此本古法少陵集中多有之僧祖可谓毛令是毛玠之后或并疑方尉是方干后人妄矣次作白云句承石瘦来明月句承水清来黑黍黄粱池旁之所见也朱柑緑橘岭上之所植也错杂写来自然合拍惟其才大而气雄故虽清白黑黄等字叠见不嫌其复张安国曰案于潜县图经毛君宝同尉方君武与东坡于熈宁七年八月廿七日同游西菩提山明智院石刻存焉
　　听贤师琴
　　大弦春温和且平小弦亷折亮以清平生未识宫与角但闻牛鸣盎中雉登木门前剥啄谁叩门山僧未闲君勿嗔归家且覔千斛水净洗从前筝笛耳
　　听颖师琴诗曲中疾徐之节听贤师琴诗别传离合之神两诗足以并峙义海俗工誉韩毁蘓复斋漫録直以不学斥之最堪砭愚击蒙
　　西清诗话曰三吴僧义海以琴名世六一居士尝问东坡琴诗孰优东坡荅以退之听颍师琴公曰此祗是听琵琶耳或以问海海曰欧阳公一代英伟然斯语误矣退之深得其趣未易讥评也东坡后有听惟贤琴诗诗成欲寄欧公而公亡每以为恨客复以问海海曰东坡词气倒山倾海然亦未知琴春温和且平亷折亮以清凡丝声皆然何独琴也又特言大小弦声不及指下之韵牛鸣盎中雉登木防言宫角耳八音宫角皆然何独丝也闻者以海为知言余尝考今昔琴谱谓宫者非宫角者非角又五调迭犯特宫声为多与五音之正者异此又坡所未知也
　　复斋漫録曰元微之诗尔生不我待我愿裁为琴宫弦春似君君若春日临商弦亷似臣臣作旱天霖葢取史记驺忌子闻齐威王鼓琴而为说曰大弦浊以春温者君也小弦亷折以清者相也西清诗话乃云东坡听惟贤琴有大弦春温和且平小弦亷折亮以淸之句至谓东坡未知琴趣不独琴为然殊不知亦取驺琴之事耳可谓不学
　　除夜病中赠段屯田
