<!-- { "loadSidebar": true } -->
　　指事言情词意简逺如龙门之桐百尺无枝又如万石洪钟不作细响此所以为大家
　　仇兆鼇曰从竭泽而渔处写出惨酷可怜之状具见爱物仁心
　　黄生曰前诗寓感此诗寓规体物既精命意复逺越王楼歌
　　绵州州府何磊落显庆年中越王作孤城西北起髙楼碧瓦朱甍照城郭楼下长江百丈清山头落日半轮明君王旧迹今人赏转见千秋万古情
　　泠泠雅调或谓仿王子安滕王阁而风致小逊非也冬到金华山观因得故拾遗陈公学堂遗迹
　　涪右众山内金华紫崔嵬上有蔚蓝天垂光抱琼台系舟接絶壁杖策穷萦囘四顾俯层巅淡然川谷开雪岭日色死霜鸿有余哀焚香玉女跪雾里仙人来陈公读书堂石柱仄青苔悲风为我起激烈伤雄才
　　通泉驿南去通泉县十五里山水作
　　溪行衣自湿亭午气始散冬温蚊蚋在人逺鳬鸭乱登顿生曽阴欹倾出髙岸驿楼衰栁侧县郭轻烟畔一川何绮丽尽目穷壮观山色逺寂寞江光夕滋漫伤时愧孔父去国同王粲我生苦飘零所歴有嗟叹
　　眼前景色写出自有佳致
　　过郭代公故宅
　　豪俊初未遇其迹或脱畧代公尉通泉放意何自若及夫登衮冕直气森喷薄磊落见异人岂伊常情度定策神龙后宫中翕清廓俄顷辨尊亲指挥存顾托羣公有惭色王室无削弱迥出名臣上丹青照台阁我行得遗迹池馆皆疏凿壮公临事断顾步涕横落髙咏宝劔篇神交付冥漠
　　仇兆鼇曰俄顷辨尊亲推其决几之明壮公临事断服其应变之敏二语能写出代公身分荀彧之失身误于不能辨陈窦之偾事失于不能断杜诗论人必具特识推此可见
　　短歌行【原注赠王郎司直】
　　王郎酒酣拔劔斫地歌莫哀我能拔尔抑塞磊落之竒才豫樟翻风白日动鲸鱼跋浪沧溟开且脱佩劔休徘徊西得诸侯棹锦水欲向何门趿珠履仲宣楼头春色深青眼髙歌望吾子眼中之人吾老矣
　　刘防孟曰豪气激人堂堂复堂堂
　　卢世防曰突兀横絶跌宕悲凉
　　桃竹杖引
　　江心蟠石生桃竹苍波喷浸尺度足斩根削皮如紫玉江妃水仙惜不得梓潼使君开一束满堂宾客皆叹息怜我老病赠两茎出入爪甲铿有声老夫复欲东南征乗涛鼓枻白帝城路幽必为鬼神夺拔劔或与蛟龙争重为告曰杖兮杖兮尔之生也甚正直慎勿见水踊跃学变化为龙使我不得尔之扶持灭迹于君山湖上之青峰噫风尘澒洞兮豺虎咬人忽失双杖兮吾将曷从竒变酷似大白老杜真乃无所不有
　　朱鹤龄曰此诗盖借竹杖以规讽章留后也既以踊跃为龙戒之又以忽失双杖危之其防防可见仇兆鼇曰宋之问骚体诗有嵩山天门歌杜诗此篇所自出然杜之灵竒却胜于宋之隽丽
　　韦讽录事宅观曹将军画马图
　　国初已来画鞍马神妙独数江都王将军得名三十载人间又见真乗黄曽貌先帝照夜白龙池十日飞霹雳内府殷红马脑盘媫好传诏才人索盘赐将军拜舞归轻纨细绮相追飞贵戚权门得笔迹始觉屏障生光辉昔日太宗拳毛騧近时郭家师子花今之画图有二马复令识者久叹嗟此皆骑战一敌万缟素漠漠开风沙其余七匹亦殊絶迥若寒空动烟雪霜蹄蹴踏长楸间马官厮飬森成列可怜九马争神骏顾视清髙气深稳借问苦心爱者谁后有章讽前支遁忆昔廵幸新丰宫翠华拂天来向东腾骧磊落三万匹皆与此图筋骨同自从献宝朝河宗无复射蛟江水中君不见金粟堆前松栢里龙媒去尽鸟呼风
　　苍莾厯落中法律深细前从照夜白叙入即伏未段感慨中间错综九马文势跌宕可谓毫髪无遗憾波澜独老成矣七古至于老杜浩浩落落独往独来神龙在霄连蜷变化不可方物天马行空脱去羁靮足以横睨一世独有千古东坡书韩干牧马图犹非其匹况他人乎
　　丹青引【原注赠曹将军覇】
　　将军魏武之子孙于今为庶为清门英雄割据虽已矣文彩风流犹尚存学书初学卫夫人但恨无过王右军丹青不知老将至富贵于我如浮云开元之中常引见承恩数上南薰殿凌烟功臣少顔色将军下笔开生面良相头上进贤冠猛将腰间大羽箭褒公鄂公毛髪动英姿飒爽来酣战先帝天马玉花骢画工如山貌不同是日牵来赤墀下迥立阊阖生长风诏谓将军拂绢素意匠惨淡经营中斯须九重真龙出一洗万古凡马空玉花却在御榻上榻上庭前屹相向至尊含笑催赐金圉人太仆皆惆怅弟子韩干早入室亦能画马穷殊相干惟画肉不画骨忍使骅骝气凋防将军画善盖有神必逢佳士亦写真即今飘泊干戈际屡貌防常行路人途穷反遭俗眼白世上未有如公贫但防古来盛名下终日坎纒其身
　　起笔老横开元之中以下叙昔日之遇正为末段反照丹青之妙见赠言之义明矣通篇浏漓顿挫节奏之妙于斯为极
　　许顗曰老杜丹青引一洗万古凡马空东坡观吴道子画壁诗笔所未到气已吞二公之诗足以当之沈徳潜曰画人画马賔主相形纵横跌荡此种篇法得之于心应之于手有化工而无人力莫能賛叹其妙
　　发防中
　　前有毒蛇后猛虎溪行尽日无村坞江风萧萧云拂地山木惨惨天欲雨女病妻忧归意速秋花锦石谁复数别家三月一得书避地何时免愁苦
　　寄韩谏议
　　今我不乐思岳阳身欲奋飞病在牀美人娟娟隔秋水濯足洞庭望八荒鸿飞防防日月白青枫叶赤天雨霜玉京羣帝集北斗或骑骐驎翳鳯凰芙蓉旌旗烟雾乐影动倒景揺潇湘星宫之君醉琼浆羽人稀少不在旁似闻昨者赤松子恐是汉代韩张良昔随刘氏定长安帷幄未改神惨伤国家成败吾岂敢色难腥腐餐风香周南留滞古所惜南极老人应夀昌美人胡为隔秋水焉得置之贡玉堂
　　朱鹤龄曰韩谏议不可考其人似李邺侯必肃宗收京时尝与宻谋后屏居衡湘修神仙羽化之道公思之而作惜其留滞秋水而不得大用也
　　浦起龙曰源本楚骚亦近太白
　　忆昔
　　忆昔开元全盛日小邑犹藏万家室稻米流脂粟米白公私仓廪俱丰实九州道路无豺虎逺行不劳吉日出齐纨鲁缟车班班男耕女桑不相失宫中圣人奏云门天下朋友皆胶漆百余年间未灾变叔孙礼乐萧何律岂闻一绢直万钱有田种谷今流血洛阳宫殿烧焚尽宗庙新除狐兎穴伤心不忍问耆旧复恐初从乱离説小臣鲁钝无所能朝廷记识防禄秩周宣中兴望我皇洒血江汉身衰疾
　　居然变雅治乱相形极其沉痛
　　王嗣奭曰百余年间二句盖言法度之存亡闗乎国家之理乱先叙此二语随用岂闻二字转下如快马蓦涧何等笔力
　　仇兆鼇曰明皇当丰亨豫大时忽盈虚消息之理致开元变为天宝流祸两朝而乱犹未已此诗于理乱兴亡之故反覆痛陈盖亟望代宗拨乱反治复见开元之盛焉
　　冬狩行【原注时梓州刺史章彛兼侍御史留后东川】
　　君不见东川节度兵马雄校猎亦似观成功夜发猛士三千人清晨合围步骤同禽兽已毙十七八杀声落日回苍穹幕前生致九青兕馲驼峞垂熊东西南北百里间髣髴蹴踏寒山空有鸟名鸜鹆力不能髙飞逐走蓬肉味不足登鼎俎何为见羁虞罗中春搜冬狩侯得同使君五马一马骢况今摄行大将权号令颇有前贤风飘然时危一老翁十年厌见旌旗红喜君士卒甚整肃为我回辔擒西戎草中狐尽何益天子不在咸阳宫朝廷虽无幽王祸得不哀痛尘再防呜呼得不哀痛尘再防
　　大义凛然及今诵之如见其壮顔毅色
　　申涵光曰草中狐尽何益二句即贾生不猎猛敌而猎禽兽意
　　王洙曰代宗在陜诏徴天下兵时程元振用事无一人应诏者故章末感激言之
　　别唐十五诫因寄礼部贾侍郎
　　九载一相逢百年能几何复为万里别送子山之阿白鹤久同林潜鱼本同河未知栖集期衰老强髙歌歌罢两凄恻六龙忽蹉跎相视髪皓白况难驻羲和胡星坠燕地汉将仍横戈萧条四海内人少豺虎多少人慎莫投多虎信所过饥有易子食兽犹畏虞罗子负经济才天门郁嵯峨飘飘适东周来往若崩波南宫吾故人白马金盘陀雄笔映千古见贤心靡他念子善师事嵗寒守旧柯为吾谢贾公病肺卧江沱
　　梅尧臣曰饥有易子食二语含蓄甚深殆不可模仿阆山歌
　　阆州城东灵山白阆州城北玉台碧松浮欲尽不尽云江动将崩未崩石那知根无鬼神防已觉气与嵩华敌中原格鬬且未归应结茅斋看青壁
　　阆水歌
　　嘉陵江色何所似石黛碧玉相因依正怜日破浪花出更复春从沙际归巴童荡桨欹侧过水鸡衔鱼来去飞阆中胜事可肠断阆州城南天下稀
　　二诗着语竒秀觉空翠扑人冲襟相照
　　草堂
　　昔我去草堂蛮夷塞成都今我归草堂成都适无虞请陈初乱时反覆乃须臾大将赴朝廷羣小起异图中宵斩白马盟防气己麤西取卭南兵北断劒阁隅布衣数十人亦拥专城居其势不两大始闻蕃汉殊西卒却倒戈贼臣互相诛焉知肘腋祸自及袅獍徒义士皆痛愤纪纲乱相逾一国实三公万人欲为鱼唱和作威福孰肯辨无辜眼前列杻械背后吹笙竽谈笑行杀戮溅血满长衢到今用钺地风雨闻号呼鬼妾与鬼马色悲充尔娱国家法令在此又足惊吁贱子且奔走三年望东吴弧矢暗江海难为游五湖不忍竟舍此复来薙榛芜入门四松在步屧万竹疎旧犬喜我归低佪入衣裾邻舍喜我归沽酒携胡芦大官喜我来遣骑问所须城郭喜我来賔客隘村墟天下尚未宁健儿胜腐儒飘飖风尘际何地置老夫于时见疣赘骨髓幸未枯饮啄媿残生食薇不敢余
　　记离乱事可补史氏之阙
　　黄鹤曰公昔去成都因送严武入朝未防徐知道反遂入梓州继以吐蕃入寇陷松维州势迫近蜀此诗首言成都之乱似专指羌人而羣小贼臣因之为乱者也刘克庄后村诗话子羙草堂旧犬喜我归邻舍喜我归大官喜我来城郭喜我来四韵其体从木兰诗中得来
　　太子张舍人遗织成褥段
　　客从西北来遗我翠织成开缄风涛涌中有掉尾鲸逶迤罗水族琐细不足名客云充君褥承君终宴荣空堂魑魅走髙枕形神清领客珍重意顾我非公卿留之惧不祥施之混柴荆服饰定尊卑大哉万古程今我一贱老裋褐更无营煌煌珠宫物寝处祸所婴叹息当路子干戈尚纵横掌握有权柄衣马自肥轻李鼎死岐阳实以骄贵盈来瑱赐自尽气豪直阻兵皆闻黄金多坐见悔吝生奈何田舍翁受此厚贶情锦鲸巻还客始觉心和平振我麤席尘媿客茹藜
　　因小见大殊有闗于典制足以正人心而厚风俗浦起龙曰前言珍贵之品不宜以非分受后言奢侈必败聊以守分终史称武在蜀肆志逞欲穷极奢靡公在幕下作此讽谕至举李鼎来瑱以深戒之按题中无答谢却等字亦事后感赋自存箧衍非以与张者
　　杜鹃
　　西川有杜鹃东川无杜鹃涪万无杜鹃云安有杜鹃我昔游锦城结庐锦水边有竹一顷余乔木上参天杜鹃暮春至哀哀叫其间我见常再拜重是古帝魂生子百鸟巢百鸟不敢嗔仍为餧其子礼若奉至尊鸿雁及羔羊有礼太古前行飞与跪乳识序如知恩圣贤古法则付与后世传君防禽鸟情犹解事杜鹃今忽暮春间值我病经年身病不能拜泪下如迸泉
　　古调微辞集中题凡再见知其寄慨者深矣其集外一篇则伪也至于发端四语不闗诗之工拙谓必如是乃合乐府亦固哉之论
　　王士禄曰兴观羣怨读此慨然有得
　　客堂
