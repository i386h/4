<!-- { "loadSidebar": true } -->
　　小雅无羊之诗宣王考牧也牛羊寝讹之状牧人簔笠之容俄焉而麾忽然而梦维鱼维旟变幻莫测诗格之竒无逾于此矣不袭其词而能得其意遥遥千古斯作之外谁其嗣音
　　七年九月自广陵召还复馆于浴室东堂八年六月乞防稽将去汶公乞诗乃复用前韵三首
　　乞郡三章字半斜庙堂传笑眼昏花上人问我迟留意待赐头纲八饼茶【自注尚书学士得赐头纲龙茶一斤今年纲到最迟】
　　梦绕吴山郤月廊白梅卢橘觉犹香【自注杭州梵天寺有月廊数百间寺中多白杨梅卢橘】会稽且作须臾意从此归田策最良
　　东南此去几时归倦鸟孤飞岂有期断送一生消底物三年光景六篇诗
　　首作托言待赐恋阙情深三作只是把诗消嵗月之意道破便可发深省
　　苕溪渔隐丛话曰细色茶五纲凡四十三品形制各异共七千余饼又有粗色茶七纲凡五品大小龙凤并防芽悉入龙脑和膏为团饼茶共四万余饼东坡题文公诗巻云待赐头纲八饼茶即今粗色红绫袋饼八者是也
　　东府雨中别子由
　　庭下梧桐树三年三见汝前年适汝隂见汝鸣秋雨去年秋雨时我自广陵归今年中山去白首归无期客去莫叹息主人亦是客对牀定悠悠夜雨空萧瑟起折梧桐枝赠汝千里行归来知健否莫忘此时情
　　空清如话而情味无穷此较前初秋寄子由一章尤入神品
　　书丹元子所示李太白真
　　天人几何同一沤谪仙非谪乃其防麾斥八极隘九州化为两鸟鸣相酬一鸣一止三千秋开元有道为少留縻之不可矧肯求西望太白横峨岷眼髙四海空无人大儿汾阳中令君小儿天台坐忘身平生不识髙将军手汚吾足乃敢瞠作诗一笑君应闻
　　笔歌墨舞实有手弄白日顶摩青穹之气概足为白写照矣　后人刋诗有将此作分为两首者特以平韵承接之故然分则意象不昌岂惟不谙诗法且并其佳处失之观集内儋州夜梦一诗犹用此体可以为证天厨禁脔曰太白賛一韵七句方换韵又是平声其法不得双杀双杀者不得此法也
　　贺裳曰文人有一言使人升九天堕九渊者此类是也亦公自写其傲岸之趣却令太白生面重开胜碑隂记一段文字逺甚
　　次韵滕大夫雪浪石
　　太行西来万马屯势与岱岳争雄尊飞狐上党天下脊半掩落日先黄昏削成山东二百郡气压代北三家村千峰石巻矗牙帐崩崖凿断开土门朅来城下作飞石一礮惊落天骄魂承平百年烽燧冷此物僵卧枯榆根画师争摹雪浪势天公不见雷斧防离堆四面绕江水坐无蜀士谁与论老翁儿戯作飞雨把酒坐防珠跳盆此身自幻孰非梦故国山水聊心存
　　劲气不可断来则山岑竞举止则壁岸无阶
　　墨庄漫録曰东坡帅中山得黒石白脉如蜀孙位孙知防所画石间奔流尽水之变又得白石曲阳为大盆以盛之激水其上名其室曰雪浪斋公自铭曰玉井芙蓉丈八盆伏流飞空潄其根时有英州之命后谪惠州又徙海外故中山后政以公迁谪雪浪之名遂废元符中始被北归之命将至吴中张芸叟守中山葺治雪浪斋重安盆石
　　赵次公曰古所谓山东乃今之河北晋地盖太行山之东也山东二百郡正谓太行以东冀州之琙矣代北则燕赵以往之地也
　　鹤叹
　　园中有鹤驯可呼我欲呼之立坐隅鹤有难色侧睨予岂欲臆对如鵩乎我生如寄良畸孤三尺长胫阁瘦躯俛啄少许便有余何至以身为子娱驱之上堂立斯须投以饼饵视若无戞然长鸣乃下趋难进易退我不如难进易退我不如此鹤叹所以作也却只于结处一句收住中云岂欲臆对如鵩乎乃疑而问鹤之词我生如寄四句便直代鹤作臆对语章法竒絶是为善学贾赋者
　　唐庚语録曰东坡作病鹤诗尝写三尺长胫瘦躯阙其一字使任徳翁軰下之数十字东坡徐出其稿盖阁字也此字既出俨然如见病鹤矣
　　子由生日以檀香观音像及新合印香银篆槃为夀一首
　　旃檀婆律海外芬西山老脐柏所薫香螺脱黡来相羣能结缥缈风中云一灯如萤起微焚何时度尽缪篆纹缭绕无穷合复分緜緜浮空散氤氲东坡持是夀卯君君少与我师皇坟旁资老聃释迦文共厄中年防蝇蚊晚遇斯须何足云君方论道承华勲我亦旗鼓严中军国恩未报敢不勤但愿不为世所醺尔来白髪不可耘问君何时返乡枌收拾散亡理放纷此心实与香俱焄闻思大士应已闻
　　香难以形容偏为形容曲尽平时好以禅语入诗此诗偏只结句大士已闻一防真有如天花变现不可测识者在诗道中殆以从闻思修而入三摩地矣
　　王直方诗话曰苏黄门以己夘生故东坡有夘君之语其以檀香观音像遗黄门云持是夀夘君其出局偶书云倾杯不能饮待得夘君来其送王巩诗云泪湿粉牋书不得凭君送与夘君看
　　过髙邮寄孙君孚
　　过淮风气清一洗尘埃容水木渐幽茂菰蒲杂防龙可怜夜合花青枝散红茸美人逰不归一笑当谁供故园在何处已偃手种松我行忽失路归梦千山重闻君有负郭二顷收横从巻野毕秋获殷牀闻夜舂乐哉何所忧社酒粥面醲宦逰岂不好毋令到千钟
　　极言景物清幽留连不能去而其人之足思自见感旧懐人风格最古　此诗出于南迁之时孙升亦遭贬谪篇中絶不露牢骚抑郁之意津津乎其有遗味矣刘延世孙公谈圃序曰绍圣之改元也凡仕于元祐而贵显者例皆窜贬湖南岭表相望而错趾惟闽郡独孙公一人迁于临汀公元祐时歴三院迁左史入中书为舍人危言谠论内外惮之已而忤时宰意以集贤殿修撰留守南都后迁天章阁待制其谪官也自南都为归州遂以散秩谪临汀公讳升字君孚髙邮人
　　慈湖夹阻风五首【录四首】
　　捍索桅竿立啸空篙师酣寝浪花中故应菅蒯知心腹弱缆能争万里风
　　此生归路愈茫然无数青山水拍天犹有小船来卖饼喜闻虚落在山前
　　日轮亭午汗珠融谁识南讹长养功暴雨过云聊一快未妨明月郤当空
　　卧看落月横千丈起唤清风得半帆且并水村欹侧过人间何处不巉岩
　　荒湾旅泊却写得即事皆可喜读此数诗足以开豁尘襟
　　过庐山下【并引】
　　予过庐山下云物腾涌黙有祷焉未午众峰凛然故作是诗
　　乱云欲霾山势与飘风南羣隮相应和勇往争骖驔可怜荟蔚中时出紫翠岚鴈没失东岭龙腾见西龛一时供坐笑百态变立谈暴雨破坱北清飚扫浑酣廓然归何处陋矣安足戡亭亭紫霄峰窈窈白石庵五老数松雪双溪落天潭虽云黙祷应顾有移文慙
　　云峦新霁气象万千列秀青青己见庐山真面目矣
　　壶中九华诗【并引】
　　湖口人李正臣蓄异石九峰玲珑宛转若牕櫺然予欲以百金买之与仇池石为偶方南迁未暇也名之曰壶中九华且以记之
　　清溪电转失云峰梦里犹惊翠扫空五岭莫愁千嶂外九华今在一壶中天池水落层层见玉女牕明处处通念我仇池太孤絶百金归买碧玲珑
　　诗亦宛转玲珑与题恰称
　　赵次公曰刘禹锡有歌云九华山自是造化一尤物焉能借甚乎人间今先生以石有九峰遂以名之其在一壶中则神仙壶公之壶也中别有天地山川故云耳
　　秧马歌【并引】
　　过庐陵见宣徳郎致仕曽君安止出所作禾谱文既温雅事亦详实惜其有所缺不谱农器也予昔逰武昌见农夫皆骑秧马以榆枣为腹欲其滑以秋桐为背欲其轻腹如小舟昻其首尾背如覆瓦以便两髀雀跃于泥中系束藁其首以缚秧日行千畦较之伛偻而作者劳佚相絶矣史记禹乗四载泥行乗橇解者曰橇形如箕擿行泥上岂秧马之类乎作秧马歌一首附于禾谱之末云
　　春云蒙蒙雨凄凄春秧欲老翠剡齐嗟我妇子行水泥朝分一珑暮千畦腰如箜篌首啄鸡筋烦骨殆声酸嘶我有桐马手自提头尻轩昻腹脇低背如覆瓦去角圭以我两足为四蹏耸踊滑汰如鳬鹥纎纎束藁亦可赍阿用繁缨与月题郤从畦东走畦西山城欲闭闻鼓鼙忽作的卢跃檀溪归来挂壁从髙栖了无刍秣饥不啼少壮骑汝逮老黧何曽蹶轶防颠陈锦韀公子朝金闺笑我一生蹋牛犂不知自有木駃騠
　　直以马喻非马瑰伟连犿其说能解人頥
　　防溪诗话曰东坡游武昌尝作秧马歌唐子西至罗浮始识此器作诗云拟向明时受一防着鞭常恐老农先行藏己问吾能识从此驰名四十年亦巧于用事
　　周必大农器谱序曰绍圣初元苏文忠公轼南迁过太和邑人宣徳郎致仕曽公安止献所着禾谱文忠羙具温雅详实为作秧马歌又惜其不谱农器时曽公已丧明不暇为也后百余年其侄孙耒阳令之谨始续成之凡耒耜耨铸车戽簔笠铚刈篠篑杵臼斗斛釡甑仓庾厥类惟十附以襍记勒成三巻皆考之经传参合今制无不备者是可补伯祖之书成苏公之志矣
　　八月七日初入贑过惶恐滩
　　七千里外二毛人十八滩头一叶身山忆喜懽劳逺梦【自注蜀道有错喜欢铺在大散闗上】地名惶恐泣孤臣长风送客添帆腹积雨浮舟减石鳞便合与官充水手此生何止略知津起二句固是同调栁州书作发端乃更警策按十八滩自下而上第一滩在万安县前名黄公滩东坡改作惶恐以对喜欢其后文文山更以惶恐对零丁遂成典故结处云充水手者应是暗用何易于腰笏引舟事也防溪诗话曰栁诗十一年前南渡客四千里外北归人又一身去国六千里万死投荒十二年苏诗七千里外二毛人十八滩头一叶身不约而合句法使然故也
　　鬰孤台【自注以下四首皆防州】
　　八境见图画鬰孤如旧防山为翠浪涌水作玉虹流日丽崆峒晓风酣章贡秋丹青未变叶鳞甲欲生洲岚气昏城树滩声入市楼烟云侵岭路草木半炎州故国千峰外髙台十日留他年三宿处凖拟系归舟
　　廉泉
　　水性故自清不清或挠之君防此廉泉五色烂摩尼廉者谓我防我以此名为有防则有贪有慧则有痴谁为栁宗元孰是吴隠之渔父足岂洁许由耳何缁纷然立名字此水了不知毁誉有时尽不知无尽时朅来防泉上捋防看鬓眉好在水中人到处相娱嬉
　　有尽在人无尽在我维摩经言有法门名无尽灯此诗所本
　　尘外亭
　　楚山澹无尘贑水清可厉散策尘外游麾手谢此世山髙惜人力十步輙一憇郤立浮云端俯视万井丽幽人宴坐处龙虎为斩薙马驹独何疑岂堕山鬼计夜垣非助我谬敬欲其逝戏留一转语千载起攘袂
　　韩诗云﨑岖上轩昻始得观览富未及此之圆妙也正谛既得故后幅但就马祖事言之不更为山水饶舌赵次公曰幽人宴坐处以下八句皆是马祖事马祖始居此山山鬼为筑垣自谓修行不至为鬼所识乃舍去今先生诗语髙马祖一着也
　　天竺寺【并引】
　　予年十二先君自防州归谓予言近城山中天竺寺有乐天亲书诗云一山门作两山门两寺元从一寺分东涧水流西涧水南山云起北山云前台花发后台见上界钟清下界闻遥想吾师行道处天香桂子落纷纷笔势竒逸墨迹如新今四十七年予来访之则诗已亡有刻石存耳感涕不已而作是诗
　　香山居士留遗迹天竺禅师有故家空咏连珠吟叠壁已亡飞鸟失惊虵林深野桂寒无子雨浥山姜病有花四十七年真一梦天涯流落泪横斜
　　防染处极其古秀掲朗标华较香山聨珠体诗更进一格
　　月华寺【自注寺邻岑水塲施者皆坑戸也百年间盖三焚矣】
