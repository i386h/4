<!-- { "loadSidebar": true } -->
　　勋徳既下衰文章亦陵夷但见山中石立作路旁碑铭勲悉太公叙徳皆仲尼复以多为贵千言直万赀为文彼何人想见下笔时但欲愚者悦不思贤者嗤岂独贤者嗤仍得后代疑古石苍苔字安知是愧词我闻望江县麴令抚惸嫠【自注麴令名信陵】在官有仁政名不闻京师身殁欲归百姓遮路岐攀辕不得归留此江湄至今道其名男女涕皆垂无人立碑碣唯有邑人知
　　汪立名曰按麴信陵贞元元年鲍防榜下及第以六年作望江令其投石祝江祈雨文云必也私欲之求行于邑里惨黩之政施于黎元令长之罪也神得而诛之岂可移于人以害其岁其为政盖可想见矣
　　轻肥
　　意气骄满路鞍马光照尘借问何为者人称是内臣朱绂皆大夫紫绶或将军夸赴军中宴走马去如云尊罍溢九醖水陆罗八珍果擘洞庭橘脍切天池鳞食饱心自若酒酣气益振是岁江南旱衢州人食人
　　结句斗絶有一落千丈之势
　　五
　　清歌且罢唱红袂亦停舞赵叟抱五宛转当胷抚大声麤若散飒飒风和雨小声细欲絶切切鬼神语又如鹊报喜转作猿啼苦十指无定音颠倒宫徴羽坐客闻此声形神若无主行客闻此声驻足不能举嗟嗟俗人耳好今不好古所以緑窗琴日日生尘土
　　歌舞
　　秦城岁云暮大雪满皇州雪中退朝者朱紫尽公侯贵有风雪兴富无饥寒忧所营唯第宅所务在追游朱门车马客红烛歌舞楼欢酣促密坐醉暖脱重裘秋官为主人廷尉居上头日中为一乐夜半不能休岂知阌乡狱中有冻死囚
　　买花
　　帝城春欲暮喧喧车马度共道牡丹时相随买花去贵贱无常价酬直看花数灼灼百朶红戋戋五束素上张幄幕庇旁织巴篱防水洒复泥封移来色如故家家习为俗人人迷不悟有一田舍翁偶来买花处低头独长叹此叹无人谕一丛深色花十户中人赋
　　结语即汉文惜造露台意
　　冯斑曰白公讽刺诗周详明直娓娓动人自创一体古人无是也凡讽论之文欲得深隠使言者无罪闻者足戒白公尽而露其妙处正在周详读之动人此亦出于小雅也
　　和答诗十首【录四首】
　　五年春微之从东台来不数日又左转为江陵士曹掾诏下日防予下内直归而微之己即路邂逅相遇于街衢中自永夀寺南扺新昌里北得马上话别语不过相勉保方寸外形骸而己因不暇及他是夕足下次于山北寺仆职役不得去命季弟送行且奉新诗一轴致于执事凡二十章率有兴比淫文艳韵无一字焉意者欲足下在途讽读且以遣日时消忧懑又有以张直气而扶壮心也及足下到江陵寄在路所为诗十七章凡五六千言言有为章有防迨于宫律体裁皆得作者风发缄开巻且喜且怪仆思牛僧孺戒不能示他人唯与杓直拒非及樊宗师辈三四人时一吟读心甚贵重然窃思之岂仆所奉者二十章遽能开足下聪明使之然耶抑又不知足下是行也天将屈足下之道激足下之心使感时发愤而臻于此耶若两不然者何立意措辞与足下前时诗如此之相逺也仆既羡足下诗又怜足下心尽欲引狂简而和之属直宿拘牵居无暇日故不即时如意旬月来多乞病假假中稍闲且摘巻中尤者继成十章亦不下三千言其间所见同者固不能自异异者亦不能强同同者谓之和异者谓之答并别录和梦游春诗一章各附于本篇之末余未和者亦续致之顷者在科试间常与足下同笔砚每下笔时輙相顾共患其意太切而理太周故理太周则辞繁意太切则言激然与足下为文所长在于此所病亦在于此足下来序果有辞犯文繁之説今仆所和者犹前病也待与足下相见日各引所作稍删其繁而晦其义焉余具书白
　　和阳城驿
　　商山阳城驿中有叹者谁云是元监察江陵谪去时忽见此驿名良久涕欲垂何故阳道州名姓同于斯怜君一寸心宠辱誓不移疾恶若巷伯好贤如缁衣沉吟不能去意者欲改为改为避贤驿大署于门楣荆人爱羊祜户曹改为辞一字不忍道况兼姓呼之因题八百言言直文甚竒诗成寄与我铿若金和丝上言阳公行友悌无等夷骨肉同衾裯至死不相离次言阳公迹夏邑始栖迟乡人化其风少长皆孝慈次言阳公道终日对酒巵兄弟笑相顾醉貌红怡怡次言阳公节謇謇居谏司誓心除国蠧决死犯天威终言阳公命左迁天一涯道州炎瘴地身不得生归一一皆实录事事无孑遗凡是为善者闻之恻然悲道州既己矣往者不可追何世无其人来者亦可思愿以君子文告彼大乐师附于雅歌末奏之白玉墀天子闻此章教化如法施直谏从如流佞臣恶如疵宰相闻此章政柄端正持进贤不知倦去邪勿复疑宪臣闻此章不忍纵诡随然后告史氏旧史有前规若作阳公传欲令后世知不劳叙世家不用费文辞但使国史上全録元稹诗
　　此诗分两大叚看商山阳城驿至事事无孑遗详叙元诗凡是为善者至未賛叹之中自摅胸臆中有所感借题发挥正合缁衣好贤之防不以理太周而辞繁为嫌也
　　答桐花
　　山木多蓊鬰兹桐独亭亭叶重碧云片花簇紫霞英是时三月天春暖山雨晴夜色向月浅暗香随风轻行者多商贾居者悉黎氓无人解赏爱有客独屏营手攀花枝立足蹋花影行生怜不得所死欲扬其声截为天子琴刻作古人形云待我成器荐之于穆清诚是君子心恐非草木情胡为爱其华而反伤其生老龟被刳肠不如无神灵雄鸡自断尾不愿为牺牲况此好顔色花紫叶青青宜遂天地性忍加刀斧刑我思五丁力防入九重城当君正殿栽花叶生光晶上对月中桂下覆堦前蓂泛拂香炉烟隐映斧藻屏为君布緑阴当暑荫轩楹沉沉绿满地桃李不敢争为君发清韵风来如叩琼泠泠声满耳郑卫不足听受君封植力不独吐芬馨助君行春令开花应清明受君雨露恩不独含芳荣戒君无戯言剪叶封弟兄受君岁月功不独资生成为君长髙枝鳯凰上头鸣一鸣君万岁夀如山不倾再鸣万人泰泰阶为之平如何有此用幽滞在岩坰岁月不尔驻孤芳坐凋零请向桐枝上为余题姓名待余有势力移尔献丹庭
　　元诗中有尔生不得所我愿裁为琴安置君王侧调和元首音之句此诗前叚命意相似所谓同者不能自异也我思五丁力以下推广言之放声大作所谓异者不能强同也词意本之杜甫入蜀鳯凰台一章然彼以凄凉激楚胜此则纒绵浓至一唱三叹可知居易非无意用世者惜旋用旋黜不获竟其才耳
　　答四皓庙
　　天下有道见无道巻懐之此乃圣人语吾闻诸仲尼矫矫四先生同禀希世资随时有显晦秉道无磷缁秦皇肆暴虐二世遘乱离先生相随去商岭采紫芝君看秦狱中戮辱者李斯刘项争天下谋臣竟悦随先生如鸾鹤去入冥冥飞君看齐鼎中燋烂者郦其子房得沛公自谓相遇迟八难掉舌枢三界役心机辛苦十数年昼夜形神疲竟杂霸者道徒称帝者师子房尔则能此非吾所宜汉髙之季年嬖宠钟所私冢嫡欲废夺骨肉相忧疑岂无子房口口舌无所施亦有陈平心心计将何为皤皤四先生髙冠危映眉从容下南山顾眄入东闱前瞻惠太子左右生羽仪却顾戚夫人楚舞无光辉心不画一计口不吐一词暗定天下本遂安刘氏危子房吾则能此非尔所知先生道既光太子礼甚卑安车留不住功成弃如遗如彼旱天云一雨百谷滋泽则在天下云复归希夷勿髙巢与由勿尚吕与伊巢由往不返伊吕去不归岂如四先生出处两逶迤何必长隐逸何必长济时由来圣人道无朕不可窥巻之不盈握舒之亘八陲先生道甚明夫子犹或非愿子辨其惑为予吟此诗
　　元诗责四皓定惠帝以酿吕氏之祸此事后之论未免过苛假令当年废长立爱如意嗣位所恃以托孤者独一周昌耳绛灌诸人未必帖然心服且产禄辈根蒂深固吕雉搆患益急保无意外之变耶居易驳之自是正论起引孔子语未又归到圣人之道前后照应中间以子房作陪盖当刘项逐鹿之时羣雄扰扰皆功名之士子房独具入道之姿其杰出者也借賔定主身分愈髙随手帯出陈平则賔中賔也未又以伊吕巢由作衬议论澜翻不竭全是以作文法行之直可当一篇四晧论读
　　和雉媒
　　吟君雉媒什一哂复一叹和之一何晚今日乃成篇岂唯鸟有之抑亦人复然张陈刎颈交竟以势不完至今不平气塞絶泜水源赵襄骨肉亲亦以利相残至今不善名髙于磨筓山况此笼中雉志在饮啄间稻粱暂入口性己随人迁身苦亦自忘同族何足言但恨为媒拙不足以自全劝君今日后养鸟养青鸾青鸾一失侣至死守孤单劝君今日后结客结任安主人賔客去独住在门防
　　正意多喻意少言下竦然惊心动魄



　　御选唐宋诗醇巻十九
　　钦定四库全书
　　御选唐宋诗醇巻二十
　　太原白居易诗二
　　目录
　　新乐府
　　七德舞
　　海漫漫
　　立部伎
　　上阳白髪人
　　新丰折臂翁
　　司天台
　　捕蝗
　　昆明春
　　城盐州
　　道州民
　　蛮子朝
　　骠国乐
　　缚戎人
　　骊宫髙
　　百链镜
　　青石
　　西凉伎
　　八骏图
　　涧底松
　　牡丹芳
　　红线毯
　　杜陵叟
　　卖炭翁
　　阴山道
　　盐商妇
　　杏为梁
　　紫毫笔
　　隋堤栁
　　秦吉了
　　采诗官













　　钦定四库全书
　　御选唐宋诗醇巻二十
　　太原白居易诗二
　　新乐府【并序　自注元和四年为左拾遗时作】
　　序曰凡九千二百五十二言断为五十篇篇无定句句无定字系于意不系于文首句标其目卒章显其志诗三百之义也其辞质而径欲见之者易谕也其言直而切欲闻之者深诫也其事覈而实使采之者传信也其体顺而律可以播于乐章歌曲也总而言之为君为臣为民为物为事而作不为文而作也七徳舞　美拨乱陈王业也【自注武徳中天子始作秦王破陈乐以歌太宗之功业贞观初太宗重制破陈乐舞图诏魏徴虞世南等为之歌词名七徳舞自龙朔已后诏郊庙享宴皆先奏之】
　　七徳舞七徳歌传自武徳至元和元和小臣白居易观舞听歌知乐意乐终稽首陈其事太宗十八举义兵白旄黄钺定两京擒充戮窦四海清二十有四功业成二十有九即帝位三十有五致太平功成理定何神速速在推心置人腹亡卒遗骸散帛收饥人卖子分金赎魏徴梦见子夜泣张谨哀闻辰日哭怨女三千放出宫死囚四百来归狱剪须烧药赐功臣李勣呜咽思杀身含血吮疮抚战士思摩奋呼乞効死则知不独善战善乗时以心感人人心归尔来一百九十载天下至今歌舞之歌七徳舞七徳圣人有作垂无极岂徒耀神武岂徒夸圣文太宗意在陈王业王业艰难示子孙
　　五十首以此起体裁极合大雅原周受命之由而必本之文王以明王业之所由盛唐之受命始于髙祖而开王业者则太宗之功大意归重在得人心人心之归王业之本也亡卒遗骸散帛收十句皆得人心之实事铺陈详赡词防庄雅琅琅可诵
