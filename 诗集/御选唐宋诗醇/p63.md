<!-- { "loadSidebar": true } -->
　　裴侍中晋公以集贤林亭即事诗二十六韵见赠猥防徴和才拙词繁辄广为五百言以伸酬献
　　三江路千里五湖天一涯何如集贤第中有平津池池胜主见觉景新人未知竹森翠琅玕水深洞琉璃水竹以为质质立而文随文之者何人公来亲指麾疏凿出人意结搆得地宜虚襟一搜索胜防无遁遗因下张沼沚依髙筑阶基嵩见数片伊水分一支南溪修且直长波碧逶迤北馆壮复丽倒影红参差东岛号晨光杲曜迎朝曦西岭名夕阳杳暧留落晖前有水心亭动荡架涟漪后有开阖堂寒温变天时幽泉镜澄怪石山攲危春葩雪漠漠夏果珠离离主人命方舟宛在水中坻亲賔次第至酒乐前后施解防始登泛山逰仍水嬉沿洄无滞碍向背穷幽竒瞥过逺桥下飘旋深涧陲管弦去缥缈罗绮来霏微櫂风逐舞回梁尘随歌飞宴余日云暮醉客未放归髙声索彩牋大笑催金巵唱和笔走疾问答杯行迟一咏清两耳一酣畅四肢主客忘贵贱不知俱是谁客有诗魔者吟哦不知疲乞公残纸墨一埽狂歌词维公社稷臣赫赫文武姿十授丞相印五建大将旗四朝致勋华一身冠臯防去年才七十决赴悬车期公志不可夺君恩亦难违从容就中道俛僶来保厘貂蝉虽未脱鸾鳯已不羁歴徴今与古独歩无等夷陆贾功业少二疏官秩卑乘舟范蠡惧辟谷留侯饥岂若公今日身安家国肥羊祜在汉南空留岘首碑栁恽在江南祗赋汀洲诗谢安入东山但説携蛾眉山简醉髙阳唯闻倒接防岂如公今日余力兼有之愿公寿如山安乐长在兹愿我比蒲稗永得相因依
　　三江路千里至夏果珠离离详叙林亭结搆之胜公来亲指麾五句特笔提写平章风月行所无事是大作用人闲中经济也主人命方舟至不知俱是谁极言宴饮之乐客有诗魔者至鸾鳯已不羁入到自已歴叙裴之功名出处数行一笔写出歴征今与古至余力兼有之又歴举古人作衬见其兼有众美愿公寿如山四句以祝颂意作结洋洋大篇一气呵成又复庄重得体真絶大手笔亦惟度足以当之
　　新唐书裴度传度治第东都集贤里沼石林丛岑缭幽胜午桥作别墅具燠馆凉台号緑野堂激波其下度野服萧散与白居易刘禹锡为文章把酒穷昼夜相欢不问人间事
　　晚归香山寺因咏所懐
　　我年日已老我身日已闲闲出都门望但见水与山关塞碧岩岩伊流清潺潺中有古精舍轩户无扃关岸草歇可借径萝行可攀朝随浮云出夕与飞鸟还吾道本迂拙世途多险艰尝闻嵇吕辈尤悔生疎顽巢悟入箕颍皓知返商巅岂唯乐肥遯聊复祛忧患吾亦从此去终老伊嵩间
　　剧谈录曰乐天为少傅分务洛师情兴髙逸卢尚书简辞有别墅近枕伊水冬日与羣从子侄同防倚栏眺嵩洛俄而霰雪防下情兴益髙因话亷察金陵常记江南烟水每见居人以叶舟浮泛就食菰米鲈鱼近来思之如在心目良久忽见二人衣簔笠循岸而来牵引篷艇船头覆青幕中有白衣人与衲僧偶坐船后有小灶安桐甑丱角童煮茗泝流过于槛前舟中吟啸方酣问之乃是白傅与僧佛光自建春门往香山精舍此一段可谓天然图画
　　洛阳有愚叟
　　洛阳有愚叟白黑无分别浪迹虽似狂谋身亦不拙防检盘中饭非精亦非粝防检身上衣无余亦无阙天时方得所不寒复不热体气正调和不饥仍不渴闲将酒壶出醉向人家歇野食或烹鲜寓眠多拥褐抱琴荣啓乐荷锸刘伶达放眼看青山任头生白发不知天地内更得防年活从此到终身尽为闲日月
　　苕溪渔隠曰放眼看青山任头生白发其超放如此闲居自题
　　门前有流水墙上多髙树竹径绕荷池萦回百余歩波闲戯鱼鼈风静下鸥鹭寂无城市喧渺有江湖趣吾庐在其上偃卧朝复暮洛下安一居山中亦慵去时逄过客爱问是谁家住此是白家翁闭门终老处
　　菩提寺上方晚望香山寺寄舒员外
　　晚登西寳刹晴望东精舍反照转楼台辉辉似图画氷浮水明灭雪压松偃亚石阁僧上来云汀雁飞下西京閙于市东洛闲如社曾忆旧逰无香山明月夜
　　真画景画家却无下笔处
　　小台
　　新树低如帐小台平似掌六尺白藤牀一茎青竹杖风飘竹皮落苔印鹤迹上幽境与谁同闲人自来往似王亦似韦
　　池上作【自注西溪南潭皆池中胜处也】
　　西溪风生竹森森南潭萍开水沉沉丛翠万竿湘岸色空碧一泊松江心浦派萦回误逺近桥岛向背迷登临澄澜方丈若万顷倒影咫尺如千寻泛然独逰邈然坐坐念行心思古今莵裘不闻有泉沼西河亦恐无云林岂如白翁退老地树髙竹宻池塘深华亭双鹤白矫矫太湖四石青岑岑眼前尽日更无客防上此时惟有琴洛阳冠盖自相索谁肯来此同抽簪
　　小阁闲坐
　　阁前竹萧萧阁下水潺潺拂簟巻帘坐清风生其间静闻新蝉鸣逺见飞鸟还但有巾挂壁而无客叩关二疏返故里四老归旧山吾亦适所愿求闲而得闲
　　起四句飒然而来纸上有声
　　逰平泉宴浥涧宿香山石楼赠座客
　　逸少集兰亭季伦宴金谷金谷太繁华兰亭阙丝竹何如今日防浥涧平泉曲杯酒与管弦贫中随分足紫鲜林笋嫩红润园桃熟采摘助盘筵芳滋盈口腹闲吟暮云碧醉借春草緑舞妙艳流风歌清叩寒玉古诗惜昼短劝我令秉烛是夜勿言归相携石楼宿
　　和梦得洛中早春见赠七韵
　　众皆赏春色君独怜春意春意竟如何老夫知此味烛余减夜漏衾暖添朝睡恬和台上风虚润池边地开迟花养艳语嬾莺含思似讶隔年斋如劝迎春醉何日同宴逰心期二月二【自注此日出斋故云】
　　开迟花养艳语嬾莺含思十字刻画工絶写春意变虚为实尤竒
　　李卢二中丞各创山居俱夸胜絶然去城稍逺来往颇劳敝居新泉实在宇下偶题十五韵聊戱二君
　　龙门苍石壁【李所有也】浥涧碧潭水【卢所有也】各在一山隅迢迢防十里清镜碧屏风惜哉信为美爱而不得见亦与无相似闻君每来去矻矻事行李脂辖复裹粮心力颇劳止未如吾舍下石与泉甚迩凿凿复溅溅昼夜流不已洛石千万拳衬波铺锦绮海珉一两片激瀬含宫徴緑宜春濯足浄可朝潄齿绕砌紫鳞防拂帘白鸟起何言履道叟便是沧浪子君若趁归程请君先到此愿以潺湲声洗君尘土耳
　　梦上山【自注时足疾未平】
　　夜梦上嵩山独携藜杖出千岩与万壑逰览皆周毕梦中足不病健似少年日既悟神返初依然旧形质始知形神内形病神无疾形神两是幻梦寐俱非实昼行虽蹇涩夜歩颇安逸昼夜既平分其间何得失
　　一片悟境形病神无疾五字尤有至理
　　钱塘湖春行
　　孤山寺北贾亭西水面初平云脚低几处早莺争暖树谁家新燕啄春泥乱花渐欲迷人眼浅草才能没马蹄最爱湖东行不足緑杨隂里白沙堤
　　西湖晚归囘望孤山寺赠诸客
　　栁湖松岛莲花寺晚动归桡出道场卢橘子低山雨重棕榈叶战水风凉烟波澹荡摇空碧楼殿参差倚夕阳到岸请君囘首望蓬莱宫在海中央
　　句法挺健由字法生新也重字战字揺字倚字俱下得警防遂觉全首生动故曰链句不如链字
　　杭州春望
　　望海楼明照曙霞防江隄白蹋晴沙涛声夜入伍员庙栁色春藏苏小家红袖织绫夸柿蔕青旗酤酒趁梨花谁开湖寺西南路草绿裠腰一道斜
　　入字藏字极写望中之景落句结足春意
　　汪立名曰按能改斋漫录云刘次庄乐府解题曰钱塘苏小歌苏小非唐人世见乐天梦得诗多称咏遂谓之同时耳按郭茂倩所编引广题曰苏小小钱塘名娼也盖南齐时人西陵在钱塘江之西故古词云何处结同心西陵松栢下
　　湖亭晚归
　　尽日湖亭卧心闲事亦稀起因残醉醒坐待晚凉归松雨飘藤防江风透葛衣栁堤行不厌沙輭絮霏霏
　　孤山寺遇雨
　　拂波云色重洒叶雨声繁水鹭双飞起风荷一向翻空蒙连北岸萧飒入东轩或拟湖中宿留船在寺门
　　余杭形胜
　　余杭形胜四方无州傍青山县枕湖绕郭荷花三十里拂城松树一千株梦儿亭古传名谢教妓楼新道姓苏独有使君年太老风光不称白髭须
　　江楼夕望招客
　　海天东望夕茫茫山势川形濶复长灯火万家城四畔星河一道水中央风吹古木晴天雨月照平沙夏夜霜能就江楼销暑否比君茅舍校清凉
　　髙瞻逺瞩坐驰可以役万景他人有此眼力无此笔力江楼晚眺景物鲜竒吟翫成篇寄水部张籍员外
　　澹烟疎雨间斜阳江色鲜明海气凉蜃散云收破楼阁虹残水照断桥梁风翻白浪花千片雁防青天字一行好着丹青图画取题诗寄与水曹郎
　　起句便是极好画景中四句四面摹写总为鲜明二字设色落句以图画结足归到寄诗之意篇法极
　　晚兴
　　草浅马翩翩新晴薄暮天栁条春拂面衫袖醉垂鞭立语花隄上行吟水寺前等闲消一日不觉过三年
　　春题湖上
　　湖上春来似画图乱峯围绕水平铺松排山面千重翠月防波心一颗珠碧毯线头抽早稻青罗帬带展新蒲未能抛得杭州去一半勾留是此湖
　　画图二字是诗眼下五句皆实写画图中景以不舍意作结而曰一半勾留言外正有余情
　　别州民
　　耆老遮归路壶浆满别筵甘棠无一树那得泪澘然税重多贫户农饥足旱田唯留一湖水与汝救凶年【今春增筑钱塘湖堤贮水以防天旱故云】
　　后四句经济政绩具见其中慈惠之意蔼然言表必如此留心民事方许诗酒逰遨彼长日惟消一局棋者那得借口风流也
　　西湖留别
　　征途行色惨风烟祖帐离声咽管弦翠黛不须留五马皇恩只许住三年緑藤隂下铺歌席红藕花中泊妓船处处囘头尽堪恋就中难别是湖边
　　答微之夸越州州宅
　　贺上人回得报书大夸州宅似仙居厌看冯翊风沙久喜见兰亭烟景初日出旌旗生气色月明楼阁在空虚知君暗数江南郡除却余杭尽不如
　　中二聨叙越州风景微之所夸也结句戯以折之乐天自夸也
　　酬微之【自注微之题云郡务稍简因得整集旧诗并连缀删削封章谏草繁委箱笥仅逾百轴偶成自叹兼寄乐天】
　　满袠填箱唱和诗少年为戯老成悲声声丽曲敲寒玉句句妍辞缀色丝吟翫独当明月夜伤嗟同是白头时由来才命相磨折天遣无儿欲怨谁【自注防之句云天遣两家无嗣子欲将文字付谁人故以此答之】
　　陆防有云滛畋渔者谓之暴天物天物且不可暴又可抉摘削露其情状乎天能不致罚耶长吉天东野穷玉溪生官不挂朝籍而死正坐是哉由此观之元白之无后未必非天之致罚也玩落句意香山其自知之矣微之整集旧诗及文笔为百轴以七言长句寄乐天乐天次韵酬之余思未尽加为六韵
　　海内声华并在身箧中文字絶无伦遥知独对封章草忽忆同为献纳臣走笔往来盈巻轴除官递互掌丝纶制从长庆词髙古诗到元和体变新各有文姬才穉齿俱无通子继余尘琴书何必求王粲与女犹胜与外人
　　答微之见寄【自注时在郡楼对雪】
　　可怜风景浙东西先数余杭次防稽禹庙未胜天竺寺钱湖不羡若耶溪摆尘野鹤春毛暖拍水沙鸥湿翅低更对雪楼君爱否红栏碧甃防银泥
　　腹聨先将雪意写透结句防出好景如画
　　得湖州崔十八使君书喜与杭越隣郡因成长句代贺兼寄微之
