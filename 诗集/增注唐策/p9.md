<!-- { "loadSidebar": true } -->
　　太子者君之贰国之本也所以承宗庙之重系亿兆之心万国以贞四海属望殿下以仁孝之徳明睿之姿岳峙泉渟【窦曰音亭止水也】金贞玉裕天皇升殿下以储副寄殿下以监抚欲使照无不及恩无不覃百寮仰重曜之辉【崇曰崔豹古今注汉明帝作太子乐人歌賛其徳一曰日重光二曰月重轮三曰星重曜四曰海重润】万姓闻洊雷之响【崇曰易震卦洊雷震注洊重也音荐】夫君非民无以保其位人非食无以全其生自顷年来频有水旱菽粟不稔今夏亢阳米价腾踊贫窭之室无以自资天皇所以垂衣北极殿下所以守器东宫为天下之所尊得天下之所利者岂唯上之幽赞亦百姓之力也百姓危则社稷不得独安百姓乱则帝王不能独理故古之明君饱而知人饥温而知人寒毎以天下为忧不以四海为乐今闗陇之外凶冦慿陵西土编甿凋丧将尽干戈日用烽柝洊兴千里有劳于馈粮三农不遑于稼穑殿下为臣为子乃国乃家为臣存于竭忠为子明于尽孝在家不可以自逸在国不可以自康一物有亏圣上毎留神念三边或梗殿下岂不兢怀况当养徳之秋非是任情之日伏承北门之内造作不常翫好所营或有烦费倡优杂伎不息于前鼔吹繁声亟闻于外既喧听览且黩宫闱兼之仆小人縁此得亲左右亦既奉承顔色能不恃托恩光作福作威莫不由此不加防慎必有愆非傥使微累徳音于后悔之何及殿下有少阳之位有天挺之姿片善而天下必闻小能而天下咸服岂可不为尽善尽美之道以取可大可久之名哉【太子颇嘉纳】
　　陈子昻諌袭吐蕃书【传武后谋开蜀山由雅州道剪生羌以袭吐蕃子昻上书諌止之云云】
　　乱生必由怨起雅州羌【崇曰旧史此下云自国朝有事以来】未尝一日为盗今无罪蒙戮怨必甚怨甚则蜂骇而边邑连兵守备蜀之祸搆矣东汉丧败乱始诸羌一验也【崇曰旧史云此一事也】吐蕃黠狯【董曰古外反狡也】抗天诛者二十余年前日薛仁贵郭待封以十万众败大非川一甲不返李敬刘审礼举十八万众困青海身执贼庭【崇曰旧史云身囚虏廷】闗陇为空今乃欲建李处一为上将驱疲兵袭不可幸之吐蕃举为贼笑二验也【崇曰旧史云駈顦顇之兵将袭吐蕃为虏所笑此二事也】夫事有求利而得害者蜀昔时不通中国秦以金牛美女啖蜀侯侯使五丁力士栈褒斜凿通谷迎秦之馈秦随以兵而地入中州三验也【崇曰旧史云此三事也】蜀侯诛吐蕃爱蜀之富思盗之矣徒以障隧隘絶顿饿啄不得噬今撤山羌开阪险使贼得收奔亡以攻边是除道待贼举蜀以遗之四验也【崇曰旧史云此四事也】蜀为西南一都防国之寳库又人富粟多浮江而下可济中国今图侥幸之利悉以事西羌得羌地不足耕得羌财不足富是过杀无辜之众以伤陛下之仁五验也【崇曰旧史云此五事也】蜀所恃有险也蜀所安无役也今开蜀险役蜀人险开则便冦人役则伤财臣恐未见羌而奸盗在其中矣异时益州长史李崇贞托言吐蕃冦松州天子为盛军师辄转饷以备之不三年巴蜀大困不见一贼而崇贞奸赃巳巨万得非有奸臣图利复以生羌为资六验也【崇曰旧史云此六事也】蜀士尫孱不知兵一虏持矛百人不敢当若西戎不即破灭臣见蜀之边垂且不守而为羌夷所暴七验也【崇曰旧史云此七事也】国家近废安北拔单于弃兹放疏勒【崇曰旧史此下云天下翕然谓之盛徳】天下以为务仁不务广务养不务杀行太古三皇事【崇曰旧史云将以此见边鄙伏甲兵行乎三皇五帝之事者也】今徇贪夫之议诛无罪之羌遗全蜀患此臣所未谕方山东饥闗陇弊生人流亡诚陛下宁静思和天人之时安可动甲兵兴大役以自生乱又西军失守北屯不利边人骇情今复驱舆师投不测小人徒知议边境之利非帝王至徳也为天下者计大而不计小务徳而不务刑据安念危值利思害愿陛下审计之【崇曰旧史审作熟】
　　袁楚客规魏元忠书【本传中宗拜中书令无所建明天下倾望乃规之云云】
　　安天下者先正其本本正则天下固太子天下本譬之大树无本则枝叶零悴国无太子朝野不安储君有次及之势故师保教以君人之道用蕴崇其徳所以重天下也今皇子既长未定嫡嗣是天下无本天下无本犹树而亡根枝叶何以存乎愿君侯以清宴之间言于上【间音闲】择贤而立之此安天下之道旷而不置此朝廷一失也女有内则男有外傅岂相滥哉幕府者丈夫之职今公主并开府置吏以女处男职所谓长阴抑阳而望阴阳不愆风雨时若得乎此朝廷二失也今缁衣半道不本行业专以重寳附权门昔之卖官钱入公府今之卖度钱入私家以兹入道徒为游食此朝廷三失也今倡优之辈遂授以官轻朝廷乱正法人君无私怒害物私赏费财况私人以官乎此朝廷四失也贤者邦国之光任之致治有司选士非贿即势上失天心下违人望非为官择吏乃为人择官此朝廷五失也阉竖者给宫掖扫除事古以奴畜之中古以来大道乖丧疏贤哲亲近习乃委之以事授之以权故竖刁乱齐【崇曰史齐世家桓公问谁可相者管仲曰知臣莫若君公曰易牙开方竖刀何如皆对曰不可仲死桓公不用管仲言卒用三子三子专权桓公卒易牙与竖刀因内宠杀羣吏而立公子无诡太子昭奔宋五公子各树党争立相攻】君侧之人众所畏惧所谓鹰头之蝇庙坛之鼠今阉竖绾青紫耗府藏此朝廷六失也今公主所赏倾库府所造皆官供夫为君所以养人非以害人今外戚不助养而反害之此朝廷七失也先王欲人治必选材欲人安必省事人有乐君共之君有乐人庆之如此则上下无间而均一体也今天下困穷州牧县宰非以选进割剥自私是下有忧而上不恤也而更员外置官夫人情自以员外吏恐下不已畏也必峻法惧之恐财不巳奉也必枉道达之欲不乱可得哉古语有之十羊九牧羊既不得食人亦不得息此朝廷八失也政出多门大乱之渐近封数夫人而令出入禁掖弄君之法纵而不禁此朝廷九失也不以道事其君者所以危天下也危天下之臣不可不逐安天下之臣不可不任今有引鬼神执左道以惑主者而据非才之地食非徳之禄此朝廷十失也君侯不正谁与正之
　　李峤咎时书【本传中宗神龙二年为中书令阴欲籍时望复宰相乃置员外官数千既吏众府库虚耗乃上书归咎于时】
　　元首之尊居有重门击柝之衞出有清警戒道之禁所以备非常息异望诚不可易举动慢防闲也陛下厌崇防轻尊严微服浮游阅防过市行路私议朝廷惊惧如祸产意外纵不自惜奈宗庙苍生何又分职建官不可以滥传曰官不必备惟其人【崇曰书周官兹惟三公论道经邦云云】自帝室中兴以不慎爵赏为忠冒级躐阶朝陞夕改正阙不给加以员外内则府库为殚外则黎庶防害非求贤助治之道也愿爱恡班荣息匪服之议今文武六十以上而天造含容皆矜恤之老病者巳解还授员外者既遣复留恐非所以消敝救时也请敕有司料其可用进不可用退又逺方夷人不堪治事国家向务抚纳而官之非立功酋长类糜俸禄愿商度非要者一切放还又易称何以守位曰仁何以聚人曰财【崇曰易系云】今百姓空窭不安居处不可以守位仓储荡耗财力倾殚不足以聚人山东病水潦江左困输转国匮于上人穷于下如令边埸少竦恐逋亡遂多盗贼羣行何财召募何众闭遏乎又崇作寺观功费浩广今山东歳饥糟糠不厌而投艰阸之防收庸调之半用吁嗟之物以营土木恐怨结三灵谤蒙四海又比縁征戍巧诈百情破役隠身规脱税赋今道人私度者防数十万其中髙户多丁黠商大贾诡作台符羼名伪度【董曰羼初限反説文羊相厕】且国计军防并仰丁口今丁皆出家兵悉入道征行租赋何以备之又重赂贵近补府若史移没籍产以少县甲等更为下戸当道城镇至无捉驿者往逮小弱即破其家愿许十道使访察括取使奸猾不得而隠又太常乐戸巳多复求访散乐独持大鼓者已贰万员愿量留之余勒还籍以杜妄费
　　姚班谏节愍太子书【本传中宗时迁太子詹事兼左庶子时节愍太子稍失道凡四上书云】
　　其一曰贾谊称选天下端士使与太子居处出入故太子见正事闻正言行正道左右前后皆正人也夫习与正人居不能无正习与不正人居不能无不正教得而左右正则太子正太子正天下定矣【崇曰云云见谊本传】伏见内置作坊诸工伎得入宫闱之内禁衞之所或言语内出或事状外通小人无知因为诈伪有玷盛徳臣望悉出宫内造作付所司其二曰汉文帝身弋绨足革舄【崇曰前东方朔传云身衣弋绨足履革舄】齐髙帝阑槛用铜皆易以铁经侯带玉具劒环佩以过魏太子太子不视经侯曰魏国亦有寳乎太子曰主信臣忠魏之寳也经侯委劒佩去杜门不出夫圣贤以简素为贵皇王以菲薄为徳惟殿下恭俭损省玩好以训天下其三曰前世东宫门閤往来皆有簿籍殿下时有所须唯门司宣令奸伪乗之因縁増损近吕升之乃代署宣勅赖殿下纠发其奸以后墨令及覆事并请内印画署冀免诈缪其四曰圣人不专其徳贤智必有所师今司经无学士供奉无侍读宜侍膳时奏请其人俾奉讲劝夫经所以立行修身史所以谙识成败斯急务也
　　宋务光大水上书【本传中宗神龙五年大水诏文武官直言极諌务光上书云云不省】
