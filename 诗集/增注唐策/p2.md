<!-- { "loadSidebar": true } -->
　　皇帝若曰盖闻昔之令王体上圣之资御太寜之时犹惧治之未至也求贤以致用犹惧动之不中也咨谏以闻过矧惟寡昧膺受多福思负荷之重警风波之虞求贤咨谏岂敢怠忽至若穷神知化以盛其徳【崇曰易系穷神知化徳之盛也】经文纬武以大其业考古防极通教化之源明目达聪用视听之表【崇曰书舜典明四目达四聪】斯夙夜之所志也子大夫将何以自建而致之乎自中代以还求治者继作皆意甚砥砺而效难章明莫不欲还朴厚而浇风常扇莫不欲遵俭约而侈物常贵莫不欲远小人而巧谀常进莫不欲近壮士而忠直常疎莫不欲勉人于义而亷隅常不修莫不欲禁人为非而抵冒常不息其所缪盭岂无根源爰自近嵗仍敷大泽霜露所坠沾濡必同涤瑕秽以导人心省徭役以丰物力蠲田税以厚农室葺国学以振儒风督废职以补维纲备众官以序贤俊庶继先志臻乎治平而改行者未闻【行下孟切】输劳者未乂农者无以免艰食学者无以通微言立事之绩未纪于庶工乏材之叹未辍于终食蠧于法者无不去而法未修明切于政者无不行而政未光大岂不变其俗道广而难济乎岂不得其门事繁而愈失乎伫闻嘉言无或隠讳周之受田有经制【崇曰孟滕文公上方里而井井九百亩其中为公田八家皆私百亩同养公田公事毕然后敢治私事】汉之名田有常数【崇曰前食货志武帝时民皆去本董仲舒説上曰秦用商鞅之法除井田民得卖买富者田连阡陌贫者亡立锥之地汉兴循而未改古井田法虽难卒行宜少近古限民名田以赡不足塞兼并之路】今疆畛相接半为豪家流佣无依率是编户本于交易焉得夺富以补贫将欲因循岂可损多而益少酌于中道其术何如取人唯其行不必文采【行下孟切】命官惟其才不必资考然则行非造次而备察才非错综而徧知不必文采为重轻而事可进退不必资考为程凖而吏有条贯适变矫枉渇于良规何方可以序六气来百祥何施可以寿羣生仁众性征于前训而有据设于当代而易从勿猥勿并以称朕意【崇曰武防董曰科别其条勿猥勿并】
