<!-- { "loadSidebar": true } -->
　　杜牧罪言【长庆以来措置亡术复失山东钜封剧镇所以系天下轻重不得承袭轻授皆国家大事嫌不当位而言实有罪故作罪言其辞曰】
　　生人常病兵兵祖于山东羡于天下不得山东兵不可死山东之地禹画九土一曰冀州舜以其分太大离为幽州为并州程其水土与河南等常重十三故其人沈鸷多材力重许可能辛苦魏晋以下工机纎杂意态百出俗益卑懦人益脆弱唯山东敦五种本兵其他不能荡而自若也产健马下者日驰二百里所以兵当天下冀州以其恃强不循理冀其必破弱虽已破冀其复强大也并州力足以并吞也幽州幽隂惨杀也圣人因以为名黄帝时蚩尤为兵阶自后帝王多居其地周劣齐霸不一世晋大常佣役诸侯至秦萃鋭三晋经六世乃能得韩遂折天下脊复得赵因拾取诸国韩信聫齐有之故蒯通知汉楚轻重在信光武始于上谷成于鄗魏武举官渡三分天下有其二晋乱胡作至宋武号英雄得蜀得闗中尽有河南地十分天下之八然不能使一人渡河以窥胡至髙齐荒荡宇文取之隋文因以灭陈五百年间天下乃一家隋文非宋武敌也是宋不得山东隋得山东故隋为王宋为霸由此言之山东王者不得不为王霸者不得不为霸猾贼得之足以致天下不安天寳末燕盗起出入城臯函潼间若涉无人地郭李辈兵五十万不能过邺自尔百余城天下力尽不得尺寸人望之若囘鹘吐蕃义无敢窥者国家因之畦河修障戍塞其街蹊齐鲁梁蔡被其风流因亦为寇以里拓表以表撑里混澒回转颠倒横邪未尝五年间不战生人日顿委四夷日昌炽天子因之幸陜幸汉中焦焦然七十余年运遭孝武澣衣一肉不畋不乐自卑冗中拔取将相凡十三年乃能尽得河南山西地洗削更革罔不能适唯山东不服亦再攻之皆不利岂天使生人未至于帖泰邪岂人谋未至邪何其艰哉今日天子圣明超出古昔志于平治若欲悉使生人无事其要先去兵不得山东兵不可去今者上策莫如自治何者当贞元时山东有燕赵魏叛河南有齐蔡叛梁徐陈汝白马津盟津襄邓安黄夀春皆戍厚兵十余所才足自防治所实不辍一人以他使遂使我力解势弛熟视不轨者无可奈何阶此蜀亦叛呉亦叛其他未叛者迎时上下不可保信自元和初至今二十九年间得蜀得吴得蔡得齐收郡县二百余城所未能得唯山东百城耳土地人户财物甲兵较之往年岂不绰绰乎亦足自以为治也法令制度品式条章果自治乎贤才奸恶搜选置舍果自治乎障戍镇守干戈车马果自治乎井闾阡陌仓廪财赋果自治乎如不果自治是助虏为虐环土数千里植根七十年复有天下隂为之助则安可以取故曰上策莫如自治中策莫如取魏魏于山东最重于河南亦最重魏在山东以其能遮赵也既不可越魏以取赵固不可越赵以取燕是燕赵常取重于魏魏常操燕赵之命故魏在山东最重黎阳距白马津三十里新乡距盟津一百五十里陴垒相望朝驾暮战是二津虏能溃一则驰入成臯不数日间故魏于河南亦最重元和中举天下兵诛蔡诛齐顿之五年无山东忧者以能得魏也昨日诛沧顿之三年无山东忧亦以能得魏也长庆初诛赵一日五诸侯兵四出溃解以失魏也昨日诛赵罢如长庆时亦以失魏也故河南山东之轻重在魏非魏强大地形使然也故曰取魏为中策最下策为浪战不计地势不审攻守是也兵多粟多敺人使战者便于守兵少粟少人不敺自战者便于战故我常失于战虏常困于守山东叛且三五世后生所见言语举止无非叛也以为事理正当如此沈酣入骨髓无以为非者至有围急食尽啖尸以战以此为俗岂可以决一胜一负哉自十余年凡三收赵食尽且下郗士美败赵复振杜叔良败赵复振李聴败赵复振故曰不计地势不审攻守为浪战最下策也
　　封事
　　魏元忠命将用兵封事【髙宗仪鳯中吐蕃数盗邉上封事言命将用兵之要云】
　　天下之柄有二文武而已至制胜御人其道一也今言武者先骑射不稽之权略言文者首篇章不取之经纶养由基射能穿札不止鄢陵之奔【崇曰经成十六年晋侯及楚子郑伯战于鄢陵楚子郑师败绩传曰潘尫之党与养由基蹲甲而射之彻七札焉以示王曰君有二臣如此何忧于战王怒曰大辱国诘朝尔射死艺及战射共王中目王召养由基与之两矢使射吕锜中项伏弢以一矢复命】陆机识能辨亡无救河桥之败【崇曰晋陆机以孙氏在呉而祖父世为将相欲述其功业作辨亡论二篇云云大安初成都王颖与河间王颙起兵讨长沙王又假机后将军河北大都督列军自朝歌至于河桥皷声闻数百里长沙王又与机战于鹿苑机军大败赴七里涧而死者如积焉】才生于世世实须才何世而不生才何才而不资世故物有不求未有无物之嵗士有不用未有无士之时志士在富贵与贱贫皆思立功名以传于后然知已难而所遇罕士之懐琬琰就煨尘抱栋干困沟壑者悠悠之人覩士贫贱安知其方略哉故汉拜韩信举军惊笑【崇曰汉王欲拜信为大将择日设坛场具礼诸将皆喜人人各自以为得大将至拜乃信也一军皆惊】蜀用魏延羣臣觖望【崇曰先主迁治成都当得重将镇汉川众论以为必在张飞飞亦以心自许先主乃拔延为镇逺将军领汉中太守一军尽惊】此富贵者易为善贫贱者难为功也汉文帝不知魏尚贤而囚之【崇曰冯唐赵人也文帝辇过问唐曰髙袪数为我言赵将李齐之贤战于钜鹿吾毎饮食意未尝不在钜鹿也唐曰齐尚不如廉颇李牧之为将也上既闻廉颇李牧为人良説乃拊髀曰嗟乎吾独不得颇牧为将岂忧匈奴哉唐曰陛下虽有颇牧不能用也上怒起良久召唐曰公何言吾不能用颇牧对曰闻魏尚为云中守匈奴逺避不敢近塞虏尝一入帅车骑击之所杀甚众上功幕府差六级陛下下之吏削其爵繇此言之虽得颇牧不能用也】知李广才而不用乃叹其生不逢时夫以广之才为天下无双时方嵗事匈奴而卒不任【崇曰广数从射猎格猛兽文帝曰惜广不逢时令当髙祖世万户侯岂足道哉】故近不知尚广之贤而逺想廉颇李牧冯唐是以知其有而不能用也此身为时主所知不得尽其才也晋羊祜谋举呉贾充荀朂沮之祜叹曰天下事不如意十常七八【崇曰晋羊祜伐呉晋秦凉屡败祜表曰呉平则胡自定但当速济大功耳而议者多不同祜叹曰云】以二人不同终不大举此据立功之地而不获展其志也布衣之人懐竒抱策而望朝奏夕召岂易得哉臣愿歴访文武五品以上得无有智如羊祜武如李广而不得骋其才者乎使各言其志毋令久失职又言人无常俗政有治乱军无常胜将有能否兵为王者大事存亡系焉将非其任则沴人败国齐段孝有言持大兵如擎盘水一致蹉跎求止可得哉周亚夫坚壁以挫呉楚【崇曰亚夫击呉楚呉方攻梁梁急请救亚夫坚壁不出而使轻骑絶呉楚兵后】司马懿闭营而困诸葛亮【崇曰亮据武功五丈原与司马宣王对于渭南分兵屯田为久驻之基相持百余日其年八月亮卒】此皆全军制胜不战而却敌是知大将临戎以智为本今之用人类将家子或死事孤儿进非干略虽竭力尽诚不免于倾败若之何用之且建功者言其所济不言所来言其所能不言所借若陈汤吕蒙马隆孟观悉出贫贱而勲伐甚髙不闻其家世将帅也【崇曰前陈汤家贫匄贷无节不为州国所称后赐爵闗内侯呉吕蒙就学不倦鲁肃过蒙言议常欲受屈拊蒙背曰吾谓大弟但有武略今者学识英博非复吴下后封孱陵侯晋马隆少而智勇以武吏后封奉髙县侯孟观少好读书解天文后为安南将军】故隂阳不和揠士为相蛮貊不廷擢校为将今以四海之广亿兆之众岂无卓越之士臣恐未之思乎赏者礼之基罚者刑之本礼崇则谋夫竭其能赏厚则义士轻其死刑正则君子勗其心罚重则小人惩其过赏罚者军国之纲纪政教之药石吐蕃本非彊敌而薛仁贵郭待封至弃甲丧师罪止削除网漏吞舟何以过此虽陛下愿收后效然朝廷所少岂此一二人乎夫赏不劝谓之止善罚不惩谓之纵恶故国无赏罚虽尧舜不能为今罚既不行赏复难信议者皆谓比日征行虚赏格而无其实且黔首虽微不可以欺安有寓不信之令设虚赏之格乎神州化首文昌政本治乱攸在臣故冒死而言夫明鉴所以照形往事所以知今请借近以为谕太宗征髙丽总管张君乂不进击贼斩之旗下慈父多败子严家无格虏人主病不广大人臣病不节俭臣恐陛下病之于不广大过在于慈父斯日月一蚀也今吐蕃之望中国犹孤星之对太阳有自然之大小不疑之明暗向使将能杀敌则此虏望尘却走自仁贵等覆师丧气故虏得跳梁山谷又师行必借马力不数十万不足与虏争臣请天下自王公及齐人挂籍之口人税百钱又弛天下马禁使民得乘大马不为数限官籍其凡勿使得隠不三年人间畜马可五十万即诏州县以所税口钱市之若王师大举一朝可用且虏以骑为善若市其良以益中国使渐耗虏兵之盛国家之利也
　　略
　　李翺条复太平大略【宪宗时中进士第元和中上言云】
　　陛下即位以来懐不廷臣诛畔贼刷五圣愤耻自古中兴之盛无以加臣见徳所不可及者若淄青生口夏侯澄等四十七人为贼逼胁质其父母妻子而驱之战陛下俘之赦不诛诏田正随材授职欲归者纵之澄等得生归转以相谓贼众莫不懐盛徳无肯拒战刘悟所以能一夕斩师道以三军皆苦贼而昵就陛下故不淹日成大功一也今嵗闗中麦不收陛下哀民之穷下明诏蠲赋十万石羣臣动色百姓歌乐遍畎畮二也昔齐遗鲁以女乐季桓子受之君臣共观三日不朝孔子行【崇曰语齐人归女乐季桓子受之三日不朝孔子行孔注桓子使定公受齐之女乐君臣相与观之废朝礼三日】今韩献女乐陛下不受遂以归之三也又出李宗奭妻女于掖庭以田宅赐沈遒师圣明寛恕亿兆欣感臣愚不能尽识若它诏令一皆类此武徳贞观不难及太平可覆掌而致臣闻定祸乱者武功也复制度兴太平者文徳也今陛下既以武功定海内若遂革事复髙祖太宗旧制用忠正而不疑屏邪佞而不迩改税法不督钱而纳布帛絶进献寛百姓租赋厚边兵以制蕃戎侵盗数引见待制官问以时事通壅蔽之路此六者政之根本太平所以兴陛下既已能行其难若何而不为其易者乎以陛下资上圣如不惑近习容悦之辞任骨鲠正直与之脩故事以兴大化可不劳而成也若一日不事臣恐大功之后逸乐易生进言者必曰天下既平矣陛下可以髙枕自安逸如是则髙祖太宗之制度不可以复制度不复则太平未可以致臣窃惜陛下当可兴之时而谦譲未为也
　　箴
　　张蕴古大寳箴【太宗初即位上箴云此篇新史不载系将旧史纂入】
