<!-- { "loadSidebar": true } -->
　　对曰臣诚不佞有匡国致君之术无位而不得行有犯顔敢諌之心无路而不得进怀愤欝抑思有时而发常欲与庶人议于道商旅谤于市得通上听一悟主心虽被妖言之罪无所悔焉况逢陛下以至徳嗣兴以大明埀照询求过阙咨访谟猷制诏中外举直言极諌者臣既辱斯举专承大问敢不悉意以言至于上之所忌时之所禁权幸之所讳恶有司之所与夺臣愚不识伏惟陛下少加优容不使圣朝有谠直而受戮者乃天下之幸也谨昧死以对伏惟圣防有思古先之治念黙之化将欲通天地以济俗和隂阳以煦物见陛下慕道之深也臣以为哲王之理其则不逺惟陛下致之之道何如耳伏惟圣防有祗荷丕构而不敢荒寜奉若谟训而罔有怠忽见陛下忧劳之至也若夫任贤惕厉宵衣旰食宜黜左右之纎佞进股肱之大臣若夫追踪三五绍复祖宗宜鉴前古之兴亡明当时之成败心有未达以下情塞而不得上通行有未孚以上泽壅而不得下浃欲人之化也在修已以先之欲气之和也在遂性以导之救灾患在致乎精诚广播植在视乎食力国廪罕蓄本乎冗食尚繁吏道多端本乎选用失当豪猾逾检由中外之法殊生徒堕业由学校之官废列郡干禁由授任非人百工淫巧由制度不立伏惟圣防有择官济治之心阜财发号之叹见陛下教化之本也且进人以行则枝叶安有难别乎防下以礼则耻格安有不形乎念生寡而食众可罢斥惰游念令烦而理鲜要察其行否博延羣彦愿陛下必纳其言造廷待问则小臣安敢爱死伏惟圣防有求言箴阙之言审政辨疵之令见陛下咨访之勤也逐小臣屏奸豪之志则革于前守陛下念康济之心则惠敷于下邪正之道分则古治可近礼乐之方着而和气克充至若夷吾之法非皇王之权严尤所陈无最上之防【并见防问注】元凯之所先不若唐虞之考绩【崇曰书舜典三载考绩三考黜陟幽明】叔子之所务不若重华之舞干【崇曰大禹谟帝乃诞敷文徳舞干羽于两阶七旬有苗格】俱非大徳之中庸未为上圣之鉴何足以为陛下道之哉或有以系安危之机兆存亡之变者臣请披沥肝胆为陛下别白而重言之臣前所谓哲王之理其则不逺者在陛下慎思之力行之终始不懈而已臣谨案春秋元者气之始也春者嵗之始也春秋以元加于嵗以春加于王明下者当奉若天道以谨其始也又举时以终嵗举月以终时春秋虽无事必首书月以存时明王者当奉若天道以谨其终也【崇曰经隠元年春王正月公羊传元年者何君之始年也春者何嵗之始也何休注变一为元者气也无形以起有形天地之始也王者继天奉元飬成万物谷梁传虽无事必举正月举始也】王者动作终始必法于天者以其运行不息也陛下既能谨其始又能谨其终懋而修之勤而行之则可以执契而居简无为而不宰广立本之大业崇建中之盛徳矣又安有三代循环之弊而为百世滋炽之渐乎【崇曰史太史公曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠三王之道若循环终而复始】臣故曰惟陛下致之之道何如尔臣前谓若夫任贤惕厉宵衣旰食宜黜左右之纎佞进股肱之大臣者寔以陛下忧劳之至也臣闻不宜忧而忧者国必衰宜忧而不忧者国必危今陛下不以国家存亡之事社稷安危之策而降于清问臣未知陛下以布衣之人不足以定大计耶或万几之勤而圣虑有所未至耶不然何宜忧而不忧者乎臣以为陛下所宜先忧者宫闱将变社稷将危天下将倾海内将乱此四者国家已然之兆故臣谓圣虑宜先及之夫帝业既艰难而成之故不可容易而守之昔太祖肇其基髙祖勤其绩太宗定其业宗继其明至于陛下二百有余载矣其间明圣相因扰乱继作未有不委用贤士亲近正人而能绍兴其徽烈者也或一日不念则颠覆大器宗庙之耻万古为恨臣谨案春秋人君之道在体元以居正者昔董仲舒为汉武帝言之略矣【崇曰经隠元年注凡人君即位欲其体元以居正故不言一年一月也仲舒防谨案春秋谓一元之意一者万物之所从始也元者辞之所谓大也谓一为元者视大始而欲正本也春秋深探其本而反自贵者始故为人君者正心以正朝廷正朝廷以正百官正百官以正万民正万民以正四方四方正逺近莫敢不壹于正】其所未尽者臣得为陛下备而论之夫继故必书即位所以正其始也终必书所终之地所以正其终也故为君者所发必正言所履必正道所居必正位所近必正人臣又按春秋阍弑吴子余祭不书其君春秋讥其踈逺贤士昵近刑人有不君之道矣【崇曰襄二十九年阍杀吴子余祭谷梁传阍门者也寺人也不称名姓阍不得齐于人不称其君阍不得君其君也礼君不使无耻不近刑人不狎敝不迩怨贱人非所贵也贵人非所刑也刑人非所近也举至贱而加吴子吴子近刑人也阍弑吴子余祭仇之也】伏惟陛下思祖宗开国之勤念春秋继故之诫将明法度之端则发正言而履正道将杜簒弑之渐则居正位而近正人逺刀锯之贱亲骨鲠之直辅相得以专其任庶职得以守其官奈何以防近五六人总天下大政外专陛下之命内窃陛下之权威慑朝廷势倾海内羣臣莫敢指其状天子不得制其心祸稔萧墙【崇曰语注疏萧之言肃也墙谓屏也君臣相见之礼至屏而加肃敬焉是以谓之萧墙】奸生帷幄臣恐曹节侯览复生于今日【崇曰后宦者传节桓帝时迁中常侍防立灵帝封长安乡侯与黄门令王甫将兵诛窦武陈蕃等览桓帝初为中常侍以诛梁冀功封髙乡侯后诬防李膺林宗等】此宫闱将变也臣谨按春秋定公元年春王不言正月者春秋以其先君不得正其终故后君不得正其始故曰定无正也【崇曰谷梁传元年春上不言正月者无正月也定之无正月何也昭公之终非正终也定之始非正始也昭无正终定无正始不言即位丧在外也先君无正终则后君无正始也】今忠贤无腹心之寄阍寺恃废立之权陷先君不得正其终致陛下不得正其始况皇储未建郊祀未修将相之职不归名分之宜不定此社稷之所以将危也臣谨按春秋王子札杀召伯毛伯春秋之义两下相杀不书而此书者重其専王命也【崇曰宣十五年王札子杀召伯毛伯杜预注称杀者两下相杀之辞两下相杀则杀者有罪王札子王子札也盖经文倒札字谷梁传王札子者当上之辞也杀召伯毛伯不言其何也两下相杀也两下相杀不志乎春秋此其志何也矫王命以杀之非忿怒相杀也故曰以王命杀也以王命杀何志焉为天下王者天也纪天者君也君之所存者命也为人臣而侵其君之命而用之是不臣也为人君而失其命是不君也君不君臣不臣此天下所以倾也】且天之所授者在君君之所授者在命操其命而失之者是不君也侵其命而专之者是不臣也君不君臣不臣此天下所以将倾也臣谨按春秋晋赵鞅以晋阳之兵叛入于晋书其归者以其能逐君侧之恶人以安其君故春秋善之【崇曰定十三年秋晋赵鞅入于晋阳以叛冬晋荀寅及士吉射入于朝歌以叛晋赵鞅归于晋公羊传晋赵鞅归于晋此叛也其言归何以地正国也其以地正国奈何晋赵鞅取晋阳之甲以逐荀寅与士吉射荀寅与士吉射者曷为者也君侧之恶人也此逐君侧之恶人曷为以叛言之无君命也】今威柄陵夷藩臣防扈或有不达人臣大莭而首乱者以安君为名不究春秋之防称兵者以逐恶为义则政刑不由乎天子征伐必自于诸侯此海内之所以将乱也故樊哙排闼而雪涕【崇曰髙帝尝病恶见人卧禁中诏户者无得入羣臣绛灌等莫敢入哙乃排闼直入大臣随之上独抌一防者樊哙等见上流涕曰始陛下与臣等起丰沛定天下何其壮也今天下已定又何惫也且陛下病甚大臣震恐不见臣等计事顾独与一宦者絶乎且陛下独不见赵髙之事乎帝笑而起】爰盎当车以抗词【崇曰文帝朝东宫赵谈骖乘盎伏车前曰陛下奈何与刀锯之余共载上笑下赵】京房发愤以殒身【崇曰前房传时石显専权显友人五鹿充宗为尚书令与房同经论议相非二人用事房尝宴见上曰今为乱者谁哉房指石显显充宗皆疾房欲逺之言宜试以郡乃以为魏郡太守月余竟徴下狱弃市】窦武不顾而毕命【崇曰后武传灵帝时辅政常有诛翦宦官志陈蕃亦素有谋事败武自杀】此皆陛下明知之矣臣谨按春秋晋狐射姑杀阳处父书襄公杀之者以其上漏言也襄公不能固隂重之戒处父所以召戕贼之祸春秋非之夫上漏其情则下不敢尽意上泄其事则下不敢尽言传有造膝诡辞之文【崇曰谷梁文六年晋杀其大夫阳处父称国以杀罪累上也襄公已葬其所累上之辞言之何也君漏言也上泄则下阍下闇则上聋聋且闇无以相通夜姑杀者也夜姑之杀奈何曰晋将与复战使狐夜姑为将军赵盾佐之阳处父曰不可古者君之使臣也使仁者佐贤者不使贤者佐仁者今赵盾贤夜姑仁其不可乎襄公曰诺谓夜姑曰吾使盾佐女今女佐盾矣夜姑曰敬诺襄公死处父主竟上之事夜姑使人杀之君漏言也故士造辟而言诡辞而出用我则可不用我则无乱其徳晋狐夜姑出奔狄选傅季友表忠规宻谟潜虑帷幕造膝诡辞莫见其际】易有失身害成之戒【崇曰易系乱之所生也则言语以为阶君不密则失臣臣不密则失身防事不密则害成是以君子慎密而不出也】今公卿大臣非不能为陛下言之虑陛下必不能用之陛下既忽之而不用必泄其言臣下既言之而不行必婴其祸适足以钳直臣之口重奸臣之威是以欲尽其言则起失身之惧欲尽其意则有害成之忧故徘徊欝塞以俟陛下感悟然后尽其啓沃耳陛下何不以听朝之余时御便殿召当时贤相与旧徳老臣访持变扶危之谋求定倾救乱之术塞隂邪之路屏防狎之臣制侵凌迫胁之心复门户扫除之役戒其所宜戒忧其所宜忧既不能治于前当治于后既不能正其始当正其终则可以防奉典谟克承丕构终任贤之效无旰食之忧矣臣前所谓若夫追踪三五绍复祖宗宜鉴前古之兴亡明当时之成败臣闻尧舜之为君而天下之大治者以其能任九官四岳十二牧【崇曰书舜典咨十有二牧咨四岳咨禹弃契臯陶埀益伯夷防龙】不失其举不二其业不侵其职居官惟其能左右惟其贤元凯在下虽防必举四凶在朝虽彊必诛【崇曰左文十八年昔髙阳氏有才子八人天下谓之八恺髙辛氏有才子八人天下谓之八元尧不能举舜臣尧举八恺使主后上举八元使布五教子四方帝鸿氏有不才子天下谓之浑敦少皥氏有不才子天下谓之穷竒颛顼氏有不才子天下谓之梼杌缙云氏有不才子天下谓之饕餮舜臣尧流四凶故天下同心戴舜以其举十六相去四防也】考其安危明其取舍至秦之二世【崇曰史始皇纪二世元年赵髙为郎中任用事髙欲为乱二世使使责让髙以盗贼事髙惧乃隂与其壻闻乐弟赵成谋杀二世二世自杀】汉之元成【崇曰前佞幸传石显恭少坐腐刑选为中尚书元帝即位数年恭死显代为中书令帝委以政事贵幸倾朝成帝即位迁为长信中太傼秧中二千石】咸欲措国如唐虞致身如尧舜而终败亡者以其不见安危之机不知取舍之道不任大臣不辨奸人不亲忠良不逺防佞伏惟陛下察唐虞之所以兴而景行于前鉴秦汉之所以亡而戒惧于后陛下无谓庙堂无贤相庶官无贤士今纪纲未絶典刑犹在人谁不欲致身为王臣致时为太平陛下何忽而不用之耶又有居官非其能左右非其贤其恶如四凶其诈如赵髙其奸如恭显【并见上注】陛下又何惮而不去之耶神器固有归天命固有分祖庙固有灵忠臣固有心陛下其念之哉昔秦之亡也失于彊暴汉之亡也失于防弱彊暴则贼臣死伤而害上微弱则奸臣窃权而震主伏见敬宗皇帝不虞亡秦之祸不翦其萌伏惟陛下深轸亡汉之忧以杜其渐则祖宗之鸿业可绍三五之遐轨可追矣臣前所谓陛下心有所未达以下情塞而不得上通行有所未孚以上泽壅而不得下浃者且百姓有涂炭之苦陛下无由而知则陛下有子育之心百姓无由而信臣谨按春秋书梁亡不书取者梁自亡也以其思虑昬而耳目塞上出恶政人为冦盗皆不知其所以终自取其灭亡也【崇曰谷梁传僖十九年梁亡梁自亡也湎于酒滛于色心昬耳目塞上无正长之治大臣背叛民为冦盗梁亡梁自亡也如加力役焉不足道也】臣闻国君之所以尊者重其社稷也社稷之所以重者存其百姓也苟百姓之不存则社稷不得固其重苟社稷之不重则国君不得保其尊故治天下不可不知百姓之情夫百姓者陛下之赤子也陛下宜令仁慈者亲育之如母之乳哺焉如师之教导焉故人信于上也敬之如神明爱之如父母今或不然陛下亲其贵幸分曹连署补除卒吏召致賔客因其货贿假其气势大者统藩方小者为牧守居上无清惠之政而有饕餮之害居下无忠诚之节而有奸欺之罪故人之于上也畏之如豺狼恶之如雠敌令海内困穷处处流散饥者不得食寒者不得衣鳏寡孤独者不得存老幼疾病者不得养加以国之权柄专在左右贪臣聚敛以固宠奸吏因縁而弄法寃痛之声上达于九天下流于九泉鬼神怨怒隂阳错愆君门万里而不得告诉士人无所归化百姓无所归命官乱人贫盗贼并起土崩之势忧在旦夕即不幸因之以疾疠继之以凶荒臣恐陈胜吴广不独起于秦【崇曰秦二世元年秋发闾左戍渔阳胜广为屯长行至靳大泽乡防大雨道不通度失期法斩胜广谋曰天下苦秦久矣今诚以吾旅为天下倡宜多应者并弑两尉召令徒属称大楚】赤眉黄巾不独起于汉【崇曰后樊崇起兵恐其众与莽兵乱乃皆赤其眉以相识别号曰赤眉张角有三十六万众诸方俱起皆着黄巾以为标帜时人谓之黄中贼】故臣所以为陛下发愤扼腕痛心泣血尔如此则百姓有涂炭之苦陛下何由而知之陛下有子惠之心百姓安得而信之乎致使陛下行有所未孚心有所未达者固其然也臣闻昔汉元帝即位之初更制七十余事其心甚诚其称甚美然而纪纲日紊国祚日衰奸宄日彊黎元日困者以其不能择贤明而任之失其操柄也【见上注】自陛下御宇忧勤兆庶屡降徳音四海之内莫不抗首而长思自喜复生于死亡之中也伏惟陛下慎终如始以塞万方之望诚能掲国权以归其相持兵柄以归其将去贪臣聚敛之政除奸吏因縁之害唯忠贤是近唯正直是用内宠便嬖无所听焉选清慎之官择仁惠之长敏之以利煦之以和教之以孝慈导之以徳义去耳目之塞通上下之情俾万国欢康兆民蘓息则心无不达行无不孚矣臣前所谓欲人之化也在修已以先之者臣闻徳以修已教以导人修以徳则人不劝而自至导以教则人敦行而率从是以君子欲政之必行也故以身先之欲人之从化也故以道御之今陛下先之以身而政未必行御之以道而人未从化岂不以立教之防未尽其方耶夫立教之方在乎君以明制之臣以忠行之君以知人为明臣以匡时为忠知人则任贤而去邪匡时则固本而守法贤不任则重赏不足以劝善邪不去则严刑不足以禁非本不固则民流法不守则政散而欲教之使必至化之使必行不可得也陛下能斥奸邪不私其左右举贤正不遗其踈逺则化浃于朝廷矣爱人以敦本分职而奉法修其身以及其人始于中而成于外则化行于天下矣臣前所谓欲气之和也在遂其性以导之者当纳人于仁夀也欲人之仁夀在乎立制度修教化制度立则财用省财用省则赋敛轻赋敛轻则人富矣教化修则争竞息争竞息则刑罚清刑罚清则人安矣既富矣则仁义兴焉既安矣则夀考至焉仁义之心感于下和平之气应于上故灾害不作休祥荐臻四方底寜万物咸遂矣臣前所谓救灾害在致乎精诚者臣谨按春秋僖公一年之中三书不雨者以其人君有恤人之志也【崇曰谷梁传二年冬十月不雨不雨者勤雨也三年春正月不雨不雨者勤雨也夏四月不雨一时言不雨者闵雨也闵雨者有志乎民者也六月雨雨云者喜雨也喜雨者有志乎民者也】文公三年之中一书不雨者以其君无悯人之心也【崇曰十年自正月不雨至于秋七月歴时而言不雨文不闵雨也不闵雨者无志乎民也同上】故僖公致精诚而旱不害物文公无防悯而旱则成灾陛下诚能有防人之心则无成灾之变矣臣前所谓广播植在视乎食力者臣谨按春秋君人者必时视人之所勤人勤于力则功筑罕人勤于财则贡赋少人勤于食则百事废今财食与人力皆勤矣愿陛下废百事之劳广三时之务则播植不愆矣臣前所谓国廪罕蓄本乎冗食尚繁者臣谨按春秋臧孙辰告籴于齐春秋讥其国无九年之蓄一年不登而百姓饥【崇曰谷梁传庄二十年冬大无麦禾大者有顾之辞也于无禾及无麦也臧孙辰告籴于齐国兀三年之蓄曰国非其国也一年不升告籴诸侯告请也籴籴也不足故举臧孙辰以为行也国无九年之蓄曰不足无六年之蓄曰急无三年之蓄曰国非其国也诸侯无粟诸侯相归粟正也臧孙辰告籴于齐告然后与之言内之无外交也】臣愿斥游堕之人以笃其耕植省不急之费以赡其黎元则廪蓄不乏矣臣前所谓吏道多端本乎选用失当者由国家取人不尽其材任人不明其要故也今陛下之用人也求其声而不得其寔故人之趋进也务其末而不务其本臣愿覈考课之寔定选序之制则多端之吏息矣臣前所谓豪猾逾检由中外之法殊者以其官禁不一也臣谨按春秋齐桓公盟诸侯不以日而葵丘之盟特以日者美其能宣明天子之禁率奉王官之法故春秋备而书之【崇曰谷梁传僖九年九月戊辰诸侯盟于葵丘桓盟不日此何以日美之也为见天子之禁备之也】夫官者五帝三王之所建也法者髙祖太宗之所制也法宜画一官宜正名今又分外官中官之员立南司北司之局或犯禁于南则亡命于北或正刑于外则破律于中法出多门人无所措寔由兵农势异而中外法殊也臣闻古者因井田而制军赋间农事而修武备提封约卒乘之数命将在公卿之列故兵农一致而文武同方可以保乂邦家式遏祸乱暨太宗皇帝肇建邦典亦置府兵台省军卫文武叅掌居闲嵗则櫜弓力穑将有事则释耒荷戈【崇曰唐兵志太宗贞观十年凡天下十道置府六百三十四皆有名号而关内二百六十有一皆以诸卫初府兵之置居无事时耕于野其畨上者宿卫京师而己若有事则命将以出事解輙罢兵防于府将归于朝故士不失业而将帅无握兵之重】所以修复古制不废旧物今则不然夏官不知兵籍止于奉朝请六军不主兵事止于养勲阶军容合中官之政戎律附内臣之职首一戴武弁嫉文吏如仇雠足一蹈军门视农夫如草芥谋不足以翦除凶逆而诈足以抑扬威福勇不足以镇卫社稷而暴足以侵轶里闾羇絏藩臣干凌宰辅隳裂王度汨乱朝经张武夫之威上以制君父假天子之命下以御英豪有藏奸观衅之心无伏节死难之义岂先王经文纬武之防耶臣愿陛下贯文武之道均兵农之功正贵贱之名一中外之法还军卫之职修省署之官近崇贞观之规逺复成周之制自邦畿以刑下国始天子以达诸侯则可以制豪猾之彊无逾检之患也臣前所谓生徒堕业由学校之官废者盖以国家贵其禄而贱其能先其身而后其行故庶官乏通经之学诸生无修业之心矣臣前所谓列郡干禁由授任非其人者臣以为刺史之任理乱之根本系焉朝廷之法制在焉权可以抑豪猾恩可以惠孤寡彊可以御奸寇政可以移风俗其将校有曾经战阵及功臣子弟各请随宜酬赏如无治人之术者不当任此官则絶干禁之患矣臣前所谓百工淫巧由制度不立者臣请以官位禄秩制其器用车服禁人金银珠玉锦绣雕镂不蓄于私室则无荡心之巧矣臣前所谓辨枝叶者由考言以询行也【崇曰书舜典询事考言乃言底可绩】臣前所谓形于耻格者由导徳而齐礼也臣前所谓念生寡而食众可罢斥惰游者【并见策间注】巳备之于前矣臣前所谓令烦而理鲜要察其行否者臣闻号令者乃理国之具也君审而出之臣奉而行之或亏上防罪在不赦今陛下令烦而理鲜得非持之者有所蔽欺乎臣前所谓博延羣彦愿陛下必纳其言造廷待问则小臣不敢爱死者臣闻鼂错为汉画削诸侯之防非不知祸之将至也【崇曰景帝即位谪诸侯之非过削其支郡吴楚七国俱反以　诛错为名帝遂斩错】忠臣之心壮夫之节苟利社稷死无悔焉今臣非不知言发而祸应计行而身戮盖所以痛社稷之危哀生人之困岂忍姑息时忌窃陛下一命之宠哉昔龙逢死而起殷【崇曰桀恃威陵辖诸侯以及兆民闗龙逢引黄图进諌立而不去桀焚黄图杀龙逢众庶莫敢直言】比干死而起周【崇曰史殷纪纣乱不止比干强諌纣怒曰吾闻圣人心有七窍剖比干观其心】韩非死而起汉【崇曰史非传秦王见孤愤五蠧之书曰嗟乎寡人得见此人与之防死不恨矣李斯曰此韩非之所着也秦因急攻韩韩王始不用非及急乃遣非使秦秦王恱之李斯姚贾害之毁曰韩非韩之公子今王不用久留而归此自遗患也不如以过法诛之秦王下吏治非李斯使人遗非药使自杀】陈蕃死而起魏【蕃志诛中官防窦武有谋蕃上防云云愿出臣章宣示左右并令天下诸奸知臣疾之因与窦武谋事泄曹节等矫诏诛武等遂执蕃送狱害之】今臣之来也有司或不敢荐臣之言陛下又无以察臣之心退必受戮于权臣之手臣幸得从四子游于地下固臣之愿也所不知杀臣者臣死之后将孰为啓之哉至于人主之阙政之疵革前之弊臣既言之矣若乃流下土之惠修近古之理而致其和平者在陛下行之而已然臣之所陈者寔以臣亲奉圣问敢不条对虽臣之愚以为未极教化之大端皇王之要道伏惟陛下事天地以教人敬奉宗庙以教人孝飬髙年以教人弟长字百姓以教人慈防调元气以煦育扇太和以仁夀可以逍遥无为埀拱成化至若念陶钧之道在择宰相而任之使权造化之柄念保定之功在择将帅而任之使修阃外之寄念百度之未贞在择庶官而任之使专职业之守念百姓之怨痛在择长吏而任之使明惠养之术自然言足以为天下教行足以为天下法仁足以劝善义足以禁非又何必宵衣旰食劳神惕虑然后以致其理哉
