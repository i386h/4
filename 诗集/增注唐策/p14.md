<!-- { "loadSidebar": true } -->
　　一曰今取士多且滥入流嵗千四百多也杂色入流未始铨汰滥也故共务者善人少恶人多臣谓应杂色进者切责有司试判为四等第一付吏部二付兵部三付主爵四付司勲若坐负当责虽经赦仍配三司不者还本贯则官不杂矣二曰内外官一品至九品万三千四百六十五员大抵三十而仕六十而退取其中数不三十年存者略尽若嵗入流五百人则三十年自相充补况三十年外在官犹多不虑其少今入流嵗千四百其倍两之又停选六七千人复年别新加其类寖广殆非经乆之制古者为官择人不闻取人多而官少也三曰永徽以来年髙者或以善政擢论事者或以单言进而庠序诸生未闻甄异是奬劝之道未周也四曰唐有天下四十年未有举秀才者请自六品以下至草野审加搜访无令赫赫之辰斯学遂絶五曰唐虞三载考绩黜陟幽明【崇曰书舜典三载考绩三考黜陟幽明】二汉用人亦乆其职【崇曰前食货志为吏者长子孙居官者以为姓后朱浮疏大汉之兴亦累功效吏皆积乆而间者守宰数见换易迎新相代疲劳道路帝然之】今任官率四考罢官知秩满则怀去就民知迁徙则苟且以去就之官临苟且之民欲移风而振俗乌可得乎请四考进阶八考聴选以息迎新送故之弊六曰三省都事主事主书比选补皆取流外有刀笔者虽欲参用士流率以俦类为耻前后相沿遂成故事且掖省崇峻王言秘宻尚书政本人物所归专责曹史理有未尽宜稍革之以清其选
　　陈子昻劝兴明堂太学疏【本传武后垂拱初诏问羣臣调元气当以何道乃上言云】
　　闻之师曰元气天地之始万物之祖王政之大端也天地莫大于隂阳万物莫灵于人王政莫先于安人故人安则隂阳和隂阳和则天地平天地平则元气正先王以人之通于天也于是养成羣生顺若天徳使人乐其业甘其食美其服然后天瑞降地符升风雨时草木茂遂故颛顼唐虞不敢荒宁其书曰百姓昭明协和万邦黎民于变时雍乃命羲和钦若昊天厯象日月星辰敬授人时和之得也夏商之衰桀纣昏暴隂阳乖行天地震怒山川鬼神发妖见灾疾疫大兴终以灭亡和之失也迨周文武创业诚信忠厚加于百姓【崇曰诗行苇忠厚也周家忠厚仁及草木故能亲睦九族外尊事黄耉养老乞言以成其福禄焉】故成康刑措四十余年【崇曰史周纪成康之际天下安宁刑措四十余年不用】天人方和而幽厉乱常苛慝暴虐诟黩天地川冡沸崩人用愁怨【崇曰十月之交诗震电不宁不令百川沸腾山冡崒崩髙岸为谷深谷为陵哀今之人胡憯莫惩】其诗曰昊天不惠降此大戾【节南山诗云】不先不后为虐为瘵顾不哀哉近炀帝恃四海之富凿渠决河自伊洛属之扬州疲生人之力泄天地之藏中国之难起【崇曰大业元年命尚书右丞皇甫议发河南淮北诸郡民前后百余万开通济渠自西苑引导洛水达于河复自涿郡引河歴荥泽入汴又自大梁之陈引汴水入泗达于淮又遣淮南民十余万开邗沟自山阳至扬子入江渠广四十步旁皆筑御道树以柳】故身死人手宗庙为墟【崇曰帝为太上皇恭帝义宁二年三月帝在江都为宇文化及所弑】逆元气之理也臣观祸乱之动天人之际先师之训昭然着明不可欺也陛下含天地之徳日月之明眇然逺思欲求太和此伏羲氏所以为三王首也昔者天皇大帝揽元符东封泰山【崇曰髙宗干封元年正月戊辰封于泰山庚午禅于社首上元元年八月壬辰皇帝称天皇皇后称天后】然未建明堂享上帝使万世鸿业阙而不昭殆留此盛德以发挥陛下哉臣谓和元气睦人伦舍此则无以为也昔黄帝合宫有虞緫章尧衢室【崇曰文中子问易篇黄帝有合宫之聴尧有衢室之问舜有总章之访皆明堂也】夏世室【崇曰礼冬官匠人云夏后氏世室殷人重屋周人明堂】皆所以调元气治隂阳也臣闻明堂有天地之制隂阳之统二十四气八风十二月四时五行二十八宿莫不率备【崇曰后礼仪志注新论云天称明命故曰明堂上员法天下方法地八窻法八风四达法四时九室法九州十二坐法十二月三十六户法三十六雨七十二牖法七十二风又二十八柱列于四方亦七宿之象也】王者政失则灾政顺则祥臣愿陛下为唐恢万世之业相国南郊建明堂与天下更始按周礼月令而成之乃月孟春乘鸾辂驾苍龙朝三公九卿大夫于青阳左个负斧扆冯玉几聴天下之政躬借田亲蚕以劝农桑【崇曰记孟春之月天子居青阳左个乗鸾辂驾苍龙载青旂乃择元辰天子亲载耒耜帅三公九卿诸侯大夫躬耕帝耤】养三老五更以教孝悌明讼恤狱以息淫刑修文德以止干戈察孝防以除贪吏后宫非妃嫔御女者出之珠玉锦绣雕琢伎巧无益者弃之巫鬼淫祀荧惑于人者禁之臣谓不数朞且见太平又言陛下方兴大化而太学乆废堂皇埃芜诗书不闻明诏尚未及之愚臣所以私恨也太学者政敎之地也君臣上下之取则也俎豆揖让之所兴也天子于此得贤臣焉今委而不论虽欲睦人伦兴治纲失之本而求之末不可得也君子三年不为礼礼必坏三年不为乐乐必崩奈何为天下而轻礼乐哉愿引胄子使归太学国家大务不可废己
　　薛登选举疏【本传武后天授中迁登补阙时选举滥甚上疏云】
　　古之取士考素行之原询乡邑之誉崇礼让明节义以敦朴为先雕文为后故人崇劝让士去轻浮以计贡防愚为州之荣辱昔李陵降而陇西慙【崇曰前李陵降匈奴上于是族陵家母弟妻子皆伏诛陇西士大夫以李氏为愧】干木隠而西河美【崇曰孟滕文公下古者不为臣不见段干木逾垣而辟之火魏世家文侯礼干木过其门未尝不轼也】名胜于利则偷竞日销利胜于名则贪暴滋煽冀缺以礼让升而晋人知礼【崇曰左僖三十三年臼季使过冀见冀缺耨其妻馌之敬相待如宾与之归言诸文公曰敬德之聚也能敬必有徳徳以治民君请用之文公以为下军大夫】文翁以经术敎而蜀士多儒【崇曰前循吏传文翁为蜀郡守见蜀地辟陋有蛮夷风乃修起学宫于成都市中繇是大化蜀地学于京师者比齐鲁焉】汉世求士必观其行故士有自修为闾里推举然后府寺交辟魏取放达晋先门阀梁陈荐士特尚词赋隋文纳李谔之言诏禁浮词【崇曰谔以属文之家体尚轻薄流实忘反上书曰魏之三祖更尚文词江左齐梁其敝弥甚大隋受命圣道聿兴屏黜轻浮遏止华伪】炀帝始置进士等科后生驰竞赴速取时缉缀小文名曰策学不指实为本而以浮虚为贵方今举士尤乖其本明诏方下驱驰府寺之廷出入公王之第陈篇希恩奏记誓报故俗号举人皆称觅举觅者自求也非彼知之义是以耿介之士羞于自拔循常之人弃疎取附愿陛下降明制颁峻科断无当之游言收实用之良策文试效官武阅守御昔呉起将战左右进剑呉子辞之诸葛亮临阵不亲戎服盖不取弓劒之用也汉武帝闻司马相如之文恨不与同时及其至也终不处以公卿之位非所任故也汉法所举之主终身保任杨雄之坐田仪成子之得魏相赏罚之令行则请谒之心絶退让之义着则贪竞之路销请寛年限以容简汰不实免官得人加赏自然见贤不隠贪禄不専矣
　　苏安恒救魏元忠疏【本传武后末元忠为二张所构狱方急安恒疏申救曰】
　　王者有容天下之量故济其心能进天下之善故除其恶不然则鬼神慿怒隂阳纷舛陛下始革命勤秉政枢博采谋猷天下以为明主暮年厌怠谗佞炽结水火相灾百姓不亲五品不逊天下以为暗君邪正糅进【窦曰糅女救切杂饭也】狱讼寃剧何昔是而今非邪居安忘危之失也窃见元忠防直有名位宰相履忠正邪佞之徒嫉之若雠易之兄弟无功无徳但以冯附不阅数朞位势隆极指马献蒲先害善良自元忠下狱人人耦语谓易之交乱且及四国烈士抚髀忠臣钳口惧易之之权恐先谏受戮虚死无名况虏贼方彊赋敛重困而自纵谗慝摇变遐迩臣恐四夷低目窥觇为边鄙患百姓托义以清君侧逐鹿之人叩门而至陛衞左右从中以应争锋朱雀之门问鼎大明之宫陛下何以谢之臣今计者莫若收雷电之威解恢恢之网复爵还位君臣如初则天下幸甚陛下纵不能斩佞臣塞人望且当抑夺荣宠翦其羽翼无使骄横为社稷之忧【疏奏易之等大怒遗刺客杀之桓彦范营解乃免】卢怀慎时政疏【本传中宗景德中迁右御史台中丞上疏陈时政云云疏奏不报其原不塞为蠧斯甚】
