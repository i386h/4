<!-- { "loadSidebar": true } -->
　　对曰臣闻帝王有大功所以兴治乱昔夏禹治水土救滔天之灾功成而忧勤徳冠于三代此由功而治也【崇曰书舜典帝曰咨禹汝平水土益稷篇禹曰洪水滔天浩浩怀山襄陵下民昬垫予乘四载随山刋木决九川距四海濬畎浍距川】晋武帝躬俭于初有平吴之勲功成而骄狃逆生于胡羯此由功而乱也【崇曰咸寜四年羊祜病求入朝面陈伐吴之讣帝善之以病遣张华就问筹策祜曰成吾志者子也帝欲使祜卧防诸将祜曰取呉不必臣行但既平之后当劳圣虑耳太康元年吴平二年诏选孙晧宫人五千人入宫帝既平吴颇事游晏怠于政事掖庭殆将万人常乘羊车恣其所之至便晏寝宫人竞以竹叶挿户盐汁洒地以引帝车制曰武帝承基创化导民絶缣缯之贡失雕琢之饰聿修武用思啓土疆通上代之不通服前王之未服虽登封之礼让而不为而骄泰之心因斯以起元海可除卒令扰乱善始于初而忘令终于术】今陛下御天下四年矣天威霆震封豕枭戮海内服陛下之功矣然忠智仁勇者咸攘臂自奋以观治于陛下赐臣之防乃惧治之之不至动之之不中下以警风波之虞上以思负荷之重此诚大禹忧勤之同志也微臣敢不再拜而称万嵗至于赞文武之业通教化之原穷神于天人之际达聪于视听之表此微臣之志也制防曰自中代以还求治者继作皆意甚砥砺而效难章明莫不欲还淳朴而浇风常扇莫不欲遵俭约而侈物常贵莫不欲远小人而巧谀常进莫不欲近壮士而忠直常疎莫不欲勉人于义而亷隅常不修莫不欲禁人为非而抵冒常不息其所缪盭岂无根源者臣闻风俗之厚薄天下之侈俭雅正之进退法禁之弛张总其根源在君上之所措耳大凡天下之事未有不行于上而行于朝廷未有不行于朝廷而行于天下者臣闻中代已前卑宫室以教天下故天下穴居而不羞菲食以教天下故天下菽食不怨【崇曰语禹吾无间然矣菲饮食而致孝乎鬼神卑宫室而尽力乎沟洫】中代以降则不然土木之工画绘之巧雕墀镂砌洞达于千门之间瑚琳珉晶荧于百柱之内而掘土畏不濬筑台畏不高苑囿畏不奢狗马畏不足教于人则曰还朴反古朴古其可复乎哉则曰遵俭守约俭约其可行乎哉此所以浇风扇而侈物贵者有由然乎臣又闻中代以前以不専之徳御臣下故佞邪退而忠直进夫不専之徳岂造次而已乎所谓坚甲劲兵不令専任询谘应对不令専权夕处朝游不令専侍俾无専任则轻重得以相临俾无専权则轻重得以相制俾无専侍则贤良得以相叅此所以佞邪无所入忠直无所退中代以降又有甚于此谓之宰辅不见于渉旬谓之公卿不见于越月处之谏列不见于经时目之侍臣不见于终嵗若然者虽有小人安知而远之虽有壮士安知而近之此所以巧谀无所退忠直无所进者有由然乎抑臣又闻中代以前进亷耻而必用故不义者惧斥非违而必禁故抵冒者稀中代以降则不然宠诸侯之位未尝因功故彊臣憎狃矣接百司之情未尝尽材故幸臣専命矣待工巧之徒或过于缙绅故竒技争先矣黜谏臣之官或因乎献言故忠贤尽黜矣若然者尽其不义矣义者何从而进乎纵其为非矣非者何从而息乎此所以亷隅不修而抵冒不息者有由然乎嗟乎六者为政之本者也陛下循中古之上其化由乎前循中古之下其化由乎后综其源而正于缪者唯圣人乎制防曰爰自近嵗仍敷大泽霜露所坠沾濡必同涤瑕秽以导人心省徭役以丰物力蠲田租以厚农室葺国学以振儒风督废职以补维纲备众官以序贤俊庶继先志臻乎治平而改行者未闻输劳者未乂农者无以免艰食学者无以通微言立事之绩未纪于庶工乏才之叹未辍于终食蠧于法者无不去而其法未修明切于政者无不行而其政未光大岂不变其俗道广而难济乎岂不得其门事繁而愈失乎伫闻嘉言无或隠讳者臣闻大夫之心可形于一家千乘之心可形于一国万乘之心可形于天下又安有明天子在上而有难济之道愈失之事也臣意者法令未必行诏令未必信耳臣请举一者以明之臣伏见陛下三年之中两下赦命岂不有交易改殊之禁乎是欲同天下之风也岂不有酤停止之令乎是欲苏天下之人也岂不有雕墙峻宇之忧乎黄冠缁衣之虑乎是欲抑浮堕之人省无端之费也今者自晋而东厥钱用青金自河而北厥钱用黒金是殊异之禁不行矣涉淮而南浮浙而西复筦斡厚利是恤人之令不行矣举京师之坊近百数坊有寺僧土木之工无已丹雘之饰不息有司准制条格一无可观徒使髠髪贼夫腹非于我是省费止奸之令不行矣夫同异之禁不行则陛下之令出于彼而止于此虽谓日敷大泽改行者焉得而闻乎恤人之令不行则陛下之恩布于此而止于彼虽谓省徭役臣不知徭役之必省乎虽谓蠲田租臣不知田租之必复乎则劳者未乂农者未厚又其宜矣省费止奸之令不行则陛下教劝于此而革于彼也夫人饥寒于中则奸诈兴于外奸诈兴于外则鞭笞梏拲之不暇【拲居勇切】又安有思于学者耶此所谓未富而教陛下谨于出令出令而必行则法令修明于上又何有庶工之绩不立乎言信于下则天下之才叙迁而必至又何有乏才之忧于终食乎又况陛下勤求之意如是其至则俗之丕变岂其难耶又在陛下今日之言必复之耳制策曰周之受田有经制汉之名田有常数令疆畛相接半为豪家流佣无依率是编户本于交易焉得夺富以禆贫将欲因循岂可损多而益少酌于中道其术如何臣伏见受田之制方今之急弊也昔周人井田之制远而不可复汉氏名田之数疎而未可行陛下索臣以酌中之道臣请原其弊而详其术臣闻古者圣人不出户而知天下【崇曰老子四十七章不出户知天下不窥牗见天道是以圣人不行而知】盖以人不游墯而籍书通也今国家版籍不悬迁徙无制牧人者以急就其税役克副于公限而成绩立矣故乡有孔跖皆生终身而亦不可知也况于游墯之人哉版籍不悬则墯庸不复墯庸不复则田莱荒榛田莱荒榛则富者得以専其利贫者不能専其业于是编户逸为游墯良田并于豪家今陛下诚能诏天下里胥市吏随人所在皆备黄籍来者根其从去者审其方居者详其业疾者筹其数时贡籍于县嵗贡籍于州州与县相闻以困其游者而廪其穷者贡其业者学者优其食也志不业而食则盗论而司败督察之若是一人游墯一乡弃之则守业者不得不固游心者不得不惩然后颁限田之科重兼并之律使公侯卿士方伯连帅下及于豪商大贾不得广并吞以専厚利困小泽以富贫人若然则均田之方寓其间矣又何必夺此而与彼然后为损益乎制防曰取士惟其行不必文采命官惟其才不必资考然则行非造次而备察才非错综而徧知不以文采为重轻而士可进退不以资考为程凖而吏有条贯适变矫枉渇于良规者臣闻仲尼取士之科其目有四徳行言语政事文学【崇曰语先进徳行顔渊闵子骞冉伯牛仲弓言语宰我子贡政事冉有季路文学子游子夏】固以用之不同科变之不同道耳今陛下取士之防故不宜必以文采为轻重也可而进否而黜一日而九迁没齿而不用又岂以资考之为程凖耶然则不察其行何以命官不覈其学何以考绩臣伏见比年御史转郎官拾遗迁补阙由文学入仕者升本朝皆常典也然未闻命官之日天下有以知其由至于绣衣持斧不闻擒其奸决其狱而得者【崇曰前武帝天汉三年羣盗徐勃等阻山攻城道路不通遣直指使者暴胜之等衣绣衣杖斧分部逐捕】既得而迁又如是拾遗司谏不闻着其状献其言而得者亦如是二端登贤之象也若然陛下于此不察其行何以察之不覈其才何以覈之若陛下命一官迁一职必使天下之人聚族相示曰由某善而得舍某善而失则人励于躬而悚于行矣临事不惑居官必闻谓之非才臣未见其非才也若然则才与行由考绩而见矣黜与迁由事而至矣苟不然则圜首方足者一呼而千一唱而万其何以察之哉陛下又责臣以适变之术则不若别命天官冢宰与岳牧府寺讯以徳行吏治别为二科嵗与文学同臻于防府摭其事实有用舍举之当否有赏罚内以备四科之选以叙九品之才则吏之条贯亦于是乎在然此羣言皆及矣故臣不敢详究而论之何方可以序六气来百祥何施可以寿羣生仁众性征于前徃而有据设于当代而易从勿猥勿并以称朕意臣闻修人事以序天道皇王之大典今陛下幸以六气百祥之为问微臣敢不遽数以终之昔者一妇之寃其感于天也有三年之旱【于定国为县狱吏决狱平罗文法者于公所决皆不恨郡中为之生立祠号曰于公祠东海有孝妇少寡亡子养姑甚谨姑欲嫁之终不肯姑谓邻人曰孝妇事我勤苦哀其亡子守寡我老久累丁壮奈何其后自经死姑女告云妇杀我母吏捕孝妇孝妇辞不杀吏验治孝妇自诬服具狱上府于公以为此妇养姑十余年以孝闻必不杀也太守不听于公争之弗能得乃抱其具狱哭于府上因辞疾去太守竟论杀孝妇郡中枮旱三年后太守至卜筮其故于公曰孝妇不当死前太守妄断之咎倘在乎是于是太守杀牛自祭孝妇冡因表其墓天立大雨嵗熟郡中以此大敬重于公】一夫之怨其感于天也有六月之霜【崇曰邹衍事燕惠王左右谮之被系于狱仰天而哭盛夏天为之降霜】而况于一方之人阴愁惨怛而未之恤乎此则害六气却百祥者亦云至矣臣请指明而述之且臣闻古者天子之女下降于诸侯盖特行家人之礼炜彤管之美【崇曰静女诗静女其娈贻我彤管彤管有炜悦怿女美】非徒夸侈靡风俗而已也及后有土之臣不能晓上意以由礼于是聚徒以辍耕鸠女以罢织雕镂金银纽缉纨罽烹羊宰牛血流如河献琛奉饩一费巨万于是方城千室之甿亦不晓上意以为防礼然也吾君意也天门沉沉邈不敢诋乃低徊以泪流于是暴臣得以肆其威于下国穷人无以号其怨于上天弊成因縁为日旷久抑臣又闻阴怨之气岂徒然乎聚为宻云泄为大水极则鬬变则旱故宰天地者导隂阳之气牧黎元者合男女之时臣愿陛下念贵主之笄年则忧三等之亲有怨旷之女覩防仪之纳币则忧一方之内被刳剥之虞夫然则阴怨之气销而六气序天地之运和而百祥出絪緼交薄光焕图牒者可胜言哉至于生生之理无长短也得其死而为寿也无故而兵之则力死无故而刑之则狱死男不得耕女不得织则馁死寒死少无所长老无所养则孤老耄死舍是而生死长短者皆寿也苟陛下寤寐造次必于是则仁寿之化洽羣生而福众性者尽斯而已乎征之前言既具于上设之当代顾陛下行之之意何如耳安有所从之难易哉臣以帝王之难不在此夫难者一则持盈二则定倾所以九庙有不迁之宗表定倾之难也宾陛有二王之后表持盈之难也今陛下定倾之功掲日月矣持盈之道颇有诚难夫富于春秋诫在黩武果于英断诫在尚刑深居无事诫在好逸游宇内清平诫在侵边鄙戒之不倦政之不违乃至于隂阳交和父不哭子帝王之功臻是而至矣若臣者陇西一男子其生甚微其死甚易然而其志甚壮颇有忧天下之心常惧有心不得言有言不得达今幸遭遇陛下策臣于赤墀之下又赐臣之防曰勿猥勿并以称朕意若然者是臣心得言言得达之秋夫天子圣而下臣直今陛下固当宥臣之罪而纳臣之忠但不晓有司之选识天心乎伏惟陛下深察之此治乱安危之大计也
　　元稹贤良策【本传元和元年应制举才识兼茂明于体用科登第十八人稹第一】
