<!-- { "loadSidebar": true } -->












　　増注唐防巻二
　　钦定四库全书
　　増注唐策巻三
　　论
　　李百药封建论【本传贞观二年朝廷议将封建诸侯乃建论諌之此篇新史不载今按旧史附入】
　　臣闻经国庇民王者之常制尊主安上人情之大方然命厯有賖促之殊邦家有治乱之异遐观载籍论之详矣咸云周过其数秦不及期【汉诸侯王表注应劭曰武王克啇卜世三十卜年八百今乃三十六世八百六十七载此谓过其厯者也秦以諡法少恐后世相袭自称始皇子曰二世欲以二迄万今至子而亡此之谓秦不及期也左传成王定鼎于郏鄏卜世三十卜年七百】存亡之理在于郡国周氏以鉴夏殷之长久遵黄唐之并建维城磐石深根固本虽王纲弛废而枝榦相持故使逆节不生宗祀不絶秦氏背师古之训弃先王之道践华恃险罢侯置守子弟无尺土之邑兆庶罕共理之忧故一夫号泽七庙隳祀【崇曰始皇纪丞相绾等言诸侯初破燕齐荆地逺不置王毋以镇之请立诸子始皇下其议于羣臣廷尉李斯曰周文武所封子弟同姓甚众后属疏逺更相诛伐今海内皆为郡县诸子功臣重赏赐之甚足易制置诸侯不便始皇从其议分天下为三十六郡李斯又曰今诸生不师今而学古以非当世臣请史官非秦记皆烧之敢有藏诗书百家语者悉杂烧之偶语诗书弃市制可又营作朝宫渭南上林苑中先作前殿阿房东西五百歩南北五十丈表南山之颠以为阙自阿房渡渭属之咸阳贾谊过秦曰践叶为城因河为津天下以定自以关中之固金城千里子孙帝王万世之业也秦王没山东豪杰并起而亡秦一夫作难而七庙隳身死人手为天下笑】然则得失成败各有由焉而著述之家多守常辙莫不情忘今古理蔽浇淳欲以百王之季行三代之法天下五服之内尽封诸侯王畿千里之间俱为采地是以结绳之化行虞夏之朝【崇曰易系上古结绳而治后世圣人易之以书契书序疏结绳为约大事大其绳小事小其绳】用象刑之典治刘曹之末【崇曰书舜典象以典刑白虎通云画象者其衣服象五刑也犯墨者蒙巾犯劓者以赭着其衣犯髌者以墨蒙其髌象而画之犯宫者屝犯大辟者布衣无领】锲船求劒未见其可【崇曰吕氏春秋楚人有渉江者其劒自舟中坠于水遽锲其舟曰是吾劒所从坠也舟已行而劒不行若此求劒不亦惑乎】徒知问鼎请隧有惧霸王之师【崇曰左宣三年楚子观兵于周疆定王使王孙满劳楚子楚子问鼎之大小轻重对曰在徳不在鼎僖二十五年晋侯朝王王享醴命之宥请隧弗许曰王章也未有代徳而有二王亦叔父之所恶也】白马素车【史记秦纪沛公至灞上子婴系颈以组白马素车奉天子玺符降于轵道旁】无复藩篱之援不悟望夷之衅【史记秦纪二世三年丞相赵高杀二世于望夷宫】未甚羿浞之灾【崇曰左襄四年魏绛曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗而用寒浞浞行媚于内而施赂于外愚弄其民而娱羿于田取其国家羿归自田家众杀而烹之】乃钦明昏乱自革安危固非守宰公侯以成兴废陛下握纪御天膺期啓圣救亿兆之焚溺扫氛祲于寰区创业垂统配二仪以立徳发号施令妙万物而为言独照宸衷永懐前古将复五等而修旧制建万国以亲诸侯爱敬蒸蒸劳而不倦大舜之孝也【崇曰书舜典克谐以孝蒸蒸乂不格奸】访安内防亲尝御膳文王之徳也【崇曰记文王世子篇文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之食上必在视寒暖之节食下问所膳】每宪司谳罪尚书奏狱大小必察枉直减申举断趾之法易大辟之刑仁心隠恻贯彻幽显大禹之泣辜也【崇曰刘向説苑禹见罪人下车泣而问之】正色直言虚心受纳不简鄙讷无弃刍荛尧之求諌也【崇曰书大禹谟稽于众舍巳从人】奬名教劝励学徒既擢明经于青紫将升硕儒于卿相圣人之善诱也【崇曰语夫子循循然善诱人】每旦视朝聴受无倦智用于万物道济于天下罢朝之后引进名臣讨论是非备尽肝膈唯及政事更无异辞才及日昃命才学之士赐以清闲髙谈典籍杂以文咏间以言乙夜忘疲终宵不寐此之四道独迈往初斯实生民以来一人而已兹风化昭示四方信可以朞月之间弥纶天壤而淳粹尚阻浮诡未移此由习之永乆难以卒变请待斵雕成朴以质代文刑措之教一行登封之礼云毕然后定疆理之制议山河之赏未为晚焉【太宗竟从其议】
　　徐彦伯枢机论【本传武后时王公卿士多以言语不慎密为酷吏所陷乃著论曰】
　　言语者君子之枢机也枢机发则物应物应则得失之见也【王崇曰易系云言行君子之枢机枢机之发荣辱之主也】得之者江海比隣失之者肝胆楚越然后知否泰荣辱系于言乎夫言者徳之柄也行之主也志之端也身之文也既可以济身亦可以覆身故中庸镂其心【杨曰记中庸云庸言之谨言顾行行顾言又曰君子言而世为天下则君子不言而信】右阶铭其背【崇曰家语云孔子入后稷之庙其堂右阶之前有金人焉三缄其口而铭其背曰古之慎言人也戒之哉无多言多言多败无多事多事多患安乐必戒无行所悔】南容复于白圭【杨曰南容三复白圭诗云白圭之玷尚可磨也斯言之玷不可为也】箕子畴于洪范【杨曰二五事二曰言言曰从从曰乂】良有以也孔子曰予欲无言又言终身为善一言败之是也老子云多言数穷又云聪明深察而近于死者议人者也何圣人之深思积虑杜渐防萌之至乎夫不可言而言者曰狂可言而不言者曰隠钳口拱黙曷通彼此之懐结囊而处孰啓谟明之训则上言者下聴也下言者上用也睿喆之言犹天地也人覆帱而生焉大雅之言犹钟鼔也人考撃而乐焉作以鉴周公之言也【杨曰周公作无逸篇曰王其监于兹唐宋璟常手写无逸一篇绘之以献崔植曰望陛下以无逸为元】立而不朽臧孙之言也【崇曰左襄二十四年穆叔如晋范宣子逆之问曰古人有言曰死而不朽何谓也穆叔曰鲁有先大夫曰臧文仲既没其言立虽久不废此之谓不朽】是谓徳音谐我宗极满于天下贻厥后昆但懋探大猷克念丕训审思而应精虑而动谋其心以后发择其交以后谈不蹙趋于非党不屏营于诡遇非先王之至徳不敢行非先王之法言不敢道剪其谍谍之绪扑其炎炎之势自然介尔景福锡兹纯嘏则悔吝何由而生怨恶何由而至哉孔子曰终日行不遗巳患终日言不遗巳忧此乃可以言戒之哉戒之哉
　　卢藏用析滞论【本传神龙中以俗多违忌有乖至理乃著论以畅其事云】
　　客曰天道微神理幽化圣人所以法象众庶由其运行是故大挠造甲子容成著律厯【崇曰后律厯志记称大挠作甲子注吕氏春秋曰黄帝师大挠博物记曰容成氏造厯黄帝臣也月令章句大挠探五行之情占斗罡所建于是始作甲乙以名日谓之榦作子丑以名日谓之枝枝榦相配以成六旬】黄公裁变女啓谟从之者则兵强国富违之者则辅弱朝危有同影响若合符契先生亦尝闻之乎主人曰子所谓曲学偏方之説易曰先天不违【崇曰乾卦先天而天弗违】传称人神之主【崇曰左桓六年季梁曰民神之主也是以圣王先成民而后致力于神】范围不过三才所以虚中【崇曰易系范围天地之化而不过】进退非邪百王所以无外【崇曰乾卦上下无常非为邪也进退无恒非离羣也】故曰国之将兴聴于人将亡聴于神【崇曰左庄三十二年有神降于莘虢公使祝应宗区史嚚享焉神赐之土田史嚚曰虢其亡乎吾闻之国将兴聴于民将亡聴于神神聪明正直而一者也依人而行虢多凉徳其何土之能得】又曰祸福无门唯人所召【崇曰左襄二十三年闵子马云云】人无衅焉妖不自作由是言之得丧兴亡并闗人事吉凶悔吝无渉天时且皇天无亲惟徳是辅【崇曰书蔡仲之命篇云】为不善者天降之殃【崇曰书伊训惟上帝不常作善降之百祥作不善降之百殃】髙宗修徳桑谷以变【崇曰史殷纪太戊立伊陟为相毫有祥桑谷共生于朝一暮大拱惧问伊陟陟曰妖不胜徳帝之政其有阙与帝其修徳从之而祥桑枯死】宋君引过法星退舍【崇曰史宋世家景公时焚惑守心子韦曰可移于相公曰相吾股肱曰可移于民公曰君者代民曰可移于嵗公曰嵗饥民困子韦曰君有君人之言三荧惑宜有动果徙三度】此天道所以从人者也古之为政者刑狱不滥则人夀赋敛蠲省则人富法令有常则国静赏罚得中则兵强所以礼者士之所归赏者士之所死礼赏不倦则士争先苟违此途虽卜时行刑择日出令必无成功矣自叔代迁讹俗多徼幸竞称怪力争诵诡言屈政教而就孤虚弃信赏而从推步附防前史变易旧经依托空文以为徴据覆军败将者则隠秘无闻偶同幸中者则共相文饰岂惟徳之増惑亦乃学人自是呜呼习俗讹谬一至此焉昔者甲子兴师非成功之日【崇曰书武成甲子昧爽受率其旅若林防于牧野防有敌于我师前徒倒戈攻于后以北血流漂杵一戎衣天下大定】往亡用事异制胜之辰【郑曰唐李愬将攻呉房诸将曰今日往亡愬曰吾兵少不足战且出其不意彼以往亡不吾虞正可击也遂往克其外城斩首千余级】人事苟修何徃不济故曰任贤使能则不时日而事利明法审令故不卜筮而事吉养劳贵功则不祷祠而得福此谓天时不如地利地利不如人和若以并资厌胜不事良图则长平尽坑固须恒济【崇曰史白起迁为武安君秦攻赵赵使赵括将兵击秦秦军射杀括括军败卒四十万人降武安君尽坑杀之】襄城无噍亦可常保【崇曰前髙祖纪项羽尝攻襄城襄城无噍类如淳注噍祚笑反无复有活而噍食者也青州俗呼无孑遗为无噍类】是知拘而多忌终丧大功百姓与能必遗小数仁逺乎哉讵宜滞执客乃蹙然避席曰鄙人困防不阶至道请事斯语归于正途而今而后方焚蓍毁律厯废六合斥五行浩然清虑则将奚若荅曰此所谓过犹不及也夫甲子所以配日月律厯所以通嵗时金木所以备法象蓍所以筮吉凶圣人以此神明徳行辅助谋猷存之则恊賛成功执之则疑滞于物消息之义其在兹乎客于是循墙匍匐帖然无气口怯心醉不知所以荅矣
　　刘禹锡学校论【本传宪宗元和中尝叹天下学校废乃奏记宰相云】
