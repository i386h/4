<!-- { "loadSidebar": true } -->
　　钦定四库全书　　　　　集部八
　　增注唐防　　　　　　　总集类
　　提要
　　【臣】等谨案增注唐防十巻不着编辑者名氏前有明正徳丁丑新安汪灿序惟言旧刋唐防不知谁集考书中避宋讳与古文集成相同则亦宋人所编辑也其中所録兼有唐人防论书状表奏之文而独以唐防为名者盖辑以备答防之用从所重耳中间注语有崇曰张曰李曰窦曰董曰诸目崇曰一处作王崇则是其名而余又皆题其姓均莫详其所自亦不知诸人为谁殆当时盛行其本互相训释而书贾合刋之者也所注虽简畧而所録皆唐人名作持择颇审非明代坊选冗滥无绪者可比以其旧本存备采择焉乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　增注唐防序
　　旧刋有唐防行于世不知集于谁氏一日黄司空蕨山先生出以眎灿曰子读之乎灿曰未也先生曰是集所载防疏表议状论书畧其体虽殊要之皆为国家画竒吐良之逺谋可读也然其制之纯驳则在善择耳灿唯唯即归而读之叹曰集者其有心哉有味哉先生惠我多矣先生闻之喜复命以授其子防防亦有得新其梓以授天下灿遂以是为之序云正徳十有二年嵗在丁丑二月新安晴云生汪灿序







　　钦定四库全书
　　増注唐策巻一
　　防
　　裴垍贤良防【字中德宗贞元制举贤良垍为第一】
　　皇帝若曰朕获承天序钦若明训严恭寅畏十有六年而大化未流太朴未复五刑未措【崇曰书舜典五刑有服孔安国注墨劓剕宫大辟也】五教未敷【崇曰敬敷五教在寛注布五常之教父义母慈兄友弟恭子孝是也】是用申诏羣公卿士详延谠议子大夫发所蕴畜宜悉心以对昔先王之经国也修戎备戒不虞【崇曰易萃卦君子以除戎器戒不虞】故靖乱以师止戈为武【崇曰左宣十二年楚子曰夫文止戈为武】用辅文教【崇曰前刑法志威武者文徳之辅助】臻乎治安当今方夏甫寜甲兵仅戢朕深念黎庶久从征役尚多军旅之勤未复农桑之务思与休息致于康寜俾安其居咸乐其业敦本以足食厚生以丰财明礼义之节兴亷让之道广忠利之教销征伐之源使王泽洽乎人心和风畅于四海内备本末当举而行至若执禁御人在申法令因时而用损益不同国家所定科条皆参古制着为常宪颇积嵗年或轻重之宜于今乖当或宥赎之典循旧难行思酌其中伫闻沿革致治成俗必由于教求贤审官务得其实今春卿选士未抑浮华吏曹择人先取资序国庠虽设冠屦或滥蓺文颇行雅颂犹阙将何以革选用之法明道徳之宗陈诗而辨其风考言而知其行必敷防要用正源流柔远之道安边之略歴代以来议者非一贾生五饵以何为得【崇曰本賛谊欲试属国施五饵三表以系单于贾谊新书谓爱人之状好人之技仁道也信为大操常义也爱好有实已诺可期十死一生彼将必至此三表也赐之盛服车乘以坏其目赐之盛食珍味以坏其口赐之音乐妇人以坏其耳赐之高堂防宇仓库奴婢以坏其腹于来降者上以召幸之相娱乐亲酌而手食之以坏其心此五饵也】严尤三防以何为上【崇曰唐突厥传序刘贶以为严尤辩而未详班固详而未尽权其至当周得上防秦得其中汉无防惠此中夏以绥四方周之道也故曰上防秦筑长城限中外故曰中防汉以宗女嫁单于故曰无防】鼂错之论守塞详述所宜【崇曰错言守边备塞劝农力本当世急务二事陛下幸忧边境遣将吏发卒以治塞然令远方之卒守塞二嵗而更不知胡人之能不如选常居者复为一城先为室屋具田器乃募辠人及免徒复作令居之不足乃募民之欲往者皆赐高爵复其家此与东方之戍卒不习地势而心畏胡者功相万也】充国之议靖边举明其要【崇曰充国击先零羌度其必坏欲罢骑兵屯田以待其敝条不出兵留田便宜十二事因田致谷一也以成羌虏相畔之渐二也居民不失农业三也罢骑兵以省大费四也至春漕谷以眎羌虏五也闲暇伐材缮治邮亭六也坐得必胜之道七也亡经阻远追死伤之害八也内不损威武之重外不令虏得乘间之势九也又亡惊大小开使生它变十也治湟陿中道桥令可至鲜水以制西域十一也大费既省繇役豫息十二也留屯田得十二便】施于事实当择可从旧章有非便于今时典或不师于古弛张之道咸着于篇无隠所诚朕将亲览
　　对曰臣闻天道下济而光明地道卑谦而上行【崇曰易谦卦彖辞云】则天之经故虽盛王必询事于下法地之义故虽狂夫必进言于上伏惟陛下统驭万国十有六年炤之荣光幽昧无不明【炤与照同】昌以和气犷骜无不怀溟波永收物性常遂犹虑国事多缺皇猷未熙降纶防以徴贤肃宸严而问政周易干干之义臣何敢知【崇曰乾卦君子终日干干】臣之经术不足以讨论臣之智能不足以图议安可以塞陛下之高问而奉承之罄其微浅昧死而对制策曰朕获承天序宜悉心以对臣闻君子所贵乎道者贵其不已【崇曰记哀公问哀公曰敢问君子何贵乎天道也孔子对曰贵其不已如日月东西相从而不已也是天道也】圣人酌天道而行者也亦贵其不已中道而易废则无成功夫为数始于一二其不已也万物之多可以计焉夫为度始于分寸其不已也八表之广可以揆焉故含垢着诚有时而化贵徳贱财有时而朴以明慎用狱有时而措刑以孝慈训人有时而知教行之不至而又行之则无不至矣伏惟陛下建中之风凌迈古始肃若秋令照如春阳邦君诸侯率囘心而向道公卿大夫咸克已而复礼是皆成康文景所不能也伏愿陛下执之如始又不能禁禁之之道不在于彼在于此此先王所以临之以敬使之以和惧其未也故选建明徳以为师长人于是乎可任使也而不为奸凶不为奸凶则不用刑法是以成康之际囹圄空虚四十余年【崇曰武帝策仲舒制成康不试四十余年天下不犯囹圄空虚】其此之谓乎至汉文及我太宗皇帝皆不以宝位自矜不以洪业自恣率身以政御物以仁仁风和气何往不化化治政成即人人无不归心无不禀令故汉文决狱才及四百【崇曰前刑法志选张释之为廷尉至于防狱四百有刑错之风】太宗断刑不满三十【崇曰唐纪贞观四年天下断死罪者二十九人】仁之至也诗曰民之质矣日用饮食【崇曰天保诗云】言治定而无为也然则今法令立贞观之法令也其间损益曽无防事乎在昔设之而奸改今用之而奸生将俗伪风醨未臻于丕变岂或沿或革未得其中道者也然臣所怪者刑部大理共执繁文御史台官又持常宪以肃僚吏以齐蒸庶蒸庶已上皆自避其法令贵其苟免莫见承其教化至于知耻臣小人也所闻所覩亦惟法司宪府而已未识教化之所由也伏惟陛下使科条不独用礼乐以相成则宥赎之等差轻重之宜适事更八圣义冠千古臣岂敢议其沿革者乎如或议沿革黩聪明者是皆狂生瞽説欲示陛下已成之业而虚为此纷纷以求进也伏惟陛下勿庸之事则不备礼乐不承教化繁其刑是多其网罗欲人之不入也省其刑是卑其墙垣欲人之不逾也故曰繁与省不足道者尔制防曰春卿选士未抑浮华吏曹择人先取资序国庠虽设冠屦或滥艺文颇行雅颂犹阙将何以革选用之法明道徳之宗者臣闻五帝三王之光宅天下保乂黔首俾八表之俗并禀于淳和万姓之生毕臻于仁寿非耳目之所能视听非手足之所能挈提盖率众贤而共致之也然则选贤之术自古为难大抵使钩党不兴僭滥不作人知其举贤者必赏蔽贤者必罚则人汲汲于求贤矣人知其为善者必进为不善者必退则人孜孜于行善矣如是立教化之源岂选举之道而已今陛下以礼部所贡本于文字而行业不彰矣吏部所集继于资序而俊乂不至矣然行之已久改之未可但愿陛下精求主者委以择焉令穷经者必能通圣人之志辅明主之治然后选之防对者必能察百姓之安危陈一时之利害然后举之则翫空言者无因而至饰辩艺者无得而升矣使天下之士皆知不可致之以他物自然求之于厥躬斯乃殄趋竞之风励生徒之志子衿之什不作【崇曰诗子衿刺学校废也乱世则学校不修焉】棫朴之咏有闻【崇曰诗棫朴文王能官人也】其不曰至公乎如或不本于此但勤于彼虽乡校日益国学嵗贡臣谓之难矣若吏部者格文寖宻逾滥滋众足以扰多士不足以防奸人伏愿陛下疎其条目简其簿书使有司得自施其藻鉴然后责其能否斯救弊之一端也然臣终以此为常事耳足以求常人未足以辅陛下之烈光今若令百司及州府长吏各择其羣官庶事之尤异者嵗贡之一曰徳行二曰政事三曰文学四曰武略是四科者有一于人则可以举荐于陛下陛下称是而任用之观其行事騐其成绩则贤与不肖断可识矣举得其人増秩赐金以赏之失其人左官黜赏以罚之重赏罚于得失验远效于他时则不复谬举于人而连累于已也此所谓相责以求贤相保以从政谨关梁而息浮伪也如此足使长吏用心以祈宠锡多士进徳以求闻达上无虚授而下无素餐矣陛下令长吏考之于乡党采之于州县优而柔之使自求之斯所谓以万人之耳目达一人之聪明也其在职者未经三载寓居者未及三年并不在此选何则未究其作事之始终行已之情伪也又所举四科必以仁亷孝悌为之质素然后旌别蓺能为之科第耳此炎汉选士之通方也如是则庶乎官得其人官得其人则事得其理事得其理则人安其业人安其业则天下之务成矣天下之心定矣务成则不扰心定则不争不扰不争而太平不洽未之闻也道徳之兴雅颂之作或由于斯制防曰贾生五饵以何为得严尤三防以何为上鼂错之论守塞详述所宜充国之议靖边举明其要臣闻夷狄之为患久矣故猾夏载于虞书【崇曰书舜典蛮夷猾夏冦贼奸宄】鬼方播于周雅【崇曰荡诗内奰于中国覃及鬼方】降及秦汉迄于圣朝攻守之略是非之论虽动万变然卒归两科何者中国积实下人康乐嵗犯亭障未足为虞中国困乏下人愁苦日献琛宝未足为庆故春秋内中国而外诸侯内诸侯而外夷狄非王者之法不一乎天下言致理之道自近者始也贾谊五饵俱未得也匈奴之心腹耳目虽则坏矣诸夏之人财物力穑诚耗矣此帝王偷安之计非持久之道也严尤三防人以为一可采也侵偪则驱而远之遁逃则守而备之此帝王御戎之要经靖边之大略也鼂错之论欲塞上之人轻去故乡欲之新邑此诚大计可以遵行充国之议欲令塞上之卒不烦国用不乏军粮此实深思谓之嘉画【崇曰以上并见防问注】则陛下之及此问也岂不以西戎未平乎若西戎者臣伏见陛下境土之兵众矣边塞之将多矣但令有所统一无所阙遗则凯乐之期可依而望也然臣之虑以为节制之臣不思大勲患失重任始熖熖也不齐心以扑灭及赫赫焉即离心以顾望此一患也又城池高濬矣器械精多矣卒有出攻入守之便恐无刍茭糗粮之积此二患也二患既除则制远之术荡寇之方尽在于圣朝矣制防曰旧章有非便于今时典或未师于古弛张之道咸着于篇臣伏惟皇家之旧章无不便于时者但陛下未举而行之矣陛下今典无不合于古者但四方之臣未勤而守之矣臣愿陛下行贞观之故事则至治必化嘉言必闻矣四方之臣守陛下建中之明诏则制度有常风教不败矣
　　牛僧孺贤良防【宪宗元和初】
