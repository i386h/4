<!-- { "loadSidebar": true } -->
　　言者谓天下少士而不知养材之道欝堙不扬非天不生材也是不耕而叹廪庾之无余可乎贞观时学舍千二百区生徒三千余外遣子弟入附者五国【崇曰儒学传广学舍千二百区三学益生员并置书筭二学皆有博士大抵诸生员至三千二百自武屯营飞骑皆给博士受经能通一经者聴入贡限新罗髙昌百济吐蕃髙丽羣酋长并遣子弟入学鼔笋踵堂者凡八千余人】今室庐圯废生徒衰少非学官不振病无赀以给也凡学官春秋释奠于先师斯止辟雍頖宫非及天下今州县咸以春秋上丁有事孔子庙其礼不应古甚非孔子意汉初羣臣起屠贩故孝恵髙后间署原庙于郡国逮元帝时韦成遂议罢之【崇曰成传初髙祖时令诸侯王都皆立太上皇庙至恵帝尊髙帝庙为太祖庙景帝尊孝文庙为太宗庙行所尝幸郡国各立太祖太宗庙至宣帝本始二年复尊孝武庙为世宗庙行所巡狩亦立焉至元帝时贡禹奏言宜毁専景庙天子是其议禹卒成等请罢郡国庙】夫子孙尚不敢违礼飨其祖况后学师先圣道而欲违之传曰祭不欲数【崇曰记祭义云】又曰祭神如神在【崇曰语云祭如在祭神如神在曰吾不与祭如不祭】与其烦于荐飨孰若行其教令教頽靡而以非礼之祀媚之儒者所宜疾今防四县嵗释奠费十六万举天下州县嵗凡费四千万适资三献官饰衣裳饴妻子于学无补也请下礼官博士议罢天下州县牲牢衣币春秋祭如开元时借其资半畀所州使増学校营学室具器用丰食【董曰土巻反饮食也亦作馔】増掌故儒官各加稍食【称所教反】州县进士皆立程督则贞观之风粲然可复
　　议
　　元结时议【本传开寳中举进士防天下乱浮沈人才肃宗时苏源明荐其可用上时议三篇云】
　　一曰议者问陛下徃年逆贼狼扈在四方者几百万当时之祸可谓剧而人心危矣天子独以匹马至灵武合弱旅镇彊寇曽不逾时摧锐攘凶复两京收河南州县何其易邪乃今河北奸逆数犯州县百姓转徙不絶将士临敌而奔贤人君子遁逃不出陛下往在灵武凤翔无今日胜兵而能杀敌无今日检禁而无亡命无今日威令而盗贼不作无今日财用而百姓不流无今日爵赏而士不散无今日朝廷而贤者思仕何哉将天子能以危为安而忍以未安忘危邪对曰前日天子恨愧陵庙为羯逆伤污愤怅上皇南幸巴蜀隠悼宗戚见诛侧身勤劳不惮亲抚士卒与人权位信而不疑渇闻忠直过弗讳改此以弱制强以危取安之繇也今天子重城深宫燕和而居凝冕大昕【董曰许斤切明也】缨佩而朝太官具味视时而献太常备乐和声以荐国机军务参筹乃敢进百姓疾苦时有不闻廐刍良马宫籍美女舆服礼物休符瑞牒日月充备朝廷歌颂盛徳大业聴而不厌四方贡赋争上尤异谐臣顐官怡愉天顔【史炤曰顐五困切弄言也】文武大臣至于庶官皆权赏逾望此所以不能以彊制弱以未安忘危若陛下视今日之安能如灵武时何寇盗彊弱可言哉二曰议者曰吾闻士人共自谋昔我奉天子拒凶逆胜则家国两全不胜则两亡故生死决于战是非极于諌今吾名位重财货足爵赏厚外无仇雠害我内无穷贱迫我何苦当锋刃以近死忤人主以近祸乎又闻吾州里有病父老母孤兄寡妇皆力役乞丐冻馁不足况于死者人谁哀之又闻曰天下残破苍生危窘受赋与役者皆寡弱贫独流亡死徙悲忧道路盖亦极矣天下安我等岂无畎畂自处若不安我不复以忠义仁信方直死矣对曰国家非欲其然盖失于太明太信耳太明则见其内情将藏内情则防惑生下能令必信信可必矣而太信之中至奸尤恶之如此遂使朝廷亡公直天下失忠信苍生益寃结将欲治之能无端由吾等议于野又何所及三曰议者曰陛下思安苍生灭奸逆图太平劳心悉精于今四年说者异之何哉对曰如天子所思説者所异非不知之凡有诏令丁寜事皆不行空言一再颇类谐戯今有仁卹之令忧勤之诰人皆族立党语指而议之天子不知其然以为言虽不行犹足以劝彼但劝在乎明审均当而必行也天子能行巳言之令必将来之法杂徭弊制拘忌烦令一切蠲荡任贤士斥小人推仁信威令谨行不惑此帝王常道何为不及【书上帝恱曰卿能破朕忧】
　　杜佑省官议【本传徳宗建中初河朔兵战民困赋无所出佑以为救弊莫若省用省用莫若省官乃上云议入不省】
　　汉光武建武中废县四百吏率十署一魏太和时分遣使者省吏员【北史后魏孝文帝】正始时并郡县【宣武帝】晋太元省官七百【东晋武帝】隋开皇废郡五百【文帝】贞观初省内官六百员【太宗】设官之本以治众庻故古者计人置吏不肯虚设自汉至唐征战艰难以省吏员者诚救弊之切也昔咎繇作士今刑部尚书大理寺卿则二咎繇也垂作共工今工部尚书将作监则二垂也契作司徒今司徒户部尚书则二契也伯夷为秩宗今礼部尚书礼仪使则二伯夷也伯益为虞今虞部郎中都水使者则二伯益也伯冏为太仆今太仆卿驾部郎中尚辇奉御闲廐使则四伯冏也古天子有六军汉前后左右将军四人今十二卫神策八军凡将军六十员旧名不废新资日加且汉置别驾随刺史巡察犹今观察使之有副也参军者参其府军事犹今节度判官也官名职务直迁易不同尔讵有事实哉诚宜斟酌繁省欲致治者先正名神龙中【中宗】官纪荡然有司大集选者既无阙员则置员外官二千人自是以为常当开元天宝中【并宗】四方无虞编户九百余万帑藏丰溢虽有浮费不足为忧今黎苖凋瘵天下户百三十万陛下诏使者按比才得三百万比天寳三分之一就中浮寄又五之二出赋者已耗而食之者如旧安可不革议者以天下尚有跋扈不廷一省官吏被罢者皆往托焉此常情之说类非至论且才者荐用不才者何患其亡又况顾姻戚家产哉建武时公孙述隗嚣未灭太和正始太元时吴蜀鼎立开皇时陈尚割据皆罗取俊乂犹不虑失人以资敌今田恱辈繁刑暴赋惟军是卹遇士人如奴固无范雎业秦贾季彊狄之患若以习久不可以遽改且应权省别驾参军司马州县额内官约户置尉当罢者有行义在所以闻不如状举者当坐不为人举者任参常调亦何患哉如魏置柱国当时宿徳盛业者居之贵宠第一周隋间授受巳多国家以为勲级才得地三十顷耳又开府仪同三司光禄大夫亦官名以其太多囘作阶级随时立制遇弊则变何必因循惮改作邪
　　书
　　于志宁諌承干太子书【本传贞观三年太子以农时造曲室累月不止又音乐过度志宁諌之云太子不纳此篇新史颇略今附入旧史】
　　克俭节用实道之原崇侈恣情乃败徳之本是以峻宇雕墙夏书以之作诫【崇曰书五子之歌其二曰训有之甘酒嗜音峻宇雕墙有一于此未或不亡】今所居东宫隋日营建覩之者尚讥其侈见之者犹叹其华财帛日费土木不停穷斤斧之工极磨砻之妙且丁匠官奴入内比者曽无复监此等或兄犯国章或弟罹正法往来御苑出入禁闼钳凿縁其身槌杵在其手监门本防非虑宿卫以备不虞直长既自不知千牛又复不见爪牙在外厮役在内一不可也陛下向平东都曽观广殿皆撤毁之天下翕然一口颂歌岂初恶侈靡而后好雕丽哉二不可也陛下每言巡幸者不急之务徒焉虚费今国储无兼年又兴别都之役以产怨讟三不可也百姓承乱离之后财赋殚空虽蒙更生意未完定奈何营未幸之都重耗其力四不可也汉祖将都洛阳娄敬一言即日西驾非不知地土中道里所均但形胜不及闗内弗敢康也【崇曰前髙祖五年娄敬説上曰陛下取天下与周异而都雒阳不便不如入关据秦之固上以问张良良因劝上是日车驾西都长安】伏惟陛下化凋弊之俗为日尚浅讵可东巡以揺人心五不可也臣尝见隋家造殿伐木于豫章二千人挽一材以铁为毂行不数里毂輙壊别数百人赍毂自随终日行不三十里一材之费巳数十万工揆其余可知己昔阿房成秦人散【崇曰史本纪三十五年营作朝宫渭南上林苑中先作前殿阿房东西五百步南北五十丈周驰为阁道自殿下直抵南山】章华就楚众离【崇曰史楚世家灵王七年内就章华台下令内亡人实之】干阳毕工隋人解体【杨亿曰本纪大业四年夏起干阳殿】今民力未及隋日而役残创之人袭亡国弊臣恐陛下之过甚于炀帝张素諌承干太子书【本传太宗时以数财正太子擢银青光禄大夫行左庶子既而太子丑徳日闻素不能巳上书云云书入太子怒】
　　周武帝平山东庳官陋食以安海内【崇曰北史本纪建徳元年冬幸道防苑以上善殿壮丽遂焚之四年秋召大将军曰自亲览万几便图东讨恶衣菲食缮甲练兵】而太子赟有秽徳乌丸轨以闻帝慈仁不忍废及践阼狂暴日炽宗祀以亡隋文所代是也【崇曰本纪宣皇帝讳赟武帝长子也武帝崩太子嗣位奢欲在殡曽无戚容即通乱先帝宫人嗣位之初弥复骄奢帝每杖人以百三十为度名曰天杖】文帝因周襄借女资【崇曰本纪袭爵隋国公周武帝聘其长女为皇太子妃】虽无大功于人然布徳行恵上下安赖勇为太子骄肆败度今宫中山池殿下所亲见者也当是时自谓有泰山之安讵知壬臣敢进其说哉向使动静有常进止有度亲君子踈小人黜浮华守恭俭虽有离间乌能致慈父之隙哉盖积徳弗纯令问不着一遭谗遂成其祸【崇曰李纲传纲事隋为太子洗马太子勇宴宫臣左庶子唐令则奏琵琶又歌娬媚娘曲纲曰令则官调防乃自比倡优进淫声惑视聴诚使上闻之岂不为殿下累乎臣请正其罪勇曰置之我欲为乐耳后勇废文帝切让官属无敢对纲曰陛下不素教故太子至此】今上以殿下父子亲故所资用不为限节然未六旬而用逾七万骄奢亡艺孰有过此龙楼望苑为工匠之肆既阙侍膳问安之宜又无恱学好道之实上违君父慈训之方下有因縁戮辱之罪所施与者不游手杂色则图画雕镂之人外所瞻仰此失己暴内隠宻者尚可胜计哉右庶子赵智经明行修臣谓宜数进召以广徽美今反猜嫌谓妄相推引从善若流尚恐不逮饰非拒谏祸可既乎

　　増注唐防巻三
　　钦定四库全书
　　増注唐策巻四
　　书
　　韦承庆谏太子书【本传髙宗仪凤中诏太子监国太子稍嗜声色兴土功上疏极陈其端云云此篇新史不载今以旧史附入】
