<!-- { "loadSidebar": true } -->
　　『扬镳击楫各言归（台北于四月下浣奉割让明文并遵议内渡之命，同时卸篆者为署藩司顾肇熙、署巡道陈文騄、署台湾知府孙传衮及各厅县会办军务福建水师提督杨岐珍、台湾镇总兵万国本等），道有纶音不敢违。去卫袍存由也缊，适齐马媲赤之肥。钓屠韬略传今是，棘霸军容叹昨非。烂额焦头多后至，亏他辛苦出重围（既改民主国，唐公檄同知黎景嵩为台湾知府、俞鸿为台北知府、代理安平知县忠满兼护台南道府印、温培华为埔里社通判、史济道为台湾知县等，惟台东直隶州胡传、南雅同知宋维钊仍旧，诸君多失地后始去，其心亦良苦矣）。

　　『南军苦守过中秋（台南自甲午八月帮办军务刘军门到防，烽燧不举，迨乙未中秋后嘉义失守，倭乃分兵四路，水陆扑犯南郡），械尽粮虚似楚囚（刘军门之守台南，乙未五月接道库存饷银七万余两、府库及台南支应局剩银六万余两，虑难持久，乃集绅商会议设官票局，自数百文至三千文，使兵勇持易薪米，颇能通行；南洋大臣汇交银五万两、粤督贻旧枪二千余杆、闽督贻旧枪一千余杆、弹数万枚、土火药数千觔、水雷二百具，余无一应者）。火箭已穿鹅卵鼻（八月二十日倭兵入恒春城），霜旗莫蔽凤皇头（八月二十七日倭兵入凤山新城，翌日分掠旧城）。谁怜忠义诸罗县（自七月起倭兵屡攻嘉义，以义民固守不得逞，至八月二十日始破），休问荒凉直隶州（台东新设直隶州，僻在后山，原驻土勇三营，为抚番所设，归后路副将岱霖节制；岱霖病没，由直牧胡传接统。至是不遣自散，而倭人乃至）。昨夜将星潜徙度，郡民浪说尚依刘（刘军门于九月初二日微服内渡，初四日倭人入台南府城，民间犹传其在后山者）。

　　『时事真教唤奈何，岛民亿兆覆巢窠（倭人据台南府城，即传令台东内山一带克期归附，从此全台非清土矣）。两年迁徙恩原厚（条约有二年内准民自徙），九法更张令太苛（倭人新悬规条九则，勒驱岛民就其范围）。男不负身甘塟火（倭人掘地为坑，凡犯规者纳诸坑中烧以煤油），妇知矢节竞投波。忠贞足与牛庄埒（谓二月间牛庄街民劫倭弁事），谁谱东宁正气歌（岛民与难者先后约七万人，余辑有「岛碧录」）？

　　『将材漫数大东沟（谓邓总兵世昌等），忠信堪从十室求（自饷募勇者，有花翎侍卫许肇清纠五百人驻鹿港，苗栗附生吴汤兴纠五千人驻中港、后垄一带，新竹武生徐骧，姜绍祖纠一千人驻大湖口，彰化举人施菼、施仁恩、贡生吴德功、吴景韩于台中府设筹防局）。末秩竟甘包马革（代理恒春知县欧阳萱遇害于曾文溪，泉州府委坐探巡检黄闽望遇害于彰化城），侯封合让烂羊头（谓义民简精华、简大肚等）。弹飞金铁多摧臂，炮洞心胸尚怒眸（提督陈得胜在金包里出援基隆，陈尚志在葫芦墩、副将杨再云在头份、杨锡九在北斗溪、参将汤仁贵、吴彭年在八卦山、文生吴汤兴在大肚溪、武生姜绍祖在新竹、徐骧在大莆林俱阵亡。又有总兵刘得杓、游击陈金山、都司毛贵谈、荀德禄并尸骸无着）。为问三貂先伏法（谓守三貂岭诸将弁），泉台相见定含羞』。

　　『皕十三年载版图，一朝轻弃误庸夫。蚍蜉智小偏摇树，虮虱形微善啮肤。人事于今成覆辙，天心何日许还珠？傍观休厌唐衢哭，两世蒙恩此握符』。

　　陈铁香太史之诗既载之矣。乙未之役，铁香有哀台湾十首，语多悲恸，读之泪下。诗曰：

　　『抉皆沧波外，茫茫集百忧。河山归浩劫，鼓角乱残秋。遁世天无路，逃生海有艘。颠连非意料，飘泊欲谁尤』？

　　『卖塞牛思黯，和戎秦会之。乾坤正颠倒，书剑剧危疑。世界竟今日，衣冠非昔时。伤心诸父老，流涕话康熙』。

　　『延亵三千里，升平二百年。堑山成陆海，际地启腴田。蔗积中春雪，茶香万灶烟。即今繁盛地，凄绝可怜天』。

　　『鸡笼连五虎，形势互遥遥。门户支金厦，藩篱护蓟辽。水冲浮六耳，山险控三朝。拱手都资敌，岩疆一霎消』。

　　『一从行省建，风土倍繁华。炼木樟成脑，采山金有沙。闲情斗风月，选梦占莺花。乐土今何似，颓垣剩几家』？

　　『维昔田横岛，殷遗此伏戎。卅年天厌乱，七日将成功。越客行虫蛊，生蛮贌鹿茸。赤嵌城在否，太息望瀛东』？

　　『文武恬嬉日，兵尘警急中。大言惭马谡，上策学檀公。京阙高寒甚，江湖涕泪同。遗黎嗟靡孑，何处哭途穷』。

　　『蹙土原非计，其如柄国何。但求休炮火，遑恤弃山河。死战民无恨，生还将独多。微闻嘉义界，尚枕夜中戈』。

　　『弃守都无据，谁能一木支。天将骄下国，民竟即东彝。死徙悲黔首，威名误黑旗。抱头虽早去，惭绝誓师时』。

　　『红粉谁家女，盈盈玉作团。一鞭驱逼去，毕世洗湔难。涕泣嗟何补，飘零不忍看。生离与死别，痛哭遍江干』。

　　安溪林氅云先生，光绪间来台，榷办茶厘。时台北方建省会，游宦寓公，簪缨毕至。而唐维卿为布政使，每开文酒之宴。一日，氅云以海舶运致牡丹数十盆，适逢盛开，命送之会；维卿大喜，名曰「牡丹诗社」。及割台诏下，氅云归去，居厦门，筑怡园于鼓浪屿，越十数年乃卒。氅云名鹤年，号铁林，寄籍淡水，光绪八年举于乡，后以道员加按察使衔。在台之时，着「东海集」。没后，其子景商嘱余校刊。

　　东渡感事呈唐维卿方伯、家时甫星使兼怀幕府诸公云：

　　『三貂晴雪正东风，旧迹重寻类断蓬。千里波涛悬梦寐，万家忧乐到心胸。田横孤岛悲尤愤，充国屯边罪亦功。山海征输民力竭，忍教元气凿鸿蒙』。

　　『目极楼船济六师，江淮遮蔽此藩篱。雨余莫忘谈墙筑，米短何堪议灶炊。泛海神仙工点铁，逢场傀儡惯牵丝。重瀛但祝销兵气，筹笔无劳疏十思』。

　　『赤嵌营连壮海山，红毛城畔唱刀环。晋公节钺平淮蔡，汉相旌旗扫洞蛮。鲲岛浪淘朝雨过，鹿门波撼夜潮还。平原子弟怀风义，卜式忧时鬓已斑』。

　　『驿路萧萧识马周，鸢肩翻悔稻粱谋。关河歧路英雄泪，暮夜中庭妾妇羞。枕畔南柯原梦幻，袖中东海祗浮沤。我来共索梅花笑，清博头衔不夜侯』。

　　稻江楼陪刘渊亭、家时甫两帅夜话云：『海寨连标建赤霞，鲲身鹿耳浪淘沙。西山秀夺花双桁，南浦云归月一槎。鹅鹳千里江正肃，貔貅万灶夜无哗。铃辕风静香村寂，隔院鹦哥尚唤茶』。

　　乙未之役，氅云在北，怆怀时局，凭吊河山，故集中有纪民主国之诗。诗曰：『天祚扶余未可知，两河忠义盼星旗。陈桥拥赵兵虞变，酇国封韩帝不疑。执梃降番尊使相，筑台朝汉长蛮夷。五洲琛赆图王会，海上楼船望六师』。

　　寄刘渊亭台南云：『五百田横气尚雄，曾闻孤岛盛褒忠。誓心天地中原泪，唾手燕云再造功。不信黄金能应忏，谁教赤嵌擅和戎。兵销甲洗天河夜，只手澜回力障东』。

　　五月十三日，台北激于和议，兵民交变，仓皇内渡云：

　　『内变方乘外侮忧，掀天波浪截横流。忽惊车鬼方涂豕，始信冠人尽沐猴。猿鹤化来山月黑，鹳鹅声乱阵云浮。沧桑再见田横岛，错计燕云十六州』。

　　『半壁斜阳列屿空，大江王气黯艟艨。依来刘表原非策，哭到唐衢共效忠。万里随槎虚奉使，千秋孤注误和戎。早闻马后书生谏，得失何心语塞翁』。

　　板桥园在台北之板桥庄，为林枢北观察所建，时甫太仆又润色之。氅云游台，时相过从。集中有乙未端午家时甫星使招同幕府板桥园夜集，时方建立民主国，越数日而兵火仓皇，宾主俱散；回首名园，亦归零落，真不胜今昔之感也。诗曰：『海云岛月付沧桑，眼底扶余识霸王。金谷园亭诗酒录，玉溪身世绮罗场。隔江喧夺龙舟彩，列戟光凝燕寝香。天汉星槎望牛斗，宣防移节镇珂乡』。

　　又有偕家时帅内渡留别板桥园五首。

　　其一：『富贵与神仙，撤手便归去。楼阁见五云，十洲更何处』！

　　其二：『千万买青山，百万筑园墅。海天共结邻，黄鹤忽高举』。

　　其三：『花石平生心，种松十围长。无限鸟投林，寒露滴清响』。

　　其四：『人生如轻尘，随处欣所托。坐爱林月明，不记春花落』。

　　其五：『瀛岛出岫云，东山润霖雨。不负故乡心，忍望故乡树』。

　　嘉应黄公度京卿遵宪，为光绪间诗坛巨子，着「人境庐诗集」。有台湾行一篇，则乙未独立事也。诗曰：『城头逢逢擂大鼓，苍天苍天泪如雨，倭人竟割台湾去。当初版图入天府，天威远及日出处。我高我曾我祖父，艾杀蓬蒿来此土。糖霜茗雪千亿树，岁课金钱无万数。天胡弃我天何怒，取我脂膏供仇虏。眈眈无厌彼硕鼠，民则何辜罹此苦？亡秦者谁三户楚，何况闽粤百万户。成败利钝非所睹，人人效死誓死拒。万众一心谁敢侮，一声拔剑起击柱。今日之事无他语，有不从者手刃汝。堂堂蓝旗立黄虎，倾城拥观空巷舞。黄金斗大印系组，直将总统呼巡抚，今日之政民为主。台南台北固吾圉，不许雷池越一步。海城五月风怒号，飞来金翅三百艘，追逐巨舰来如潮。前者上岸雄虎彪，后者夺关飞猿猱。村田之铳备前刀，当辄披靡血杵漂。神焦鬼烂城门烧，谁与战守谁能逃。一轮红日当空高，千家白旗随风飘。搢绅耆老相招邀，夹跪路旁俯折腰。红缨竹冠盘锦绦，青丝辫发垂云髾。跪捧银盘茶与糕，绿沉之瓜紫蒲桃。将军远来无乃劳，降民敬为将军导。将军曰来呼汝曹，汝我黄种原同胞。延平郡王人中豪，实辟此土来分茅。今日还我天所教，国家仁圣如唐尧。抚汝育汝殊黎苗，安汝家室毋譊譊。将军徐行尘不嚣，万马入城风萧萧。呜呼将军非天骄，王师威德无不包。我辈生死将军操，敢不归依明圣朝。噫戏吁！悲乎哉！汝全台，昨何忠勇今何怯，万事反复随转睫。平时战守无豫备，曰忠曰义何所恃』！

　　易实甫寓台咏怀之诗，既载之矣，近于故纸中又得续作六首，语尤悲愤，盖台事败坏时也。诗曰：

　　『二百年来虱处裈，涵濡煦育子生孙。久无剧盗萑苻泽，那有强藩桔秩门。麦饭牛羊亡国垄，桃花鸡犬远人村。昆明池上旌旗在，谁拨残灰验劫痕』？

　　『浪泊炎方站站鸢，书生翻作马文渊。零丁洋外终无路，大甲溪边别有天。虎齿所居楼十二，鸿毛难戴界三千。中原一发何时达，目断齐州九点烟』。

　　『贾谊长沙已自伤，长沙今更隔潇湘。玄蜂赤蚁苍梧野，紫蟹黄花绿苇庄。海水似樯环北极，火云如盖覆南荒。炎天怪底无冰雪，都入羁人鬓上霜』。

