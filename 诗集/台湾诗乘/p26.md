<!-- { "loadSidebar": true } -->
　　三貂岭为淡、兰交界之处，地极险阻。同治六年冬，总兵刘明镫北巡至此，刻诗石上。诗曰：『双旌遥向淡、兰来，此日登临眼界开。大小鸡笼明积雪，高低雉堞挟奔雷。寒云十里迷苍陇，夹道千章荫古槐。海上鲸鲵今息浪，勤修武备拔英才』。又有草书「虎」字石刻在草岭。

　　晋江蔡醒甫茂才德辉，同治间来台，寄籍彰化；及门多秀士。卒塟八卦山。着「龙江诗话」八卷，已刊；咏史百首，稿多散佚。近由吴立轩明经抄示遗诗如下。

　　台阳怀古云：『东南半壁拥波涛，保障闽疆气象豪。虎旅千艘开赤嵌，牛皮一席卷红毛。延平继世勋名远，靖海劳师战绩高。瀛岛年来增郡县，免他荒薮作逋逃』。

　　海外云：『海外犹浮海，天涯莫问天。光阴消岁月，身世渺云烟。有笔题神境，无琴操水仙。闲鸥乐忘反，浪迹亦徒然』。

　　八卦山云：『晓登八卦山，归来读「周易」。掩卷一回思，山形尤历历』。

　　又有赠瑞桃斋主人五言古诗一篇，主人则立轩也。余以其体弱不载。

　　醒甫有谒延平王庙七律四首，载于「龙江诗话」。余读其诗，激昂起舞，诚足与何敬臣大令之七绝共传不朽。诗曰：

　　『沙汕纷纷列舳舻，当年海上拓雄图。鲸鱼入梦生何异，龙种偕来类不孤。人似武乡筹北伐，地同洛邑建东都。也知矢志延明祚，绝岛偏安亦丈夫』。

　　『红旗赤帜树高城，弱冠将军独请缨。宠赉有加天赐姓，征收无处海屯兵。都缘耿耿心长在，岂为区区发数茎？忠孝由来难两尽，邮书往返不胜情』。

　　『森严刁斗拥熊罴，赏罚分明未足奇。祗望一身存胜代，敢将两岛抗全师。图开赤嵌形堪踞，业复朱家势莫支。智力难争天命在，多君风调俨须眉』。

　　『才犹刚决节尤坚，和议连番总不然。百计筹谋惟报国，一时流寓况名贤。便教藩服能成事，其奈微躯不永年！史册流芳终有分，漫将遗恨播诗篇』。

　　吴芸阁孝廉子光，广东嘉应人，寄籍淡水。着「一肚皮集」，门人吕赓扬刊之，附「小草拾遗」一卷。寄题延平王庙云：『曾读丰碑渤海东，开疆犹仰大王风。合门骨肉杯羹里，千里江山锦绣中。明代兴亡归劫数，史家成败论英雄。似闻鹿耳鲲身畔，呜咽潮声早晚同』。

　　陈茂才尹，嘉应人，自号觉觉子。少孤贫，好读书。弱冠游琉球，为国王司训蒙。已而渡台，寄籍淡水，遂入庠，居社藔，益肆力于诗，多杰句，远近传诵。总兵武隆阿北巡，得其诗奇之，造门请见。尹方手巨觥，醉叱群吏，久之寂然。以是狂名大着。距所居半里，择一地封土为坟，将诗贮瓮中瘗之，立碣其上，自书陈尹先生骚坛。复题一联曰：『阅历尘寰数十载，埋藏诗草两千篇』。其倔强如此。吴芸阁孝廉为作「觉觉子传」，载「一肚皮集」中。

　　徐仲山字次岳，广东揭阳人，寄籍彰化。丁述安观察见其文奇之，遂入邑庠。有诗数首。无题云：『丝竹何妨托素心，高山流水寄知音。桥因通过方题柱，花为亲探便入林。文字有灵能赤绿，诗书无劫可浮沉。春风解释虞翻恨，始信名山酝酿深』。

　　傅子亦茂才于天，彰化东势角庄人，曾肄业于吴芸阁。没后，其友吕汝玉茂才为刻「肖岩草堂诗钞」，仅二十余首，皆近体，诗亦平淡。为录数章，以存其人。

　　辛巳夏日游竹溪寺云：『半世飘蓬笑此身，情深月夕与花辰。天心数点参禅奥，石上三生悟夙因。竹影撑云惊睡犬，鸟声啼柳醒行人。西廊一阵东风起，洒落荷珠泻白银』。

　　上筱云山庄吕大汝玉四首之一云：『双扉启处一桥通，细听书声送晚风。始信青山称谢宅，何疑绿野说裴公。门前贮水当窗白，雨后拈花插架红。安得余闲来唱和，相随鸾凤集高桐』。  
　 

卷五

　　牡丹之役既平，沈文肃公奏建延平郡王祠，殿宇巍峨，中外瞻仰。文肃自撰一联悬于殿上。文曰：『开千古得未曾有之奇，洪荒留此山川，作遗民世界；极一生无可如何之运，缺憾还诸天地，是创格完人』。此外佳联尚多，题咏亦伙。余记何敬臣大令有秋日谒延平郡王祠八首，亦可诵也。

　　『海外孤忠泣鬼神，丹心为国竟忘身。大星遽陨年难假，天意偏摧社稷臣』。

　　『铮铮骨气压群雄，传炮羊山斗老龙。宿志未偿嗟毁墓，至今人说海澄公』。

　　『三百年来养士优，陆沈蓟北感神州。传家忠孝原无恨，生子还须胜仲谋』。

　　『投戈旧部久寒盟，痛哭神州一旦倾。两岛甲兵逾十万，固应雄略胜田横』。

　　『开辟鸿蒙望中兴，海波士气共奔腾。挥戈未遂回天力，空向金陵拜孝陵』。

　　『故朔犹存明未亡，滇池、闽峤已沧桑。伤心无限孤臣泪，哭罢唐王又桂王』。

　　『驰檄江南未奏功，可堪成败论英雄。千秋庙貌神如在，遗憾朝朝起朔风』。

　　『鹿耳鲲身旧战场，霸图曾此感兴亡。延平伟业今何在，剩有寒潮送夕阳』。

　　敬臣名如谨，广西桂林人，以孝廉出仕福建，光绪十三年任恒春知县。

　　光绪纪元，开山议起。沈文肃公奏请福建巡抚春、冬驻台，夏、秋驻省，以资节制。是年五月，王补帆中丞莅台经画。政务之暇，作「台湾杂咏」三十二首、「续咏」十二首。时何竟山司马奉檄从幕，马子翊广文校官是地，各有和作，合刻一本，晋江龚咏樵太史显曾序之。阅今五十年，流传已少，诚可宝也。中丞名凯泰，江苏宝应人，十月薨于任，谥文勤。兹录数首，以入「诗乘」。

　　『无雨无风浪打山，支离奇境现瀛寰。秋风一别钱江后，又为观涛到此间』。

　　『绿阴深处偶停骖，水利犹闻故老谈。无数稻花香满岸，好风吹过凤山南』。

　　『炊烟不起少人家，峭壁重岩云气遮。怀、葛山中无岁月，一年又见刺桐花』。

　　『故王一去五妃陪，海外黄沙剩几堆。犹有山僧殊解事，介圭不使没蒿莱』（道光间，农人掘土得圭，法华寺僧奇成以谷易之，涤去尘埃，见「朱术桂」三字，知为王物。近已饬藏祠中）。

　　『精忠直贯七鲲身，跋浪骑鲸若有神。两面是山四面海，特开半壁作完人』（新建延平王庙落成，余题楹联云：『忠节感苍穹，大海忽将孤岛现；经纶关运会，全山留与后人开』）。

　　按宁靖王圭现归台南三郊保管，余有记存集中，实无「朱术桂」三字；不知中丞何以言之，岂传闻之误耶？

　　马子翊广文清枢，福建侯官人，以举人任台湾府学教谕，和作三十首，题曰「台阳杂兴」；为录八首。

　　『山势龙盘起木冈，我朝文教破天荒。朝霞倒影翻红水，万派横流涌黑洋。石出野田原有谶，金埋岩谷讵犹藏。如何士卒开山路，辛苦难逢三保姜』。

　　『溪洞生烟十八重，乱山苍翠簇芙蓉。谁能望气探银穴，便欲乘云上玉峰。五夜寒潮鸣战鼓，二更残日吐边烽。风中挟火麒麟飓，奇事还闻鬪斗龙』。

　　『岩穴曾栖宋客星，胜朝事势等零丁。骑鲸人去天难问，梦蝶园荒酒易醒。满树花开三友白，孤坟草为五妃青。哀蝉似诉王孙恨，暮雨萧萧不忍听』。

　　『方言曾亦说台员，古塔嵯峨拂五云。斑竹至今悲烈妇，甘棠自昔爱参军。野牛驯后犁春雨，蒋鹊飞来噪夕曛。闲却朱提无用处，洋钱买得达戈纹』。

　　『信有仙源可避秦，土番半是女真人。一年海燕常重乳，四季林花不断春。倒挂山禽如凤小，寄居沙蟹与螺亲。敦厖未改鸿荒俗，丁壮扶犁妇负薪』。

　　『长街花鼓闹春宵，独坐荒斋意寂寥。狷介谁如高士菊，芳鲜共爱美人蕉。侵帘树影斜随月，绕榻涛声冷带潮。料得明朝天气好，竹溪应赴阮公招』。

　　『仙桃高对佛桑红，花信难凭廿四风。百合奇香收鹿港，千年积雪望鸡笼。御冬蓄旨腌番蒜，占岁丰穰验刺桐。生性浑浑偏嗜饮，竹筒酿酒学郫筒』。

　　『高岸萋萋草似烟，白沙青嶂水沙连。编茅绕屿千椽屋，架竹浮湖万顷田。唤渡津头划蟒甲，卖盐市上用螺钱。行人莫惮藤桥险，别是瀛堧一洞天』。

　　按诸诗所引，多载台湾各志，且有番俗。

　　何竟山司马澄，浙江山阴人，宦游福建。是役随补帆中丞来台，掌记室。和作二十四首，题曰「台阳杂咏」；为录十首：

　　『海外东南片土开，万山罗列水环回。鲲身让地倭谋拙，鹿耳乘潮郑业恢。二百年来归版籍，一千里路辟蒿莱。重臣更廓鸿图计，郡县新增出圣裁』。

　　『闲将轶事溯潮王，手挈洪戈拓大荒。孤岛自存田广叔，围棋早让李文皇。羽山不尽黄能痛，轵道终看赤帜扬。「忠节」于今褒两字，千秋庙祀享蒸尝』。

　　『仗节东来慨一元，全归地下复何言。数茎草长忠臣发，五出梅开烈女魂。犹有介圭留古寺，更无玉带镇山门。荒祠竹沪人谁问，杜宇声凄月夜昏』。

　　『南旗北沪尽繁华，沧海桑田信不差。万迭银山翻急涌，一条铁线锁长沙。暗礁林立排龙骨，支港参差列犬牙。为问昔年天险处，荡缨无复旧丫义』？

　　『海面遥看挽髻螺，两三孤屿似星罗。蓬壶未许来徐福，瀛峤何缘到郑和。斜日荒城红薯大，晓风山社绿椰多。更看香火因缘结，自奉观音拟普陀』。

　　『莫道卑南地势偏，膏腴应并水沙连。别论戈甲开荒土，广合丹丸辟瘴烟。置驿渐通边徼路，移官更授抚民权。会看齐奏平蛮曲，再辟山中万顷田』。

　　『太息边防疫疠多，将军零落陨岩阿。题诗我自哀严武，曳足人争慨伏波。碧血青磷狮社月，黄沙白骨凤山坡。玉关生庆班超入，夜渡军声杂鹳鹅』。

　　『大府巡边拥节旄，鸡笼山外泊飞艘。兵征两路驰书急，岭越三朝接汉高。龙虎应符驰炮艇，鲸鲵望气息波涛。渡泸五月来诸葛，风雨遄征到不毛』。

　　『为探煤穴入林深，买到钢钻已万金。凿井真教施鬼斧，医贫争幸得神针。经营欲启千年利，窥伺能防万里心。更有磺油堪采取，山中生计待搜寻』。

　　『温和却好养花天，迎岁荷新菊度年。挹露紫含优钵小，烧空红遍佛桑然。春风鹰爪飘香远，秋雨燕支着色鲜。又有午时梅一种，朝朝开落在庭前』。

　　按泉南夏琳着「闽海纪要」，谓郑延平晋封潮王，为他书所不载。琳字符斌，康熙时人，闻见较近，或有所据。惟是书久无刻本，余得其稿，已为刊行。此诗六、七、八、九等首皆系时事，则开山、讨番、练兵、采矿，为台湾之要务也。

