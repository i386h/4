<!-- { "loadSidebar": true } -->
　　丁卯九日锡口道中云：『几年安坐赋闲居，佳节倥偬寄笋舆。糕酒倩谁重遗客，海山笑我枉陈书（时朱濆窜泊苏澳、蛤仔难，奸民多与通者，余先请爱总戎以百兵相助，并请王总戎拨小哨船数只泊乌石港以备策应，皆不许）。萑苻肆志妖氛重，黎庶惊心眼界舒。漫道经行曾万里，危巅措足步徐徐』（自锡口至蛤仔难经三貂岭，危险异常，人多畏之）。

　　上三貂岭去：『衡岳开云旧仰韩，我来何幸度艰难（淡北终岁阴雨，惟六、七月稍霁）。脚非实地何曾踏，境涉危机亦少安。古径无人猿啸树，层巅有路海观澜。莫辞劳瘁希恬养，忍使番黎白眼看』？

　　龙溪萧竹精堪舆术，性好游，嘉庆初来台，远涉至蛤仔难。时吴氏方事开垦，客之。乃遍览全势，标为八景，且益为十六景，绘图赋诗；所谓兰城拱翠、石峡观潮、平湖渔笛、曲岭汤泉、龙潭印月、龟屿秋高、沙堤雪浪、浊水涵清者也。竹有「甲子兰记」，谓『嘉庆三年秋，余与黄友渡台。越三载庚申，游极北之甲子兰。其地沃野三百余里，可辟良田万顷，容十万户。余细阅胜概，千山竞秀、万水朝宗，内纳一大阳基，通众再造四围。聊题诗记图说，以志不泯』。诗曰：

　　『遨游台地已三秋，觅尽山川何处求。步向兰中寻一吉，罗纹交贵水缠流』。

　　『屏风锦帐列千寻，融结兰城天地心。万迭江山遥拱秀，率滨应沐化波深』。

　　按时尚未有五围，今则已至苏澳，且达台东；民户熙穰，地利日启，巍然北台乐土矣。

　　噶玛兰南北二关，各据要隘。嘉庆二十四年，通判高大镛建。南关距治四十五里，近通苏澳；北关则四十里，险控海隅，驻兵防守，以司启闭。道光六年，孙平叔制军尔准巡台，至北关，有诗曰：『山头乱石金华羊，下饮大海波茫茫。蹴蹋洪涛溅飞沫，紫澜迅激浮惊霜。北关拔起通一线，訇然石扇森开张。天开地辟绝人迹，胡烦设险劳堤防。我皇德远暨日出，坐变斥卤为耕桑。乃知天意早有在，阳施阴设成岩疆。我来叱驭行过此，戍卒环列排櫐枪。关中沃野七千甲，东南其亩棻铺穰。茅茨土舍鸡犬静，疑从上古窥洪荒。鷘舌侏■〈亻离〉费重译，见人狂顾如惊獐。地无可欲视听寂，安得习染生痴狂。无怀、葛天在人世，桃源之说非荒唐。鳀壑东瞻寒礁石，鸡笼西顾连崇冈。瞿唐、剑阁身未到，鄳阨视此谁低昂？援毫思欲勒铭去，愧无笔力追孟阳』。尔准，江苏金匮人，官至闽浙总督，谥文靖。

　　埔里社处万山之中，土厚泉甘，汉人争垦。嘉庆二十年，镇道以游民日聚，虑有患，命彰化知县吴朴庵大令逐之；事载「通史」。朴庵名性诚，湖北黄安人，历任澎湖通判、鹿港同知，后调淡水。是役作入山歌一首，以纪始末。歌曰：『梦亦不到海外乱山之中，炎■〈高炎〉往来于烟雨寂寞之空蒙。上雾下湿天日暗溪谷，岚气瘴毒侵鸡肋之微躬。斫竹为床聊偃仰，破壁僧房吼夜风。撼枕声喧溪水激，奔腾万马无停息。古人五月渡泸勤，嗟余何事此间数晨夕。婆娑洋世界原宽，自归版图衽席安。两戒山河经擘画，百年疆索定纡盘。土牛红线分番汉，文身剺面判衣冠。毋相越畔设险守，旧章遵循永不刊。叵耐生番偏嗜杀，伺杀汉人镖飞雪。割得头颅血模糊，山鬼伎俩夸雄杰。■〈目闪〉睒枭獍人见愁，痴顽吾民与之游。愍不畏惧侵其地，吞食抵死竟无休。千峰万壑潜深入，荷戈负耒如云集。横刀带剑万人强，蠢尔生番皆掩泣。七十二社部落分，茹毛饮血麋鹿群。中有旷隰名埔社，水绕山围佳胜闻。周回斜阔几百里，丰草长林平如砥。雕题黑齿结茅居，歌哭聚族皆依此。牧牛打鹿钓溪鱼，不识不知太古初。别有天地非人世，万顷膏腴可荷锄。归来构隙失邻好，水社杀机藏已早。谍谋暗引贪利徒，灭虢还从虞假道。伪呼庚癸乏军粮，欲向山中乞鹿场。矫称官长张红盖，袭取其社不可当。壮者仅免幼者死，老妇饮血屠稚子。开廪运粟万斛多，其余一炬屋同毁。野掠牛羊室括财，弓刀布釜尽搜来。可怜更有伤心处，掘遍冢墓抛残骸。兔脱纷纷窜岩曲，祗解哀号不解哭。愁云白日惨昏沈，峰隙偷窥仇起屋。筑土星罗十二城，蜂屯蚁聚极纵横。分犁画亩争肥瘠，不管蚩蚩者死生。我闻痛心兼疾首，终夜彷徨绕床走。同为亦子保无方，断肠愧赧惟引咎。传闻此番知大义，曾助王师歼丑类。有功不赏祸太奇，发指凶残频坠泪。天地好生本太和，况复皇恩浩荡多。化外何曾有征伐，生成遍德伏巢窝。何物莠民敢戕害，罄竹难书其罪大。从来拓土与开疆，岂可编氓私越界？拟议爰书申大义，当事震怒从严治。分檄奔驰文武官，机宜良策飞宣示。宣示恩威孰敢违，先驱狼虎解长围。摧城撤屋散其党，还尔土田亦庶几。仍彰国典警奸宄，罚不及众罪有归。自顾庸才忝斯土，未然弛禁疏防堵。笋舆冒雨入云山，事后勤劳恐无补。溪回路转骇蚕丛，羊肠叱驭笑笼东。敢辞险阻勾留苦，仗剑横扫魑魅空。莫认蓬莱可访仙，荒烟蔓草翠微巅。白云欲晴黑云雨，鹧鸪啼声到耳边。治人治法难俱得，大东小东堪叹息。苍生霖雨不相逢，救死攘夺谋衣食。兴言至此颜厚有忸怩，试听枝上子规心恻恻。寄语番奴休杀人，杀人天谴不可测』。此诗局度冗长，造句柔弱，原不足取；唯此事关系甚大，衮衮诸公不能徕民垦土，为立久远之计，又从而禁之，何其昧耶！故此非诗也，记事之诗尔。录而存之，以作抚垦志之资。

　　桐城姚石甫观察莹，素以文名，嘉庆十四年进士。初任台湾县，转噶玛兰通判，道光十七年授台湾道，整饬吏治，振兴文风，台人称之。着「东槎纪略」，而诗甚少。唯晚眺一首，不知其在台所作欤？诗曰：『落日天气清，登楼眺芳甸。遥岑耸孤青，飞鹭时时见。微雨村中来，水云白如练。嘉禾受远风，芳树落余片。牧子催牛归，野人荷蓑遍。何处樵歌起，前山忽暝变』。

　　河内曹怀朴司马谨，道光十七年宰凤山，引下淡水溪之水，以溉旱田。姚石甫观察旌其功，名曹公圳，至今犹食其泽。后升淡水同知，慈惠爱民，多善政；事在「通史」列传。受事五年，以病辞去，淡人士赋诗惜别，美不胜收。如郭云裳广文襄锦之作云：『笙歌满路酒盈卮，父老攀辕惜别时。生佛愿教长作主，春风易惹远相思。一清已觉人难效，五载都嫌住未迟。底事苍生方系望，渊明归去漫题辞』。呜呼！官样文章，大都纷饰；如此诗者，可谓全无谀语矣。

　　南通徐清惠公宗干，以道光二十七年观察台湾，整剔吏治，振兴文风，集诸生于海东书院肆业，给其膏火；又时莅讲席，为言义理，一时士气敦厚，竞相奋励。乃选院课刊之，名曰「瀛洲校士录」；内有新乐府六章，皆台事也。曰保生帝，曰鲲身王，曰罗汉脚，曰伽蓝头，为许廷仑作；曰草地人，曰乌烟鬼，为李华作；均府治人。

　　保生帝云：『保生帝，不医国，当医民，功德在民宜为神。喧腾五月龙舟开，海上王拜帝居来。帝颜微笑送王归，五色香花夹路飞。霓旌风马不得见，秋云寒雨空霏霏。归来倾箧坐叹息，斗储忽罄虚朝食。已抛绫锦劳歌喉，又典衣衫换旗色。清时乐事人所为，浇风靡俗神不知。神不知，降祥降殃天无私』。按保生大帝即吴真人，名本，福建同安白礁人。生于宋太平兴国四年，精医术，以药济人。景佑二年卒，里人祀之；开禧二年，封英惠侯。「旧志」谓台多漳、泉人，以其神医，建庙特盛。吴真人庙一在镇北坊，曰兴济官；一在西定坊，曰良皇宫。

　　鲲身王云：『落花如尘香不歇，紫萧吹急夕阳没。灵旗似复小徘徊，解缆风微讫不发。碧波涵镜逗人清，照见轻妆水底月。龙宫百宝纵光怪，洛水明珰汉皋佩。淫佚民心有识伤，升平余事无人缋。神来漠漠云无心，神去滔滔江水深。士女杂沓举国狂，年年迎送鲲身王』。按南鲲身在安平之北，距治约二十里，每年五月，其王来郡，驻良皇宫，六月始归。男女晋香，络绎不绝，刑牲演剧，日费千金，而勾阑中人祀之尤谨。

　　罗汉脚云：『罗汉脚，不为商贾不耕作，小者游惰大饮博。游手好闲勿事事，酗酒搏击群狺狺。果尔擒至即扑死，一时风俗为之驯。作法于严弊难止，作法于宽复何恃。

　　藉以负戈殳，驱以就耒耜。不然百人坐食一人耕，鸠化为鹰橘为枳。刑法重、恩泽深，金刚目，菩萨心』。按台人谓市井游民曰罗汉脚。

　　伽蓝头云：『伽蓝头，尔何不生庄严香界、■〈忄刃〉利梵天，雪山之顶、鹫岭之巅？亲见世尊定后禅。木犀花发共馥郁，菩提树影同连蜷。伽蓝头，来何由，得非仙风吹实落炎洲？坐使交梨火枣忽无色，瑶草琪花皆生愁。色香味，无与俦，伽蓝头』。按台人谓丐首曰伽蓝头，每月初二、十六两日向各铺户求钱，以管束乞丐。

　　草地人云：『台阳膏腴地，一岁或三熟。可怜草地人，不得饱糜粥。里正催租来捉人，林投有洞去藏身。昼伏夜归饥不忍，归来惟对甑中尘。曩者城中来，曾见城中客；峨峨称大家，丹艧间金碧。丰衣美食如山积，不如卖女图朝夕。使侬莫作沟中瘠，女事贵人两有益。吁嗟乎！坠茵坠溷不可知，飞絮飞花岂有择！君不见，石濠别，幽怨声，流民图，凄凉色』。按府治人谓乡村曰草地，草地人多耕城中业户之田，故有慨乎其言也。

　　乌烟鬼云：『乌烟鬼，少年状貌真魁伟。如何转盼须臾尔，变化魌魑难向迩？可怜昼亦如夜时，生亦如死期。寄言三五少年子，莫向红尘作鬼嬉。乌鬼含冤白鬼笑，故鬼前驱新鬼啸。风雨回首一灯昏，数点青磷犹照耀。区区蛮触越南都，令行禁止风霜俱。白日如镜照寰宇，鬼乎何处藏其躯』！按阿片烟传入台湾，始于荷兰之时，其后滋盛。

　　道光十年诏禁各省种卖，从闽浙总督孙尔准之奏也。十九年复禁，遂与英人开战，而立江宁之约，至今为害。台人谓吸烟者为乌烟鬼，以其与鬼为伍也。

　　许上舍廷仑有昭忠祠诗。昭忠祠在府治功臣祠畔，光绪十四年，改建于右营埔，今毁。诗曰：『红墙一角夕阳斜，古木森森栖暮鸦。行人动魄下马拜，断云坠落天之涯。赤嵌城外涛翻雪，风惨潮悲声欲绝。白水还如曩日心，碧山已变何年血。在昔生祠祀功臣，功臣不朽千万春。庸庸那得共庙食，老死牖下犹灰尘。奋袂一呼衽金革，尺寸皆能勒竹帛。身没王事投汨罗，招魂欲唱灵均歌。崇祠并建妥以侑，雕甍金碧瞻巍峨。能使顽廉懦者立，教忠可以海不波。乌乎！教忠可以海不波，棱棱正气扶山河』。

