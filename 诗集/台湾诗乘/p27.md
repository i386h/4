<!-- { "loadSidebar": true } -->
　　萧山王□□中丞绍兰，光绪二年任福建巡抚，有丙子巡台初抵澎湖云：『乍经沧海到澎阳，岛屿青青水一方。奉使东瀛持虎节，安流南纪靖龙堂。天生绝险山河固，运际文明日月光。努力诸君劳镇抚，輶轩载笔颂平康』。

　　岑襄勤公毓英，以光绪七年任福建巡抚，巡视台湾。台有大甲溪，险控南北，源自内山，奔流而西，以达于海。夏秋之间，水急难渡。而台北方事建设，襄勤乃劝绅民捐资二十万两，以造铁桥。既成，为诗以纪之。诗曰：『甲溪如海阔茫茫，病涉民间廑是伤。昔日帝封今有奠，狂澜自此庆安详』。

　　法越之役，沿海戒严，诏起直隶陆路提督刘铭传督师台湾。及平，任巡抚，多所建设：事载「台湾通史」。铭传字省三，安徽合肥人。洪杨之役，以功封男爵。着「大潜山房诗集」一卷，大都少年从军之作。记其遣怀一联云：『名士无妨茅屋小，英雄总是布衣多』。及抚台时，竟少吟咏。唯新竹友人诵其游古奇峰垂钓寒溪云：『山泉脉脉透寒溪，溪上垂杨拂水低。钓罢秋光闲觅句，竹竿轻放断桥西』。按古奇峰在新竹南门外，壮肃以抚番故，出入内山，曾至大嵙崁莲座寺，见其山水奇秀，迥绝尘寰，流连竟日，手书一联曰：『一品名山，万年福地』，今尚存。

　　刘壮肃公驻台之时，开山抚番，渐收成效。十三年八月，统领刘朝佑率兵四百自宜兰小坡坑入山，至冻死人坑，为南澳番老狗社所袭，力战免。翌年，壮肃议讨，调福建兵舰，以同安水师副将傅德高为先锋，舣舟苏澳，大军继之。游击王冠英率镇海前营自小南涣上陆，以拊老狗社之背。壮肃自督全军驻苏澳。番惧而窜，匿荒谷中，不敢出。相持两月，颇为瘴毒所苦，乃班师，以镇海前营戍之。时有张云锦者，赋苏澳从军诗七首，以纪其事。诗曰：

　　『海滨寻废垒，幕府驻征辕。征将趋风至，分营偃月屯。冑披生虮虱，笳动啸狙猿。此地犹愁绝，前驱那可言』。

　　『无路荒山峻，参天古木高。修蛇临涧跃，怪鸟绕营号。瘴毒蒸丰草，炊烟热湿蒿。不须言战事，士气已萧骚』。

　　『死边为烈士，搏兔乃戕狮。末将能相殉，忠魂可并祠（偏将军傅公德高独当前敌，飞镖中目，晕绝在地；部将某跃而进，且战且负公归。后无策应，遂并歼焉）。捐躯难瞑目，里革尚存尸（刘君朝带昔戕于番，忠骸无着）。后劲多观望，阴风撼大旗』。

　　『古无人迹到，艰苦趣军行。深入多疑伏，前驱半死生。雨淫天助虐，日久帅休兵。慎选防关将，何劳战鼓声』。

　　『楼船穷海泊，唤渡易轻舟。浪涌如奔马，波回似没鸥。雨风交洒落，性命听沉浮。已济看来处，惊人浩浩流』。

　　按云锦字绮年，安徽合肥人，着「顺所然斋诗集」。

　　台湾建省之时，析疆增吏，大启利源。光绪十二年，刘省三中丞奏设抚垦大臣，以在籍太仆寺正卿林维源为帮办，驻大嵙崁。维源字时甫，淡水人。既任事，延侯官陈石遗孝廉掌记室。石遗名衍，举乡荐，工诗，着「石遗诗集」行世。有「游台诗」一卷。

　　晓自大嵙崁行达加九岸大营三首云：『言从大嵙崁，策杖加九岸。主人（林时甫京卿）曰开戒，兵卫资蔽捍。初逢野番来，裸裎发披散。腰间皆佩牛，玃顾目殊关，颔之俾驯扰，亦自启笑粲。路转竹角头，昏黑榛莽乱。丛丛罴可隐，敢以伏戎玩。当关一失险，枯朽尽为难。蠢尔鸟兽群，亦有教猱叹』。

　　其二：『崩崖临绝涧，十丈山路断。伐木仆其上，两涧遂中贯。下有千仞潭，奔流伺滮■〈氵目干〉。峰峰高摩天，树树十围干。天日能蔽亏，瘴雾下浸灌。想从洪荒来，辟此几昏旦。土松不成级，土滑步欲滩。舆夫舁空舆，数步息喘汗。起落已万丈，问路殊未半』。

　　其三：『日落敂营门，短衣不至骭。长揖未云已，军饎已罗案。书生能健步，顾语一笑粲。谅知得渠魁，已誓不复叛。贳其一衅鼓，觳觫弗敢窜（生番马来诗昧曾一日杀脑丁十九人，刘抚军赦之）。一朝杀十人，厥状殊不悍。攻心乃为上，枯骨固可惋。日日牛酒来，就抚欢未散。书生亦何知，惟有默赞叹。惭非甲冑士，空尔弄柔翰』。

　　晓行至大稻埕云：『自我此羁寓，经秋复历冬。海壖风雨多，眺望凄无悰。比来掩户居，树木四童童。晨兴步郊原，不知春已浓。但觉爽气多，东南蔚诸峰。炎岛异气候，草木长葱茏。如何青阳序，始此绿蒙蒙。于焉遂延伫，胜赏会所逢』。

　　甲午之役，割地输金，为千古未有之奇局。及成，有鲁阳生辑「普天忠愤集」，欲以振兴民气。内附诗词，有前海疆四首、后海疆六首，不载作者。而后海疆则法人之役也，为录二首，以实「诗乘」。

　　战基隆云（刘铭传奉命督办台湾，当弃基隆时，曹志忠力止、通判梁纯夫伏地哭留，皆不允）：『基隆一粟耳，浮在海之角。貔貅二十万，大帅开帏幄。蓦夜曳兵行，铁城突确荦。可怜小吏愚，哭民双目瞀』。

　　战澎湖云（周协戎死之）：『澎湖不毛地，民渔鱼以生。番戎岂好利，要为城下盟。倒海难湔恨，将军竟立名。庞涓何足恤，祗为恤编氓』。

　　李振唐太守之鼎，江西南城人。光绪十二年，宦游台湾。着「宜秋馆诗词」二卷，颇多在台之作。

　　言游台北留别同人云：『万里长风事壮游，天涯何处觅封侯。地经吴越群山尽，人到沧溟百感休。共道巨公今御李，敢云王粲暂依刘。雪泥那复东西计，不独辞家易感秋』。

　　丁亥除夕（时客宜兰县署）云：『缚裤长征岁序移，三貂岭外客心驰。元龙豪气三千丈，张翰思乡十二时，椒酒黄鸡供异地，蛮云瘴雨阻归期。四千里外重回首，惆怅香山岁尽时』。

　　上刘省三爵帅云：『妇孺皆能识姓名，生平威德冠寰瀛。及身自足传千古，革面交传震八纮。黑白力为持大局，东南从此有长城。兰风竹雨含濡遍，凿齿雕题尽向诚』。

　　『盗弄潢池可若何，羲轮曾返鲁阳戈。修名日懋丹心老，故垒春深白骨多。四海苍生皆衽席，一军赤帜斩蛟鼍。至今薄海安耕凿，柱石勋名已遍歌』。

　　『沧海无波圣运昌，跳梁何事逞鸱张？雄心持节筹闽峤，壮志纡谟奠海邦。无奈形情同鬼蜮，况当兵甲是仓皇。民心国体深维系，谈笑从容靖佛郎』。

　　『泛海曾从赤嵌来，得瞻鼎力扩全台。火车路远风轮疾，银电光分夜市开。骏业岂惟酬素志，鸡林久已播诗才。鲰生得仰龙门度，献策深惭属菲材』。

　　振唐诗中有台湾竹枝数首，并录于下：

　　『冬残草尚绿成围，广漠风中试袷衣。笑客莫惊春太早，秧针田内正初肥』。

　　『四时景物总芳菲，夹岸人家隐翠微。頳色风帆青布袜，槟榔雨里掉船归』。

　　『斑鸠声里叫春晴，绿水如环抱画城。闲步夕阳村上路，家家迭鼓赛延平』。

　　『瓜皮艇子水如油，蜑妇山花插满头。日日江边嬉水罢，一生不识别离愁』。

　　黄逢昶字晓墀，湖南湘阴人，光绪初宦游台北，着「台湾杂记」一卷，内有竹枝百首，其所引注，事多失实。盖以宦游之人，偶闻异事，喜而记之，遂以为奇；然亦可供谈瀛之资也，为载一二：

　　『海天鳌柱峙中流，千里台疆水上浮。雪浪云涛环四面，我来疑即是瀛洲』（台湾又名东瀛，四面滨海，中间层峦迭嶂，苍翠挺生，真巨岛也）。

　　『驱车走马白云湾，游遍银山又玉山。造物不知何爱宝，教人莫挂杖头还』（台中有玉山、银山，周回十余里）。

　　『桃花三月浇花堤，倏忽秋风檞叶低。日暮满舟何处泊，下双溪接上双溪』（台北有上下双溪，水云环抱，渔舟来往）。

　　『采花莫道菊花残，朵朵琼英足夕餐。忽讶片舟浮一叶，仙人又到秀孤鸾』（宜兰县有秀孤鸾，山多菊花。海中一屿皆仙居，每岁冬初遣一童子驾舟采之）。

　　『海内何如此地温，恒春树茂自成村。轻衫不怯秋风冷，终岁曾无雪到门』（恒春县）。

　　『山环海口水中流，番女番婆夜荡舟。打得鹿来归去好，歌喧绝顶月当头』（鹿港为熟番打鹿之区）。

　　按秀孤鸾菊花载于「彰化县志」「丛谈」，而鹿港打鹿系二百五十年前事，今已成为巨镇。诗人不知历史，大概如是。

　　罗谷臣太守大佑，江西德化人，以进士宰闽中。光绪十四年，调署台南府篆，未几卒于任。其门人闽县林仲良茂才有赓辑其遗稿，乞唐维卿观察删定，计存古近体诗一百五十有八首，名曰「栗园诗钞」。翌年，刻于福州。其诗出入唐、宋诸贤，而古体尤浑厚醇正，一洗空疏嚣张之气。惜少在台之作，唯有一二可入「诗乘」。

　　送史香九之台阳云：『短布单衣一剑雄，片帆春渡鹿门东。穹庐毡帐腥云黑，晓日蛮花驿路红。世态雨云成底事，壮怀鞭镫欲论功。才人新草筹边檄，定有元戎拜下风』。

　　寄怀吕幼渔参军云：『二月桃花取醉宵，锦筵笙管促征桡。事如晓梦无留影，情似春波有暗潮。沧海屯田佐充国（幼渔时襄台北清赋事），山城禅悦冷参寥（余持戒律，夏徂冬），鸳雏飞散黄鹂晚，万里寒天急暮鵰』。

　　按香九名龄，幼渔名兆璜。

　　谷臣有追忆词四律，用渔洋「秋柳」韵。遥情逸致，旖旎风流，足与阮亭抗手；录之于后：

　　『飘泊东风黯醉魂，才人新怨赋长门。花移别馆莺无力，泥落空梁燕有痕。芳草已迷杨柳渡，扁舟何处苎罗村？梨云庭院深如海，凄绝萧郎莫更论』。

　　『芙蕖散乱不禁霜，菱叶荷花空满塘。旧谱怕翻金缕曲，赠衣犹压彩罗箱。痴心私誓酬妃子，称意行云负楚王。重过海棠花下路，深情还问碧鸡坊』。

　　『落絮游丝惹舞衣，回头万恨事全非。琴弹怨调弦声涩，莺唤残春花影稀。千点黄金和泪铸，几年碧海变尘飞。人间多少闲牛女，银汉迢迢一例违』。

　　『铜驼清泪共君怜，绮岁风怀渐化烟。犀角有灵心的的，茧丝无绪意绵绵。口脂香恋如花梦，髀肉心伤似水年。哀乐纷纭须忏悔，闲愁抛付白鸥边』。

　　史香九，江西某县人，光绪间游幕台湾，罗谷臣大令有诗送之，已载于前；余得其手书台南竹枝词六首，为录于此。

　　诗曰：『鹿耳真天险，波涛无日无。春残风信转，沙涌更何如』。

　　其二：『布谷催耕早，嘉禾熟麦秋。入冬仍秀实，一岁两丰收』。

　　其三：『城西歌舞场，当门皆艳妆。何因衿黑齿，镇日嚼槟榔』。

　　其四：『城启牛车入，归时趁晚霞。祗防逢狭路，争道互喧哗』。

　　其五：『蜥蜴本无声，偏缘四壁鸣。宵深闻嘎嘎，翻讶鸟支更』。

