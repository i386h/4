<!-- { "loadSidebar": true } -->
　　禹门三级浪干重变化腾飞岂有踪寄语鱼虾休上钓要看头角是真龙
　　得即欢忻失即忧死生轮转暗相雠那知垂钓非真钓不在丝纶不在钩
　　船子禅师意未平万波要喻境中情鱼寒不食清池钓何处归舟有月明
　　波清百尺见游鳞水色天容自古新昨夜西江浴明月氷轮玉兎絶纎尘
　　秀逺亭
　　镜似氷壸表里清我来闲伴白云行四山迤青围野一水蜿蜒緑绕城试问春来观秀色何如雨后聴泉声昔人飞驭烟霞外落日空含万古情
　　送吕道师还天台
　　结宇孤峰藓径危身闲鸥鸟信忘机水声山色何今古物态人情果是非子踏白云来问道我垂华髪自生辉赤城归去松门晚万里秋容上客衣
　　早秋寄昔慧老且吊慈受老师之亡
　　昔日禅河早预流老寻支许剡中游一枝数粒同过夏万壑千岩相映秋眼看珠沉沧海底心伤塔耸乱峰头不须月落龙天泣万古白云无去留
　　题洛神赋图诗【并序】
　　风雅颂为文章之正至屈原离骚兼文章正变而言之湘君湘夫人山鬼多及帝舜英皇以系恨千古宋玉贾谊师其余意作招魂赋鵩极死生忧伤怨怼之变亦兼正与变而为言耳其后李太白作逺别离亦云九疑连緜皆相似重瞳孤坟竟何是李当涂编次以此诗为谪仙文集第一篇亦以祖屈原悲英皇本意耳而韩退之作黄陵南海庙碑文章词指非世间诗也盖平生周造化妙理已多至是方能发鬼神之情然后幽逺荒忽竒怪无余蕴于天地矣文章必能尽羇旅风霜山行水宿极其患难离别悲伤则真情乃见与夫男女之际鬼神之状死生之变态幽显表里内外洞逹然后为至焉曹子建与七子并游而独能脱遗建安风格作洛神赋虽祖屈原而能激其余波侵寻相及矣非托寓于妇人神仙亦安能至此也近得顾凯之所画洛神赋图抚本笔势髙古精彩飞动与子建文章相表里因赋一诗其后盖屈原贾谊子建其幽恨莫伸一也故文章能逹其所存以极穷古鸿荒之理学者可以辨是矣
　　曹公文武俱絶伦传与陈王赋洛神髙情寓托八荒外曽是亲逢絶世人五官郎将莫轻怒椒房自是袁家妇闻道生时覆玉衣便是于今腰束素惊鸿翻然不重顾射虎深寃更凄楚不将降虏赐周公先识祸机杨徳祖此意明明可自知岂有神人来洛浦尽用平生八斗在七步那能説防步楚骚日月常争光湘夫人后夸髙唐丹青尽冩鬼神趣笔端调出返魂香妙画髙文尽天艺神理人心两无异此情万古恨茫茫且为陈王说余意
　　妾薄命【并序】
　　夜读齐梁诸集见多有此作因赋二篇继其声
　　寒闺有静女十载念逺征命似绛绡薄身同朝路轻存心合懽绮待得机杼成从来君独赏寜肯卖都城慿梦欲寄逺旧路春草生独夜理瑶琴泪烛剪不明待谁相应节要自不胜情防有不眠者听此断肠声
　　少年轻逺行易发同尔汝红顔望中老离恨尚如许妾身异金石更涉防寒署长天谁云广不见收堕雨愁来津头望信絶不得渡隣妇念幽独艇子隔溪语落日下空江修烟淡晴渚流恨满春风西飞数归羽
　　古意
　　茅檐秘秀色从古叹不遭游子去来返徒使寸心劳朝叹江海深夜视星斗髙归期约春风今己木叶凋一日两回来但看门前潮
　　临海僧珂公出梅花诗和其韵
　　漫天飞雪鬬梅英未有东风便有情竹里藏春春不觉水边见月月羞明神人自惜迷姑射天女何妨伴净名第一花中拈实相谈禅说法大修行
　　剡溪月下泛舟
　　嵗残清夜一溪澄更爱千峰霁月升天地髙低银色界山川表里玉壶氷裘单拥火宜无倦石响行舟恐不胜休説兴来并兴尽兹游今古亦何曽
　　姜山通阇黎真骨归塔以诗送之
　　空门龙象道髙升坐使山川胜气増天道不言成四运人间无处证三乗云深尚有游山客烟冷空余礼塔僧一苇莫嗟成万古幻身来往本何曽
　　嵗杪道中
　　岩风号万木天意自悲伤野店逢残嵗危峰半夕阳吾生犹道路此恨付杯觞正是凄凉极寒梅逗晚香
　　望秋
　　门对万山深登临老病侵牛羊随野色草树带秋隂此景聊供望何人肯见寻猜鸥不用下我自信无心
　　病中
　　遥夜支頥坐春醪负十分碧天沉宿霭清月入防云真妄怯多病翔潜喜不闻秋千人乐处十载怆离羣
　　寄东山觉老
　　红泉碧嶂旧登临来演真常契佛心漫道山林无独往那知笙磬有同音堂前明月四时好山外白云千古深此别松门无复见渔樵为伴老相侵
　　剡溪王秀才画子猷访戴图
　　剡溪万壑干岩景人境谁能识心境君画山隂雪后船始悟前人发清兴眼中百里旧山川荒林雪月萦寒烟料应兴尽故无尽賔主不见寜非禅当年戯留一转语不意丹青能尽覩更画人琴已两忘妙尽子猷真赏处
　　雪溪观雨
　　晚雨亷纎正满空万峰都在暝云中风云变态何深浅坐看天施水墨工
　　山中早秋
　　苍茫山口月西沉潇洒新秋院落隂雨滴梧桐河汉淡梦中犹记少年心
　　山居追凉
　　松门东路有柴闗凉卧清宵梦亦闲更待海风来万里一天露月满空山
　　秋容
　　如画羣峰纵复横孤烟收尽片云轻天容常带秋容净万里碧天新雨晴
　　送王道元运判致政归潜皖
　　好山如幽人深絶常避地潜峰独呈露孤立信竒最髙拥一寒峰缥缈乱云气万古招行人谁与赏心防我公实仙材昆阆失品次挽公青霞襟来作绣衣使终寻汗漫游髙举九峰外行色开画图秋空卷新霁造化为我娱神超物无累我穷知音稀与世久无味落叶扫不禁嵗月水东逝愁作送公诗出门更何诣赠言词亦贫无以报髙谊野宿慎衣裘寒霜方夜坠
　　送和斜川诗一首【并序】
　　嵗后五日仆欲从西湖追和斜川诗是旦江子我居新市招张仲宗同游后【缺】　雨止亦和此诗见寄事之脗合有若此者昔白乐天游慈恩寺元防之在梁州同日梦其地各赋诗相寄议者谓相望千里而神防诚心流通无足怪者輙再和一篇为寄且识其异焉
　　采药游名山恐是韩伯休欵段下泽车久师马少游两公学真隠异世今同流遇害能鸣雁多猜不下鸥何如脱羁馽寻壑与经丘人生亦误计独醒无匹俦天地本虚静万物自应酬隂阳驱意气定能相胜不况复漆室女浪为鲁国忧真妄两非是湛然一无求
　　山中梅花盛开戯作
　　化工难逥天地春下遣天仙第一人前驱飞雪助幽絶千里隔尽埃与尘何心百卉擅独秀寒入万物无精神绰约肌肤莹香玉借与东皇立花国开破天地发生心引出世间凡草木品流不数广寒宫为嫌月姊长孀独波上轻盈掌上身由来比并皆尘俗须知尤物到絶言从昔华词吟不足溪回路转一枝斜可惜天寒倚修竹穷途游子嵗华晚肠断夜投山馆宿古今幽怨不尽情更入凄凉笛中曲荒山偶赋梅花诗伫立花前香在衣伤心不忍别红紫付与晓风零乱飞
　　系舟余杭门访西湖金轮寺参上人
　　北郭望西湖防径防寻尺澹与人意长云寒正无色深寻幽禅居步转苍山侧落叶不可纪遮尽山下石师方无定居我亦何所适四海漭无归老矣山中客百年熟机縁还此共禅寂语罢今古分坐上有陈迹一笑视此生何事非戯剧开门纳遥峰暮雨一江白兹游非世逢归路晚萧瑟积隂迷晓昏钟声报将夕
　　送孙肖之还缙云
　　蓬蒿频嵗掩柴闗再喜相逢一破顔游子年华红叶老幽人风味白云闲那知箧里书成后犹作溪边兴尽还流落天涯俱避地念君更入万重山
　　送郭寿翁还庐陵
　　共遭敌骑汝隂城十载相逢尚甲兵万里鹓鸿自鶱举九闗虎豹任纵横雨昏山逺行人恨日暮草长幽鸟声只有别离心似旧乱来难得是交情
　　送黄生还临安
　　旧事恍如前后身龙门四纪更情亲茅庐惊叹见斯客天马超腾感似人三径草荒残嵗雨一枝梅作渡江春莫言吴越方成别才隔云涛莫问津
　　再和雪声
　　天上威仪世岂知六花寒露夜偏宜半空环佩朝元罢满地珠玑按舞时簌簌初随风更急萧萧却杂霰俱迟房公松竹分清俗除却天声总未竒【又作帝宴钧天世岂知落花寒露夜偏宜房琯云天下之声惟竹声最清及听松声知竹声更俗】
　　南岩悟禅老见于山中同烹玉糁羮
　　我家峰头最髙层落叶苍崖不可登清坐与师烹玉糁千岩风雨一深灯
　　即事
　　住依溪口破残春身伴渡头零落云更向空山拾黄叶姓名那有世人闻
　　晚意
　　山空寺古紫苔侵更喜渔樵不见寻坐对秋隂晚萧瑟风吹败叶入廊深
　　与郭寿翁俱客钱塘寿翁归吉州追饯至龙山白塔寺惜别怅然终日始登车而去既行旬日予得请庐山太平观将归隠浙东山中寄诗奉懐
　　江边孤寺旧曽经重枉骊驹当短亭落日催人心去住东风囬首泪飘零魂归但觉枫林黒书就终期汗简青【予作名臣传数十篇寿翁尤所称爱】归隠我无冲斗气相思时望少防星







　　两宋名贤小集巻一百八十六
　　钦定四库全书
　　两宋名贤小集巻一百八十七
　　宋　陈　思　编
　　元　陈世隆　补
　　雪溪诗集【三】
　　王铚
　　缙云县仙都山黄帝祠宇
　　我渡溪水寻花村羣峰势若万马奔酣酣春色雪初霁霭霭野气山犹昏琼楼金阙涤地尽松栢半带斤斧痕要还清净扫尘俗一炬刼火安得焚行人鞠躬下马拜仙都妙理吾能言威神可畏凛如在有台今亦祠轩辕当年垂衣正南面制作取尽干与坤凿开鸿荒肇人纪首为区宇立本根风后力牧来聮翩神机开辟施无垠初传闻道广成子后乃宻契中【缺】君功髙徳大不可拟防与造物分遗恩遥遥唐虞建炎运万年天子兼神孙至人御世用常道飞升轻举安足论爰作一气生万物奈何已把天人分伏羲八卦画已破女娲欲补理亦繁飘然独返紫清去却敛造化归全浑庙中仙石表今古屹立霄壤争推尊鼎湖可望不可见意令后世难攀援顶中宫号泥丸自然有路朝天阍此身内外神气合俯仰自造生死门黙运四时无诡异试观日月谁吐吞祗今湖边送风雨草木吹动旗与幡飘落十丈红菡萏碧溪下挿玻璃盆马蹄车辙不须有虽迷襄野道自存嵓泉夜发百谷响洞庭乐声犹可闻山川古色藏妙意谁与开涤明根源我谈希夷返淳朴不假辨说波涛飜
　　明觉山中始梅花戯呈妙明老
　　急晷驰轮嵗将歇我更荒村转氷辙凝严万物冻无姿水墨陂塘葭苇折是谁背向此间来破萼梅花伴幽絶遥山谁恨天作愁澹画眉峰半明防清香自满不因风玉色素髙非鬬雪竹篱凝睇一凄凉沙水澄鲜两明防天仙谪自广寒宫定与桂娥新作别尚怜孀独各相望多情与照黄昏月从来耐冷月中人一任北风吹石裂漫劳粉镜学糚迟欲冩氷肤画工拙千古无人识嵗寒独有广平心似铁我因花意拂埃尘尚恐人传向城阙诗成火暖夜堂深地炉细与山僧说【皮日休曰宋广平鐡心石肠乃作梅赋有徐庾风格予谓梅花髙絶非广平一等人物不足以赋咏】
　　明师见和梅诗再用旧韵兼奉送还福唐
