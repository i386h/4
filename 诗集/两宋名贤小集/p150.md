<!-- { "loadSidebar": true } -->
　　两宋名贤小集巻一百九十三
　　宋　陈　思　编
　　元　陈世隆　补
　　方壶存稿【三】
　　汪　莘
　　题汪侍郎仲宗北山道院
　　北门之宅可忘归北山之山天下稀自非君身有仙骨安得蓬壶阆苑相因依长松巨柏气象古红鸾白凤交横飞翔风万里促冬日金橘干树争光辉枢密曽孙侍御子天资酷与前人似只今四十未为老不选娥眉压闾里道院夜长霜月白豪气犹余好賔客早晚春归花乱发蜨舞莺啼亦伤魄此言聊戏尔时事端可惜大儿只求上上考次儿只用平平防敌运已衰当谢絶西戎方彊又须索北山主人那得闲袖中三尺青蛇斑有客不知其所往嵗暮江头雪三尺
　　春晚
　　晓来雨初晴天宇净如拭隔篱见花栁春气乱五色东君浑不管但为闲者得我方猎鹍鹏溟南复溟北佛书载兠率天有内院道书有赤城朱乃帝一内宅因述所闻
　　结髪师心内院行紫云门阙碧霞城一声霹雳冲天响万防星辰匝地明鼎里金丹能虎变牀头鐡杖带龙腥极知富贵非吾事玉简珠缯有姓名
　　自去秋疾作正月尚未全愈晓枕有怀
　　挿栁栽花便满林午天蜂蜨晓天禽老来病损浑无力报答春光只有心
　　寒食节有感
　　江南儿女尚多情为爱芳晨载酒行幸自不知惆怅事鸟啼花落是清明
　　寒食原头杜宇声谁家勾起古今情纸钱烧罢人归后一树梨花冻月明
　　赠张汉卿【徐侍郎在宜春一寓张汉卿朝夕相周旋侍郎起九江帅金陵移豫章皆挟以俱余访侍郎于豫章与之同处西斋其气貌如古剑客而得其心真道人也颇有归兴余故作此诗以赠之】
　　相伴留侯访赤松碧桃花下醉融融玉龙嘶罢还家晓月照蓬莱第一峰
　　昌化县西广福寺前岭上有古松一株甚竒每过其下徘徊不能去今夏五月过之始赋一絶
　　虎攫龙跧数百秋滩声长绕半天流老僧不与人间事独立门前一防头
　　孟秋朔日天台刘允叔和叔乡人陈思敬饯饮钱塘门外双青楼上
　　西湖日日可寻芳楼上凭栏意未忘斫取荷花三万朶作他贫女嫁衣裳
　　腊日晚过杨村写望
　　万里溪光一望穿潜鱼世界白鸥天若为移得溪光去落日茅斋相对眠
　　立春日山行
　　连山残雪献年华翠黛千层蹙浪花天上画屏描不得懒移皮屐下邻家
　　篱隂
　　篱隂双蜨趂春晖轻展新黄试舞衣防草扑花如得意因何相逐背人飞
　　仲春溪行即事
　　竹外夭桃分外明一枝折得绕溪行春风谁道全无主蝴蜨飞来花上争
　　栁枝词
　　缲出丝烟轻袅袅扫成雪帚重垂垂风流举世无过栁总合殷勤把一枝
　　暮春二十八夜枕上有怀
　　迩来尤觉光隂速昼夜分明似水流却是光隂无变动漫教浮世有春秋
　　茅檐环走两金轮二十九番杨栁春回首半生无覔处秖应留得见前身
　　陋居五咏【首篇用太白过汪氏别业之韵】
　　景风院
　　昔年浮丘人池馆藏一丘天门骑鹿仙浩气压女牛朅来木正落歌动林塘幽至今五月花憔悴因郎羞底处牵白犊超然对清流景风故随车为我回凉秋
　　池馆
　　文室明松窗水竹相因依卢橘冬已花日出黄蜂飞爱此禅房幽不踏市朝机时观彼苍意常与人愿违彼苍不可防青山又斜晖
　　竹涧
　　散髪篁竹中濯足寒涧流太阳正徘徊心与爽气游活活走龙鳞锵锵韵天球于焉种荷花遥剪西湖秋亦思百顷绿薫风木兰舟青鸟飞还来白鱼沉更浮竹涧鱼鸟家益觉吾庐幽
　　蒋径
　　穿渠带幽径列竹依清流中有好鸟鸣暮鎻星辰稠北风搅雪花更觉龙凤遒东皇怜嵗寒丹白如飞流细履或得得长歌亦悠悠顾为非蒋卿何以致羊裘
　　月台
　　呼匠琢山骨临水起月台一槃古月色竹影凉毰竹影如扫月月色扫不开居然广寒宫桂枝苦低回便欲招谪仙娥眉送琼杯娥眉见梅花思君弄青梅
　　中原行怀古
　　汉家中原一百州故老南望空悠悠问君边尘何足道坐守画地如穷愁不共戴天是此讐生不杀贼死不休诸公但能安身计更无一防英雄气遂令多士皆沉醉絶口不复言时事恭惟我君天勇智皦日平生复讐志秋色平场千万骑望里亭亭黄屋至六军拜手呼万嵗报恩便欲无生意西风萧瑟天无云引领嶓冢愁黄曛白衣不得见天子道人何得愁朱门可怜泾渭胸中分愿起沔阳死诸葛作我大宋飞将军
　　季夏之末鹃声不已
　　念尔残春啼不休若为春夏抱春愁亦知春去年年事忆似前时春尽头
　　闰十一月东行腊月立春夜秀州船场桥玩月甲辰正月廿四日出都城廿七日晓行即事
　　鸦声欲断雉声起栁眼已青桑眼黄故乡春事正如许春事只縁思故乡
　　乙已暮春初六日晚对新月
　　春来风雨耿黄昏初见青青月一痕忆自消魂南浦后不禁描出向前村
　　中元夜兴
　　东院长廊约二更风雷送雨正防防忽看电掣金蛇过照出青天一防青
　　绿隂
　　绿隂窗底蔚蓝光习习清风入座凉五月人间同此意故知彭泽到羲皇
　　开禧元年四月自中都挈家还乡寓居城南十二月迁居栁溪上其夜大雪初二日盖宰来访约过县斋为一日欵深夜而归赋此
　　出郭已超俗住溪尤近真青天素知我白雪便随人守道何妨贱藏书不尽贫长怀社中友共发瓮头春世事偏宜假吾生只认真少知行路恶老爱在家贫寜接古时鬼怕逢今世人涧松方卧雪野草亦争春羣处那相合单栖正自如好言天外事懒读世间书指直笔难把唇濡砚屡嘘倾壶有余沥窥瓮得残菹每恨投南鹊尤怜向北枝虽防今士笑恐有后人思运火解朝冻咽津充夜饥不来溪上住那得雪中诗彻骨寒谁觉回骸暖自醒直须人悄悄方得物亭亭性伏涵三极心闲烛万灵有僧肥拥肿怪我瘦竛竮脱命市朝隘侧身桑梓深山含首阳色水带汨罗音中夜不能寐万端都上心邻鸡犹未动沙鸟已相寻茅屋冻将压柴扉寒不开交朋防竿竹兄弟数枝梅渡口月初出沙头人正回客居殊自在嵗事亦相催朱减顔逾皱霜添鬓却新文章应舍我富贵不如人照破生前物思穷死后神谓宜休仕汉何必只逃秦积雪滴还冻斜阳隂复明千峰浓淡碧一水浅深清医卜犹真禄樵渔亦美名人皆云有命我独得无生筑室深山里开门古涧边月髙猿子叫日晏虎儿眠带雪挑黄菜敲冰取碧泉不知居士乐空受俗人怜
　　感秋
　　年年不是要悲秋秋气愁人不自由谁见江南魂断处潇湘帝子在眉头
　　戊申六月闻晦庵先生除兵部侍郎
　　韩范诸公各一时贤豪久速系安危从来功业知难就未敢先赓庆厯诗
　　八月间书案假寐戏作
　　四海春风曲肱里出入鼻端云一缕不知案上清露珠漏泄傅岩梦中雨
　　壬子嵗云峰写望
　　西极层云最上层碧云峰着白云棱六龙顶佩斜阳下恰似青纱一防灯
　　三月谢吴子文
　　为我归途怯晚风解袍添我意何穷念君夜度青松岭亦恐寒侵气体中
　　访吴安抚命赋诗竹洲中有静香亭长堤静观斋舞雩亭
　　凤麟敢谓皇家无如公自合应时须何为返驾竹洲隠只与髙堂素壁成画图一麾淮海重拜敕老人在南子在北称家菽水欢有余每日乃得见顔色大儿三十心力到租税免教官吏逼小儿十五天资敏火耕水耨云未克竹林茅屋漫读书我正不防稽古力请言竹洲胜蕖篠相因依红蕖未妨晚色静翠篠解过凉隂稀渔童樵青足驱使夜深醉和风雨归梦中突兀长堤横忽觉单骑游边城擒王已决千里外邯郸一枕空峥嵘闲来静观宛殊昨却怜蒲团坐日落偶见始画天地心从此鸢飞共鱼跃向来天地本来闲猎夫见鹿不见山不然堤下寒流自太古何人曽作沂水看前日从公洲上语茯苓期我能同煑未容只作竹洲翁属闻汉诏求伊吕
　　游甘露寺
　　扁舟京口意踌躇北固峯头泪满裾闻道昔时兵可用未知今日事何如伤心南渡英雄尽屈指中原嵗月踈待见太平心始足不妨归去老樵渔
　　甲寅西归江行春怀十首
　　江行二月正清新无主桃花不恋春老去情怀甚年少少年未解惜芳辰
　　薄晚东风一片巾波光挟日战龙鳞寻思来往成何事只向人间得此人
　　一层山口一溪斜偃卧东风恋日华莫把江行生旅思他年忆此胜还家
　　香鞯绣轭急朝昏李陌桃蹊不尽樽满席落花人睡起始知春兴属柴门
　　闲来此意本翛然一防清愁出意边亦似东君无定准乍晴乍雨恼花天
　　塞空春意总分明桃李无言却混成刚被幽禽知此意风前拈出两三声
　　二月湖山把酒中呼猿洞口水涵空醉来剥尽新花蘂百叠生红未见风
　　白昼春光緑染衣东风千里挂防归竹篱红白花相映只聴鸡声在翠防
　　西湖杨栁欲栖乌遥想溪山似画图二月到家寒食近未消春境忆西湖
　　绕屋桃花可得追迎门犹有海棠枝牡丹未放酴醿小并入青梅煮酒时
　　竹洲见寄次韵
　　朱宫瓦缶鸣污泽黄钟屏古来防通籍作者能籖整翁如食橄榄但愿回味永只今竹洲上伏腊仰公廪玩彼易外象付此卦中影遥知踈桐下缺月见深省我来如征鸿爱此沙洲冷他年直紫薇梦断青丝绠旧游倘入念折简肯相命新诗防剪拂为怜伍哙等驾言擕双榼卜日问三径预约青樽月云头开金饼
　　又叙谢
　　竹翁恶俗客屡举却尘扇云何一见我捉手形深睠坐呼兰溪酒即取大白劝堦前抱闗卒为我顔色变解榻经两眠天寒恐冰霰主意厚且真惜别如挽牵握手紫竹杖转含飞电端作临水送沙溪清练练还家甫席暖书到惊一县特遣赠行诗水剪梨花片且约二三子同煮竹洲麫岂意古人事乃复今日见理髪叙心曲所属加餐饭无事觉昼长明窗试笔砚
　　庆元五年休寜权县郑丞吴山寺劝农次韵
　　骏马轻衫拂晓尘野塘春水縠纹生心知沮溺无寻处犹把津头问耦耕
　　凤凰城里旧徘徊村里吴山跃马来也有旗亭沽酒处可怜桃栁向人开
　　八月十一夜作文起夜兴
　　防墨挥毫势始停起来耳目共时醒一窗月色元无响四壁虫声不见形
　　辛酉正月初八日入郡赴髙校书之约二十二日出西郊即事
　　竹篱茅屋两三家白昼青春自嵗华碧縠水边搓栁线绿罗天畔绣桃花
　　感秋五首
　　秋水无尘浸碧虚风前一叶故飞飞潇湘帝子何时降立尽斜阳未肯归
　　闲佩仙瓢到栁汀栁边一防酒旗星斜阳欲落无人惜空有烟林作画屏【天文栁星边有酒旗】
　　行到篱边菊已黄相逢不改旧时香自怜失意秋风后犹为寒花一举觞
　　不须筮此生休死去无心更出头莫説竹篱茅屋事丹枫一树正悲秋
　　独步荒山日欲昬数声干苇过游魂重冈复涧穿难尽恍惚随人月一痕
　　夜兴
　　倚天长剑为谁収欲献君王镇九州世事漫随红日下壮心空逐碧江流鴈横西塞偏愁客菊绽东篱始当秋抖擞向来尘土梦便提蓑笠上渔舟
　　梧竹亭
　　人家有园种花栁君家有园种梧竹花栁只引蜂蜨来梧竹能招鸾凤宿昨君饮我池上亭亭边梧竹深防防锼风镂月已足玩滴雨洒雪尤堪聴君不见梧君昔在岐山上开花与凤作屏障又不见竹君昔在渭水阳结实与凤充糇粮岐山渭水地差逺颇觉老凤劳往返成周已去汉唐空梧亦无根竹无本君家甲第连朱扉碧梧翠竹相因依千年老凤叹何在一旦下集増光辉梧君竹君喜相遇凤兮凤兮君且住老凤回头谢二君吾方髙举青天去
