<!-- { "loadSidebar": true } -->
　　淳熙壬寅仲夏大雨写望
　　一朶乌云起天末倐忽长驱半天濶云头到处急雨来雨脚错落飞河魁吹以南箕更豪横打窗喷壁催吟咏恰惊瓦上碎珠跳已快檐前银竹映平生不识南箕状且看平畴翻翠浪恍然立我三湘间欲着扁舟相跌宕风回雨霁天地新良苖斗觉添精神天意更看七八月明年无处可打蕨【时饥民竞打蕨根食之】
　　壬戌嵗春怀
　　病起南臯二月时镜中樗散鬓成丝不因雀噪檐间树春雪春晴总不知
　　抱病衡门与药亲苦无筋力尚精神东风日夜开桃李不为人间失意人
　　四月十二日擕家如钱塘二十二日过湖至九里松船埠头秦家安泊凡住百日八月还家仲冬题金徳恭东园
　　昔年曽访此林坰今日重来倍有情道在山中人不防竹风柏日总分明
　　再到
　　半近烟村半近城东园花木鎻柴荆我来独对南山立始信陶潜两眼明
　　野趣亭
　　晚唐多处士林亭足娱嬉吾乡盛儒冠何图可栖迟贫者有不能富者有不为我穷不出门出门复坐驰此事我所叹无地容蛟螭闻君筑小亭幽懐正在兹况复扁野趣未见已伸眉示我野趣诗一轴邀我共赋野趣诗我思其义浸宏濶操笔引纸频嗟咨古今何人得野趣野趣不许凡人窥见君所赋我已防赋我所见君勿嗤请从大庭栗陆葛天起一片野趣无髙卑居不悬金玉出不建旄旗衣不绘龙凤食不罗鼎彛人家忘贫亦忘富邻里何盛仍何衰苍顔白髪各自足山围水绕忘所之尧舜礼乐民始慕汤武干戈民始疑穷奢极侈到秦汉沉酣骨髓终陈隋遂令举世不复野村夫俚妇争夸毗我观宇宙间野趣元不移散殊零落遍处处收拾聚集当时时多年如客弃不采一朝有主来如期君看上下数千载不多古迹存余基乃知作者岂俗士后有继者须英竒地野背城市屋野堆茅茨草野没荒径竹野成踈篱春野暗桑柘緑野一尺肥秋野明稼穑紫穂三尺垂禽野不在笼鱼野不在池公卿幸不到鸡犬亦自如使我头得野散发迎凉飔使我脚得野赤脚濯寒漪炉野燃生薪器野执素瓷行野昻老鹤坐野蹲孤罴语野从已出笑野非他随一盂野饭既不缺一杯野菜尤相宜一樽野酒罕俦侣只可自饭还自酾善恶吾不言祸福吾不为黜陟吾不闻理乱吾不知一野万事野其野不可追天地不能野不合文理争峩巍日月不能野不合照耀光陆离昆仑瀛洲不能野不合琳琅金碧相撑支不知此心孰赋与一块太朴元不亏野于万象不可饰野于万事不可医君不见荷锄歴山岂非野后来袗衣鼓琴大风雅荷锄有莘岂非野后来相汤鸣条金鼓从天下荷锄南阳岂非野要与管仲作同社荷锄栗里岂非野要作荆轲何如者嗟此四野人野趣不获真嗟予有野趣山水长相亲动与麋鹿防静与木石邻北方久已失天讨周王愤起如有神羽林鐡骑疾风雨赤帜皂纛摩星辰千金日费岂所惮旱蛇六翼又足颦安得邦伯皆结辈磊落参错急保民我有五色线补衮衮可新我有五色石补天天可春野诗不中贵人读野画不入贵人目朝廷不用野人来自有野云相伴宿【陆机桑赋绿叶兴而盈天大业拾遗七年九月太原郡献禾穂长三尺五寸芒穂皆紫也】





　　两宋名贤小集巻一百九十三
　　钦定四库全书
　　两宋名贤小集巻一百九十四
　　宋　陈　思　编
　　元　陈世隆　补

　　刘爚字晦伯建阳人与弟韬仲受学于朱熹吕祖谦第进士歴知闽县治以清简庭无滞讼兴利去害知无不为以忧去伪学禁兴爚从熹武夷山讲道读书筑云庄山房为终老之计调赣州坑冶司主管文字差知徳庆府入奏言前者北伐之役执事者不度事势贻陛下忧今虽从和议愿益恐惧修省开言路以广忠益振公道以进人才饬边备以防敌患提举广东常平召入奏事首论公道明则人心自一朝廷自尊虽危可安也公道废则人心自二朝廷自轻虽安易危也寜宗嘉奬累迁国子司业言于丞相史弥逺请以熹所著论语中庸大学孟子之説以备劝讲正君定国慰天下学士大夫之心奏乞罢伪学之诏又请以熹白鹿洞规颁示太学取熹四书集注刋行之兼国史院编修官实录院检讨进国子祭酒兼侍立修注官论贡举五累官权刑部侍郎兼国子祭酒兼太子左谕徳陞同修国史实录院同修撰时廷臣争务容黙爚奏乞明诏大臣奬忠谠以作士气戒防佞以肃具僚冬雷爚奏遴选监司以考察贪吏为先又兼工部侍郎试刑部侍郎夏旱应诏上封事大畧谓上既开不讳之门下必有尽言之士然或者以为好名要誉而陛下聴之则苦言必弃之而不恤甘言必受之而不觉矣前封男爵至是进封子权工部尚书加兼右庶子毎讲读经史至声色嗜欲之戒輙恳切再三敷陈之进读诗之説詹事戴溪读之为之吐舌卒赠光禄大夫諡文简所着有奏议诗藁经筵故事东宫诗解礼记解讲堂故事云庄外藁
　　题李立父髙游楼
　　君家百尺楼近在环堵室室处岂不佳暑溽厌烦欝着脚蹑层梯心眼便超轶好风天外来佳月云端出清明湛空濶洞视了纎悉岂徒快登临抑可騐学术大哉天地心昭然本无物世人卑且隘动以私见窒未能脱尘凡底处识防密羡君有斯楼发以静春笔知崇与礼卑二义贯于一烛理要髙明复道贵乎实庶防足目具不但窥髣髴工夫妙方寸岂假身外役此愤未昭融此屋空突兀君看希圣徒陋室暗蓬荜
　　上陈县尹
　　旧尹龚熊负令名至今天日共清明案头未有人称屈村里全无吏敢行满院茶香敲句穏一帘花影韵琴清后之学者谁其似又説陈公政有声
　　金国贺正旦使人到阙紫宸殿宴
　　榆闗玉塞静无尘嘉定于今第四春两国交驰通好使八方国祚太平人翠鼍鼓奏娱嘉客白兽樽浮赏谏臣圣厯从兹天共逺年年玉帛防枫宸
　　瑞庆圣节集英殿宴
　　皇家卜世过周唐天启真人应运翔抱日预占恭邸梦飞龙曽报皖山祥翠云影外来金母红雾香中拥玉皇乐府赋工无以祝愿将金鉴代珠囊
　　送王子文宰昭武
　　百链成绕指粹白俄成缁有初谅非难其难在终之道心渺然粟易为羣物移不有精一功谁能胜安危愿言保令徳嵗晏以为期
　　平时州县间上下意若异善书肘后掣有志奚由遂子今得所从展布有余地两贤更戮力万物应吐气相期召杜功奕奕昭来世
　　东宫春帖子
　　鹤驾通宵入问安龙墀清晓狎朝班天顔喜见重轮月春色先回万嵗山
　　皇帝阁端午帖子
　　当宁求贤轸虑长毎因佳节忆沉湘不须五色纫成线自有忠言补舜裳














　　两宋名贤小集巻一百九十四
　　钦定四库全书
　　两宋名贤小集巻一百九十五
　　宋　陈　思　编
　　元　陈世隆　补
　　卢溪逸藁
　　王庭珪字民瞻安福人贡太学时方禁士人説诗庭珪吟咏自若政和间进士调茶陵丞忤部使者遂拂衣归潭帅留之不得尝著论极言招安大盗之害洪帅李丞相纲竒其説未及用而去胡编修铨忤桧谪岭表亲交无敢通问庭珪独往送以诗而语峻惊人有欧阳安永者上飞语告之桧怒令帅臣鞫坐以谤讪流夜郎夜郎帅长囚视之桧死许自便孝宗初召对诏曰粹然耆儒凛有真节除国子主簿不留乾道间召对又不留逾年又召对内殿蠲拜跪礼赐坐劳问庭珪固乞归诏曰年九十而行义益固除直敷文阁所着有卢溪集易解六经讲义论语讲义庭珪学无不通尤邃于易先时狱兴郡守议收公掾汪涓奋曰王君刚介一纸书招之必至他掾变色自请提禁卒捕之至则突入公家公谈笑就逮家四壁立惟易解鐍箧中卒疑其货也挈以去他日公叹曰天厄吾书夜归西园独歩
　　清夜游西园竹影乱秋月穹色湛虚明林光益竒絶人间睡方浓那知此时节坐观象纬移领畧风烟别沆瀣洗天宇一饮醒毛髪气与南山髙青苍助施设池塘収绿净星斗转空濶防云防太清须防亦自灭明朝问此境胜处不可説却恐鸡三号开门走车辙
　　游贡游洞
　　窜身楚西极幽竒颇穷歴况此古道旁横天竦苍壁何年始开凿工如鬼镵刻飞空数百丈突出如鲸额那知风雨时云雷非窟宅事迹堕渺茫探讨失图籍岂无髙世士于此炼金液不能久徘徊上马空叹息
　　江亭侯施倅醇翁阻水涨作诗寄之
　　夜雨涨溪碧天明望归舟飞帆出木杪浩荡兀中流洪崖仙人姿谓落沧海游兴尽却回棹待此霖潦收抱琴出竹迎倒披翠云裘风涛正可久烟波生暮愁
　　送谢梦叟昆仲之湘江
　　蜡屐访穷巷脂车戴晓星哦诗添些语望岳挿清防烽火连蛮徼楼船壮洞庭潇湘多夜雨羡尔对牀聴
　　送客
　　东门杨栁陌车骑散林垌草绿古今道马嘶长短亭人归天北阙使动斗南星送客何年了春苹又满汀
　　春日游鸽湖山
　　风起羣木末花开两壁香山深云影变人静鸟声长绀殿横崖起飞泉喷玉光扣门僧出定弹指下禅牀【一作溪上送行装】
　　送刘禹锡之官五羊
　　南海千山外东风防驿催岭头梅雨歇旗尾瘴烟开蛮徼无尘起中原有使来时应问消息防向日边回郭教授南窗置酒观竞渡次坐客刘时举韵
　　一饮径一石此风谁敢陪日移林影转船劈浪纹开银烛自相映玉山何用推广文官独冷赖此酒盈杯
　　仙人春宴曲
　　髙楼玉佩揺春风银槽压雨珍珠红天留晓月十分魄飞光下照仙人宫瑶姬半醉挝鼍鼓防凤吹笙黄鹤舞双成翠袖织藕丝麻姑行厨擗麟脯金盘烧蜡夜未央从妃进果蟠桃香坐上花开人未老他日重来花更好三千年后忽相逢再约羣仙醉蓬岛
　　观骆元直经进江南形势图
　　异时汉网踈天讨健儿马囓江南草石头重戍岂无兵将军不识丹阳道至今战骨埋秋霜伤心不忍问耆老龙蟠虎踞昔何雄赤壁濡须在眼中浔阳江水射蛟处旌旗拂天来向东艨艟塞川不敢下昔人曽此破曹公横江九道波翻屋试请轻兵渡淮曲夜入长安人不知应见画图心已熟他日将军按此图鼓行而西如破竹
　　和刘美中尚书聴寳月弹桃源春晓
　　何年凿源开混茫桃花两片吹红香烟消逺浦生防阳渔舟误行溪水长溪回岸转山隙光疑有绛阙仙人房居民争出罗酒浆花间笑语音琅琅抱琴释子眉发苍响泉韵磬鸣长廊能谈往事悲孟尝昔时台沼今耕桑又如勇士赴敌塲坐令游子思故乡清猿抱木号鸿荒孤吟划见丹凤翔曲终待月西南厢重调十指初不忙如见古画秦衣裳春天百鸟争颉颃桃源归来今已忘弹到落花空断肠
　　题罗畴老家明妃辞汉图
　　明妃辞汉出宫门丰容靓饰朝至尊至尊左右皆动色明妃欲语复吞咽三千蛾眉塞天阍帝独不识王昭君顾影徘徊复良久尚冀君王一回首当时自倚絶世姿不将赂结毛延寿可怜朱网画香车却来逺嫁呼韩邪不如归州旧村女三幅罗裙两髻丫陌上花开大堤暖细雨春风归缓缓寜从禁籞落风沙长路漫漫碧云断忽看汉月临氊裘泪湿弹丝锦臂鞲龙眠防作无声句写得当时一段愁
　　送李亭仲赴荆南辟
　　少年胆气横秋烟腰间櫑具森龙泉出门万里探虎穴锦带雕鞍明积雪洞庭木叶飞霜风将军秉旄西击戎旌旗戈甲照湖海欃枪欲灭髦头空须君磨盾作露布挿羽来奏明光宫
　　丽人行【读大业拾遗作】
　　桃叶山前宫漏迟宫人傍辇持花枝君王喜慿绛仙立殿脚争画双长眉欲把琵琶弹出塞结绮临春时事改井边忽见张丽华忍聴后庭歌一再
　　早行
