<!-- { "loadSidebar": true } -->
　　星光欲没晓光连霞晕红浮一角天干尽小园花上露日痕恰恰到窻前
　　归来
　　近日多骚客吾衰不可追松间哦鲁颂花下看唐诗好鸟山深语寒蝉日暮悲此声长叶律新句总堪疑
　　公安
　　市人屋井底拣与江堤平大江压堤来浩浩势欲倾古堤腾长蛇独与江争衡积流増巨涨飘突万马惊油河与之合盘涡沸淜腾折旋声汹涌呑汲翻长鲸微茫隔邨岸百尺崩沙頳中流有行舟来往如飞蝇巨风推银山性命鸿毛轻设险防东南天巧如揭绳用武莫若荆豪雄所交争徳欲兴刘于焉深经营坐防此要湍进退窥敌情时事一阨塞拂衣开西扃至今闻西偏城治余丘陵汤汤横乎前何畏百万兵善卫保其吭坐待其师崩更能用吾长谈笑取其赢何者非神机用之须人英机畧失所用山川无常形休兵不敢论凄咽含余情
　　中秋舟次沙津
　　去年中秋月照我入桂城今年中秋月送吾到江陵桂林二千八百里城边买船发春水潇湘六月寒如氷洞庭湖中秋气生峡江西来雪波急片帆带雨烟中湿朔雁不来芦苇秋风林淅沥生人愁反思前年风露好月入金罇醉将倒如今飘落千万山烟波弥漫几时还露香堂中千百瓮玉瓶取醉风吹梦今宵管閙繁华灯火沙头一万家争似诗翁弄江月微吟还自汲江花
　　郁孤
　　台髙日欲暝晚眺眼増明叠嶂罗云树双流抱粉城低浮烟万栋清送月三更尚约秋吟夜江声带雨听
　　病起
　　煮药炉边过一春瘦骸唯与病相亲雨多药褁易生晕润透巾纱懒拂尘枕上最宜思过静中倒得养精神不辞小现维摩诘只恐今无问病人
　　枝江九日简周宰
　　日车不照出郊车门外天阴云尚麤青州未有居士供白衣知是谁家奴江山有恨横饥眼茱菊无情对卧壶赢得闲闗吟苦句定无人敢唤催租
　　公安寓馆夜立观前用载韵
　　翛翛一古观我到夜何其仙磬吟风殿幽人汲露池星沈萤聚水月倒悬篱四起钟声乱凌风欲化肌
　　秋夜读书
　　青灯敞虗堂微风动衣襟兀坐耽陈编起观星河沈古人岂可见所希见其心终然发氷叹不寐鸣牀琴
　　梅
　　自见梅开后相看不暂离只因愁落去不忍看繁时佳实羮堪味遗音角可期牡丹専冨贵春尽却空枝

　　两宋名贤小集卷二百六十六
　　钦定四库全书
　　两宋名贤小集卷二百六十七
　　宋　陈　思　编
　　元　陈世隆　补
　　斗野藁支
　　张蕴字仁溥邢州人理宗时为礼部郎官与浮玉施枢往还相善有斗野藁支一巻
　　云间
　　勌倚柁楼闻鹤唳半生此地一经过机云故宅荒凉月湖海新秋浩荡波晓艇红莲商客市夜窓白苎女儿歌吟边冷被沙鸥笑衣化京尘鬓亦皤
　　江湖伟观
　　隄柳朝朝送酒船一阑山色越帆烟蓬莱云气东溟外阊阖星辰北斗前突兀向来无此屋登临当日有诸贤夕阳过雁慵囘首吟入关河万里天
　　凤鹤鹊三题与江社同赋
　　一去朝阳寂不闻西康台北起寒云梧花竹实年年事奈此喧啾百鸟羣
　　冰雪精神两瘦芦天风入羽思江湖逋仙梅下曽相识千载归来一语无
　　月树争枝影共寒楂楂飞过屋头山五陵年少多春闷一弹千金落等闲
　　顾遥
　　海水还清浅停杯问二豪雨来江色暝沙长岸容高鞅吏何能脱王程敢惮劳秋风柁楼底短发不禁搔
　　钱氏东皋
　　百年钟鼓园林在人物萧疎更海乡藤络边嵌山解长花移邺本土犹香棋声靓昼林隂淡扇影闲秋水气长莫道官忙行乐少也分物色到奚囊
　　上海
　　梦断三更鹤芦边系短蓬听潮看海月坐石受天风物至秋而化年来我亦翁长歌相劳事犹喜此樽同
　　新晴
　　林影熹微晓乍晴老于世故独关情运烽未撤边头戍积潦犹妨陇上畊几为饷蚕忧湿叶重因漂麦困饥萌龙公多事多劳耳万里由来要得平
　　録録
　　録録竟何为衣尘日以缁故人闲入梦乆雨颇妨畦燕履登巢息蜂程载蜜亏独斟莲叶酒愁絶杏花诗
　　除夕
　　京国逢除夕栖迟鬓欲霜春声生竹爆岁色动椒香戒睡听鸡早占诗探茧忙烛花频送喜儿女笑烘堂
　　祷雪天竺由灵鹫过冷泉
　　降香天竺去瀹茗冷泉来新径石间过危亭木杪开烟山晴若画桑叶湿如灰防检经行处今年未见梅
　　祀事
　　误被鸡催起闲听漏鼓稀书檠风展巻香笼火生衣困嗅茶犹病吟飱菊可肥月明天路靓亲到帝旁归
　　西湖清明
　　芳天新霁惠风和软緑平隄凝不波桃李无言看客惯楼台如画占山多游裾匝路填车马翠榜开筵鬭绮罗寂寂寒烟生水面白鸥奈此月明何
　　酥
　　兼味醍醐外分身乳酪中江南鸣穉犊塞上寄飞鸿干雨看如幻生盐讶渐融臈残犹有待煎取牡丹红
　　仓蛎次韵芸隐
　　相黏成什伯峯耸若山王【史南人呼明驼为山王】攻处须犀汁持来出蟹汤梅花霜后味竹色酒边香坐忆游闽乐今年始得尝
　　次韵月中闻鹤
　　月明华表语霜清万籁沈沈静有声一自别来璚树长几囘飞梦到层城
　　孤影徘徊月旦中流离满贮酒如空东皇太乙应来下笑指梅花一信通
　　斋宫偶题
　　众緑扶疎雨气清柳花吹作小池萍文窓昼寂斋房邃三潄华池诵玉经
　　同寮约游香林分韵得林字
　　约我当休沐同过香遁林棋边翻覆手酒外太平心石潄晴湍细猿吟夏木深归帆带疎雨凉意满幽襟
　　春潮偶题
　　忙里偷闲答物华一官随分是生涯春风酒棹河堤柳晓月吟鞯辇路花报喜忽闻枝上鹊忘机时下屋头鸦残年闷钝今朝尽重对菱花拂帽纱
　　重游大涤洞天
　　涧水冷冷石发新松花香靓翠崖深云生不没仙人迹丹化犹啼捣药禽洗眼人多求圣水醒心吾独爱清音杖藜更欲过新洞羡尔春空一洗襟
　　东庵与道者语有感
　　瘦策松间日又斜更过南崦吃新茶丹青岭树明寒叶水墨江天噪乱鸦付酒一杯真乐事读书万巻是愁涯更尝世故知闲味河水依然鬓自华
　　朱柿
　　慈恩分种远骈实渥如丹垂野华星灿然云火树寒蟹螯微有忌猩血讶难抟七絶虽堪赏无劳把核钻
　　喜李鹤田至次阮云心韵兼寄
　　月树秋来碧几寻古芗熏彻紫芝吟无因得去陪清赏秪寄山君一寸心
　　浇酒逋梅又几囘愁吟旧雨独登台星星鹤语山窓晓割得云心古锦来
　　九日
　　细看黄花把一枝东篱犹是昔人非题糕酒外豪心在吹帽风前素髪稀雁叫霜天悲故国鸦翻溪树背寒晖百年独有闲居乐可怪东山事竟违
　　道塲山
　　访碑无古迹丹碧覆嵳峩塔向城中共山从寺右多疎松小溪路远溇太湖波何处书堂在犹嫌隔翠萝
　　何山
　　山因人得姓人去佛来居隣有天章墓碑无玉局书幽溪通古阁荒涧入春畬客子吟须冷高峯夕照余
　　月泉纪游
　　小春霜寓晓闲访古招提何岁斋鱼废初顾迷先民堂上像寓客柱间题僧户蜂分小山形虎穴低松青江庙北竹老野桥西亲汲聊煎茗深登信杖藜琴师年九十相见手重携
　　不寐
　　空牀展转对孤檠寒漏年长更雨声如此乾坤闲岁月明朝华髪满头生
　　寄鹤田
　　鹤向孤山去未归片云行雁与心期新诗不着工夫得雪外看花独立时
　　至后
　　阳生七日騐飞葭衮衮天机岁载华江草未囘青帝梦香云漏泄与梅花
　　云川次韵鹤田
　　苕霅双流合颿樯万里通连山黄独雪一雁白苹风酒户春醅浅鱼村晚市同旧游蕉鹿外未老巳成翁
　　岁晏用赵谊父访云心韵以寄
　　看春知几度元发故应非世事真犹梦人生瘦胜肥竹边随意入梅下得诗归缅想羊何友湖山乐所依
　　正月二日雪
　　雨送冬雷了如簁堕晓晴萦盈溪树色骚杀纸窓声着瓦消还易因风冻不成纷纷门外履犹自贺元正
　　送晏桂山赴高沙郡
　　青衫赴阙巳三迁红斾临州不五年旧吏夸荣从事府新民迎拥使君韀牡丹池馆春融日莼叶汀洲水涨天自是边筹谈笑办归来仍侍玉皇前
　　接武容台彼一时溪乡重幸得追随鸥前心事沧浪影梅下吟情汗漫期感慨中年无近别徘徊明月有相思殷勤劝醉阳关晓受尽揶揄只自知
　　秋思
　　暑退凉生体气佳卷帘听雨感年华西风叶叶梧桐冷开尽庭前白鹤花
　　溪上
　　今夕知何夕吾意亦良适明月满舩蓬清风动帷席雨过前溪浑停云半空白衰荷无娇红老梧有枯碧频更烛对棋仍把酒浇石岁行变暄凉朋情慨离索相思日以长孤吟夜方寂露下客衣单草际萤光奕年年修玩心一醉不得惜
　　鹤田还江右
　　欲留云共住云去楚天长此日吾犹惜中年别易伤搜吟梅下影睹奕橘中香谨勿移山诺春风入帝乡
　　归雁亭
　　青云影里自由身几倚阑干看不真又是江湖春雪尽年年肠断玉关人
　　午日次韵池袭父
　　小泊苹香柳下矶重逢佳节感年时束篙偶作人形想采药须供国手医江镜愿为明主监楚菰愁赋逐臣词酒边听尽敲蓬雨数日淮南去未迟
　　垂虹
　　四岸俱无只有天烟樯如雨落鸥前不知笠泽翁何许波上青风一万年
　　忆看前游十四年三高祠下夕阳船无钱买得鲈鱼鲙吟就菊花香里眠
　　姑苏台
　　故址畊残草树秋无人曽见鹿来游甬东亦是当时月不照笙歌只照愁
　　虎丘
　　曼陀石上无根树厯厯生公说法余劒水一清彻底至今人说有龙居
　　惠山
　　石苔滑润屋连斜第二泉边古佛家一壑松风听不了郤留僧坐自煎茶
　　栋花
　　緑树菲菲紫白香犹堪纒黍吊沈湘江南四月无风讯青草前头蝶思狂
　　毗陵天庆观龙
　　殿隂壁老怀仁笔头角峥嵘春起蛰有时麾斥惠山云行雨归来半生湿
　　丹阳道中流寓人
　　累土编茅古制庳官田种秫得沾私自言身徤无徭役犹胜平生江北时
　　京口运河上
　　荒荒永岸水如沟翁仲无言立上头日日餫舟衔尾去东南民力尚支不
　　多景楼
　　假日此登临凄凉北望心戍烽孤障杳塔影一江深壮士投鞭想将军誓檝吟所嗟人事异天险古犹今
　　金山
　　江心台殿切空云夜月鱼龙影不分八十老僧相引说潮痕不上郭公坟
　　州
　　如此江涛更有人佛貍竟死不能兵幅巾短櫂鸥前梦未省当时有此城
　　维杨即事
　　牛斗星边禹贡州东南屏蔽大江流向来明月珠帘梦不信秋风夜柝愁
　　皂角林前野地寛新塘路口草泥干天乎如此功名事成败观人自昔难
　　茅屋芦门半市坊居民无事亦军装愁来莫上城头望西北浮云接太阳
　　月明城上韵边笳一枕三更梦到家不耐楚氛真僻性赋诗酌酒与琼花
　　土雾如蒸暴暑天烛龙偏驻柳边船三清观里风廊午满意题诗借榻眠
　　平山堂吊古
　　隔江山色画图中故趾荒来与庙通画地雄添淮海水占星南直斗牛宫试评蜀味长泉在欲唱欧词古柳空往事茫茫増感慨聊凭戍卒指西东
　　平山和韵鹤田
　　琼花应自笑南翁白发栖栖逐断篷兵后百年城郭是尘间多事古今同孤烟远堠如常雨五月穷边尚冷风可待莼鲈归尽兴长吟且复付杯中
　　道中观戽水戏书
　　秧马泥深茧犊闲烛龙顾影桔橰间寻常六月江南雨不比君王帑藏悭

　　两宋名贤小集巻二百六十七
　　钦定四库全书
　　两宋名贤小集卷二百六十八
