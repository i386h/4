<!-- { "loadSidebar": true } -->
　　诗巻随身四十年忙时参得竹箄禅而今投老湘西寺卧看湘江水拍天
　　句中有眼悟方知悟处还同病着锥一个机关无两用乌窠拈起布毛吹
　　闻徳逺与曾裘甫黎师侯防饮范周士所三首
　　海棠开后碧桃开寒食人家燕子来一病闭门三十日更无屐齿到苍苔
　　张饮名园乐有余奉常何苦但斋居一杯我亦垂涎甚病起无聊只羡渠
　　臞曽句法早知名新筑诗坛五字城不要绨袍怜范叔应将石鼎调弥明
　　萍乡境上有驿傍有老杉余百本余过而爱之驿无名余名之曰爱直而为之诗又以告邑大夫赵君公廪曰使继自今为令者幸如君之贤也则此杉长存不然将斧斤斯民以自封植于杉何有
　　此杉已百年林立官道侧鬼神所诃防斧斤不敢迫爱此遗直姿凛凛有正色未云支大厦聊以防行客作诗调令尹为我驿壁刻但使杉长存悬知子清白
　　游千山观
　　朝游七星岩莫上千山观东西两奇絶势畧岭海半长江写缣素叠嶂俯杯按中有万雉城铁立不可玩伏龙起云雨老树舞影乱冲风挟惊电意恐崖谷断路悬石磴滑众客纷骇汗嵌空偶自托发若鸟集灌须臾便开霁杲日丽清汉却坐山巅亭容我乌帻岸长怀付樽酒别语不容判防须九垓外与子期汗漫
　　麒麟砚滴分韵得文字
　　素王西狩麟笔削昌斯文茂陵一角兽妙语闻终军壮哉笔砚间英姿欲拏云名参龟龙瑞威扫狐羣岂独濡毫端政尔清妖氛防当献君王玉殿春夜分输写胸中竒恩波被无垠
　　幽兴
　　海涵太阴日西坠画角一声城欲闭柴门闗上濯足眠万事不如髙枕睡睡乡广大我能容兀兀腾腾兴莫穷推枕起聸河汉近月明庭竹响清风
　　和仲弥性烟霏佳句兼简二车二首
　　收敛经纶寄一麾戏分风月与烟霏醉余防笔三千首老去苍官四十围露菊浦秋催落帽蜡花摧夜照更衣登临纵好难留滞白髪双亲待汝归
　　引手星辰逼太防荡胸云物散空霏莫山好处青成案秋月明时雪打围竹洗佳人千防泪荷翻仙子六铢衣岩西定有渔翁宿障雨拦风不肯归
　　庾楼和林黄中韵
　　九月扁舟下水风一尊佳处与君同眼髙四海氛尘外诗在千山紫翠中倾座只惊谈麈白踏筵不怕舞衫红楼头今古无穷事醉倚胡牀月满空
　　水仙
　　净色只应撩处士国香今不落民家江城望断春消息故遣诗人咏此花
　　赋衡山张氏米帖
　　人物千年海岳翁笔精墨妙与天通传闻有帖蔵张姓怪底湘江月贯虹
　　钦夫折赠海桐赋诗定叟晦夫皆和某敬报况
　　童童翠葢拥天香穷巷无人亦自芳能致诗豪四公子不敎辜负好风光
　　劝农以湘波不动楚山碧花压阑干春昼长为韵得干字
　　积雨已连月长沙尚春寒今朝定何朝唤客来江干问讯湘西寺露重江漫漫聊须万斛舟湍此千尺湍老松如相迎翠落头上冠却望城中花宝髻垂珠鬘劝农有故事般乐非所安薄晚防春园老稚随马鞍彘肩侑尊酒呼唤来同盘从容及鄙事尔汝开心肝我是耕田夫偶然此为官饱不知稼穑愧汝催租瘢愿言各努力长年好相看
　　陈仲思以太夫人髙年奉祠便养卜居城东茅屋数间淡如也移花种竹山林丘壑之胜湘中所无食不足而乐有余谓古之隠君子若仲思者非耶乾道戊子六月某同张钦夫过焉徘徊弥日既莫而忘去钦夫欲専壑买邻卜居有诗某次韵
　　平生交游中此士故耐久不折为米腰颇袖斵轮手卜居并东郭草草宫一亩日课种树书笺题徧窻牖花草当妻妾松竹是朋友上堂娱老亲家饭随野韭客至即举诗兴来亦沽酒清溪绕屋角古木老未朽翻翻荷见背戢戢鱼骈首幽观天所蔵胜践我独后不因南轩君兹游几时有为君便卖邻溪南好山阜我喜君亦狂呼儿挈尊卣一洒尘埃胸快若苗去莠晚凉佳月出人影散箕斗恨我当先归君能小留否
　　枢密端明先生宠分新茶将以丽句穆然清风久矣不作感叹之余辄敢属和三首
　　伐山万鼓震春雷春向家山挽得回定是君王思苦口便同金鼎荐盐梅
　　先生笔势挟春雷春色先从笔底回欲笑麤官成漫与望林止渴竟无梅【茶为邮卒所窃但诗筒至耳】
　　诗肠隠隠转饥雷【一作殷雷一作惊雷】春困无人与唤回强续新诗终不似空传衣鉢向黄梅
　　送慈曼如金山迎印老住大沩
　　传语金山山下龙乞将上水一帆风道人自有飞空锡只载中泠十丈洪
　　小山书院
　　万里清江占一湾藂生桂树防幽闲谁人得似刘郎子赋到淮南大小山
　　送邵怀英分鲁直诗韵人间风日不到处天上玉堂森宝书得书字
　　将酒浇君车问君行何如初无十万钱但有一束书往昔千官班渠曽缀簪裾日月九门隔江湖十年余老榦久凌剥寒灰费吹嘘今者尺一追问津承明庐蓬莱道家山紫极帝所居功名傥来尔步武当徐徐遥岑出疎林浅水行游鱼临分再三嘱音信莫我疎
　　送张定叟
　　戊子嵗二月定叟如南山行李太匆草问君何当还敬展南阳阡永慕涕巳潸毕事却登览纾子悲悴顔羣峰最髙处眼界穷尘寰紫葢款佛刹黄庭叩闗夜榻借云衲晓窻闯烟鬟野饭荐笋蕨幽寻剪榛菅酒贱可痛饮诗成要重删勿作贾胡留闺人赋刀环归时买竹防小破行囊悭
　　读书堂在乌江即唐张文昌读书处自五代至宋皆世守之渡江后为史氏所有
　　漫有五车书不读岂似一编勤过目痴儿鬻肆蠧鱼书巨富牙籖尘满屋市南水竹一亩空平生腹笥史长公闭戸却扫得真乐防搜万古窥鸿蒙淹留嵗时亦何有防勋兹事要持久吾家文昌读书处好在溪山落君手上方治定登文儒东观石渠森宝书望公起直承明庐从来海内知名士须读人间未读书
　　风雨石首呈同行寄荆州旧僚
　　昨日离筵酒未醒今朝风雨暗江亭近人积水全成緑隔岸荒山夜却青野史衣冠行木偶客船灯火散疎星寛程且作三旬约要看庐山紫翠屏
　　江行再用前韵
　　泽畔行吟我独醒归程不计短长亭西风送浪头头白芳草随人段段青昨夜疎蓬犹窘雨今朝严鼓欲侵星无人去唤华容宰画我江行作小屏
　　夜半走笔醻夀翁二首
　　短篷掀舞不得寐忽枉新诗手自开主人留客不作意更送一江风雨来
　　二年尘土堆中坐一到南楼眼暂开风静江平留不得特教黄鹄送诗来
　　琵琶亭二首
　　江州司马旧知音流落江湖感更深万里故人明月夜琵琶不作亦沾襟
　　浔阳江上琵琶月彭泽门前杨栁风两贤底许不相似哀乐虽殊吾意同
　　朱陵洞
　　黒云起我趾白雨过山脚却立朱陵洞一望紫虚阁神丹我已秘仙臂真可握试向静处聴空蒙有笙鹤
　　一览亭
　　城中十万戸亭脚五千丈小退鴈鹜行却立云霄上主人心如此坐子镜中像沙尾是我船烟波更空旷
　　睡起
　　睡起有佳声萧萧竹间雨蒿庐淡无营一榻不受暑防飔入牖来唤起香中缕抚巻忽超然空梁走饥鼠
　　去临川书西津渔家
　　作客临川又一年却寻归路浅滩船宦游到处真聊尔别恨何须更黯然夹道长红惭父老绕城浓碧记山川无端此地成留滞定自从渠有宿縁
　　上元设醮毕作长句
　　緑简朱书自叩真馥炉香雾晚絪緼雪花便作茶花白春色还随月色新江涨不忧堤万丈年丰何啻粟千囷防生只拟休官去拜胙归来吉梦频
　　过三塔寺二首
　　湖光防滟接天浮风卷银涛未肯休夜岸系舟来古塔不妨踪迹更滞留
　　层峦叠嶂几重重万顷烟波浩中钓艇未归饶夕照耳边芦苇战寒风
　　玉渊亭
　　灵源直上与天通借路来从五老峯试向阑干敲柱杖为君唤起玉渊龙
　　万杉寺二首
　　庄田总是昭陵赐更着官船载御书今日残僧无饭吃却催积欠意何如
　　老树参天一万株庐山佳处着浮图只因买断山中景破费神龙百斛珠
　　三塔寺寒光亭【见南畿梵刹志増】
　　亭依三塔占清幽松竹环除翠欲流晓色晴开千丈月波光冷浸一天秋琼瑶影里诗僧屋云锦香中劒客舟风送不知何处笛雁声惊起荻花洲
　　咏梅次韵二首
　　楼上箫声欲断魂仙官分与一枝春旋摧妆额添新样细撚香须数玉尘月下精神宜淡贮雪边肌体更清匀老来花事无消息只有君诗当写真
　　天与孤标不受尘生憎桃李鬬芳新诗成名下无虚士花在身边当丽人只恐素英欺白髪试烦纎手挿乌巾风流今代神仙尉管得河阳县里春
　　楞伽寺三絶
　　硃砂峯下楞伽寺白髪僧生乙丑年乞我一杯清净水为扶脚力上层巅
　　天围欲尽三千界地险真成百二闗不向中峯最髙处诸君原未识庐山
　　山北山南刼火余如何留得此僧居【一作庐】可怜钟阁三枝竹无复山房万巻书
　　鸾溪
　　苍龙翔舞余千仞瀑水奔流欲百盘定自山灵怜寂寞故敎临镜有窥鸾
　　漪澜堂
　　水漫春洲到处通樯杆无数挿空蒙主人只爱堂前木不放庐山入眼中
　　子余许修草堂遣句劝请
　　莲社髙人久寂寥草堂风物故萧萧追还旧观须公等唤我它年寄一瓢
　　有怀长沙知识呈钦夫兄弟二首
　　春风花栁又芳姸更接髯郎水竹园小阁横桥俱胜絶只应欠我共开筵
　　召公分陜是东邻天逺堂中好主人更喜新来黄太史賸佳句了新春
　　题塔子寺
　　酴醿压架玉交加深院无人有落花却忆江南田舍乐旋敲生火煑新茶
　　题断堤寺三首
　　柔桑细麦绿油油云水烘春烂不收马上困来寻歇处断堤寺里半时留
　　堤边杨栁密蔵鵶堤上游人两髻丫可惜行春来较晚谁家留得碧桃花
　　古寺留春最得多紫防花畔海棠窠无人嵗晚同幽独古栢阴森着薜萝
　　山居
　　松韵笙竽径云容水墨天人行秋色里莺语落花边修竹三间屋清泉二顷田了无官府事鸡犬慕神仙【四川总志御选】

　　两宋名贤小集巻一百四十六
　　钦定四库全书
　　两宋名贤小集巻一百四十七
　　宋　陈　思　编
　　元　陈世隆　补
　　岳忠武摭藁
　　岳飞字鹏举相州汤阴人宣和间应真定宣抚幕累立战功南渡歴少保河南北诸路招讨使进枢密副使封武昌郡开国公罢为万夀观使为秦桧所陷殒大理寺狱淳熈六年赐諡武穆嘉定四年追封鄂王淳祐六年改諡忠武有集
　　从驾游西内应制诗
　　勅报游西内春光霭上林花团千朶锦栁燃万条金燕绕龙旗舞莺随鳯辇吟君王即天地化育一仁心
　　题翠岩寺
　　秋风江上驻王师暂向云山蹑翠防忠义必期清塞水功名真欲镇边圻山林啸聚何劳取沙漠尘飞定破机行复三关迎二圣坐看席卷尽擒归
　　巍石山龙居寺
　　巍石山前寺林泉胜复幽紫金诸佛像白雪老僧头潭水寒生月松风夜带秋我来属龙语为雨济民忧
　　游金山
　　第一泉头过几日黄花犹待客重来男儿有意扶中国不斩楼兰不易回
　　题池州翠防亭
　　经年尘土满征衣嬴得寻芳上翠防好水好山观未足马蹄催趁月明归
　　送紫岩张先生北伐
　　号令风霆迅天声动北陬长驱渡河洛直向燕幽痛饮黄龙府鏖兵木叶楼归来报明主恢复旧神州
　　华严院
　　手扶竹杖访黄龙旧穴空遗虎子踪云鏁断岩无覔处半山松竹撼秋风
　　寄浮屠慧海
