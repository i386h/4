<!-- { "loadSidebar": true } -->
　　溪堂辟小轩此景絶可爱蔡松道东边千载典型在髙低万顷田面势溪向背生绡一幅寛晴雨不尽态中有谪仙人来寻莘野耒畎亩虽不忘知进不如退乾坤入醉眼风月出吟喙我非人境游亭在人境内心平水不波见逺山无碍时携琰石游间以刘白辈仆忝老诸生来扣佛三昧
　　题简上人西亭诗文后
　　真如非字义绮语道之疵未见西亭作长为北礀欺晚因僧媚逺初实客从曦多少才名士沈沦世不知梦呈乐轩先生既觉不失一字録呈竹溪玉堂
　　不见仙翁四十春幸然丘陇在比邻当年四海从游者报佛深恩有几人【艾轩先生工部侍郎文节林公一传为网山林先生讳亦之字学可再传为乐轩林先生讳藻字元洁皆有集行世竹溪乐轩之嫡子也】









　　两宋名贤小集卷二百七十二
　　钦定四库全书
　　两宋名贤小集巻二百七十三
　　宋　陈　思　编
　　元　陈世隆　补
　　石屏续集【一】
　　戴复古字式之天台黄岩人居南塘石屏山因自号焉负奇尚气慷慨不羁少孤痛父东臯子遗言收拾残稿遂笃志于诗从雪巢林景思竹隠徐渊子讲明句法复登放翁之门而诗益进南游瓯闽北窥呉越逾梅岭穷桂林上防稽絶重江浮彭蠡泛洞庭望匡庐五老九疑诸峯然后放于淮泗归老委羽之下游歴既广闻见益多为学益髙深而奥宻以诗鸣江湖间五十年
　　客行河水东
　　客行河水东客行河水西客行河水南客行河水北行行无已时朱顔变老色至人栖一方庭戸罗八极保心如止水不受万物役有道肥其躯故能适所息
　　凤鸣有吉凶
　　鹊叫令人喜鸦噪令人憎人心自分别吉凶属禽声舜时有凤鸣文王时亦鸣汉时凤亦鸣六朝时亦鸣凤鸣有吉凶人不仔细听
　　江南新体【王建有此体别张诚子】
　　郎船江下泊妾家楼上住朝朝暮暮间上下两相顾相顾不相亲风波愁杀人
　　感寓四首
　　采薇人固髙饮露蝉遂清谋兹一粒粟举世共营营营营亦多涂中有亏与盈陋巷一箪食朱门九鼎烹穷达各有命繄谁主权衡吾生未可必秋风白发生
　　蛛网羃虚檐一饱罗羣飞寒蚕囓枯桑一身终茧丝物物巧生理我生拙奚为貂裘日已敝石田歳长饥一贫已到骨一气傥未衰举目送飞鸿悠悠知我谁
　　夜雨挟秋风摵摵撼庭树浮生堪几秋青鬓忽已素铅刀刲九牛防蹇望长路所操莽无奇自好徒自误改弦调新声履道易故步收功在桑榆其敢忽迟暮
　　红紫委路尘緑树有嘉色刳心晚闻道玩物若有得青春坐销歇方兹见真实人生到中年胡不保明徳秋风堕庭梧栖凤去无迹矫首碧云端一语三叹息
　　频酌淮河水
　　有客游濠梁频酌淮河水东南水多咸不如此水美春风吹緑波郁郁中原气莫向北岸汲中有英雄泪
　　刈麦行
　　腰镰上陇刈黄云东家西家麦满门前村寡妇拾滞穂饘粥有余炊饼饵我闻淮南麦最多麦田今歳屯干戈饱饭不知征战苦生长此方真乐土
　　元宵雨
　　穷人不谋欢元夜如常时晴雨均寂寞蚤与一睡期朱门粲灯火歌舞临酒池酒防欢不足九街恣游嬉前呵惊市人箫皷逐后随片云头上黑翻得失意归
　　鄂渚张唐卿周嘉仲送别
　　武昌江头人送别杨栁秋来不堪折汉阳门外望南楼昨日不知今日愁英雄握手新相识人情正好成南北酒防人散最闗情一雁西飞楚天碧
　　诘燕
　　去年汝来巢我屋梁间污泥髙一尺啄腥抛秽不汝厌生长羣雏我护惜家贫恵爱不及人自谓于汝独有力不望汝如灵蛇衔宝珠雀献金环来报徳春风期汝一相顾对语茅檐慰岑寂如何今年来于我絶踪迹一贪帘幙画堂间便视吾庐为弃物
　　寄赵鼎臣
　　学如刘子政不使校书天禄阁文如李太白不使待诏金銮殿倚楼终日看庐山赢得虚名闻九县才忌太髙心忌太清平平穏穏为公为卿骐骥可羁乃归帝闲麟凤莫测为瑞人间人间为瑞徒能好骐骥可羁终逺到歳寒心事几人知手把梅花供一笑
　　阿奇晬日
　　穷居少生涯养子如种谷寸苗方在手想像秋禾熟吾儿天所恵骨相颇丰硕娟娟懐抱中一歳至周日愿汝无灾害长大庶可必十歳聪明开二十早奋发胷蟠三万巻手握五色笔防勲文字场致君以儒术不然学孙呉从横万人敌为国取中原辟地去防北他年汝成就料我头已白光华照老眼甘防不可缺为子必纯孝为臣必正直以我期望心一日必一祝勿谓痴小儿茫然无知识胎教尚有闻斯言岂无益
　　松江舟中四首荷叶浦时有不测末句故及之
　　夜听枫桥钟晓汲松江水客行信悤悤少住亦可喜且食鳜鱼肥莫问鲈鱼美
　　垂虹五百步太湖三万顷除却岳阳楼天下无此景范蠡挟西施功名付烟艇
　　秋风吹客衣归兴浩难写寒林噪晚鸦红日堕平野篙师解人意防棹酒旗下
　　扁舟乃官差舟子吾语汝汝为我作劳吾亦不汝负好向上塘行莫过荷叶浦
　　渔父词二首
　　渔父饮不须钱栁枝斜贯锦鳞鲜换酒却归船
　　渔父醉钓竿闲栁下呼儿牢系船髙眠风月天
　　观陆士龙作顾彦先妇答夫二首有感次韵
　　北风吹歳暮空闺独栖止夙兴泪盈掬夕息梦十里妾生胡不辰失身从荡子嚼蘗苦我心餐氷噤我齿离异奚足悲险涩可胜纪寄书西飞雁反复话终始
　　鼠璞窃美名冠玉假外观良人夸意气下妾愁歳晏念君始行迈雪岭梅初粲春风桃已红光阴等飞弹相思果如何金环寛玉腕昔为连理枝今作抟沙散惜哉牛与女脉脉阻河汉特栖良独难守坚祗自讃双剑几时合寄声问华焕勿听五羊歌富贵忘贫贱
　　栗斋巩仲至以元结文集为赠
　　寻常被酒时归则急投枕为爱次山文今夜醉忘寝伟哉浯溪碑千载气凛凛舂陵贼退篇少陵犹敛袵文章自一家其意则古甚太羮遗五味纯素薄文锦聱牙不同俗斯人异所禀君君望尧舜人人欲仓廪古道不可行时对洼樽饮
　　杜甫祠
　　呜呼杜少陵醉卧春江涨文章万丈光不随枯骨葬平生稷契心致君尧舜上时兮弗我与屹然抱微尚干戈奔走踪道路饥寒状艸中辨君臣笔端咏将相髙吟比兴体力救风雅丧如史数千篇才气一何壮到今五百年如公尚无恙麒麟守髙阡貂蝉入画像一死不几时声迹两尘莽何如耒阳江头三尺荒艸坟名如日月光天壤
　　琵琶亭
　　浔阳江头秋月明黄芦叶底秋风声银龙行酒送归客丈夫不为儿女情隔船琵琶自愁思何预江州司马事为渠感激作歌行一篇六百一十字白乐天白乐天平生多为达者语到此胡为不释然弗堪谪宦便归去庐山故接柴桑路不寻黄菊伴渊明忍泣青衫对商妇
　　送李来宾
　　君作来宾宰听我説来宾蛮俗无王化当为行化人有民无租赋租赋出商旅逐利遭重征商旅亦良苦能放一分寛可减十分怨不爱资囊橐但爱了支遣民穷赖抚摩官贫俸不多但得百姓安俸薄其奈何勿谓朝廷逺官职易迁转律身贵廉勤御事要明断自县辟为州指日为太守须知早归来瘴乡不可久
　　题姚雪蓬使君所藏苏野塘画
　　髙者为山坳者为壑为烟为云渺渺漠漠水鸟树林人家聚落骑者何之舟者未泊三尺纸上万象交错天机自然神惊鬼愕呜呼此吾之故人野塘苏元龙之墨迹中有石屏老泪痕又为野塘添一笔
　　章泉二老歌
　　在昔商山传四皓又闻香山图九老异乡异姓适同时争如章泉一家兄弟登期颐章泉之上两山下有地可宫田可稼伯也仲也蚤休官季也相约归林泉名动京师耕谷口山中有诗天下传一生得闲兼得夀皓首厐眉世稀有竹隠先生八十三定庵居士七十九客从逺方来亦是六十叟手把一枝梅奉劝两翁酒问翁何以致遐龄请翁细説吾细听不烧丹不学仙五行有长数天所禀赋焉人生一气统四体众人斵丧吾能全要知养心无他术日多吃饭夜独眠承翁见教谢翁去两翁慇懃留我住是夜醉眠苔竹轩梦见山灵向我言翁之所説皆不然两翁盛徳合乎天天与遐龄五百年
　　毗陵呈王君保使君二首
　　姑苏道士天酒星醉笔写出双龙形墨迹从横夺造化蜿蜒满壁令人惊一龙翻身出云表口吞八极沧溟小手弄宝珠珠欲飞握入掌中拳五爪一龙排山山为开头角与石争崔嵬波涛怒起接云气不向九霄行两来万物焦枯天作旱两雄壁隠宁非懒真龙不用只画图猛拍防干寄三叹
　　右天庆观画龙自题姑苏羽士李懐仁醉笔
　　何人笔端有许力卷来一片潇湘碧摩挲老眼看不真怪是层波涌虚壁天庆观中双黑龙物色虽殊妙处同能将此水畜彼龙方知画手有神通龙兮水兮终防遇天下苍生待霖雨
　　右太平寺画水
　　南岳
　　南云缥缈连苍穹七十二峯朝祝融凌空栋宇赤帝宅脩廊翼翼生寒风朝家遣使严祀典御香当殿开宸封愿福四海扶九重干戈永息年屡丰五岳今惟见南岳北望乾坤双泪落
　　玉华洞
　　忆昨游桂林岩洞甲天下奇奇怪怪生妙不可模冩玉华东西岩具体而微者神工巧穿凿石壁生孔罅玲珑透风月宜冬复宜夏中有补陀仙坐断此萧洒空山茅苇区无地可税驾举目忽此逢心骇见希诧题诗媿未能斯人亦无暇
　　祝二严
　　仆本山野人渔樵共居处小年学父诗用心亦良苦捜索空虚腹缀缉艰辛语糊口走四方白头无伴侣前年得严粲今年得严羽我自得二严牛铎谐钟吕粲也苦吟身束之以簮组遍参百家体终乃师杜甫羽也天姿髙不肯事科举风雅与骚些歴歴在肺腑持论伤太髙与世或龃龉长歌激古风自立一门戸二严我所敬二严亦我与我老归故山残年能几许平生五百篇无人为之主零落天地间未必似尘土再拜祝二严为我收拾取
　　懐家三首
　　白发出门来三见梅花谢客路有歳年归心无昼夜强言不思家对人作意气惟有布被头见我思家泪三年寄百书几书到我屋昨夜梦中归及见老妻哭















　　两宋名贤小集卷二百七十三
　　钦定四库全书
　　两宋名贤小集卷二百七十四
　　宋　陈　思　编
　　元　陈世隆　补
　　石屏续集【二】
　　戴复古
　　饮中
　　布衣不换锦宫袍刺骨清寒气自豪腹有别肠能贮酒天生左手惯持螯绳头骥尾宜千里鹤在鸡羣亦九臯贤似屈平宜独醒不禁憔悴赋离骚
　　静斋张敏则舍人赠诗因用其韵为酬
　　胷次诗书一清学如耕稼到秋成十年闭戸存吾道万事无心逐世情叶落花开闗气数山长水逺是功名摩挲老眼看新贵九鼎鸿毛孰重轻
　　客游
　　不能郁郁窟中藏大笑出门游四方与世周旋持酒盏观人胜败坐碁坊倒餐甘蔗入佳境尽着锦衣归故乡此志十年犹未遂倚楼心事楚天长
　　新安寒食
　　不拟今年到歙州要知行止岂人谋一百五日客懐恶三十六峯春雨愁老矣此身犹道路凄其归梦绕松楸花瓢仙子无由见千里江山负逺游
　　乌聊山登览
　　抖擞嚣尘上翠微傍溪寺上坐题诗忽闻啼鸟不知处细看好山无厌时风扫云烟开逺景人携香火谒荒祠客来千里登临意説与时人未必知
　　癖习
　　平生癖习未全除虚事经心实事踈为惜落花慵扫地每看脩竹欲移居逢人共作亡何饮拨冗时观未见书争奈一贫随我在思量不若把犂锄
　　赵升卿有官不肯为里居有贤声访之于深巷中
