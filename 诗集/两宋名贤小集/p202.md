<!-- { "loadSidebar": true } -->
　　五寸管能摹造化七弦琴解写人心平生不作麒麟梦且聴髙山流水音
　　夀杨龢父
　　诞日娱亲始是荣如君庆事世难并名园春满三三径眉夀天开九九龄帝渥频霑新诰紫【双亲即日两膺封诰】文阶重焕旧氊青玉杯従此年年把笑劝樽前两福星
　　赠梓潼袁君西归
　　君辞万里蜀东游海之壖所挟大易数自谓探幽縦横布筹算妙若蓍之圆殷勤扣其説得数须得全人生穹壤间其孰司陶甄短长辨鳬鹤百一分防蚿造物初何必赋受自尔偏数有饶与乏定命谁能迁理则无亏盈一性各浑然顔跖偶夀夭尧桀非愚贤缅懐乐正子圣门得真传全生必全归此语星日悬予生故多奇荣枯聴诸天独有任道心未死须干干君提空囊至又复垂槖旋丰尝卜而来所遇非昔泉术工用乃拙为子笑且怜矢诗苦不多聊压瞿塘船
　　防三山十二县宰
　　皇皇造化钧槖籥生万彚林林满穹壤异体实同气痛痒本相闗彼已当一视矧惟守令职休戚我焉寄盍推若保心睠焉抚孩穉横目事征求往往学顽痹牀剥肤已侵鹰击毛尽摰但期已丰腴遑恤彼憔悴近来二十年贪风日滋炽蒲萄得凉州西园哄成市环瞻郡邑间大半皆汚吏民穷盗乃起原野厌枯胔哀哉罗祸徒念之辄挥涕天地忽开张清飇扫氛曀我乃于此时拥旄忝为帅顾慙老儒生蹇拙乏长技同官为僚友努力图共济惟闽古大都星罗邑十二岂无良大夫与我同厥志要如羔羊直委蛇自无愧勿为硕防贪踯躅乃多畏上方明黜陟我亦公举刺民言即丰碑令闻疾邮置黄堂一巵酒殷勤抒至意慎勿多酌余忧心正如醉
　　游鼓山
　　六月二日偕潜夫参谋诸友游鼓山余涌泉亭明旦登天风海涛坐白云亭追懐昔游怆然有感偶成拙诗奉呈并简住山明师
　　严宸有追诏趣上太守符疲民未苏醒还顾空踌躇来寻灵源盟喜与佳客俱始酌清冷泉一浣丹墨洿超然烦溽中着身在氷壶迟明陟危亭云涛渺空虚烟霏倐开阖峰峦时有无伟哉此絶观雄压东南隅苍崖万仭立四面环琼琚翠木巧蔽亏亭午清阴敷令人澹忘归似到真华胥忆昨泛莲日选胜邀朋徒摩挲岩上刻慨仰赵与朱举觞酹且盟一节期终初重来三十年恍如隔朝晡并游四五人存者独清癯有懐子陈子感叹为欷歔子抱明月终我方长涂趋颠踣惧不免儆省当何如愿言祝同社着力相携扶禅伯亦可人新结峯顶庐老我故倦游轩冕非所娱防须脱尘鞿来依嬾残居
　　夀陈宰【昉】
　　花种河阳未十旬和薫四境蚤如春试看条教频频下字字无非育物仁
　　为民一念彻渊泉蔬茹余旬始吁天嵗事丰登邻寇熄乃知感应鼓桴然
　　赠呉景云
　　昭武呉景云善篆工刻为余作小印数枚奇妙可喜因有感为赋二首
　　锟铻切玉烂成泥妙手镌铜亦似之若会此机来学道石槃木鑚有通时
　　腰间争佩印累累真印从来少得知不向圣传中有省黄金斗大亦何为
　　送曺晋伯令尹之官
　　须江壮哉县谁遣莽成墟旧观嗟难复罢民苦未纾手摩应切切鞭算盍徐徐赖有贤邦伯当令子志摅此邑吾邻境尝闻叹恨深有田尽增税无楮可为衾愿布中和政母懐忿疾心归田当有日好聴宓生琴






　　两宋名贤小集巻二百五十八
　　钦定四库全书
　　两宋名贤小集巻二百五十九
　　宋　陈　思　编
　　元　陈世隆　补
　　鹤山诗集
　　魏了翁字华父号鹤山邛州蒲江人庆元五年进士理宗朝累官签书枢密院事改资政殿学士福州安抚使卒赠太师諡文靖有鹤山集
　　登万象楼和计次阳韵
　　尘缨羁我身对景慵着语青山唤倚栏壮气临颍汝层云卷油幕万岭眇烟缕酒阑一横笛楼前叶似雨
　　七夕南定楼饮同官
　　谁将明星贴天宇州国宫垣象官府更将四七随天旋常以昏中殷四序迢迢河汉衡秋旻前有苍龙履武牵牛正向西南来左右两旗北河鼓鼓星之侧为天桴鼓上三星为织女何年人号天女孙便把牛郎拟夫妇不知此是天闗梁河汉之津有常度晦明伏见莫非教肯为文人给嘲侮班曺庾谢犹讆言世上儿曺更堪数临风三诵大东诗须信辞章有今古
　　阁学袁侍郎燮以朝鲤豢龙两图见寄索和
　　物生宇宙间巨细统有宗鳞虫三百余厥长惟称龙滃雾弥六合神物閟千重维时赤鲤公坐制纎鳞穷纎鳞何足言什百来追踪亦有横江鳞望洋丧其雄于于圉圉然等辨殊卑崇一鳜掉头去恝然若将终三公不易介谁谓恵不恭鲁生陋汉仪商皓婴秦锋行吾之所安匪以惊愚庸又如秦汉后俗学千载同卓哉无极论上配禹孟功吾言聊自警母诮惟少通【右朝鲤】
　　乾坤包万有纳纳百囊罟人位乎两间利与害为御一气贯四时五风甘十雨神龙以为畜扰御不予侮河有背负图庭无漦流女义理之不明人情自疑沮范围吾职分往往苦违拒同室操戈鋋一身隔肺腑帝王豢龙意弃置那复取四灵非不霛有不得其所生息之相吹古今类如许古人体天意万物我其主虫莫知于龙拊循如士伍今何故无人亦足騐胸府声和鳯来仪心平辔如组矧伊人中瑞治乱系嘿语欲入而闭门谁出不由户兹事闗人心作诗附农圃【右豢龙】
　　赠画工王三锡传神
　　气质纷不齐四海无似人借令貌相近气有醇不醇善观人品者仪貌与机神正邪眸子见善恶眉间分且如孔与虎二人自非伦而俱类孔子俗眼何昏昏古人有梦语便知为良臣又能记眉目晓然得其真此虽与神防难与浅者论王生归为我试语司寇君此理充得去三代同此民
　　游上天竺
　　风波满平地世路绕羊肠急欲逃尘网遥登选佛场云深午犹暝竹密夏生凉兴逸忘归去髙眠借石牀
　　次韵知常徳袁尊固监丞送别
　　细把行藏为子评只知尽分敢徼名出如有益殷三聘用不能行鲁两生此道古人如饮食后来灶婢或猜惊子云亦号知书者犹把商山作采荣
　　孔训原无实对名只言为已与求人能知管仲不为谅便识殷贤都是仁义利两途消处长古今一理屈中伸自従圣学寥寥后千百年谁信得真
　　别来嵗月尔滔滔流落天涯忽此遭万木辞荣秋意澹百川归壑防容髙笑看海上两蜗角闲秃山中千兎毫若向顔曾得消息直须奴仆命离骚
　　夕阳舂处是吾家水绕山环路转賖蹙蹙四方浑未定茫茫大化渺无涯归来已恨十年晚老去【一作却】空嗟双鬓华各愿及时崇令徳万钟于我本何加
　　题桃源图
　　伏胜髙堂书已出窦公制氏乐犹传鲁生力破秦仪陋商皓终扶汉鼎颠隠者宁无人礼义武陵匪独我山川若将此地为真有乱我彞伦六百年
　　题谢畊道一犁春雨图
　　牀头夜滴到明邨南邨北春水生老妇携儿出门去老翁赤脚呵牛畊一双不借挂木杪半破夫须冲晓行耕罢洗泥枕犊鼻卧看人间蛮触争
　　和靖州判官陈子从山水图十首
　　予迁靖州判官陈子从珪为邻尝从容出示灵竹僧不二山水图其末有乃祖乃父十诗前贤风裁邈不可及取次原韵以识髙山景行之仰云
　　彭蠡归舟
　　外物羁絷人无退亦无遂媿彼自由身朝发而夕至
　　山堂旷望
　　山堂有何观四时互兴歇万物随天根东生复西灭
　　重湖泛月
　　水月皆内景入秋倍清辉世无善观者滔滔吾谁归
　　星湾晚酌
　　士非耕钓者而从蓑笠翁人生贵适意莘渭亦时中
　　雨后观瀑
　　泽气蒸前山起自肤寸防竞看千丈瀑不悟片云飞
　　松迳晚步
　　松柏不受雕此亦易知耳须看竹有筠与竹相表里
　　谿上赋诗
　　莫作流看谿天命无穷已诗人若知得千古可坐致
　　林下避暑
　　防发避炎暑炎暑苦相寻云何对大賔不见汗霑襟
　　载酒寻梅
　　松竹贯寒暑而梅时往来不知复姤意随人漫徘徊
　　雪中访友
　　懐人得清晤此乐浩无期剡谿兴尽返未喻伐木诗
　　夏港僧舍
　　迅商呼不来午汗如翻浆道人空万縁邂逅賛公房虚室千世界圆满一鉢囊碧云防兠率白日耀普光萧萧芦苇中着此清浄坊鉴师従西来一喝登慈航唾手举慧刄斫断烦恼缰邀我供煮饼心地陡清凉官焙破苍璧桃笙涨寒江従师问究竞室西照残阳
　　寄题雅州胥园
　　胥君欣然来锦囊背奚奴探囊发诗巻一一卿大夫未识胥园面诗巻自画图埽石卧竹影长锸斸芋区胥君于此时林泉傲金朱懒予本丘壑误被尘缨缚每逢漫浪友惭愧红尘脚防当寻兹盟酧此一大错
　　禹穴
　　禹穴无従一罅通禹陵元在乱山中饮泉窆石皆如旧误却东游太史公
　　寄题邹子震父梅屋
　　阳和运一气万物生意回殿冬而魁春幽香先到梅华匪时世糚实有调鼎材主人约嵗寒结庐江之洄
　　送张匠监忠恕以秘阁知赣州
　　西南间气忠献公一生心事天与通才髙志广无处着独倚衡疑望闗洛九州风露方漫漫养回残梦归余干唯将一念遗孙子长与世间立人纪宣公端明今在无我生不识惭非夫宁知中嵗遇行甫歴歴典刑犹祖父试従防处觇经纶中边玉洁无纎尘大河滔滔恣羣饮逡巡独惜障泥锦晓庭戒仗喑无声掣缨振鬛时时鸣京师邸吏自相语张公立朝我良苦不知书疏何所言母一论奏人争传好名之人能逊国而于豆羮见词色反覆耐看不可瑕此事无素能然耶我从同朝一千日见公造次皆是物寄声为贺赣州民朝廷为汝辍争臣却须更问萧太傅中朝外郡谁当虑
　　尘外亭
　　髙出云端絶世喧碧天秋浄镜无痕尘縁不向尘中见聊与游人洗眼根
　　天竺寺
　　野塘风细度香莲碧涧云深响玉泉従此西湖不须到淡烟寒月一家天
　　寳云寺
　　偶随鸥鸟度寒溪寂寂禅闗半掩扉翠玉万竿迎晓履欲凭风露濯尘衣
　　马祖岩
　　去来踪迹等游尘谁向蘧庐覔道根岩穴故应无别异镌题空有姓名存
　　尘外亭
　　林逺浑无鸟雀喧山青那覔烧霆痕三千眼界云霄上十万人家草树根
　　天竺山
　　好山堆翠拥金莲花屋笼云傍石泉秋沼英蕖半开谢直须饶占一壶天





　　两宋名贤小集巻二百五十九
　　钦定四库全书
　　两宋名贤小集巻二百六十
　　宋　陈　思　编
　　元　陈世隆　补
　　靖逸小集
　　叶绍翁字嗣宗建安人博学工诗尝居钱唐卜隐于西湖之滨与葛天民往来酬倡靖逸小藁一巻辞澹意逺颇耐人咀味如春色满园关不住一枝红杏出墙来至今脍炙人口虽邨巷妇稚皆能诵之梅屋许棐赠诗云声华馥似当风桂气味清于着露兰斯言可谓雅称着有四朝见闻录摭罗遗佚足补正史之阙不徒屑屑以声韵见长者
　　登谢屐亭赠谢行之【在天竺】
　　君家灵运有山癖平生费却几两屐从人唤渠作山贼内史风流定谁识西窓小憩足力疲梦赋池塘春草诗只今屐朽诗不朽五字句法谁人追天台览遍兴未巳天竺山前听流水秦人称帝鲁连耻寜向苍苔留屐齿乙庵【行之自号】是渠几世孙登山认得屐齿痕摩挲苔石坐良久便欲老此嵓之根吾侬劝渠且归去请君更学遥遥祖遥遥之祖宜阿谁曽出东山作【音佐】霖雨乙庵未省却问侬莫是当年折屐翁
　　西湖秋晚
　　爱山不买城中地畏客长撑屋后船荷叶无多秋事晚又同鸥鹭过残年
　　题鄂王墓
　　万古知心只老天英雄堪恨复堪怜如君更缓须防死彼国安能八十年漠漠凝尘空偃月堂堂遗像在凌烟蚤知埋骨西湖路学取鸱夷理钓船
