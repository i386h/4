<!-- { "loadSidebar": true } -->
　　孔孟乆不作况雄莫能和韩公生有唐力欲拯颓挫文兴八代衰学救诸子过佛老蔓中华微公衽其左余事以诗鸣语险鬼胆破汗澜高驾天捷敏剧飞笴骑龙归帝旁玉日人间堕汗流籍湜辈圭璧分半个栁和辞拟骚郊聨语成些咸知泰山仰谁继北窗卧我本盐生久供笔砚课幽香摘天葩光艳拾珠唾后公三百年杖屦无从荷世无六一翁孰知珍古货巴词拟阳春僭窃罪宜坐神交有吾宗涉世同坎轲学继青箱王诗高碧纱播勉令添和篇才薄知何柰谬同赤效白深媿愈知贺世事置勿论蚊睫虫容麽
　　元夕次何宪韵
　　火树银花遍九衢天移星斗下空虚心忧机妇寒窗士诗句分明似谏书
　　鄱阳灯火类残星风雨那堪更满城为郡何如在家好长檠不似短檠明
　　喻叔奇采坡诗一聨云今谁主文字公合把旌旄为韵作十诗见寄某惧不敢和酬以四十韵
　　斯文韩欧苏天下三大老苏门六君子如籍湜郊岛大匠具明眼一一经选攷岂曰文乎哉葢深于斯道诸公既九原气象日衰槁山不见泰华水但识行潦词人巧騈丽义理失探讨书生蔽时文习义未易讨著述岂无人纷纷漫华藻有如分裂时僭为各城堡同年广文君所作非小好高吟薄风雅古学穷浑灏读史正豕亥观诗辨形夭千篇冰玉清万字波澜浩心慕大手笔所恨生不早乡令门及韩不类端可保赏识遇欧坡当为箧中寳声名终不掩光艳姑自葆嗟我最不才兀兀首空皓半生槐踏黄晚景葢张皁出守屡及还家仅尝稻【去六月还家九月赴泉山】田园荒渊明江海客张镐尘埃未能脱忧患苦相恼愁攅卧蚕眉【相者谓予眉如卧蚕主多愁苦】痛彻伏犀脑【近苦头疼】何当归故山已书下下考钟笔况久阁卢经徒独抱古文如金城偏师讵容捣小诗时自遣句法未知造广文贤关旧声气同湿燥食共朝辛案对夜萤薧防杖游西湖寻梅插晴昊鄱留九十日呼酒罗脯枣浔阳三年别心若风中纛书来问寒温仍效世俗祷手写十新诗价重百磲碯情意何勤勤许与太草草那能把旌旄但可供洒扫何为以西子国色沈嫫媪前言葢戏耳细读笑絶倒却将寄来诗録附雅戏藳【叔奇尝作雅戏集】














　　两宋名贤小集巻一百六十五
　　钦定四库全书
　　两宋名贤小集巻一百六十六
　　宋　陈　思　编
　　元　陈世隆　补
　　梅谿诗集【六】
　　郡圃栽花
　　公余吏隐不相賖杖履园林赏物华五栁宅边谁种栁百花楼畔漫栽花【郡圃有百花楼】池塘有梦吟春草【永嘉有梦草堂】屏障无心恋绮霞【绮霞亭】来嵗游人应话我鴈山深处老桑麻
　　二月朔日同嘉叟蕴之访景卢别墅用郡圃栽花韵即席唱和
　　鄱水芝山四望賖雨余风物陪光华名园种果仍修果妙手栽花似判花行见晋公开緑野聊从子美酌流霞坐间宾主皆人杰我质如蓬赖倚麻
　　野处名园境界賖夷坚博物似张华【景卢作夷坚志】参天先种栁州栁【园中新植栁】照眼兼看花县花【园与县圃为邻】即席赋诗袍夺锦论文对酒脸生霞自惭衰病陪行乐防杖登城脚欲麻
　　还舍复用前韵以寄
　　负郭园林路不賖杕藜徐步赏韶华芹宫地近分流水【围近州学】芝岭风髙送落花【园在芝山门范文正芝山诗花落入城东】檐外梨枝春带雨【梨花堂】城头桃树晚蒸霞【城上皆种桃】行看共掌丝纶美宁复丘中咏有麻【舍人兄弟皆掌丝纶和诗有醉傍西冈学种麻】
　　景卢嘉叟各和诗五首复用前韵
　　草堂相去不多賖雨后登临唤革华心喜渊明尊有酒眼惊太白笔生花来看四泽满时水归见九光披处霞【是早阴雨至晚见日】得两使君诗十首郡斋传写费川麻
　　用韵懐何卿
　　送别鄱江日未賖诗人相问忆金华乌衣巷口见归燕【何如金陵】万里桥西思浣花持节要先苏赤子摄身未用踏苍霞【何颇喜仙】行将归侍玉皇案不比少陵鞋用麻
　　嘉叟和诗至七篇有何时五畆成归计来作邻翁伴艺麻之句某乡心方切复用韵
　　学继初寮事业賖闭门宁悔读南华符分兴化日烘荔室寓维摩天雨花【宗丞寓居僧舍】故里君应懐北岳归心我已到飞霞【永嘉有飞霞洞天】休休莫莫宜闲处耕有添丁妇织麻
　　玉芝堂【范文正公名】
　　不是因三秀名堂意自深要居森防地毋忘采芝心
　　退思轩
　　防得名轩意公余坐片时退思何及矣未退早须思
　　景卢赠人面竹杖
　　奔走方嗟力不任得公一杖直千金竹能有面如人面人亦虚心似竹心渡水只愁龙欲化入山应与凤聨吟翰林虞部相酬赠同舍交情复见今【退之赤藤杖歌云归来捧赠同舍子予与洪亦馆中同舍也】
　　乡人项服善宰鄱阳有政声人惜其去用郡圃栽花韵作诗数篇叙别遂和以送之
　　七嵗名师世胄賖云孙行实副文华仁心驯及鲁恭雉和气种成潘岳花清白见知鄱水月髙明相照楚天霞送君撩我思乡意遥想吾庐日长麻
　　鄱江同事半年賖直谅何人似去华吏报圜扉多鞠草民歌枯木再生花【邑人有枯木再生春之谣】暂留萧寺行逢雨剰作新诗语带霞褒徳自应侯卓茂清朝知己况如麻江东回首莫云賖寒食令人感嵗华皎皎丹心惟望日【是日祈晴】星星短髪不簪花书传何处山名鴈【寄家书】酒忆吾乡水似霞【乐清有赤水之名乡人喜造红酒】故旧相逢如问我为言多病服天麻
　　公真有徳如元令我媿无才似李华话别芝堂倾竹叶送行鄱水涨桃花眼看三匝乌逢月心羡齐飞鹜趂霞他日相期访刘阮分桃采药饭胡麻
　　予向年少不自量因读韩诗辄和数篇未尝敢出以示人葢二十年矣近因嘉叟见之不能自掩且赠以长篇蒙景卢继和用韵以谢
　　少小思尚奇薰风琴欲和规模与时背场屋屡摧挫大道窥五原高论读二过神游京城南【南山诗】思渺防水左竹看金影碎菊撷霜风破论文摩巨刃荐士躬彊笴萧兰发秋懐木鴈吟齿堕飞飞双鸟鸣不数鹂两个幽幽十琴操可仆兰台些光余万丈长照我一牀卧未终三百篇正坐短檠课【韩古律诗共三百余篇初妄意欲尽和之以方作举业遂止】不敢示友朋惧遭泥滓唾文章吉太守臭味夙相荷索我旧诗案赠以千金货郡斋哦好句艳艳月照坐端如陈琳檄快读痊轗轲滥把江湖麾谬声惭日播祁寒兼苦雨怨嗟吾岂柰窃效衡山祷【是日祈晴】因思鉴湖贺【时已乞祠】鹏鷃各逍遥溟蓬无巨麽
　　二月十五日祈晴十七日雷雨再作
　　清香一瓣乞晴回凖拟阳光万里开风伯未吹云阵破雷公又唤雨声来补天石烂畴能链陷泞车深不易推谁坐黄堂称太守深慙无术捄天灾
　　喜晴再用前韵
　　天闵斯民意已囘羣阴不扫自应开扶桑晓日曈曈出玉宇清风习习来水緑渔翁声欸乃月明诗客手敲推秧针刺水麦摇浪定有丰年无后灾
　　徐孺子亭
　　一室不暇扫心期扫天下一榻不妄设所待必贤者南州杰出士林泉事潇洒闭门谢弓招道合不吾舍谁云性少通得一不为寡豫章岂私交端欲重宗社汉廷无此贤忍使遗在野交章荐天阙聘礼备车马高人竟不屈清风凛华夏寄声郭有道一木难支厦肯同樊处士声名祗虚假鸡酒吊知音韬光老松槚傥令居孔门行藏似回也江西今仲举吏事饰儒雅神交千载友丹青妙摹写作亭古东湖鳞鳞万椽瓦序嗤滕王阁词逼长沙贾佳客从公游湖光莹尊斚孺子真可师世途何土苴行矣浙东西鉏犂各归把
　　易芝山五老亭名曰五峯安国书之因成短篇
　　三秀呈祥处危亭压众坡眼惊庐阜近峯类夏云多乔岳神咸防苍穹顶共摩紫微新铁画辉映楚江波
　　游圆通寺
　　夹径森森郁老松烟霞深处忽闻钟虎溪水隔侯溪水马耳峯聨石耳峯遗像人犹思后主【李后主功徳院有祠堂】开山僧不畏先锋【僧言曹先锋翰下江州至圆通主僧趺坐不惧】明朝杖履山南去喷沬飞流看玉龙
　　三峡桥
　　三峡桥边杖履游此身疑已到夔州题诗欲比真三峡深媿词源不倒流
　　滟滪瞿塘在眼前便应从此上青天秋风脱叶随流下疑是千帆出峡船
　　宿栖贤
　　瀑水声中夜不眠星河影动半秋天谁云滟滪瞿塘逺只在洋澜左蠡边狮子吼成方外法【狮子山】石人防得定中禅【石人峯】住山五老知今古借问曽栖防个贤
　　庐山纪游四十韵
　　我性好山水思向庐山庐五老招我游有约芝山初兹行适所愿孰曰非天与入眼庾公楼兴已先篮舆云开圣治峯石扣仙人居【太平兴国宫有圣治峯刘仙石】香炉望烟霭净社观芙蕖虎溪聊自笑天池步宜纾【天池最髙不及游】半月圆通留幽亭乐有余【寺有至乐亭】趣如六一翁境似山环滁侯溪煮月泉石耳供岩蔬【峯以生石耳得名】破戒戏鱼酒踏园梦羊猪贤关得家音【二儿时在太学一日得两书】天恩拜新除抗章复辞免【前辞夔州今辞召对】行色仍踌躇遂作南山游首过荆林虚凌云入康谷临流清可渔欲饮第一水山深足趦趄汤泉本何来怱从龙口嘘鸾溪寻故家【归宗寺本王右军宅】墨沼波犹潴石境不可见悬崖照谁梳寻真到简寂入观惊丘墟缅懐黄与陆何处飘霞裾【简寂观乃陆修静道场有黄石公岩观今荒废】眼明见飞瀑涧壑鸣琼琚河落句思李练飞诗陋儒新桥跨虹霓出月明蟾蜍两州劳五马同日传双鱼【至开先得唐江州李南康书】神光照万杉飞白留天书遥瞻星子城青山防舂鉏我行未及西三峡知何如登楼阅天险奋地轰雷车壮哉五丁力凿此千尺渠羣峯列耆老深渊蓄璠璵【五老诸峯及三峡玉渊并在栖贤】古刹依朱砂穿林骇猿狙【楞伽在朱砂峯下自栖贤一路穿荆棘而行】万巻已空阁三竹犹扶疎肩舆足茧卒传诗手疲胥佳境尚无穷雅兴良已摅身随禽往还兴逐云巻舒重寻讷庵老细论无言予节物变炎凉迟留费居诸在路何悠悠归梦频蘧蘧秋风鴈还荡缄封寄乡闾
　　中秋宿瀼溪驿【瑞昌县】
　　半月游庐阜中秋宿瀼溪祠寻元子隠【元次山旧隐】树认赤乌栖【呉赤乌所见之地】坐待云开月行愁雨作泥鄱人应话我身在九江西
　　题一览亭【在漕台后山】
　　危亭顶鄂渚欲上初不敢肩舆蹑峥嵘眼界惊坎窞青山缭江湖烟雨抹浓淡千帆破沧浪万里照菡萏大泽胸可吞秀色手宜揽形势控上游天险卦侔坎登临迫吹帽秋声在葭菼衔杯情有欣懐古意多感两雄孙与刘壮志鲸鹏噉赤壁走阿瞒功业炳鈆椠黄鹤去何之灵竹色犹惨楼余庾公兴洲遗正平憾北望旧中原激裂壮士胆何由登太山一快天下览【赤壁之説有四在鄂之蒲圻者是孙权遣周瑜与刘备并力败曹公于是】
　　过金口市江中有渚名鲤鱼甲渚上有芦花连日遇逆风舟以寸进挽舟者行芦中成四絶
　　江山满眼似相迎一閧人烟问地名舟过已经金口市水流应到石头城
　　鲤鱼甲露江中渚芦荻花浮渚上霜樯影落江疑是钓巨鳞惊跃鹭飞忙
　　长江十里渺连空逆水那堪更逆风定是江神怜逺去欲吹船转浙江东
　　江神不借一帆风急水难收寸进功攲枕高眠真有媿挽舟人在荻花中
　　宿高牙
　　牢落楚天涯防门路尚賖落帆惊宿鹭弭榜傍栖鸦【有鸦千百羣集于栁】风伯声喧枕渔人水浸家江神阻行色非是恋高牙【两宿】
　　亡姊之塟在九月而不得其日十五日读坡诗至英公燎须事不觉悲涕是日辛酉得非塟日耶诗以寓哀
