<!-- { "loadSidebar": true } -->
　　年年栁眼青归处门外游人可自闲天气又晴晴又雨楼台依寺寺依山酒邉歌拍穿花外船上箫声落水间光景留连空自惜鹧鸪啼罢暮城闗
　　山居
　　老来无一事僮与鹤相随绕屋疎疎竹编墙短短篱起来花换影知去睡多时莫厌山居寂山人祗自宜
　　客中夜雨
　　离情先怯向邉州寒叶敲牕更报秋几防搅残千里梦一声滴作两乡愁苦缘杨栁沾离席偶傍梧桐溅小楼惟有孤灯照明灭夜深无语揽重裘
　　江心寺
　　寺北金焦彻夜开一山恰似小蓬莱塔分两岸波中影潮长三门石上苔遗老为言前日事上皇曽渡此江来中流滚滚英雄泪输与髙僧入定回
　　重题黄鹤楼
　　自从崔颢题诗后更有何人吊祢衡芳草不知鹦鹉恨晴天惟见汉阳城楼头月落酒方醒岸口风髙雁正鸣五百年前黄鹤去闲寻鸥鹭结诗盟
　　淝水
　　想见西风对垒时目中先巳料安危淮淝百万兵虽众未抵东山一局碁
　　除夕对梅
　　青春无复驻年华几度江梅暗忆家惆怅新愁添白髪鬓邉如雪映寒花
　　别永嘉使君赵致轩
　　一番出处计何如流泊中川不为鱼落日凄凉秋老矣西风浩荡客归欤吟成白发逢知巳费尽黄金买古书明发灞桥桥上路借君帆力更吹嘘
　　蕲州别友
　　客中逢客上夷陵辗转凄凉睡不成无酒送君之逺道有谁吹角向江城白发乱生人渐老青灯相对两无情诘朝共发蕲州岸知到江山更几程
　　上忠斋丞相四首
　　世事篙人一叶舟长歌短棹发中流今朝正得东风便才是西风便转头
　　烂柯山下采樵民尽日观碁局局新黒白两般多着过后来一着要髙人
　　江南江北路迢迢徃事东风恨未消昨夜杜鹃啼不了始知春在洛阳桥
　　九陌红尘扑帽纱囊书几度进官家近来不甚知时事只是栽桑不种花
　　即事
　　洞风尘莽未明天翻地覆刼将盈翠华海上知何似白首山中空自惊笑向莺花非世界梦迷弓剑绕皇陵谁知薇蕨同杯酒为酹兴亡终古灵
　　和通判弟随亨书感韵
　　风沙万里梦堪惊地老天荒只此情世上但知王蠋义人间惟有伯夷清堂前旧燕归何处花外啼鹃月几更莫话凄凉当日事剑歌泪尽血沾缨
　　中秋待月用弟察推元彪韵
　　待月南楼月不明百年虚负此宵情浮隂乱向空中起圆影偏从塞外清江国潇潇凄露气山城处处动笳声何人独抱琵琶坐泪滴氷弦暗恨生






　　两宋名贤小集巻三百七十七
　　钦定四库全书
　　两宋名贤小集巻三百七十八
　　宋　陈　思　编
　　元　陈世隆　补
　　王尚书遗稿
　　王应麟字伯厚鄞人九嵗通六经父性严急每授题设巍坐命坐堂下刻烛以俟少缓辄诃谴之由是为文益敏捷淳祐元年举进士时年十九从王埜受学初调西安主簿及监平江仓与提举浙西常平茶盐征赋弭乱俱有法又调扬州教授尝以事举子业者一切委弃制度典故漫不省乃闭门发愤誓以博学宏词科自见假馆阁书读之寳祐四年中是科既而添差浙西安抚使干办公事帝御集贤殿策士欲易第七巻置其首应麟读之乃顿首曰是巻古谊若鉴忠肝如铁石臣敢为得士贺遂以第七巻为首选及唱名乃文天祥也累迁太学录进武学博士屡疏言事与丞相丁大全忤遂罢职大全败通判台州召为太常博士时汤文清公为少卿比屋而居朝夕讲道论闗洛濓闽江西之同异擢秘书郎俄兼沂靖惠王府教授彗星见应诏极论执政侍从台谏之辜积私财行公田之害累迁秘书少监兼侍读会贾似道拜平章事因冬雷极言防奸邪总威福诸事似道斥逐之以秘阁修撰主管崇禧观久之起知徽州其父尝守是郡父老皆曰此清白太守子也摧豪右省租赋民大悦召为秘书监累迁起居郎兼权吏部侍郎指陈成败逆顺之说时朝臣无以邉事言者及似道溃师江上授中书舍人兼直学士院即引疏陈十事进礼部侍郎日食应诏论答天戒五事陈备御十策且请更封济王竑大国表墓赐諡如请行寻转尚书兼给事中覈奏留梦炎用私人徐【缺】为御史疏再上不报出闗俟命再奏仍不报遂东归诏中使谭纯徳以翰林学士召辞不赴家居二十年号深宁居士革厯来杜门著述甚富卒年七十有四
　　鼈山【进士袁镛抗节死于此山家人投山下溺死者十有七人】
　　天柱不可折柱折不可撑九鼎不可覆鼎覆人莫扛袁公烈丈夫独立东南方欲以一巳力代国相颉顽适遭宋祚移耻为不义戕奋然抱志起誓欲扫搀枪拔剑突前麾手回日月光敌势愈猖獗山摧失忠良呜呼絶伦志不得骋才长妻拏悉从溺枯骨谁为襄忠烈动天地游魂为国殇山水倍堪悲抱恨彻穹苍穹苍幸一息庶几纪星霜西风白杨路哀猿号崇冈解剑挂墓柏泣下沾衣裳惜哉时不利抽毫述悲伤
　　天童寺
　　十里青松接翠微梵王宫殿白云飞钟声出岫客初到月色满庭僧未归偶有闲情依净土竟无尘虑渎天机明朝尚有登髙兴千仞冈头一振衣
　　望春山
　　羣峯西南起还伏湖上丹丘立于独神仙寓迹山水间不在幽深在清淑松潭水暖龙欲起蕙帐人空鹤自宿飞云晓驭紫琼车沆瀣宵涵白银屋蓬莱之名不可思俗客须当避尔躅
　　东钱湖
　　湖草青青湖水平酒航西渡入空明月波夜静银浮镜霞屿春深锦作屏丞相祠前惟古柏读书台上但啼莺年年谢豹花开日犹有游人作伴行
　　唐开成年墓志石
　　元至元二十七年城中握兰桥旁民家筑室穿土得志石一片其文乃唐开成四年太原王夫人之墓志谓其曽祖王元浩在宗时拜谏议大夫左庶子慕巢由之志辞疾不就前宋尚书王应麟为诗以纪其事
　　鸿蒙肇开辟变嬗几成毁寥寥断竹歌瓦堲溯姚姒周坟典以族讵认青乌子公琴记咎繇邢山称东里葛淯失之矫璠璵过于侈焉知宫夹墓莫识言水铜槃字十六铭自比于始延陵有孔篆乌宁半辞止汉甎犹简朴石章寖华靡无愧惟有道媚俗多虚美七松谈士良何以惩不轨载笔鲜南董袭浮谬藏否岂悟冢中人三百年不死妇名弗出阃古未有碑诔諡见春秋初志起典午氏簪蒿隠士妻芳刻垂千祀杨髙托不朽习之文中理或犯葵丘禁息国事何耻蛾眉为黄土磨灭更谁纪宰如比何人维邑之士女逸民孺仲裔冰雪濯纨绮采俪古鄞州俭勤终莫齿试问几何年颇与铜人似虽微黄绢辞亦质而不俚丘夷池又平蓬颗今防市聚庐寒刼灰余光辉泥滓曰徳巢由俦闺曰莱鸿比我行松柏下势荣朝菌尔隆碣牛砺角翁仲卧荆杞兰艾均一尘玉珉同一燬孤竹梦泡然栁下垄孰是片石幸有传诗以贻彤史


　　两宋名贤小集巻三百七十八
　　钦定四库全书
　　两宋名贤小集巻三百七十九
　　宋　陈　思　编
　　元　陈世隆　补
　　瑞州小集
　　陈【失名】东瓯人字号行履无考
　　山居
　　白云防危屋遥隔世人家野迳不多竹幽兰自作花敝衣僧说法枯叶树成槎门外禽相狎双双浴晚沙
　　湘灵鼓瑟
　　苍梧云杳杳湘浦月沈沈谁将竹间泪弹成丝上音如怨复如诉可听不可寻乃知二帝子尚怀千载心君臣等天地死生空古今
　　贫居
　　秋风山木飞秋日独行时身共衣冠老妻嫌富贵迟自分浇菊水闲写咏贫诗此意不可说夜牕明月知
　　江心寺
　　谁把袈裟筑半峯倚云楼阁打天钟东西塔上自分屿风雨声中忽见龙隔岸愁吹孤戍角归鸦寒立夕阳松旧时行殿成荒土烟草萋萋暝色重
　　闽峤军中
　　翠华齐拥霍嫖姚却向青山说豹韬兵马夜行残月下弓旌寒响朔风髙壶浆故老愁啼血野饭将军猛茹毛自笑书生随玉帐也腰刀剑束征袍
　　秋兴
　　禾黍离离雨满村望中兵火几家存荒城半是征人骨秋月偏惊旅客魂岂意战尘临老见不知心事向谁论抱茒盖得青山屋多种桃花映酒樽
　　王宗起城南溪屋
　　水上小亭清更新绿隂纨扇白纶巾岂无修竹娯佳客却有清风来故人老树秋声凉入骨澄江波影玉生鳞读书偏爱虚牕静不管门前庾亮尘
　　泉南满归过省下呈友人
　　二月泉南驿骑回乱离怀抱为君开双鳬暂假王乔力百里空淹蒋琬才省幙薇隂遮案静溪船山色入楼来应知别后遥相忆清夜吹箫月满台
　　访陈彦太不遇
　　每忆可人陈太丘不辞山路逺追游清霜拂鬓鸡声早白鹤横江月影浮岂为开樽无北海虚闻悬榻待南州题诗兴尽空归去回首梅花百尺楼
　　九日次王善夫韵
　　道路多荆棘尘埃满客衣西风九日至徃事百年非王粲思何切冯驩叹未归只因江汉逺却使雁鸿稀
　　小景
　　山迥云垂野江空水接天西风陶令宅落日季鹰船愁绪丹心外归心白雁前如何倦游客犹是未归年
　　宋奥寄友
　　落日犹未落青山还自青鸟飞云外见泉过竹邉听童子求新汲先生守旧扃相看不相见应注太经
　　病中闻歌有感
　　伏枕巳三月清明节巳过光隂流水去风雨落花多病久难禁酒愁深懒听歌门前舟楫动无奈客怀何
　　赵仲瑜小景
　　逺水望不极断云低复连青山秋树屋野渡夕阳船幽思沧洲上归心白雁前异乡非隠地聊欲寄林泉老树依岩壑危桥隔逺村桃花春满岸云气晓当门白鸟来书屋青山落酒樽渔舟忽相过疑是武陵源
　　官舍有感
　　腊近衣方授山深寒愈严病将书巻废愁伏酒杯添故里风尘隔微官嵗月淹思归归未得低首愧陶潜
　　王生小景
　　何处佳山水依稀类辋川春风摩诘画夜月剡溪船云树乡心外莺花客泪邉不嫌茒屋小应喜是归年
　　秋夜风雨次韵
　　独卧苦不寐灯残知夜深青氊犹是客白髪最闗心绕屋鸟三匝隔江龙一吟谁家催寄逺孤泪滴清砧
　　中秋客邸感怀
　　今夜天邉月谁期海上看家山虽间隔儿女暂团栾露重银蟾湿风清玉宇寒年年长是客强把一樽欢
　　偶成
　　滑滑春泥塞路途漫漫新水涨江湖出门世路皆行险只好山林听鹧鸪
　　南山作雨北山云野哭村歌处处闻淮岱十年多盗贼谁知一半是官军
　　城南春深草乱飞门前流水没渔矶百年此地踏青客今嵗从军犹未归
　　回回僧
　　秋风响耳环古恠聚人看赤脚行霜地腥身礼月坛儋斋犹买肉挂帛不遮寒亦有西来意相逢欲语难
　　罗浮山【在江心寺后世传秦时浮海而至】
　　乾坤未失鹿沧海欲飞灰人已逃时去山犹择地来寒流清有影恠木老非梅西有龙翔寺禅门彻夜开
　　夜归
　　青松行未尽林外一钟闻小雨不伤月西风忽破云棹归秋水逺隣语夜灯分稚子能无寐空斋读古文










　　两宋名贤小集巻三百七十九
　　钦定四库全书
　　两宋名贤小集巻三百八十
　　宋　陈　思　编
　　元　陈世隆　补
　　待清轩遗稿
　　潘音字声甫天台人宋季躬耕不仕筑室南洲山中诏征天下遗逸亷访使檄赞之行固辞有待清轩遗稿
　　采芝歌【四首】
　　晔晔紫芝在彼髙冈于以采之可以充肠唐虞徃矣吾身可藏峻宇雕墙未或不亡富贵之畏人兮不若贫贱之徜徉
　　晔晔紫芝在彼幽谷愿言采之可以充腹唐虞徃矣吾生未卜髙牙大纛其额也蹙富贵之畏人兮不若贫贱之戬谷
　　晔晔紫芝在彼层峦于以采之可以常餐唐虞徃矣吾将谁干佩玉鸣鸾其生易残富贵之畏人兮不若贫贱之身安
