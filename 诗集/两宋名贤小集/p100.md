<!-- { "loadSidebar": true } -->
　　栽花傍庭砌立木为花屋小户虚一偏横窗置其腹分竹接柔蔓尺寸引钩曲春工直解事夜雨频浇沃枝条日滋荣满架笼新緑红浅暗香深揖逊蔷薇服此花名锦被覆我四围足比之公孙布岂不堪华缛自慙流落人尚此享痴福我欲饮其中乱影交醁拥被即长謡傲枕眠清熟又欲效王勃醉处先磨墨引此略覆面肠胃成机轴染笔起临风定作花芬馥【王勃每醉先磨墨数升引被覆面觉乃为文】
　　大暑竹下独酌
　　新竹日以密竹叶日以繁参差四窗外小大皆琅玕隆暑方盛气势欲焚山樊脩然此君子不容至其间清风如可人亦复怡我顔黄昏开竹杪放入月一弯緑隂随合之碎玉光斓斑我举大榼酒欲与风月懽清风不我留月亦无一言独酌径就醉梦凉天地寛
　　闺怨诗三首
　　幽思春风乱拟向琴中説徽寒锦荐高未鼓弦中絶尚有无弦韵或可奏明月堦前望水轮去去不停辙薄命如妾何秋风河汉濶
　　无心事铅黛采采菊金黄徘徊欲寄逺云梦连潇湘岂不懐君子念之不敢忘西邻击神鼓东邻閙笙簧三嗅篱邉英泪落秋风香
　　晨光入幽户手织回文书闻古有双鲤为人致区区书成立江邉天寒渺无鱼防懐既莫致惨黛何有舒归来更无语怅望庭花疎
　　正月十一夜灯开双花
　　鈆杯压短檠清膏沃虚草炯炯孤焰瘦吐此双花好谁为夜气温暗坐春风巧碎剪朝霞红縁以金粟小或云两玉虫飞来抱钗杪美人轻燎之要看火中寳我闻家道和可以感穹昊门阑将有喜每事吉先兆而我方朽衰负戾落南峤胡为今夕光熠熠似相报无乃天地慈四海施洪造阳和随根性溥为脱枯槁吾其得归与顶戴君恩老
　　平字梅花诗
　　江梅非凡根先春花南枝玲珑皆瑶英雕镌谁为之天高孤芳寒风来幽香埀朝暾晞霜华兰膏涂真妃移之当疎帘吟肠清相宜吾将谗花神妖红徒纷披何如令江梅芬芳无休时终愁芝兰嗔侵渠名声衰
　　寒食
　　江乡时节逢寒食花落未将春减色岭南能有几多花寒食临之埽春迹花多花少非我事春去春来亦堪惜柴门风雨小庭寒无奈池塘烟草碧欲将诗句慰穷愁眼中万象皆相识欣然应接巳无暇都为老来无笔力夜闻雨声赋古风时赵使祈雨之翼日也
　　山斋道人梦魂清梦中细响忽可聼三峡流泉出幽隠万蚕食此春叶晴又疑相如夜病渇蟹眼乱沸石鼎鸣呼童起视果安在云是西檐甘雨倾于时火流祗三日田兆正作龟纵横昨朝太守拜坛下五龙奉命云雷惊小儿放散蜥蜴去神鼔罢击巫舞停田翁翻沟出賸水妇子田邉笑相迎商量今歳多酿酒是间指日当云平山斋一饱想无虑摩腹卧看秋风生
　　寄赠张叔靖
　　堂堂张矦好眉宇照人氷玉无尘土忆初邂逅共杯盘姓字未通心已许参商别后各天涯屈指流年不胜数何如防马忽东来扣我柴扉叙寒暑相亲顔色愈敷腴不俗胸懐细倾吐使我频岁饥渇心如饮甘泉饷腵脯吾生寒苦众所知眼高无人人不与技穷渐觉蒲栁衰进取一途方首防有心斸土治田园束手抽身事农圃荷鉏今亦粗成趣颇有嘉蔬待春雨所恨松根长茯苓僻寂无人堪共煑安得溪霜素月高促膝与公长夜语宣和壬寅仲冬二十六日留别临川陈泰頴
　　江南浙东千里遥雁聚沙汀无定迹偶然握手如平生袛恐前身已相识不然安得一覊旅披露烦君出金石我今漂泊又西去草草分衿实堪惜孤舟漾水如轻叶何处烟村倚滩碛明朝横枕清浪头梦破霜风正相忆
　　故居
　　北山三十里忆得旧书堂小径通蔬圃新醅压酒牀晚凉荷叶嫩细雨菊花香此梦今何许随縁又一方
　　栽竹
　　信縁移老竹触暑种根小雨回生意苍苔覆劚痕影还随旧叶凉巳到清尊相对如佳友何妨尽闭门
　　哦诗
　　怕醉还思醉哦诗未得诗过云飞雨急斜照晚凉迟嫩緑开荷叶新红入荔枝踌躇搔短髪倚槛立多时
　　重五
　　异乡逢午节卧病此衰翁竹笋迸新紫榴花开小红山深人寂寂气润雨蒙蒙煑酒无寻处菖蒲在水中
　　阑暑
　　阑暑秋郊暮前山瘴雾中猿猱都下饮鸟雀未归丛弄影试新月披襟招好风银潢向何夕零露湿梧桐
　　春昼
　　深村春昼永事事不相关花少蝶蜂瘦水清鸥鹭闲柏香薰纸帐竹枕傍屏山付与翛然梦乐哉天地间
　　寒意
　　岭南霜不结风劲是霜时日落晚花瘦山空流水悲栖鸦寻树早冻蚁下牕迟季子家何在衣单知不知
　　幽趣十二首【録二首】
　　幽趣无人防闲居我自知笋尖穿落叶花蕊挂游丝寒在蜂来少风斜燕不迟老夫无定力破戒为题诗幽趣无人防云依逺岫行寒塘时拨剌古木屡敲铿壁殻拖涎钝花飞度粉轻山泉煑石鼎孤啜不胜情
　　早过乌龙岭
　　乌龙岭上万峰峦疑是羊肠九曲盘山麓吐云人世逺松梢滴露客衣寒驱驰寸禄意寜乐芜没小园心未安早愿车攻歌复古不须埀老挂衣冠
　　庚申二月二十二日宿斋省中
　　斋所深严客过难逼人书债未须还檐遮暖日桃夭瘦鸟踏风枝竹影闲细细乳花新茗椀霏霏香雾小炉山满庭斜月无公吏只似东阳田舍间
　　谭胜仲卿有册宾礼成新句用韵和呈
　　寳函重锁环金密册椟双盘带锦斜长乐春风迎母后未央和气集皇家帘埀禁卫収黄繖礼毕天仙下玉花班退笙镛犹在耳五弦歌舞未须夸
　　仙人山塞至日
　　戍兵列栅守空仓俯瞰嘉陵万仞江山下不知传鼓角天邉时见引旌幢岁寒木落鸟穿屋昼静帘埀云绕窗教罢诸营无一事锦腰催拍照金缸
　　寒食偶书
　　楚乡孤坐掩重扉素髪荒唐酒一巵眼闇乆因书卷得心阑全自世縁知临流问米方终日踏雪寻梅是几时欲上高楼望呉越无邉烟雨正埀埀
　　有客问予每日何事客退赋此
　　杜门管得酒瓶干余事谁能着眼看髣髴残春幽梦断冥蒙细雨落花寒林梢寺隠孤钟晚水外人喧社饮欢万里一身聊尔尔此身惟觉上恩寛
　　初春
　　古人书卷慢翻寻齿髪萧疎岁月侵万里家山孤枕梦满城风雨五更心防茸软草涵空翠寂歴初花弄晓隂燕子未来寒意重数峰圆瘦入云深
　　初夏
　　春物阑珊逐晓风芰荷敧角草茸茸野梅结子疎枝重老竹生孙翠影浓煑酒情懐还是客异乡歌笑且相从醺然就枕皆佳处醉梦何妨度晓钟
　　出江
　　净练已欣平似熨更因雨过助清深何人孤笛穿云杪野岸归舟入树隂鸥鸟惯看迁客面江山偏识老夫心半钩小卷黄昏月欲得清诗个里寻
　　和方景南乍晴
　　阑暑知秋近淮濆气已清风雷惊夜雨钟鼓报新晴雾散槐庭晓云开魏阙明马行朝露稳人喜积情倾初鸟方争出残蝉莫乱鸣小窗偏得睡更待晚凉生
　　拟送杨栁
　　久戍思贤日中兴入觐时旌旗生喜气梅蘂动寒枝报国心偏苦安邉计自奇一军常北出万骑絶南窥结轨闻修好櫜弓谨退师浩歌蔵战甲雅拜习朝仪天近雷风迅云深雨露滋告庭行有命祖载敢无诗雪意留金勒歌声寄玉巵明年秋秫贱酿酒约归期
　　春到村居好四絶
　　春到邨居好茅檐日渐长杯深新酒滑焙暖早茶香春到邨居好园林兴味长蚕贪桑叶出蜂趂蜜脾忙春到邨居好枯肠饱可圗笋尖将露角麦秀欲生须春到邨居好清明欲禁烟乱红桃下雨轻白栁飞绵
　　陜西戏成二絶【録一首】
　　出门上马虽云【一作所】乐乍见秋风亦念家何日隋隄霜后路乱飞揄栁踏平沙
　　早行
　　风栁惊霜日夜飘客程中夜马萧萧据鞍髣髴如残梦晓月一钩犹未消
　　頳肩携担又催程寸许孤灯照壁青破县残更误传晓马行十里见明星
　　灵壁驿有方公美少卿留题戏和于壁
　　君把使旌临洛水我参枢幕过潼关秋风想见吹归渡先看淮南第一山
　　雨过
　　云压江邉草树低麦揺秋色望中迷却知向晚有晴意雨过一声村落鸡
　　懐山居二絶
　　春浅酒寒人密坐花深雨细蝶移枝十年未解作归计此恨故园莺自知
　　披丛寻得晚花瘦带雨剪来春韭香忆把余醺付松枕明朝春梦不胜长
　　夜烛花
　　蜡炬香光照夜红垂垂帘幙静无风金盘五寸花成穗可但钗头缀玉虫
　　无题
　　池塘好处烟迷栁帘幙昏时雨过山燕子不知春有恨衔将花片入梁间
　　即事
　　小径客来穿竹入草亭凉到枕书眠鸟呼人笑荔枝熟如此封州巳二年
　　渡胡源口
　　暂出箯舆上小航眼明重喜见江乡梦魂孤寄浪头宿一夜随潮入富阳
　　即事
　　暮春景物称山家屋角团团緑叶遮薄晚防云疎过雨一番小麦颤轻花
　　枕上闻秋雨
　　被麄骨老梦魂清月暗窗昏乌鹊惊茅屋不知疎雨过但闻高树作寒声
　　严陵懐古
　　一举无心为六鼇万钟于我亦毫毛客星不到云台上莫讶先生索价高
　　客惠宾州竹簟甚佳取退之郑羣赠簟诗读之数过成古风云
　　卷送风漪光八尺竹新渐作琉璃色世人贵耳便贱目那知不低蕲州笛年来媿汗常浃肤夏日自嫌污枕席有时追诵法曹句怅恨宗人不多得山斋置榻容一身君惠清凉到心骨门前客至莫见嗔老子解衣喧鼻息元信自浔州遣人恵以明彻氷壶名酒作二十八言谢之
　　是翁明彻一尘无养就江心秋月孤自旧相从杯酒里岂惟今日见氷壶
　　絶览亭
　　目力所临皆在下亭名絶览未为叨大都心地当如此此外应知更有高

　　两宋名贤小集卷一百二十四
　　钦定四库全书
　　两宋名贤小集卷一百二十五
　　宋　陈　思　编
　　元　陈世隆　补
　　艇斋小集
　　曽季貍字裘父文定公弟宰之曽孙也再举进士不第师事韩子苍吕居仁又与朱晦翁张南轩书问往复南轩被召季貍戒其不当谈兵且劝以范文正忠宣父子为法郡守张孝祥枢密刘珙荐于朝皆谢不起吕东莱数称其学有渊源南轩有探古书盈室忧时雪满颠汪应辰有四海曽裘父之句其为时贤称服如此自号艇斋著论语训解陆务观序其集曰文词简逺读之者遗声利防得丧如见东郭顺子悠然意消然可传之作尚不止此遗珠弃璧识者叹焉
　　罗汉石
　　吾闻大幻师种种示方便虽于土石中神力亦周遍君看此翠琅乃有罗汉面殷勤作礼相形质皆可辨初观顶相殊次观双足现僧袍如轻绡风举势转旋得非方广尊影落此石片千年磨不尽若坚金百炼我来一瞻敬赞叹未曽见摩挲谛玩久欲去反留恋叮咛善守防尊者俱神变防当清夜阑神光照金殿
　　灵谷山
　　旧闻伯子记巳得灵谷名隠然望此舟竒胜称山灵悬崖泻瀑布如髙屋建瓴乔松数千丈下有千嵗苓仄足行鸟道势欲抟青防仙事虽渺茫幽讨未忘情髙秋八月后择胜来经行黄冠两三人淡然亦忘形烟霞到几席爽气来戸庭瘦筇闲指防老瓦同注倾惭非换鹅手不敢临黄庭或可聨石鼎未必让弥明重阳无十日黄菊渐向荣佳哉此天气一笑未易营但愿脚力健年年此寻盟
　　跃马泉
　　山灵从何来崩腾跃万马初疑夫差军水犀光照夜又疑阏于战声撼武安马森然毛骨竦舌拄不能下对此神骖姿可以一战霸
　　五星泉
　　五星耀寒芒直射入九渊化为石泉眠位置相聨绵相映璧月夜上下争珠连星光本游空着地今何然得非泉石癖如我老不悛
　　宿正觉寺
　　正觉江边寺风烟罨画然庭罗合抱树门泊钓鱼船暮雨凉初过中秋月正圆无人来共赏独自占江天
　　白水寺
