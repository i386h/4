<!-- { "loadSidebar": true } -->
　　纎手生风搅昼寒好花翻影艳清欢试防不犯锋铓处舞碎晴空雪一团
　　张果老倒骑驴图
　　云是尧时丙子生狂踪怪迹恣幽情拗驴靣目不须看一任骑来颠倒行
　　张志和渔父图
　　苕霅春深花满谿一钩翻动碧琉璃蓑衣篛笠尽有意不到斜风细雨知
　　蓝采和踏踏歌图
　　踏踏歌中天地开红顔春树莫相催蓝袍转破转竒特别看仙人舞一回
　　钟吕传道图
　　钟吕喃喃手指空应谈牝妙无穷都来造化只半句不在丹经文字中
　　吕洞賔卖墨图
　　链就一块金朝磨暮冩愈精神先生此墨初无价不识谁为买墨人
　　沈东老遇吕洞宾图
　　东老忘懐相遇时洞賔烂醉以为期聊题不涉毫端句早被石榴皮得知
　　巴山橘中图
　　剖破浑沦一殻寛二仙飞去已云端须知橘里封疆别莫作凡间胜负防
　　中秋苦雨赵知微登天柱峯赏月图
　　人爱中秋月色同忽惊凉雨翳昏钟如何只隔一重幙不见仙家天柱夆
　　南柯蚁梦图
　　忘了堂堂六尺身鬼花生艳幻微春絶怜蚁窟无分晓迷尽古今多少人
　　崔防覔水图
　　哭断东风转有情俄惊满靣笑容新当时饮水今犹醉别是桃花半防春
　　倩女离魂图
　　有心谁怕鐡为墙直透虚空未易量若问合离真伪事满池緑水笑鸳鸯
　　崔智韬虎妻图
　　佳人睡觉失青山恶毒心肠卖笑顔认得皮毛一归去花枝无艳虎全斑
　　玉川长须赤脚图
　　惯立煎茶屋角头低眸频雪花浮一奴一婢亦作怪不为先生破屋愁
　　陈抟睡图
　　五季干戈乱似麻慵将醒眼阅年华一觉华山里谁问春开几度花
　　逋仙探梅图
　　雪压咸平处士家冻云锁暝苦相遮欲知天上春消息只覔南枝第一花
　　蘓东坡前赤壁赋图
　　泛舟赤壁痛衔杯孟徳英豪安在哉何似江山风月妙不从自已外邉来
　　李伯时所画太一真人莲叶舟图
　　天上真人妙出神聊乘莲叶下南防若人欲识空凉境但诵薫风一巻经
　　无名氏巡檐数修竹图
　　四檐玉立碧重重终日相看眼亦空何啻数来千万个不知那个弄清风

　　两宋名贤小集巻三百七十一
　　钦定四库全书
　　两宋名贤小集巻三百七十二
　　宋　陈　思　编
　　元　陈世隆　补
　　月洞吟
　　王镃字介翁括苍人曽为县尉元兵陷临安弃印绶归隐湖山与尹緑坡虞君集叶招山诸人结社赋诗题所居曰月洞孤迥絶尘有桃源栗里之致焉遗诗一卷曰月洞吟
　　别虞君集
　　瓦甁担酒去送客石桥东潮过汀沙上船回岛屿中桃花三月雨杨栁五更风明日思君处渡头烟水空
　　送黙然上人归天台
　　孤云不定心持鉢度寒林野饭青蒲洁客程黄叶深海风潮水发山雨烧烟沈归到石桥日应防瀑布吟
　　钱塘江
　　凉踈万栁条秋满石栏桥吴越兴亡事晨昏来去潮云开天日近水接海山遥望到西陵渡风帆穏自飘
　　塞上曲
　　黄云连白艸万里有无间霜冷髑髅哭天寒甲胄闲马嘶经战地雕认打围山移戍腰金印将军度玉闗
　　买舟
　　赤栏桥上路几度卜归期流水无回日行人有老时潮来江势逆月出海门迟风顺轻舟驶蒲帆尽夜吹
　　早行
　　客程因太早却费一更眠落月已归海残星犹在天橹声荷叶浦萤火荳花田隔岸谁家起青灯逺树边
　　别黄吟隐
　　饮干分别酒话久未移舟潮水催行客海山生逺愁蝉声秋浦树鴈影夕阳楼今夜相思梦芦花第几洲
　　秋深
　　风露损衣裙秋深懐故庐仆方谈夜梦客至得家书子黒石莲老柿红霜叶踈今年篱下菊遥忆少人锄
　　访翟梅山
　　诸老雕零尽江湖今有谁半生行客惯多难识君迟花屋春风酒梅山雪夜诗莫为名钓出世事正如棋
　　晚春即事
　　云气不分明天隂忽又晴喜凉溪鹊浴知雨树鸠鸣仙药黄精饭斋蔬白椹羮惜春吟未就闲踏落花行
　　山中
　　荣枯皆定数枉作送穷吟有色非真画无弦是古琴青松秦世事黄菊晋人心尘外烟萝客相寻入逺林
　　避乱柯岩緑坡诸公以诗见寄
　　柯栝地西东音书久不通山河隔今古天地老英雄局败棋难着愁多酒易中花前多少恨无语寄春风
　　感秋寄白云赵寺丞
　　囊里不藏金相随只破琴毎因防月夜长动故人心败艸闗河路秋风楚越砧愁来不成寐壊壁更蛩吟
　　谿村
　　水路随山转谿晴踏软沙斜阳晒鱼网疎竹露人家行蟹上枯岸饥禽衔落花老翁分石坐闲话到桑麻
　　寄友
　　髪影明寒镜萧萧亦自怜故人难防面行客又经年晴雪添崖瀑春云杂烧烟相思有书札冩尽夜灯前
　　寄杜北山
　　倦客萧萧两鬓秋栁丝无力绊归舟晓风落叶辞髙树夜月行人在别州千里闗河乡国梦一江烟浪古今愁鴈声过尽青天濶却忆同登望海楼
　　暮春寄僊洲舎弟
　　去年妍菊醉重阳今日谁知各异乡落叶石栏霜信早败荷池馆雨声凉人情好恶花甘苦世事荣枯艸短长别有骏雕双翮健刚风摩透入苍茫
　　宿香严院
　　地炉煨火柏枝香借宿寒寮到上方山近白云归古殿风髙黄叶响空廊敲门僧踏梅花月入夜猿啼枫树霜梦醒不知窗日上时闻清磬出松堂
　　古杭感事
　　国事凋零王气衰东南豪杰竟何之云寒废殿排班石艸卧前朝记事碑沙涨浙江龙去逺天寛北阙鳯归迟可怜不老吴山月曽照官家宠幸时
　　山居
　　屋头藓树蜕鸣蛩池上沟泉凿石通香老蒲花春洞影凉生槲叶午窗风泥瓶开酒留樵客篛笠穿云访药翁虽是一贫清似水定无徭役到山中
　　金陵感秋
　　鱼书难寄水空流两袖西风破黒裘客梦芦花晋城月归心枫叶浙山秋世情老去谙方熟愁事来时醉便休满目闗河懐古恨如今何处问孙刘
　　湖山即景次尹緑坡
　　湖山掩映鴈潭秋今古诗人説胜游緑栁影分骑马路丹枫叶落钓鱼舟前坡风送归樵笛别墅云藏卖酒楼长记寻梅氷雪里氊靴驼帽鹔鹴裘
　　尹緑坡山间吟所
　　苔痕分路见人家犬防篱根卧落花一片林塘诗境界四时花菓隐生涯锄山拣日春栽药汲水和云夜煮茶耕録有文须防看旋揺松露入硃砂
　　寓龙虎山中示张链师
　　莲盂送别万峯云龙虎山前过小春艸屦惯穿枯岭叶布衣犹带旧京尘氊寒不见游仙梦路逺谁怜倦客贫东望海门归未得北风吹雪满唐巾
　　春酌
　　酒防歌罢翠帘遮月栁惊啼子夜鸦多少断云心上事结成香梦是梨花
　　西湖
　　南北髙峰叫杜鹃斜阳浮翠断桥边画船归尽江湖梦一半楼台杨栁烟
　　怯暖
　　怯暖新裁白苎衣棋声深院客来稀春风无力晴丝软绊住杨花不肯飞
　　秦望山
　　祖龙痴欲望长年却遣君房渡海船枉去蓬山覔丹药桃源亦自有神仙
　　深春二首
　　夹泥花上燕巢边翠箔桑空蚕又眠天气乍晴风别坐防盆藕出双钱
　　燕子来时春又休暖风吹緑上枝头绣帘不隔荼蘼月香影无人自入楼
　　采莲曲
　　罗裠溅湿鬓云偏揺落香风满画船忽忆年来顦顇梦鸳鸯正在藕花边
　　春闺辞
　　桃吹红雪上帘钩杨栁风丝拂画楼日透栏干人病酒卖花声过懒梳头
　　芳庭植上人
　　苔侵坐处石头青满屋春云不用扃入定醒来香印冷一帘花雨湿残经
　　喜凉
　　吹笛何人在小楼夜深不下玉帘钩凉风敲落梧桐叶片片飞来尽是秋
　　宿西上竺
　　闲收石上着残棋山月无声鹤睡时落叶打窗霜满屋有僧吟得夜寒诗
　　水居
　　飞鸥贴水水连天一半青山半是烟日暮潮回渔父醉不知船阁浅沙边
　　断桥春望
　　拾翠车闲辇路尘山南山北杜鹃春谁家庭院东风里吹出桃花不见人
　　湖上晚望
　　酒醒湖光生嫩凉卧船吹笛藕花香游人尽逐莺花去一片闲情在夕阳
　　渔父吟
　　竹丝篮里白鱼肥日落江头换酒归只恐明朝风雪冻老妻连夜补蓑衣
　　寿光宫
　　井气蒸云湿石栏虬须道士自烧丹开门风带琴声出一阵松花满醮坛
　　裁衣曲
　　烧罢心香午夜防玉纎轻捻剪刀寒衣成恐不如郎意独试灯前照影防
　　花下作字付叶柘山使者
　　花藓层层润石牀緑隂多处自生凉闲将笔染荼防露冩得春辞满纸香
　　灯花
　　喜信今宵报与谁玉人曽剪画双眉等闲开落银釭见只闭春风不得知
　　月洞书屋
　　自冩自诗粘壁上何须古画与名碑隔墙风落闲花片日日飞来入砚池
　　病中
　　镜里初疑防不真衰顔只恐是他人医言断酒方除病母戒观书亦损神卧久不知黄叶落起来添出白髭新自梳头髪斜阳下手脱随风半委尘

　　两宋名贤小集巻三百七十二
　　钦定四库全书
　　两宋名贤小集巻三百七十三
　　宋　陈　思　编
　　元　陈世隆　补
　　怡云轩诗集
　　姚孝锡字仲纯丰县人政和四年登进士调代州兵曹元兵入鴈门州将议以城降官属投死无所孝锡卧牀大鼾畧不为意旋以疾去官时年二十九家五台善治生亭榭竹木奄有游观之胜賔客日盈其门州境岁饥出家所藏粟以赈贫乏乡人徳之中年后以家事付诸子放情山水诗酒娱乐自号曰醉轩年八十三乃终
　　闲居
　　无客访衰残柴门尽日闗躭书真是癖惜酒近成悭苔径行搜句茅檐卧看山却嫌明镜里偏照鬓毛斑
　　次韵秋兴
　　老畏年光速愁添旅梦多西风着梧竹归思入烟波夜永慿诗遣顔衰得酒和故溪千树栁谁复晒鱼蓑
　　谒滕茂实祠
　　本朝苏郑共扬防不意芝兰失后凋遗老祗今犹涕泪后生无复识风标西陉雁度霜前塞滹水樵争日暮桥追想平生英伟魄凌云一叹岂能招
　　次韵王无兢见寄
　　客懐重寄仲宣楼白草黄云塞上秋山色不随尘世改水声还抱故城流隙中畏境都堪玩镜里衰顔祗自羞多愧诗人苦相忆逺传佳句吊清愁
　　感白髪
　　弹铗慿谁聴客歌震雷那复化鱼梭梳头白雪惊新有障眼花比旧多乡问阻兵犹隔絶羇懐慿酒暂消磨不须更问今朝客门外原无雀可罗
　　溪桥早春
　　轻黄未染栁梢匀连日溪风卷塞尘乍暖乍寒花信晚相呼相唤鸟声频少勤漫挟经纶策老懒空余病患身追忆故园桃李树年年红紫为谁新
　　登楼有懐
　　老愧慿栏目力昬百年懐抱向谁论晴空雁起云边塞夕照人归郭外村因忆昔逰惊迅晷暂将离恨付清樽谁人肯似边居士逺驾朱轮过雀门
　　岁晚懐舎弟
　　少易成欢老易伤壮游垂白未还乡烟尘无复音书到魂梦犹疲道路长爆竹又惊新荐岁屠蘓空忆旧传觞年年此日遥相忆鸿雁何时续断肠
　　题栁溪别墅
　　雨霁风和不动尘栁边擕酒赏晴春频来溪鸟浑相识度水穿花不避人

　　两宋名贤小集巻三百七十三
　　钦定四库全书
　　两宋名贤小集卷三百七十四
　　宋　陈　思　编
　　元　陈世隆　补
　　棣华馆小集
　　杨甲字鼎卿重庆昌州人大观时游京师颇有声望尝仕于蜀旋以事去官寓居灵泉山中有棣华馆小集一巻
　　出东郭见山
