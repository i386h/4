<!-- { "loadSidebar": true } -->
　　玉女雕琼蕋仙禽自【疑是白】菊衣
　　唤得梅蕋要同韵羞杀梨花不敢香
　　醉轻浮世事老重故乡人
　　若教花有语却解使人愁
　　东阳诗骨瘦南浦别魂销
　　谬道忠心比芳草不知谗舌起椒兰
　　几铭
　　小饭防噎跬歩防跌中有角垫衣存袂缺惟忠与孝则罔摧折













　　两宋名贤小集巻一百十
　　钦定四库全书
　　两宋名贤小集巻一百十一
　　宋　陈　思　编
　　元　陈世隆　补
　　倚松老人诗集上
　　饶节字德操抚州人曽布之客也性刚峻与布论不合因弃去祝发为浮屠更名如璧自号倚松老人李太白画歌
　　先生之气盖天下当时流辈送百舎醉中咳唾落【一作雨】珠玑身后声名满夷夏青山木拱三百年今晨乃拜先生画乌纱之巾白纻袍岸巾攘臂方出遨神逰八极气自稳氷壶玉斗霜风髙呜呼先生太絶伦仙风道骨语甚眞肃然可望不可亲悬知野鹤非鸡羣天寳之初天子逸先生辞去不肯屈采石江头明月出鼓栧酣歌志愿毕只今遗像粉墨间尚有英风爽毛骨宣州长史粉黛工谁令冩此人中龙细看笔意有俯仰妙处果在阿堵中人云此画世莫比吴侯得之喜不寐意侯所爱岂徒尔亦惜眞才死泥滓先生朽骨如可起谁为猎之奉天子作为文章文圣世千秋万古诵盛美再拜先生泪如洗振衣濯足吾徃矣
　　送傅仲黙登第归麻姑
　　谢安中年不堪别况我与子本末同临川古郡著名数麻姑耳在邦域中【建昌旧属临川】与君同方复同术十年共度虀盐日一身烂漫天地中万里风霜今白发南山之封木拱矣此身万事相终始何知迟暮犹羁旅夜雨对牀輙三起君今先着祖生鞭我穷未办买山钱君行启我方寸乱抱琴长歌声彻天西风萧萧木脱叶表里家山落眉睫为谁淮南大小山虽在侯门不弹铗
　　石鱼行赠灵壁张氏
　　磬石山中石无主百里厚坤不承土土人出石如出金掘地及泉隧而取重重彻之如彻席凡材顽狠丘山积中藏一板金玉精定是陶镕鬼神力黄钟之律生于黍近代纵横不如古【近世定乐或以纵黍累尺黍大而尺长或以横黍累尺黍细而尺短】天生此材岂苟然伐而用之百兽舞师襄入海工不精且制嘉鱼大小鸣大为王鲔施僧饭小为鲂鳏依石屏君家二尾傥遗我要唤儿曹坐睡醒
　　遇里人道及乡闾事作诗寄谢无逸
　　敝貂去国漫西东闻说【一作闲想】乡闾梦寐中贾竖裹头仍纳妇骊驹将子又追风云山何处非投老文史他年不疗穷富贵可求吾亦愿眼看余子化王公
　　次韵彭圣从秋兴
　　淡云疎雨承秋早白露清风引夜长已见毕星朝北极似闻骁骑巻西凉只鸡还我田家味小凤须君官焙香千古歩兵今逺矣属谁长啸作鸾凰
　　阿智歌
　　吕卿诸子森如猬不作【一作污】世间儿女气封胡羯末自行列麟凤龙各异致小儿阿智有七龄衮衮似欲无诸兄疎眉秀目澹玉雪覆肝立壁开天庭自从诸兄授孝经淋漓笔墨有典刑客来推席俨在庭举头挥客客为惊吾知吕卿大源委黄河昆仑千万里政令凢儿出其中不扶而直麻生蓬况如此雏落落自竒伟出门汗血当追风【一作少九刍抺当追风】
　　山居杂颂三首
　　溪边小立听溪声日到溪心滚滚明独木自横人不渡隔溪横犊转头鸣
　　华严台【一作堂】上平如掌自是逰人路不通要识普贤眞境【一作法】界乱山如浪涌【一作白】云中
　　数日春晴退水防落花如抱拥藤根过尽游人浑不见人随波浪下前村
　　次韵米元章壮观
　　晓色村村澹春风树树秾八窗中夜月千里隔江峯酒道穷通乐诗原左右逢客来应下榻石铫煮长松
　　息虑轩诗
　　雨暗藤经屋春深草到门客来非问字鹤老不乘轩花气翻诗思松声撼醉魂呼儿换香鼎趺坐竟黄昏
　　送梅郎一首
　　梅郎可爱如蜀栁风流似是子真后抱器来賔太学堂五年自袖采兰手来时落鴈揺虚弓汗血长鸣西北风自誓壊韩复蠧魏可怜一无咫尺功我亦数竒困蓬累玉山氷川失眼底永嘉堂上闻阿连堕食正冠为君起君今制衣作行具何以赠之白鹭羽殷勤持送重似人漠漠深藏饱鱼蠧船头逢逢奏晓鼔巻帘卧防春江雨到家春温鴈且北寄声布防无急不
　　邻居遗汤沐浴
　　都城甘水啬于酒担头取饱得满缶每忆江湖万松底夜半酒醒挽石斗如今长卿不满喉岂有温泉濯汗流岑岑背若负芒刺每向一饭懐千忧君家有酒金作栏辘轳可取不可殚大奴分遗足一斛洗我尘垢生羽翰人生生理易与耳辍洗为君起长叹
　　送宿州晁祖禹签判【祖禹承谟签宿三年郡事倚办为多僚属士民莫不嗟惜其去节作小诗聊致意焉】
　　一见晁公子雍容前辈风规为俗吏外歩作古人中环佩千官合梯航九驿通空虚循吏传谁为荐诸公
　　从人觅山水扇二首
　　少壮﨑岖山水间短衣楚制略胜寒年来疲病归期堕只乞君家便面看
　　爱君才气耻言兵欲倚诗书继老成手里林泉当付我恐妨抽板揖公卿
　　书天源河上友人壁
　　春色撩人不奈渠红尘无处可飞鳬悬知桃李付流水来看垂杨十万株
　　次韵答陈考城
　　袖里楞伽非世书了知干没未殊途防携他日已漫刺归谒南山五大夫
　　冬日书谢氏园壁
　　瓦缶藏春土脉干嫣香已谢菊花团履声绕尽栏干曲肃肃松风作暮寒
　　送同舎葛茂逺还浙东二首
　　岂无强醉杨司业固有无钱郑广文三请未能勤问道一归今日愿从君
　　隋河东下一千里僮仆未知行李劳闻道起苗今结子为君饱食赋离骚
　　赵元违妇孕不育后数日其犹子生一女子二子皆有戚戚之色戯作此诗开之
　　十年不见陈惊坐二子相逢心亦可高帝子孙果隆准杜陵先生岂欺我甘陵夫子孕不育世无元化操五毒乳医袖手輙寤生不药而喜神所福君家阿济【王湛之侄】頥未髯颇恨生子不生男人间乆乏古烈女世上多叹吾儿凡应当有子问贤否弄璋弄瓦诗人口木兰买马替爷征班超嗣兄成汉表人生得此二子者安用痴儿閙昏晓况君各自富春秋有女如玉方好逑必欲商瞿有男子殷勤更问东家丘
　　送彭渊才如北都
　　武学如水马尽日忙不进结交有神竒所得尽豪俊十年困三舎万事刘两鬓风流半零落吾道或拘窘彭侯南方来超妙【一作意象】有逺韵落落涧壑姿倒屣解吾愠胸中几年读正朔谨尧舜盘盂百家伎钩致得幽蕴【一作初手探其蕴】夜半一商略气与山岳峻方君及衞霍自是老行阵峥嵘济时术百未一见信自言穷达机黙与寒暑运功名盖【一作或】偶然未暇以身徇伟哉君子勇一语破幽愤何时灯火底懐抱为吾尽
　　赋王立之家四梅
　　化工辔六龙风雷与推轨谈笑却氷雪咄嗟辨桃李纷纷西园英转眄即塡委独余四种梅氷玉自标置岂争滕薛长未与管晏比微风挽寒条草木竞披靡蜡梅异【一作妙】天质芳香辈【一作干】兰芷【蜡梅正如蜡为之树絶不类梅其香正如兰】多叶美无度胜韵洗贪鄙红梅拂【一作傅】晓妆深浅自有体单白亦闲淡冷艳照流水初如王谢郎雍容各簪履出处岂皆同一一竟可喜此花固不凡俗眼自多眯栽培或一遇得此輙遗彼君家独兼有班压万红紫况当春社前朝暾媚【一作丽】窗几我无笔五色为此了众美安得九转丹暂起莱阳吏
　　寄曽伯容
　　岂是从前踪迹疎三年不送一行书襄山倘有陪邻地为问洲中种木奴
　　虞姬墓
　　风悲月黒楚歌闻泣下虞兮夜未分千骑星飞向前死不知谁为闭荒坟
　　用海印和尚韵和吴提刑逰山颂
　　白崖老将卧遥岑苗裔分明祖少林遂有乐天来问道不妨黄蘗为传心绳牀斜月坐秋晚石铫寒泉语夜深一枕竹风清未晚堂堂鱼鼓现观音
　　答惇上人二首
　　因君掩我强题诗却忆当年梦里时不识江南好风景采苹人唱鹧鸪辞
　　少矜平子四愁诗晚学赵州十二时千里故人不解事书来犹记竹枝辞
　　雨中同无求逰山胜相观丈六金铜像歴诸小刹无求作诗纪事次其韵三首
　　细雨无烟昼不开杖藜同访古如来声求色见无非道举似时人一任猜
　　芒鞋印雨渉泥行谁是官人谁是僧我已无心慕支遁君今寕复愧孙登
　　剥啄敲门惊隙尘开门随处得清新独怜桂子花开处不见题诗病道人
　　次韵刘无言游法云寺
　　磨蚁迭左右铁炭互俯仰岁月如牧马快骤脱羁鞅方希草雄未羡画眉敞刘侯启予者险韵冩胜赏读之令人醒居然见图像我昔从此游僧梵荐肸蠁撞钟鸣木鲤破我颠倒想百年能几许万事苦鞅掌丧身声利场齿角代犀象前辈晓星散后生春水长君看门外辙盛气日来徃道人初不省禅寂异霄壤提琴冩我叹中夜发哀响
　　山戯赠谐文章
　　水母潭邉窣堵波下头有个老禅和蒲鞋旧【一作异】日曽供母寳夀平生不渡河衣鉢三千旧风景【一作祗夜】形模十二古头陀是凡是圣人休问门外寒松巻薜萝
　　次韵答曽仲成二首
　　曽侯果胜流折节事膏火年来何转穷正以工诗坐可怜哭鬼句不救采薇饿平生九品禄团团螘旋磨归来卜我邻歩屧得相过剧谈到理窟我义危欲堕世人富贵忙此乐渠不那春山正可寻我行公亦可
　　我老不能世百念乆灰冷偶随出山云托迹暂人境偕问交游人出处各形影其或李广竒其或卫青幸如公不世才跬歩可台省何为赋归来欲近沃洲岭夜半哦公诗月寒心怲怲
　　次韵应铨诗
　　谁飬山中云馆我云中宇山深雪常润出戸须芒屦可怜云中人过我一饭去
　　和刘仲高过虎溪絶句
　　先生自得游山体竹杖芒鞵手自提莫问山僧山里路曽侯谿是旧时谿
　　百舌
　　多能百舌弄春晴解作春风百鸟声独立高林千尺上黄鹂无数不能鸣
　　长老欲敲去竹枝透风作凉以颂上之
　　寒梢展尽玉玲珑细叶斜枝翠几重何必敲开损高节此君元自有清风
　　用韵自咏倚松一首
　　庵外无人谁过前老松千丈独参天煮茶春水渐过膝却虎短墙才及肩已退晚云归浩浩未分芽菊竞鲜鲜客来问我何时住笑指松枝数岁年【凡木惟松枝一岁则长一层歴歴可数】














　　两宋名贤小集巻一百十一
　　钦定四库全书
　　两宋名贤小集巻一百十二
　　宋　陈　思　编
　　元　陈世隆　补
　　倚松老人诗集下
　　次韵鉴碧轩
　　当轩方鉴碧溶溶无事道人居此中弟子来参洗钵话朋游旧识钓鱼翁一奁深渌桃花雨数尺寒漪竹叶风个处好懐谁共委俯看飞鸟过晴空
　　上苑谦叔左丞求退
　　老骥伏枥志千里烈士暮年心不已不用悲歌击唾壶尚挟平戎献天子书成未上忽自悟便逐道人林莽去年来着脚古道场疾病魔人无屏处不遇我公如古人零落离披作风絮我公德量大如海太平天子待眞宰乞身莫待我公行早向千峰万峰外
　　送荘季裕宣教
　　庄侯目如岩下电堕泪碑旁始相见松间经行倚松语袖有普贤眞行愿【季裕以行愿品作小牓袖之随处散贴】春风昨夜忽言别楚儿把耒耕残雪野人无以赠吾行山杏溪桃为君说
　　韩升之主簿惠示防阳杂咏诗淳深高古吟讽不置輙用醉后书懐赠彦履韵以释其意
