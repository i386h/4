<!-- { "loadSidebar": true } -->
　　明镜明于月白发白于雪月照雪转添使我心断絶连年事行役曾不须臾歇陟冈脚双茧凌湖舟一叶五觌君山面洪涛涨天濶重倚南楼栏逺雁逐云灭西风落破帽龙山酬九节揺鞭荆门去防泉弄清洁游观固不恶奔走计则拙眼指数千里意行遂休辙困翮堕渚宫因循入覊绁天涯寒苦早袖穿手裂村酤酒力薄连釂耳方热矫首飞白云杳杳望呉越儒冠信误身铸尽六州铁
　　小山寺
　　披雾入野寺寒林响西风谁遣僧出迎山鸟为我通染衣松露香照眼岩花红聊此息尘虑归骑毋悤悤
　　题王才叔南馆
　　南馆着隐士幽爽似僧舍岛红野花繁岸緑垂杨亚人行鸟不惊客至鹤先迓林深自无暑月到更疑夜倾樽对圣贤飞笔追鲍谢兴来即散防无时不得暇
　　晚晴与何尹登水亭简张丞
　　溪流两岸秋日落千山暮一亭压其间登览洗万虑胸襟富丘壑方领此幽趣掷饵来潜鳞围碁惊过鹭酒壶展逸兴渔唱续逺浦安得哦松来撚髭同觅句
　　访隐者不遇
　　两腋乘西风送我上髙岑竹根一泉通石径万木森中有隐者居败屋莓苔侵山空人不见云满挂壁琴两鹤出我逢迎啄衣襟应酬久颇厌走避不可寻谁伴山下去明月升高林
　　翁媪叹
　　早【疑是旱】曦赫空歳不熟炊甑飞尘煮薄粥翁媪饥雷常转腹大儿嗷嗷小儿哭愁死未死此何时县官赋不遗毫厘科胥督欠烈星火诟言我已遭榜笞壮丁偷身出走避病妇抱子诉下泪掉头不恤尔有无多寡但照帖中字盘鸡岂能供大嚼杯酒安足直一醉沥血祈哀容贷纳拍案邀求仍痛詈百请幸听去须臾夜捶门谁叫呼后胥复持朱书急急符预借明年一年租
　　耕织叹
　　春催农工动阡陌耕犁纷纭牛背血种时已徧复耘耔久晴渴雨车声发徃来逻视晓夕忙香穗垂头秋登场一年辛苦今幸熟壮儿健妇争扫仓官负私负【一作债】索交至勺合不留但糠粃我腹不饱饱他人终日茅檐愁饿死【诗中不见织妇意似别有一首而遗之】
　　荆门行【开禧丁卯被檄一相视荆门闗隘】
　　去年曾问荆门途鸡鸣犬吠民耕锄揺鞭重来意惨淡前日井邑今丘墟云昏雨澁初堆碧四野荒荒人迹疎深山扶携皆露处骨肉荡没况室庐老农无力倚林卧少定举首来向余官人且坐待侬説未説涕泗先横裾老夫老岂识兵革忽见逺近皆贼奴悬崖絶壁鱼贯进飞鸟下上争驰驱吾军非是无身手未鼓弃甲先奔趋时平廪帛官不计战胜爵赏官不辜进怯锋镝退焚掠贼既难堪堪汝乎归来未暇正其罪官有金币还招呼老夫莫晓军旅事但闻败防声嗟吁我听其言为蹙额含凄独下西山隅金莲似恨杀气绕防泉未洗血水枯九秋半破明月夕照我孤愤行绕壁天子尝胆方仄席微臣敢作楚囚泣秋风一剑楼兰国
　　古剑歌
　　洞庭湖渔人得古剑于网中张倅得之以遗予时开禧丁卯春馆于岳阳楼边事方急
　　洞庭吞天天无风月印一镜星涵空波心千尺光五色渔人啧啧疑垂虹睨而视之寂不见举网下罩追竒踪须臾雷轰怒涛吼鼓荡六合天溟蒙所得非鱼亦非龙炯然三尺贯当中肉销骨立精气融铿鍧其声韬其锋越砥稍稍加磨礲壮士见之肝胆雄雷焕已死不可起有谁解识斗间紫人疑龙泉或太阿万古凡剑空一洗倚楼西北望边城连月亘天烽火明隐忧枕上思请缨夜半跃鞘牀头鸣梦中见告若有神吾价岂但直百钧【一作金】吾勇岂但敌一人知君素有击楫中流心誓当助君报国万里靖烽尘
　　去妇词
　　入得良人门自誓终此身扫室拥箕帚进盥躬盘巾采桑趋垅首荐苹洁涧濵十年尽妇道惟恐堂上嗔上和下睦本无事一旦小姑恣萋菲浸润既深贝锦成不弃不出谮不已良人缱绻心自知父母之命安敢违举头天边指缺月暂缺须有团圆时君不闻章台长条依旧垂乐昌半镜还复归
　　瑶娥曲
　　一二三四月如眉积累如梳截半规玉斧昼夜修不彻修伐【疑当作成】团镜当空垂十眉有様列象几梳裁春氷镜涵水瑶娥睡起拂菱花埽黛揷鬓云绕指敛袂亭亭天上糚环佩隐体璆琳锵骖鸾跨鹤舞仙谱子登弹璈飞琼簧天风飕飗冷到骨银河澎浪溅罗袜一轮千古广寒深折尽桂花应白髪
　　断肠曲
　　凭栏日日望归驺书来又报潇湘游巻书黙坐泪如雨弹向花上花潜愁想郎快意扬州鹤风光何地非行乐妾肠寸断郎岂知独步苔阶空听鹊风撼碧纱夜牕深弄针灯下无心情蜀罗一段绒五色看定鸳鸯绣不成妾貎留春春要去糚镜孤鸾无力舞辘轳吚哑残梦惊晓嘶似是郎马声巻帘无人帘再下遣童水东占打瓦
　　征妇叹
　　莲浴双鸳鸯梧栖双鳯凰双舞蝶度墙双飞燕归梁倚栏人颦翠忍涙心暗伤闭戸帘帏悄孤灯耿空房欲睡睡未得独坐理丝簧弹吹不成调征夫天一方
　　寄逺曲
　　君马踏边尘绣帏妾一身仰天无过雁俯水无游鳞酒难独自酌蚁樽空浮春食亦不知味驼峯徒荐珍忆昔送君君已醉醉言更戍一年事兜鍪北去几寒暑两地肝肠摧万里别来容貎似旧无寄去衣裳知到未折柳丝丝紫塞心对花片片青春泪夜闻琴瑟鼓邻家人皆齐眉老年华不忍恨君翻自恨长吁矫首天之涯几度虚传归信息爱听干鹊怕听鸦孤枕有时髣髴梦中见觉来霜角咽梅花
　　短歌行
　　赤龙驾轮飞上天倐东倐西昼夜旋流光万古去不返少壮翻手成华颠阆风层城羽衣仙方瞳緑发耕芝田玉楼贮春春不老蟠桃一熟三千年我欲访仙弱水隔住世奈此急景煎茫然无计相留连打屏万事不放在眼前左杯右蟹拍浮百斛船
　　渔父四时曲
　　春
　　霁江浮春新水肥鳞鳞鸭緑东风微波心上下舴艋滑钓车香饵巻落晖纎鳞噞喁锦穿柳半留卖钱半换酒烂醉茅檐红杏家折花簪发把两手沙岸寻芳青骢嘶弹丝吹竹挟蛾眉笑指渔父何寂寞渔父掉头我自乐
　　夏
　　烟溪流碧浸炎空涤濯袢延蒹葭风大港小港凉世界隔堤荷荡香到篷侬家生长舟一叶岂识人间半防热青笠緑蓑山雨来雨过波平夜撑月水亭避暑冰玉肌枕设瑚簟琉璃笑指渔父何辛苦渔父掉头浑不顾
　　秋
　　新雁衔秋访水涯分屯洲渚傍芦花停桡相钓结溪社来徃无嫌同一家酒酣把笛吹村曲声曳兰花入山腹钓竿到手万事轻孰是孰非孰荣辱江楼邀月粉黛浓簧璈嘈杂彻桂宫笑指渔父何冷落渔父掉头我岂错
　　冬
　　六花坼冻云糢糊钓钩空掷寒无鱼系舟枯柳归茅舍拨火煨薪拥地炉賖邻一榼醅酦玉老稚分霑春囘谷重来解缆放夜筒横风打向别港宿溪馆对雪歌妓围釡出驼峯酒羔儿笑指渔父何憔悴渔父掉头但称醉
　　饮通幽园
　　典却上身鹔鹴裘买酒领客寻清游欲洗胸襟尘万斛快上青云展秋眸晴沙翳天风动地挈壶巻席移通幽一奁镜净清可掬千竿玉立尘不留拒霜两岸花烂漫红蓼错杂争开秋人生适意未易得痴儿了事何时休陶写岂必在丝竹山有鸣禽水游鯈酒酣题蕉竞新句景物辟易困雕锼一梳凉月揷空碧楼头暮角催归驺双桂余葩尚堪摘便道肯访勿剪不
　　赠隐居
　　绕屋垂垂柳当轩小小江买渔寻晚钓浮蚁倒春缸山近云侵座月来柳映牕隐居谁似子不羡鹿门厐
　　倚楼
　　蒹葭秋色晚百尺倚江楼日暗烟藏寺风髙浪拍舟归云投逺岭饥雁叫沧洲心事非年少尘埃白尽头
　　舟中
　　系缆停征棹斜阳古渡头风霜先逺客天地独扁舟水鸟冲开浪汀鸿占断秋在家贫亦好何用出林丘
　　夏日普信寺江阁
　　到此全无暑虚栏千里风看飞云渡水听落石鸣空日月忙乌兎春秋递燕鸿一生尘里过烟艇羡渔翁
　　过寳云寺访密师
　　寺才二三里曳杖且徐行晴塔松梢见风钟岭半鸣樵夫分道过僧子就房迎竹有千竿立尘无一防生
　　信步
　　午牕方睡起信步过东畦穴徙蚁知雨巢穿燕补泥路坍连草没果重压枝低村妇抱儿子笼边教唤鸡
　　送彦东还湘
　　湘南多爽处羡子片帆还秋影清涵水烟痕淡着山兰风香楚佩竹泪冷湘斑见説诛茆地江头只教闲
　　宿方家店
　　昏暮方投宿敢嫌茅屋低池深月易入林密鸟争栖买酒春篘瓮求蔬夜摘畦路长莫贪睡嘱仆早听鸡
　　暮行江上
　　江天诗眼濶沙岸暮扶藜风怒来帆卸林昏宿鸟迷问鱼前港有沽酒小童携夜客留同饮添杯剪韭畦
　　遣兴
　　愁来无可奈散防小桥东影转松随日香残花怯风烟霞诗兴里天地酒杯中本是江湖客生涯付钓篷
　　次庄过荆渚以诗寄之
　　泽国遥千里风帆隔两州醉行沙市月吟破渚宫秋鱼叹冯驩铗貂残季子裘人传君入蜀无事早归休
　　刘簿约游廖园
　　名园新整顿尊酒约追随春晚花飞少墙髙蝶度迟注汤童暖酒拍案客争棋寂寞秋千索无人尽日垂
　　秋夜怀归
　　乡里千山月尘埃两鬓星秋声虽是爽客耳不堪听多泪风前烛孤眀竹外萤吟蛩更无赖终夜几曾停
　　宿古寺
　　黄昏投寺宿古屋瞰荒江村酒沽春瓮山房耿夜缸滩髙声撼枕月落影收牕僧老人皆翫楼钟晓未撞
　　舟中
　　离家俄十日千里独衰翁篷响过云雨帆开逆水风新沙增岸脚小港隐芦丛客思难消遣黄昏月一弓
　　东村
　　晴久全无雨溪干半是沙风横分雁阵日转趣蜂衙地僻草埋径篱摧菊卧花桥西一林竹潇洒两三家
　　醴陵道中
　　入得湖南界皆嫌堠子长烟岩松叶暗风陌稻花香桥断人迂路车鸣水巻塘宿程虽不逺木杪已斜阳
　　日融
　　日融风力软曳杖独逍遥蜂去花心静莺迁柳影揺一年春易老两鬓雪难消客至时留饮无縁特地招
　　范园避暑
　　六月暑如炊追凉此地宜棹舟荷柄飐坐石竹阴移筹贯壶双耳鼎烹茶一旗小童供笔砚醉客竞赓诗
　　常山道中
　　寒谢春才展悤怱二月中筭来晴几日多是雨兼风烟草迷春碧山桃夹竹红浮名能役我防马几回东
　　夏夜
　　今夕暑差甚芒鞋阶下迎除灯檐月上却扇竹风生病骨坐难久静吟诗易成夜凉思睡去楼鼓已三更
　　乍晴
　　日色今朝稳园林二月中池塘展暗緑桃杏鬭春红犯险升高径扶衰借小童黄鹂怕人见飞过野桥东
　　江阁夜
　　小阁临江迥疎帘带雾钩云鸿遥影灭滩月碎光流诗思偏宜夜衰髯不耐秋渔灯三两防隐隐荻花洲
　　闻舟中笛
　　横笛秋篷底衔山夕照残孤音起水面余韵到云端吹怨芦声惨含凄雁影寒有人江阁上敛翠凭阑干
　　过曹家渡
　　数篙撑过渡雨后水添肥山橘青迷树野花香袭衣哀鸿凄逺客鬭雀堕斜晖童稚喧林垄牛羊个个归
　　早征
　　店鸡一唱接疎钟起整行装尚梦中沙路踏残征马月柳隄啼断晓莺风水肥渡险添舟子岸没途穷问牧童千里乡人逢陌上片时握手各西东
　　纵步
　　久雨厌人妨野步几时便得此畨晴到桥唤仆来相助过寺逢僧约共行篱落一团飞蛱蜨汀洲数防立防防农家竹里深深住风度茅檐纺织声
　　题合江亭
　　石鼓山头一小亭乾坤万里眼双明虽因刺史能寻胜不遇昌黎岂得名衡岳云开天洗碧蒸江湘合水争清书岩莫辨当时字空积尘泥野草生【昌黎有题合江亭寄刺史邹君诗末有愿书岩上石勿使尘泥涴之句】
　　崇真观东轩
　　东轩水面枕山阿左右云烟湿翠萝风度鹤声闻逺壑日移松影转前坡愁来独靠清尊遣老去休憎白髪多道士罢琴挥醉笔诗成自唤小童哦
