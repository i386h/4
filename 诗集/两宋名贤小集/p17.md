<!-- { "loadSidebar": true } -->
　　冀州之疆粤惟大卤俗忮而尃地阨而固协比幽都荡揺邉圉三垂既夷凶威弗沮帝御六师百万貔虎剪其附庸至于城下锋镝始交梯冲如舞蠢尔孱王请附降伍我士奋扬愿究吾武皇帝曰吁念彼黎庶匪鲸匪鲵复为王士晋郊既平九区以寜陈功太庙告假威灵在昔武王于商观兵维我艺祖亦既【一作勤】于征匪贷晋罪俟厥贯盈圣作圣继巍巍相承皇矣二后功莫与京大卤二章一章二十二句一章十四句
　　帝籍修故典也躬耕以劝农焉
　　帝籍于郊典仪具陈务农以训供祀以勤祀在于诚暨厥庶民千甸有制饬哉惟寅帝赉髙年式宴且喜种种黄髪族立而议我生艰难暴乱以继耳狃金鼓目狎戎器皇其我图亲讲农事有子有孙力田孝悌鼓舞至仁薰焉如醉
　　帝籍二章一章八句一章十四句
　　庶工任贤也
　　帝咨庶工畴其辅予俊乂以登厥劳乃图匪忘旧勲匪贤勿俞巍巍衮台盛徳以居任贤伊何昌言是庸勉告尔猷罔恤乃躬岂无狷辞怫于予衷予不尔疵尔无面从始时从官戎容扬扬今帝左右儒冠煌煌朝廷以尊文物典章得人之盛奕世重光
　　庻工三章章八句
　　帝制北方请盟也
　　帝制万邦罔有弗賔蛮夷戎狄羁而弗臣威格三方稽颡献珎单于革心愿交使人帝谋公卿列侯庻校咸曰彼心暴戾隂狡既扰我疆复利我宝无若利兵袭其还道皇曰有众予实念兹战无必胜矧其归师借曰大获畴能尽之俾益余丑毒我朔陲乃俞其盟北州以绥在汉世宗抗威北戎暴农筭商经用弗充中土震骚汉南始空降及后世犹称厥功于穆圣老徳无与偕匪勤于兵北人遂来逮是三纪逺俗以懐生民休息鸣呼仁哉帝制五章四章八句一章十句
　　皇治恤刑也帝仁于用刑在位者以寛恤为治焉
　　皇底其治钦哉惟刑在疑而宥罔察为明爱怒弗肆孰为重轻毋一弗辜惟典之平前世理官倚法以刻匪彼为仇盖曰任职今之蔽狱务正其辟鉴于前人繄我仁徳皇徳在仁寖而成风公侯卿士靡不率从麛卵萌生咸保厥终不鄙其天乐哉融融
　　皇治三章章八句
　　太平封祀告成功也
　　噫太平无象兮世乌得而知维盛徳可迹兮其封祀之仪东岱宗兮西汾睢礼上帝兮賔地只皇有征兮吾民以嬉皇有祈兮吾民是私天敷佑兮俾皇之厘亿世永寜兮无疆之基
　　太平一章章八句

　　两宋名贤小集巻十八
　　钦定四库全书
　　两宋名贤小集巻十九
　　宋　陈　思　编
　　元　陈世隆　补
　　草堂集
　　魏野字仲先陜州人母梦引袂于月中承兔而生嗜吟咏不求闻达居州之东郊凿土屋方丈曰乐天洞弹琴其中歌啸自得性不喜巾帻见宾客惟纱帽白衣出则跨白驴真宗闻之累徴不起卒年六十诏赠秘书省著作郎
　　上澥梁潘学士十韵
　　尽继祖风流其如鬓未秋石渠陈表让山郡折资求舜禹城分界神仙岳映楼淫祠随处毁学校逐乡脩密疏多亲写狂诗少自收通宵营有乐度岁狱无囚酒席围红粉盐池照碧油药同方士炼壶共野僧投瓦砾今徒献琼瑶旧未酧几多怀抱事欲去复迟留
　　寄逸人陈孟
　　姑射山前住朝昬事若何炉消文火疾琴断武弦多絶粒身弥健酧杯性转和相思与僧约春暖杖藜过
　　咏怀
　　道心虽博爱遇物忽难兼树更因巢惜云曾为月嫌酒中宁有感诗里觉无厌渐老成何事踈慵病转添
　　赠安邑知县方寺丞
　　寻常少徃还门静似居山书为传家秘琴因国忌闲坐衙更鹤氅行乐到禅闗约我休官后隣居竹树间
　　嵩岳十四韵
　　东西南北岳峻极尽难羣有感生贤相无偏象圣君四方观王气万壑絶妖氛影入周公侧声曾汉后闻民居依巨防敕祭荅殊勲洞府高低接都城左右分烟芜巢父水岚湿许由坟顶濶星难转岩高日易曛薜萝藏隠逸瀑布溅耕耘帝籍颁辛读天香附庙焚石危名启母村古号将军献寿临双阙呈祥出五云将仙存旧迹封禅表遗文终待移家住摩挲不厌勤
　　谢益州同理刘大着寄惠笻竹杖
　　虽胜斑竹与红藤絶逺羸躯岂易凭争得化龙归锦水老身骑去见心明
　　和孙虞部见赠
　　朝客惠诗牌山人愧不才旱田春雨过暗室夜光来灯下吟三复琴中鼓数回性愚非赐也微防尚难猜
　　和陈推官见赠
　　白发朱衣好写真鹤行佐幕异常伦勘书几见招闲客断案常思出罪人棠树政声僧説逺苏台实録世传新仍知公退无余事惟只焚香礼北辰
　　张生示余味菊诗且古之作者迟晚之意颇同体状之功未尽因书一絶以荅之
　　正当摇落独芳妍向晚令看露然还似六宫人竞怨几多珠泪湿金钿
　　送薛端公赴石蜀均输兼呈同理刘大着二首
　　金鱼新跃綉衣边暂委均输出劔闗九折路危骢马快一方尘靖木牛闲诸侯迎送威风下赤子歌谣喜气间更羡锦城刘大着海棠花里恣追攀
　　旌斾悠悠出陜时白头人送倍依依蜀川尚忆蒲卢政蛮洞先惊獬豸威祖席香浓花未老行厨味简笋初肥公余若荐相如赋郫县梅山好发挥
　　贻不出院真公
　　闭户头初剃今来巳白头五侯堂上见四海定中游凿井还临砌栽松欲映楼人间思虑絶拥衲任经秋别后却寄三门发运卞寺丞兼简臧推官
　　共泛楼船去临流羡送君烟中旗不见风里乐犹闻李郭情堪并荀陈事岂分归来村路上特地怆离羣
　　送刘大着赴任益州同理
　　金口亲除向锦川一般监郡最荣迁从来才巳欺鹦鹉此去寃应雪杜鹃迎接僧携笻竹杖歌谣民写浣花笺移风定不妨吟笑絶唱宜磨玉垒镌
　　晨兴
　　夜长乞待得晨兴耽睡童犹唤不应烧叶炉中无宿火读书牕下有残灯临堦短髪梳和月傍岸溪云洗带氷料得巢禽翻怪讶寻常日午起慵能
　　酧和知制诰孙舍人见寄
　　也知皇宋足名人至论谁教继后尘巳见世传元相制将闻诏写白公真紫薇星宿虽潜望红药阶除岂易亲野客多惭惠佳句强酬应信费心神
　　送紫微孙舍人赴镇长安
　　长安千古帝王城镇选词臣自圣情三字带来天上贵双旄拥出世间荣朱衣尚列神仙步红药犹吟雅正声预想前春游赏处九龙池上百花明
　　和郡侯咏雪
　　时节初过打猎天山河一色晓漫漫梁王宴罢尊犹湿谢傅诗成墨未干笔砚牕间宁觉夜管弦堂上岂闻寒须知祥瑞同霖雨莫把梅花桞絮看
　　谢孙紫防同郡侯石太尉见访
　　谁共东郊访懒魁一时文武尽竒才朱衣列到柴门住皂纛随穿竹径来乍照儿童戈似雪忽惊猿鹤皷如雷眼看两地翺翔去溪上无因更接陪
　　咏菊
　　荣虽同雨露晚不怨乾坤五色中偏贵千花后独尊馨非惭黍稷采合胜蘩苹蛱蝶寒犹至鹪鹩静亦存味堪资玉铉光欲夺金罇带雾藂犹密经霜艳更繁砌虫侵有路梁燕识无门薜荔宜求友茱茰好结婚栽培劳婢仆服食教儿孙易犯方先哲难为继后昆败莎承亚朶落叶拥纎根虽异皇家瑞宁孤白帝恩延龄仙诀着应候礼经言不与羣芳竞还知我避喧
　　上知府石太尉二首
　　陜城天险枕河湄茅土真风胜暂知云露虽频沾虎节雪霜全未染虬髭白霓放作军中练红袖行为帐下旗公暇不妨游赏外佐僚时得一篇诗
　　功名早岁立艰难今日堪消费百般婢仆出来皆会乐儿童生下便为官实封万户应方足密赐千金旋巳残暂辍坐棠闲豹畧尚嫌拘束动嗟叹
　　送三门发运辛寺丞赴阙
　　山河仗忠信尽室去安然白浪为行路红旗认坐船禹门辞有燕隋桞到无蝉岂羡乗槎客风流带管
　　防小渠
　　分得前溪水萦纡绕砌流清汵虽可乐呜咽不闗愁静称浮花片闲宜泛酒瓯却嫌川上看时复有沈舟
　　寄河中田沃兼呈李渎征君
　　未遂去蓬瀛闲居在舜城七丝调似性万巻记如名下榻留山相敲门认竺卿中条与太华牕里见峥嵘
　　送唐肃察院赴东川提刑
　　按察东川十四州几多山水似蓬丘清时应喜无寃雪赢得乗骢到处游
　　薛田察院洎寿师同宿三门开化院
　　绣衣蕙带方袍客身计虽殊性共闲同宿河心山顶寺数宵无一事相闗
　　寄王谷推官
　　登科二十载佐幙尚如初官为诗磨折家因酒破除青山应懒补白髪想慵梳别后长相忆何縁得共居
　　值雨宿谔师房
　　信步闲游处妨归路岂賖因琴避山雨和鹤宿僧家语直非闗酒眠迟不为茶共论尘世里夜亦事如麻
　　送王希赴任衢州判官
　　秋江四十有余程称作红莲泛去情从阙到州堪羡处船中坐卧看山行
　　和江南提刑王国慱见寄
　　欲写情怀难一一拟寻山水隔千千输他吴越闲鸥鹭朝夕常亲画舫前
　　送閠上人南游
　　山水兴如烧难留住陜郊五湖携磬去几夜在船敲犀迹来沙岸蝉声起树梢南方未回日何处暂编茅
　　闻王衢王辟登第因有寄贺
　　人间第一荣初得好科名万乗登楼看三台让路行搜罗空草泽宴会敌蓬瀛榜眼兼衣鉢偏依野客情【衢为榜眼辟为衣鉢】
　　送宣笔与成都同理刘大着
　　宣城防笔真堪爱蜀邑花牋更可夸雅称风流刘大着闲时题咏海棠花
　　同晦上人游羡陂
　　羡陂寒水碧溶溶野客江僧望不穷更值晚来风雨歇终南一半浸波中
　　还何学士诗集
　　魏也非商也防言岂易穷看虽许朋友写不倚儿童合在龙图上难留蜗室中因思持纳处还浦与珠同
　　送高僧归青社
　　去指沧溟畔来辞翠霭间程遥过鳯阙家近见牛山红叶飘行色清溪照别顔蹇驴看上处拄杖出柴闗
　　闻孟周下第
　　乙巳暮春天端居忽怆然一名伤祖圣三牓作遗贤我自空弹指君谁可比肩何由消此恨独坐落花前
　　送孙磻西游
　　贫居胜富贵况复是贫游前路谁青眼高堂母白头春山晴望好陇水夜听愁早作归宁计欢逢莫滞留
　　詶閠师见赠
　　絶唱和难继因之久滞淹隔年詶不得终日诵无厌晒曝偏防蠧收藏别着籖偶吟聊报谢迟拙莫相嫌

　　两宋名贤小集巻十九
　　钦定四库全书
　　两宋名贤小集巻二十
　　宋　陈　思　编
　　元　陈世隆　补
　　草堂集
　　咏竹杯珓子
　　谁识破筠根还同一气分吉凶终在我翻覆漫劳君酒欲祈先酹香临掷更焚吾尝学丘祷嬾把祝云云
　　喜怀古上人见访
　　隔岭僧来宿闲同倚石楼漏声过半夜月色近中秋雅道元须到权门险莫游此心方共识明日更相留
　　村居述怀
　　布褐楮皮冠朝昏信自然眼明山雨后髪乱晚风前鹤病生闲恼僧来废静眠自知慵嬾性至死岂能悛
　　上知府鲍少卿
　　五福三朝客同年想少存立功从太祖卧理见曾孙易进同仁政难休为帝恩权临二陜重官处九卿尊烟翠甘棠树风清画防门四民潜遂意百吏动惊魂不病轻丹灶无愁鄙酒尊出衙清道路在宅素盘飡上马身犹健看书眼未昏狱空时拥斾多谢到山村
　　怀寄河中表兄李徴君
　　蒲津棠树两闲人我恐虚名帝亦闻三世徃还为近戚一时递互唤徴君虽同闭户辞丹诏尚阻连牀卧白云苦恨中条镇相隔老来离使转纷纷
　　送鲍太监赴阙
　　紫诏徴黄下碧虚棠郊人送去何如深疑我后尊三老未许伊川学二疏到想烟霞侵几杖行愁花雨滴图书归期野客难陪从空有吟魂逐后车
　　依韵和长安龙图陈学士登熈熈台之什二首
