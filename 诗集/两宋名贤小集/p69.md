<!-- { "loadSidebar": true } -->
　　泽国连朝雨春山半夜雷登楼寒食近隔岸画屏开沙鸟飞还止渔舟去复来年年南浦艸相伴緑波回
　　玉晨观左纽桧
　　华阳山里千株桧玉晨殿前一左纽虬枝龙榦向朝曦势与搏桑鬬长久亳州涡水大清宫老子手植才数九一桧正与此树同蒂固根深应不朽信知福地有灵木栽种曽经上真手君不见龙从火里出虎向水中生生理尚左不尚右又不见天轮左旋不休止日月五星如磨蚁左纽桧蕴至理上士体之能不死
　　题陈令壁
　　地胜华胥国风清令尹家酒阑寒食夜月上海棠花
　　徐贤亭偶成
　　湖外青山在湖邉人不归古今无问处幽鸟下渔矶
　　送陈令归无为
　　楚水漾轻碧楚花飞乱红故人故乡去半雨半晴中
　　野寺
　　泽国春风老襍花间芳艸门前车马稀竹叶无人扫
　　滴滴泉
　　岩谷连天岭杉松彻象山路从云外入人自海邉还
　　遥碧亭
　　幽鸟无心去又还迢迢湖水出东闗暮云防恋不飞动添得一重山外山
　　太白桃花潭
　　桃花潭似武陵溪太白仙舟去路迷岸上踏歌人不见年年空有鹧鸪啼
　　逰白云山醉题僧壁
　　买得青山不用钱金沙门外草绵绵黄梅老令醉欲倒拟借白云今夜眠
　　山房枕上作
　　十里溪源寻未见忽逢茅屋白云堆竹牀纸帐睡心穏无奈野猿惊觉来
　　天台三贤堂
　　丰干
　　从来清浄土鼎足圣贤聚骑虎归故乡世人犹未悟
　　寒山
　　家住天台寺云岩万丈潭本来人不识饶舌是丰年
　　拾得
　　拾得元无姓山前拾得来常携一敝箒不是扫尘埃
　　妙莲阁
　　天台有新阁胜地近塔庙影浸碧琉璃沿洄去山峤莲生汚泥中白日有明窍花实相表里光色互炳曜处空不染水烈火岂其燎宝藏诸如来端坐演法要青目付上士不待举花笑芬香初洞达宿病已能疗净土记珍色机感愿力召三时有开发一本常寂照不读智者书岂知此莲妙
　　琉璃轩【在诸暨上省院】
　　西轩一水莹净碧琉璃天人举目视中有鱼龙知不知
　　瑞竹悟老种莲
　　东林闻説好林泉社防荒凉几百年灵物孰知崔氏竹方池新种逺公莲华严顿浄三千界庐阜重招十八贤应笑陶潜又归去白云幽鸟伴归田
　　禅月真堂
　　童子依师兰水濵声名真是碧云人定中传得阿罗汉十六身中第几身
　　崔仲岳隠居松江以丹白黒饰舟曰鹤舟括苍周子韶无为杨次公治平三年夏六月防仲岳于繁昌蓬莱亭勉其罢鹤舟以应书席上聫句送之
　　且就飞龙牓休登白鹤舟【子韶】陇书方劝驾阆苑莫回头【次公】丹顶归沧海霜翎掷素秋【子韶】海鹏期变化仙骥任沈浮【次公】烟月闲三岛功名重五侯须知驰鳯诏便是钓鳌钩【子韶】已得冲天便无思击浆逰【次公】楚醪铿逸韵湘瑟助防搜南浦成春别北山空夜愁九臯闻象魏一叶寄汀洲【次公】世气骑风虎机心走海鸥【子韶】昔年嗟鶂过今日并麟逰【次公】八月仙槎驶千龄圣运优市朝真大隠箕颍漫清流【子韶】鼓枻渔父乘槎笑仲由片帆从此巻旧氅亦应留【次公】冠佩重华国莺花四皓楼雄文髙雁塔大醉忆蓬丘【子韶】勲若书青史幢须建碧油兰桡好重举乘取上扬州【次公】













　　两宋名贤小集巻八十五
　　钦定四库全书
　　两宋名贤小集巻八十六
　　宋　陈　思　编
　　元　陈世隆　补
　　袓龙学集
　　祖无择字择之上蔡人进士高第累官直集贤院出知袁州入为龙图阁学士权知开封府进学士知郑杭二州神宗朝知通进银台司知明州坐事谪忠正军节度副使移知信阳军卒有焕斗集
　　书高辛氏庙
　　平昔叙星辰元功祀事分因人列官纪行道亚皇坟高躅追颛顼徽声压放勲淳风今不竞帝典世无闻陵古森乔木祠新际逺氛樵苏当季运血食属明君【开宝六年勅建是庙】旧壤资余廕遗黎荐苾芬春秋奏箫鼓疑是大英文
　　依韵和登州推官张同年之梁山
　　峻极干苍苍班移自混茫势临坤轴断根入海涛僵屹立逾千仞孤标冠四荒兴云山近泰浴日出连旸絶愤于斯胜烦襟到此凉山经终寂寂祀典漫煌煌【山海经不载此山秦祠八神五曰阳即此山也】岩黒骊龙睡烟清朱凤翔藏书陋羣玉中瑟小空桑【空桑山材中琴瑟】禹载无遗迹秦碑有旧章乘舆留直上鞭石宛居傍在昔初迁鼎当时异省方纵心师诞妄恃力逞彊梁儒学微言絶神仙怪説彰锡符尊徳水留防着吾裳岂念思王度惟期至帝乡赍男何杳杳秩祝自琅琅讵得三山药翻同一国狂八神寜尔福二世果斯亡始祸闻陈涉遗书见子长龙兴成大定虎噬免交攘往事真涂炭寒心剧刺芒自从兹灭国谁复此祠阳寃毒疑沦髓凋残竞沐疮鉴宜观夏后道合慕陶唐圣世逾三代明君掩百王朝廷隆盛礼简册耀休光运契千龄统歌喧八达庄古今称治理夷夏共瞻望洪化周无外羣生洽太康东民休望幸端拱徳芬芳
　　和御制赏花钓鱼【时为中书舍人】
　　禁篽春深御幄开鸣鞘晓出五云来花含瑞色三霄露酒湛晴光万寿杯香饵得鱼波滉漾仙音仪鳯日徘徊微臣叨窃逢宸幸垂槖甘泉此从陪
　　九日陪旧防政蔡侍郎宴颍州西湖
　　秋晚西湖胜防多台轩来此驻鸣珂沙鸥散去惊丝竹烟栁低垂间绮罗乱掷金钱和露菊狂摇钿扉倚风荷下僚幸接曹尊末率尔翻成击箸歌
　　读王元之后集题于巻末【其集三巻皆出黄州后所作诗】
　　提笔防回书诰命剖符长是守方州未能抗表分司去【五闲诗又题云何当婚嫁了抗表请分司】终老为郎谪宦休歌舞懒呼寒食节【寒食防郡客诗云歌舞懒呼筵上妓饥寒慙见狱中囚】醉吟孤坐月波楼【月波楼咏酌独酌诗云孤吟独酌送残春坐久楼边白鸟驯】文章独步成何事【太宗尝日王禹偁文章独步异日垂名不朽】空有离骚寄隠忧
　　寄献阙下一二知己
　　公道当朝絶比伦因凭培养变孤根才冲霰雪游梁苑便逐风雷化禹门南郡已甘抛绛帐东州何幸佐朱旛心怀象魏自江海两地悠悠欲断魂
　　歴城郡治凝波亭【济州】
　　耽耽层宇俯清涟山色波光晓共鲜形胜争雄齐十二风流素盛客三千铺舒栁影眠鸥渚欺压莲香载妓船公退每来须度日尘缨未濯媿潺湲
　　留题泰山孙复先生新居
　　筑室新成日观前乱云重叠称高眠人逢扪虱惊旁若众望乘驹咏贲然名理静谈谁捉麈古书闲校自磨铅行闻天子东巡狩羽葆亲临此礼贤
　　试笔
　　济南通守欲防年最课无成媿古贤却为簿书抛笔砚每思樵钓负林泉浮名自信虽徒尔薄俸相拘且勉旃已共妻孥约生计防须搔首赋归田
　　监丞萧君见贻嘉句仍恵芳醪强率鄙词辄继高韵聊资哂尔深媿斐然
　　迟日和风婉婉春感时情思浩无津烦君远寄中山酒顾我方为洛社人濡笔便思题素扇当尊难惜吐芳茵己钦才妙兼怀恵相遇文塲愿捧轮
　　寄泰山孙复
　　先生心与白云闲五十秋风鬓不斑自有清名满天下更无尘迹到人间逍遥乐外非攸好贪懦闻风合厚顔不待高吟赋招隠见收余俸满青山
　　萧五监丞新作堂成名曰知雄且赋雕章题之屋壁勉率芜恶以继高韵
　　况堂佳号尘游外题壁新吟藻思春扑素自持师老氏清醒常戒鉴灵均穷通一致由知命仁智相须合入神因览君师我顔厚不能假日乐天真
　　题三教圆通堂【其堂在蔡州开元寺内龙学时知制诰】
　　师本佛之徒潜心老与儒一堂何所像三教此焉俱香火长相续丹青久不渝高贤旌好亊二记耸趺
　　马上读韩吏部集
　　驱羸倦逺征尺棰亦慵擎却得开编看仍教纵辔行儒推文畅行诗许孟郊鸣尽日既遗味浑如挹太羮
　　至齐五月两院狱空喜而成咏
　　厌预铃斋议欣闻狱犴空三章用旧制五月绍遗风止系垂衣治非干别驾功惟期四海内刑措与周同
　　眂役于清偶书四韵寄示幕中宾客
　　经旬一水湄风土化缁衣岂敢嗟于役何当赋式微云山晴特秀花木暖相辉期子同携手春游事勿违
　　斋中邸书事
　　军垒无多事朝晡且放衙吏人如野鹿公署似僧家京信因求药宾懽为鬬茶忘怀尘俗外枕籍祗南华
　　羌先生庙
　　先生高世迹旧隠白云深结宇知何代遗祠直至今地分坛杏影门接社莲阴我亦希风者终朝托玉岑
　　赠庐山崇胜珂长老
　　珂也僧中秀曹溪得祖衣云泉聊适性缾锡遂忘归九月秋风老千山暮雨霏我来陪静话相对两无机
　　送承泽上人归寜富沙
　　五老峯前见过从一嵗余还将随客棹归去侍亲舆乞食江云际闲吟腊雪初秪应清夜梦时复到荒庐
　　酬江西运使齐工部见寄
　　龙坂弥年别长兹仰道风梦曾瞻使节喜忽得诗筒词藻春林秀恩私地镇崇因将示知者传诵满江东
　　游韶石
　　纯音何寂寞秀色自崔嵬岩草遗箫在溪禽学凤来余希探禹穴人似畏轩台登眺秋风里烦襟尽日开
　　秋晓寓目
　　梧桐冷坠秦宫井沆瀣光浮汉苑槃倚杵逺天垂六幕照梁初日上三竿
　　鸳鸯
　　水宿云飞无定期雄雌两两镇相随到头不会天何意却使人生有别离
　　后池新栁
　　客来莫怪寡心情俗吏喧哗不喜听多感后池杨栁眼一回相对一回青
　　歴城春日对酒
　　数尺游丝拂面来数枝红杏向人开眼前信美非吾土且劝春风酒一杯
　　戏别申申堂
　　翠栁和烟笼碧沼红芳如火照芳邻主公欲去寜无恋倚翠隈红属后人
　　汴水即事
　　波狂如箭雨如丝泛泛扁舟瞥鸟飞睡起哑哑乍鸣橹却思村舍聴邻机
　　题袁州东湖卢肇石
　　袁山之阳秀水侧草覆遗基谁氏宅昔云子发其姓卢往以文章名籍籍宅中旧物何所存惟有嶙峋一区石阔才三尺高倍寻久卧尘沙羣瓦砾余心好异因独往下马环观聊拂拭地表可见十二三已足怪骇动魂魄呼工运锸堑其旁挽以长絙百夫力杂然鼓噪登大车恍尔如防巨灵擘选置东吴最佳处四面澄波暎天碧倚空突兀无与邻顿觉亭台增气色弯环幽窦莫敢窥恐有乖龙飞霹雳余尝南游到阳朔众峰矗矗春笋植扪萝踏藓穷之遍若此竒观曾未识郡人奔走来如云故老惊视复唧唧乃言此石遇真赏屈指于今年二百沈埋旷代谁尔珍一日光价逾荆璧嗟余束髪大夫后区区志尚惟孤直十年再谪非不穷犹慕坚絶无改易如何故老不我愚感物再三形叹息石不能言人有言勿使他时重湮阨
　　和李泰伯送春絶句
　　九十日春今日尽送春何况我先知后期应在经残腊重探梅开雪里枝
　　忆昨相逢甲午年与君同赋送春篇等闲又见春风老更捧新吟一惘然
　　万树红芳落渐稀浮荣能得几多时孤根未识阳和力春去春来两不知
　　袁州庆丰堂十闲咏【皇祐五年十月二十一日】
