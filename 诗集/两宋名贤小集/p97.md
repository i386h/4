<!-- { "loadSidebar": true } -->
　　长江靡施山坡陀旅竹荒松防茑萝蚕初眠起风日暖梅弄黄时烟雨多山间有径行逶迤倦客据鞍生睡魔奈尔思归啼鸟何子规鸟不如归去好谁家西北起髙楼几为王孙怨芳草子规怜尔解归飞我独何心长不归十年迹絶苏门道梦里旧游知是非
　　广张衡四愁寄李譓
　　夜如何其夜未央斗星灿兮河苍凉明月入牖窥曲房候虫刺促鸣我牀离忧歘来煎人肠緑琴在荐兮拟楚奏之沅湘朱湿露兮声戾指而不扬我有所思兮在河之阳爱而不见兮衷难弥忘明珰玉案兮尔不我将缄诚结惠兮久莫汝偿永如牛女兮南北相望西风萧飒兮凌百草以殒黄兰萎芰裂兮恐被服之不芳念汝玉立兮贱组绣之文章元节日厉兮奈惨栗之冰霜胡不乘白云兮归来乎帝乡尚何所徯兮毕永嵗而彷徉
　　故邺
　　按邺都记汉建安十二年曹操灭袁氏始大筑邺当时京兆洛阳南阳许皆大都而邺为之长操子丕代汉复定都洛阳此后僭窃更据邺而未始残破元魏孝文帝自代南巡驻跸邺下久之以南望枉人山北接柏人县非善地遂去之河南将行挂饭于城楼上识者解之挂饭悬饭飱也岂待孙宅此乎至孝静帝果为髙欢刼迁都邺齐五主营建宫室规模壮丽逾前魏周武平齐焚撤略尽及杨坚克尉迟迥遂洿潴之筑京观于葛屦山徙郡治安阳邺犹为属邑熙宁间始废之戊午九月独游晚归马上赋
　　魏武昔恢图北平谭尚孽卜邺筑新都非徒为三穴将行迁鼎志遽有分香诀落日繐帷空奠终歌舞阕旋闻瀍洛上载起苍龙阙四叶不归东苔花驰道絶食槽防终验挂饭期先决扰攘百年间累车寻覆辙山川气象变朝市繁华歇白露复青芜茫茫换时节阴风吹葛屦燐火走丘血木叶下西陵寒虫助骚屑
　　对酒
　　庚申三月晦滏阳赋
　　白驹不可驻尺璧非所珍独挹盈樽酒悲歌送徂春歌阑酒亦尽回首迹已陈自笑十年仕尚迷沮溺津岂无濯缨水奈尔长路尘命也复何道今人犹昔人
　　闲情
　　紫苔生玉甃青窻隠夕曛佳人久不见翠被销檀薫长巾拂緑绮上有三年尘聊弹别燕弄寄谢阳台云
　　烛蛾
　　双【双一作鬼】蛾来翩翩慕此堂上烛附炎竟何功自取焚如酷感彼万动防保生在无欲不见青林蝉饮风聊自足
　　送陈传道摄官双沟
　　弥檝想登临闲云防日阴青蒲泗水濶古木汉祠深应醉杯中物谁闻泽畔吟禅坊养疴客轻别若为心
　　游滕县时氏园池
　　珍重西园主开门待子猷城隅树交荫楼下水通流鸲鹆鸣深竹蜻蜒驻小舟可能忘梦想尘土满徐州
　　自郓还徐道中
　　八月过新雨行云弄晚凉山川乍明晦禾黍半青黄西去真何事东还非故乡悠悠尘土里无路不亡羊
　　丙寅舟次宋城作
　　水馆雨边村登临奈断魂黄花开小径红粉哭髙原舟檝逢新火松楸老故园斜阳一千里依约是苏门
　　苦竹村南马上
　　楚泽薫风后林臯夕照间渔船沿緑岸鸟道转荒山久负杯中乐长偷马上闲悠悠白门路何日杖藜还
　　题诸葛谼田家壁
　　地在乌江北八十里与江南石头城相望
　　晚度孔明谼林间访老农行冲落叶径坐聴隔江钟后舍灯犹织前溪水自舂无多游宦兴卜隠幸相容
　　詶桂林从叔
　　江到三湘尽山围八桂深龙蛇寒不蛰雾露昼多阴迢递驰梅信殷勤访竹林淮南风土美留滞亦何心
　　懐寄潘孝本兼简其子言
　　春色先梅岭秋深后桂林溪通五羊险云近九疑阴无雁难逢信有猿能伴吟晓春酒自美应对阿戎斟
　　宿黄叶岭田家
　　聚落荒山里畬田嵗不登牛衣障隙雪鼠穴见隣灯愁入鱼难瞑寒凝酒亦冰怅然歌白石持枕待晨兴
　　游六合定山真如寺
　　达摩初祖道塲
　　只履西归逺何年此布金地寒苍桧老嵗晏白云阴烧隔溪冰断樵穿径雪深祖心无处问俗驾晚骎骎
　　汤泉道中
　　青石冈山下灵泉产药苗山英如有待水落可相招蝉带风移树尘随马度桥飏鞭吟旧句归路不知遥舟当【一作当和江口】利口待风累日怀寄感城中朋游
　　一叶寄津口怒涛安可乘朝风【一作帆】占酒斾夜爨乞渔灯牛渚逢新月秦淮想结冰故人他日梦歌吹满金陵
　　金陵怀寄歴阳王掾
　　征虏亭边路望夫山下舟长江不隔梦明月秪供愁促席歌尘断闲窻醉墨留惜芳桥畔栁谁系木兰舟
　　秦淮夜泊
　　官【一作宫】栁动春条秦淮生暮潮楼台见新月灯火上双桥隔岸开朱箔临风弄紫箫谁怜逺游子心斾正揺揺
　　辛未兴龙节日怀歴阳王掾元胥
　　昨嵗东溪口扁舟欲下江伴愁灯映幔欲睡月侵窗漫寄书连纸谁同酒一缸何当见之子聊使我心降
　　秋夜闻雨晨兴偶书
　　故国心驰北扁舟计漫东寒生一夜雨病涉两秋风落泊篱根叶幽忧屋角虫何情悲节物聊自况衰翁
　　题兰陵王碑阴
　　碑载王名肃字长恭北齐文襄之子按北史直书长恭而没其名葢当时以字行而史失其详尔王有武畧善抚士每得一瓜数李必分甘饵众金墉城之战免胄先登推功第一今兰陵王曲即凯歌也为后主所忌得疾不治而卒以鸩薨碑阴刻王弟延宗一诗甚哀墓在滏阳西南十里道占其东夏潦所凑垅已半圯碑字大兼小法有古气而不著书人名文乃卢思道也庚申九月十日赋
　　齐室生武贤兰陵类颇牧析飨虎士餍慰比粱肉金墉免胄战破阵何神速乐府有遗声当歌凯旋曲磐宗既不夀霸祚宜尔促十代六百年人间变陵谷荒涂接幽垅谁复禁樵牧窆石半攲摧钩锄断鼇足苍苔蚀瑑刻仰睇尘目操翰无愧辞千言不为辱人生妄区别共尽同草木何待雍门弹令君泪盈匊

　　两宋名贤小集卷一百二十
　　钦定四库全书
　　两宋名贤小集卷一百二十一
　　宋　陈　思　编
　　元　陈世隆　补
　　庆湖集卷中
　　冬夜寓直
　　庚申十月滏阳赋
　　落月半侵屋蛩声寒到牀羇人不堪此梦后夜仍长结衣出庭户河汉正苍凉浮阴暝四野来雁不知行陈物悲暮节畏途怀故乡十年泥滓贱驰驱厌路傍岂不志事功鬓毛揽朝霜素尚竟谁许行歌追楚狂
　　冠氏送武钦之安阳
　　黄金络征辔之子待明发樽酒少迟留禅林见凉月歌鬟结蛾黛怨此佳期濶去去栁堤风青蝉催白髪
　　寄杜邯郸
　　余寓居魏之冠氏杜仲观以诗相招属大河北徙莫知其津竟不果赴但赋此答之
　　穷巷厌多雨颓垣藜藿生蜩螗饱风露晏景一何清坐指嵗芳歇羁人心骨惊所怀不可见东州闻政声三年但弦歌百里称神明风月动髙兴诗章时一鸣天葩落健笔直与春工争浑河失故渠怒水方纵横难慿束苇济跬步万里程梦想不知逺笑谈何可并赖有西飞翰尺纸缄驰情
　　除夜叹京师赋示周沆
　　壮髪忽种种年华今复穷客怀少安适况乃京尘中病肺厌斟酌疲筋谢过从闲坊税老屋车马无来踪日俸才百钱盐犹不供夜榻覆龙具晨炊熏马通出门欲贷乞羞汗难为容安得一扁舟浮家乘兴东江山比深隠终老为田翁春秧二顷苗秋获期百钟稚子课樵汲壮妻兼织舂行歌沧浪清卧快柴桑风神明养内观忧患无旁攻有客闻此言诮余何不衷兹行果勇决谁揽防防鸿安知禄籍间去就如樊笼防尚良自信所悲君不同
　　寄杜仲观
　　中春雨收霁与子登丛台形胜宛然在太行西北来无情百尺土千载未摧颓四顾发悲啸凄风振頥颏凌髙气象变似不容徘徊下出破禅刹断碑生紫苔严公赋怀古复使后人哀西防王氏园一径趋城隈老竹未萌笋繁花如雪开惠然美少年逸躅欣攀陪小谢罗醼豆开帘按俳诙招呼缥缈人晚镜摧糚梅水调唱金缕云罍浮玉醅倾肠敢惜醉忘着接防回明日遂分首旧游安在哉西风吹去雁尺纸为君裁
　　谢米雍丘元章见过
　　今古两妙令雍丘与太丘当时称道广后日想风流吏鼾庭阴午农歌野色秋吾非荀氏老愧尔徳星留
　　龟山晚泊
　　春候半寒温维舟淮上村长林补山罅青草际潮痕久厌浮家役重招去国魂禅房欲舒写烟雨促黄昏
　　舟发金陵望歴阳作
　　尚识歴阳道依然西照间风烟古碛戍林麓楚王山隔水一凝伫当年数往还谁知跃马客衰病再投闲
　　郎官湖
　　按李白诗序云乾元嵗流夜郎遇故人尚书郎张谓使夏口沔州杜太守汉阳王令觞于江城之南湖张公四望超然请白标之嘉名白因号之郎官湖席上文士辅翼岑靖以为知言今所谓郎官湖者占郡城之北束手于两山间纵广百许歩固不足四望而超然也已知其非是且郡南濒江之人持南唐时地券尚指郎官湖为邻葢湖为江水所并而去城里余犹有洲渚隠然未泯乃湖之故防也余丙子五月舟次沔阳求访遗老始得其详因赋此诗志之
　　当年贤守令载酒沔南游凉月呈新霁明湖涵素秋郎官夏口使仙客夜郎囚促膝青螭舫连觞紫绮裘髙驩随雨散余躅想风流芳草失青履沧波浮白鸥江吞百顷尽石刻一篇留宜有沈碑者前怀陵谷忧
　　题宝泉官舍壁
　　宝泉监在夏郡城东三里黄鹄山之阴
　　偶着强名字非才但铸金不妨称外监况复住山阴胜日聊披卷清风故解衿余生偷禄隠何者是升沈
　　江夏寓兴
　　风与樯乌便侬先塞雁来山经七泽断潮自九江回渔父犹知隠骚人枉衒才朋游正相逺梅信为谁开
　　雨晴西郊寓目
　　城中厌雨过清和偶出西郊野意多蚕簇趁晴初摘茧麦场经润欲生蛾营巢黄鸟啼深树引犊青牛饮暮河老圃念人留伫久挽衣沽酒愿相过
　　寄周文清
　　周时流寓海陵丁已八月赵郡赋
　　节物惊心不我留故人相望海边州芰荷老尽池台晚鸿雁来多云汉秋谁共清樽寻乐事独将长幅写离忧明年芳草青门道好试青衫伴侠游
　　冠氏寺居书怀
　　古刹荒凉昼掩门鸣鸡吠犬接西村窻前自记曽归梦楼外谁招欲断魂漫赋新诗题琬琰少逢佳客佩兰荪更堪愁肺经春病负尔商歌酒一樽
　　题彭城张氏放鹤亭
　　亭有石刻苏睂山制文唐之阳春亭故址在徐城之东薛能尚书有诗见集中壬戌九月赋
　　曽见君家亭上碑东望风月动闲思昔曽卜筑如相待今遂登临是不期万顷白云山缺处一庭黄叶雨来时许昌应负重泉恨当日阳春枉赋诗
　　临汳亭送客还马上作
　　衮衮尘埃与愿违可堪持酒送将归壮心已服驽骀老羁思常先朔雁飞十口无厌太仓粟四邻分采故山薇何时偃卧柴桑里自讼渊明昨日非
　　病后登快哉亭
　　经雨清蝉得意鸣征尘断处见归程病来把酒不知厌梦后倚楼无限情鸦带斜阳投古刹草将野色入荒城故园又负黄昏约但觉秋风髪上生
　　送李宗古録事谢病南归
　　十旬病免谢鸡羣收得闲身付白云南浦少留离别赋北山相负勒移文松舟桂檝晓将发菰叶鲈鱼秋未分异日有怀长笑客西飞燕子一相闻
　　题永城县园水亭
　　诘曲池塘碧玉流禊亭孤占小汀洲长纫座上芳兰佩不系檐前画鹢舟好泛羽觞修旧事为书茧纸记清游季真待得东还日初见红蕖十亩秋
　　罢大匠属为淮南行
　　何处经行特惘然津头曽送木兰船桃花春水生前夜杨栁秋风忆故年驿路尺书疑断絶官仓斗米愧留连飘飖复作江湖计后此长安是日边
　　同王克慎宿清凉寺兼示和上人
