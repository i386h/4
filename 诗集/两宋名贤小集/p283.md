<!-- { "loadSidebar": true } -->
　　何年神物抱珠游遗向沧浪第一洲五色化成金世界六鼇擎出寳香楼光涵蛟室星辰动影落龙宫日月浮万古团团天地里磬声敲出海门秋
　　登广城楼
　　三尺龙泉事逺游越王台上望南州一天雨过千山晓万里风来五月秋江郭楼台蛮客市海门烟日蜑家舟临戎不有安边策应愧常何荐马周
　　谒金华寺六祖法堂
　　坐阅人间防百年双趺浑似后来禅空空明镜台前地寂寂红尘境外天风动法林从虎过云生咒鉢解龙眠至今月到层楼上应共祥光午夜圆




　　两宋名贤小集巻三百六十五
　　钦定四库全书
　　两宋名贤小集巻三百六十六
　　宋　陈　思　编
　　元　陈世隆　补
　　雪矶丛稿【一】
　　乐雷发字声逺号雪矶江右舂陵人登寳祐癸丑特科廷对第一授馆职丙辰以病归遂不复出雪矶丛藁五巻其友人朱嗣贤何尧卿编校付梓时宝祐丁巳也
　　九疑紫霞洞歌
　　猗与竒哉紫霞之洞真天开千变万状不可述恍疑幻出壶中之蓬莱湘濵两姝不敢到怅望苍梧云缥缈尔来三千三百年斑龙空卧金光草我采姹女江华濵是为三十六帝之外臣右持緑玉杖左擕紫金经长歌天上谣一呼开仙扃列炬照深窈悬身事幽讨羣仙喜我来惊笑欲絶倒何侯抚我顶伟逺拍我肩緑华赠我金条脱明期分我红景丹借问此何地指言太虚天翠霞紫云张寳幄悬瓈结緑盘璎珞万叠苍苔荒石田谁呼青龙畊紫烟虎岳铜墙未遍识拟开寳藏翻云帙嵳峩水际披蓑翁应是籛铿钓神龙仙人仙人何多事惊世骇俗变灵异或跣距足乗天云或印短趾流沙浔或见姑射处子身粉霞红绶藕丝帬或示普陀大士形或持簮栁乗寳璎或挿镂象管或结火齐珍或琢圃玉或布只园金洞中之深不知几百里但见萦纡屈折一里一涧水人言有路通桂林乘兴欲寻日华君吾闻洞中大小洞天三十六帝遣列真分治局上界官府应更多定知此洞今谁属猗与竒哉紫霞之洞真天开我上防稽探禹穴复浮沧海登天台岩谷岂无竒眎此何尘埃摩挲崖石题恶句记我杖屦敲云来黄涪翁元漫叟目力一生空宇宙澹岩阳华有何竒枉费篇章劖石窦
　　谒李梅亭
　　力抜鲸牙气贯虹玉堂归只守文穷世无真魏扶吾道人以干淳望此翁大地精灵藏笔下国家命脉寄山中緼袍羸驷崇仁路正拟登门聴击防
　　代送徐侍郎赴召
　　大厦谁堪任栋梁试留斋舰问行藏朝廷议论如春雨吴蜀人材似夕阳三渐何曽投砭剂五寒今望起膏肓拟看相业磨崖在却到浯溪话别觞
　　聴友人谈蜀道事
　　石栈天梯荡战尘谁驱哨马满峩岷尽看鸟犬为君子【元次山世化篇】谁问沙虫化小人沙塞惟应悲望帝蜀材正自欠吴璘细吟猛虎长蛇句空对西风泪满巾
　　送广州刘叔治倅钦州兼守事
　　天涯亭畔拥辎屏丹荔黄蕉满去程皂盖却迎新别驾碧幢应忆老先生象蹄印雨归蛮国鲸鬛掀潮撼海城曽是乡贤分守处试寻醉石共题名【余靖韶州人曽守钦】
　　逢熊季可
　　暮云春树饱相思今共秋风捋白髭北阙未知鹦鹉赋南州空诵鹧鸪诗旗亭尚喜【缺】能饮客路谁知朔独饥赖有湘翁生计在且吟九辨撷江蓠
　　送李焕云超恭城主簿
　　恭城山水接三湘应觉他乡似故乡宦况不妨栖枳棘客程还见食槟榔寒暄未定冝加爱事业无穷要自强千古忠魂如可问试吟雏月潄诗肠
　　寄李伯辉
　　石嶙峰下寄吟身静掩柴枢琢楚珍苹草青莎招隠士暮云春树忆诗人门无车马多嫌僻家有图书不似贫拟借大鹏揩老眼何时樽酒得相亲
　　舜祠送桂林友人
　　尧山分首舜山逢呼酒旂亭两鬓蓬客思且须论濶诗交应不计穷通儿曺冨贵秋烟外前軰风流落叶中明日吟船又何处渡江衣冷荻花风
　　访伯父幽居
　　对坐如禅舍闲烧石乳香书防新讲义药问未传方仆语梅花里僧经竹叶旁题诗吾岂敢窗户半吟章
　　桂林懐李景魏
　　阳华云万叠无计得相寻所学皆时好何人知尔心莎城百粤逺雪峤一翁吟已是懐人极天寒漈水深
　　桂林送人之琼州招捕海冦
　　訾家州畔路别尔苦匆匆説劒令人喜耽吟与我同旌旗枫鬼雨舟楫鲎簰风想到琼峰顶题诗更纪功
　　与李盘翁知县登七星山吊石道士
　　叠嶂矗空青躭竒共一寻苔荒碑意古茗苦道情深有兴梯苍壁无才咏玉簮吟仙何处去我軰复登临
　　次韵史主簿雨夜见寄
　　水长许由溪春寒入竹扉几人聴夜雨惟我怯单衣树罅青灯耿篱根白菌肥明朝有忙事推枕问渔矶
　　赠李伯辉家谱诗
　　荡冦将军泪唐朝李郤家緑华双荐者况复古今夸赵司法集诗自题近道盖取工部所贻元隠居诗中语也因书二絶
　　和徧陶翁饮酒诗醉笼天地入防夷细看官爵成何物肯带奚囊过九疑
　　浣花骚伯杳难【缺】世上宁无元隠居读罢君诗三叹息断弦緑绮定何如
　　聴庐山胡道士弹离骚
　　庐山道士玉潭仙前世沧浪握楚荃莫道离骚遗响絶孤钩寡珥尚能传
　　吊湘谁解荐江蓠忠愤泠泠冩七丝愁絶九疑山下聴重华应许就敶词
　　题王尧章伫香亭
　　满池蜀锦照深衣尽日慿防课楚词要识此花香絶处露凉风细雨晴时
　　对花味道兴何长好学顔家到坐忘莫与红尘儿軰道心清正是得真香
　　故园荷屋傍濓溪苦爱莲花入梦思今日题诗还自笑江湖尘土鬓成丝
　　咏史六首
　　髙祖
　　逝骓走鹿各消磨剑外功臣剰几多四皓两生原不聴故乡枉费大风謌
　　陈胜吴广
　　假号偷名只可怜枉抛钱鏄弄戈鋋陇头燕雀应相笑鸿鹄原来是项燕
　　韩信
　　愁看钟室劈良弓何不当时杀蒯通今日真王成底事只应娥姁是英雄
　　东方朔
　　蜥蜴盘边解滑稽且分社肉饱蛾眉刘郎最怕秋风冷那得君言换殿帷
　　司马相如
　　狗监无端荐薄情鹴裘犊鼻帝乡尘当时最有文君恨不识长门买赋人
　　班固
　　请室寃魂叫不闻神丘隆碣漫遗文平生词藻谁知已腐防狐雏却误君
　　送董炎震归攸县
　　千菊溪头话别情君行我住两伶俜山中有酒招元亮石上无禾养伯龄狼尾屋低苔漠漠龙须菜长水泠泠故乡语燕应堪聴莫放扁舟过洞庭
　　赠衡山侯霖
　　家住衡山茗坞深轩辕道士是知音窊樽酒好聊同醉石鼎诗难莫浪吟雨外虺隤寒食路花边格磔故乡心却懐世上扬雄少肠断侯芭何处寻
　　送骆起谒襄帅广西宪
　　知君无地种江蓠防了衡山防九疑客路不堪还话别侯门何处可题诗吟青罗带行离岸唱白铜鞮过习池呼酒试浇征马足绣台油幕有相知
　　题豫章宋徳父逰湘诗巻
　　醉呼仙叟共浮湘稇载风烟满锦囊名似浦云山雨起诗连沅芷澧兰香好吟秋月招元结莫赋朝云恼楚襄英巨老仙今寂寞行人还解识珩璜
　　常宁道中懐许介之
　　雨过池塘露未干人家桑柘带春寒野巫竖石为神像稚子搓泥作药丸栁下两姝争饷路花邉一犬吠征鞍行吟不得东溪聴借砚邨庐自冩防
　　乌乌歌
　　莫读书莫读书施五车今何如请君为我防却离骚赋我亦为君劈碎太极图朅来相就饮斗酒聴我仰天呼乌乌深衣大带讲唐虞不如长缨系单于吮毫搦管赋子虚不如快鞭跃的卢君不见前年敌兵破巴渝今年敌兵屠城都风尘澒洞兮虎豹塞途杀人如麻兮流血成湖眉山书院嘶哨马浣花草堂巢妖狐何人笞中行何人缚可汗何人丸泥封函谷何人三箭定天山大冠若箕兮髙剑拄頥朝谈回轲兮夕讲濓伊绶若若兮印累累九州博大兮君今何之有金须碎作仆姑有鐡须铸作蒺藜我当赠君以湛卢青萍之剑君当报我以太乙白鹊之旗万里横行取金印何用区区章句为死诸葛兮能走仲达非孔子兮孰却莱夷噫歌乌乌兮使我不怡莫读书成书痴
　　寄雪篷姚使君
　　赠君昆吾湛卢之寳劒青雀黄龙之巨航悬黎垂棘之美玉都梁笃耨之名香佳人佳人在何处濯足洞庭望八荒掲车馡馡薜芷緑欲往从之道阻长倚寳劒兮翼轸胶巨航兮沅湘玉以彰君子御身之徳香以表骚人流世之芳我所思兮隔秋水天吴翕忽琉璃翔佳人偃蹇定谁与爱而不见心防伤
　　汴堤栁
　　万缕春风窣汴堤锦颿何处栁空垂流莺应有儿孙在问着隋朝总不知
　　读李羣玉集
　　光顺门前系马频文馆里翠云春却怜白首河西尉枉作蓬莱献赋人
　　捐玦江头弄钓舟菊花杜若满芳洲如何才子无骚思只咏蔷薇与石榴
　　与复古叔读横渠正防书
　　惆怅枯林与晬盘云横太白梦魂安半生骄吝如蜗缩自把西铭反覆看
　　谁掘骊山起老师竹林灯火共心期年来后学轻前軰看彻臯比罢讲时
　　次韵熊云瀑秋夜见寄
　　吹落秋烛灺红想弹九辨入丝桐荃蘅岂不如葵菽谁继豳风补楚风
　　题昭州田廷亮书槀后
　　槟榔口里吐参苓折槛无门九虎深家在道乡亭畔住定应千古有知音
　　少海无波鹤禁虚满朝闭口养曹蜍白袍乌帽和宁外却有山人请建储













　　两宋名贤小集巻三百六十六
　　钦定四库全书
　　两宋名贤小集巻三百六十七
　　宋　陈　思　编
　　元　陈世隆　补
　　雪矶丛藁【二】
　　题杨诚斋行湘诗巻
　　仙云寒锁碧瑶天突兀吟坛北斗边试问鳯凰谁得髓竹林聴雪对牀眠
　　叫云吹玉舜祠邉醉嚼琼糜潄石泉旧读离骚今忘却快披秋巻嗅兰荃
　　题许介之誉文堂
　　端平丙申桂林伯尚书钟公以遗逸荐东溪先生许侯于朝越明年得防补初品官卫州户掾其诰词于始则有夙有誉处且娴文辞之褒于终则有其以行义教于乡里之勉州里人士莫不荣之又明年许侯乃于东溪之濵剏堂五间以为讲道著书之地仍摘天语誉文二字以张其名敬上赐也堂成山齐先生为之记者详矣当世之名卿大夫又为之赋咏者众矣愿余侯【三字非衍疑悮】晚生小子何足言诗辱徴俚作不敢固以陋辞敬书二首以记盛事并叙圣天子始终褒勉之意庶得附姓名于不朽云
　　曽佐元戎洗緑林此翁何止擅诗声久辞骠骑寻瓢饮谁引鸣驺聒耦耕厚礼正罗温处士浮名还污阮先生衡茅那识丝纶美尚拟升堂结社盟
　　姜防刘过竟何依空向江湖老布衣造化忌名从古有诗人得位似君稀圣朝自要求参术吾道何应贱蕨薇晚节黄花须爱护且教湘士挹芳菲
　　濓溪书院吊曽景建
　　太极楼头霁月寒断弦緑绮不堪弹牕前自长濓溪草泽畔还枯正则兰苍野骚魂惟我吊乌台诗案倩谁刋伤心空有金陵集留与江湖洒泪看
　　许介之以丞相周益公所书古乐府四篇见寄敬题其后
　　纸上瑚间木难曽敲黄阁卸征鞍赏音今有王园否得句堪寻岣嵝刋鹦鹉夜栖金屋冷的卢秋战玉关寒春风归雁那知已寄与深宫絶塞防
　　读繋年録绍兴八年以后事
　　娄敬金缯满去辀便看雷雨润遐陬诸贤自抗排云议宰相方深偃月谋湘国乍闻悲鵩鸟秣陵还聴唱符鸠九原晏老今知否搔首青编恨未休
　　栎吴大帝庙
　　赤壁濡须事已虚且依栎酹芳壶九原尚拟吞铜雀千载今惟记赤乌湘浦有人修旧祀荆州无地展雄图定知斫案英灵在闲对祠前洗湛卢
　　昭陵渡马伏波庙
