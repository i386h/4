<!-- { "loadSidebar": true } -->
　　宋　陈　思　编
　　元　陈世隆　补
　　尹和靖集
　　尹焞字彦明河南人父林官至虞部员外郎焞师事伊川以徳行闻靖康初召至京恳辞还山赐号和靖处士金人陷洛阖门被害焞死复苏避刘豫聘奔蜀止于涪绍兴中召为崇政殿説书后迁礼部侍郎兼侍讲所着有论语解及门人问答
　　过种明逸故居题絶句
　　少年妄意学经纶老矣空余此一身面似髑髅头似雪却来岩谷继前尘
　　自秦入蜀道中絶句三首
　　緑隂深处竹篱遮也有红花映白花却忆故乡卿相第不及张三李四家
　　晓来雨过槐隂润午霁风揺麦浪寒自愧此身徒扰扰未知何处可偷安
　　南枝北枝春事休啼莺乳燕也含愁朝来囘首频惆怅身过秦川最尽头
　　亡姑墓铭诗
　　嗟夫人之生兮一气凝乎混茫变而之死兮去不知其何乡唯懿徳之在人兮愈乆而不忘归安此室兮其千万年无壊伤
　　避贼至商山絶句
　　西来防被雪霜埋鸿鴈嗷嗷莫强猜今朝始踏商山路髙视浮云任去来
　　附録
　　挽和靖先生诗
　　吕徳元
　　往在伊川学他时洙泗传从来有高第未觉防前贤缪列三千士于今二十年山頽与梁壊泪尽防稽前四海尊师席斯文特未衰何其两楹梦遽使哲人萎阆水从容意稽山疾病时勤勤付斯道矢死奉成规垂老朝三聘生平食一簟絶知斯道在遗恨得时难庙谨先师祀书传后代看形容铭墓石三发喟然叹
　　曽　班【朝请提宫】
　　凛凛河南已百年维公髙行继前贤早施绛帐崇师席晚入金华侍讲筵斯道未传今逝矣彼苍难问竟茫然囘思昨日论交地不见牙籖列简编
　　道直心无愧师严貌有威上方虚席待公怱挂冠归王室懐元老天星掩少防簮绅竟相吊奚独我心悲
　　髙　闶【司业】
　　身占河南第一功力行笃信守家风渊源漫説斯文防深切今知此道东七日梦楹终有待三年筑室恨无从嵩伊千古温淳气收入稽山鉴影中
　　谒和靖先生虎丘祠堂诗
　　李道传【陵阳人】
　　涵飬当用敬进学在致知如车去只轮跬歩不可之夫子受师説惟敬实所持升堂逺易箦参倚日在斯遗言落人间取论极研几是心要收敛中不容毫厘大学着明法格物乃阶梯放心苟不收穷格将安为古人贵为已末习多外驰岂无实践者兹焉当孰归晚生拜遗像敷袵跪陈词愿言予服膺没齿终不渝









　　两宋名贤小集巻一百四十
　　钦定四库全书
　　两宋名贤小集巻一百四十一
　　宋　陈　思　编
　　元　陈世隆　补
　　环碧亭诗集
　　沈晦字元用钱塘人举宣和状元御试防题举子不能条对晦精通象数一挥千言祐陵于闻喜宴上以御诗宠之除著作郎金人攻汴从肃王出质后得还为给事中髙宗将召为中书舍人有论其布衣时事帝曰顷在金营见其慷慨士人细行岂足为终身累耶然卒出知平江乞以建康太平镇江池鄂五郡兵连衡守江与韩世忠掎角金必不敢渡召募敢战练习朞年京口可成强藩赵鼎称其激昻卒不果用进徽猷阁直阁学士终知郓州
　　题独秀山
　　老鹤下遥天昻昻在林表霜毛临野人逸气秋天杳矫矫顔始安不受冠带绕清真自嵇阮一醉万事了读书空谷中生刍白驹皎长哦吾君咏极目送飞鸟
　　竹溪
　　寒流穿清閟支径入翠防山深古木合林静珍禽飞居人本避世游客亦忘机归路晚烟暝新月照柴扉
　　游松阳百仞山
　　山头白云如擘絮竹鸡无声鸠唤妇团团朝日在林梢寒日棃花谿口路一峰独秀横溪隂青林倒影千丈深上有白龙蛰幽洞嵗旱往往能为霖如今寂寞空山里古屋荒坛冷红紫防看前度种花人他年来作巢居子
　　竹岭
　　九月乱山中﨑岖处处同谿流因雨涨木叶着霜红人迹千岩絶松声万壑空寻幽自可问不复叹途穷
　　松阳上方山居五首
　　月斜树影穿窗入雨过山泉绕舍鸣野寺中宵人不睡蒲团布衲悟无生
　　山中寒早野隂薄惨惨黄昏欲雨时市逺无人与沽酒地炉松火自烧梨
　　天畔羣峰一草亭半溪烟雨花防防老翁投老得此景日与谿山同醉醒
　　此生真与世相忘投老生涯寄上方洗足闗门枕书睡连山松桧雨浪浪
　　学道空山水月深丹成初试马蹄金犹余一勺丹泉水洗尽人间名利心







　　两宋名贤小集巻一百四十一
　　钦定四库全书
　　两宋名贤小集巻一百四十二
　　宋　陈　思　编
　　元　陈世隆　补
　　琴溪诗集
　　李宏字彦恢宣州人博学工文词建炎中吕好问知宣州得士四人詹友端周紫芝王相如与宏也毎宴集必与俱惜其诗多不传宏宣和初以左承值郎署泾县事绍兴初李光为守时复檄署县凡四载后迁转运使
　　游金泉观
　　昔时谢女升天处此日遗踪尚宛然蝉蜕旧衣留石室龙飞胜地涌金泉碑书故事封苍藓殿冩真容鏁翠烟薄暮松巅聴鹤唳凌空髣髴是神仙
　　鳬山庙【并序】
　　显道庙葢晋之隐者不显其名后世无考时窦子明罢令炼丹陵阳峯与之邂逅遂相与友徃来麻川之望仙弦歌徽水之栖真髙岭皆有迹焉庙存古碑具载其事虽刓裂尚可读政和间赐额乡人因大其祠以歆朝宠答神贶今碑已徙置楼基下里有裘氏者年八十余尚能言之乃悉如前所説予惧后人无所考徴辄成长句以记其实庶几传信焉诗曰
　　鳬山髙与苍旻齐根盘八里雄坤维【一作舆】油然出云为风雨泽周一境无凶饥重楼复殿据山腹蜿蜒攫防神【缺】　威灵如在骇闻聴至今父老能言之断碑刓缺尚可读湮埋嵗久人无知髙髙一峯独秀出上有蝉蜕真仙居似闻尝任石埭尹化流徳洽真民师持竿戏投白龙饵隐雾深韬豹姿手披蘂笈校丹篆足蹑飞升【一作舄】腾紫防相逢邂逅一笑粲真将莫逆论心期从兹来徃因无间遗踪所至犹可推弦歌标乡里犹在望仙纪地名独垂栖真寄伟曽税驾絶顶尚留丹灶基近邻眢井数盈九石甃坚深端可窥神既庙食还旧隐仙亦偶坐应祷祈合堂荐享异肴防乞灵修敬倾里闾政和天子谨祠祭郡县有请咸勿违一朝飞章达旈扆往往一夜曽躬披俞音载锡降芝简宠贲徽名昭典彞神兮仙兮服君赐福庇斯民无已时仙将出游神速往霓旌绛节相追随神既来归仙至止衮衣羽帔瞻光仪繄予顶谒亦云屡淋漓醉墨聊一挥词虽芜纇事摭实庶防传信祛羣疑







　　两宋名贤小集巻一百四十二
　　钦定四库全书
　　两宋名贤小集巻一百四十三
　　宋　陈　思　编
　　元　陈世隆　补
　　宗忠简诗集
　　宗泽字汝霖婺州义鸟人元祐六年进士靖康元年知磁州勤王兵起康王以泽为副元帅建炎间累迁延康殿学士京城留守兼开封尹连结诸路义兵方尅日渡河力请上还京为黄潜善汪伯彦所沮忧愤疽发背卒赠观文殿学士諡忠简有序
　　东上辞松楸一首
　　八年坐亲党冺伏长安城甘心傍松楸申我儿子情闭戸慨岩廊读书笑金籝力田固为政课童乃司兵深病骨相寒不蒙轩冕荣维天临万邦搜罗世豪英我友挽出之大人今继明古无忠孝全泣涕去丘茔为翁大门闾翻然以东征
　　感时【有序】
　　勍敌长驱京邑阽危此忠臣义士痛心疾首勤王报国之秋也而宰臣迁家郡守逾垣缙绅士大夫陆窜水奔使人主婴孤城以自守无一犯难者事小定矣而上书献防之人亦未有慨然以东者世道之衰一至此乎太息之余以诗自道
　　卿士辱多垒天王愤防尘御戎要虓将谋国须隽臣百战取封侯未必亡其身懐奸废忠义胡顔以为人吁嗟世道衰大僇加搢绅平居事奔竞梁汴分云屯一旦国歩艰四迸如星繁辅相已择栖守令仍逾藩冠盖陆西窜舳舻水南奔鄙夫用慨然防马趋修门勤王羞尺柄悟主期片言时来倘云龙峩冠拜临轩逶迤上玉除造膝伸元元措世于泰宁归来守丘樊
　　晓渡
　　小雨疎风转薄寒驼裘貂帽过秦关道逢一涧兵徒渉赤胫相扶独厚顔
　　华隂道中三首
　　烟遮晃白初疑雪日映斓斑却是花马渡急流行小崦栁丝如织映【一作隐】人家
　　菅茒作屋细【一作几】家居云雒风帘路不纡坡侧杏花溪畔栁分明摩诘网川图
　　宁王画作金盆鸽韩愈诗夸玉井莲瓦缶泥村落小乱茅羣雀不堪传
　　雨晴渡闗二首
　　燕北静风尘河南濯我兵风云朝防合天地昼清明泣涕収横溃焦枯赖发生不辞闗路逺辛苦向都城荡涤真成快氛霾不敢隂万花恩泽了二麦宠光深地势瞻仙掌河源识帝心马头迎霁色诗句日边寻道逢散遣之卒云讲和退师无所用之矣辄以二十六句道胸臆
　　翁拥麾幢我为儿剽闻窃睹皆兵机其中袭击不容瞬颷行电掣犹逶迤敌人长驱越大河天下震惊观阙危肉食之谋殊未臧我愤切骨其谁知慨然奏疏金马门力陈盟赂损国威严尤下防尤可笑晁错上书亦奚为道路荆棘初剪除花如步障吾东之八年闭户尺蠖屈一旦渡闗匹马驰行行侧身聴奏防忽闻募士诏遣归浓书大墨榜教诏曰敌悔过今退师羽檄向来召貔虎乃咏出车歌杕杜櫜兵销刃兵犹怒却把鉏犂农歌舞君王神武今艺祖尔如不归汚我斧
　　又赋一律
　　罢兵洵上防试问可诚然竟弃三军力空抛半壁天上林无旅雁絶域有啼鹃羞见龙泉剑飞光牛斗前
　　至洛
　　都人士女各纷华列肆飞楼事事嘉政恐皇都无此致万家流水一城花
　　华下
　　千岩层出乱云飞失我平生洞府期夜据征鞍不交睫举头弹指睡希夷
　　过潼闗
　　一雨崤函底风沙放我过岳神犹假借官吏莫谁何堑防思航渡城坚戒石摩一夫工墨守宁怯万夫多
　　道逢乡人笑仆驺马之瘦
　　生笑长裾曳仍羞下泽奔据鞍非马援叱驭岂王尊汗血能观国的卢终感恩莫欺驺马瘦挥防诣金门
　　盘豆铺南李翁园
　　李翁卧亭午春深掩柴荆忽闻风雨响疑是勤王兵
　　题赵园
　　瑶瑛夹侍梅台琹瑟自鸣松岛山中野服相羊足以亡忧遣老
　　凿池智有泉源种木胸无芥蔕螭头吐水涓涓端是银潢一派
　　马上口占
　　龙兴虎视诧周秦王气东游作汴京隂祝巨灵移此险大河为堑岳为城
　　早发
　　繖幄垂垂马踏沙水长山逺路多花眼中形势胸中防缓步除行静不哗
　　谒华岳
　　杨赐岳所挺严武金天晶二子为时出顾我非炳灵维岳镇四方气秀天骨青嶻嶭立千仞力能产公卿降神咏崧髙防纬仍反经取象到执珪谲怪如洞冥平生笑穷竒立语心自惊我质培塿耳胷中固峥嵘谁言华岳髙我山摩玉京是中所包藏丹碧参瑰琼平居蛰云雷飞雨溢四溟此岂真有之落笔纷纵横发我文物秘象渠膏泽倾太华屹不揺我山身载行




　　两宋名贤小集巻一百四十三
　　钦定四库全书
　　两宋名贤小集巻一百四十四
　　宋　陈　思　编
　　元　陈世隆　补
　　于湖集巻上
