<!-- { "loadSidebar": true } -->
　　客有何人君子竹书无同至大王风此风此竹堪谁共着得茶经桑苎翁
　　人心似铁炉犹在世事如棋路不移闲着目光牛背上英雄千古竟儿嬉
　　老红拟占春光住嬾緑枝头更娇妬随风宛转未肯落犹作霓裳羽衣舞
　　又
　　乐天故不忧作徳心逸休鸡虫笑杜甫蝴蝶梦荘周苛政猛于虎蹊田夺之牛书传乱人意周易在牀头
　　诗别可斋陈制置移镇呉门
　　恭惟上明圣宵旰亲政初朝有快活贯野无簿笨车我独何因縁滥持钧与枢妄意在人物搜罗到岩墟穆之百函至酬答疲巻舒虽云得梗概讵必相贤愚君时霭亷誉一再登除书公牍耻私谢直语非贡谀尚无赫蹏牋而况双鲤鱼元龙一世豪名下定不虚我归海之濵偃息田园居生平旧交防相忘付江湖军将忽打门君书来自呉瓿藁冨鸿笔砚铭出龟趺兴懐向防泬论文逮荒疎自言乆爱敬今始通勤渠不为热翕翕不为暖姝姝云何好尚真夐与世俗殊意者元城贤待以涑水迂兽旗画星壤龙藩开玉符老我叹蒲栁投闲托枌榆味言喜啖蔗秀句嫌催租的知我軰人调度非辕驹子长固多爱含菀乃集枯梅花倚瘦竹清芬借旉与常恐硬黄纸唤归翔紫庐问君立朝节謇谔辛毗裾问君治理效所至桐郷朱正尔泽东履俄然移右扶借留此截镫来暮彼歌襦譬之绛霄云来往本自如君亦何心哉此事姑置诸但惜君去我有唱谁和余寒山尚余雪江濶征帆孤挥毫冩别恨临风独踌躇
　　怀可斋简林郑二从事
　　可斋严冷如古书庄语敢下铅与朱读之不厌味有余箫韶间奏愁爰居文墨政事同机枢炤人炯炯悬氷壶昆弟亲我同二苏对牀风雨夜梦俱别来半歳意郁纡頼有二客能从余或寄可斋双鲤鱼道甫问讯今何如
　　乍晴观蜂房戏占
　　蜜蜂家计千头奴日并花课供蜜租粉红黄白各本色拥肿双脚尻为车采花归来不知数一一到门如合繻方春乳房拥金屋子弟分王遣之国广轮处处成甘州馋口哜嚅不遗力蜜脾割尽刲蜡肤毕嵗辛勤用谋食秋深冬早未见春嗅芳咀华来藻苹酿成糇粮香满室日日饱衙知爱君问谁食蜜还主臣阜财富国今何人
　　糟蟛蚏送葺芷
　　蚏腹一寸能郭索黄流在中自濡殻蝤蛑可是文人行螃蟹眡之师长伯二眸挺出胜怒蛙八跪前驱非屈蠖笑今樊哙自横行何用吕布须急防餔糟啜醨乃我味嚼齿穿龈未渠恶属厌秪觉一解胜效美不辞双距落蔡谟但记尊足存孙卿不悟铁成错漫夸右手亦特螯水中之怒无乃虐梁王葅醢犹至今千古吁嗟汉恩薄玉柱江酒半酣银丝鲫鱼新脍斫此非不足君所邪斶顾居贫未能学虫鱼琐碎熟尔雅麴生逢之三距跃太真小物自足佳葺芷一笑为飞白
　　再和且答索饮语
　　晦途之人暗摸索如自遮聊以殻沉湘虽避屈三闾防髪奈逢呉太伯周官自诡蠯蠃蚳羲经敢并龙蛇蠖妪妃投瓮甘骨醉【俗以羣雌巨掩为佳】舌味无心寕法缚黄诗未足盘飱呉稲讵能为嵗恶尊前介士尚铮铮海底漫郎终落落帛声试聴响犀瓠玉指为渠代金错掩笔而取仅遗小谁念坑降秦政虐二螯六跪冒族姓穴居颇笑隣之薄纵令膑足亦可喜中有妙解木应斫賸拟新篘问扬字先赋南烹仰韩学蚝山马甲不易致岸下紫鳞方牣跃主人鹳鹤真耐痛笑许子彭如水白
　　谚语有鹳鹤日至水滨羣蟹相与捕鱼虾饲之以为常一日鹳鹤语蟹曰施而不报非礼也吾乔木巢成亦可延客能从吾乎蟹以无翼辞鹳鹤曰此易耳子以两距钳吾足我尔身也蟹悦从之一飞戾空蟹惧钳益力鹳鹤痛怒骂之蟹笑曰作主人乃尔痛耶
　　郑徳言暂馆于别墅
　　我如杜甫逢王翰君似梁鸿领孟光花竹自慙非独乐杼机聊喜聴隣墙赋成寕笑老伧父瓮熟定容周舎郎他日杨花飞燕子可能长记陆宣庄
　　安晚偶成
　　五物中间着一翁园防随分可支筇章施采服花糚露戞击鸣球竹啸风疎种密栽观木渐浅流深浚养泉蒙眼前丘壑无佳句自哂诗肠苦未穷
　　和郑制干迁居
　　帝遣夫君侍玉除薾云飞上驾龙驹兵谈暂此栖油幕荷隰居然见子都风牖喜便鸿案举月台长对兔轮孤孟尝幸舍非吾事徒愧荀林为送孥
　　和郑制干谢借居且惠朋樽醉螯诗
　　平生爱山林里居想王屋孤月自无朋防云曾不族讵知庄遵市鯈有贾谊卜西河就索居漆园问尊足翟门罗可去轲宅仁已熟似闻结驷多每见后骑属鲁台时遣餽监侯已发粟竞懽王俭莲肯问顔子粥家贫愿邻富蒹葭欣倚玉颇容稽叟来簉堂上烛犹能辨丝簧渐近不如竹濯醪慁兵醖庸行参圣读愿为善颂祷既醉备五福谋妇拟提壶敲门惊啄木持螯两从事来就桑下宿美味均适口双明喜増目命驾匪千里星言媿不夙聨句乏追韩补诗聊继束终当效乐天骆马为酒鬻
　　题雪窦千丈岩
　　并海危峰驾六鼇招提深处緑周遭樛松直上睡龙起怒涛飞来风虎嘷坐向亭空云作伴待看身与月争髙山灵意我酬清赏为酌氷泉读楚骚
　　林治中近有捕虎之役调以拙诗
　　豺狼当道实堪嗔就乳于莵哭楚臣冯妇下车冝众恱将军射石见心眞渡河应避冯河勇搏兽终归舞兽仁他日朕虞须命益九官济济定相亲
　　比以拙诗戏调张籍不知作者已盈轴矣辄和两韵
　　展也虞朝庶绩熈合修筐贡暨熊貍兕容于野虽非地豹泽其文似识时毛革正须供有用血牙安事杀为嬉国侨惠政人谁犯虎聼多应谢子皮
　　虓虎寕如有知陆行端自触危机防渠吕布还须急驱以王寻漫失威肯使黔驴呈短技直敎猎骑合邉围恶盈讵必分人兽猛获终擒自卫归【宋人请猛获于卫石祁子曰天下之恶一也云云卫人归之】
　　圃中问讯梅友老榦疎花有足喜者
　　洗出金滩锁骨沙种成老树竞槎牙氷霜歴尽肌生玉窗牖寒深影到纱旧嵗枝头新嵗景十分好处一分花谁言冷圃惟秋菊春意撩人乃尔邪
　　东湖送藕与葺芷
　　草木谁无知叶落能粪本荣枯逓乘除苖实自穮蔉东湖百顷莲夏日傲赵盾州家浚河渠狝薙甚芸垦长身万柄荷髦梗付锸畚寒烟熨青镜时有白浪辊水解毓仙骨根着泉源混外干乃中腴下益寕上损淤泥胎玲珑多节窍混沌园丁亦善没擘波沸鲂鳟众株忽仰浮登岸如衮衮谁知绛县涂可试平叔粉名非玉井船实过秋兰畹肴蔌杂燕豆葅菜补中壶交梨能养生谖草亦忘忿空言出好事就与津燥吻赠君拟条氷差胜羞藻蕰
　　送新姜与葺芷
　　仲尼何不撤姜食损智深讥藏戏剧将以愚民岂其然半山失喜为动色抝执谁解镌此老一时凿说契胷臆我疑验之神农书増壮胃腑良有力月令音商其味辛调芼鱼蔬配香稷方冬沃土培其根陇畦分封随壤息长须视苖厪献新先时斸起奋鉏棘青株斯拔薤本重红萁半露蔆包侧骈指惊看产漆园眡足疑为导积石欲捣芳辛入臼为怜肤理傲金狄仆命荠荼涴诗雅肩差梅桂班内则笑加束防伐书鲤持助饔庖鲙银鲫旱年冝姜谚有之今嵗雨多生意啬小摘酸寒类甲菜大阿婴冒期膝席公羊谷梁汝徃哉反音一笑当勿劾【稗官有记公羊谷梁并出一人之手其姓则姜盖四字反切即姜字也】
　　山间録拙作求敎葺芷俚语将命笑掷幸甚
　　老我愧不学无以祛六蔽短绠赴修汲深浅忘厉揭每逢扑凸篇如对葛答谜敌垒或致师何以御柴曳书林倦回旋笔径冝脾睨独自搔背痒谁与解韈系误墨拙成蝇饮醯痴聚蚋噐成多苦窳草创类茅蕝未善文心雕曷葵足卫乐只正始音尽发文冢瘗古意窥九嶷词源决三澨英英韵风雅噩噩规诰誓精刚拏健鹘妥帖律狂猘解注卑虫鱼献纳笑虾防读檄头愈疾聼语麋着草风髙补钓台天朗摛兰禊合止按商角刮磨出亷锐妙指曲不传夺胎骨可蜕神鍼如运斤折屋去眼翳又如大医王割胃涤滛滞万象困搜讨瑶金拔昆丽司文当执衡却扫甘拥篲空山阔游从思君愿言芜词荐藜藿香芼待姜桂翳桑急壶飱毋为答饭毳

　　两宋名贤小集巻二百三十四
　　钦定四库全书
　　两宋名贤小集巻二百三十五
　　宋　陈　思　编
　　元　陈世隆　补
　　安晚堂诗集
　　郑清之
　　谢徐德夫右司和御制赐诗
　　直道何曽较尺寻昔贤垂范到斯今臯谟勉勉歌元首说诲年年沃朕心幸遇千龄开圣治顷尘三事愧宵箴奎文衣被真难报盥诵新诗爱深
　　朅来林下破天悭要使明诗见一闲齿屐印苔春纵步颈壶蒸粟晚加餐梦魂飞到味书阁【徳夫家有味书阁】世路牢封函谷关翻笑醉翁犹未醉黄金白鬓诧腰环
　　和林治中雪诗五首
　　擘天滕六勇如貔移下琼台扑凸竒老尽青山眞是幻从渠白战更无诗冯栏且喜明双目嘶骑寕愁到十眉【谓撒戍也坡诗长安画手开十眉云云中有渔阳胡骑嘶】羔酒不妨敲竹韵园林正好乐清时
　　儿嬉犯冻搦文貔怒眦张唇状崛竒图得形模规妇笑絶怜冷落赋翁诗幕谈多暇堪娯目喜色排寒为上眉颇念袁安正髙卧拙柴煨芋了年时
　　塩虎模糊懵豹貔玉峰髙并自多竒春光北苑供花事夜入西淮奏雅诗银阙势増开雉尾贺班香近列蛾眉看君来嵗酬笔移在仪曹进表时
　　白旄麾编牧郊貔羽扇分飞更出竒冻裂弓鍪元济防啮残毡毳子卿诗芦花夜月凝湓口梅玉春风侈蜀眉【坡雪诗有玉梅春之句】一幅溪藤知几返镂氷冷语不惊时防貗甝佛貃貛貔【见尔雅释兽连文】猎骑漫山伏正竒瘃手草成熊馆赋羣驱【阙】入兎苴诗兽奔骇类淮肥口狐媚讙摧虢国眉滕六倚渠真误事大寒不出是知时
　　因防来诗再元韵
　　组练横陈壮士貔想因舞羽去穷奇千山白髪存公道十日清吟费老诗待伴易销春有脚交光最胜曰如眉只愁无着梅花处东绢平章付伯时
　　续诗之宠依韵以谢
　　莫搜险韵续貒貔云景须知雪后竒日绚寒光糚净界梅将真色荐新诗试敲折竹煎茶舌旋覔遥岑出黛眉油幙输君谈笑乐圣杯正是一中时
　　村邉以汤婆样惠示与诗俱来依元韵
　　惠中秀外更清便娅姹娇羞二八年无奈畏生袵席寕敎寒夜折氷绵遣来勣妪知君状拟伴涪翁到晓天只恐甎花陶学士风流未了续胶縁
　　再和村邉解嘲
　　闲身惟向静中便莫景侵寻绛县年未解真精昬黙黙且观牝息绵绵温柔郷里谁能老冷澹生涯别有天笑抚脚婆为法喜漆园何必问经縁【縁督以为经】
　　暖足番君老更便摩挲笑问阿婆年聊吟夜月移花影肯向春风逐栁绵自有散花居丈室何妨姹女共壶天铅华列屋诸君事乞与寒梅了世縁
　　造化真机动静便谁云巧智可同年蓝田日暖烟生玉闽峤霜浓木有绵万象为春皆是物一花不实岂其天吾身太极元同运阳长隂消在所縁
　　和葺芷笋诗
　　我贫毎笑齐之斶晚食虽甘未忘肉梅肥尚余风折緑溟涬餐英命骚仆藩篱别彼羝羊触送似玉堂如楚束恶诗聊赋徐凝瀑妙句飞来潄鸣玉曽无导吏随贾餗坐遣跛奚委葵菽茁芽勤视縁坡竹期饫伯仁空洞腹书肠膏腥士之辱得鱼不敢饷羊续要知菜味胜山谷歩趋强顔髪曲局盘有美茹无不足陋矣王刍笺卫澳
　　赠许石田为僧
　　平明对镜良独难子能脱屣弹指间戏视此身如髦蛮冠巾摆落逃繻关千金强弩一笑弯万钱买尽江南山厌渠世路车轮殷赤脚健倒苔痕斑参寥佛印若是班江湖风月不汝悭汝狂方醒众所讙我独见之为三叹辨诘孔释何可删白云深防输君闲
　　和敬禅师茶偈
