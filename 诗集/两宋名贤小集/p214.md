<!-- { "loadSidebar": true } -->
　　纷纷铁马小回旋幻出曹公大战年若使英雄知此事不教儿女戏灯前
　　贵客钩帘看御街市中珍品一时来帘前花架无行路不得金钱不肯回
　　修内司人偏戏鼓辇宫营里独烧灯春风到处皆君赐金栁丝丝满凤城
　　正好嬉游天作魔翠裙无奈雨沾何御街暗里无灯火处处但闻楼上歌
　　陪张平甫游禹庙
　　镜里山林緑到天春风只在禹祠前一声何处提壶鸟猛省红尘二十年
　　灯词
　　南陌东城尽舞儿画金刺绣满罗衣也知爱惜春游夜舞落银蟾不肯归
　　灯已防月气寒舞儿往往夜深还只因不尽婆娑意更向阶心弄影看
　　沙河云合无行处惆怅来游路已迷却入静坊灯火室门门相似列蛾眉
　　游人归后天街静坊陌人家未闭门帘里垂灯照樽俎坐中嬉笑觉春温
　　春词
　　六军文武浩如云花簇头冠様様新惟有至尊浑不戴尽将春色赐羣臣
　　万数簮花满御街圣人先自景灵回不知后面花多少但见红云冉冉来
　　同恬朴翁过净林广福院
　　四人松下共盘桓笔砚花壶石上安今日兴懐同此味老仙留字在孱顔
　　三髙祠【见姑苏志】
　　不贪名爵伐功劳勇退深虞后患遭甫里闲居畊钓乐范张髙处陆犹髙
　　于越亭
　　松尾飕飕石浪寒静聴蕃曲转声酸人间无此春风手应是江妃夜夜弹
　　六言
　　金神夜猎图二首
　　夜半金神羽猎奔走山川百灵云气旍旗未下飒然已入青冥
　　后宫婵娟玉女自鞚八尺飞龙两两鸣鞭争导緑云斜坠春风
　　次韵鸳鸯梅
　　晴日小溪沙暖春梦怜渠颈交只怕笛声惊散费人月咏风嘲
　　漠漠江南烟雨于飞似报初春折过女郎山下料应愁杀佳人
　　马上值牧儿
　　马背何如牛背短衣落日空山只麽身归盘谷未须名满人间

　　两宋名贤小集巻二百七十
　　钦定四库全书
　　两宋名贤小集卷二百七十一
　　宋　陈　思　编
　　元　陈世隆　补
　　梅屋吟
　　邹登龙字震父临江人隠居不仕结屋于邑之西郊种梅绕之自号梅屋有孤山处士之遗风焉吟藁一巻刘后村戴石屏真西山咸称之
　　闗山月
　　行人十年归不得夜上戍楼看明月楼中星斗连太白楼外闗山雁飞絶雁飞絶归不得镜里青娥怨离别前年出幽燕明月何团圆去年上祁连明月复婵娟月明照我长枕戈边尘未静将奈何凭谁寄书问嫦娥征衲不来霜霰多
　　从军行
　　年少良家子投身事西北金鸣鬬马嘶萧萧短兵发夜战祁连山断甲溅腥血番部带箭降番前连阵没勒功纪燕然椎鼓归汉阙
　　结客少年场
　　并儿任气侠年少肝胆雄锦臂金弹丸银鞍玉花骢腰插三尺剑手开二石弓轻生重大义一战朔庭空斩取戎王头提奏甘泉宫
　　秋夜长曲
　　碧帘挂雨秋容老寂寞江城暝烟草流苏帐冷屏山低宻炬香消睡常早梦惊离绪牵愁入翠被寒侵泪花湿思美人兮天一方乌啼月落西风急
　　青楼曲
　　青楼女儿十五六翠掠云鬟妙装束千金学舞拜部头新来教得凉州曲锦鞯少年被花脑醉把金钗换香草西风楼前秋雁飞舞衣狼籍花颠倒
　　采莲曲
　　平湖淼淼莲风清花开映日红糚明一双渤忽飞去为惊花底兰桡鸣兰桡荡漾谁家女云妥髻鬟黛眉妩采采荷花满袖香花深忘却来时路
　　江南春
　　玲珑楼阁江城晚杨栁丝丝凝碧烟飞燕不归春满地百花香里听啼鹃
　　长门怨
　　怨杀宫门不忍开无情孤月暗苍苔而今痛惜瑚枕曾是君王赐御来
　　巫山髙
　　巫山巃嵸巫峡曲一十二峯浅凝緑老猿化石悬巅崖矗矗陵云扫坛竹九灵少女列仙从佩玉鸣鸾乗防凤飞魂步魄归瑶宫紫箫吹断荆王梦
　　雪霁梅月曲
　　羌圃兮玉英蹇氷轮兮太清绮缟袂兮谁子粲一笑兮倾城倚横吹兮寄哀思擥幽香兮补骚情
　　游仙
　　人命如朝露夀非金石坚安得傅六翮飘飘凌紫烟夕梦一道士羽衣何翩跹邀我与之去同上扶桑巅道遇青童君授以东华篇读之三百遍忽若骨已仙道士复谓我诀未可传赐我以琼浆饮之享遐年明发寂无覩孤鹤翔九天
　　咏懐
　　洪河相绵缠真宅良可卜苍松荫长蹊丛梅馥四屋过亭白水飞流鸣潄寒玉游目俯灵景抱杖委繁俗长吟畅幽懐理琴展清曲岂不企凌厉而乃伤局促吉士抗遐踪幽人聚灵族
　　步出城东门
　　步出城东门与子各执手遥望冢累累悲风发陇首长松自青青枯根带骨朽人生如朝露嘉命那可久世无王子乔何诀以固夀感慨徒悲伤欢言且饮酒
　　山上有白云
　　山上有白云浮阴翳阳光亭亭飒缤纷出岫髙飞翔飞翔长在望逺匪千里隔莫以秋风来吹散无踪迹
　　秋夜懐菊山沈庄可
　　凉风动金旻奄忽寒节至百卉俱萎垂梧桐亦飘坠明月入我牖辗转不能寐顾影重伤心思君长下泪
　　歳晚懐愚斋赵叔愚壶山宋谦父
　　忽忽歳将暮烈烈北风凉霏霏雨素雪皎皎南枝芳惨惨念良友茕茕在他乡盈盈一水隔迢迢道路长悠悠无信音戚戚重感伤翩翩化鹤去一去与同翔
　　月洲李贾友山捧檄来淦访我梅下示教禁体物语咏梅佳句今歳梅开月洲仙去追和元韵感此良友
　　庭前有寄树幽艳发南柯寂寂众芳歇绵绵生意多孤根依岭表髙节委岩阿清友今何在悠悠空逝波
　　和竹里苏材叔见梅懐友韵
　　徘徊江路侧何以慰相思阳彩来寒树贞姿倚暮篱飘零懐逺道辽索负芳时伫立幽吟苦余懐将诉谁
　　西郊梅开懐吟轩周献父
　　仲冬寒气盛云停故阴嘉树厉清节孤芳洁素心幽幽荧歳落皎皎隔尘侵折寄无来使山川迥且深
　　滕阁懐古
　　凭髙独展眺风叶乱鸣秋鸾舞自空阁渔歌尚晚舟巻帘山歴歴倚槛水悠悠月出江城暮凄凉万古愁
　　寄云林杨少云自衡之桂
　　问讯杨夫子经年客异乡南浮湘水逺西望楚天长五岭梅花发孤亭草色荒白云遥满目曷久住炎方
　　寄呈后村刘编修
　　众作纷纷筭噪蝉先生中律更钩如开元有二三子自晚唐来数百年人竞宝藏南岳藁商留金易后村编傥令防鼎随鸡犬凡骨从今或可仙
　　戴式之来访恵召屏山集
　　诗翁声价满江湖肯访西郊隠者居痩似杜陵常戴笠狂如贾岛少骑驴但存一路征行稿安用诸公介绍书篇易百金宁不售全编遗我定交初
　　江居
　　独作幽居计江边屋数间水流天自在心逺地寛闲鉏月栽梅树移云叠石山白鸥盟欲结倚杖看潺湲
　　溪村
　　兀兀小桥西人家住绕溪云山当戸入竹树出檐齐风急花初尽春深莺乱啼稻畦新雨足穉子亦鉏犂
　　题杜少陵草堂图
　　背郭好林塘诛茅作草堂因吟白鸦谷为卜碧鸡坊笼竹如烟净江梅带雪香四松经丧乱阅世几风霜
　　游玉笥山
　　玉笥凌空后天都诏吏仙荒坛深覆草峭壁响流泉石洞随龙蛰金丹许鹤传夜深捣药鸟啼破翠微烟
　　入投龙洞
　　行入投龙洞青青见竹竿暮云生道树夜月满仙坛枯藓沿崖古长松绕涧寒三生清净福独此愧黄冠
　　上慧力寺
　　今代空王宅前朝处士家牛车为象藏鹿苑发龙华松宻风生树江空月在沙阇黎饭钟后邀我试新茶
　　寄苍山曾子寔
　　东湖从此别嘉防邈无期望逺音书阻思君歳月驰春云山隔断秋雨雁归迟欲见崆峒使梅花寄一枝
　　幽事
　　闲携小斧删梅树自缚枯藤补菊篱烧柏子香读周易滴荷花露冩唐诗
　　游仰山寺
　　施地开金刹神因结佛縁怪松盘獭径古木护龙渊云裹春山乱禽啼夜月圆路遥归不得好借上方眠
　　宫词
　　内人倚遍玉楼东晓色闲云腊雪融羯鼓一声花尽拆三郎自唤作天公
　　梅花
　　约臂金寒拓绮防搔头玉重压香酥含章檐下新妆额试启菱花得似无
　　送表兄赵奏院赴南外知宗
　　御屏往往题名字朝路彬彬蔼荐书天许留中监邸奏日求补外得堂除暂烦龙种司瑶籍行立鸳班侍玉舆丙枕或思前夜席庚邮宁肯后锋车
　　王氏山居
　　闻道山居好林深逺俗情茶烟薫壁暗萝月射窻明学稼修禾谱栽花识药名无人觉幽隠为有读书声
　　送云巢曾校勘赴召
　　髙卧云巢久云生处士衣忽闻颁诏札推入侍经帏朝野名虽盛山林志莫违好归清涧隠富贵有危机
　　水亭
　　防槛玲珑直又横半临池水着新亭拟招鹭宿栽添苇怕碍鱼行掠去萍五月藕花千様锦四时山色一般青有闲来此寻幽赏莫看人间淡墨屏
　　赵承逺云
　　闻道幽居好栖云结数椽庭深闗竹雨衣润染茶烟岚气生朝壁湍声入夜半山飞动意未得痼林泉

　　两宋名贤小集卷二百七十一
　　钦定四库全书
　　两宋名贤小集卷二百七十二
　　宋　陈　思　编
　　元　陈世隆　补
　　心游摘藁
　　刘翼字躔父福唐人有心游摘藁
　　题心游楼
　　一自浮光抵玉融东林山曲世为农前场歳计禾麻麦后圃年深竹荔松博我多闻千载史唤人深省五更钟不消更防楞严语面面披云挹晓峯
　　心游楼即事
　　禅坐宁离此意行何所如稻粱诗七月果木赋闲居活水尝新茗颠风落旧书无才甘用拙不是隠樵渔癸夘十月同林子宜拜扫先师乐轩墓因和南谷寺壁闲韵
　　秋风飒飒已华颠男女犹賖嫁娶钱问道西轩空有梦繙经南谷恐无縁登坟荐酒徒为尔对佛拈花亦偶然回首白云无叫处青山长在泪痕边
　　答林昌宗诗筌韵
　　经锄小暇弄诗筌老去仍知黙是禅沧海移舟尽琴趣虽然终不似无弦
　　题东臯诗巻
　　雪竹霜松不老身尽教后进笑陈人相逢亦有吟诗客谁似先生语意真
　　书情
　　萧踈逺市嚣山窟杂鱼樵穷鬼乗吾拙钱神挟汝骄世途自巘崄真性本逍遥尚想荣期乐纶巾傲汉貂
　　夜意
　　平生万事水东流独有多情是风痒夜长无寐月窥牀拥被孤吟起遐想
　　伯言见和拙作以汉书之谢以七韵
　　李潮善八分求歌杜陵叟有人和我诗半纸余科斗风云生其懐剑防出其手石经中郎蔡新様元和栁元常文不传退之书何有待我农隙时载笔随君后袖手眼亦明聊与之饮酒
　　偶见官舍梅花作
　　天然标格自萧踈底用松篁水月俱但是梅花皆可爱何闗东阁与西湖
　　挽敖仪仲
　　半面春风已有情别来重见眼终青空斋夜雨十年后一醉黄花叫不醒
　　对坐茶瓯日两回胷懐真率向人开茶瓯对客如前度不见先生杖履来
　　昼倚篮舆饯一杯殷勤别语到帘帏那知此夜成长往书屋无人月掩扉
　　书中有种复何愁酒兴诗狂卒未休莫唱横塘断肠句不堪斜日独登楼【仪仲有题心游楼词】
　　送二子从子宜读书
　　三代读书无寸功又将此法教儿童旁人笑我背时好不背旁人背乐翁
　　山寺听雨
　　问道论诗也一宗烧柴煨芋佛家风要知真乐人间少听雨空山破寺中
　　戏和刘雪巢题壁韵【刘有不知何处有唐诗之句】
　　吟懐只怕俗尘迷若慕唐人也自痴要识性情根极处请观三百五篇诗
　　题平逺轩呈竹溪玉堂
