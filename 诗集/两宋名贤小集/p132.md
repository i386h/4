<!-- { "loadSidebar": true } -->
　　南方有高士仁义偃王裔家山辟幽坡手取香草蓺秋至有黄华采采满衣袂客来酒盈尊诗出语惊世无心学渊明偶与渊明契静者年自长頽龄不须制高懐耻独乐地逺人罕诣丹青写佳境有目皆可睨吾家鲜鲜径荒芜屡经嵗儒冠误此身挂之公得计
　　石笋桥
　　刺桐为城石为笋万壑西来流不尽黄龙窟宅占中流呼吸风涛势湍紧怒潮拍岸鸣霹雳淫潦滔天没畦畛行人欲渡无翼飞鱼腹蛟蜒吁可闵二三大士为时出目覩狂澜心不忍小试闲居济川手逺水孤舟冦忠愍亦有山僧愿力深【僧文绘等董其役】解使邦人指仓囷五丁挽石投浩万指硺山登嶙辛勤填海效精卫突兀横空飞海蜃趾牢千尺鲛人室防以两旁狮子楯南通百粤比三呉担负舆肩走騋牝论功不减商舟楫遗利宜书汉平凖莫将风月比扬州二十四桥真蠢蠢我时出郊春雨后鹭防沙汀飏鹰隼江亭矫首独遐观有客南来杯共引【是日迓龚实之少憩江亭】欲咏河梁拟苏李颇类鉴湖逢元稹江山不逢贤太守袖手沈吟觉才窘况无铁笔拟端明徒使时人笑蚯蚓绣衣屡约吾来游未遂堪嗟徳星陨乡来尝以记属我固避劳辞慙不敏传闻江欲飞栋初异论纷纷互矛盾世无刚者桥岂成名与万安同不冺
　　诸公饯别分韵得人字
　　清源古名郡守土宜择人何为不才者两载乘朱轮政拙嵗多旱民愁眉日颦赖兹仁厚俗容我老病身乞祠竟不允易郡俄得邻雅懐上冢愿偶有还乡因宾僚共呼酒肴防嘉且新展饯选士场语离庚伏辰清风屡吹衣暑雨微洒尘骊驹沸盈门雉鹉飞入唇我亦重惜别不辞劝酬频诸君如神鱼行奋六六鳞学士倍登瀛郡符同治秦我如倦蜚鸟野性难笼驯旧巢寻故山一枝老荆榛官居类邮传谁能久相亲但愿各勉力相期作纯臣
　　赠陈体仁
　　我来守清源徳星识二陈大陈如金玉一室清无尘厌世不肯留至今里称仁儒先贺州守才气超等伦胷中包古今笔下真有神唾手取甲科齿髪方青春声名满天下文字惊缙绅劳人暂州县平步当要津蹉跎忽至今此志犹未伸真人奉香火萧寺含悲辛讲席延诸生黄巻诃古人异端斥佛老吾道鸣孟荀聊借束脩礼少资囊槖贫我忝二千石二年牧斯民不能助玉川耻与韩公均赠我诗与文字字皆可珍宠褒恨太过感激难具论愿公少自爱行矣当致身门下有高第庙堂手经纶房魏方得君讵肯忘河汾

　　两宋名贤小集巻一百六十八
　　钦定四库全书
　　两宋名贤小集巻一百六十九
　　宋　陈　思　编
　　元　陈世隆　补
　　李文简诗集
　　李焘字仁甫蜀之丹棱人唐宗室曹王臯之后绍兴进士歴官秘阁修撰同修国史以雷震建言上嘉其谠直赐金紫拜礼部侍郎除敷文阁学士致仕卒赠太师諡文简性刚大特立独任张南轩尝曰李仁甫如霜松雪栢着有资治通鉴长编一百八巻
　　从何使君父子游墨池分韵得名字
　　蜀学擅天下马王先得名簧如巧言语于是葢小成子云最后出振防思遐征斯文大一统歘使圣域清富贵尽在我绂冕非所荣旁皇天禄阁聊亦观我生懐哉不能归旧宅荒榛荆寂寞竟谁顾正路今莫行使君蓬莱仙盼节归赤城门无俗賔客家有贤父兄慨念此耆老不登汉公卿临池一罇酒尚友千载英拜呼严与李月旦共细评区区可无憾彼重适我轻朅来成都市尘土汚冠缨古人不可见见此眼自明请为懐古诗玉振而金声
　　题笼鹄山房
　　已作清时鸟倦飞杜鹃更劝阿谁归似嫌住处犹城郭不解携家隐翠微
　　客懐
　　寂寞三秋节凄凉万里风关河尽形胜人物防英雄秦叶随流水周禾满故宫此心悬象阙梦绕浙西东久客厌尘土幽居懐翠微只余清夜梦长作故山归菊已开三迳松应长十围晨钟忽惊觉犹有露沾衣壮矣府中县索如城外村墨池今扫迹石笋旧余根风急汉弦断雨多秦镜昏新秋一懐古情绪若为论
　　灵云岩
　　路转层冈十里余武陵传者亦难如昔年炼药仙人室今日餐霞道士居洞外蟠花开锦绣岩前石溜潄琼琚猗欤灵气为时雨可惜图经阙不书

　　两宋名贤小集巻一百六十九
　　钦定四库全书
　　两宋名贤小集巻一百七十
　　宋　陈　思　编
　　元　陈世隆　补
　　文杏山房杂藳
　　郑克已字仁叔青田人淳熙中进士仕至福建提刑司干官
　　过大浪滩
　　急浪吹飞雪鸣篙破晓滩异乡人易老行路古来难玉露晨初湿天河夜不干飘流双鬓白未有一枝安
　　水阁
　　水阁临堤晚帘钩暖翠通睡惊莺去后梦到蝶边空春欲从人别花消昨日红多情湖上浪拍拍恋东风
　　初月
　　初月当楼动风帘倚望斜光亏微有晕桂薄不成花云淡明林叶溪清印岸沙去年寒露白旅食在京华
　　水国
　　水国烟霞客春来始定居老逢人事懒贫觉旧交疎隙影窥蟾滴芸香散箧书西湖风月好不到一年余
　　送中书王舍人使北
　　细马缕金鞍文星使可汗袖中天诏重帐外节毛寒烽火燕城急尘沙朔野寛安边在大体何必斩楼兰
　　飘转
　　飘转未归客风帆不夜舟断云依水定薄月带沙流香倚黄花岸心清白露秋林鵶栖未稳飞乱北山头
　　浙江十六夜对月
　　急桨浮天濶长江得月迟最怜新缺后全胜未圆时夜雪潮千尺秋风桂一枝潜蛟易翻动怨笛莫惊吹
　　架壁
　　架壁珍藏万古书世间清絶在吾庐縁瓶香破分家酿曲圃云开剪露蔬白日渐随秋意短故人尽向老来疎今年种得回蜂菊乱防东篱玉不如
　　青衫
　　青衫着破禁中罗楚泽呉江防度过仕宦宛如杯水澹朝廷空有故人多渔村疎竹明风斾烟浦斜阳起暮歌欲买田园归海上此身无奈客愁何
　　过李老隐居
　　南渡中兴老幽栖日月长买山供杖履引水到池塘习懒今成癖贪杯剰欲狂相过旧賔客不换野衣裳
　　旅中遇故人
　　云薄清溪水天寒黄叶风乡关三载别客路一樽同旧事如昨日问年俱老翁相看今古意泪冷菊花丛
　　别蒋世修
　　传道贤关客寻山向防稽春风千里别花路寸心迷天倚呉江濶云随禹穴低兰亭得遗墨为我好封题
　　系缆
　　系缆萦回浪昬林入暮鵶水穷人有路天尽客无家蕉叶浮春蚁鱼歌隔浦沙醉眠星斗下寻梦卜年华
　　忆别
　　忆别富公子山桃两度花人情皆念旧客路不如家野草连天濶重山抱日斜寄书无过鴈愁眼飞鸦

　　两宋名贤小集巻一百七十
　　钦定四库全书
　　两宋名贤小集巻一百七十一
　　宋　陈　思　编
　　元　陈世隆　补
　　椒亭小集
　　康与之字伯可嘉兴人建炎中驾驻维扬与之上中兴十防声名大振宰相汪黄辈不能用及秦桧当国擢为防郎専应制善为乐府时以栁耆卿目之有词五巻凡中兴粉饰治具及慈寜归养两宫欢集必假伯可之歌咏尝与桧对局格天阁下桧戏曰此卒渡河是尔将军之疥癞伯可应曰今皇御极视公宰相如腹心桧大喜撤碁酣饮而罢桧死与之亦谪五羊名胜志云番禺县玉虹洞之南曰聚龙冈宋嘉兴人康与之流五羊时居此桯史载其在髙宗时与左珰狎适睿思殿有徽宗御画扇上时持玩流涕珰偶下直窃擕至家而康适来留之燕饮出以示康康绐珰入取肴核輙泚笔书一絶于上即玉辇神游之句也珰出见之大恐而康已醉无可奈何明日伺间叩头请死上大怒亟取视之天顔顿霁但一恸而已题徽宗宸翰
　　玉辇宸游事已空尚余奎藻绘春风年年花鸟无穷恨尽在苍梧夕照中
　　游慧力寺【在清江县】
　　天涯芳草尽绿路旁栁絮争飞啼鸟一声春晚落花满地人归
　　江上浓隂晓未开瘦笻支我上苍苔春寒前日去已尽今日又从何处来
　　僻居
　　巷僻过从少柴门尽日闗莺声常在栁云影不离山有道难言【缺】虽贫未厌闲川原烟四暝春思有无间
　　鹭
　　春暗汀洲杜若香风标公子白霓裳碧天片雪忽飞去何处人家水满塘
　　琵琶
　　夜深琵琶声似裂一曲霓裳一庭月曲终人影在西阶困倚东风步揺折
　　可惜
　　帘幕重重下玉钩隔帘春在栁梢头东风着意相料理吹去杨花不自由
　　鹤舒台
　　白云深处路﨑岖鹤去台空景物殊山展翠屏连紫幕泉分清溜滴明珠道人秪问丹砂井隠客犹寻九节蒲试问葛仙仙去后至今遗迹事如何
　　招真词【并记】
　　自姑苏出齐门沿而北望山如巨鼇盖常熟县之虞山也邑去江不及一程陂湖畎浍之积自南至者倾驰防于江江河既应则迅澜倒流二水相制移时而不能去山无竒谷惟荒墟白草丑石散乱陂陀迤而西有修竹横林隠见于两山之间其中为招真庵元祐中道人申氏泰陵徐处士弟子也松林森茂亭宇简寂如隠君子之居通州道士喻抱元増治之旧名竹林至是更以招真请记于仆乃歌招真之词以系之曰
　　白鹤巢兮丹井空蓬山杳兮烟霞蒙陵谷变兮今古木叶下兮秋风飞仙去兮朝太防黄冠野服兮以游以嬉飡霞卧月兮世不我违与世涤映兮天门可驰苍龙嘷兮云漫扉石泉冽兮山芋肥俯仰宇宙兮日月蔽亏灵秀回薄兮野芳呈姿山中之乐兮万化莫移仙人不来兮隠者曷归
　　严陵懐古
　　建武中兴寳运开股肱俱是济时才汉家鼎祚如磐石此老方图拂袖来
　　玉虹洞二首
　　睡起踈帘一半开更无人迹过青苔须防苍狗风前变雷雨驱潮出海来
　　满山一夜风篁响透屋三更月露寒自掩残书推枕睡江湖秋梦水云寛

　　两宋名贤小集巻一百七十一
　　钦定四库全书
　　两宋名贤小集巻一百七十二
　　宋　陈　思　编
　　元　陈世隆　补
　　梅山小稿
　　姜特立字邦杰丽水人靖康中父绶死难补承信郎孝宗召试为太子春坊知阁门事累官浙东总管寜逺军节度使以诗名有梅山藁六巻续藁十五巻直舍作小砌
　　直庐廹髙墉隙土止寻丈圬人累残甓园叟舁新壤方成一篑积已觉寸心爽余芳分禁掖踈翠眇林莽虽无昆阆趣便有濠濮想绕吟消永日静对延孤赏聊成儿女剧终契山林往为语平泉公经营无太广
　　风露亭
　　万物冒春晖红紫竞芳节惟此玉井莲迥与众品别雅受冷风吹复爱露华洁亭亭立波上晚意颇愁絶疑是姑射仙半夜集瑶阙清虚不染尘潇洒更宜月我惭穷陋质对此氷与雪安得谪仙人超遥俯清澈把酒一髙吟玉色相映发
　　再赋醒心亭
　　小桥枕沧湾一水绕清激横来莫知源委去无寻迹戏鱼时渡浅好鸟忽鸣寂堂砌隠空谾竹树閟寒碧朝飞溢朱栱倒影泛瑶席仰窥一径上始觉藏深僻尚忆客中行盘峤倦登陟峰回路忽下溪馆曾休息髙低相掩映景趣无终极朅来坐忘疲欲去或穷夕安得青霞人共此白云适
　　寄方叔
　　落叶满沧湾坠露湿踈栁幽人晓无事杖防经林阜忽焉若有省怀此山中友便欲借风翰翩翩挿双肘
　　翫月
　　天风忽披拂觉来襟袂清云片玉鳞薄月华金晕生曽于沧海看浩荡此时情髣髴见三山汹涌波涛惊
　　晨起
　　东旭晓曈昽照我墙角红衰意忽开豁衰顔亦丰茸便欲理晨防去绕菊花丛惜无防心友一尊清兴同
　　暑退喜秋
