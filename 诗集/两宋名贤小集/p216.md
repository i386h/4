<!-- { "loadSidebar": true } -->
　　深居陋巷不妨幽翠竹当门水满沟每遇事来先学嬾欲为官去又还休田园自乐陶元亮乡里多称马少游除却读书无所好有时闲作北岩游【郎化城岩也】
　　括苍石门瀑布
　　一泊竹门观瀑布明知是水却疑非乱抛雪玉从天下散作云烟到地飞夜听萧萧洗尘梦风吹细细湿人衣谢公蜡屐经行处闻有留题在翠微
　　杜门自遣
　　世事茫茫心事灰众人争处我惊回闭门不管花开落避俗惟通燕往来富贵在天求不得光阴转地老相催平生任达陶元亮千载神交共一杯
　　登快阁黄明府强使和山谷先生留题之韵
　　未登快阁心先快红日半檐秋雨晴宇宙无边万山立云烟不动八窻明飞来一鹤天相近过尽千帆江自横借问金华老仙伯几人无忝入诗盟
　　秋日病余
　　桂子吹香风露深老夫吟了听蝉吟秋来賸有湖山兴病后全无涉世心诗苦积成双白鬓酒豪轻用万黄金平生意气今如许独抱传家一破琴
　　都中懐竹隠徐渊子直院
　　手携漫刺访朝官争似沧洲把钓竿万事看从今日别九原叫起古人难菊花到死犹堪惜秋叶虽红不耐观多谢天公怜客意霜风未忍放深寒
　　咏梅投所知【留积之水林中作】
　　洁白无瑕美不娇炯如珠玉粲林臯独开残腊与时背奄胜众芳其格髙欲啓月中休种桂如何仙苑却栽桃不将品质分优劣痛饮花前读楚骚
　　简陈叔方问病
　　闻君卧病知何病医者难从脉上寻自是读书多损气或縁忧国重惊心饱参妙理牀头易细写幽懐膝上琴蛇影无疑自无恙此方何止直千金
　　衡山主簿朱行甫留度歳
　　衡山之下湘江上风月留连去较迟四海弟兄多不遇一门父子两相知梅边竹外三杯酒歳尾年头几局碁羁旅宦游俱是客细论心事共题诗
　　家中作
　　四海飘零似落花十年秋鬓带霜华归无驷马空题柱敝尽貂裘忙到家触目半成愁境界安心旋办老生涯可怜持蟹持杯手小圃携锄学种
　　萧学易何季臯和作别诗佳甚再用前韵
　　少年行脚白头归不负平生汗漫期望断海山云漠漠愁生江路草离离一篇王粲登楼赋几首巴陵送别诗独倚篷窻无意绪瓦盆倾酒忆金巵
　　赵用甫提举梦中得片云不隔梅花月之句时被命入朝雪中送别用其一句补以成章
　　一时议论动诸公有诏西来玉节东又见清朝更大化好趋丹陛奏孤忠片云不隔梅花月一雪翻成栁絮风把酒莫辞今日醉明朝车马去匆匆
　　两宋名贤小集卷二百七十四
　　钦定四库全书
　　两宋名贤小集卷二百七十五
　　宋　陈　思　编
　　元　陈世隆　补
　　石屏续集【三】
　　戴复古
　　九日
　　今日知何日他乡忆故乡黄花一杯酒白发几重阳日晚鸦争宿天寒雁叫霜客中无此醉何以敌凄凉
　　郭外翁
　　郭外生涯少城中籴米稀种花无处卖挑菜入篮希风撼倾欹屋寒生蓝缕衣此翁何所乐谈笑傲轻肥
　　山村
　　野老幽居处成吾一首诗桑枝碍行路蔓网踈篱牧去牛将犊人来犬护儿生涯虽朴畧气象自熙熙
　　呉门访旧【孟良夫侍郎有藏春园】
　　去此十三秋重来雪满头镜顔加老丑诗骨带穷愁鸟语新晴树人寻旧倚楼藏春门下客一半落山丘
　　登祝融
　　秋风吹拄杖直到祝融巅目击三千界肩摩尺五天扶桑旸谷畔青艸洞庭边云气无遮障分明在眼前
　　山中少憩
　　地僻人稀到山寒氷欲氷闻钟知有寺见火不逢僧断陇森乔木頽檐挂古藤清溪照孤影诗骨痩崚嶒
　　鄂州戎治静憩亭
　　幽亭何处寻岩树碧森森独坐生云石少安经世心伴人双鹤立多事一蝉吟提剑翻然起中原秋草深赵端行杜子野游虎丘有诗仆因思旧与赵子野同宿唱和留韵
　　出城十里许有此一山门丘在虎无迹池清剑有痕孤松冠岩顶万竹绕云根借问东轩壁旧题存不存
　　杜仲髙髙九万相防
　　杜癖诗无敌髙髯画絶伦笑谈能不朽富贵或成尘今古多奇事乾坤几怪民相逢不容易一醉楚江滨
　　懐赵徳行【学慈湖从赵元道游】
　　所学源流逺澹交滋味长看来浑易与别去自难忘独客梦千里佳人天一方细观宾退録亦足慰凄凉
　　郑南夫云林隠居
　　一来陪胜践再到惜蹉跎记得山中景行寻竹外坡天寒梅信早海近雁声多烟渚蒲州外时闻欵乃歌
　　白鹤观
　　荒径行如错蟠松看转奇鸟声人静处山色雨晴时賖得溪翁酒闲寻道士碁个中有佳趣莫怪下山迟三山宗院赵用父问近时因举今古一凭栏夕阳山外山两句未得对用父以利名双转毂对上句刘叔安以浮世梦中梦对下句遂足成篇和者颇多仆终未惬意都下防李好谦王深道范鸣道相与谈诗仆举此话鸣道以春水渡旁渡为对当时未觉此语为奇江东夏潦无行路逐处打渡而行溧水界上一渡复一渡时夕阳在山分明写出此一聨诗景恨不得与鸣道共赏之
　　世事真如梦人生不肯闲利名双转毂今古一凭栏春水渡旁渡夕阳山外山吟边思小范共把此诗看一夕梦与邵武守赵用父邵武宰王子文浦城宰陈叔方相防甚窽诗以记之
　　鼎足当州县别来音问稀故人俱显达吾道亦光辉三凤梦中见孤鸿天外飞应怜江海客白首未成归
　　焦山
　　江接海防防山连岛树青似非人境界宜有佛宫庭藏压蟠龙宅潮渰瘗鹤铭西岩更清絶心与酒俱醒
　　金山
　　水涌孤峯出波声日夜闻重岩载华屋双塔碍行云天地八窻迥江淮两岸分登临多感慨北雁又成羣
　　访古田刘无竞【潜夫宰建阳有声人言自有建阳无此宰】
　　前説建阳宰古田今似之难兄与难弟能政更能诗文字定交久江湖识面迟人传花萼集俱受水心知
　　濠州春日呈赵教授【体国】
　　栁似眠初起梅虽老可观氷开春水濶风暖雪泥干得酒忘为客谈诗不论官无人知此意一笑对黄冠
　　自漳州回泉南主仆俱病遣懐
　　雅兴难忘酒羁懐不耐秋坐穷思卖剑扶病强登楼适有座中客来从边上州所谈惊老耳身世并成忧
　　舟中九日
　　水涩劳牵缆天寒早雨霜沙头沽浊酒船上作重阳篱菊一枝痩溪鱼三寸长客中成小醉亦可慰凄凉
　　哭防泉韩仲止二首
　　雅志不同俗休官二十年隠居溪上宅清酌防中泉慷慨伤时事凄凉絶笔篇三编遗稿在当并史书传忍贫长傲世风节似君稀死后女方嫁峡中儿未归门人集诗稿故卒服麻衣防上梅花发吟魂何处飞
　　江上夜坐懐严仪卿李友山
　　江清天影动楼近角声雄杨栁枝枝月芭蕉叶叶风佳人难再得良夜与谁同别后从何晤新诗句句工

　　两宋名贤小集卷二百七十五
　　钦定四库全书
　　两宋名贤小集卷二百七十六
　　宋　陈　思　编
　　元　陈世隆　补
　　石屏续集【四】
　　戴复古
　　楼上观山
　　九陌黄尘没马头人来人去几时休谁家有酒身无事长对青山不下楼
　　林下得月以木阴蔽遮为恨
　　夏日思栽千树林月明恨不扫繁阴眼前物物皆如此世事何能两遂心
　　越上青店别杨休文
　　千载江湖共此心老来相见怕分襟手搔白发望君至车马不来溪水深
　　衡阳舟中
　　萧萧风雨送行舟小泊垂杨古渡头不忍缓行江上路落梅片片是诗愁
　　村景
　　箫皷迎神赛社筵藤枝揺曳打秋千坐中翁妪鬓如雪也把山花插满颠
　　溪上
　　山腰有路穿脩竹水面无桥涉浅沙夹岸人家尽农圃秋风吹老木棉花
　　周子益年八十赴殿
　　七十渔竿八十翁钓丝轻袅荻花风功名未遂英雄老人道磻溪即个中
　　抛却渔村老钓竿手遮西日上长安青衫着了寻归路莫过羊裘七里滩
　　观捕黄雀
　　披绵争啄晚禾秋决起森然网扼喉一饱等闲输性命知机万不及沙鸥
　　九日
　　醉来风帽半欹斜几度他乡对菊花最苦酒徒星散后见人儿女倍思家
　　贑州上清道院呈姚雪篷
　　短山不碍逺山青无事烧香读道经时把一杯非好饮客懐宜醉不宜醒
　　无题
　　忆闻春燕语雕梁又听秋鸿叫断肠一缕沈烟飞不过两楼相对立斜阳
　　到南昌呈宋原文伯仲
　　一秋无便寄平安新雁声声报早寒昨夜检衣开破箧去年家信把来看
　　李敷文酌别席上口占
　　客子明朝早问程尊前今夜若为情使君亦恐伤离别不使佳人唱渭城
　　题梅岭云封
　　东海边来南海边长亭三百路三千飘零到此成何事结得梅花一笑緑
　　緑阴亭自唐时有之到今五百年卢肇二三公题诗之后吟声寂寂久矣亭前古木不存緑阴之名殆成虚设今诗人李贾友山作尉于此实居此亭公事之暇与江山风景相应接境因人胜见于吟笔多矣友人石屏戴复古访之相与周旋于亭上题四絶句以记曾来
　　五百年前作此亭亭前古木緑阴清而今古木无存者赖有新亭袭旧名
　　惨惨秋风吹客襟唐人遗迹宋人吟浮云世事多遭变不独此亭无緑阴
　　千山横碧一溪清白鸟飞边落照明吏散庭阶一无事緑阴亭上又诗成
　　正是国家多事秋渝川县尉亦风流吟诗不废公家事坐使孟郊输一筹
　　既别诸故旧独黄希声往曲江禀议未回不及语离
　　别尽诸君不见君客愁多似海南云一声何处离羣雁那向江村静处闻
　　老年懐抱晚秋天欲去思君重黯然闻道归来有消息江头错认几人船
　　宝觉僧房
　　溪近泉声在枕边月移梅影到窻前水沈烟冷灯花落半夜酒醒人不眠
　　题尹惟晓芙蓉翠羽图
　　何人妙笔起秋风吹破枝头烂漫红翠羽飞来又飞去一心祗在蓼花丛
　　庐山马上
　　青松路径白云闗有客来寻半日闲十载灞桥驴子上争如骑马看庐山
　　巾子山翠微阁
　　双峯直上与天参僧共白云栖一庵今古诗人吟不尽好山无数满江南
　　赠饶叔虎谈易论命多奇中
　　中年多病早衰翁诗不能工枉受穷郊岛五行君识否要知我命与渠同
　　湖南漕李革夫被召乃丐归
　　浪説归朝归豫章新居万栁百花旁何如表奏明光殿乞取东湖作醉乡
　　轩冕难遮两鬓华官居虽好不如家一心懒上朝天马要趁东风归种花
　　招山乃诗人刘叔儗故居朱清之得其地清之赴南宫中道而返就招山卜筑不久亦去世
　　半路袖回攀桂手一生方遂买山心要知此老风流处来向刘郎吟处吟
　　有钱可买沧浪景无术能留梦幻身一段江山寄愁絶百年不见两诗人
　　清明伤感
　　客中今日最伤心忆着家山松树林白石冈头闻杜宇对他人墓亦沾襟
　　寄刘潜夫
　　八斗文章用有余数车声誉满江湖今年好献南郊赋幕府文书有暇无

　　两宋名贤小集卷二百七十六
　　钦定四库全书
　　两宋名贤小集巻二百七十七
　　宋　陈　思　编
　　元　陈世隆　补
　　端平诗隽
