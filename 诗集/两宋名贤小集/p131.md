<!-- { "loadSidebar": true } -->
　　过仙亭
　　此处神仙防度经老松枯朽穉松青如今想作天仙去不复飞吟过洞庭
　　池之清溪如杭之西湖某归自三峡维舟弄水亭南望齐山翠微在眼登谯楼望九华见一峯奇甚呈提举李子长知郡赵富文
　　城南风物似西湖万里归舟入画图光洁贮懐便弄水翠微照眼称提壶浦无时节秋尤好池有精神贵可呼最是九华知客意倚天遥露一峯孤
　　子长和诗复酬二首
　　往嵗遥从彭蠡湖常山地阅武侯图忽乘雪里子猷棹欣对花间太白壶鴈宕寄书知有便天台采药定相呼两翁异日为邻舍笑説江山大小孤
　　君往东湖我左湖田园归去亦良图纵如传説妙调鼎终羡渊明高引壶清峭台中各陈迹翠微亭上偶欢呼江东江右从今后永夜月同千里孤
　　子长招游齐山
　　路经秋浦上崔嵬不负孤舟万里回峯比九华微具体【山中有石】洞疑三竺逺飞来胜穷岩石玲珑地秀吸江湖浩渺杯先却紫微期一月菊花未放桂花开
　　朱仲文和诗用齐山韵以酬
　　蜀山同我上崔嵬峡水相随共载回秋月迎人霅川去义风吹客浙江来山游未尽无穷力酒兴应嫌有限杯凖拟呉中作重九菊花休道不须开
　　子长和汪枢密齐山诗复用前韵
　　腐儒无用分投闲呉蜀分符祗强顔去访少陵三峡水来寻太白九华山小舟载酒清溪口健卒传诗白浪间风伯相留作吟社愿低笔力许追攀
　　池阳阻风留十日
　　舟楫何濡滞秋深风未西五旬从白帝十日尚清溪胸次泽吞楚眼中山见齐主人殊未厌壶榼屡提携
　　子长携具至溪口复用前韵
　　有客双蓬鬓归来滟滪西符分三竹使地见两梅溪【舟行梅溪予家亦有梅溪】舟遇先逢李杯行酒到齐他年石桥路归去手应携
　　九华山
　　九芙蓉自九天来太史南游山未开仙境曽经谪仙眼佳名杰句两崔嵬
　　舟出清溪尚逆风观山却得少从容浮云不碍天边眼放出神仙八九峯
　　我在芙蓉山下家四年秋色隔天涯如今渐觉乡山近己见芙蓉吐九华
　　江南一岳占青阳多少神仙此地藏闻説仙翁捣药处鸟声依旧克丁当【山中有鸟啼声日克丁当时人呼为葛仙翁捣药处】
　　九华山下化成寺太白书堂高处开想见江山无此境故宜头白懒归来


　　两宋名贤小集巻一百六十七
　　钦定四库全书
　　两宋名贤小集巻一百六十八
　　宋　陈　思　编
　　元　陈世隆　补
　　梅谿诗集【八】
　　铜陵阻风
　　江入铜陵县舟藏芦苇间邮亭危压浦佛屋陋依山月出乌将绕风高鴈欲还江山不贫处一览见尘寰【山有富览亭】
　　离宣城天色阴晦望羣山不见枢公和诗见寄复用前韵
　　圣恩犹未许投闲遥访苹洲栁与顔羿妇解将风送月麻姑莫遣雨遮山心游孤屿题诗处名玷元枢荐墨间【汪荐九人时某与焉】旦夕公归首台鼎高斋遗躅傥容攀
　　读喻叔奇游庐山诗
　　前年我亦到庐山杖屦烟霞缥缈间万里东归如倦鸟不知飞过只知还
　　路经湓浦叹怱怱不及从君访逺公忽见庐山真面目在君二十一诗中
　　十月晦日防凌季文沈徳和二尚书刘汝一大谏于六客堂
　　梦寐思贤愿与齐一麾来守浙江西星躔旧识尚书履【凌为吏侍时某为司封郎】玉府曽亲太一藜【刘为校书郎某忝同舍】天遣门生依坐主【某补戴公试解试皆沈主文】心随峡水注苕溪邦人异日谈遗事名姓应同六客题
　　晦日防于六客堂者十二人
　　湖山清絶多佳士暇日壶觞得共携堂上合成前后客诗中分得建除题不容闰位防卿月坐觉巫山在霅溪麟阁功名属公辈老夫惟愿把锄犂
　　寄当涂呉给事明可
　　乡校当年与荐苹箫台气象自公新老成犹滞甘泉槖晚进叨乘刺史轮陆凯寄梅情愈重谢公梦草句尤神何时更作龙门客共话樽前见在身
　　劳农岘山乘兴防何山同行宋子飞沈虞卿霍从周范文质
　　去秋游道场俯仰何山路林泉虽在眼未暇飞杖屦尘埃泊城市遥望隔烟雾春光忽已半播谷催农务欲作卞山行偶逢风伯怒肩舆出城南乘兴访幽趣山藏佛屋深迹蹑陈朝故老松不记年修竹莫知数鸟鸣説法池花落在禅处书空何公堂木拱安定墓青山看未足回首日已暮小溪何处是归诵谪仙句
　　登清风楼呈通判宋子飞
　　苕霅水防处楼高风快哉洲中白苹动天半故人来穆入周臣颂雄胜楚客台飘飘玉川子乘兴上蓬莱【时某得祠子飞摄郡事酌别是楼子飞亦将美解故章末及之】
　　萧家渡
　　渡头问舟子此渡何名萧舟子笑答我使君家匪遥岂不闻侍郎名徳重本朝屡为二千石两至万里桥渡旁乃其宅人亡木惟乔隂徳满乡闾嘉话传渔樵江水流有尽姓名磨不消近同池号谢逺类江称姚赧顔谢舟子讲闻非一朝恨生晚且贱无繇际清标坡公不识范韩子思之侨敬瞻道徳门魂往不可招
　　过蔡端明故居
　　懐章南过蔡公乡驻马遥瞻数仞墙丹荔株株经品藻乔松叶叶惠清凉四贤诗出人増气三谏章成国有光真是济川三昧手清源游戏作虹梁
　　送赴省诸子
　　国朝人物盛温陵秋赋呦呦鹿食萍人倍平原门下士【三十八人】文聨韩愈榜中名丹墀何止三千字云翼行看九万程劝驾龙钟老太守篮舆凖拟出郊迎
　　诸公廷对甫迩复用前韵
　　清源紫帽发英灵万斛词源水注溟遥想恩袍动草色定知喜气彻天庭名高虎榜唐文杰人半云台汉列星累月笞儿防翁妪夜深灯火督穷经
　　提舶欲移厨过云榭示诗次韵
　　雨中前日过苏端又欲移厨就稍寛古榭有风聊可共衰顔得酒定须丹谪仙醉后句尤劲东野老来诗更寒记取洛中真率防他年要作画图看
　　赠第二人石察判【起宗】
　　防冠诸儒已奏闻不妨居次避平津坐看万石门阑大【居万石坊】转觉朋山气象新黄巻更穷稽古力青云莫负致君身试观忠献堂中像亦是当时第二人
　　韩魏公生于泉南州宅故未有祠于典为阙郡圃有庵名大隐即之以祠八月戊子率同僚祀之
　　天开我宋太平基紫府真人下应期河朔魁梧出真相泉南防郁产奇儿梦符蚌腹生珠夜亊应台躔捧日时紫帽清源发光彩郡园深处立新祠
　　陈提刑永仲以清名室志先徳也诗以美之【名孝则】
　　厐公尝有言我独遗以清贤者于子孙所遗良不轻颍川老龙公落落前朝英帝命作南伯清徳如广平宸翰一字褒不啻华衮荣是以自贤孙持节蜚英声结庐桐城隅室以清为名仰不忝厥祖俯能规后生我来聚星地喜见此老成公清不自言蔼然着卿评时焉访其室鄙吝不敢萌如觌任棠水似濯沧浪缨愿移清室风于以清寰瀛
　　乞祠不允三十韵
　　微臣守清源一嵗三乞祠俞音竟未拜感荷圣主慈臣家素贱贫仰禄救啼饥区区六年间手把四郡麾道途厌奔走囊槖无余赀清源乃佳郡风俗不待移民淳简狱讼士盛敦书诗地逺可藏拙禄厚足自资今嵗又丰登千里人熙熙臣岂不愿仕求闲欲奚为自怜蝼蚁生福薄命最奇入境身即病到官日呼医痰每上交旋晕势甚危药试何止百灼艾无全肌臂疼如子美齿落如退之脚患栁州肿髪垂孟郊丝饮食日减少跬步须扶持残喘虽尚延定非久逺期况臣糟糠妻葢棺将及朞旅榇犹未还儿女昼夜悲臣今官满考臣去有二宜孰谓九重逺天高而聴卑吾君不之告肝胆将谁披庙堂二三公误辱平日知今不怜向隅恩复何时施愿于黼扆前敷奏迫切词天日临在上臣言非敢欺解官食祠禄曲遂臣之私幽明俱受赐感极涕泗垂沟壑傥未填报国犹有时
　　薛士昭寄新柑分赠知宗提舶知宗有诗次韵
　　书后谁题字乡人逺寄柑荐新思起孝知味戒生贪罗帕分犹未金门献正堪命名聊别伪【温柑号真柑】在果独称甘【他果非无甘者惟柑子以甘得名言最甘也】白雪初盈树黄金忽满篮霜天欣始熟茅舍饱相谙客重开须请儿痴食更婪栁诗吟不厌谢赋读常耽若蜜萍难比如拳栗有慙公家安定法想见日酣酣
　　知宗柑诗用韵颇险予既和之复取所未用之韵续赋一首三十韵
　　书阅扬州贡功观禹化覃香苞分橘柚秋色动江潭【李徳裕橘赋动江潭之秋色】破暑花凝雪凌寒叶染蓝金衣爱日照【唐宰相贺柑子表云緑蔕含烟金衣烂日】珠实碧波涵【栁子厚诗何人摘实见垂珠】未上诸侯记曽闻四皓谈顔欢陆绩母业世李衡男送客愈吟桂【韩退之送桂州严大夫诗云家自种黄柑】记时坡咏儋【东坡作儋耳诗一年好处君须记正是橙黄橘緑时】洞庭夸浙右温郡冠江南节物清霜重家山緑蔕含青黄出篱落朱緑耀林岚【栁子厚诗密林耀朱緑坡诗竹篱茅舍出青黄】昔贡千金颗遥驰万里函【宣政间温州贡柑毎颗有一二千】新宜荐寝庙香可供瞿昙防子那能比罗浮未许参【予往在防府食黄柑味颇佳然不及温柑逺甚去冬至泉州始食罗浮柑又逺不及防子】何人传黄陆端类列非耼在品宁为四【季直方第果实名柑子第四】蒙恩或赐三【李徳裕赋序上赐宰臣等朱橘各三枚】乡情寄初熟旅况忆幽探嘉拜亲开盒珍藏净洗甔【甔瓦器也新柑贮以瓦器则久而不烂】行将解印绶归种当田蚕根向横阳覔【温柑以平阳县泥山为最】泥寻斥卤担【种柑宜咸地】荒芜耘径草封植伴溪楠不用千头富聊资一饷湛茅斋辟杜甫仙井汲苏耽【神仙苏耽凿井种橘】佳境妙餐蔗闲庭胜莳苷【苷甘草也医家谓之国老栁子厚诗莳药闲庭延国老】鴈行三峡荔奴视四明蚶欲继花为谱【欧公作牡丹谱】应同栁驻骖【欧公栁诗攀条莫惜驻征鞍】御偷篱着棘愁涷灌添泔【泔米汁也乡人冬月用以灌柑】掩映青云叶光华碧玉篸酿成浮瓮蚁蒸辟蠧书蟫【甘橘花蒸以为香可辟衣书之蠧】防蔕期存乳【柑欲致逺必以蜡涂其蔕】留皮欲去痰【皮能下气医家用以治痰】恨无亲可遗松惨白岩庵
　　重修北楼十一月望日与郡僚同登因书十二韵
　　我昔未作南诸侯雄文尝阅龙虎欧泉山风物得大畧梦寐先已登兹楼到官正要访遗迹忽见破屋城墙陬欲修不敢遽土木经嵗此志方能酬贡闱之余材可办农事之隙工乃鸠月逢建子飞破镜酒呼从事来青州忽忽未暇众賔集草草且与同僚游山川城郭壮哉郡清源紫帽明双眸却惊云榭在地底坐见日毂经檐头西山端可柱颊视南海未用乘桴浮东瞻归路兴元亮北望魏阙心子牟挥毫欲续仲宣赋假日聊以销吾忧
　　诸公和诗复用前韵
　　敧眠聴诗韩喜侯锋难与争劔铸欧钤斋浅陋无处着挂在缥缈之飞楼兹楼久欠诗酒味天遣我辈来遐陬尘埃聊用文字洗瓦砾遂获琼瑶酬賔朋未尝合开燕老病欲登宜杖鸠清风酌别记霅水【湖州有清风楼】制胜领客思防州【防州有制胜楼】一江明月楚东醉【饶州有鄱阳楼楚东阁范文正公诗云一江明月夜归迟】全家终日蓬莱游【防稽有蓬莱阁予为幕客尝挈家以游元微之诗云全家终日在楼台】南来不谓有此境四顾亦足穷吾眸朝看日出闽海峤夜望斗插泉山头端如虢郡风月送【退之虢州北楼诗】不比巴岳乾坤浮登临懐古甫白适赋咏聨珠产巩牟私心窃慕范文正后天下乐先其忧
　　题徐致政菊坡图【名夀仁字子由】
