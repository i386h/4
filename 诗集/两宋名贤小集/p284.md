<!-- { "loadSidebar": true } -->
　　功名要结后人知马革何妨死裹尸汉帝可能疑薏苡湘民却解荐江蓠纸钱撩乱王分胙粉壁斓斑客冩诗堕水跕鸢无处问滩头斜照晒鸬鷀
　　访萧太山父子
　　仙桂灵椿各典型飘飘姿韵激天鲸家传八叶盐梅种诗接三蘓父子名四海尽将看县谱一堂那与许文盟尘埃不敢相亲炙且汲渝溪濯客缨
　　谒张兵部时守临江新除湖南仓
　　东皇太乙待新诗共喜新槎泝楚涯父老尽将看鸑鷟使臣应不问狐狸江头芳杜催行色境内甘棠有去思细读诏书搔短鬓瓣香那识帝王师
　　蘓莹中先往新淦过新渝访之不遇赋诗为寄
　　玉笥山前水拍空知君何处系吟篷敢轻竒士题凡鸟漫有忧心咏草虫沅芷澧兰犹可寄江云浦树苦难同门前景物皆诗巻独倚筼筜啸晚风
　　胡料院出示车攻图仍索俚作
　　九壤卧龙呼不起乳臭谈兵空满耳书生未识玉帐经且抱此图究终始姬家出车咏嬴家小戎诗卫家武刚扞突骑马家偏厢是羌夷只今车阵无人识天狗横空洒腥血边人以鞍马为家谁驭奔冲展竒防豫章先生今孔明胷中森罗万甲兵天衡地轴妙絶识内阵外阵何纵横千枝緑沉列虓虎万臂黄间张白羽人言险野难用车公独规模掩前古车攻图车攻説八采眉前曽进彻世人苦谤陈涛斜却向齐门鼓空瑟今朝朱川冨川头絶江川北瞻神州李纲正要讲车战南渡勋业应可收泾水黄铁山碎双轮快碾幽燕地朗诵先生复古篇他时此笔犹难记
　　壶中天歌赠侯明文
　　盖头即可居容膝即可安连云大厦千万间何如壶中宇宙寛壶中何所有笔牀茶灶葫芦酒壶中何所为目飞送鸿挥园丝前祝融老僧竹壁上九疑狂客诗壶中主人知为谁啖枣仙伯雪鹤姿左揽元防袂笑移砥柱防河水右拍长房肩饱飡麟脯倾玉泉蓬莱山在何处劝君且占壶中住不曽上列金马门也应不识崖州路探禹穴浮沅湘脚下尘土鬓上霜我到壶中如故乡
　　道中逢老儒由蜀出
　　丙穴鱼应好曽经问钓矶干戈今未定城郭是耶非诗社尊黄髪侯门薄布衣乾坤豺虎满见尔一欷歔
　　时事
　　时事如頺屋谁堪任栋梁国贫僧牒贱邉病檄书忙有分忧宗社无方出举塲未应王谢辈挥泪送斜阳
　　逃户
　　租帖名犹在何人纳税钱烧侵无主墓地占没官田边国干戈满蛮州瘴疠偏不知擕老稚何处就丰年
　　登江华寒亭
　　到此脚跟酸千峰逈不看年深碑字浅日薄树隂寒石罅巢蜂乳篱根堕鸟残爱吟还畏冷不敢倚防干
　　访表叔李竹斋
　　门庭接豆根吟避市尘喧毎爱诗无敌应知学有源云山供俎豆笔砚长儿孙愧我相过数秋风酒一樽
　　拟长沙访姚雪篷至永而返赋寄
　　今傍南轩住应知理趣精通书多似易论语不言诚拟欲聴防论犹能慰别情江湖风浪隔肠断楚鸿声
　　送萧太山赴新兴令
　　翡翠芙蓉去路荒许浑诗里认封疆昔闻古佛传宗印今得吟仙绾县章鱼婢蟹奴供俎豆马人龙户杂畊桑澹翁应解知心事试汲寒泉荐瓣香
　　访菊花山人沈庄可
　　网尽珊瑚采尽珠只餐秋菊养诗臞永嘉同社声名在乾道遗民行辈孤我恨朱门无食客君言青史有穷儒饥寒正用昌吾道且对钤冈共撚须
　　懐二萧
　　未曽相见已相知楚粤江山棣萼诗毎恨乾坤催我老却于湖海识君迟机云才藻今无几管鲍襟期话向谁靡靡乱山嘶瘦马碧云日暮正相思
　　踈拙
　　越冠齐瑟事皆非踈拙唯甘与世违客路莺花愁里看故人烟雨梦中归采薇有备淮南静移粟无谋浙右饥纳纳乾坤须俊杰湘翁只合制荷衣
　　陈东甫酒间举作归心只有杜鹃知之句犹未成篇因为续之
　　归心只有杜鹃知且倚裴亭共撚髭客路秋风吹杜若故园春雨老辛夷家贫未办闲居赋世浊空吟感寓诗邂逅江湖还别去岸花樯燕两堪悲
　　赠别陈东甫呈钟尚书
　　洞庭濯足共题诗今聴骊驹话别离泣玉可能悲卞子买金只合铸钟期荷盘剪防须栖鹭【缺】项分丝补接防斗酒彘肩聊自壮古来骚客例寒饥
　　登潭州懐雪篷姚使君
　　贾井裴亭徧短笻红尘归骑又匆匆我寻桂树吟招隠君对莲花诵易通今日江山劳别梦他年灯火课新功濓溪最念初平老恨聴聨牀话未终
　　下摄市
　　吟到湘潭一叶黄贾胡踪迹正悲凉抱琴沽酒异乡客打鼓发船何郡郎楚女越商相杂沓淮盐浙堵自低昂尘埃市井无人识濯足江头望八荒
　　无题
　　犬袖裦衣走浙淮何人不识鹤山来只今心印谁传得自折通书拨篆灰
　　抚州偶题
　　金柅亭边栁拂城春风系马酒家吟尘埃满面无人识却得黄鹂作赏音
　　萍乡病渇
　　犬子无从典骕骦荒村忍渇望潇湘楚王萍实甜如蜜不许诗人取次尝
　　甲午社日客桂林
　　巵酒豚蹄客里欢石尤风枲衣单东阳病骨如鹦防最怯南州社日寒
　　桂林岁晚忆钟尚书
　　尘满湘翁薜荔衣江湖嵗晚鬓成丝桂州杨五今何处雪片梅花枉费诗
　　云峰寺
　　拟寻岣嵝看蟠螭且解青鞋濯禹溪吊古犹疑九枝柏谈禅且问一茎虀虎低崖树供僧防猿摸廊碑认客题应接溪山无好句满林空羡乱蝉嘶

　　两宋名贤小集巻三百六十七
　　钦定四库全书
　　两宋名贤小集巻三百六十八
　　宋　陈　思　编
　　元　陈世隆　补
　　雪矶丛稿【三】
　　谢杨孟溪县丞惠以章墨
　　白首侯芭蜀江边曽向君家传太射熊草赋留残墨相应当日还渠得飘零潇洒几世孙解得胶法舂云物理往来元莫测后世子云还旧壁君家所有更赠君君还赠我何殷勤感君殷勤复三叹努力西窗磨铁砚太艰深吾不为愿冩诚斋易传探机
　　佳人两章寄许东溪
　　衡之山郁苍苍我有佳人在水之阳木难为佩兮云锦为裳爱而不见兮我心忧伤安得为鹍鹏凌风置君旁衡之山欝苍苍【其一】衡之江清且漪我有佳人在江之湄朝飡菭蘠兮夕馔江蓠欲往从之兮我马虺隤安得为琴髙沿波与君随衡之江清且漪【其二】
　　登濓溪太极楼
　　岑楼跨层崖灌木翳頺沼旷哉宇宙心况兹展遐眺前哲日以逺川麓被文藻芳甸馥荃蘅江渚杂凫鸟亭亭沼中莲冉冉庭下草扣寂参太极抚化领众妙俗薄神理乖力柔圣途杳英英考亭翁反心防天奥万里粲良言一诚贯元造朂哉登楼人毕景尽此道深根复深根笃行以为寳
　　醉中偶成
　　醉敲茶臼啸秋烟苦欠髙阳买酒钱拟入乱山飡柏叶石牀闲对麝香眠
　　送友人逰昭川呈陈谦之佥判
　　阆仙去补荔支谱梅谷归呈飞鹜篇惟有坡共君在马蹄何苦又昭川
　　道乡牵损衮龙衣谪堕天涯咏楚蓠莫放蹇驴逰别处拾青阁下有残碑
　　鹏运堂前话别愁菭蘠三度楚江秋近懐莫向元龙道问舍求田是【缺】头
　　夏日偶书
　　蜾蠃衔虫入破窗枕书一垜竹方牀家童偶见草头字误认离骚是药方
　　秋日行村路
　　儿童篱落带斜阳豆荚姜芽社内香一路稻花谁是主红蜻蜓伴緑螳螂
　　新淦偶成
　　飞飞丝鳯挂梅梢犹记来时雪拥袍今日归舟新淦路街头稚子卖樱桃
　　赠吴季诗
　　燕子楼头春色深曽骑骄马掷黄金如今世事漫头雪破屋孤灯忍冻吟
　　演教寺吊楼居朱漕
　　罗带江头蜕绣衣人归香草谢家池祗今玉树埋何处惆怅僧房认得诗
　　穿冢难酧地下知逢人多说项斯诗今朝痛洒西州泪万里梅花欲放时
　　延真道院
　　沧流翠竹接仙扃灵菜丹虬供上真拟就元翁分半榻闲聴秋雨守庚申
　　访赵愚斋不遇谒者云扺晚方归因成一絶奉寄
　　雪片梅花满研池芙蓉幕里客归迟今朝解了公家事尽聴辕门报酉时
　　到衡岳呈弟山长
　　间依禹柏系征骢猿鸟应犹怪贱踪正拟开云访韩愈可能避雨识茅容朱陵洞里秋呼鹤紫盖峰前晓聴钟欲踏青霞寻胜趣倦逰应许借吟笻
　　许介之馆仆于东溪临发赠别
　　洗耳泉头漱晚凉西风衣袂水花香酒边豪气横荆楚灯下清谈杂晋唐天地毎穷真俊杰山林偏有好文章试提孤剑同君舞后夜闻鸡月满牀
　　下第归后李白辉李景魏索近诗
　　吟徧吴头楚尾春多慙才客问征尘振衣天目寻黄独濯足湘江咏白苹宋五已惭称进士陈三何用作诗人锦囊元属君家有今买渔经理钓纶
　　题李湛溪诗集后
　　楚砧岷葛饱清逰金节银莬照几州诗句多如姚少监行程还似杜参谋黄陵夜诵虞妃泣白帝春吟杜宇愁拟问湛溪何处是梦随闽国弄渔舟
　　寄姚雪篷使君
　　湘鳞六六寄相思踈栁新蝉想别时今夜各聴三楚雁秋风又老一年诗梅花且补离骚阙薏苡应为史笔知剪竹疑峰新制笛待冲霜月访桓伊
　　谒山斋先生易尚书
　　淳熙人物到嘉熙聴説山斋亦白髭文字尽传融水后精神如战辟雝时灵椿终不孚朝菌蓍草难堪养夀细撚梅花防总义只应姬老是相知
　　送桂帅钟尚书超召
　　老依牙纛撚吟髭又折梅花话别思五岭不遮鸾鳯诏四方俱诵鳟鲂诗人才晋魏凋零后国事江淮倥偬时頼有老臣经济在快呼桂醑饯篙师
　　题钟尚书北征诗藁
　　野雉江鸥满故都秋风禾黍撚吟须六千里外驱旃斾五十篇中见版图金铉尚期扶日御玉衡终令正天衢书生亦有中原志那得君王丈二殳
　　呈广西张提刑
　　陆续城边按部归梅花随处扑征騑溪山有助吟题徧狱市无寃讼牒稀竹屋呼猿眠碎月莎庭引鹤步斜晖莫嫌瘴雾侵湘客满路风霜冷枲衣
　　罪言
　　愁杀潇濵虮虱臣乱山斜照独含情人才不似深衣古国势如何楮币轻石燕未蘓湘国旱木牛那济蜀州兵幸无杜老流离苦切莫吟诗到北征
　　送程营道官满赴阙
　　髙旻振爽籁苍雁鸣芳洲倾城饯茂宰乡耋罗藻舟茂宰蕴渊道厥源溯伊流宇甿振仁策范俗惇圣猷夷心灼理要政简吏统周芳风被儒肄泽沦农畴鲁封有驯翟张庭无讼牛慨兹戒徂两离衷郁绸缪赠我茂叔莲纫君晏子裘庆霄眎鳯跃神囿瞻麟游世道日以隘民瘼谁克瘳厉志抗遐弃吹万溥九州揆予忝皇鉴敷文免征愁行行重行行夷庚无驻舟
　　次韵李监丞月夕闵雨
　　穜稑旱欲槁蒺藜秋向荣哲匠轸民瘵慨此夜魄明蓐收正秋敛肥遗何纵横仰霄眎蟾曜聆垤伫鹳鸣彼美玩华光芳樽酌麴生崇榭歌窈窕秀质罗辎軿节序孰不欢宅生念匪轻同袍正焦灼对酒何忍倾恤喜限惽智同兹感隂晴淰淰山云起策防林飇惊企彼天瓢润弭此农橰声崇情发翰墨赏心谢筹觥溥泽乃夙念穹爵岂所营荣贱有异分感兹反岩畊
　　次韵李监丞城西纪游
　　叫舜问寥濶咏濓涤尘嚣驾言城西游慨彼往哲遥仪鳯不可呼鴐鵞浴清潇懐或光风杳蕙若吹凉飇苍梧陇云愁庐阜太【缺】雕岂无人希周亦有文规姚占毕末学陋俗薄神理销沿流浮伊洛泝源窥羲尧执中与太极万古魁瞻杓察防笃强力贤圣谅匪辽舜宫翳灌木濓塾栖丛苕观乎纪防作悟彼进学条兰巵娱才彦岂谓磊块浇得深清赏惬理胜英藻超揆予果何为农野劝耕穮景迫昧见道曷奉徳化昭
　　雨夜读陆放翁集
　　炉冷重吹火山房夜黯然湿薪添茭爇苦茗滞芋煎灯暗潇江雨诗吟望泽烟老仙何处去搔首吊尘编
　　送黄天河
　　天河那可到山顶翠参差邨屋煎黄蜡官炉焙荔支地蛮游宦少县小迓賔迟鼻祖曽吟处荒苔想满碑
