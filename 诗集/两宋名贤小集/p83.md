<!-- { "loadSidebar": true } -->
　　两宋名贤小集巻一百二
　　宋　陈　思　编
　　元　陈世隆　补
　　紫防集
　　吕本中字居仁夀州人好问之子公着之曽孙也防敏悟少长从杨时游酢尹焞游以公着遗表恩授承务郎坐党事被黜绍兴初召见特赐进士累官中书舍人权直学士院忤时相罢奉祠卒赐諡文清学者称东莱先生
　　符离诸贤诗
　　穷居日荒凉杜门与世絶亲故日夜疎诗书固宜缺符离虽陋邦贤士稍罗列徳操青云器议论軰前哲外貎发英华中心莹冰雪介然特立士劲气刚于铁攘臂辩是非孰能逃区别信民粹而和名利诚难悦汨没稠人中独抱云松节伟哉二三子实乃邦家杰我来从之游内顾慙疎拙欣然对三益放懐歌数阕已矣不须言渠当为君説
　　徳操充之皆约九月间见过今皆未至扶杖出门悠然有感
　　病着文书懒出门偶扶藜杖看行云屋头日在转花影水面风来散縠纹不厌莫城千嶂合稍令明月万家分小庭留得清山在已见霜红未见君
　　万里江南雨外船长腰秔米缩头鳊广文系马无由去更有何人赠酒钱
　　嵗晚
　　野竹新开径疎篱自着行暮寒收雨雪落日散牛羊生事顔公拙才名谢奕狂药囊无奈汝春到莫相妨
　　晚歩至江上
　　浦口生春绿未酣南山初见碧嶃岩风声入树翻归鸟月影浮江倒客帆破甑不堪充酒劵短蓑真欲换朝衫往来泥雨城南路可见轻鸥定不凡
　　小园
　　小园常在眼春事已天涯雨暗堤前路苔深林外家曲池通小径宻树隠残花长愧邻翁酒囊空尚可赊
　　谒雍道士【雍有古画甚多尽为郡掾取去雍游贵人门甚熟】
　　纷纷干没混泥沙不遣尘言挂齿牙妙画已归三语掾壮游空记五侯家古坛背日藏芳草小树留春放晚花能共山翁同活计隔林分听一池蛙
　　春日即事二首
　　隠几虚堂俗客稀片心真与道相宜风揺栁带千丝乱雨勒花心十日期瘦病才苏休强酒良辰虽好少题诗贾生词赋常流落归去来兮在防时
　　病起多情白日迟强来庭下探花期雪消池舘初春后人倚栏干欲暮时乱蝶狂蜂俱有意兎葵燕麦自无知池邉垂栁腰肢活折尽长条为寄谁
　　夜作呈诸公
　　风江舞暮帆野树散归鸟寒灯上壁角疎星缀林杪归来静无事独坐搜黙藁放笔有新功无人与倾倒不知新恨多但觉旧愁少石鼎倚残炉茶烟看清袅明朝寻酒钱折简唤诸老
　　知上歗傲轩
　　贪夫九鼎犹不足渊明一轩长有余人生趣向等天壤防吓腐防猜鹓雏中郎妙处世不识风期自与常人殊开轩便有千载韵友葛天民无懐徒坐看松菊换时节兎葵桃树纷荣枯五年却走各南北千里懐想空烦纡双鱼沉浮久不至三径寂寞今何如文章潦倒付丘壑疾病蹭蹬思江湖何时共坐北风里烦君小摘园中蔬
　　新冬
　　西风吹禾黍落日在陋巷杖藜访新冬霜树眇空旷人烟村舍西旅店古原上晚山晴更好秀色常在望居闲得真趣日欲就疎放岂惟僧俗徒庶自免嘲谤东隣酒初熟清香乱盆盎径须骑墙头挈榼献穷状吾生足羁旅久病非少壮银杯惊羽化布帆保无恙虽非陶潜隠不负徐邈畅
　　广陵【借韵用文潜体】
　　往来六十里各自一江郊栁色团涡防春风杨子桥好山当断防野鸟度空巢一任雷塘路暮天风雨号
　　劝张李二君酒
　　张侯好诗如好色不敢为主而为客李侯好酒如好诗心虽甚壮无人知两侯风味俱不恶如芙蓉与木芍药午牕留客看笔快晓枕无人犹睡着广袖渐变天寳妆大字不作元和脚世人讥咲乃其分政是仍叔之子弱病夫坐隠无所求荒檐断雨鸣春鸠炉烟未尽消百忧恨不缓带从公游何时清江横小舟与公一醉荻花秋却来宻庵参牧牛
　　登舟
　　夜雨晓犹滴怒风晴更吹已无行役念宁有别离悲舟楫三年路江山一月期东庵旧还往不废百篇诗
　　赠浃上人一上人
　　君行南山南我在北山北不闻浴鹄白但见染丝黒老境欲垂垂快意须得得孰知百雉坚而有一日克浃如涧底松纵老终不踣一如云间鹤不复可羁勒我如千里风遇此两鸿鹄明珠脱氛翳晓日破昏塞宿障不尽除胸次犹笔墨君看説诗口乃是杖山力冷霜卧偃蹇嵗月饱封殖谁能窥藩篱未易得阃阈政当敛光芒不少须缘饰相从无何乡败衲依破裓更令好事人妙语添一则
　　秋夜示李十
　　晴鸠不时鸣雨鸠不暂歇相去跬步间屡见屐齿折寒泥拥衰草秋扇罢残热今晨好风景稍贷屋头月清光冷相照玉艳满金玦唤客坐前牕文字相澡雪殷勤傍诗律未暇了麯蘖澜翻谈经口邂逅如意铁我歌君輙书字字有行列不须陛枑严但要兵衞设譬如南山石瑑齿当井渫真成一战霸未可三鼓竭人生各泾渭世事亦滕薛髙堂食人两马方踶齧何知緼袍底犹有不安节
　　王氏郊居
　　江山防防好落日极登临雨续蔬畦润风吹柿叶隂客船频上下水鸟故浮沉尚有南飞雁丁寕可寄音
　　雨后至江上有懐诸子
　　落日满寒雨长江收夕霏定知聊复尔敢望不相违野鸟晴相唤残萤晚自飞殷勤两山口好为放朝晖
　　奉送子之还京师
　　日月老投闲文字今削迹便然腰十围欲吐喙三尺颇懐平生友相就语肝膈诸江好兄弟夫子眉最白词林三二公子实门下客布帆千里来许我间賔席阶庭出兰树户牖照圭璧诗如驾高浪万顷随笔力宁为首阳饿不作嬖奚获乃知工语言要是饱糠覈茫然李杜坛未免陈蔡厄出门观善阵敛手避勍敌澄江揺夜霜嵗晚见沙石钗头罥蛛丝即有梁宋役士生多艰虞道逺自古昔相期逍遥游不计天地窄名声了三黜谈笑供百谪别君为此言可当绕朝防
　　喜章仲孚朝奉见过十韵
　　苦语不难好旧交今则无但能留客坐已胜折腰趋只有连根煮初非满眼酤苔痕记柱杖雪影傍跏趺语道我恨晚説诗公不迂丁宁入汉魏委曲上唐虞厯厯有全体怱怱或半涂真当置度外不敢望庭隅日月换新嵗江山非故吾他年佳句在与画宻庵图【山谷论作诗法当自舜臯陶赓歌及五子之歌以下皆当精攷故予论诗必断自唐虞以下】
　　观寗子仪所蓄维摩寒山拾得唐画歌
　　君不见寒山子垢面蓬头何所似戯拈拄杖唤拾公似是同游国清寺又不见维摩老结习已空无可道牀头谁是散花人堕地纷纷不须扫呜呼妙处虽在不得言尚有丹青传百年请公着眼落笔前令我琢句逃幽禅异时净社看白莲莫忘只今香火縁
　　题李伯时维摩画像图
　　老松搀天四无壁小庵不旁容一室野竹入户芭蕉色下有无言病摩诘文殊妙对亦无真身如浮云那得亲惊倒同行问话人彼上人者何所云龙眠好事笔有神不避世间狐兎羣扫渠世间千斛尘多口阿师闻不闻
　　伍贠祠
　　伍贠庙前一丈碑上有野鹤双来栖水云杳杳凉去逺风雨冥冥秋到迟江花相迩野花发旧燕不随新燕归丈夫遗恨竟何许楚越勾吴今是非
　　老松
　　奉君以绿绮琴报我以双南金杯中琥珀不须尽听妾一声行路吟君看庭前老松树上有杳黙不断之清隂墙低未碍髯髪古嵗晚不辞霜雪侵东园桃李自研好与君百嵗同此心
　　寄周司理
　　日月走劻勷舟楫卧烦署凉秋在万里客子安得语周侯磊落人怜我自熬煮殷勤半月留可得一咲许别来今防日坐此百里阻清风不时来晓月仍半吐巻帘看新竹忽似对眉宇人生行乐耳舍此皆自苦终期卜隣归重听对牀雨虽无呜呜歌亦有坎坎鼓
　　山光寺前泊舟值雨
　　轻雷唤小雨忆在白沙时绿酒留连醉江灯取次诗好风那得有凉月自相随独上山光寺清歌无栁枝
　　送一上人之京师
　　东风吹云十日雨卧听城头打衙鼓道人逺自山中来共坐南窓濯泥土自然高韵到羲皇岂止防言变齐鲁万言回首不震掉一叶横江且掀舞未能入水取蛟蜃尚欲投戈伐貔虎念公守此非一朝木病磈瘣无枝条已尽千峯西岭雪更梦八月钱塘潮京城尘沙深一尺是中莫留公履迹权门噂儿女咲我亦思之不能食片帆无事早归来为公一洗山中石
　　京师赠大有叔
　　尊酒相逢十载前绿髪红顔俱少年尊酒相逢十载后皮黄肉皱俱白首叔如鸿鹄但高飞侄似麕鼯更深走南来行李初一逢长安旧第氷雪中闭门不识故人面豪气直欲轻元龙平生为道不为食小少所期皆目击何时相就过江南同访曽游旧泉石
　　同晁季一李天纪过沈宗师北庄因成长韵
　　三年城南居不识城北土但闻王雪郎去作猿寉主今辰篮舆来握手相劳苦胜游有佳士洗耳听妙语晴窓背云壑落日在环堵晚风生白杨想像原野古断崖悬老木小港聚寒雨却观城市人努力自熬煮畏途出袵席祸福有未睹杜陵懐壮游无忌咲豪举二者覔真是政恐君未许千秋柴桑翁妙句聊一吐
　　断云
　　断云西南来好风东北去翩然两无心空中忽相遇化为一尺雪照我庭前路昔者甚可怜今来无处故人多勌色留我不少住羁愁动中膓疾病増百虑虚庭着明月皎皎如积素不见乘鸾子空懐旧烟雾
　　六月初三日雨后步至城东
　　凉秋生郊原快雨洒庚伏曲肱访幽睡朝梦不可续开门招此山爽气满嵓谷村溪没衰草古院满翠木东行得幽亭小径来已熟下有十里濠暑退万荷绿恨无沽酒钱一醉起枵腹人生要快意岂止寄幽独君看后池蛙声韵故不俗怡然共清欢何必丝与竹
　　归计未成作诗寄懐
　　万里田园半有无十年归梦阻江湖文章谬忝声名在气体犹如药饵扶客路因风滞舟楫水田无雨卧菰蒲青帘白酒斜阳外不与行人满眼酤
　　与吴廸吉诸人赴晁季一陈塘范园之游因成十韵
　　春风未寂寞频枉故人车客舍轻寒下村烟宿雨余晓红留隠映新绿上扶疎妙墨悬髙榜残章得旧书【即所谓白水满时双鹭下】蛟龙忽舒巻草木自清虚登临地悠悠水竹居只今那复有本自不闗渠塘水空遗庙【塘即陈元龙所开今有元龙庙在上】鼍淙亦故墟【园西有寺名鼍淙唐武宗时所建寺边有鼍为水害】同行喜佳士所到即吾庐政恐习池饮风流却未如
　　侯嬴
　　游士纵横翻覆手山东诸侯望闗走厯下邯郸无使来长城易水非燕有大梁賔客旧如云夷门监者未有闻漫将苦语送公子市井屠儿虚见存后来毫髪争得丧纷纷小儿跨跌宕不知世有公子牟一生放迹江海上
　　古剑歌
　　寒江九日雷殷空落日倒射千山红江头树木半倾倒衮衮不尽洪涛风风中有物如长防电光忽来倾霹雳雨罢晴开不复知乃是潜蛟倚长石苍皮半巻颇飞动澁藓中开欲跳掷青萤野火下絶水夭矫长烟转空壁天生神物有时出嵗月飘流为谁得铜花欲尽秋水浑尚有千年妖血痕向来天地亦儿戏俄顷变怪徒纷纭君不见丰城之水亦不久寳气何为上牛斗
　　夜坐
　　广陵城中听夜雨倒牀不寐问更鼓西风万里巻长河遍与淮山洗尘土淮南米贱鱼亦好敢问摧頽叹羇旅重帘复幕嬾相负细字寒灯且如许漫如尔雅注虫鱼更就篇章考齐古粗知俛首受寒饿未暇着意寻豪举牀头有酒不敢饮况复闺门画眉妩故人此去今防时亦有文字相撑拄东明县前济阳路每一梦至犹能数少年不惮道里逺平生未省别离苦只今多病须已白尚能呼渠醉而舞田园未还君可恨嵗月渐晚我何取饥虫绕壁不自聊尔独何情促机杼
　　竹西亭
　　十年走尘土重上竹西亭草木新容态江山旧典型狂风扫毒暑落月伴疎星认取扬州路荒城一抹青
　　春晚郊居
