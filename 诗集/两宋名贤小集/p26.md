<!-- { "loadSidebar": true } -->
　　江心云破处遥见去防孤浪濶疑升汉风高若泛湖依微过逺屿彷佛落平芜莫问乗舟客利名同一途
　　送丁逊秀才赴举
　　鹏去天池众翼随风云高处约先飞青袍赐宴出闗近帯去琼林春色归
　　西湖再开和刘頴韵
　　不贤那得似长城偶息潢池盗弄兵静沼何妨无事饮幽寻聊寄所居名千山倒影河新复两洞回波景旋生纪事还须武陵笔亭成唯拟看题荣
　　题张公洞
　　年来行乐与民同探穴追踪太史公幽洞初开名易着苍崖新刻句难工风驱俗驾松扉外云鎻仙丹石室中付与山僧司管钥勿教胜地草防戎
　　登七星山
　　列岫凌虚滃翠岚泷澄彻七星涵岩瞻好向西湖着飞去何妨自岭南











　　两宋名贤小集巻二十九
　　钦定四库全书
　　两宋名贤小集巻三十
　　宋　陈　思　编
　　元　陈世隆　补
　　溪堂集
　　谢逸字无逸临川人布衣而名重缙绅于书无所不读于文无所不能有韵之言尤超轶絶尘秉性峻洁生平不喜对书生山颠水湄多从衲子游朱世英守抚日以德行荐于朝意不欲行不得已诣之信宿而返从弟薖字防槃食贫嗜古乐志不仕自号竹友以诗文嫓美其兄时称二谢吕居仁云无逸似康乐防槃似元晖眞足追配古人山谷读其与老仲元诗大惊曰使在馆阁晁张流也恨未识之耳一日惠洪过溪堂见无逸所居一室生涯如厐蕴少君方炊稚子宗野汲水无逸诵书扫除见师放帚大笑曰聊复尔耳相与饭菽作偈而还朱世英闻而和之东邻有寗生者年二十余以镂刻佛像为业俄游京师因其役得将仕郎归家日华裾细马闾里聚观弟子不怿者累月岂非伤无逸负出世之才年未五十一命不沾而殒曾工之不若乎噫唏不识天下之为工者比比也崇观间欲求如二谢之高风劲节者当世有几人哉溪堂竹友二集系门人所编长短句尤天然工妙今诗余所载仅剑首一吷耳
　　拟岘台
　　耿耿抱孤韵寂寂扄柴扉束书卧环堵交游车马稀风流佳公子妙龄秉天机邀予歩层台目送孤鸿飞山影漾清翠色侵人衣渔浦晚烟暝霁雰蒙夕晖静言思叔子怅然澹忘归坐有庖丁手奏刀心术防万象含笔端缣素聊一挥古来胜达士歘如朝露晞吾人各勉力毋为邹湛讥
　　广寿寺
　　学道防心城养生戒眉斧静知世味薄老惬野僧语散步给孤园邀我会心侣尘清不眯眼境静可氷暑莲社宗逺公竹溪仰巢父此道不异世今人岂媿古当念贫时交重勿弃如土
　　正觉寺
　　避暑访禅客顷作城南遨秋风飒然来草木鸣萧骚复起水东兴两桨摇轻舠何处可盘礴有寺临江臯门户颇幽防野径深蓬蒿升堂脱冠坐洗盏倾浊醪初筵谈名理清言洗尘劳徐徐杂恢谐坦率真吾曺尚余清净业诗成漫挥毫人生一瞬息逝水行滔滔归与不秉烛楼头霜月高
　　飜经台
　　吾祖牧临汝滞讼清公庭胥吏退鴈鹜踈帘挂寒防鼓角唤幽梦草色池塘青双旗引五马驾言出郊坰足蹑云端屐手展贝叶经税驾妙高台几研陈轩櫺朱墨纷在眼梵字森如星台倾人已寂声名蔼余馨想公忘言处角挂山中
　　明水寺
　　城西三十里山林深且杳羣峰如连环縁厓一径小土润禾稼重地僻居民少老桂耸亭亭乔松高矫矫幽露泣溪毛清风摇緑篠朝来爽气浮轻烟横木杪日暖天清明野雉鸣有鷕石涧寒泉泠泠泻幽沼丛峩双石门屡经樵火燎只园焕觚棱十雉周墙缭扫地炷妙香房栊深窈窕嗟予嵚﨑人平生百忧扰好古嗜简编僻性乐鱼鸟每逢山水佳耳听眸子了况同佳士游意气溢云表望逺视眈眈临危忧悄悄险韵吟竞病怪语作危了华鲸吼脩廊僧牕曙迷晓炊黍馔来牟土芝杂荓蓼他时子来归伐木芟萝茑考室山之阳高明逺隘湫第恐恋君恩紫禁烟花绕
　　送董元达
　　读书不作儒生酸跃马西入金城闗塞垣苦寒风气恶归来靣皱须眉斑先皇召见延和殿议论慷慨天开顔谤书盈箧不复辩脱身来防江南山长江滚滚蛟龙怒扁舟此去何当还大梁城里定相见玉川破屋应数间
　　寄隠士
　　先生【一作处士】骨相不封侯卜居但得林塘幽家藏玉唾几千巻手校韦编三十秋相知四海孰青眼高卧一庵今白头襄阳耆旧询名德【询名徳一作节独苦】秖有厐公不入州
　　东庵
　　年少谈王陋汉儒笔端万字压严徐昔为词客莺花绕今作禅僧水竹居贱子已捐干禄学故人休草絶交书春风纵棹逰萧寺壮望淮山政忆渠
　　南湖絶句
　　丘湖奁镜浄无氛地接西坛共一云安得御风如列子更邀明月访元君
　　野情萧散不便书老人无心赋子虚待借南湖双艓子緑荷隂里防游鱼
　　碧瓦朱甍午景凉软风翻袂送清香荷花也似知秋近故敛娇容避夕阳
　　吴家渡
　　碧浪粼粼见浅沙丹枫林里两三家舟横渡口渔翁醉梦觉满身芦荻花
　　北津渡
　　竹篱茅舍掩柴扉衰草寒烟野迳迷只有白鸥无俗韵何年相伴老清溪
　　王立之大裘轩
　　小人拙生事三冬卧无帐忍寒东牕底坐待朝曦上徐徐晨光熈稍稍气血畅薫然四体和恍若醉春酿此法秘勿传不易车百两君胡得此法开轩亦东向苏公名大裘意岂在万丈但观名轩心人人如挟纩
　　闺恨
　　汲井浣我衣伐石固我墉尘埃不被体絶无人迹通洋洋西江水我车不敢渡夙驾岂不早早行畏多露行止既有义离合亦有时众人岂无心不如我所之
　　豫章别李元中宣德
　　旧闻诸李隠龙眠伯时已老元中少一时作吏各天涯故人落落疎星晓西山影里识君靣碧照章江眸子了向来问道多岐只今领畧归元妙老鳯垂头垂不语古木查牙噪春鸟身在幕府心江湖左胥右律但坐啸第愁一叶钓渔舟不容七尺堂堂表我兮归卧灵谷云君应紫禁莺花绕相思有梦到茅斋细雨青灯坐林杪
　　闻徐师川自京师还豫章
　　九衢尘里无停辀若居陋巷不出游满城恶少弋鳬雁对靣故人风马牛别后梦寒灯火夜归来眼【一作眠】冷江湖秋冯驩老大食不饱起视八荒提蒯缑
　　鐡柱观
　　豫章城南老子宫堦前一柱立积铁云是旌阳役万鬼夜半舁来老蛟穴挿定三江不沸腾切勿摇撼坤轴裂苍苔包裹鳞皴皮我欲摩娑手屡掣旌阳挈家上天去只留千夫应门户西山高处风露寒兹事恍惚从谁语安得猛士若朱亥袖往南山击猛虎
　　社日
　　雨桞重重叶风溪细细纹清欢惟煮茗美味只羮芹饮不遭田父归无遗细君东臯农事动举趾待耕耘
　　梨花
　　冷香消尽晚风吹脉脉无言对落晖旧日郊西千树雪今随蝴蝶作团飞
　　翦翦轻风漠漠寒玉肌萧索粉香残一枝带雨墙头出【一作去】不用行人着眼防
　　絶句
　　弄晴数防梨梢雨门外画桥寒食路杜鹃飞破草间烟蝴蝶惹残花底雾
　　门前杨桞暗沙汀雨湿东风未放晴防防落花春事晚青青芳草暮愁生
　　满城风雨近重阳
　　满城风雨近重阳无奈黄花恼意香雪浪翻天迷赤壁令人西望忆潘郎
　　满城风雨近重阳不见脩文地下郎想得武昌门外桞垂垂老叶半青黄
　　满城风雨近重阳安得斯人共一觞欲问小冯今健否云中孤雁不成行
　　桂花
　　白雪凝酥防额黄蔷薇清露湿衣裳西风扫尽狂蜂蝶独伴天边桂子香
　　轻薄西风未办霜夜揉黄雪作秋光吹残六出犹余四正似天花更着香
　　观蔡规画山水图
　　蔡生老江南山水涵眼界挥洒若无心笔端生万恠树杪耸烟鬟云端悬缟带系舟枯桞根茒屋临清派埽壁挂高堂肃肃起清籁君名定不朽第恐缣素败


　　两宋名贤小集巻三十
　　钦定四库全书
　　两宋名贤小集巻三十一
　　宋　陈　思　编
　　元　陈世隆　补
　　竹友集
　　谢薖字幼槃自号竹友临川人与兄无逸并以诗文称时号二谢吕本中尝云无逸诗似康乐幼槃诗似晖盖未敢有所优劣也
　　赋陈虚中振芳堂
　　青腰按节临天闗幻成圭璧惊人寰一朝忽起枯槁想堕作人间氷雪顔国香端拟避清絶鳯车安得窥幽闲雪中长疑肌起粟挽住直恐乗风还风流别乗似何逊哦诗兴健排江山华堂烧灯呼客醉况引玉颊依雕阑广平题赋工婉媚杜陵索句愁飞翻小人径欲悟香寂何当步绕横斜间
　　双莲阁
　　水芝凝露披芳塘浅妆浓画争煌煌其间艶异不世出连芳并蒂知何祥有如一座两殊色盈盈植立汉昭阳九回沉水不须沐风梳露洗皆生香公如瑶林映红粉粲然一笑倾澄觞故开华阁挂银牓大篇金薤垂琳琅吾闻艸木正瑞世萐莆扇暑芝生房须烦丹青顾陆手貌取絶艶归明光
　　三益斋
　　元龙湖海豪葢代声籍籍只今观耳孙才皆万夫敌叔兮美无度伯也古遗直当年种玉翁什袭裹双璧期公垂天云佐郡试戢翼尚闻柴桑径引领望三益尝闻筑燕台千里走乐剧市骨捐千金廐乗尽虎迹公乃真好事屣履见逢掖定知子舆辈一笑皆莫逆
　　顔鲁公祠堂
　　上皇御宇无长防牧羊奴子孤恩泽银莬分印属儿曹二十余州齐陷贼常山死守平原拒公家兄弟声名白平原白首立班行忠义凛凛真严霜厯事四朝惟一节当年舌防中丞血岂知丞相面如蓝貌虽夷易心巉岩老臣何罪死虎口到今谁为祛其衔临风志士长悲咤矧瞻遗像严祠下未能立艸迎送词一奠椒浆泪盈把
　　十八学士冩真图
　　虬髯少年龙鳯姿手提一剑平九维瀛洲学士十八辈如雕虎啸清风随到今丰姿傅粉绘皎如琪木琼枝秦王功髙葢天下脱畧世故容小疵数公不语意有在敬宗流辈曽何知倘收王魏文学馆事如辰嬴当早谏美哉贞观犹有憾独向众像一长叹
　　静寄斋观文忠公墨迹
　　董何呼我颠倒裳杖藜阶西过王郎郎君好事初举觞平头奴子舁两囊开视文书浩抢攘其间穅秕烦播飏忽惊墨妙筵有光问谁所书曰欧阳而我盥手方取将览之三过神色扬反嗟从来见未尝字体遒媚笔意刚公为文章轧子长立朝义气凛秋霜借如春蚓萦行行亦当珍之十袭藏况公字画乃如此银钩金绳粲茧纸公尝临池墨池水尚言如舩逆风使后来谁评新丽体出公一头子苏子
　　与诸友汲同乐泉烹黄蘗新芽
　　寻山拟三餐放箸欣一饱汲泉泣铜瓶落硙碎鹰爪长为山中防颇与世俗抝矧此好古胸茗椀得搜搅风生觉泠泠袪滞亦稍稍夜深可无睡澄潭数参昴
　　读吕居仁诗
　　吾宗宣城守诗压顔鲍辈其间警抜句江练与霞绮居仁相家子敛退若寒士学道期日损哦诗亦能事自言得活法尚恐宣城未今晨开艸堂书帙乱无次探囊得君诗疾读过三四浅诗如蜜甜中邉本无二好诗初无竒把玩久弥丽有如庵摩勒苦尽得甘味敖侯南州杰论文极根柢读君诗巻终曰此有见地期君髙无上二谢以平视要当掣鲸鱼岂但看翡翠
　　王坦夫静寄斋
　　狙猴在深山腾踔不少停大藏神屋缩首都无营防观静躁异洞见万物情吾闻子王子总角防帝城归来髩犹緑闭闗慕渊明曲肱北窗下风声肃泠泠梦觉忽惊起犹疑车毂鸣斋居屏万虑乃以静寄名是中得其趣君门可长扄倘知定能应子冠犹可缨镜似静故明水以静故平兹言置座右可配崔瑗铭
　　示何之忱
