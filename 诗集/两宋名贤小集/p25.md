<!-- { "loadSidebar": true } -->
　　过江縁磴防溪垠隠然絶壁天开门传云此处昔龙隠阴岩凛凛犹疑存风云已与时变防苔藓尚迹初潜痕嗟余出处不自重过事轻发难为神
　　逓中得先之兄书取邕钦宜栁归约十二月到此年节已近未闻来朝寄奉
　　我在漓江上君行瘴海浔因劳南去梦暂望北归心别后年华改新来雨露深慿栏望书信一字抵千金逺宦良多感新来更可悲春随斗柄动人自海边归仆马疲劳甚郊原雨水时经旬不得信凴槛又吟诗
　　题太空子隠居
　　可道非常道真空本不空荒郊自生草闲地又栽松无欲更何虑有为终必穷风云上天去老子信犹龙
　　送桂州安抚余靖侍郎还京
　　诏从东海付南麾戎乗前驱上将威异俗已传吾父至斯文更咏我公归嵗时职贡还朱绂昼日恩光赐衮衣昔往今来亦何速长亭杨栁尚依依
　　拜命南来得老臣肃将庙畧制妖氛淮西将吏尊儒帅并土儿童认使君新赐锦衣光照日旧行棠树茂如云应怜孤宦潮阳守憔悴无人与上闻
　　和李明叔理定道中
　　幽居日日数归程已写华严两帙经门外初寒江气白岭头多雨晓痕青曽逢饭颗嘲山笠应载鸱夷咲井缾客土相思空引望天涯风景似新亭
　　过严闗有感
　　大抵孤忠报国难古今共是一长叹玉闗还路春无緑定逺归来鬓已斑
　　四年岭外得生还自顾无功但愧顔欲识君恩至深处严闗便是玉门闗
　　龙隠岩
　　轩冕傥来仍假借功名难立更因循非才不系苍生望收取林泉自在身
　　赠韩逈
　　未衰前已得悬车骨立清风八十余松竹防宜贫宅舍江山徧照白髭须
　　客有冩真者见予因以三诗赠之
　　嗟予少也贱到老尚无功方寸浮名外流年两鬓中对镜犹慙媿圗写若为容
　　文命力能平水土阿衡功亦格皇天形容不上麒麟阁当日君臣任自然
　　难逢古鉴明忠腹长似骚人帯病容几向清溪曽照见万寻岩壑一青松
　　送唐介【进退韵】
　　孤忠自许众不与独立敢言人所难去国一身轻似叶高名千古重于山并逰英俊顔何厚未死奸谀骨已寒天为吾君扶社稷肯教夫子不生还
　　颖国厐公挽词
　　独立无朋但任真不持身势掩君亲若将坤体论臣道公是朝廷第一人
　　麦积山
　　路入青松翠霭间斜阳倒影入溪湾此中猿鹤休相笑谢傅东归自有山
　　天目山【隆按海陵东南姜堰北有天目山古地鉢福地陶隠居云地鉢临江东是也东晋道士王冶隠居于此后白日飞升非吾杭之天目也】
　　壊壁摩娑少旧题高情应怪赏音稀烟霞正自无今古云水从教逺是非丹井金龙藏洞府杞丛花犬荡霞扉登临未学神仙事老树闲看独鸟归









　　两宋名贤小集巻二十七
　　钦定四库全书
　　两宋名贤小集巻二十八
　　宋　陈　思　编
　　元　陈世隆　补
　　苏侍郎集
　　苏颂字子容南安人绅之子徙居丹阳庆厯二年进士神宗朝歴集贤院学士知开封府哲宗即位累迁翰林学士拜右仆射兼中书门下侍郎罢为集禧观使徽宗立进太子太保累爵赵郡公卒赠司空魏国公有集
　　挽老苏先生
　　观国五千里成书一百篇人方期逺至天不与遐年事业逢知已文章有象贤未终三圣传遗恨掩重泉
　　常论平陵系吾宗代有人源流知所自道义更相亲痛惜才高世齐咨涕满巾又知余庆逺二子志经纶
　　题睢阳五老图
　　归休谢事乐时闲衣鉢承传宰辅冠盛徳旧曾亲善政霑恩新赐立危桓堂堂严貌依龙衮粲粲文星荷月寒直笔当时修国史英豪迈古后来看
　　坐久月初上
　　高轩微雨过初夕凉风生兀坐正幽寂云间月华明移榻向寒阶遥望孤蟾清所思故人逺对此伤予情
　　和丘林二君会程坦之家
　　天涯人未归飘然江海上客心蓬任风归路萍随浪青云少知己白日多罹谤著书见穷愁倚门知肮脏皇皇千名禄戚戚足羞让岂特为身谋所怀慰亲望昔人在困踬寜复论得丧吾徒抱道义岂不保趋向勉希一箪贤无慕千乗相巻舒各有时出处当自谅
　　送朱郎中寿昌通判河中府
　　诗咏凯风以成孝子志郑人复君母传称能锡类中郎常有怀生不识所恃登朝虽厚禄当食每忘馈念昔鞠育劳嗟今出处异倚门岂不待两求终莫致乳乌思反哺哀鸣自垂翅百草揺春晖寜无谢生意洒血向穹壤解组出台寺驰驱咸雍郊歴访经行地至行感神明精诚通梦寐悠悠大道傍亲息忽相值紫绶拜北堂白头归长嗣悲忻叙契濶怳如隔生事四纪世路殊一朝版舆侍兹事昔未有闻者共惊喟帅守为之言诏趣还官次当年二千石宠名非所利仕或便乡关安用竹符使蒲中母家近自屈为倅贰受命慰慈顔腾装惬归思既徇报徳心亦安效官智觞以万寿荐衣成五防戏无复兴寒泉何须赋大隧令人及圣善孝慈两不匮赠言述高风庶用激忠义
　　次韵蒋頴叔同游南屏见恵长篇
　　青山横莽苍万石出南麓古刹表耆阇高声耸羣玉居惟择冈峦近靡数松竹郡郭路非遥游人舂不宿陟巘极跻攀循崖劳伛伏架筒引流泉跨岭搆重屋讲坐据妙峯禅堂对枯木幽寻难屡期将徃谁能独倘逢霜台客暂住骢马足聨步访丛林终朝走郊牧相期方外游顿忘河上曲夷路喜君腾高阁暂予束更聴名理言俯惬心中欲况已证真常讵止齐宠辱愿言挹清风可用警浮俗
　　和蒋頴叔亳州矮桧
　　桧生本脩直此种特殊异高不盈寻文广乃遍阶砌短榦自坚强附枝交荫翳森然葆羽欹隠若虬龙坠不知何代有本老色弥翠尝闻古仙者应化在兹地手植有遗迹深根几千嵗神灵应防持道宫存欵识自此物色繁因为圃人利封殖虽地宜屈蟠由巧智以彼凌云姿还同蔽牛类拳曲如能寿轮囷不为器谁云矫生质终亦遗世累诗伯一留题禅丛重增贵岂若榴柽然空传草木记
　　次韵君实内翰同游范景仁东园
　　銮禁限沉深鼇头雄赑屭主人出休沐秋色正明丽偶为东园游便有中林思纵言得造适览物增意气风清濯烦襟日永忘归辔朝野本无间簪组何用弃未必幽栖人识兹真乐地
　　又和次中答莘老见招
　　近甸无辞暂驻车吴门虽好隔重湖且尝竹苑迎霜免休忆松江上钓鲈老见交朋尤眷恋醉吟风月好踌躇广陵喜得贤宾客簪履光华胜瑇珠
　　次韵约诸君游长干寺
　　寺按郡东南僧尝为我谈初因晋大士来防古灵龛【昔时有沙门恵逺至金陵长干获古佛塔因于其地建佛刹后代废撒至天禧中僧惟政乞重建佛寺俱蒙赐额】歴世名空在重兴徳乃堪先朝赐新额此地建精蓝亿载扶皇綂生民息战函刹仍存故里龙复止深潭九级惟涂甓千梁尽架楠亭台各轩豁岩谷更空谽殿角芝成玉【殿柱尝有芝草】松梢露坠甘穴栖多礼鼠池怪集神蚦可爱临冈曲何人结草庵欲来寻隠逸谁与共欢酣念往须勤到【来诗有念往曾高枕之句】登高已旧谙低头小城市举目徧村岚静境由兹达尘容却自慙常思真趣向可抑俗饕贪宇宙开怀适江山极望涵相邀幸多暇命驾即追参
　　谢太傅杜相公恵吴柑
　　任土吴邦果分甘故相庭累累朱实烂馥馥蜜筒馨玉液三重酿神丹九炼形盘中堆火齐案上鬭铜钉玩比韩嫣弹餐胜楚子萍琼津融不竭尘虑涤还醒近鄙称瓝休夸李似瓶南楼今匪贵东望亦虚灵盛乃长洲苑传之大禹经秋苞千树富霜叶一林青荐味同饴露沦辉信景星租园输税赋守吏占官丁贡罢中都府供先緑野扄缄封重篚袭道里百邮亭想忆金华宴须倾缥瓮醽同梨资可口与枣助延龄岂意殊方物频沾俗吏防食珍时有愧拜赐敢遑寜顾乏齐瑶报宜追戴带铭永言难纪美应念汉侯鲭
　　和胡俛学士红丝桃
　　京都花品予尝评夭桃仅有十数名含丝繁艳今始识鲜苞长蘂摽红缨春晴日暖助顔色灼灼一片朝霞轻鲛绡剪碎旋装缀虬须摘尽将纫萦因知化工巧难状偏于草木呈瑞精又疑华灯九光烂蜂蝶不敢来窥争江南萱草易滋殖维扬芍药初种成此花皆有红丝号恨不同时相合并君家数株发庭际爱玩常挂帘钩琼有客风流欲寄目主人喜笑张筵迎飞觞洒翰偏得意都縁尤物牵风情我虽多病不能饮犹思强举花前觥
　　和刁推官蓼花二首
　　烟雨寒塘外萧条广隰中花逢秋至盛人爱水边红碎缬排霜叶纎蕤拂露丛尊罍不见赏留得伴溪翁莲踈菊未破野艳独敷荣濯水红缨细铺园步障平露寒偏发色风劲不催茎采掇聊供饵丹房助气清宣甫以栟榈茶刷见惠继之以诗依韵奉和
　　装槖分余具茶筒使拂尘制时工匪易得处赏尤频常与轮槽并宜为焙匣珍斋中延客语供办未应贫
　　和蔡子直
　　官局诚俱冷交盟信不寒风霜两髩白氷蘖一心丹未剖方州竹犹熏画省兰北宫陪论定应似汉丁桓
　　和冬至紫防馆书事
　　泰畤迎长日殊方展庆杯关山厌沙碛星斗望昭回月共寒更永风随协气来欲知玉厯正候律应孳培
　　赠同事阁使
　　山路尽陂陁行人涉险多风头沙碛暗日上雪霜和草浅鹰飞地氷流马饮河平生画图见不料此经过
　　同赋山寺都李花
　　小树扶踈若剪裁新英浓淡对山斋青红相间垂罗带华叶同开缀宝钗未必无言芳径列须看成实翠珠排禅扄掩映情多感药谱标题品最佳众卉纷敷争欲并三春顔色此难偕谁怜寂寞游观少便与移根向玉阶
　　和题李公麟阳关图
　　渭城凄咽不堪聴曾送征人万里行今日玉关长不闭谁将旧曲变新声
　　三尺氷纨一絶诗翩翩车马送行时尊前怀古闲开巻看尽关山逺别离
　　野翠堂
　　郊原西与莽苍连隔岸人家小径穿满目风光杳无际栁如山色草如烟
　　西湖
　　椒泽疏源势不休绕城氷玉湛寒流鳬鹥容与菰蒲乱占得江湖一望秋










　　两宋名贤小集巻二十八
　　钦定四库全书
　　两宋名贤小集巻二十九
　　宋　陈　思　编
　　元　陈世隆　补
　　鱼乐轩吟稿
　　张维字仲钦延平人隆兴中通判建康府事乾道中广西经畧安抚使
　　太守马太卿防六老于南园
　　贤侯美化行南国华发欣欣奉宴娱政绩已闻同水薤恩辉遂喜及桑榆休言身外荣名好但恐人间此防无他日定知传好事丹青寜羡洛中圗
　　庭鹤
　　戢翼盘桓傍小庭不无清夜梦烟汀静翘月色一团素闲啄苔钱数防青终日稻梁聊自足满前鸡鹜漫相形已随秋意归诗笔更与幽栖上画屏
　　玉蝴蝶花
　　雪朶中间蓓蕾齐骤开尤觉绣工迟品高多説琼花似曲妙谁将玉笛吹防舞不休零晚树团飞无定撼风枝漆园如有须为梦若在蓝田种更宜
　　归燕
　　社燕秋归何处乡羣雏齐老稻青黄犹能时暂栖庭树渐觉稀踈度苑墙已任风庭下帘幙却随烟艇过潇湘前村认得安巢所应免差池拣杏梁
　　闻砧
　　遥野空林砧杵声浅沙栖鴈自相鸣西风送响暝色静久客感秋乡思生何处征人移塞帐即时新月落江城不知今夜捣衣曲欲写秋闺多少情
　　宿后陈庄
　　腊冻初开苕水清烟村逺客漫吟行滩头斜日鳬鹥队枕上西风鼓角声一棹寒灯随夜钓满犂膏雨趂春耕谁言五福仍须富九十年余乐太平
　　贫女
　　蒿簮掠鬓布裁衣水鉴虽明亦嬾窥数畆秋禾满家食一机官帛几梭丝物为贵寳天应与花有秋香春不知多少年来豪族女总教时様画蛾眉
　　孤防
