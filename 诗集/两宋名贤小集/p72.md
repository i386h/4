<!-- { "loadSidebar": true } -->
　　舒亶字信道明州慈溪人也擢进士调临海尉民有使酒逐其叔母者亶命执之不服即斩之投劾去王安石当国闻而竒之用为审官院主簿熙河路分画界疆命亶驰徃于时洮陇新喋血亶即日引道至则示以朝廷威信夷人以肉置刀头啗亶亶以口承之众皆欢呼使还提举两浙常平召为太子中允御史里行太学官受赂事闻神宗不悦亶奉诏验治穷尽党与加集贤校理与李定何正臣交论苏轼作为歌诗讥讪时事轼坐贬黄州寻修起居注知谏院擢御史知杂上言郡邑不治监司得以按劾至中都官不治而御史顾不得行法诚使御史如监司人知所畏矣于是置六察官朝廷推行新法亶言役法不均责在提举官神宗曰提举官未可责也近臣僚有自陜右来者欲尽蠲免中下之民朕谓不然且中下之民多而上户少若中下尽免而取足上户则不均甚矣朝廷立法但欲均耳卿更可讲求以闻迁给事中直学士院拜御史中丞上防论尚书省凡奏钞法当置籍录其事目今违法不录既案奏乃谩以发厯为録目之籍亶以为大臣欺罔而尚书省取御史台受事簿亦无录目亦奏亶为欺罔又劾奏亶直学士院日违法请厨钱台官朋蔽不言请付吏事下大理狱具当坐赃追两官勒停哲宗即位授保康军节度副使至徽宗即位起知无为军复以言者罢久之知南康军崇宁初辰州峦叛以直龙图阁知荆南府亶选形势得飞山福纯坡建新城为控扼之要以功除龙图阁待制卒年六十三
　　仗锡山
　　何人仗锡过千峰雨里风烟转不穷暗壑水声清决决深岩花气湿蒙蒙遥知雪岭开亭近旧说云乡有路通自恨青鞵踏城郭仙游长在梦魂中
　　阿育王山
　　参天松柏绿阴阴古佛岩前一路深猿鸟不惊如有旧云山相对自无心数寒水云藏雨十里轻沙地布金杖屦更知非世境上方日日海潮音
　　香山智度寺【在慈溪县】
　　龙防禅堂鉢云笼古殿灯经窗僧待月茶井客敲氷惊鴈回峰影踈星压墖櫺心清更无睡未让省郎能空洞云探月高斋客聚星霜分破窗白山献隔帘青窥水知僧定占云识地灵时时惊鹤梦木叶下危亭
　　宿鹭亭
　　云过千溪月上时雪芦霜苇冷相依正縁野性如僧癖肯为游鱼下钓矶
　　白云山
　　高低深浅逐阴晴一簇林峦画不成谁道青山怕云防白云防处转分明
　　四山靣靣玉成围只待闲云去又归更有小轩人不到落花狼籍防苔衣
　　宝严寺
　　四山烟雨收双沼漾晴碧白鸟忽飞来防破檐前色
　　双乳泉
　　石眼双开白欲漫潺湲更傍碧琅玕地饶爽气全无滓天借灵源两不干晓月自分云外润午茶谁鬬雪中寒孝先多睡相如渇始把清甘乞取防
　　太白山
　　千峰下视尽儿孙仙事寥寥不可闻长作人间三月雨请看肤寸岭头云
　　天童山
　　日日青鞵踏白沙未应泛艇即灵槎雨溪清越鸣哀玉风蔓蜿蜒动暗蛇晓润芝挑秀茁午香茶灶煑苍芽玲珑仙客知何在千古烟霞自一家
　　明觉院
　　不管霜毛不贷人一年旧了一年新山窗未晓闻山乐可是梅花漏泄春
　　防桥闲下路横斜隔水人烟四五家雨后一枝红带雪风流不道有岩花
　　小白山前大白山两山强坐属僧闲何时卜筑三椽地黄防青鞵日往还
　　隠学山
　　曾是谈经一艸堂千年金碧欲飞飏顶峰有路青天近絶壑无尘赤日凉月底露惊猿鹤梦云中风动薜萝香芝茶灶平生念遥谢仙人白羽觞
　　青山
　　鸣云过雨翠成堆天淡平湖一鉴开万木号风韵丝竹千峰带月上池台静无俗驾金铺地闲有高人玉满杯闻道碧桃看欲发刘郎何事不归来【旧时刘谊翁有留题】
　　十里松行翠插天暗溪嫩艸尚芊绵笙歌自满萧郎宅琴鹤空随贺老船未分旧游云寂莫遥知归梦蝶聫翩故郷幸好宜回首还见人间换一年
　　鄞江
　　地呑越絶海分深渺平流万马骎早晚渡船潮有信往来鸥鸟客无心寒空倒影千山动暖日澄波万籁沉安用鱼龙闲养鬛平时春雨自成霖
　　春乐轩
　　隔水岩花红浅深花边相对语幽禽管弦不到山间路谁防凭阑此日心
　　大梅山
　　万壑声中柏子烟高僧日日看云眠当年象虎今何在千古寒堂一铁鞭
　　仙去人间地转灵蛟龙合处谷风生谁知云雾千峰顶长得青天霹雳声
　　流水山间无尽时登临到处与心期世人只爱桃源好梅熟山间那得知
　　鸡犬同时亦上升赤霄今日防人行我来正唱升平曲不用山间变姓名
　　虎跑泉【在太白山天童寺之侧】
　　一啸风从空谷生直教平地作沧溟灵山不与江心比谁防茶仙补水经
　　尊教寺
　　竹砌縁寒渚松蹊借绿苔楼台隔林见花木带云开溪旱长流水峰青自隠雷月华防万顷谁棹酒船来
　　金峨山
　　叱咤沧溟雪浪空鲸鲵骑去杳无踪炼丹井上春萧索知在蓬莱第防宫【一作重】
　　五峰山
　　何人缩地海东偏灵岳分来不记年防见彩云争照日直疑仙掌欲擎天依希故国松千尺迤前山石一拳四面开窗看不足老僧时立碧溪前
　　灌顶山
　　十里曾闻一啸声当年猿鹤想犹惊白云不碍青天路嬴得重来摆手行
　　万松偃蹇揷云根四面诸峰尽子孙日日飞烟云雾敛不妨掌上看乾坤
　　雷顶髙僧眼觑天只应风月是生縁那知坐作人间雨千丈岩头一道泉
　　月湖
　　金碧楼台阁暮烟彩虹双影卧漪涟云铺物外无尘地月满人间不夜天细栁千门惟画舸华灯两防度鸣弦清狂亦有黄冠客不负仙人载酒船
　　十洲风籁韵笙箫疑有仙人燕碧桃影逼银河星半堕气呑月窟免争豪九秋波浪沙鸥狎万古功名钓艇高却恨何须明似镜空令志士泣霜毛
　　和太守刘户部珵十洲诗
　　花屿
　　暖吹红叶上青枝掠水风烟巧事持蜂蝶鸬鷀各芳意锦囊消得探春诗
　　芳艸洲
　　小雨如酥露乍晞屿花汀栁自相依画桥不碍寻春屦谁傍烟波拾翠归
　　栁汀
　　困倚沧波绿动揺冷烟疎雨共萧条谁将轻薄娇春态强拂人头向市桥
　　竹屿
　　欲问葛陂安在哉端疑波底化龙来子猷此兴君知否小径何放巻竹开
　　烟屿
　　漠漠寒芦不见花暗藏鸥鹭啄晴沙暖风吹起浑无定半落僧窗半落槎
　　芙蓉洲
　　照水枝枝蜀锦囊年年泽国为谁芳朱顔自得西风意不管清秋昨夜霜
　　菊花洲
　　懒对陶家酒瓮开东篱寂寞久风埃防湏结取登高客折上龙山醉帽来
　　月岛
　　何人骑鹤上瀛洲清影明波正九秋吹罢玉笙端不见满空桂子有谁收
　　雪汀
　　防栁糚梅不暇裁平波直拟涌瑶台钓矶苇防知何许防误渔舟夜半来
　　松岛
　　亭亭古干对沧浪雨细风飘吹老香晚嵗何人同寂莫水西我有读书堂
　　十洲阁
　　绿玉手持寻五岳正应未识海边洲倚栏花木参差见对防笙歌次第游烟霁多疑九峰晓波平全胜六鼇浮仙风坐隔红尘路消得丹青咤北州
　　翠岩山
　　桃源深处一招提门对寒云路绕溪长使千峰光景动未应洞里老金鸡
　　玲珑岩
　　诡形迥与万山殊空洞由来一物无直恐虚心自天意人间穿凿枉工夫
　　响石
　　渊明休弄没弦琴混沌中含太古音闻说防回风雨夜四山浑作老龙吟
　　咏雪
　　茅君失却三神鹤王母应添五色鳞草木未香花事动乾坤不夜月华新
　　邨居
　　水绕陂田竹绕篱榆钱落尽槿花稀夕阳牛背无人卧带得寒鸦两两归
　　和石尉早梅二首
　　霜林尽处碧溪傍小露檀心媚夕阳天下三春无正色人间一味有真香相思谁向风前寄趁早先从雪后芳朝夕催人头欲白故园正在水云乡
　　依然想见故山傍半倚垣阴半向阳短笛楼头三弄夜前邨雪里一枝香可能明月来同色不待东风己自芳幸免杜郎伤嵗暮莫辞吟对钓鱼乡
　　太白山【在明州】
　　何年杖锡此徘徊天上真官为我来芝圃鹤归香火冷石碁空锁旧花台
　　梦入天台
　　天风吹散赤城霞染出连云万树花误入醉乡迷去路旁人应笑却还家
　　湖心寺
　　吹落清香缥缈风楼台彷佛水边红人间谁是丹青手画取春湖细雨中

　　两宋名贤小集巻九十
　　钦定四库全书
　　两宋名贤小集巻九十一
　　宋　陈　思　编
　　元　陈世隆　补
　　曲洧存稿
　　朱弁字少章徽州婺源人建炎初授修武郎借吉州团练使副王伦使金通问被拘凡十九年绍兴十三年始与洪皓张邵南归易宣教郎直秘阁主管佑神观卒有聘游集輶轩唱和集曲洧旧闻风月堂诗话行世
　　十七夜对月
　　病骨怀风露愁怀厌甲兵人居絶域乆月向此宵明轮仄初经汉光分半隠城迟迟不肯下应识异乡情
　　上已
　　行行春向暮犹未见花枝晦朔中原隔风烟上已疑常令蘓节在莫作楚囚悲早晚銮旗发吾归敢恨迟
　　客夜
　　城月四更上风一室幽纎云萦鴈塞重雾逼貂裘兵革何年息乾坤此夜愁殊乡两行泪骚屑洒清秋
　　善长命作嵗除日立春
　　土牛已着劝农鞭苇索仍专捕鬼权且喜春盘兼守嵗莫嗟腊酒易经年东风渐入江梅梦朔雪犹迷塞栁天元防眀朝定何处羁臣挥泪节旄前
　　季任道编録济阳公文章与仆鄙制合为一集且以云馆二星名之仆何人也乃使与公抗衡独不虑公是非者纷纷于异日乎因作诗题集后俾知我心者不吾过也庚申六月丙辰江东朱弁书
　　絶域山川饱所经客途嵗晚任飘零词源未得窥三峡使节何容比二星萝茑施松惭弱质蒹葮倚玉怪殊形名齐李杜吾安敢千载诸公有汗青
　　摅抱
　　客滞殊方乆山围絶塞深秋风入横笛夜月傍沾襟造膝他时语捐躯此日心飞霜满明镜髪短不胜簪
　　寒食
　　清明亦到客愁边双髩星星秪自怜兵气尚纒巢鳯阁节旄已落牧羊天纸钱灰入松楸梦饧粥香随榆栁烟北向雁来寒雾隔音书不比上林传
　　战代
　　战代何年定悲愁是处同黄云萦晚塞白露下秋空鱼跃深波月鸟啼落叶风谁知渡江梦一夜绕行宫
　　刘善长出示李伯时畵马图
　　俯首举尾拳一蹄掣缰如嗅骄不嘶奚官耸肩两足垂意貎自与造父齐鸡目麟鬐鳯凰臆玉山禾逺未容食籋云返电有余地置之畵图人岂识精神权竒孰可班当在白兔青云间君知此马从何来龙眠胷中十二闲
　　白髪
　　白髪使车前烟波思然霜清获稻日风急授衣天客馆但愁坐钓舟谁醉眠乗槎防有便直到斗牛边
　　炕寝诗
　　风土南北殊习尚非一躅出疆虽伏节入国暂同俗淹留嵗再残朔雪满崖谷御冬貂裘一炕且跧伏西山石为薪黝色惊射目方炽絶可迩将尽还自续飞飞涌元云焰焰积红玉稍疑雷出地又似风薄木谁容防栖氷信是龙衔烛阳曦助喘息未害揺空腹惠气生袴仍工展拳足岂惟脱肤鳞兼复平体粟负暄那用诧执热定思沃收功在嵗寒较徳比时燠虽余炙手燔宁有烂额酷矧当凝氷辰炎帝独回毂元防真退听祝融端可録嗟予亦何者万里歌黄鹄偃仰对扉妍暖谢衾褥壮怀羞灶媚晚悟笑突曲因思堕指人暴露苦皲频年未觧甲蹈此锋刃毒遥知革辂中旰食安豆粥陪臣将命来意恳诚亦笃有竒不能吐何术止南牧君心想更切臣罪何由赎此身虽自温此志转烦促论武贵止戈天必从人欲安得四海春永作苍生福聊拟少陵翁秋风赋茅屋
　　冬雨
