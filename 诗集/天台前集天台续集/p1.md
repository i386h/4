<!-- { "loadSidebar": true } -->
　　钦定四库全书　　　　集部八
　　天台前集　　　　　　　总集类
　　提要
　　【臣】等谨案天台前集三巻前集别编一巻续集三巻续集别编六巻皆裒集天台题咏前集宋李庚原本林师蒧等増修皆録唐以前诗成于宁宗嘉定元年戊辰有郡守宣城李兼序前集别编一巻则师蒧子表民所辑补又附拾遗诗十二首有陈耆卿跋及表民自记题癸未小至乃嘉定十六年续集前二巻亦李庚原本后一巻则师蒧林登李次謩等所彚录皆宋初迄宣政间人之诗亦成于嘉定元年后附拾遗诗七首跋称得此于防稽鬻书者十年今刻之续集后似亦为表民所题也续集别编则表民以所得南渡后诸人之诗及续集内阙载者次第裒次而成前五巻末有表民自跋题戊申中秋乃理宗淳祐八年后一巻末题庚戌夏五则淳祐十年葢父子相继甄辑歴四十年而后成书也庚字子长其爵里无考惟李兼序有李棨出其先公御史所裒文集语又有寓公李公语则尝官御史而流寓天台者也师蒧字咏道临海人尝官州学学谕表民字逢吉与林登李次謩仕履均不可考表民别有赤城集诗文兼载此集则有诗而无文虽仅方隅之赋咏而遗集沦亡者每借此以幸存百一足为考古者采摭之所资固当与防稽掇英总集诸书并传不废矣此为明初刋本而前集后题台州州学教授姚宜中校勘一行前集别编后题台州州学教授姜一容防检一行葢原从宋刻翻雕故尚仍旧式惟每集下以元亨利贞四字分编案贞乃宋仁宗嫌名宋代诸书例皆改避师蒧等不应于标目之中显触庙讳殆重刋者所妄加欤乾隆四十四年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　天台集原序
　　州为一集在昔有之近嵗东南郡皆有集凡域内文什彚次悉备非特夸好事资博闻也于其山川土宇民风士习互可攷见然则州集其地志之遗乎天台以山名州自孙兴公赋行江左迨今千禩大篇舂容短章寂寥未闻省录之者予来经年思防稡为一编书顾无其暇方延诸儒议修图谍谓兹尤所先急一日州士李棨昆仲出其先公御史所裒文集四帙以为贶己而州学谕林师蒧又示唐宋诗三百余篇于是摭取前代之作删重补佚而増其未备为赋三诗歌行合二百梓而刻之自余续集传焉呜呼亦可以为富矣不出户庭而尽睹海山之胜不费探讨而坐获巾笥之藏天下之事成于有志其理固然未有若是之捷且速也图谍虽未亟就观此集斯过半矣嘉定改元重五后一日宣城李兼序

　　钦定四库全书
　　天台前集巻上
　　宋　林师蒧　编
　　天台山赋【并序】　　　　　　　孙　绰
　　天台山者葢山岳之神秀也渉海则有方丈蓬莱登陆则有四明天台皆圣之所游化灵仙之所窟宅夫其峻极之状嘉祥之羙穷山海之瓌富尽人神之壮丽矣所以不列于五岳阙载于常典者岂不以所立冥奥其路幽逈或倒影于重溟或匿峰于千岭始经魑魅之涂卒践无人之境举世罕能登陟王者莫由禋祀故事絶于常篇名标于竒纪然圗象之兴岂虚也哉非夫遗世翫道絶粒茹芝者焉能轻举而宅之非夫逺寄防搜笃信通神者何肯遥想而存之余所以驰神运思昼咏宵兴俛仰之间若已再升者也方解缨络永托兹岭不任吟想之至聊奋藻以散懐
　　太虚辽廓而无阂运自然之妙有融而为川渎结而为山阜嗟台岳之所竒挺寔神明之所扶持防牛宿以曜峯托灵越以正基结根弥于华岱直指髙于九疑应配天于唐典齐峻极于周诗邈彼絶域幽防窈窕近智以守见而不之之者以路絶而莫晓哂夏虫之疑冰整轻翮而思矫理无隠而不彰啓二竒以示兆赤城霞起而建标瀑布飞流以界道覩灵验而遂徂忽乎吾之将行仍羽人于丹丘寻不死之福庭苟台岭之可攀亦何羡于层城释域中之常恋畅超然之髙情被毛褐之森森振金防之铃铃披荒榛之防茏陟峭崿之峥嵘济楢溪而直进落五界而迅征跨穹窿之悬磴临万丈之絶防践莓苔之滑石搏壁立之翠屏揽樛木之长萝援葛藟之飞茎虽一冐于垂堂乃永存乎长生必契诚于幽昧履重险而逾平既克隮于九折路威夷而修通恣心目之寥朗任缓步之従容借萋萋之纎草防落落之长松觌翔鸾之裔裔听鸣凤之嗈嗈过灵溪而一濯防烦想于心胸荡遗尘于旋流发五盖之逰防追羲农之絶轨蹑二老之踪陟降信宿迄于僊都防阙云竦以夹道琼台中天而悬居珠阁玲珑于林间玉堂隂映于髙隅彤云斐亹以翼櫺皦日烱晃于绮防八桂森挺以凌霜五芝含秀而晨敷恵风伫芳于阳林醴泉涌溜于隂渠建木灭景于千寻琪树璀璨而垂珠王乔控鹤以冲天应真飞锡以蹑虚骋神变之挥霍忽出有而入无于是逰览既周体静心闲害马已去世事都捐投刃皆虚目牛无全凝思幽岩朗咏长川尔乃羲和亭午游气髙褰法鼔琅以振响众香馥以扬烟肆觐天宗爰集通僊挹以玉之膏漱以华池之泉散以象外之説畅以无生之篇悟遣有之不尽觉渉无之有间泯色空以合迹忽即有而得释二名之同出消一无于三幡恣语乐以终日等寂黙于不言浑万象以防观兀同体于自然
　　山居赋　　　　　　　　　　谢灵运
　　谢子卧疾山顶览古人遗书与其意合悠然而笑曰夫道可重故物斯轻理宜存故事斯忘古今不能革质文咸其常合宫非缙云之馆衢室岂放勋之堂迈深心于鼎湖送髙情于汾阳嗟文成之却粒愿追松以逺游嘉陶朱之鼓棹廼语种以免忧判身名之有辨权荣素之无留孰如牵犬之路既寡听鹤之涂何由哉若夫巢穴以风露贻患则大壮以楝字祛敝宫室以瑶璇致羙则白贲以邱园殊世惟上托于岩壑幸兼善而防滞虽非市朝而寒暑均和虽是筑构而餙朴两逝昔仲长愿言流水髙山应璩作书邙阜洛川势有偏侧地阙周员铜陵之奥卓氏充鈲槻之端金谷之丽石子致音徽之观徒形域之荟蔚惜事异于栖槃至若鳯丛二台云梦青邱漳渠淇园橘林长洲虽千乘之珍苑孰嘉遯之所游且山川之未备亦何议于兼求览明达之抚运乘机缄而理黙指嵗暮而归休咏宏徽于刋勒狭三闾之防江矜望诸之去国选自然之神丽尽髙栖之意得仰前哲之遗训俯性情之所便奉微躯以宴息保自事以乘闲愧班生之夙悟惭尚子之晚妍年与疾而偕来志乘拙而俱旋谢平生于知游捷清旷于山川其居也左湖右江枉渚还汀面山背阜东岨西倾抱含吸吐款跨纡萦绵聨邪亘侧直齐平近东则上田下湖西溪南谷石堟石滂闵硎黄竹决飞泉于百仭森髙薄于千麓写长源于逺江派深毖于近凟近南则防以防流萦以三洲表里回游离合山川崿崩飞于东峭槃傍薄于西阡拂青林而激波挥白沙而生涟近西则杨宾接峯塘堭连踪室壁带溪曽孤临江竹缘浦以被緑石照涧而映红月隠山而成隂木鸣柯以起风近北则二巫结湖两通沼横石判尽休周分表引脩堤之逶迤吐泉流之浩溔山矶下而回泽瀬石上而开道逺东则天台桐柏方石太平二韭四明五奥三菁表神异于纬牒騐感应于庆灵凌石桥之莓苔越楢溪之纡萦逺南则松箴栖鸡唐嵫漫石崪嵊对岭防分隔入极浦而邅回迷不知其所适
　　金松赋【并序】　　　　　　　　李徳裕
　　广陵东南有顔太师犹子旧宅其地即孔北海故台予因晚春色景命驾游眺忽覩竒木植于庭际枝似柽松叶如瞿麦廹而察之翠叶金贯灿然有光访其名曰金松讯其所来曰得于台岭乃就主人求得一本列于平泉今闻封植得地枝叶茂盛叙其所自作此赋
　　青春已暮白日将夕经顔子之故巷访孔公之旧宅美珍木之在庭得嘉名于樵客曩擢本于台岭近徙根于檐隙其柯肃肃可比于真松其叶纎纎实侔于瞿麦风入叶而成韵露垂柯而流液不受命于严霜谅同心于寒柏含春霭而葱蒨映夕阳而的皪疑翠尾之羣翔若金潭之旁射杂爽籁于簧竹混晶光于瑶碧琪树以垂珠而擅名金松以潜頴而莫觌亦犹处子在于隠沦竒才遗于草泽我有衡宇依山岑寂类仲长之清旷如萧宰之穷僻托根此地似在崖壁殊橘柚之不迁同甘棠之可惜庶封植于园林永爱玩而无斁
　　登临海峤初发彊中作与从弟恵连可见羊何共和之【注临海郡名彊中地名峤山顶也】　　　谢灵运
　　杪秋寻逺山山逺行不近与子别山阿含酸赴脩畛中流袂就判欲去情不忍顾望脰未悁汀曲舟已隠隠汀絶望舟骛棹逐惊流欲抑一生欢并奔千里游日落当栖薄系防临江楼岂惟夕情敛忆尔共淹留淹留昔时欢复増今日叹兹情已分虑况乃恊悲端秋泉鸣北涧哀猨响南峦戚戚新别心凄凄乆念攅攅念攻别心旦发青溪隂暝投剡中宿明登天姥岑髙髙入云霓还期那可寻傥遇浮邱公长絶子徽音
　　游赤石进防海【灵运游名山志曰永寜安固二县中路东南便是赤石】
　　首夏犹清和芳草亦未歇水宿淹晨暮隂霞屡兴没周览倦瀛壖况乃凌穷髪川后时安流天吴静不发扬防采石华挂席拾海月溟涨无端倪虚舟有超越仲连轻齐组子牟眷魏阙矜名道不足适己物可忽请附任公言终然谢天伐
　　登台山篇　　　　　　　　　李巨仁
　　台山称地镇千仭上凌霄云开金阙逈雾起石梁遥翠微横鸟路珠涧入星桥风急青谿晚霞起赤城朝寓目幽栖地驾言追绮季避世桃源士忘情漆园吏抽簮傲九辟脱屣轻千驷沈防负俗心萧洒凌云意苍苍耸极天伏眺尽山川叠峰如积浪分崖若断烟浅深闻度雨轻重听飞泉采药逢三岛寻真值九仙藏书凡防代看愽已经年逝将追羽客千载一来旋
　　送司马錬师归天台山　　　　唐宗
　　紫府求贤士青溪祖逸人江湖与城阙异迹且殊伦间有幽栖者居然厌俗尘林泉先适性芝桂欲调神地道逾稽岭天台接海濒音徽从此间万古一芳春
　　题杭州天竺寺壁　　　　　　宋之问
　　鹫岭鬰岧嶤龙宫隠寂寥楼观沧海日门听淅江潮桂子月中下天香云外飘扪萝登防逺刳木取泉遥霜岸花更发冰谿叶未凋夙龄尚遐逸搜对涤尘嚣防入天台里看予度石桥
　　送司马道士逰天台
　　羽客笙歌此地违离筵数处白云飞蓬莱阙下长相忆桐栢山头去不归
　　寄天台山司马道士
　　卧来生白髪览镜已成丝逺愧飡霞子童顔且自持旧游惜疎旷微尚日磷缁不寄西山药何由东海期
　　乆客临海有懐　　　　　　　骆宾王
　　天崖分日观地岊望星楼练光遥乱马剑气上连牛草湿姑苏夕叶下洞庭秋欲知凄断望江上歩安流
　　送司马先生　　　　　　　　李　峤
　　蓬阁桃源两处分人间海上不相闻一朝琴里悲黄鹤何日山头望白云
　　送杨法曹按括州　　　　　　孙　逖
　　东海天台山南方缙云驿溪澄问人隠巗险烦登陟潭壑随星使轩车绕春色傥寻琪树人为报长相忆
　　宿天台桐柏观　　　　　　　孟浩然
　　海泛【一作行】信风帆夕宿逗云岛缅寻沧洲趣近爱赤城好扪萝亦践苔辍棹恣穷讨息隂憇桐柏采秀弄芝草鹤唳清露垂鸡鸣信潮早愿言解缨绂从此去烦恼髙歩凌四明踪得二老纷吾逺游意学彼长生道日夕望三山云涛空浩浩
　　寻天台山
　　吾友太一子飡霞卧赤城欲寻华顶去不惮恶溪名歇马凭云宿扬帆截海行髙髙翠微里遥见石梁横
　　舟中晓望
　　挂席东南望青山水国遥舳舻争利涉来徃接风潮问我今何去天台访石桥坐看霞色晓疑是赤城标
