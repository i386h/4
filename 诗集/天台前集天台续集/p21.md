<!-- { "loadSidebar": true } -->
　　分绣阁【洪景伯倅廨新建】　　　　　　曽　惇
　　治中妙言语洪涛防词源向来羣玉府垂上紫微垣佐郡沧海傍凭轩望朝暾便欲乘轻车长歗登昆仑兹楼何缥缈千岩霭云屯庭空百吏散博山炷微薫重寻羡门辈仙事无垠何知对妙髙举手招徳云
　　清閟堂
　　洪郎雅呉语不减贺季真开轩风烟上爽气朝朝新手栽渭川竹坐对北海尊平生耐乆朋嵗晚独此君此君不可疎亦复未易亲纷纷桃李行岂容托清尘退食静隐几微风冷衣巾乃知王子猷真是我辈人
　　题东湖
　　三年领客醉东湖欲去犹携竹里厨谁解挽留狂太守风荷十顷翠相扶
　　次韵朱知裁少卿见贻二首
　　丹丘山水窟中有如斗城地迥鸟不喧一叶动亦惊闲门有胜士学道师广成翛然卧环堵六印一缕轻脱非真子疑即坐忘生姓名存丹台宁问月旦评小试未轩翥襆被辞汉廷肯令莲社流坐叹草堂灵要当酌家酿酒色粲碧瑛
　　少陵卧穷巷作诗叹秋雨坐令马羣空真欲洗万古乃知笔有神宁复慙思阻此翁已僊去上界足官府下视五浊世正自一尘聚后学如秋蝉聒耳了无取月卿折槛后传家有仪矩织成锦绣段宫商寄鸣杼追还正始音雅颂继皇武即今风骚将仅可一二数岂伊尘滓人得此百世士心源忽湛然对靣识诸祖何待登妙髙厯险叹踽踽便可咤善才室中闻密语
　　题谢景思少卿药寮二首
　　先生数亩园种药一何盛了知医国手元自谙药性愚溪植仙毗服食每自信伏波收薏苡初不避谗柄牛溲马渤辈并蓄用必慎我知若人心欲了世间病君非山中相疑即句漏令问讯紫金丹刀圭宜有赠
　　维摩示清羸宴坐丈室中静观世上人百邪所交攻我有一丸药得之无是公人人各安乐淡然心地空脱复未办此济物存隂功南山千嵗苓托根万丈松下有青青草其名为救穷愿君时举手采取置药笼
　　次韵李举之玉霄亭
　　新亭崛起最髙峰无数遥岑翠扫空恐有谢公留屐齿为开摩诘画屏风倚江杨栁自髙下照水杏花能白红正欠渭川千亩竹清阴分借赖邻翁
　　亭据城央一径开仍标兰芷出蒿莱诸峯合沓云边出大舶岢峩海上来已办酒池供倒载可无舞袖看低回风烟正赖君弹压时遣诗锋为剸裁
　　再用前韵
　　举觞东望玉霄峯万顷云涛雪塞空拥鼻自应多好句褰裳便欲御长风际天江草如许碧隔水山桃无限红李侯长句有家法惊倒江楼一秃翁
　　危观干霄百尺开海山罗列佀东莱鸟飞千里暮天碧云断半新月来报答风光伤晼晚扶持欢事小徘徊一春凖拟留君醉翡翠罗衫窄窄裁
　　东湖懐贺子忱
　　不负春风烂熳晴聊驱小队出郊坰一百五日可无酒二十四弦须细聴溶溶漾漾沙鸟白短短长长溪栁青贺监扁舟在何许惜无妙墨记兰亭
　　丹丘诸先辈被荐书赴试南宫郡守曾惇既大合乐祖其行复成小诗歌以送之
　　夜窻几嵗聚寒萤一日秋闱较艺精不但春秋明古义雅知月旦着乡评毫端賸扫三千牍云路方期九万程三郡看魁天下士丹丘应未坠家声
　　江南野步简贺子忱蔡瞻明
　　步屧溪南探野梅冲寒仍与故人来竹边嫩蘂为谁好雪后恶云今日开照夜賸呼修月户惜花须筑避风台中郎华髪殊堪酒更挽稽山贺监回
　　次韵景伯宠示劝农新什
　　奉诏东郊宣主恩如云和气蔼生春仙舟偶共元礼载官舍仍依王翰邻忽有清诗惊老眼惭无惠化及斯人半生不分微官缚蚤晚故溪归钓纶
　　题桐栢石道士院妙声堂
　　门外千峯翠作堆道人名籍在丹台是非荣辱俱休问只放泉声入耳来
　　洪景伯饮诸丈分绣阁防诗戏之
　　新营小阁面孱顔领客开尊紫翠间千里画图供徙倚一时名胜喜跻攀好风已破晚来暑小雨不遮湖上山老子个中殊不浅尚堪同醉看弓弯
　　次酬曽守分绣阁　　　　　　洪　适
　　城隅乔木可怡顔小阁初成尺五间好客飞觞同啸傲新诗衔袖莫追攀片时凉雨洗疎竹向晚轻云留逺山坐想清香凝燕寝也思一笑十眉弯
　　天台道中
　　滩声因雨急山势向云斜橘緑谁能画枫丹逺佀花舂锄懐浅水郭索上寒沙渐聴鸣梭近林中三数家
　　赤城山
　　平生几读兴公赋今日霞标对赤城此是南门入山路山只乞我一畨晴【天台山图曰赤城山天台之南门】
　　玉京洞
　　飚轮曽此宅灵仙洞府今称第六天防往不辞萝蔓险回看云物起琼田【茅君传云大茅君治赤城丹山玉洞之府则第六天】
　　中岩寺
　　览胜寻幽性所耽不教驺哄滓筠杉霞城散绮留仙袂露磴凝珠拂客衫曽有金龙潜邃洞却因赤蚁逺崇巗来游无复从容计自笑羸骖束辔衔【图经云天寳中常投金龙于赤城洞中嵓下有赤蚁僧行不精者蚁则啮之咸防为病乃移寺去岩一里许】
　　国清寺
　　绀宇今方盛名知国已清【李邕寺记云智者常梦定光曰寺若成国必清遂防为名焉】万松九里影双涧四时声【贾岛云山门九里松图经云五峯回环双涧萦抱天下四絶之寺】杖筞将穷览巾车不计程登堂山更好人去晓猿惊【光长老作更好堂方成而有防移住灵隐时丈室未有继之者】
　　清音亭
　　乆坐俯潺湲流清诗思悭跳珠鸣藓石淙玉下松关此日耳尘静几人心地闲抽琴作新曲归去要怡顔
　　禅林寺
　　振筞快秋晴伽蓝倚翠屏看云不留瞬对竹已忘形银地声千载虹桥拱百灵至今钟磬响如讲净名经【智者始至佛陇定光指此曰南峯金地今我所居北峯银地尔宜居之后讲净名经陈郡袁子雄见堂前有瑠璃山梵僧数十擎香跨虹桥而来聴者】
　　雨中宿万年寺用曽守韵
　　梦回深夜耿秋灯泉窦争流一味清过鴈不闻天外影寒松长送枕边声饕风可但乆无赖急雨那能便寝行已问琼台双阙路此心何必羡层城
　　闲上人览众亭
　　篮舆行尽白云层来欵禅居得小亭乱石引泉归曲涧寒风吹雨过中庭四旁野色朝昏别一览岩姿逺近青宴坐蒲团作何想光阴不复问尧蓂
　　桐柏观
　　屹然双阙峙琼台仰见彤云郁郁开三井穷源知海眼六符垂象应天台【徐灵府天台山记曰山上应三台故曰天台三井甚深不测尝有投纶其间纶尽而不及底或云海眼其一今塞俗云女人濯手而然】松杉满道欣初过芝术何年得自培更聴鸣泉杂风籁直疑笙鹤紫霄来
　　石道士妙声堂
　　泉溜古今同临流万虑空采芝归絶嶂添竹映疎丛影漾髙秋月声宜深夜风真清长在耳何用抚孤桐【石能琴】
　　僊坛院【王子晋坛所】
　　旧闻王子晋云卧夜吹笙控鹤冲天去松风千古声
　　天台观
　　芝田环拱碧崔嵬流瀑高从天际来飞沫有风长是雪寒声无日不如雷岩前八桂人谁折溪畔千桃露未开便觉仙都清画永翻愁归路染黄埃
　　刘阮洞
　　桃花当日未成蹊只有幽禽语翠微楚峡行云空入梦秦台鸣凤要同飞仙家长若三春好人境何知万事非访问丘园荒旧迹却应回首悔来归
　　赠防国昌老
　　缓辔到禅扃髙谈得细聴茗花泛轻椀烟篆度虚櫺门外云千岭轩中水一瓶我来无好语留此待丹青
　　慈云祖老相邀至悠然阁倦不克往
　　几日陟云烟危峰懒着鞭聊将临水意为我谢悠然
　　明岩寺
　　路转标霞外云开绶带前几层山底屋一线竹间泉洞口石孤耸巗头峯倒悬故应风雨际行子总回鞭【临海记云寒山有石室前有立石参差如侍卫者悉五色逺望佀绶古今相传为绶带山】
　　寒岩寺
　　峭壁挿青防层岩覆化城空中清磬发幽处慧灯明万瓦是云气四檐无雨声丰干不饶舌此地孰知名
　　宁国寺
　　几日山南北将期汗漫游水痕秋雨过竹色晓烟收宦海何时了僧房为少留却寻归去路余兴谩回眸
　　晓发泰安驿
　　秋梦不能晓起行山径迷小车惊宿鹭列炬误鸣鸡冷觉霜华重光瞻斗柄低金庭有佳处芳桂相幽栖
　　寜海三瑞堂
　　乆矣驰魂梦今登三瑞堂故山有乔木近事话甘棠展骥惭充位占熊忆问祥白云留未去极望是吾乡
　　赠崇教寺顔上人
　　禅窟夸金碧经行失旧踪钟声穿茂竹辙迹荫长松逺到水常莹前陈山更重勤勤紫藤杖一览为从容
　　次韵蔡瞻明登巾山
　　朝来爽气冠层丘急雨惊风正麦秋要得云轩聊放目何妨松径暂低头
　　名疆局促秪懐惭飘忽熙春月过三矫首白云千里外此心无日不江南
　　好句聨翩见未曽品题今日欠钟嵘登临自有江山助岂是胸中不得平
　　曽宏父见招赏梅时范子芬欲行
　　翩翩画防对春光命客重登千仞冈坐上行人倾别酒花前小雨伴啼妆雪肤不为轻寒瘦玉骨何如昨夜香丽句竞传新乐府谁夸何逊在维扬
　　题大龙山龙祠
　　夹日受五飞论功中兴主【龙父有五子建炎未有功封侯诸子赐额】宛宛龙父尊兹山职霖雨
　　交翠亭【政和丙申家君主宁海薄明年作交翠亭是秋而适生后二十八年适来贰郡事逾年行县至此感旧懐逺赋诗二章三瑞堂已见前篇】
　　三十年中事鸾栖筑小亭寒声长新箨清閟拂疎櫺水转前时緑山浓逺处青重来勤问讯此别记秋萤
　　初至天台　　　　　　　　　曾　几
　　畴昔所歆慕天台冠坤灵兴公妙摹冩粲若披图经自怜婴世网仰愧鸿冥冥夙契谅非浅半生吏金庭成此一段竒得按东呉刑又分临海竹想像山围屏稍稍向铃閤行行叩禅扃一丘与一壑所见皆所聆石梁卧劒防布水驱雷霆五百大开士神光閟林坰于我定不薄是事初无形寒岩二隐者在眼谁能青庶几闾丘守胸次明渭泾向来石磵耳鬬讼终朝聴净洗尘俗状数上参云亭
　　谒灵康庙
　　玉霄峰外海西头即是衰翁所领州云水茫茫长发兴春山叠叠未生愁旧时英物余千载胜地丛祠尚一丘苦雨凄风莫为祟与君同乐亦同忧
　　登玉霄亭
　　老荷君恩付赤城瘦笻扶上玉霄亭悬知地接溟溟海坐见天横两两星作赋兴公虚想像谪官司户实飘零衰翁何幸分符竹一览东呉未了青
　　寒食日游东湖
　　官曹顔状满尘埃负郭陂湖眼为开春色少留如过客赏心多病只寒灰黄童白叟喜相告皂葢朱幡能一来日暮游人归去尽沙边鸥鹭与徘徊
　　题双岩堂
　　老子徜徉地岩幽想像间緑阴城角路青嶂屋头山簿领唯生睡壶觞不解顔使人留眼处龛壁字回环
　　戏作盆池四于和青堂
　　陂湖春尽水茫茫收拾波涛入小塘睡起微凉馥荷气雨余斜日丽萍光聊为堂下鱼主少退堦前鴈骛行只欠盆山数峰在并持草树作青苍
　　六月十四日大雨连朝喜而有作
　　黄金北斗髙何佀六月雨举头看云霄此秘初未覩今晨沛然下其势莫能御既蠲人郁陶又长我禾黍谁言为郡乐病不对尊俎佀为神所怜用是娯悦汝缁黄喧讽诵巫觋乱呼舞惠然从风来是事一不举临民多秕政何道致如许稽首谢皇天倾心奉明主
　　七月初一日复大雨用前韵
　　山头一寸云山下一尺雨青天在层阴未用遽披覩悬知垅亩间不着蓑笠御呼儿趣秧稻呌妇催饟黍使君同休戚有味胜鼎俎佀闻小人言无复怨詈汝行看黄云翻不独翠浪舞敕厨办十觞领客醉一举不知城东湖今夕深几许鸥鹭莫相疑鱼且为主
　　同郑禹功登巾子山
