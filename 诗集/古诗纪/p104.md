<!-- { "loadSidebar": true } -->
　　长枝萌紫叶清源泛緑苔山光浮水至春色犯寒来临睨信永矣望美暧悠哉寄言幽闺妾罗袖勿空裁
　　饯谢文学离夜
　　汉池水如带巫山云似葢瀄汨背吴潮潺湲横楚濑一望沮漳水宁思江海防以我径寸心从君千里外
　　别范安成
　　生平少年日分手易前期及尔同衰暮非复别离时勿言一樽酒明日难重持梦中不识路何以慰相思
　　效古
　　可怜桂树枝单雄忆故雌嵗暮异栖宿春至犹别离山河隔长路路逺絶容仪岂云无可【玉台作我】匹寸心终不移
　　庭雨应诏
　　出空宁可图入庭倍难赋非烟复非云如丝复如雾霡霂裁欲垂霏防不能注虽无千金质聊为一辰趣
　　初春
　　夹【一作扶】道覔阳春相将共擕手草色犹自腓林中都未有无事逐梅花空敎信杨栁且复共归来含情寄杯酒
　　春思【一作春咏】
　　杨栁乱如丝绮罗不自持春草黄复緑客心伤此时青苔已结洧碧水复盈淇日华照赵瑟风色动燕姬襟前万行泪故是一相思
　　伤春
　　弱草半抽黄轻条未全緑年芳被禁籞烟花绕层曲寒苔巻复舒冬泉断方续早花散凝金初露成玉
　　秋夜
　　月落宵向分紫烟郁氛氲曀曀萤入雾离离鴈度云巴童暗理瑟汉女夜缝裙新知乐如是乆要讵相闻
　　咏箎【古文苑云沈右率座赋二物为咏】
　　江南箫管地妙响发孙枝殷勤寄玉指含情举复垂雕梁再三绕轻尘四五移曲中有湥意丹诚君讵知
　　咏竹防榔盘
　　梢风有劲质柔用道非一平织方以文穹成圆且宻荐羞虽百品所贵浮天实幸承欢醑余宁辞嘉宴毕
　　檐前竹
　　萌开箨已垂结叶始成枝繁防上蓊茸【一作郁郁】促节下离离风动露滴沥月照影参差得生君戸牖不愿夹华池
　　翫庭栁【玉台作咏栁】
　　轻隂拂建章夹道连未央因风结复解霑露柔且长楚妃思欲絶班女泪成行游人未应去为此还故乡
　　麦李【艺文作咏李】
　　青玉冠西海碧石弥外区化为中园实其下成路衢在先良足贵因小邈难逾色润房陵缥味夺寒水朱摘持欲以献尚食且踟蹰
　　咏桃
　　风来吹叶动风去畏花伤红英已照灼况复含日灮歌童暗理曲游女夜缝裳讵减当春泪能断思人肠
　　咏青苔
　　缘堦巳漠漠泛水复绵绵防根如欲断轻丝似更聫长风隐细草深堂没绮钱萦郁无人赠葳蕤徒可怜
　　十咏二首
　　领邉绣
　　纎手制新竒刺作可怜仪萦丝飞鳯子结缕坐花儿不声如动吹无风自褭枝丽色傥未歇聊承云鬓垂
　　脚下履
　　丹墀上飒袿玉殿下趍锵逆转珠佩响先表绣桂香裾开临舞席袖拂绕歌堂所叹防懐妾见委入罗牀
　　懐旧诗九首
　　伤王融
　　元长秉竒调弱冠慕前踪眷言懐祖武一篑望成峰途艰行易跌命舛志难逢折风落迅羽流恨满青松
　　伤谢朓
　　吏部信才杰文峯振竒响调与金石谐思逐风云上岂言陵霜质忽随人事徃尺璧尔何冤一旦同丘壌
　　伤庾杲之
　　左【一作右】率馥时誉秀出冠朋僚耸兹千仞气振此百寻条蕴借含文雅散朗溢风飚楸槚【一作梧】今巳合容范尚昭昭
　　伤王谌
　　长史体闲任坦荡无外求持身非诡遇应物有虚舟心从朋好尽形为欢宴留欢宴未终毕零落委山丘
　　伤虞炎
　　东南既擅美洛阳复称才擕手同欢宴比迹共游陪事随短秀落言归长夜台
　　伤李珪之
　　少府懐贞节忘躯济所奉吏道勤不息繁文长自拥既阙优孟歌身没谁为宠
　　伤韦景猷
　　韦叟识前载博物僃戎华税骖止营校沦迹委泥沙始知庸听局方悟大音賖
　　伤刘沨【艺文作佩】
　　处和无近累天然有胜质萧瑟负髙情耿介懐秋实义贵良为重兰摧非所恤一罢平生言宁知擕手日
　　伤胡谐之
　　豫州懐风范绰然标雅度处约志不渝接广情无忤颉颃事刀笔纷纶递朱素美志同山阿浮年迫朝露
　　咏新荷应诏
　　勿言草卉贱幸宅天池中微根才出浪短榦未摇风宁知寸心里蓄紫复含红
　　听蝉鸣应诏
　　轻生宅园籞复得栖嘉树岂敢擅洪枝轻条遭所遇叶宻形易扬风回响难住
　　咏笙
　　彼美实枮枝孤篠定参差鹍鸡巳啁唽枣下复林离本期王子宴宁待洛濵吹
　　咏筝
　　秦筝吐絶调玉柱扬清曲弦依髙张断声随妙指续徒闻音绕梁宁知顔如玉
　　咏山榴
　　灵园同佳称幽山有竒质停采乆弥鲜含华岂期实长愿防名隐无使孤株出
　　大言应令
　　隘此大泛庭方知九垓局穷天岂弥指尽地不容足
　　细言应令
　　开馆尺棰余筑榭防尘里蜗角列州县毫端建朝市
　　咏余雪
　　隂庭覆素芷南阶褰緑葹玉台新落构青山已半亏
　　咏帐
　　甲帐垂和璧螭云张桂宫随珠既吐曜翠被复含风
　　侍宴咏反舌
　　假容不足观遗音犹可荐幸蒙乔树恩得以闻髙殿
　　寒松
　　梢耸振寒声青葱标暮色疎叶望岭齐乔榦临云直
　　咏孤桐
　　龙门百尺时【一作峙】排云少孤立分根防玉池欲待髙鸾集
　　咏梧桐
　　秋还遽已落春晓犹未荑微叶虽可贱一剪或成珪
　　园橘
　　緑叶迎露滋朱苞待霜润但令入玉柈金衣非所恡
　　咏梨应诏
　　大谷来既重岷山道又难摧折非所恡但令入玉盘
　　西地梨【诗彚作简文者非】
　　列茂河阳苑蓄紫滥觞隈翻黄秋沃若落素春徘徊
　　咏芙蓉
　　防风摇紫叶轻露拂朱房中池所以緑待我泛红光
　　咏杜若
　　生在穷絶地岂与世相亲不顾逢采撷本欲芳幽人
　　咏鹿葱
　　野马不任骑兎丝不任织既非中野花无堪麕防食
　　甘蕉
　　抽叶固盈丈擢本信兼围流甘揜椰实弱缕冠絺衣
　　咏菰
　　结根布洲渚垂叶满臯泽匹彼露葵羮可以留上客
　　早行逢故人车中为赠
　　残朱犹暧暧余粉尚霏霏昨宵何处宿今晨拂露归
　　为邻人有懐不至
　　影逐斜月来香随逺风入言是定知非欲笑翻成泣
　　四城门
　　六龙既惊轸二防复驰光衰龄难慎辅暮质易凋伤
　　和刘中书仙诗二首【以下十题阙文】
　　清旦发洲日暮宿丹丘昆山西北映流泉东南流霓裳拂流电云车委轻霰峥嵘上不覩寥廓下无见殊庭不可及风熛多异色霞衣不待缝云锦不须织
　　华山馆为国家营功徳
　　流芳祷灵岳稽首恭上帝昔祈万夀臣今请亿年丹方缄洞府河清时一传锦书飞云字玉简黄金编
　　和王卫军觧讲
　　妙轮辍徃驾宝树未开音甘露为谁演得一标道心眇眇涂旷髙义总成林七花屏尘相八觧濯芳襟
　　侍宴谢朏宅饯东归应制
　　皇情怅东羽斾拂南防夏云清朝景秋风扬早蝉饮和陪下席论道光上筵
　　酬孔通直遏懐蓬居
　　阊阖既洞啓龙楼亦髙辟两宫集鸾步二闱引通籍伊尔事清途纷吾供贱役
　　石塘濑听猿
　　噭噭夜猿鸣溶溶晨雾合不知声逺近惟见山重沓既欢东岭唱复伫西岩答
　　出重围和傅昭
　　鲁连扬一策陈平出六竒邯郸风雨散白登烟雾维排云出九地陵定振五巵
　　秋晨羁怨望海思归
　　分空临澥雾披逺望沧流八桂暧如画三桑眇若浮烟极希丹水月逺望青丘
　　侍宴乐游苑饯徐州刺史应诏【丘迟同赋】
　　沃若动龙骖参差凝鳯管金塘草未合玉池泉将满
　　憩郊园和约法师采药
　　郭外三千畆欲以贸朝饘繁蔬既绮布宻菓亦星悬
　　上巳华光殿【七言】
　　于维盛世即轩妫朝鄷宴镐复在斯朝光灼烁映兰池春风婉转入细枝时鸎顾慕声合离轻波微动漾羽巵河宗海若生蛟螭浮梁径度跨回漪朱顔始洽景将移安得壮士驻奔曦
　　六忆诗四首【以下杂言】
　　忆来时灼灼上堦墀勤勤叙别离慊慊道相思相防常不足相见乃防饥
　　忆坐时黯黯罗帐前或歌四五曲或弄两三笑时应无比嗔时更可怜
　　忆食时临盘动容色欲坐复羞坐欲食复羞食含哺如不饥擎瓯似无力
　　忆眠时人眠彊未眠解罗不待劝就枕更须牵复恐傍人见娇羞在烛前
　　八咏诗
　　【金华志曰八咏诗南齐隆昌元年太守沈约所作题于畅楼时号絶倡后人因更畅楼为八咏楼云】
　　登台望秋月
　　望秋月秋月光如练照曜三爵台徘徊九华殿九华玳瑁梁华榱与璧珰以兹雕丽色持照明月光凝华入黼帐清辉悬洞房先过飞燕户却映班姬牀桂宫袅袅落桂枝早寒凄凄凝白露上林晚叶飒飒鸣鴈门早鸿离离度湛秀质兮似规委清光兮如素照愁轩之蓬髪影金堦之轻【一作微】步居人临此笑以歌别客对之伤且慕经衰圃映寒丛凝清夜带秋风随庭雪以偕素与池荷而共红临玉阶【一作墀】之皎皎含霜霭之蒙蒙轥天衢而徙度轹长汉而飞空隐岩崖而半出隔帷幌而才通散朱庭之奕奕入青琐而玲珑寒阶悲寡鹤沙洲怨别鸿文姬泣胡殿昭君思汉宫余亦何为者淹留此山东
　　防圃临春风
　　临春风春风起春树游丝暧如网【一作烟】落花雰似雾先泛天渊池还过细栁枝蝶逢飞摇飏燕值羽差池扬桂斾动芝盖开燕裾吹赵带赵带飞参差燕裾合且离回簮复转黛顾步惜容仪容仪已炤灼春风复回薄氛氲桃李花青跗含素蕚既为风所开复为风所落摇緑蔕抗紫茎舞春雪襍流莺曲房开兮金铺响金铺响兮妾思惊梧台未隂淇川【一作水】始碧迎行雨于髙唐送归鸿于碣石经洞房响纨素感幽闺思帷帟想芳园兮可以游念兰翘兮渐堪摘拂明镜之冬尘解罗衣之秋襞既铿锵以动佩又絪緼而流射始摇荡以入闺终徘徊而缘隙鸣珠帘于绣戸散芳尘于绮席是时怅思归安能乆行役佳人不在兹春风谁为惜
　　歳暮愍衰草
　　愍衰草衰草无容色憔悴荒迳中寒荄不可识昔时兮春日昔日兮春风衔华兮佩实垂緑兮散红氛氲鳷鹊右照曜望仙东送归顾慕泣淇水嘉客淹留懐上宫岩陬兮海岸冰多兮霰积烂漫兮客【一作岩】根攅幽兮寓【一作石】隟布绵宻于寒臯吐纎疎于危石既惆怅于君子倍伤心于行役露缟枝于初旦霜红夭于始夕雕芳卉之九衢霣灵茅之三脊风急崤道难秋至客衣单既伤檐下菊复悲池上兰飘落逐风尽方知嵗早寒流萤暗明烛雁声断才续委绝长信宫芜秽丹墀曲霜夺茎上紫风销叶中緑山变兮青薇水折兮黄苇秋鸿兮疎引寒鸟兮聚飞径荒寒草合桐长旧岩围【一作草长荒径防】园庭渐芜没霜露日霑衣愿逐晨征鸟薄暮共西归
　　霜来悲落桐
　　悲落桐落桐早霜露燕至叶未抽鸿来枝已素本出龙门山长枝仰刺天上峰百丈絶下趾万寻悬幽根未蟠结孤株复危絶初不照光景终年负霜雪自顾无羽仪不愿生曲池芬芳本自乏华实无所施公子特留盼王孙少见知分取孤生枿徙置北堂陲宿茎抽晚榦新叶生故枝故枝虽辽逺新叶颇离离春风一朝至荣华坐如斯自惟良菲薄君恩徒照灼顾巳非嘉树空用凭阿阁愿作清庙琴为君舞鹤薜荔可为裳文杏堪作梁勿言草木贱徒照君末光末光不徒照为君含噭咷【一作防窱】阳柯渌水弦隂枝苦寒调厚徳非所任敢不虚其心若逢阳春至吐緑照清浔
　　夕行闻夜鹤
