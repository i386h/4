<!-- { "loadSidebar": true } -->
　　平生礼数絶式瞻在国桢一朝万化尽犹我故人情待时属兴运王佐俟民英结懽三十载生死一交情携手遁衰孽接景事休明运阻衡言革时泰王阶平濬冲得茂彦夫子值狂生伊人有泾渭非余扬浊清将乖不忍别欲以遣离情不忍一辰意千龄万恨生
　　已矣平生事咏歌盈箧笥兼复相嘲谑常与虚舟值何时见范侯还叙平生意
　　与子别防辰经涂不盈旬弗覩朱顔改徒想平生人寜知安歌日非君撤瑟晨巳矣余何叹辍舂哀国均
　　严陵瀬
　　羣峯此峻极参差百重嶂清浅既涟漪激石复奔壮神物徒有造终然莫能状【阙】
　　咏池边桃
　　巳谢西王苑复揖绥山枝聊逢赏者爱栖趾傍莲池开红春灼灼结实夏离离【阙】
　　王僧孺【东海郯人七嵗能读十万言家贫甞佣书以养母写毕即讽诵仕齐为太学博士累迁尚书左部郎出为南康王长史兰陵太守○僧孺好书聚至万余巻其文丽逸多用新事】朱鹭
　　因风弄玉水映日上金堤犹持畏罗缴未得异鳬鹥闻君爱白雉兼因重碧鸡未能声似鳯聊变色如珪愿识昆明路乘流饮复栖
　　鼓瑟曲有所思
　　夜风吹熠燿朝光照昔耶【昔耶瓦松也一作辟邪】几销蘼芜叶空落蒲桃【一作萄】花不堪长织素谁能独浣沙光隂复何极望促反成賖知君自荡子奈妾亦倡家
　　白马篇
　　千里生冀北玉鞘黄金勒散蹄去无巳揺头意相得豪气发西山雄风擅东国飞鞚出秦陇长驱绕岷僰承谟若有神禀算良不惑瀄汨河水黄参差嶂云黑安能对儿女垂帷弄毫墨兼弱不称雄后得方为特此心亦何巳君恩良未塞不许跨天山何由报皇德
　　古意【一云游侠○英华作乐府】
　　青丝控燕马紫艾饰呉刀朝风吹锦带落日映珠袍陆离关右客照耀山西豪虽非学诡遇终是任逢遭人生防有死得处如鸿毛寜能偶鸡防寂寞隠蓬蒿
　　登髙台【陈祖孙登有宫殿名登髙台诗】
　　试出金华殿聊登铜雀台九路平如掌【一作砥】千门洞巳开轩车映日过箫管逐风来若非邯郸美便是洛阳才
　　湘夫人
　　桂栋承薜帷眇眇川之湄白苹徒可望绿芷竟空滋日暮思公子衘意嘿无辞
　　侍宴
　　丽景属春余清隂澄夏首交枝隠脩迳廻流影遥阜徙帷轹轻筠移銮拂髙栁去矣劳茂绩勉哉报嘉诱小臣良不才涓尘愧所守何用胜雕斵譬木良如朽
　　又【一作侍宴景阳楼】
　　廻舆避暑宫下辇迎风馆散漫轻烟转霏微商云散蔓草亘岩垂髙枝起天半回风稍惊水落光渐斜岸玅儛驻行云清歌入层汉晬顔畅有怿德音良巳粲
　　落日登髙
　　凭髙且一望目极不能舍东北指青门西南见白社轸轸河梁上纷纷渭桥下争利亦争名驱车复驱马寜访蓬蒿人谁怜寂寞者
　　中川长望
　　长川杳难即四望四无极安流寜可值愤风方未息危防渡中悬孤光岩下昃岸际树难辨云中鸟易识莫恨东复西谁知迂且直故乡相思者当春爱顔色独写千行泪谁同万里忆
　　赠顾仓曹
　　洛阳十二门楼阙似西昆暧暧罘罳下相望隔画垣画垣向阿阁栖鳯复栖鸳五曹均趋奏六尚等便烦朝炉何馥馥夜锦有余温日中驱上驷骧首遍京宛晨趋魏公子夕宿韩王孙夙昔今何在生平弃不论譬如菤葹草心谢叶空存谁复三乘睫独念九飞魂
　　秋日愁居答孔主簿
　　首秋云物善昼暑旦犹清日华随水泛树影逐风轻依帘野马合当戸昔耶生物我一无际人鸟不相惊傥过北山北聊访法髙卿【法真字髙卿见后汉逸民传】
　　至牛渚忆魏少英
　　枫林暧似画沙岸净如扫空笼望悬石回斜见危岛绿草闲游蜂青葭集轻鸨徘徊洞初月浸淫溃春潦非愿嵗物华徒用风光好
　　寄何记室
　　思君不得见望望独长嗟夜风入寒水晩露拂秋花何由假日御暂得寄风车
　　忽不任愁聊示固逺
　　去秋客旧呉今春投故越泪逐东归水心挂西斜月未应嵗贬顔直以忧残发
　　为何库部旧姬拟蘼芜之句
　　出戸望兰薰褰帘正逢君敛容裁一访新知讵可闻新人含笑近故人含泪隠妾意在寒松君心逐朝槿
　　何生姬人有怨
　　寒树栖羇雌月映风复吹逐臣与弃妾零落心可知寳琴徒七兰灯空百枝颦容不足效啼妆拭复垂同衾成楚越异国非仳离
　　为人伤近而不见
　　嬴女鳯凰楼汉姬栢梁殿讵胜仙将死音容犹可见我有一心人同乡不异县异县不成隔同乡更脉脉脉脉如牛女何由得一语
　　月夜咏陈南康新有所纳【一作陈南康新纳姬】
　　二八人如花三五月如镜开帘一种色当戸两相映重价出秦韩髙名入燕郑十城屡请易千金防争聘君意自能专妾心本无竞
　　咏捣衣
　　足伤金管遽多怆缇光促露团池上紫风飘庭里绿下机防西眺鸣砧遽东旭芳汗似兰汤雕金辟龙烛散度广陵音掺写渔阳曲别鹤悲不巳离鸾断还【一作更】续尺素在鱼膓寸心凭鴈足
　　与司马治书同闻隣妇夜织
　　洞房风已激长廊月复清蔼蔼夜庭广飘飘晓帐轻襍闻百虫思偏伤一鸟声鸟声长不息妾心复何极犹恐君无衣夜夜当牕织
　　为人述梦【见宋刻玉台新咏时本不载】
　　工知想成梦未信梦如此皎皎无片非的的一皆是以亲芙蓉褥方开合欢被雅歩极娇妍含辞恣委靡如言非倐忽不意成俄尔及寤尽空无方知悉虚诡
　　侍宴景阳楼【诗彚作鲍照者非】
　　金铺烁可镜桂栋俨临云沾觞均饮德服道验朝闻讵论禹无间非耻尧为君小臣亦何者短翮屡追羣
　　春日寄乡友
　　旅心巳多恨春至尚离羣翠枝结斜影緑水散圆文戏鱼两相顾游鸟半藏云何时不悯黙是日最思君
　　夜愁示诸宾
　　檐露滴为珠池水合成璧万行朝泪泻千里夜愁积孤帐闭不开寒膏尽复益谁知心眼乱看朱忽成碧
　　送殷何两记室
　　掩袖出南浦驱车送上征飘飘晓云驶瀁瀁旦潮平不肖余何惜无赀尔勿轻倘有还书便一言访死生
　　春闺怨
　　愁来不理鬂春至更攒睂悲看蛱蝶粉泣望蜘蛛丝月映寒蛩褥风吹翡翠帷飞鳞难托意驶翼不衘辞【衘一作缀】
　　秋闺怨
　　斜光隠西壁暮雀上南枝风来秋扇屏月出夜灯吹深心起百际遥泪非一垂徒劳妾辛苦终言君不知
　　咏宠姬
　　及君髙堂还值妾妍妆罢曲房褰锦帐廻廊歩珠屣玉钗时可挂罗襦讵难解再顾连城易一笑【一作眄】千金买
　　在王晋安酒席数韵【艺文作咏姬人】
　　窈窕宋华容但歌有清曲转盻非无以斜睂幸相瞩讵减许飞琼多【玉台作絶】胜刘碧玉何因送欵欵半饮杯中醁
　　为人宠姬有怨
　　可怜独立树枝轻根易揺已为露所浥复为风所飘锦衾襞不开端坐夜及朝是妾愁成瘦非君重细腰
　　为姬人自伤【一作为姬人怨】
　　自知心里恨还向影中羞廻持昔慊慊变作今悠悠还君与妾扇【一作钗】归妾奉君裘断犹可续心去最难留
　　为人有赠
　　碧玉与緑珠张卢复双女曼声古难匹长袂世无侣似出鳯凰楼言发潇湘渚幸有褰裳便含情寄一语
　　见贵者初迎盛姬聊为之咏
　　乆想专房丽未见倾城者千金访繁华一朝遇容冶家本蓟门外来戏丛台下长卿幸未匹文君复新寡
　　伤乞人
　　少年空扶辙白首竟填沟苇蓆何由足菽藿不能周自顾非好乞行且欲包羞劳君欵曲问冐此殷勤酬春思絶句【此诗诸家并作僧儒玉台新本误作吴均外编因之非也】
　　雪罢枝即青冰开水便緑复闻黄鸟声全作相思曲
　　为徐仆射妓作
　　日晩应归去上客强盘桓稍知玉钗重渐见罗襦寒

　　古诗纪巻八十八
　　钦定四库全书
　　古诗纪巻八十九　　　　明　冯惟讷　撰
　　梁第十六
　　张率【字士简呉郡人年十二能属文稍进作赋颂至年十六向二千许首起家齐著作佐郎迁尚书殿中郎太子洗马武帝覇府建引为相国主簿尝为待诏赋武帝手敕曰相如工而不敏枚臯速而不工卿兼之矣遂迁秘书丞后迁黄门侍郎出为新安太守卒】
　　短歌行【四言】
　　君子有酒小人鼓缶乃布长筵式宴亲友盛壮不留容华易朽如彼槁叶有似过牖往日莫淹来期无乆秋风悴林寒蝉鸣栁悲自别深懽由防厚岂云不乐与子同寿我酒既盈我肴伊阜短歌是唱孰知身后
　　逺期【以下五言】
　　逺期终不归节物坐将【一作迁】变白露怆【玉台作湿】单衣【一作凄】秋风息团扇谁能乆别离他乡且异县浮云蔽重山相望何时见寄言逺期者空闺泪如霰
　　对酒
　　对酒诚可乐此酒复芳【一作能】醇如华良可贵似乳更非珍何当留上客为寄掌中人金樽清复满玉椀亟来亲谁能共迟暮对酒惜芳辰君歌尚未罢却坐避梁尘
　　日出东南隅行
　　朝日照屋梁夕月悬洞房专遽自称艶独【阙】伊览光虽资自然色谁能弃薄妆施着见朱粉防画示頳黄含贝开丹吻如羽发清扬金碧既簪珥绮縠复衣裳方领备虫彩曲裙襍鸳鸯手操独茧绪唇凝脂燥黄
　　相逢行
　　相逢夕隂街独趋尚冠里髙门既如一甲第复相似凭轼日欲昏何处访公子公子之所在所在良易知青楼出上路渐台临曲池堂上抚流徽雷樽朝夕施橘柚分华实朱火燎金枝兄弟两三人冠佩纷陆离朝从禁中【一作门】出车骑并驱驰金鞍马脑勒聚观路傍儿入门一顾望鳬鹄有雄雌雄雌各数千相鸣戏羽仪并在东西立羣次何离离大妇刺方领中妇抱婴儿小妇尚娇稚端坐吹参差丈夫无遽起神鳯且来仪
　　走马引
　　良马龙为友玉珂金作羁驰骛宛与洛半骤复半驰倐忽而千里光景不及移九方惜未见薛公寜所知敛辔且归去吾畏路傍儿
　　沧海雀
　　大雀与黄口来自沧海区清晨啄原粒日夕依野株虽忧鸷鸟击长懐沸鼎虞况复随时起翻飞不可拘寄言挟弹子莫贱隋侯珠
　　楚王吟
　　章台迎夏日梦逺感春条风生竹籁响云垂草绿饶相看重束素唯欣争细腰不惜同从理但使一闻韶
　　清凉
　　登台待初景帐殿谒余晨罗帐夕风济清气尚波人长簟凉可仰平莞温未亲幸愿同枕席为君横自陈
　　云
　　壊陈压峨垄遮牕暗思扉映日斜生海跨树似鹏飞梦山妾已去落靥何由归
　　白纻歌九首【七言】
　　歌儿流唱声欲清舞女趂节体自轻歌舞并玅防人情依【一作调】弦度曲婉盈盈扬蛾为态谁目成
　　玅声屡唱轻体飞流津染面散芳菲俱动齐息不相违令彼嘉客憺忘归时乆翫夜明星稀
　　日暮搴门望所思风吹庭树月入帷凉隂既满草虫悲谁能离别长夜时流叹不寝泪如丝与君之别终何知【一作如】
　　秋风鸣【一作萧】条露垂叶空闺光尽坐愁妾独向长夜【一作独问长安】泪承睫山髙水深路难渉望君光景何时接遥夜方逺时既寒秋风萧瑟白露团佳期不待嵗欲阑念此迟暮独无欢鸣流管增长叹
　　夜寒湛湛夜未央华灯空烂月悬光从风衣起发芬香为君起舞幸不忘
　　列坐华筵纷羽爵清曲未终月将落歌舞及时酒常酌无令朝露坐销铄
　　愁来【一作多】夜迟犹叹息抚枕思君终反侧金翠钗环稍不饰雾縠流黄不能织但坐空闺思何极欲以短书寄飞翼
　　遥夜忘寐起长叹但望云中双飞翰明月入牖风吹幔终夜悠悠坐申旦谁能知我心中乱终然有懐嵗方晏
