<!-- { "loadSidebar": true } -->
　　【南史曰朱异蒙幸在朝莫不测目虽太子亦不能平及侯景乱围城城内咸尤异简文为四言诗】
　　瞻彼阪田嗟斯氛雾谋之不臧褰我王度
　　上巳侍宴林光殿曲水【以下五言】
　　芳年留帝赏应物动天襟挟苑连金阵分衢度羽林帷宫对广掖层殿迩髙岑风旗争曵影亭臯【初学作午】共生隂林花初堕蔕池荷欲吐心
　　和武帝宴诗二首【一作和武帝讲武宴】
　　校尉开疎勒将军定月支南通新息柱北届武阳碑豫逰戏马馆敎战昆明池银塘泻清渭铜沟引直漪常从良家子命中幽并儿金鞍饰紫佩玉燕帖青骊车书今已共愿奏云亭仪
　　祭壶今息鼔董案或开帷聊举青龙阵正取绛宫时犒兵随后拒軷祭逐前师军门初露节歩陈始分旗【阙】
　　侍游新亭应令
　　神襟愍行迈岐路怆徘徊遥瞻十里陌傍望九城台鳯管流虚谷龙骑借春荄晓光浮野暎朝烟承日回沙文浪中积春隂江上来柳叶带风转桃花含雨开圣情蕴珠绮札命表英才顾怜碔砆质何以俪琼瓌
　　奉和登北顾楼【和武帝】
　　舂陵佳丽地济水鳯凰宫况此徐方域川岳迈周沣皇情爱厯览游渉拟崆峒聊驱式道无劳襄野童雾崖开早日晴天歇晚虹去帆入云里遥星出海中
　　登烽火楼
　　耸楼排树出却堞带江清陟峯试逺望鬰鬰尽郊京万邑王畿旷三条绮陌平亘原横地险孤屿派流生悠悠归棹入去帆惊水烟浮岸起遥禽逐雾征
　　玩汉水
　　杂色昆仑水澄龙首渠岂若兹川丽清流疾且徐离离细碛浄蔼蔼树隂疎石衣随溜巻水芝扶浪舒连翩泻去檝镜澈倒遥墟聊持防缨上于是察川鱼
　　登城
　　日影半东檐靖念空杼柚小堂倦缥书华池厌脩竹寂寞既寡悰登城望原陆遥山半吐云严飚时响谷靡靡见虚烟森森视寒木落霞乍续断晚浪时回复逺瞩既濡翰徒自劳心目短歌虽可裁縁情非雾縠
　　山池
　　日暮芙蓉水聊登鸣鹤舟飞舻饰羽毦长幔覆缇油停舆依柳息住盖影空留古树横临沼新藤上挂楼鱼游向闇集戱鸟逗楂流
　　赠张纉
　　仪表咸推挹墙仞难窥践既富垂帷学复折波涛辩绮思暧霞飞清文焕飚转朱旗赫容与雕棨纷曜煜波揺白鳢舟风动苍鹰舳九疑势参差江天相蔽亏三春澧浦叶九月洞庭枝洞庭枝嬝娜澧浦叶参差芬芳与揺落俱应伤别离
　　饯庐陵内史王脩应令
　　饯行临上节开筵命羽觞回池泻飞栋浓云垂画堂疎槐未合影仄日暂流光园梅敛新藻【一作艶】阶蕙结初芳饯临海太守刘孝仪蜀郡太守刘孝胜
　　碣石临东海峨嵋距西两杜昔夹河二龙今出守方无夜犬惊向息神牛鬭凉风绕轻幕麦雨交新溜念此一衔觞懐离在惟旧
　　经琵琶峡
　　由来厯山川此地独回邅百岭相纡蔽千崖共隠天横峯时碍水断岸或通川还瞻已迷向直去复疑前夕波照孤月山枝敛夜烟此时愁绪宻【阙】　魂九迁
　　仙客
　　漆水岂难变桐刀乍可挥青书长命箓紫水芙蓉衣髙翔五岳小低望九河防穿池听龙长叱石待羊归酒防时节乆桃生歳月稀
　　徃虎窟山寺【考艺文此诗简文帝作观明集所载王冏诸臣和诗可证也明集作江令诗盖有脱简紊误尔】
　　尘中喧虑积物外众情捐兹地信爽垲墟垄暧阡绵蔼蔼车徒迈飘飘旌眊悬细松斜绕迳峻岭半藏天古树无枝叶荒郊多野烟分花出黄鸟挂石下新泉蓊郁均双树清虚类八禅栖神紫台上适意白云边徒然嗟小药何由齐大年
　　望同泰寺浮图
　　遥看官佛图带璧复垂珠烛银逾汉汝寳铎迈昆吾日起光芒散风吟宫征殊露落盘恒满桐生鳯不雏飞幡杂晚虹【音綘】画鸟狎晨鳬梵世凌空下应真蔽景趋帝马咸千辔天衣尽六铢意乐开长表多宝现今躯能令苦海渡复使慢山逾愿能同四忍长当出九居【穆天子传天子之寳璿珠烛银郭璞曰银有精光如烛也】
　　蒙预懴直疏诗【艺文作蒙预懴悔诗】
　　皇情矜幻俗圣徳愍重昬制书开摄受丝纶广慧门时英满君囿法侣盛天园俱销五道缚共荡四生怨【一作寃】三修【一作循】祛爱马六念静心猿庭深林【一作仗】彩艶地寂鸟【一作伎】声喧上风吹法鼔垂铃鸣昼轩新梅含未发落桂聚还翻早烟蔵石磴寒潮浸水门一朝蒙善诱方愿遣笼樊
　　蒙华林园戒诗
　　庸夫躭世乐俗士重虚名三空既难了八风恒易倾伊余乆齐物本自一枯荣弱龄爱箕頴由来重伯成非为乐肥遯特是厌逢迎执珪守蕃国主器作元贞昔日书银字乆自恧宗英斯焉佩金玺何由广徳声【一作馨】居髙常虑缺持满每忧盈兹言信非矫丹心良可明舟航奉睿训接引降皇情心灯朗暗室牢舟出爱瀛是节髙秋晚泬寥天气清郊门光景丽祈年云雾生红蕖间青紫露湿丹楹叶疎行迳出泉溜逺山鸣緑衿依浦戍綘颡拂林征庻蒙八解益方使六尘轻脱闻时可去非舍重城
　　旦出兴业寺讲诗
　　沭芳肃朝带驾言抵浄宫羽旗承去影铙吹杂还风吴戈夏服箭骥马緑沈弓水照栁初碧烟含桃半红由来六尘缚宿昔五纒朦见鹤徒知谬察象理难【一作还】同方知恧四辩奚用语三空
　　游光宅寺诗应令
　　陪游入旧丰云气欝青葱紫陌垂青柳轻槐拂慧风八泉光绮树四柱暧临空翠网随烟碧丹花共日红方欣大云溥慈波流浄宫
　　十空六首
　　如幻
　　汉安设大响周穆置髙台三里生云雾瞬息起氷雷空持生识防徒用长心灾慧人恒弃舍庸识屡邅回六尘俱不实三界信悠哉
　　水月
　　圆轮既照水初生亦暎流溶溶如渍璧的的似沈钩非关顾兎没岂是桂枝浮空令谁雅识还用喜腾猴万累若消荡一相更何求
　　如响
　　叠嶂防参差连峯鬰相拒逺闻如句咏遥应成言语竟无五声实谁谓八音所空成颠倒羣徒迷尘缚侣愍哉火宅中兹心良可去
　　如梦
　　秘驾良难辩司梦并成虚未验周为蝶安知人作鱼空闻延夀赋徒劳岐伯书潜令六识扰安能二惑除当湏耳应满然后会真如
　　如影
　　朝光照皎皎乆漏转骎骎昼花斜色去夜树有轻隂并能兴眼入俱持动惑心息形影方止逐物虑恒侵若悟假名浅方知实相深
　　镜象
　　精金宛成器悬镜在髙堂后挂七龙网前发四珠光回望疑垂月傍瞻譬璧珰仁夀含万类淮南辩四乡终归一亡有何关至道塲
　　和湘东王名士悦倾城【艺文作昭明者非】
　　美人称絶世丽色譬花丛虽居李城北住在宋家东教歌公主第学舞汉成宫多游淇水上好在鳯楼中履髙疑上砌裾开特畏风衫轻见跳脱珠概杂青虫垂丝绕帷幔落日度房栊妆窓柳隔色井水照桃红非怜江浦佩羞使春闺空
　　和徐録事见内人作卧具
　　宻房寒日晚落照度邉红帘遥不隔轻帷半卷悬方知纎手制讵减缝裳妍龙刀横膝上画尺堕衣前熨斗金涂色簮管白牙躔衣裁合欢襵文作鸳鸯连针用双缝缕絮用八蚕绵香和丽丘蜜麝吐中台烟已入琉璃帐兼杂太华氊且共雕鑪暖非同团扇捐更恐从军别空牀徒自怜
　　戱赠丽人
　　丽姬与妖嫱共拂可怜妆同安鬟里拨异作额间黄罗裙冝细简画屧重髙墙含羞来上砌防笑出长廊取花争问色【艺文作寳镊】扳枝念蕋香但歌聊一曲鸣弦未肯张自矜心所爱三十侍中郎
　　率尔成咏
　　借问仙将畵讵有此佳人倾城且倾国如雨复如神汉后怜名燕周王重姓申挟瑟曾游赵吹箫屡入秦玉阶偏望树长廊每逐春约黄出意巧纒弦用法新迎风时引袖避日暂披巾疏花暎髻挿细佩绕衫身谁知日欲薄含羞不自陈
　　执笔戱书
　　舞女及燕姬倡楼复荡妇参差大戾发摇曵小垂手钓竿蜀国弹新城折杨柳玉案西王桃蠡杯石榴酒甲乙罗帐异辛壬房戸晖夜夜有明月时时怜更衣
　　从顿暂还城
　　汉渚水初緑江南草复黄日照蒲心发【一作暖】风吹梅蕋香征舻舣汤堑归骑息金隍舞观衣常襞歌台弦未张持此横行去谁念守空牀
　　秋闺夜思
　　非关长信别讵是良人征九重忽不见万恨满心生夕门掩鱼钥宵牀悲画屏回月临窓度吟虫绕砌鸣初霜霣细叶秋风驱【一作吹】乱萤故妆犹累日新衣制未成欲知妾不寐城外捣砧声
　　咏内人昼眠
　　北聊就枕南檐日未斜攀钩落绮障挿捩举琵琶梦笑开娇靥眠鬟压落花簟文生玉腕香汗浸红纱夫壻恒相伴莫误是倡家
　　伤美人
　　昔闻倡女别荡子无归期今似陈王叹流风难重思翠带留余结苔阶没故綦图形更非是梦见反成疑熏鑪含好气庭树吐花滋香烧日有歇花落无还时
　　娈童
　　娈童娇丽质践董复超瑕羽帐晨香满珠帘夕漏賖翠被含鸳色雕牀镂象牙妙年同小史姝貌比朝霞袖裁连璧锦牋织细种花揽袴轻红出回头双鬓斜嬾眼时含笑玉手乍攀花懐情非后钓宻爱似前车定使燕姬妬弥令郑女嗟
　　倡妇怨情十二韵
　　绮窓临画阁飞阁绕长廊风散同心草月送可怜光髣髴帘中出妖丽特非常耻学秦罗防羞为楼上妆散诞披红帔生情新约黄斜灯入锦帐防烟出玉房六安双玳瑁八幅两鸳鸯犹是别时许留值解心伤含涕坐度日俄顷变炎凉玉关驱夜雪金气落严霜飞狐驿使断交河川路长荡子无消息朱唇徒自伤
　　咏舞二首
　　戚里多妖丽重聘蔑燕余逐节工新舞娇态似凌虚纳花承襵垂翠逐珰舒扇开衫影乱巾度履行疎徒劳交甫忆自有专城居
　　可怜称二八逐节似飞鸿悬胜河阳妓闇与淮南同入行看履进转靣望鬟空腕动苕华玉衫随如意风上客何须起啼乌未肯终
　　戱作谢惠连体十三韵【玉台作简文外编广文选并作沈约非也】
　　杂蕋映南庭庭中光景媚可怜枝上花早得春风意春风复有情拂幔且开楹盈盈【一作开楹】开碧烟拂幔复垂莲偏使红花散飘扬落眼前眼前多无况参差鬰相望珠绳翡翠帷绮幕芙蓉帐香烟出窻里落日斜阶上日影去迟迟节华咸在兹桃花红若防栁叶乱如丝丝条转暮光影落暮隂长春燕双双舞春心处处扬酒满心聊足萱枝愁不忘
　　和借田【和武帝】
　　礼经闻徃説观寳着遐篇岂如春路动祈谷重民天苍龙引玉轪文旗影曲旃皮轩承早日豹尾拂游烟地广重畦浄林芳翠幕悬青坛出长畎帷宫绕直阡秉耒光帝则报献重皇防度谐金石奏徳厚歌颂诠三春润蓂荚七月待鸣蝉鳐鱼显嘉瑞铜雀应丰年不劳郑国雨无荣邺令田是知躬稼美兼闻富教宣
　　汉髙庙赛神
　　玉轪朝行动阊阖旦应开白云苍梧去丹鳯咸阳来日正山无影城斜汉屡回瞻流如地脉望岭匹天台欲祛九秋恨聊举十千抔
　　祠伍贠庙
　　去国资孝本循忠全令名舟里【一作中】多竒计芦中复吐诚偃月交吴舰鱼丽入楚营光功摧妙筭载籍有余声洪涛犹鼔怒灵庙尚凄清行潦承椒奠按歌杂鳯笙无劳晋后璧讵用楚臣缨宻树临寒水疎扉望逺城寮野雾入衣帐积苔生惟有三青鸟敛翅时逢迎
　　守东华门开【一作守东平中华门开】
　　脂车向驰道总辔息中华落关犹待漏交防未通车薄云初啓雨曙色始成霞堑流铺紫若城风泛橘花弦诵终无取顾巳自懐嗟
　　春日想上林
　　春风本自竒杨栁最相冝栁条恒着地杨花好上衣处处春心动常惜光隂移西京董贤馆南宛习都池荇间鱼共乐桃上鸟相窥香车云母幰驶马黄金羁
　　喜疾瘳
