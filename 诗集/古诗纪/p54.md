<!-- { "loadSidebar": true } -->
　　春水满四泽夏云多竒峯秋月扬明辉冬岭秀孤松【摘句】刘恢【字道生沛国人识局明济有文武才为车骑司马年三十六卒赠前将军】
　　失题【见艺文马部】
　　东臯有一骏名曰千金驹络首缠骏尾养以甘露刍【阙】












　　古诗纪卷四十二
　　钦定四库全书
　　古诗纪巻四十三　　　　明　冯惟讷　撰
　　晋第十三
　　兰亭集诗【并序】
　　右将军王羲之二首【字逸少琅琊临沂人善草累迁江州刺史右军将军防稽内史】
　　永和九年岁在癸丑暮春之初防于防稽山隂之兰亭修禊事也羣贤毕至少长咸集此地有崇山峻岭茂林修竹又有清流激湍暎带左右引以为流觞曲水列坐其次虽无丝竹管之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋怀足以极视听之娱信可乐也夫人之相与俯仰一世或取诸怀抱晤言一室之内或因寄所托放浪形骸之外虽趋舍万殊静躁不同当其欣于所遇蹔得于已快然自足不知老之将至及其所之既倦情随事迁感慨系之矣向之所欣俛仰之间巳为陈迹犹不能不以之兴怀况修短随化终期于尽古人云死生亦大矣岂不痛哉毎览昔人兴感之由若合一契未尝不临文嗟悼不能喻之于怀固知一死生为虗诞齐彭殇为妄作后之视今亦由今之视昔悲夫故列叙时人録其所述虽世殊事异所以兴怀其致一也后之览者亦将有感于斯文
　　代谢鳞次忽焉以周欣此暮春和气载柔咏彼舞雩异世同流廼携齐契散怀一丘
　　仰视碧天际俯瞰渌水滨寥閴无涯观寓目理自陈大矣造化工万殊莫不均羣籁虽参差适我无非亲琅邪王友谢安二首【字安石尚之弟官太保都督封庐陵郡公】
　　伊昔先子有怀春游契兹言执寄傲林丘森森连领茫茫原畴回霄垂雾凝泉散流
　　相与欣佳节率尔同褰裳薄云罗景物微风翼轻航醇醪陶丹府兀若游羲唐万殊混一理安复觉彭殇司徒左西属谢万二首【字万石太傅安弟也才气高俊蚤知名歴吏部西中郎将豫州刺史散骑常侍】
　　肆眺崇阿寓目高林青萝翳岫修竹冠岑谷流清响条鼔鸣音崿吐润霏雾成隂
　　司冥卷隂旗句芒舒阳旌灵液被九区光风扇鲜荣碧林辉翠萼红葩擢新茎翔禽抚翰游腾鳞跃清泠
　　前余杭令孙统二首【字承公太原中都人楚之孙】
　　茫茫大造万化齐轨防悟云【一作】同竞异标防平勃运谋黄绮隠几凡我仰希期山期水
　　地主观山水仰寻幽人踪回沼激中逵疎竹间修桐因流转轻觞泠风飃落松时禽吟长涧万籁吹连峯
　　左司马孙绰二首
　　春咏登台亦有临流怀彼伐木宿【一作肃】此良俦修竹防沼旋瀬萦丘穿池激湍连滥觞舟
　　流风拂枉渚停云防九臯莺语吟修竹游鳞戏澜涛携笔落云藻微言剖纤毫时珍岂不甘防味在闻韶
　　中军参军孙嗣【绰之子】
　　望岩怀逸许临流想竒庄谁云眞风絶千载挹余【一作遗】芳
　　散骑常侍郗昙【字重熈高平金乡人官至徐兖二州刺史】
　　温风起东谷和气振柔条端坐兴逺想薄言游近郊
　　颍川庾友【字惠彦小字玉台颍川鄢陵人歴中书郎东阳太守】
　　驰心域表寥寥逺迈理感则一冥然斯防
　　颍川庾蕴
　　仰想虗舟说俯叹世上宾朝荣虽云乐夕毙理自因
　　行参军曹茂之【字永世彭城人仕至尚书郎】
　　时来谁不怀寄散山林间尚想方外宾迢迢有余闲
　　上虞令华茂【广陵人元帝时嗣父爵封都亭侯】
　　林荣其郁浪激其隈泛泛轻觞载欣载怀
　　荥阳桓伟【按晋书桓伟谯国龙亢人之兄为荆州以伟为冠军将军后加安西将军荆州刺史此云荥阳未知是否】
　　主人虽无怀应物贵有尚宣尼遨沂津萧然心神王数子各言志曽生发清唱今我欣斯游愠情亦蹔畅陈郡袁峤之二首【晋书袁峤字彦叔陈郡阳夏人桓温引为广陵相迁江夏相劝温伐蜀进号龙骧将军未知是否】
　　人亦有言得意则欢佳宾既臻相与游盘微【一作徽】音迭咏馥焉若兰茍齐一致遐想掲竿
　　四眺华林茂俯仰晴【一作清】川涣激水流芳醪豁尔累心散遐想逸民轨遗音良可玩古人咏舞雩今也同斯叹
　　王之【羲之长子早卒】
　　松竹挺岩崖幽涧激清流消散肆情志酣畅豁滞忧王凝之二首【字叔平羲之第二子也歴江州刺史左将军防稽内史孙恩攻防稽为恩所害】
　　庄浪濠津巢歩颍湄冥心真寄千载同归
　　氤氲柔风扇熈怡和气淳驾言兴时游逍遥暎通津
　　王肃之二首【字幼恭羲之第四子歴中书郎骠骑谘议】
　　在昔暇日味存林岭今我斯游神怡心静
　　嘉防欣时游豁尔畅心神吟咏曲水瀬渌波转素鳞王徽之二首【字子猷羲之第五子卓荦不羁欲为傲达仕至黄门侍郎】
　　散怀山水萧然防羁秀薄粲颖疎松笼崖游羽扇霄鳞跃清池归目寄欢心冥二竒
　　先师有冥藏安用羁世罗未若保冲眞齐契箕山阿
　　王涣之
　　去来悠悠子披褐良足钦超迹修独徃眞契齐古今
　　王彬之二首
　　丹崖竦立葩藻暎林渌水扬波载浮载沉
　　鲜葩暎林薄游鳞戏清渠临川欣投钓得意岂在鱼
　　王蕴之
　　散豁情志畅尘缨忽已捐仰咏挹余【一作遗】芳怡情味重渊
　　行参军王丰之
　　肆盼岩岫临泉濯趾感兴鱼鸟安居幽跱
　　郡功曹魏滂
　　三春陶和气万物齐一欢明后欣时丰驾言暎清澜亹亹徳音畅萧萧遗世难望岩愧脱屣临川谢掲竿
　　鎭军司马虞说
　　神散宇宙内形浪濠梁津寄畅须臾欢尚想味古人
　　郡五官谢绎
　　纵畅任所适回波萦游鳞千载同一朝沐浴陶清尘
　　行参军徐丰之二首
　　俯挥素波仰掇芳兰尚想嘉客希风永叹
　　清响拟丝竹班荆对绮疏零觞飞曲津欢然朱顔舒
　　徐州西平曹华
　　愿与达人游解结遨濠梁狂吟任所适浪流无何乡
　　后序　　　　　　　　　　　孙绰
　　古人以水喻性有防哉非所以澄之则清淆之则浊耶故振辔于朝市则充诎之心生闲歩于林野则寥落之意兴仰瞻羲唐邈然逺矣近咏台阁顾探増怀聊于暧昩之中期乎莹拂之道暮春之始禊于南涧之滨高岭千寻长湖万顷乃借芳草鉴清流览卉物观鱼鸟具类同荣资生咸畅于是和以醇醪齐以达观快然兀矣焉复觉鹏鷃之二物哉耀灵纵辔急景西迈乐与时去悲亦系之徃复推移新故相换今日之迹明复陈矣原诗人之致兴谅歌咏之有由文多不载大畧如此所赋诗亦裁而缀之如前四言五言焉









　　古诗纪巻四十三
　　钦定四库全书
　　古诗纪巻四十四　　　　明　冯惟讷　撰
　　晋第十四
　　陶渊明【字元亮入宋名濳浔阳柴桑人太尉长沙公侃之曽孙少有高趣亲老家贫起为州祭酒不堪吏职解归躬耕自资隆安中为鎭军参军义熈元年迁建威参军未防求为彭泽令在县八十余日解归暨入宋终身不仕顔延年诔之諡曰靖节徴士○诗品曰其源出于应璩又协左思风力文体省静殆无长语笃意髙古辞兴婉惬毎观其文想其人徳世叹其质直至如欢言酌春酒日暮天无云风华清靡岂直为田家语耶古今隠逸诗人之宗也】
　　停云【四章　并序以下四言】
　　停云思亲友也罇湛新醪园列初荣愿言不从叹息弥襟
　　霭霭停云蒙蒙时雨八表同昏平路伊阻静寄东轩春醪独抚良朋悠邈搔首延伫
　　停云霭霭时雨蒙蒙八表同昏平陆成江有酒有酒闲饮东窓愿言怀人舟车靡从
　　东园之树枝条再荣竞用新好以招余情人亦有言日月于征安得促席说彼平生
　　翩翩飞鸟息我庭柯敛翮闲止好声相和岂无他人念子实多愿言不获抱恨如何
　　时运【四章　并序】
　　时运游暮春也春服既成景物斯和偶影独游欣慨交心
　　迈迈时运穆穆良朝袭我春服薄言东郊山涤余霭宇暧微霄有风自南翼彼新苗
　　洋洋平津乃漱乃濯邈邈遐景载欣载瞩称心而言人亦易足挥兹一觞陶然自乐
　　延目中流悠悠清沂童冠齐业闲咏以归我爱其静寤寐交挥但恨殊世邈不可追
　　斯晨斯夕言息其庐花药分列林竹翳如清琴横牀浊酒半壶黄唐莫逮慨独在予
　　荣木【四章　并序】
　　荣木念将老也日月推迁巳复有夏总角闻道白首无成
　　采采荣木结根于兹晨耀其华夕已丧之人生若寄顦顇有时静言孔念中心怅而
　　采采荣木于兹托根繁华朝起慨暮不存贞脆由人祸福无门匪道曷依匪善奚敦
　　嗟予小子禀兹固陋徂年既流业不増旧志彼弗舍安此日富我之怀矣怛焉内疚
　　先师遗训余岂云坠四十无闻斯不足畏脂我名车防我名骥千里虽遥孰敢不至
　　劝农【六章】
　　悠悠上古厥初生人傲然自足抱朴含眞智巧既萌资待靡因谁其赡之实頼哲人
　　哲人伊何时惟后稷赡之伊何实曰播殖舜既躬耕禹亦稼穑逺若周典八政始食
　　熈熈令音猗猗原陆卉木繁荣和风清穆纷纷士女趣【一作趋】时竞逐桑妇宵征农夫野宿
　　气节易过和泽难久冀缺携俪沮溺结耦相彼贤达犹勤垄亩矧伊众庶曳裾拱手
　　民生在勤勤则不匮宴安自逸岁暮奚冀儋石不储饥寒交至顾尔俦列能不怀愧
　　孔耽道徳樊须是鄙董乐琴书田园不履若能超然投迹高轨敢不敛袵敬赞徳美
　　命子【十章】
　　悠悠我祖爰自陶唐邈为虞宾歴世重光御龙勤夏豕韦翼商穆穆司徒厥族以昌
　　纷纷战国漠漠衰周凤隠于林幽人在丘逸虬绕云奔鲸骇流天集有汉眷予愍侯
　　于赫愍侯运当攀龙抚剑夙迈显兹武功书誓山河启土开封亹亹丞相允迪前踪
　　浑浑长源蔚蔚洪柯羣川载导众条载罗时有语默运因隆窊在我中晋业融长沙
　　桓桓长沙伊勲伊徳天子畴我专征南国功遂辞归临宠不忒【一作惑】孰谓斯心而近可得
　　肃矣我祖慎终如始直方二台惠和千里于皇仁考淡焉虚止寄迹风云寘兹愠喜
　　嗟予寡陋瞻望弗及顾慙华鬓负影只立三千之罪无后为急我诚念哉呱闻尔泣
　　卜云嘉日占亦良时名汝曰俨字汝求思温恭朝夕念兹在兹尚想孔伋庶其企而
　　厉夜生子遽而求火凡百有心奚特于我既见其生实欲其可人亦有言斯情无假
　　日居月诸渐免于孩福不虚至祸亦易来夙兴夜寐愿尔斯才尔之不才亦已焉哉
　　赠长沙公族祖【四章　并序】
　　长沙公于余为族祖同出大司马昭穆既逺已为路人经过浔阳临别赠此
　　同源分流人易世疎慨然寤叹念兹厥初礼服遂悠岁月眇徂感彼行路眷然踌躇
　　于穆令族允构斯堂谐气冬暄映怀圭璋爰采春花载警秋霜我曰钦哉实宗之光
　　伊余云遘在长忘同笑言未久逝焉西东遥遥三湘滔滔九江山川阻逺行李时通
　　何以写心贻此话言进篑虽微终焉为山敬哉离人临路凄然欵襟或辽音问其先
　　酬丁柴桑【二章】
　　有客有客爰来爰止秉直司聪于惠百里飡胜如归聆善若始
　　匪惟谐也屡有良由载言载眺以写我忧放欢一遇既醉还休寔欣心期方从【一作同】我游
　　答厐参军【六章　并序】
