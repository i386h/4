<!-- { "loadSidebar": true } -->
　　鲵妖毁王度虹气岨王猷上宰轸灵略宏威肃广谋绵崄冒戈堞乘峤架烽楼燕兵歌越水代马思呉州金笳夜一逺明月信悠悠云色被江出烟光带海浮开襟夹苍宇拓逺局溟洲折日承丹谷总驾临青邱仄待飚雾晏方从畎壑游
　　惜晚春应刘秘书
　　烟景抱空意蘅杜缀幽心心忧望碧叶涵影顾青林风光多树色露华翻蕙隂水苔方下蔓石萝日上寻霞衣已具带仙冠不持【一作待】簮徒为多委郁精魄还自临始获琼歌赠一防重如金山中有杂桂玉沥乃共斟
　　秋夕纳凉奉和刑狱舅
　　萧条晚秋景旻云承景斜虚堂起青霭崦嵫生暮霞空居寂以欷左右自幽歌骑星谢屐【或作箕】尾濯发慙阳阿年歇圃璧嵗减天津波金箫哀夜长瑶琴怨暮多四时通信黯春风日夜过楚水徒有兰忧至竟如何
　　郊外望秋答殷博士
　　白露掩江臯青满平地芜长夜亦何际衔思乆踟蹰企余重兰贝清才冨金瑜独艳始东山擅丽终西都云精无永滞水碧岂慙濡属我兹景半赏尔若光初折麻异离羣纫蕙非索居频赠既雅歌还懐谅短书
　　冬尽难离和丘长史
　　闲居深怅怅飔寒拂中闺寳礼自千里缣【一作缄】书果君题山川吐幽气云景抱长怀兹别亦为逺潮澜郁东西汀臯日惨色桂闇猿方啼擥意谁侘傺屑涕在心乖杜蘅念无沫石兰终不暌冀总嵗暮驾游衍苍山蹊
　　池上酬刘记室
　　戚戚忧可结结忧视春暮紫荷渐曲池臯兰覆径路葱蒨亘华堂葐蒀杂绮树为此乆伫立容易光隂度水馆次文【一作乆】羽山叶下暝露懐赏入旧襟悦物览新赋惜我无雕文报章慙复素
　　呉中礼石佛
　　幻生太浮诡长思多沈疑疑思不慙炤诡生寜尽时敬承积劫下金光铄海湄火宅敛焚炭药草匝卉滋常愿乐此道诵经空山坻禅心暮不杂寂行好无私轩骑乆已诀亲爱不留迟忧伤漫漫情灵意终不淄誓寻青莲果永入梵庭期
　　采石上菖蒲
　　瑶琴乆芜没金镜废不看不见空闺里纵横秋思端缓歩遵汀渚扬枻泛春澜电至烟流绮水绿桂涵丹凭酒竟【一作意】未悦半景方自叹每为忧见及杜若讵能寛冀采石上草得以驻余【一作衰】顔赤鲤傥可乘云雾不复还
　　就谢主簿宿
　　季月寒气重滋兰错无芳北风漂夜色河凝暠如霜怅哉心神晩烛灭此深堂芰衣如可赠寜湿岨云梁
　　无锡舅相送衔涕别
　　心逺路已迥意满辞未陈曾风漂别葢北云竦征人杯酒怜嵗暮志气非上春若无孤鸟还沥泣何所因
　　当春四韵同【阙】左丞
　　雷萌山中草云煦江上花流烟漾璇景轻风泛凌霞我有幽兰念衔意瞩里斜友人殊未还独慰檐前华
　　感春冰遥和谢中书二首
　　江臯桐始华敛衣望边亭平原何寂寂岛暮兰紫茎芬披好草合流烂新光生冰雪徒皦防此焉空守贞暮意歌上眷怅哉望佳人擥洲之宿莽命为瑶桂因观书术不变学古道恒真若作商山客寄谢丹水濵
　　咏美人春游
　　江南二月春东风转緑苹不知谁家子看花桃李津白雪凝琼貌明珠防绛唇行人咸息驾争拟洛川神
　　征怨
　　荡子从征乆鳯楼箫管闲独枕凋云鬓孤灯损玉顔何日边尘净庭前征马还

　　古诗纪巻八十五
　　钦定四库全书
　　古诗纪巻八十六　　　　明　冯惟讷　撰
　　梁第十三
　　江淹【二】
　　襍体三十首【并序】
　　夫楚謡汉风既非一骨魏制晋造固亦二体譬犹蓝朱成彩襍错之变无穷宫角为音靡曼之态不极故蛾眉讵同貌而俱动于魄芳草寜共气而皆悦于魂不其然欤至于世之诸贤各滞所迷莫不论甘而忌辛好丹而非素岂所谓通方广恕好逺兼爱者哉乃及公干仲宣之论家有曲直安仁士衡之评人立矫抗况复殊于此者乎又贵逺贱近人之常情重耳轻目俗之恒蔽是以邯郸托曲于李竒士季假论于嗣宗此其效也然五言之兴谅非敻古但关西邺下既巳罕同河外江南颇为异法故黄经纬之辨金碧浮沈之殊仆以为亦各具【选作合其】美兼善而巳今作三十首诗斆其文体虽不足品藻渊流庶亦无乖商防云尔
　　古离别
　　逺与君别者乃至鴈门关黄云蔽千里游子何时还送君如昨日檐前露已团不惜蕙草晩所悲道里寒君在天一涯妾身长别离愿一见顔色不异琼树枝兎丝及水萍所寄终不移
　　李都尉陵从军
　　樽酒送征人踟蹰在亲宴日暮浮云滋握手泪如霰悠悠清水川嘉鲂得所荐而我在万里结友【一作发】不相见袖中有短书愿寄双飞燕
　　班婕妤咏扇
　　纨扇如团月出自机中素画作秦王女乗鸾向烟雾彩色世所重虽新不代故窃愁凉风至吹我玉阶树君子恩未毕零落在中路
　　魏文帝曹丕游宴
　　置酒坐飞阁逍遥临华池神飚自逺至左右芙蓉披緑竹夹清水秋兰被幽崖月出照园中冠佩相追随客从南楚来为我吹参差渊鱼犹伏浦聼者未云疲髙文一何绮小儒安足为肃肃广殿阴雀声愁北林众賔还城邑何用慰我【一作吾】心
　　陈思王曹植赠友
　　君王礼英贤不恡千金璧双阙指驰道朱宫罗第宅从容冰井台清池映华薄凉风荡芳气碧树先秋落朝与佳人期日夕望青阁褰裳摘明珠徙倚拾蕙若眷我二三子辞义丽金艧延陵轻寳劒季布重然诺处富不忘贫有道在葵藿
　　刘文学桢感懐
　　苍苍山中桂团团霜露色霜露一何紧桂枝生自直橘柚在南国因君为羽翼谬防圣主私许身文墨职丹彩既已过敢不自雕饰华月照芳池列坐金殿侧微臣固受赐鸿恩良未测
　　王侍中粲懐徳
　　伊昔值世乱秣马辞帝京既伤蔓草别方知枤杜情崤函荡【选作复】丘墟冀阙缅纵横倚棹泛泾渭日暮山河清蟋蟀依素【选作桑】野严风吹枯茎鹳鹢在幽草客子泪已零去乡三【一作二】十载幸遭天下平贤主降嘉赏金貂服缨侍晏出河曲飞葢游邺城朝露竟几何忽如水上萍君子笃恩【选作惠】义柯叶终不倾福履既所绥千载垂令名
　　嵇中散康言志
　　曰余不师训潜志去世尘逺想出宏域髙歩超常伦灵鳯振羽仪戢景西海濵朝食琅玕实夕饮玉池津处顺故无累养徳乃入神旷哉宇宙惠云罗更四陈哲人贵识义大雅明庇身庄生悟无为老氏守其真天下皆得一名实乆相賔咸池飨爰居钟鼓或愁辛栁惠善直道孙登庶知人写懐良未逺感赠以书绅
　　阮歩兵籍咏懐
　　青鸟海上游鸴斯蒿下飞浮沈不相宜羽翼各有归飘飘可终年【一作极】沆【一作滉】瀁安是非朝云乘变化光耀世所希精衞衔木石谁能测幽微
　　张司空华离情
　　秋月映帘栊悬光入丹墀佳人抚鸣琴清夜守空帷兰径少行迹玉台生网丝庭树发红彩闺草含碧滋延伫整绫【一作罗】绮万里赠所思愿垂湛露惠信我皎日期
　　潘黄门岳述哀
　　青春速天机素秋驰白日美人归重泉凄怆无终毕殡宫已肃清松栢转萧瑟俯仰未能弭寻念非但一抚衿悼寂寞恍然若有失明月入绮牕髣髴想蕙质销忧非萱草永懐寄梦寐梦寐复冥冥何由觌尔形我慙北海术尔无帝女灵驾言出逺山徘徊泣松铭雨絶无还云华落岂留英日月方代序寝兴何时平
　　陆平原机羇宦
　　储后降嘉命恩纪被微身明发眷桑梓永叹懐宻亲流念辞南澨衔怨别西津驱马遵淮泗旦夕见梁陈服义追上列矫迹厠宫臣朱黻咸髦士长缨皆俊民契阔承华内绸缪逾【选作越】嵗年日暮聊总驾逍遥观洛川殂殁【选作徂役】多拱木宿草凌寒烟游子易感慨踯躅还自怜愿言寄三鸟离思非徒然
　　左记室思咏史
　　韩公沦卖药梅生隠市门百年信荏苒何为【选作用】苦心魂当学衞霍将建功在河源珪组贤君眄青紫明主恩终军才始达贾谊位方尊金张服貂冕许史乗华轩王矦贵片议公卿重一言太平多欢娱飞葢东都门顾念张仲蔚蓬蒿满中园
　　张黄门协苦雨
　　丹霞蔽阳景绿泉涌隂渚水鹳巢层甍山云润柱础有弇兴春节愁霖贯秋序爕爕凉叶夺戾戾飔风举髙谈翫四时索居慕俦侣青苕【选作苔】日夜黄芳蕤成宿楚嵗暮百虑【集作忧】交无以慰延伫
　　刘太尉琨伤乱
　　皇晋遘阳九天下横氛雾秦赵值薄蚀幽并逢虎据伊余荷宠灵感激狥驰骛虽无六竒术冀与张韩遇寗戚扣角歌桓公遭乃举荀息冐险难实以忠贞故空令日月逝愧无古人度饮马出城濠北望沙漠路千里何萧条白日隐寒树投袂既愤懑抚枕懐百虑功名惜未立发已改素时哉茍有防治乱惟冥数
　　卢郎中谌感交
　　大厦须异材廊庙非庸器英俊着世功多士济斯位眷顾成绸缪乃与时髦匹姻媾乆不亏【选作虚】契阔岂但一逢厄既已同处危非所恤常慕先达槩观古论得失马服为赵将疆场得清谧信陵佩魏印秦兵不敢出慨无握中防徒慙素丝质羇旅去旧京【一作乡】感遇逾琴瑟自顾非杞梓勉力在无逸更以畏友朋滥吹乖名实
　　郭农璞游仙
　　崦山多灵草海濵饶竒石偃蹇寻青云隠沦驻精魄道人读丹经方士链玉液朱霞入牕牖曜灵照空隙傲睨摘木芝陵波采水碧眇然万里游矫掌望烟客永得安期术岂愁蒙汜迫
　　孙廷尉绰襍述
　　太素既已分吹万着形兆寂动茍有源因谓殇子夭道丧渉千载津梁谁能了思乗扶揺翰卓然凌风矫静观尺棰义理足未尝少冋冋秋月明凭轩咏尧老浪迹无蚩妍然后君子道领略归一致南山有绮皓交臂乆变化传火乃薪草亹亹思清胷中去机巧物我俱忘懐可以狎鸥鸟
　　许征君询自叙
　　张子闇内机单生蔽外像一时排冥筌泠然空中赏遣此弱丧情资神任独往采药白云隈聊以肆所养丹葩曜芳蕤绿竹隂闲敞苕苕寄意胜不觉凌虚上曲櫺激鲜飚石室有幽响去矣从所欲得失非外奬至哉操斤客重明固已朗五难既洒落超迹絶尘网
　　殷东阳仲文兴瞩
　　晨游任所萃悠悠蕴真趣云天亦辽亮时与赏心遇青松挺秀蕚惠色出乔【集作芳】树极眺清波深缅映石璧素莹情无余滓拂衣释尘务求仁既自我风岂外慕直置忘所宰萧散得遗虑
　　谢仆射混游览
　　信矣劳物化忧襟未能整薄言遵郊衢总辔出台省凄凄节序髙寥寥心悟永时菊耀岩阿云霞冠秋岭眷然惜良辰徘徊践落景巻舒虽万绪动复归有静曾是廹桑榆嵗暮从所秉丹壑不可攀忘懐寄匠郢
　　陶征君濳田居
　　种苗在东臯苗生满阡陌虽有荷鉏倦浊酒聊自适日暮巾柴车路闇光已夕归人望烟火稚子候檐隙问君亦何为百年防有役但愿桑麻成蚕月得纺绩素心正如此开迳望三益
　　谢临川灵运游山
　　江海经邅廻山峤备盈缺灵境信淹留赏心非徒设平明登云峰杳与庐霍絶碧障长周流金潭恒澄彻洞林带晨霞石壁映初晣乳窦既滴沥丹井复寥泬嵓防转竒秀岑崟还相蔽赤玉隠瑶溪云锦被沙汭夜闻猩猩啼朝见鼯防逝南中气候暖朱华凌白雪幸游建徳乡观竒经禹穴身名竟谁辨图史终磨灭且泛桂水潮映月游海澨摄生贵处顺将为智者说
　　顔特进延之侍宴
