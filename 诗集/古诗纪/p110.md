<!-- { "loadSidebar": true } -->
　　长相思二首【襍言】
　　长相思乆离别美人之逺如雨絶独延伫心中结望云云去逺望鸟鸟飞灭空望终若斯珠泪不能雪
　　长相思乆别离所思何在若天垂郁陶相望不得知玉阶月夕映罗帐风夜吹长思不能寝坐望天河移
　　咏霜
　　驷见视干度钟鸣测地机秋冬交代序申霜白绥绥原野生暮霭堦墀散夕霏徘徊总严气怅望沦清辉平台寒月色池水怆风威凝隂同徂夜遰鴈独归飞萦丛乱芜絶繁林纷巳稀贞松非受令芳草徒具腓
　　太庙斋夜
　　防斋谢纷华【一作黩】寂寥清庙静肃襟视牲盛端服侍严省
　　咏跃鱼应诏
　　戢鳞隐繁藻颁首承渌漪何用游溟澥且跃天渊池栁恽【字文畅河东解人也少有志学工为诗善尺牍齐竟陵王引为法曹叅军累迁太子洗马试守鄱阳相还除骠骑从事中郎武帝至京邑恽谒石头以为冠军将军征东府司马天监初除长史累迁左民尚书广州刺史征为秘书监复为呉兴太守为政清静民吏懐之感疾卒】
　　江南曲
　　汀洲采白苹日暖江南春洞庭有归客潇湘逢故人故人何不返春花复应【一作将】晩不道新知乐祗言行路逺
　　长门怨
　　玉壶夜愔愔应门重且深秋风动桂树流月揺轻隂绮檐清露溽【一作滴】网戸思虫吟叹息下兰閤含愁奏雅琴何由鸣晓佩复得抱宵衾无复金屋念岂照长门心
　　度关山
　　少长【一作长安】倡家女出入燕南垂唯持德自美本以容见知旧闻关山逺何事总金羁妾心日巳乱秋风鸣细枝
　　起夜来
　　城南断车骑阁道覆青埃露华光翠网月影入兰台洞房且莫掩应门或复开飒飒秋桂响非君起夜来
　　独不见
　　别岛望云台天渊临水殿芳草生未积春花落如霰出从张公子还过赵飞燕奉帚长信宫谁知独不见
　　芳林篇
　　芳林晔兮发朱荣时既晩兮随风零随风零兮返无期安得阳华遗所思
　　赠呉均三首
　　寒云晦沧洲奔潮溢南浦相思白露亭永望秋风渚心知别路长谁【一作不】谓若燕楚关日辽絶如何【一作何因】附行旅愿作野飞鸟飘然自轻举
　　逺游济伊洛秣马度清漳邯郸饶【一作有】美女艶色含春芳鼔瑟未成曲踏屣【一作蹀履】复翺翔我本游客子情爱在淮阳新知谁不乐念旧苦人肠
　　夕宿飞狐关晨登碛砾坂形为戎马倦思逐征旗逺边城秋霰来寒乡春风晩始信陇雪轻渐觉寒云巻徭役命所当念子加餐饭
　　襍诗
　　云轻草色转草绿晨芳归山墟罢寒晦园泽闰朝晖春心多感动睹物情复悲自君之去矣兰堂罢鸣机徒知游宦是不念别离非
　　七夕穿针
　　代马秋不归缁纨无复绪迎寒理衣缝映月抽纎缕的皪愁睇光连娟思睂聚清露下罗衣秋风吹玉柱流隂稍巳多【一作流景对秋夕】余光欲谁与【一作难取】
　　咏蔷薇
　　当戸种蔷薇枝叶太葳蕤不揺香已乱无风花自飞春闺不能静开匣理明妃曲池浮采采斜岸列依依或闻好音度时见衔泥归且对清酤湛其余任是非
　　奉和竟陵王经刘瓛墓下
　　西河寂髙业北海望清尘音徽谁与寄尚徳在伊人遗文重昭晣絶绪复纷纶露华白朝日兰生无乆春芳猷动渊思抚轼履髙辰山风起寒木野雀乱秋榛垅草时易宿素轨邈难遵
　　捣衣诗五首
　　【南史曰恽以贵公子且有令名少工篇什为诗云亭臯木叶下陇首秋云飞王融见而嗟赏】
　　孤衾引【一作纷】思绪独枕怆【一作怅】忧端深庭秋草绿髙门白露寒思君起清夜促柱奏幽兰不怨飞蓬苦徒伤蕙草残
　　行役滞风波游人淹不归亭臯木叶下陇首秋云飞寒园夕鸟集思牖草虫悲嗟矣当春服安见御冬衣鹤鸣劳永叹采菉伤时暮念君方逺游望【艺文作贱】妾理纨素秋风吹绿潭明月悬髙树佳人饰净容招擕从所务歩櫩杳不极离堂肃已扄轩髙夕杵散气爽夜碪鸣瑶华随歩响幽兰逐袂生踟蹰理金翠容与纳宵清泛艶廻烟防渊旋鹤文凄凄合欢袖冉冉兰麝芬不怨杼轴苦所悲千里分垂泣送行李倾首迟归云
　　咏席
　　照日汀洲际揺风渌潭侧虽无独蠒轻幸有青袍色罗袖少轻尘象牀多丽饰愿君兰夜饮【玉台作夜阑】佳人时宴息
　　从武帝登景阳楼【以下阙文】
　　【南史曰武帝与宴必诏恽赋诗尝和武帝登景阳楼篇深见赏美当时咸共称传】
　　太液沧波起长杨髙树秋翠华承汉逺雕辇逐风游
　　赠呉均二首
　　山桃落晩红野蕨开初紫云日自清明苹芷齐靃靡离念已郁陶物华复如此
　　秋风度关陇楚客奏归音飒飒避霜叶离离山塞禽

　　古诗纪巻八十九
　　钦定四库全书
　　古诗纪巻九十　　　　　明　冯惟讷　撰
　　梁第十七
　　庾肩吾【字子慎新野人八嵗能赋诗初为晋安王常侍王为太子兼通事舍人除安西湘东二王录事叅军累迁中庶子初简文帝在藩雅好文士肩吾亦预其选简文即位肩吾为度支尚书侯景矫诏遣肩吾喻当阳公大心寻举州降肩吾因逃赴江陵未几歴江州刺史领义阳太守卒】乐府
　　长安有狭斜行
　　长安有曲陌曲陌不容幰路逢双绮襦问君居近逺我居临御沟可识不可求长子登麟阁次子侍龙楼少子无髙位聊从金马游三子俱来下左右若川流三子俱来入髙轩映彩旒三子俱来宴玉柱击清瓯大妇襞云裘中妇巻罗帱少妇多艶冶花钿系石榴夫君且安坐欢娱方未周
　　赋得有所思
　　佳期竟不归春日坐芳菲拂匣看离镜【一作扇】开箱见别衣井梧生未合宫槐巻复稀不及衘泥燕从来相逐飞
　　有所思【乐府作昭明】
　　佳人逺于隔乃在天一方望望江山阻悠悠道路长别前秋叶落别后春花芳雷叹一声响雨泪忽成行帐望情无极倾心还自伤
　　洛阳道
　　徼道临河曲层城傍洛川金门才出栁桐井半含泉日起罘罳外车廻防阙前潘生时未返遥心徒眷然
　　赋得横吹曲长安道
　　桂宫连复道黄山开广路逺听平陵钟遥识新丰树合殿生光彩离宫起烟雾日落歌吹还【一作回】尘飞车马度
　　以妾换马
　　渥水出腾驹湘川实应图来从西北道去逐东南隅琴声悲玉匣山路泣蘼芜似鹿将含笑千金防不俱
　　陇西行
　　借问陇西行何当驱马征草合前迷路云浓后暗城寄语幽闺妾罗袖勿空萦
　　未央才人歌
　　从来守未央转欲讶春芳朝风凌日色夜月夺灯光相逢傥游豫暂为巻衣裳
　　侍宴应令【以下诗】
　　副君时暇豫曾城聊近游清池写飞阁踈树出龙楼北陆氷方壮西园春欲周梅心芳屡动蒲节促难抽徒然欣并命无以厠应刘
　　侍宴宣猷堂应令
　　副君徳将圣陈王才掞天归来宴平乐置酒对林泉鑪香杂山气殿影入池涟艶舞时移节新歌屡上弦聼曲慙廻顾思经徒欲眠
　　侍宴宣猷堂湘东王应令
　　陈王骖驾反副后西园游并命登飞阁列坐对芳洲桂岩逢暮序菊水值穷秋竹迳箫声发桐门琴曲愁【一作幽】徒奉文成诵空知思若抽
　　侍宴饯湘州刺史张续
　　洞庭资善政层城送逺离九歌扬妙舞八桂动芳枝雨足飞春殿云峰入夏池郢路方辽逺湘山转蔽亏何当好风日极望长沙垂
　　侍宴饯张孝总应令【外编作吴均者非】
　　层台临廻涨耿耿晴烟上欲送分符人翻似河隄望寒云暗积水秋雨防重嶂别念动神襟华文切离贶慙无寡和曲空陪郢中唱
　　三日侍兰亭曲水宴
　　防星依夜动銮驾总朝游旌门临苑树相风出鳯楼春生露泥泥天覆云油油桃花舒玉涧栁叶暗金沟禊川分曲洛帐殿掩芳洲踊跃頳鱼出参差綘枣浮百戏俱临水千钟共逐流
　　九日侍宴乐游苑应令
　　辙迹光周颂廵游盛夏初钩陈万骑转阊阖九闗通秋晖逐行漏朔气绕相风献寿重阳节廻銮上苑中疏山开辇道间树出离宫玉醴吹岩【一作承苑】菊银牀落井桐御梨寒更紫仙桃秋转红饮羽山西射浮云冀北骢尘飞金埒满叶破栁条空腾猨疑矫箭惊鴈避虚弓雕材滥杞梓花绶接鹓鸿愧乏天庭藻徒参文雅雄
　　从皇太子出圃应令
　　春光起丽谯屣歩陟山椒阁影临飞葢鸎鸣入洞箫水还登故渚树长防前桥緑荷生绮叶丹藤上细苗顾循慙振藻何用拟琼瑶
　　奉和泛舟汉水往万山应教
　　桂棹桬棠船飘扬横大川映岩沈水底激浪起云边逈岸髙花发春塘细栁悬陪歌承睿赏接醴侍恩筵谁云李与郭独得似神仙
　　山池应令【简文有山池诗】
　　阆苑秋光暮金塘牧【疑作收】潦清荷低芝葢出浪涌燕舟轻逆湍流棹唱带谷聚笳声野竹交临浦山桐逈出城水逐云峯闇寒随殿影生
　　奉使北徐州叅丞御
　　炎农称巻领唐勋载允恭犹将表世盛尚且号民从未如今圣主比德迈前踪格天垂礼乐寰海置提封枌榆谅昔社方门有旧墉故乡深帝念廵狩及时雍禁园周百里离宫即九重浮桥还泻渭抗殿本疏龙过沛追乡饮归宛盛礼容千金登禹膳万寿献尧钟依然对白水眷言懐赤松廻天随辇道驻日逐戈锋路逺大风积山长佳气浓年光正婉娩春树转丰茸竹叶含初箨蓂枝发早藂瑞木翻无鸟祥花更少蜂咸英起云鳯率舞间笙镛海鸥时出没江鱏乍噞喁云边开巩树雾里识嶤峯小人滥趋走虚薄愧无庸皇恩不可报河清徒易逢
　　和卫尉新渝侯廵城口号【简文帝王筠同赋】
　　维城寄右戚廵警属勤王南瞻通防岸北眺指横茫入汉飞延阁临云出建章歩逐天津逺城随秋夜长露槐落金气风寮上新凉【阙】
　　游甑山【苑诗类选作沈约者非】
　　平子去巳乆余风今复追未必游春草王孙自不归路髙村反出林长鸟更稀寒云间石起秋叶下山飞西河方阅训讵得解朝衣
　　蔬圃堂【梁武帝有天安寺蔬圃堂诗】
　　北宫【一作堂】多暇豫时驾总銮镳路静繁葭撤轮移羽葢飘临空坐飞观回首望浮桥风长曙钟近地逈洛城遥疎林不碍日涸浦暂通潮徒然等宾从并作愧羣僚
　　寻周处士让
　　试逐赤松游披林对一邱梨红大谷晩桂白小山秋石镜菱花发桐门琴曲愁【一作遒】飞泉疑度雨云积似重楼王孙若不去山中定可留
　　赋得叔夜
　　山林重明灭风月临嚣尘著书惟隐士谈止谷神鴈重翻伤性蚕寒更养身广陵余故曲山阳有旧隣俗俭寜妨患才多反累身寄言山吏部无以助庖人
　　和太子重云殿受戒
　　皇明执东曜帝扆居北辰小乘开治道大觉拯苍民殊涂同义路分流合智津传香引上徳列伎进名臣连阁翻如畵图云更似真镜山衔殿影梅梁落梵尘苑桂恒留雪天花不待春万年逢瑞应千生值法身天衣初拂石豆火欲燃薪重善终无报【一作无论报】轻毛庶有因
　　咏同防寺浮图【和简文下同】
　　望园临奈苑王城对邺宫还从飞阁内遥见崛山中【崛山耆崛山也】天衣疑拂石鳯翅欲凌空云甍犹带雨莲井不生桐盘承云表露铃揺天上风月出琛含采天晴幡带虹周星疑更落汉梦似今通我后情【艺文作懐】初照不与伊川同方应捧马出永得离尘防
　　赛汉髙庙
　　昔在唐山曲今承紫贝坛寜知临楚岸非复望长安野旷秋先动林髙叶早残尘飞逺骑没日徙【一作过】半峰寒徒然仰成诵终用试才难
　　乱后经夏禹庙
