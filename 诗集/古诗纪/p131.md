<!-- { "loadSidebar": true } -->
　　【南史曰梁武帝天监元年十一月立长子统爲皇太子时民间有谣按鹿子开者反语爲来子哭也后太子果薨是时长子欢爲徐州刺史以嫡孙次应嗣位而帝意在晋安王犹豫未决及立晋安王爲皇太子而欢止封豫章郡王还任谣言心徘徊者未定也城中诸少年逐欢归去来者复还徐方之象也统即昭明太子也】
　　鹿子开城门城门鹿子开当开复未开使我心徘徊城中诸少年逐欢归去来
　　雍州童谣
　　【南史曰萧范梁武帝之从子也都督雍州刺史抚循将士尽得欢心时论者谓范欲爲贼又童谣云云然卒无验】
　　莫怱怱且寛公谁当作天子草覆车边巳
　　大同中童谣
　　【南史曰侯景涡阳之败遣人求锦朝廷给之青布其后皆用爲袍色尚青景乗白马青丝爲辔欲以应谣】
　　青丝白马夀阳来
　　侯景时童谣
　　【南史曰侯景既克建邺修饰台城及朱雀宣阳等门童谣曰】
　　的脰乌拂朱雀还与吴
　　又
　　脱青袍着芒屩荆州天子挺应着
　　江陵谣
　　【南史曰侯景既诛传首至江陵元帝命枭于市三日然后煑而漆之以付武库先是江陵谣言云云景首既至元帝付李季长宅宅东即苦竹町也既加鼎镬即用市南水焉】
　　苦竹町市南有好井荆州军杀侯景
　　梁童谣
　　【南史曰临贺王正德与侯景同逆其后梁室倾覆既由正德百姓至闻临贺郡名亦不欲道童谣云云其恶之如此】
　　宁逢五虎入市不欲见临贺父子
　　北童谣
　　【南史曰齐遣柳逹摩领兵侵梁陈霸先命侯安都败之逹摩谓众曰顷在北童谣云云侯景服青巳倒于此今吾徒衣黄岂谣言验邪】
　　石头两裆青复黄
　　童谣
　　【南史曰梁兵既胜齐兵中以赏俘贸酒者一人裁得一醉先是童谣曰】
　　虏万夫入五湖城南酒家使虏奴
　　梁末童谣
　　【南史曰梁末有童谣及王僧辨灭説者以爲僧辨本乗巴马以系侯景马上郎王字也尘谓陈也江东谓羖羊角爲皁荚隋氏姓杨杨羊也言陈终灭于隋也】
　　可怜巴马子一日行千里不见马上郎但有黄尘起黄尘汚人衣皁荚相料理
　　省中语
　　【南史曰贺琛仕梁爲散骑常侍领尚书左丞参礼仪事每进见武帝与语常移晷刻故省中语云云琛容止闲雅故时人呼之】
　　上殿不下有贺雅
　　王彬歌
　　【南史曰王彬好文章习篆与志齐名时人爲之语曰】
　　三眞六草爲天下宝
　　三何歌二首
　　【南史曰何思澄与宗人逊及子朗俱擅文名时人语云云思澄闻之曰此言误耳如不然固当归逊思澄意谓宜在巳也】
　　东海三何子朗最多
　　人中爽爽有子朗【子朗字世明有才思】
　　鲍佐谣
　　【南史曰鲍正爲湘东王五佐好交游无日不适人人爲之语曰】
　　无处不逢乌噪无处不逢鲍佐
　　古诗纪巻一百七
　　钦定四库全书
　　古诗纪巻一百八　　　　明　冯惟讷　撰
　　陈第一
　　后主【讳叔宝字元秀宣帝子即位之后荒于酒色不恤政事而盛修宫室刑罚酷滥隋文帝命将南征兵败入隋见宥给赐甚厚仁寿四年终于洛阳】
　　乐府
　　采桑【以下五言】
　　春楼髻梳罢南陌竞相随去后花丛散风来香处移广袖承朝日长鬟碍聚枝柯新攀易断叶嫩摘前萎采蘩钩手弱防汗杂妆垂不应归独早堪为使君知
　　日出东南隅行
　　重轮上瑞晖西北照南威南威年二八开牖敞重闱当垆送客去上苑逐春归髩下珠胜月牕前云带衣红裙结未解緑绮自难徽
　　三妇艳词十一首
　　大妇避秋风中妇夜牀空小妇初两髻含娇新脸红得意非霰日可怜那可同
　　大妇西北楼中妇南陌头小妇初妆防回睂对月钩可怜还自觉人看反更羞
　　大妇主【一作弄】缣机中妇裁春衣小妇新妆冶拂匣动琴徽长夜理清曲余娇且未归
　　大妇妬蛾睂中妇逐春时小妇最年少相望卷罗帏罗帏夜寒巻相望人来迟
　　大妇上髙楼中妇荡莲舟小妇独无事拨帐掩娇羞丈夫应自解更深难道留
　　大妇初调筝中妇饮歌声小妇春妆罢弄月当宵楹季子时将意相看不用争
　　大妇爱恒偏中妇意常坚小妇独娇笑新来华烛前新来诚可惑为许得新怜
　　大妇酌金杯中妇照妆台小妇偏妖冶下砌折新梅众中何假问人今最后来
　　大妇怨空闺中妇夜偷啼小妇独含笑正柱作乌栖河低帐未掩夜夜画睂齐
　　大妇正当垆中妇裁罗襦小妇独无事淇上待吴姝鸟归花复落欲去却踟蹰
　　大妇年十五中妇当春戸小妇正横陈含娇情未吐所愁晓漏促不恨灯销炷
　　飞来双白鹤
　　朔吹已萧瑟愁云屡合开冬辛苦地白鹤从风催音响已清切毛羽复残摧飞来进【阙】　但为失双回傥逢哙参徳当共衔珠来
　　采莲曲
　　相催暗中起妆前日已光随宜巧注口薄落防花黄风住疑衫宻舩小畏裾长波文散动檝菱花拂度航低荷乱翠影采袖新莲香归时会被唤且试入兰房
　　昭君怨
　　图形汉宫里遥聘单于庭狼山聚云暗龙沙飞雪轻笳吟度陇笛转出关呜啼妆寒叶下愁睂塞月生只余马上曲犹作别时声
　　朱鹭
　　参差蒲未齐沈漾若浮緑朱鹭戯苹藻裵徊流涧曲涧曲多岩树逶迤复断续振振虽以明汤汤今又瞩
　　巫山髙
　　巫山巫峡深峭壁耸春林风岩朝蕋落雾岭晚猨吟云来足枕雨过非感琴仙姬将夜月度影自浮沈
　　有所思三首【选诗拾遗作望逺】
　　荡子好兰期留人独自思落花同泪脸初月似愁睂阶前看草蔓牕中对网丝不言千里别【一作望】复是三春时杳杳与人期遥遥有所思山川千里间风月两边时相对春那剧相望景偏迟当由分别乆梦来还自疑佳人在北燕相望渭桥边团团落日树耿耿曙河天愁多明月下泪尽鴈行前别心不可寄惟余琴上弦
　　雉子斑
　　四野秋原暗十歩啄方前雊声风处逺翅影云间连箭射妖姬笑裘值盛明然已足南皮赏复会北宫篇
　　临髙台
　　晚景登髙台回望春光来雾浓山后暗日落云傍开烟里看鸿小风来望叶回临牕已响吹极眺且倾杯
　　陇头
　　陇头征戍客寒多不识春惊风起嘶马苦雾杂飞尘投钱积石水敛辔交河津四靣夕氷合万里望佳人
　　陇头水二首
　　塞外飞蓬征陇头流水鸣漠处扬沙暗波中燥叶轻地风冰易厚寒深溜转清登山一回顾幽咽动边情髙陇多悲风寒声起夜丛禽飞暗识路鸟转逐征蓬落叶时惊沫移沙屡拥空囘头不见望流水玉门东
　　折杨栁二首
　　杨栁动春情倡园妾屡惊入楼含粉色依风杂管声武昌识新种官渡有残生还将出塞曲仍共【玉台作仍作】胡笳鸣
　　长条黄复緑垂丝宻且繁花落幽人径歩隠将军屯谷暗宵钲响风髙夜笛喧聊持暂攀折空足忆中园
　　关山月二首
　　秋月上中天回【一作回】照关城前晕缺随灰减光满应珠圆带树还添桂衔峰乍似复教征戍客长怨乆连翩戍边歳月乆恒悲望舒耀城遥接晕髙涧风连影揺寒光带岫徙冷色含山峭看时使人忆为似娇娥照
　　洛阳道五首
　　諠哗照邑里遨游出洛京霜枝嫩栁发水堑薄苔生停鞭囘去影驻轴敞前甍台上经相识城下屡逢迎踟蹰还借问只重未知名
　　日光朝杲杲照耀东京道雾带城楼开啼侵曙色早佳丽娇南陌香气含风好自怜钗上缨不叹河边草建都开洛汭中地乃城阳纵横肆八逹左右辟康庄铜沟飞栁絮金谷落花光忘情伊水侧税驾河桥傍百尺瞰金埒九衢通玉堂栁花尘里暗槐色露中光游侠幽并客当垆京兆妆向夕风烟晚金羁满洛阳青槐夹驰道御水映铜沟逺望凌霄阙遥看井干楼黄金弹侠少朱轮盛彻侯桃花杂渡马纷披聚陌头
　　长安道
　　建章通未央长乐属明光大道移甲第甲第玉为堂游荡新丰里戏马渭桥傍当垆晚留客夜夜苦红妆
　　梅花落二首
　　春砌落芳梅飘零上鳯台拂妆疑粉散逐溜似萍开映日花光动迎风香气来佳人早挿髻试立且裵徊杨栁春楼边车马飞尘烟连娉乌孙伎属客单于毡鴈声不见书蚕丝欲断欲持塞上蕋试立将军前
　　紫骝马二首
　　嫖姚紫塞归蹀红尘飞玉珂鸣广路金络耀晨辉盖转时移影香动屡惊衣禁门犹未闭连骑恣相追【一作莫相违】
　　蹀紫骝马照耀白银鞍直去黄龙外斜趋莵端垂鞬还细栁扬尘归上兰红脸桃花色客别重羞看
　　雨雪曲
　　长城飞雪下边关地籁吟蒙蒙九天暗霏霏千里深树泠月恒少山雾日偏沈况听南归鴈切思胡笳音
　　刘生
　　游侠长安中置驿过新丰撃钟蒲璧磬鸣杨叶弓孟公正惊客朱家始卖僮羞作荆卿笑捧剑出辽东
　　饮马长城窟行
　　征马入他乡山花此夜光离羣嘶向影因风屡动香月色含城暗秋声杂塞长何以酬天【一作君】子马革报疆塲
　　杨叛儿曲【拾遗作隋越王京洛行】
　　青春上阳月结伴戯京华龙媒玉珂马凤轸绣香车水映临桥树风吹夹路花日昏欢宴罢相将归狭斜
　　舞娘三首
　　楼上多娇艳当牕并三五争弄游春陌相邀开绣戸转态结红裙含娇拾翠羽留宾乍拂弦托意时移柱淇水变新台春垆当夏开玉靣含羞出金鞍排夜来春日好【一作多】风光寻观向市傍转身移佩响牵袖起衣香
　　估客乐
　　三江结俦侣万里不辞遥恒随鹢首舫屡逐鸡鸣潮
　　三洲歌
　　春江聊一望细草遍长洲沙汀时起伏画舸屡淹留
　　前有一樽酒行
　　殿髙丝吹满日落绮罗鲜莫论朝漏促倾巵待夕筵
　　自君之出矣六首
　　自君之出矣霜晖当夜明思君若风影来去不曽停自君之出矣房空帷帐轻思君如昼烛懐心不见明自君之出矣不分道无情思君若寒草零落故心生自君之出矣尘网暗罗帷思君如落日无有暂还时自君之出矣緑草遍堦生思君如夜烛垂泪着鸡鸣自君之出矣愁顔难复覩思君如蘗条夜夜只交苦
　　玉树后庭花【以下七言】
　　【隋书乐志曰陈后主于清乐中造黄骊留及玉树后庭花金钗两髩垂等曲与幸臣等制其歌词绮艳相髙极于轻荡男女唱和其音甚哀】
　　丽宇芳林对髙阁新妆艳质本倾城映戸凝娇乍不进出帷含态笑相迎妖姬脸似花含露玉树流光照后庭
　　乌栖曲三首
　　陌头新花歴乱生叶里啼鸟送春情长安游侠无数伴白马骊珂路中满
　　金鞍向暝欲相连玉靣俱要来帐前含态眼语悬相觧【音蟹】翠带罗裙入为觧
　　合欢襦薰百和香牀中被织两鸳鸯乌啼汉没天应曙只持懐抱送郎去
　　东飞伯劳歌
　　池侧鸳鸯春日鸎緑珠绛树相逢迎谁家佳丽过淇上翠钗绮袖波中漾雕轩绣戸花恒发珠帘玉砌移明月年时二七犹未笄转顾流盼鬟髩低风飞蕋落将【一作时】何故可惜可怜空掷度
　　长相思二首【以下襍言】
　　长相思乆相忆关山征戍何时极望风云絶音息上林书不归回文徒自织羞将别后靣还似初相识
　　长相思怨成悲蝶萦草树连丝庭花飘散飞入帷帷中看只影对镜敛双睂两见同见【玉台作望】月两别共春时
　　古曲
　　桂钩影桂枝开紫绮袖逐风回日明珠色偏亮叶尽衫香更来
　　独酌谣四首
　　序曰齐人淳于髠善为十酒偶效之作独酌謡
