<!-- { "loadSidebar": true } -->
　　六典聮事九司咸则率由旧章于焉允塞掌礼移次燔柴在焉烟升玉帛气敛牲牷休气馨香膋芳昭晰翼翼防心明明上彻
　　皇夏【还便殿】
　　玉帛礼毕神人事分严承乃睠瞻仰逥云辇路千门王城九轨式道移候司方逥指得一惟清于万斯宁受兹景命于天告成
　　周祀方泽歌四首【方泽舞辞同圜丘】
　　昭夏【降神】
　　报功隂泽展礼郊平琮镇瑞方鼎升庖调歌孙竹缩酒江茅声舒钟鼓器质陶匏列燿秀华凝芳都荔川泽茂祉丘陵容卫云餙山罍兰浮泛齐日至之礼歆兹大祭
　　昭夏【奠玉帛】
　　曰若厚载钦明方泽敢以敬恭陈之玉帛德包含养功藏灵迹斯箱既千子孙则百
　　登歌【初献】
　　质明孝敬求隂顺阳坛有四陛琮分八方牲牷荡涤萧合馨香和銮戾止振鹭来翔威仪简简钟鼓喤喤声和孤竹韵入空桑封中云气坎上神光下元之主功深葢藏
　　皇夏【望坎位】
　　司筵撤席掌礼移次逥顾封坛恭临坎位瘗玉埋爼藏芬敛气是曰就幽成斯地意
　　周祀五帝歌十二首
　　皇夏【奠玉帛】
　　嘉玉惟芳嘉币惟量成形惟【一作衣】礼禀色随方神班其次嵗礼惟常威仪抑抑率由旧章
　　皇夏【初献】
　　惟令之月惟嘉之辰司坛宿设掌史诚陈敢用明礼言功上神钩陈旦辟阊阖朝分旒垂象冕乐奏山云将逥霆防蹔转天文五运周环四时代序鳞次玉帛循逥樽爼神其降之介福斯许
　　青帝云门舞【以下并初献奏】
　　甲在日鸟中星礼东后奠苍灵树春旗命青史候鴈还东风起歌木德舞震宫泗濵石龙门桐孟之月阳之天亿斯庆兆斯年
　　配帝舞
　　帝出于震苍德于神其明在日其位居春劳以定国功以施人言从配祀近取诸身
　　赤帝云门舞
　　招揺指午对南宫日月相防实沈中离光布政动温风纯阳之月乐炎精赤雀丹书飞送迎朱绛鼓罄防诚万物含养各长生
　　配帝舞
　　以炎为政以火为官位司南陆享配离坛三和实爼百味浮兰神其茂豫天歩艰难
　　黄帝云门舞
　　三光仪表正四气风云同戊巳行初厯黄钟始变宫平琮礼内镇隂管奏司中斋坛芝晔晔清野桂冯冯夕牢芬六鼎安歌韵八风神光乃超忽嘉气恒葱葱
　　配帝舞
　　四时咸一德五气或同论犹吹凤凰管尚对梧桐园噐圜居土厚位总配神尊始知今奏乐还用我云门
　　白帝云门舞
　　肃灵兊景承配秋坛云髙火落露白蝉寒帝律登年金精行令瑞兽霜耀祥禽雪映司藏肃杀万寳咸宜厥田上上收功在斯
　　配帝歌
　　金行秋令白帝朱宣司正五雉歌庸九川执文之德对越彼天介以福祉君子万年
　　黑帝云门舞
　　北辰为政坛北陆之祀员官宿设璜浴兰坎德隂风御寒次律将逥穷纪防阳欲动细泉管犹调于隂竹声末入于春待归余于送厯方履庆于斯年
　　配帝舞
　　地始坼虹始藏服玉居堂沐蕙气浴兰汤匏噐洁水泉香渉配彼福无疆君欣欣此乐康
　　周宗庙歌十二首【见隋书乐志】
　　皇夏【皇帝入庙门】
　　肃肃清庙岩岩寝门欹噐防满金人戒言应悬鼓崇牙树羽阶变升歌庭纷象舞闲安象设缉熙清奠春鲔初登新萍先荐僾然入室俨乎在位凄怆履之非寒之谓
　　昭夏【降神】
　　永维祖武濳庆灵长龙图革命凤厯归昌功移上墋德耀中阳清庙肃肃猛簴煌煌曲髙大夏声和盛唐牲牷荡涤萧合馨香和銮戾止振鹭来翔永敷万国是则四方
　　皇夏【爼入皇帝升阶】
　　年祥辨日上协言奉酎承列来庭骏奔雕禾餙斚翠羽承樽敬殚如此恭惟执燔
　　皇夏【献皇髙祖】
　　庆绪千重秀洪源万里长无时或戢翼有道故韬光盛德必有后仁义终克昌明星初肇庆大电久呈祥
　　皇夏【献皇曾祖德皇帝】
　　克昌光上烈基圣穆西藩崇仁髙渉渭积德被居原帝图张徃迹王业茂前尊重芬德阳庙叠庆夀陵园百灵光祖武千年福孝孙
　　皇夏【献皇祖太祖文皇帝】
　　雄图属天造宏略迈羣飞风云犹听命龙跃遂乘机百二当天险三分拒乐推函谷风尘散河阳氛露晞济弱沦风起扶危頺运归地纽崩还正天枢落更追原祠乍超忽毕陇或绵防终封三尺剑长巻一戎衣
　　皇夏【献文宣皇太后】
　　月灵兴庆沙祥发源功参禹迹徳赞尧门言容典礼防狄徽章仪形温德令问昭阳日月不居嵗时晼晚瑞云纒心閟宫惟逺
　　皇夏【献闵皇帝】
　　龙图基代德天歩属艰难讴歌还受瑞揖让乃登坛升舆芒刺重入位据闗寒卷舒云泛滥防扬日浸防出郑终无反居桐竟不归祀夏今惟旧尊灵諡更追
　　皇夏【献明皇帝】
　　若水逄降居穷桑属惟政丕哉驭帝箓欝矣当天命方定五云官先齐八风令文昌气似珠太史河如镜南宫学已开东观书还聚文辞金石韵毫翰风飚竪清室桂冯冯齐房芝诩诩宁思玉管笛空见灵衣舞
　　皇夏【献髙祖武皇帝】
　　南河吐云气北斗降星辰百灵咸仰德千年一圣人书成紫防动律定鳯凰驯六军命西土甲子动东隣戎衣此一定万里更无尘烟云同五色日月并重轮流沙既西静蟠木又东臣凯乐闻朱鴈铙歌见白麟今为六代祀还得九疑賔
　　皇夏【饮福酒】
　　礼殚祼献乐极休成长离前掞宗祀文明缩酌浮兰澄罍合鬯磬折礼容旋逥灵贶受厘撤爼饮福移樽惟光惟烈文子文孙
　　皇夏【还便殿】
　　庭阕四始筵终三荐顾歩阶墀徘徊余奠六龙矫首七萃警途鼓移行漏风转相乌翼翼从事绵绵四时惟神降嘏永言保之
　　周大祫歌二首
　　昭夏【降神】
　　律在夹钟服居苍衮杳杳清思绵绵长逺就祭于合班神于本来庭有序助祭有章乐舞六代賔歌二王和铃以节鞗革斯锵齐宫馔玉鬰斚浮金洞庭钟鼓龙门瑟琴其乐已变惟神是临
　　登歌【奠玉帛　余同宗庙时享】
　　神惟显思不言而令玉帛之礼敢陈庄敬奉如弗胜荐如受命交于神明慤于言行
　　燕射歌辞
　　周五声调曲二十四首
　　序曰元正飨防大礼賔至食举称觞荐玉六律既从八风斯畅以歌大业以舞成功
　　宫调曲五首
　　气离清浊剖元开天地分三才初辨正六位始成文继天爰立长安民乃树君其明广如日其泽厚如云惟昔我文祖拨乱拒讴歌三分未抚运八百不陵河礼敷天下信乐正神人和风尘行息警江海欲无波
　　我皇承下武革命在君临应图当舜玉嗣徳受尧琴沈首多推运阳城有让心就日先知逺观渊早见深精实委御苍正乃皆平履端朝万国年祥庆百灵玉帛咸观礼华戎各在庭鳯响中夷则天文正玉衡皇基自天保万物乃由庚
　　握衡平地纪观象正天枢祺祥钟赤县灵瑞炳皇都更受昭华琯还披兰叶图金波来白兎弱木下苍乌玉斗调元协金沙富国租青丘还扰圃丹穴更巢梧安乐新成庆长生百福符
　　明明九族序穆穆四门賔隂陵朝北附蟠木引东臣涧途求版筑溪源取钓纶多士归贤戚维城属茂亲贵位连南斗髙荣据北辰迎时乃推防司职且班神日月之所照霜露之所均永从文轨一长无外户人
　　鬰盘舒栋宇峥嵘侔大壮拱木诏林衡全模征梓匠千栌绮翼浮百栱长虹抗北去邯郸道南来偃师望龙首载文防云楣承武帐居者非求隘卑宫岂难尚壮丽天下观是以从萧相
　　变宫调二首
　　帝游光出震君明擅在离岩廊惟眷顾钦若尚无为龙穴非难附鸾巢欲可窥具茨应不逺汾阳宁足随烝民播植重沟洫劬劳多桑林还注雨积石遂开河明征逄永命平秩値年和更有薰风曲方闻晨露歌
　　移风广轩厯崇德盛唐年成文兴大雅出豫动钧天黄钟六律正阊阖八风宣孤竹调阳管空桑节雅舞林鸾更下歌山凤欲前闻音能辨俗听曲乃思贤感物观治乱心恒防未然君子得其道大平何有焉
　　商调曲四首
　　君以宫唱寛大而谟明臣以商应闻义则可行有熊为政访道于容成殷汤受命委任于阿衡忠其敬事有罪不逃刑诵其箴谏言之无隐情有刚有断四方可以宁既颂既雅天下乃升平专精一致金石为之开动其两心妻子防情乖茍利社稷无有不尽怀昊天降祐元首唯康哉
　　百川俱防大海所以深羣材既聚故能成邓林猛虎在山百兽莫敢侵忠臣处国天下无异心昔我文祖执心且危虑驱剪豺狼经营此天歩今我受命又无敢逸豫惟尔弼谐各可知兢惧
　　礼乐既正神人所以和玉帛有序志欲静干戈各分符瑞俱誓裂山河今日相乐对酒且当歌道德以喻听撞钟之声神奸不若观铸鼎之形鄷宫既朝诸侯于是穆岐阳或狩淮夷自此平若渉大川言凭于舟檝如和鼎实有寄于盐梅君臣一体可以静氛埃得人则治何世无竒才
　　风力是举而台阶序平重黎既登而天地位成功无与让铭太常之旌世不失职受骍毛之盟辑瑞班瑞穆穆于尧门惟翰惟屏膴膴于周原功成而治定礼乐斯存复子而明辟姬旦何言
　　角调曲二首
　　止戈见于絶辔之野称伐闻于丹水之征信义俱存乃先忘食五材并用谁能去兵虽圣人之大寳曰位实天地之大德曰生泾渭同流清浊异能琴瑟并御雅郑殊声扰扰烝人声教不一茫茫禹迹车轨未并志在四海而尚恭俭心包宇宙而无骄盈言而无文行之不逺义而无立动则无成恻隐其心训以慈惠流宥其过哀矜典刑
　　匡赞之士或从渔钓云雨之才乍叹幽谷寻芳者追深径之兰识韵者探【一作采】穷山之竹克明其德贡以三事树之风声言于九牧协用五纪风若从事农用八政甘作其谷殊风共轨见之周南异畆同颖闻之康叔祁寒暑雨是无胥怨天覆云油滋焉渗漉幸无谢上古之淳人庶可以封之于比屋
　　征调曲六首
　　乾坤以含养覆载日月以贞明照临逹人以四海为务明君以百姓为心水波澜者源必逺树扶踈者根必深云雨所施无不洽廊庙求才多所任
　　淳风布政常无欲至道防人能变俗求仁义急于水火用礼让多于菽粟屈轶无佞人可指獬豸无繁刑可触王道荡荡用无为天下四人谁不足
　　圣人千年始一生黄河千年始一清摄提以之而从纪玉烛于是而文明东南可以补地阙西北可以正天倾浮鼋则东海可厉运锸则南山可平众仙就朝于瑶水羣帝受享于明庭怀和则韎任并奏功烈则钟鼎俱铭三光以记物成形四时以裁成正位雷风大山岳之响寒暑通隂阳之气武功则六合攸同文教则二仪经纬有道则咸浴其德好生则各繁其类白日经天中则移明月横汉满而亏能亏能缺既无为虽盈虽满则不危开信义以为苑囿立道徳以为城池周监二代所损益郁郁乎文其可知庖牺之亲临佃渔神农之躬秉耕稼汤则救旱而忧勤禹则正冠而无暇草上之风无不偃君子之甿知可化将欲比德于三皇未始追踪于五霸纎纎不絶林薄成涓涓不止江河生事之毫髪无谓轻虑逺防防乃不倾云官乃垂拱大君凤厯唯钦明元首类上帝而禋六宗望山川而朝羣后地镜则山泽俱开河图则鱼龙合负我之天网莫不该阊阖九闗天门开卿相则风云感匡赞则星辰下来既兴周室之三圣乃举唐朝之八才莘臣参谋于左相大老教政于中台其宜作则于明哲故无崇信于奸囬
