<!-- { "loadSidebar": true } -->
　　同庾肩吾四咏二首【玉台旧本作简文帝艺文作昭明按肩吾为简文宫臣当以玉台为正】
　　莲舟买荷度
　　采莲前岸隈舟子屡徘徊荷披衣可识风疎香不来欲知船度处当看荷叶开
　　照流看落钗
　　相随照緑水意是重凉风流揺妆影壊钗落鬂花空佳期在何许徒伤心不同
　　赋乐名得箜篌
　　捩迟初挑吹弄急时催舞钏响逐弦鸣衫回半障柱欲知心不平君看黛眉聚
　　春日
　　花开防千叶水覆数重衣蝶飏萦空舞燕作同心飞歌妖弄曲罢郑女挟琴归
　　赋得入堦雨
　　细雨堦前入洒砌复沾帷渍花枝觉重湿鸟羽飞迟傥令斜日照并欲似游丝
　　咏栁
　　垂隂满上路结草早知春花絮时随鸟风枝屡拂尘欲散依依采时要歌吹人
　　咏芙蓉
　　圆花一蔕卷交叶半心开影前光照耀香里蝶徘徊欣随玉露防不逐秋风催
　　咏栀子花
　　素华偏可憙的的半临池疑为霜里叶复类雪封枝日斜光隠见风还影合离【阙】
　　赋得蔷薇
　　石榴瑚蘂木槿悬星葩岂如兹草丽逢春始发花回风舒紫蕚照日吐新芽【阙】
　　仰和卫尉新渝侯廵城口号【庾肩吾王筠同赋】
　　帝京风雨中层阙烟霞浮玉署清余热金城含暮秋水观凌却敌槐影带重楼【阙】
　　临后园
　　隠沦游少海神仙入太华我有逍遥趣中园复可嘉千株同落叶百丈共寻霞【阙】
　　雨后
　　散丝与山气忽合复俄晴雷音稍入岭电影尚连城雨余云稍薄风收热复生【阙】
　　和防三教【和武帝】
　　聚沫多縁假标空非色香汉君虽起梦晋后徒降祥机昔未辩洞鉴资我皇【阙】
　　侍讲诗
　　物善渥深慈监抚宣王事英迈八解心髙超七花意
　　登锦堂【诗彚作鲍照者非】
　　孙生酸枣寺王子枝江楼何如登石镜因闲犹豫游
　　夜游北园
　　星芒侵岭树月晕隠城楼暗花舒不觉明波动见流
　　游韦黄门园
　　息车冠盖里停辔仲长园檐踈逺兴积賔至羽觞繁
　　入溆浦
　　泛水入回塘空枝度日光竹垂悬扫浪鳬疑逺避樯
　　罢丹阳郡徃与吏民别
　　乆归从事麦非留故吏钱柳栽今尚在棠隂君讵怜
　　示晋陵弟
　　零雨岐路悲送归临水节时事虽为舛离忧等闲别
　　夜望浮图上相轮絶句
　　光中辩垂鳯雾里见飞鸾定用方诸水持添承露盘
　　愁闺照镜
　　别来顦顇乆他人怪容色只有匣中镜还持自相识
　　金闺思二首
　　游子乆不返妾身当何依日移孤影动羞覩燕双飞自君之别矣不复染膏脂南风送归雁聊以寄相思
　　寒闺
　　緑叶朝朝黄红顔日日异譬喻持相比那堪不愁思
　　从顿还城南
　　暂别两成疑开帘生旧忆都知未有情更似新相识
　　夜遣内人还后舟
　　锦幔扶船列兰桡拂浪浮去烛犹文水余香尚满舟
　　赠丽人
　　腰肢本犹絶眉眼特惊人判自无相比还来有洛神
　　遥望
　　散诞垂红帔斜柯揷玉簮可怜无有比恣许直千金
　　行雨
　　本是巫山来无人覩容色唯有楚王臣曾言梦相识
　　和人渡水
　　婉娩新上头湔裾出乐游带前结香草鬟邉挿石榴
　　杂咏
　　被空眠数觉寒重夜风吹罗帷非海水那得度前知
　　咏武陵王左右【玉台云咏武陵王左右伍暠传杯】
　　顶分如两防簮长验上头投杯如欲转疑残已复留
　　弹筝
　　弹筝北下夜响清音愁张髙弦易断心伤曲不遒
　　梁尘
　　依帷蒙重翠带日聚轻红定为歌声起非关团扇风
　　游人
　　游戱长杨苑携手云台间欢乐未穷已白日下西山
　　咏朝日
　　团团出天外煜煜上层峯光随浪髙下影逐树轻浓
　　望月
　　今夜月光来正上相思台可怜无逺近光照悉徘徊
　　华月
　　兎丝生云夜蛾影出汉时欲传千里意不照十年悲
　　咏云
　　浮云舒五色玛瑙应霜天玉叶散秋影金风飘紫烟
　　浮云
　　可怜片云生暂重复还轻欲思襄王梦应过白帝城
　　大同九年秋七月
　　髙楼辟左扇回望依兰桡晚风防飏来落照参差好
　　咏蔷薇
　　燕来枝益软风飘花转光氤氲不肯去还来阶上香
　　柽
　　凌寒竞贞节负雪固难亏无惭云母桂讵减珊瑚枝
　　咏疏枫
　　萎緑映葭青疏红分浪白花叶洒行舟仍持送逺客
　　咏藤
　　纎条寄乔木弱影掣风斜标春抽晓翠出雾挂悬花
　　咏飞来鸂鶒
　　飞从何处来似出上林隈口衔长生叶翅染昆明苔
　　咏单鳬
　　衔苔入浅水刷羽向沙洲孤飞本欲去得影更淹留
　　咏寒鳬
　　廻水浮轻浪沙塲弄羽衣随山没离离傍海飞
　　新燕【英华作昭明者非】
　　新禽应节归俱向翠楼飞入帘惊钏响来碍舞衣
　　蜂
　　逐风从泛漾照日乍依防知君不留眄衔花空自飞
　　咏笼灯絶句
　　动焰翠帷里散影罗帐前花心生复落明销君讵怜
　　赋得白羽扇
　　可怜白羽扇却暑复来氛终无顾庻子谁为一挥军
　　咏独舞
　　因羞强正钗顾影时廻袂非关善留客更是娇夫壻
　　咏舞
　　娇情因曲动弱步逐风吹悬钗随舞落飞袖拂鬟垂
　　七夕穿针
　　怜从帐里出想见夜开针欹疑月暗缕散怪风来
　　石桥
　　惠子临濠上秦王见海神写虹便欲饮图星逼似真
　　壊桥
　　虹飞亘林际星度断山隅斜梁悬水迹画柱脱轻朱
　　水中楼影
　　水底罘罳出萍间反宇浮风生色不壊浪去影恒留
　　和湘东王后园廻文诗
　　枝云间石峯脉水浸山岸池清戱鹄聚树秋飞叶散
　　咏雪【颠倒使韵】
　　盐飞乱蝶舞花落飘粉匳匳粉飘落花舞蝶乱飞盐
　　登山马【元帝同赋】
　　登山马【一本叠间树二字】间树识金装草合宜韀短影转见鞭长何殊八公岫暂上淮南王
　　和湘东王古意咏烛
　　花中烛似将人意同忆啼流膝上烛焰落花中
　　倡楼怨节【六言】
　　朝日斜来照戸春鸟争飞出林片光片影皆丽一声一转煎心上林纷纷花落淇水漠漠苔浮年驰节流易尽何为忍忆含羞
　　和萧侍中子显春别四首【子显诗别见以下七言】
　　别观葡萄带实垂江南荳防生连枝无情无意犹如此有心有恨徒别离
　　可怜淮水去来潮春堤杨栁拂河桥泪痕未燥讵终朝行闻玉佩已相要
　　桃红李白若朝妆羞持顦顇比新芳不惜暂住【一作徃】君前死愁无西国更生香
　　蜘蛛作丝满帐中芳草结叶当行路红脸脉脉一生啼黄鸟飞飞有时度故人虽故昔经新新人虽新复应故【艺文作江总闺怨诗玉台作简文】
　　夜望单飞鴈
　　天霜河白夜星稀一雁声嘶何处归早知半路应相失不如从来本独飞
　　应令【见艺文逰览部】
　　蠡浦急兮川路长白云重兮出帝乡平原忽兮逺极目江甸阻兮羇心伤树庐岳兮髙且峻瞻水兮去泱泱逺烟生兮含山势风散花兮传馨香临清波兮望石镜瞻鹤岭兮睇仙荘望邦畿兮千里旷悲遥夜兮九廻肠顾龙楼兮不可见徒送目兮泪沾裳
　　拟古【亦见昭明集玉台作简文　以下杂言】
　　窥红对镜敛双眉含愁拭泪坐相思念人一去许多时眼语笑靥迎来情心懐心想甚分明忆人不忍语含恨独吞声
　　春情
　　蝶黄花紫燕相追杨低栁合露尘飞已见垂钩挂緑树诚知淇水沾罗衣两童夹车问不巳五马城南犹未归莺啼春欲驶无为空掩扉
　　伤离新体【新一作杂】
　　伤离复伤离别后情鬰纡凄凄隠去棹悯悯怆还途慼慼意不申转顾独沾襟前驱经御宿后骑厯河漘胡香翼还幰清笳送后尘落日斜飞盖余晖承画轮栁影长横路槐枝深隠人桂宫夕淹铜龙扉甲馆宵垂云母帏胧胧月色上的的夜萤飞草香袭余袂露洒沾人衣带堞凌城云乱聚排枝度叶鸟争归盌中浮【一作緑】蚁不能酌琴间玉徽调别鹤别鹤千里别离声弦调轸急心自惊试起登南楼还向华池游前时篠生今欲合近日栽荷尚不抽犹是衔杯共赏处今兹对此独生愁登楼望暧暧山川自分态偃师虽北连轘辕已南背逺听寂无闻遥瞻目有阂含毫意不迷长叹忆无赖
　　被幽述志诗【五言】
　　【广明集曰梁简文于幽絷中援笔自序云有梁正士兰陵萧纲立身行已终始若一风雨如晦鸡鸣不已非欺暗室岂沈三光数至于此命也如何】
　　怳忽烟霞散飕飂松栢隂幽山白杨古野路黄尘深终无千月命安用九丹金阙里长芜没苍天空照心【十月弑于永福省年四十九崩时太清五年也】

　　古诗纪卷七十九
　　钦定四库全书
　　古诗纪巻八十　　　　　明　冯惟讷　撰
　　梁第七
　　元帝【讳绎字世诚武帝第七子也初封湘东王为会稽太守入为侍中丹阳尹出为使持节都督荆州刺史镇西将军侯景反逆遣王僧辩讨诛之遂即位于江陵西魏见伐兵败出降为梁王詧所害】乐府
　　长歌行【以下五言】
　　当垆擅防酒一巵堪十千无劳蜀山铸扶受【一作授】采金钱人生行乐尔何处不留连朝为洛生咏夕作据梧眠从兹忘物我优游得自然
　　芳树
　　芬芳君子树交柯御宿园桂影含秋月桃花染春源落英逐风聚轻香带蕋翻丛枝临北阁灌木隠南轩交譲良冝重成蹊何用言
　　巫山髙
　　巫山髙不穷迥出荆门中滩声下溅石猿鸣上逐风树杂山如畵林暗涧疑空无因谢神女一为出房栊
　　陇头水
　　衔悲别陇头关路漫悠悠故乡迷逺近征人分去留沙飞晓成幕海气旦如楼欲识秦川处陇水向东流
　　折杨栁
　　巫山巫峡长垂栁复垂杨同心且同折故人懐故乡山似莲花艶流如明月光寒夜猿声彻游子泪霑裳
　　关山月【一作伤别离】
　　朝望清波道夜上白登台月中含桂树流影自徘徊寒沙逐风起春花犯雪开夜长无与晤衣单谁为裁
　　洛阳道
　　洛阳开大道城北逹城西青槐随幔拂緑栁逐风低玉珂鸣战马金爪鬭塲鸡桑萎日行暮多逢秦氏妻
　　长安道
　　西接长楸道南望小平津飞甍临绮翼轻轩影画轮雕鞍承赭汗槐路起红尘燕姬杂赵女淹留重上春
　　紫骝马
　　长安美少年金络铁连钱宛转青丝鞚照耀瑚鞭依槐复依栁蹀躞复随前方逐幽并去西北共聫翩
　　骢马驱
　　朔方寒气重胡关饶苦雾白雪昼凝山黄云宿埋树连翩行役子终朝征马驱【叶都故切】试上金防山还防玉关路
　　刘生
　　任侠有刘生然诺重西京扶风好惊坐长安恒借名榴花聊夜饮竹叶解朝酲结交李都尉遨游佳丽城
　　飞来双白鹤
　　紫盖学仙成能令吴市倾逐舞随疎节闻琴应别声集田遥赴影隔雾近相鸣时从洛浦渡飞向辽东城
　　班媫妤
　　婕妤初选入含媚向罗帏何言飞燕宠青苔生玉墀谁知同辇爱遂作裂纨诗以兹自伤苦终无长信悲
　　半路溪【玉台作简文帝】
　　相逢半路溪隔溪犹不度望望判知是翩翩识行步摘赠兰泽芳欲表同心句先将动旧情恐君疑妾妬
　　采莲曲
　　碧玉小家女来嫁汝南王莲花乱脸色荷叶杂衣香因持荐君子愿袭芙蓉裳
　　吴趋行
　　水里生葱翅池心恒欲飞莲花逐牀返何时乘防归
　　燕歌行【以下七言】
