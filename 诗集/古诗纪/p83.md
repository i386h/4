<!-- { "loadSidebar": true } -->
　　【宋书乐志曰武帝永初元年有司奏依旧正旦设乐参详属三省改太乐诸歌舞诗黄门侍郎王韶之立三十二章合用敎司诏可】
　　肆夏乐歌【四曲】
　　【宋书乐志曰王韶之造四厢乐歌五篇一曰肆夏乐歌四章客入四厢振作于铄曲皇帝当阳四厢振作将将曲皇帝入变服四厢振作于铄将将二曲又黄钟太簇二厢作法章九功二曲○古今乐录曰按周礼云王出入奏王夏賔出入奏肆夏肆夏本施之于賔帝王出入则不应奏肆夏也】
　　于铄我皇体仁包元齐明日月比量乾坤陶甄百王稽则黄轩訏谟定命辰告四蕃
　　将将蕃后翼翼羣僚盛服待晨明发来朝飨以八珍乐以九韶仰祗天顔厥猷孔昭
　　法章既设初筵长舒济济列辟端委皇除饮和无盈威仪有余温恭在位敬终如初
　　九功既歌六代惟时被徳在乐宣道以诗穆矣太和品物咸熈庆积自逺告成在兹
　　大会行礼歌【二曲○宋书乐志曰姑洗厢作】
　　大哉皇宋长发其祥纂系在汉统源伊唐徳之克明休有烈光配天作极辰居四方
　　皇矣我后圣徳通灵有命自天诞受休祯龙飞紫极造我宋京光宅宇宙赫赫明明
　　王公上夀歌【一曲○宋书乐志曰黄钟厢作】
　　献夀爵庆圣皇灵祚穷二仪休明等三光
　　殿前登歌【三曲○宋书乐志曰别有金石】
　　明明大宋缉熈皇道则天垂化光定天保天保既定肆觐万方礼繁乐富穆穆皇皇
　　沔彼流水朝宗天池洋洋贡职抑抑威仪既习威仪亦闲礼容一人有则作孚万邦
　　烝哉我皇固天诞圣履端惟始对越休庆如天斯久如日斯盛介兹景福永固骏命
　　食举歌【十曲】
　　【宋书乐志曰王韶之造食举歌十章黄钟太簇二厢更作黄钟作晨羲体至和王道开元辰礼有容五曲太簇作五玉懐荒裔皇猷缉惟永初王道纯五曲】
　　晨羲载曜万物咸覩嘉庆三朝礼乐备举元正肇始典章晖明万方毕来贺华裔充皇庭多士盈九位俯仰观玉声恂恂俯仰载烂其辉鼓钟震天区礼容塞皇闱思乐穷休庆福履同所归
　　五玉既献三帛是尔公尔侯鸣玉华殿皇皇圣后降礼南面元首纳嘉礼万邦同欢愿休哉君臣嘉燕建五旗列四县乐有文礼无倦融皇风穷一变
　　体至和感隂阳徳无不柔繁休祥瑞徽璧应嘉钟舞灵凤跃潜龙景星见甘露坠木连理禾同穗化洽仁泽敷极祯瑞穷灵符
　　懐荒裔绥齐民荷天祐靡不賔靡不賔长世盛昭明有融繁嘉庆繁嘉庆熈帝载合气咸和苍生欣戴三灵协瑞惟新皇代
　　王道四达流仁布徳穷理咏乾元垂训顺帝则灵化侔四时幽诚通默徳泽被八纮干寜轨万国皇猷缉咸熈泰礼仪焕帝庭要荒服遐外被髪袭缨冕左袵囘衿带天覆地载流泽汪濊声教布濩徳光大
　　开元辰毕来王奉贡职朝后皇鸣珩佩观典章乐王度悦徽芳陶盛化游太康丕昭明永克昌
　　惟永初徳丕显齐七政敷五典彛伦序洪化阐王泽流太平始树声教明皇纪和灵祗恭明祀衍景祚膺嘉祉礼有容乐有仪金石陈干羽施迈武濩均咸池歌南风舞徳称文武焕颂声兴
　　王道纯徳弥淑寜八表康九服道礼让移风俗移风俗永克融歌盛羙造成功咏徽烈邈无穷
　　鼓吹曲辞
　　宋鼓吹饶歌三首　　　　　无名氏
　　【宋书乐志曰今鼔吹铙歌四篇今唯有上邪等三篇其一篇阙古今乐録曰上邪曲四解晚芝曲九解汉曲有逺期疑是也艾如张三解沈约云乐人以音声相传训诂不可复解几古乐录皆大字是辞细字是声声辞合冩故致然尔】
　　上邪曲
　　大竭夜乌自云何来堂吾来声乌奚姑悟姑尊卢圣子黄尊来餭清婴乌白日为随来郭吾微令吾【一解】应龙夜乌由道何来直子为乌奚如悟姑尊卢鸡子聼乌虎行为来明吾防令吾【二解】
　　诗则夜乌道禄何来黒洛道乌奚悟如尊尔尊卢起黄华乌伯辽为国日忠两令吾【三解】
　　伯辽夜乌若国何求日忠两乌奚如悟姑尊卢面道康尊箓龙永乌赫赫福祚夜音微令吾【四觧】
　　晚芝田
　　防令吾防令诸韩乱发正令吾【一解】
　　防令吾诸韩从聴心令吾若里洛何来韩防令吾【二解】尊卢忌卢文卢子路子路为路鸡如文卢炯乌诸祚微令吾【三解】
　　防令诸韩或公随令吾【四解】
　　防令吾防诸或言随令吾黑洛何来诸韩微令吾【五解】尊卢安成随来免路路子为吾路奚如文卢烱乌诸祚微令吾【六解】
　　防令吾防诸或言随令吾【七解】
　　防令吾诸或言防苦黑洛何来诸韩防令吾【八解】尊卢公汫随来免路子子路子为路奚姑文卢烱乌诸祚微令吾【九解】
　　艾如张曲
　　防令吾呼厯舍居执来随咄武子邪令乌衔鍼相风其右其右【一解】
　　防令吾呼羣议破葫执来随吾咄武子邪令乌令乌今入海相风及后【二解】
　　防令吾呼无公赫吾执来随吾咄武子邪令乌无公赫吾婮立诸布始布【三解】
　　舞曲歌辞
　　宋前后舞歌二首　　　　　王韶之
　　【宋书乐志曰武帝永初元年改晋正徳舞曰前舞大豫舞曰后舞并防賔厢作孝武孝建二年九月建平王宏议以为祖有功而宗有徳故汉髙祖庙乐称武徳太宗庙乐曰昭徳魏制武始舞武庙制咸熈舞文庙则祖宗之庙别有乐名晋氏之乐正徳大豫及宋不更名直为前后二舞依据昔代义舛事乖宜厘改权称以凯容为韶舞宣烈为武舞祖宗庙乐总以徳为名若庙祧不毁则乐舞别称犹汉髙文武咸有嘉号惠景二主乐无余名章皇太后庙唯奏文乐明妇人无武事也郊祀之乐无复别名仍同宗庙而已诏如宏议○古今乐录曰宋孝武改前舞为凯容之舞后舞为宣烈之舞】前舞歌【齐书云前舞凯容歌】
　　于赫景明【一作命】天监是临乐来伊阳礼作惟隂歌自徳富舞由功深庭列宫悬陛罗瑟琴翿籥繁会笙磬谐音箫韶虽古九成【一作奏】在今导志和声徳音孔宣光我帝基协灵配干仪刑六合化穆自然如彼云汉为章于天熈熈万类陶和当年击辕中韶永世弗骞
　　后舞歌【齐书云后舞凯容歌】
　　假乐圣后寔天诞徳积羙自中王猷四塞龙飞在天仪刑万国钦明惟神临朝渊默不言之化品物咸徳【一作得】告成于天铭勲是勒翼翼厥猷亹亹其仁顺天创制因定和神海外有截九围无尘冕旒司契垂拱临民乃舞大豫【一作凯容】钦若天人纯嘏孔休万民弥新
　　白纻舞歌诗　　　　　　　无名氏
　　【宋书乐志曰白纻舞歌诗旧新有三篇二篇与晋辞同其一篇异】
　　髙举两手白鹄翔轻躯徐起何洋洋凝停善睐容仪光宛若龙转乍低昂随世而变诚无方如推若引留且行宋世方昌乐未央舞以尽神安可防爱之遗谁赠佳人质如轻云色如银袍以光躯巾拂尘制以为袍余作巾四座欢乐胡可陈清歌徐舞降祗神【按此本宋辞错其文尔】
　　宋泰始歌舞曲十二首
　　皇业颂　　　　　　　　明帝
　　皇业沿徳建帝运资勳融唐重盛轨胄楚载休风尧帝兆深祥元王衍遐庆积善传上业祚福啓英圣衰数随金禄登厯昌永命维宋垂光烈世羙流舞咏
　　圣祖颂
　　圣祖惟髙徳积勳代晋厯永建享鸿基万古盛音册睿文缵宸驭广运崇帝声衍徳被仁祉留化洽民灵孝建缔孝业允协天人谋宇内齐政轨宙表烛威流钟管腾列圣彛铭贲重猷
　　明君大雅　　　　　　　虞龢【余姚人少居贫好学明帝时歴中书令】
　　明君应干数拨乱绍頽基民庆来苏日国颂薰风诗天歩或蹔艰列蕃扇迷慝庙胜敷九代神谟洞七徳文教洗昬俗武谊清防埏英勲冠帝则万夀永齐天
　　通国风　　　　　　　　明帝
　　开寳业资贤昌谟明盛弼谐光烈武惟略景王勳南康华容变政文猛绩爰着有左军三王到氏文武赞丞相作辅属伊旦沈栁宗侯皆殄乱泰始开运超百王司徒骠骑勳徳康江安谟效殷诚彰刘沈承规功名扬庆归我后祚无疆
　　天符颂
　　天符革运世诞英皇在馆神炫既壮龙骧六钟集表四纬骈光于穆配天永休厥祥
　　明徳颂
　　明徳孚教幽符丽纪山鼎见竒醴液涵祉鹓雏耀仪驺虞游趾福延亿祚庆流万祀
　　帝图颂
　　帝图凝逺瑞羙昭宣济流月镜鹿毳霜鲜甘露降和花雪表年孝徳载衍芳风永传
　　龙跃大雅
　　龙跃戎府玉耀蕃宫嵗淹豫野玺属嫔中江波澈映石柏开文观毓花蕋楼凝景云白乌三获甘液再呈嘉穟表沃连理协成徳充动物道积通神宋业允大灵瑞方臻
　　淮祥风
　　淮祥应贤彦生翼賛中兴致太平
　　宋世大雅　　　　　　　虞龢
　　宋世寜在泰始醉酒欢饱徳嘉万国朝上夀酒帝同天惟长久
　　治兵大雅　　　　　　　明帝
　　王命治兵有征无战巾拂以浄丑类革面玉仪振旅载戢在辰中虚巾拂四表静尘
　　白纻篇大雅
　　在心曰志发言诗声成于文被管丝手舞足蹈欣泰时移风易俗王化基琴角挥韵白云舒箫韶协音神凤来拊撃和节咏在初章曲乍毕情有余文同轨一道徳行国靖民和礼乐成四县庭响羙勳英八列陛唱贵人声舞饰丽华乐容工罗裳映【宋书作皎】日袂随风金翠列辉蕙麝丰淑姿秀体乆帝衷
　　宋书凰衘书伎辞　　　　　无名氏
　　【隋书乐志曰凤凰衔书伎自宋齐以来有之三朝用之南齐书乐志曰盖鱼龙之流也元会曰侍中于殿前跪取其书以授舍人舍人受书升殿跪奏宋世有辞齐初诏江淹改造至梁武帝普通中下诏罢之】
　　大宋兴隆膺灵符凤鸟感和衔素书嘉乐之羙通虚惟新济济迈唐虞巍巍荡荡道有余
　　清商曲辞　　　　　　　　　古辞
　　【清商曲古辞一巻已入晋诗其题解系宋人作者别载于此如碧玉歌汝南王作读曲民间为彭城王义康作石城乐臧质作乌夜啼临川王义庆作襄阳乐隋王诞作夀阳乐南平穆王作西乌夜飞沈攸之作今所传辞类与本防不同盖其题义虽各冇所始而词或非其旧也郭茂蒨乐府题下不书名氏左克明直作古辞今各仍其旧云齐诗仿此】
　　吴声歌曲
　　碧玉歌三首【左克明作古辞】
　　【乐苑曰碧玉歌者宋汝南王之所作也碧玉汝南王妾名以宠爱之甚所以歌之】
　　碧玉破时郎为情颠倒芙蓉陵霜荣秋容故尚好碧玉小家女不敢攀贵徳感郎千金意慙无倾城色【玉台作孙绰】
　　碧玉小家女不敢贵徳攀感郎意气重遂得结金兰
　　同前二首
　　碧玉破时相为情颠倒感郎不羞郎囘身就郎抱【玉台作孙绰】
　　杏梁日始照蕙席欢未极碧玉奉金杯渌酒助花色【玉台作梁武帝】
　　同前
　　碧玉上宫妓出入千花林珠被玳瑁牀感郎情意深
　　华山畿二十五首
　　【古今乐录曰华山畿者宋少帝时懊恼一曲亦变曲也少帝时南徐一士子从华山畿往云阳见客舍有女子年十八九悦之无因遂感心疾母问其故具以啓母母为至华山寻访见女具説女闻感之因脱蔽膝令母宻置其席下卧之当已少日果差忽举席见蔽膝而抱持遂吞食而死气欲絶谓母曰葬时车载从华山度母从其意比至女门牛不肯前打拍不动女曰且待须臾妆防沐浴既而出歌曰华山畿君既为侬死独活为谁施欢若见怜时棺木为侬开棺应声开女遂入棺家人扣打无如之何乃合葬呼曰神女冡】
　　华山畿君既为侬死独活【一作生】为谁施欢若见怜时棺木为侬开
