<!-- { "loadSidebar": true } -->
　　时迈其猷昊天子之祐享有晋兆民戴之畏天之威敬授人时丕显丕承于犹绎思皇极斯建庶绩咸熙庻几夙夜惟晋之祺
　　宣文惟后克配彼天抚宁四海保有康年于乎缉熈肆用靖民爰立典制爰修礼纪作民之极莫非资始克昌厥后永言保之
　　晋天地郊明堂歌六首
　　夕牲歌【天地郊明堂同】
　　皇矣有晋时迈其德受终于天光济万国万国既光神定厥祥防于郊祀祗事上皇祗事上皇百福是臻巍巍祖考克配彼天嘉牲匪歆德馨惟飨受天之祐神化四方【宋书作神和四畅】
　　降神歌
　　于赫大晋膺【晋书作应】天景祥二帝迈德宣兹重光我皇受命奄有万方郊祀配享礼乐孔章神祗嘉飨祖考是皇克昌厥后保祚无疆
　　天郊飨神歌
　　整泰坛祀【晋书作礼】皇神精气感百灵宾蕴朱火燎芳薪紫烟游【一作起】冠青云神之体靡象形旷无方幽以清神之来光景照聴无闻视无兆神之至举歆歆灵爽协动余心神之坐同欢娯泽云翔化风舒嘉乐奏文中声八音谐神是聴咸洁齐并芬芳烹牷牲享玉觞神恱飨歆禋祀祐大晋降繁祉祚京邑行【晋书作广】四海保天年【晋书作命】穷地纪
　　地郊飨神歌
　　整泰折竢皇祗众神感羣灵仪隂祀设吉礼施夜将极时未移只之体无形象潜泰幽洞忽荒只之出薆若有灵无逺天下母只之来遗光景昭若存终祗之至举欣欣舞象德歌成文只之坐同欢豫泽雨施化云布乐八变声教敷物咸亨只是娯齐既洁侍者肃玉觞进咸穆穆飨嘉豢歆德馨祚有晋暨群生溢九壤格天庭保万寿延亿龄
　　又【初学记载】
　　结方丘祗国琛樽既享爼既歆敛检玉具鏖琛楙百福底自古协万寿迄在今
　　明堂飨神歌
　　经始明堂享祀匪懈于皇烈考光配上帝赫赫上帝既高既崇圣考是配明德【乐府作堂】显融率土敬职万方来祭常于时假保祚永世
　　晋宗庙歌十一首
　　【南齐书乐志曰晋泰始中傅造祠庙夕牲昭夏歌一篇迎送神肆夏歌一篇登七庙七篇飨神歌二篇云登歌歌盛德之功烈故庙异其文飨神犹周颂之有瞽及雍但説祭飨神明礼乐之盛七庙飨神皆用之】
　　夕牲歌
　　我夕我牲猗欤敬止嘉豢孔时供兹享祀神鉴厥诚博硕斯歆祖考降飨以虞孝孙之心
　　迎送神歌
　　呜呼悠哉日鉴在兹以时享祀神明降之神明斯降既祐飨之祚我无疆受天之祜赫赫太上巍巍圣祖明明烈考丕承继序
　　征西将军登歌
　　经始宗庙神明戾止申锡无疆祗承享祀假哉皇祖绥予孙子燕及后昆锡兹繁祉
　　豫章府君登歌
　　嘉乐肆筵荐祀在堂皇皇宗庙乃祖先皇济济辟公相予蒸尝享祀不忒降福穰穰
　　颍川府君登歌
　　于邈先后实司于天显矣皇祖帝祉肇臻本支克昌资始开元恵我无疆享祀【晋书作祚】永年
　　京兆府君登歌
　　于惟曾皇显显令德高明清亮匪兢柔克保乂命祐基命惟则笃生圣祖光济四国
　　宣皇帝登歌
　　于铄皇祖圣德钦明勤施四方夙夜敬止载敷文教载扬武烈匡定社稷恭行天罚经始大业造创帝基畏天之命于时保之
　　景皇帝登歌
　　执竞景皇克明克哲旁作穆穆惟祗惟畏纂宣之绪耆定厥功登此俊乂纠彼羣凶业业在位帝既勤止维天之命于穆不已
　　文皇帝登歌
　　于皇时晋允文文皇聪明睿智圣敬神武万几莫综皇斯清之虎兕【晋书作虵豕】放命皇斯平之柔远能迩简授英贤创业垂綂勲格皇天
　　飨神歌【二章】
　　曰晋是常飨祀时序宗庙致敬礼乐具举惟其来祭普天率土牺樽既奠清酤既载亦有和羮荐羞斯备蒸蒸永慕感时思兴登歌奏舞神乐其和祖考来格祐我邦家敷天之下罔不休嘉
　　肃肃在位济济臣工四海来格礼仪有容钟鼔振管弦理舞开元歌永始神胥乐兮肃肃在位臣工济济小大咸敬上下有礼理管弦振鼓钟舞象德歌咏功神胥乐兮肃肃在位有来雍雍穆穆天子相维辟公礼有仪乐有则舞象功歌咏德神胥乐兮
　　晋江左宗庙歌十三首　　　曹毗
　　【晋书乐志曰永嘉之乱海内分崩伶官乐噐皆没于刘石江左初立宗庙以无雅乐器及伶人省大乐并鼔吹令是后颇得登歌食举之乐明帝又诏阮孚等増益之成帝复置大乐官鸠集遗逸而尚未有金石也庾亮为荆州与谢尚修复雅乐未具而亮薨及慕容隽平冉闵邺下乐人颇有来者永和十一年谢尚镇寿阳采拾乐人以备大乐并制石磬雅乐颇具太元中破苻坚获其乐工杨蜀等闲习旧乐于是四厢金石始备使曹毗王珣等增造宗庙歌诗然郊祀遂不设乐】
　　歌高祖宣皇帝
　　于赫高祖德协灵符应运拨乱厘整天衢勳格宇宙化动八区肃以典刑陶以珠神石吐瑞灵芝自敷肇基天命道均唐虞
　　歌世宗景皇帝
　　景皇承运纂隆洪绪皇维重抗天晖再举蠢矣二宼扰我扬楚乃整元戎以膏齐斧亹亹神筭赫赫王旅鲸鲵既平功冠帝宇
　　歌太祖文皇帝
　　太祖齐圣王猷诞融仁教四塞天基累崇皇室多难严清紫宫威厉秋霜恵过春风平蜀夷楚以文以戎奄有参墟声流无穷
　　歌世祖武皇帝
　　于穆武皇允龚钦明应期登禅龙飞紫庭百揆时序聴防以情殊域既宾伪呉亦平晨流甘露宵映朗星野有击壌路垂颂声
　　歌中宗元皇帝
　　运屯百六天罗解贯元皇勃兴网罗江汉仰齐七政俯平祸乱化若风行泽犹雨散沦光更耀金辉复焕徳冠千载蔚有余粲
　　歌肃宗明皇帝
　　明明肃祖阐帝祚英风夙发清晖载路奸逆纵忒罔式皇度躬振朱旗遂豁天步宏猷渊塞高罗云布品物咸宁洪基永固
　　歌显宗成皇帝
　　于休显宗道泽播式宣德音畅物以和迈德蹈仁匪礼弗过敷以纯风濯以清波连理映阜鸣凤栖柯同防放勋义葢山河
　　歌康皇帝
　　康皇穆穆仰嗣洪徳为而不宰雅音四塞闲邪以诚镇物以黙威静区宇道宣邦国
　　歌孝宗穆皇帝
　　孝宗夙哲休音允臧如后晨离曜景扶桑垂训华幄流润八荒幽讃妙爰该典章西平僣蜀北静旧疆高猷远畅朝有遗芳
　　歌哀皇帝
　　于穆哀皇圣心虚逺雅好古大庭是践道尚无为治存易简化若风行民犹草偃虽曰登遐徽音弥阐愔愔云韶尽美尽善
　　歌太宗简文皇帝　　　　王珣【字元琳丞相导之孙少以清秀称大司马桓温辟为主簿从讨袁真封东亭侯孝武时累迁尚书令】
　　皇矣简文于昭于天灵明若神周淡如渊冲应其来实与其迁亹亹心化日用不言易而有亲简而可传观流弥逺求本逾
　　歌烈宗孝武皇帝
　　天鉴有晋钦哉烈宗同规文考黙允龚威而能猛约而能通神钲一震九域来同道积淮海雅颂自东气陶淳露化协时雍
　　四时祠祀歌　　　　　　曹毗
　　肃肃清庙巍巍圣功万国来宾礼仪有容钟鼔振金石熙宣兆祚武开基神斯乐兮理管弦有来斯和说功德吐清歌神斯乐兮洋洋化润被九壤民无不恱道无不徃礼有仪乐有式咏九功永无极神斯乐兮
　　燕射歌辞
　　晋四厢乐歌三首　　　　　傅
　　【晋书乐志曰晋初食举亦用鹿鸣至武帝泰始五年使傅荀朂张华各造正旦行礼及王公上寿酒食举乐歌诗后又诏成公绥亦作焉傅造三篇一曰天鉴二日于赫三曰天命】
　　正旦大会行礼歌【四章】
　　天鉴有晋世祚圣皇时齐七政朝此万方
　　钟鼓斯震九宾备礼正位在朝穆穆济济
　　煌煌三辰实丽于天君后是象威仪孔防
　　率礼无愆莫非迈德仪刑圣皇万邦惟则
　　上寿酒歌
　　于赫明明圣德龙兴三朝献酒万寿是膺敷佑四方如日之升自天降祚元吉有徴
　　食举东西厢歌【十三章】
　　天命大晋载育羣生于穆上德随时化成
　　自祖配命皇皇后辟继天创业宣文之绩
　　丕显宣文先知稼穑克恭克俭足教足食
　　既教食之济艰难上帝是祐下民所安
　　天祐圣皇万邦来贺虽安勿安干干匪暇
　　乃正丘郊乃定冡社廙廙作宗光宅天下
　　惟敬朝飨爰奏食举尽礼供御嘉乐有序
　　羽设业笙镛以间琴瑟齐列亦有箎埙
　　喤喤鼓钟鎗鎗磬管八音克谐载夷载简
　　既夷既简其大不御风化潜兴如云如雨
　　如云之覆如雨之润声教所暨无思不顺
　　教以化之乐以和之和而养之时惟邕熙
　　礼慎其仪乐节其声于铄皇繇既和且平
　　晋四厢乐歌十七首　　　　荀朂
　　【晋书乐志曰魏杜防传旧雅乐四曲一曰鹿鸣二曰驺虞三曰伐檀四曰文王皆古声辞及太和中左延年改防驺虞伐檀文王三曲更自作声节其名虽存而声实异唯因防鹿鸣全不改易正旦大防太尉奉璧羣后行礼东厢雅乐常作者是也后又改三篇第一曰于赫篇咏武帝声节与古鹿鸣同第二曰巍巍篇咏文帝用延年所改驺虞声第三曰洋洋篇咏明帝用延年所改文王声第四曰日复用鹿鸣鹿鸣之声重用而除古伐檀古今乐録曰汉故事上寿用四防曲魏明帝青龙二年以长笛食举第十一古大置酒曲代四会又易古诗名曰羽觞行用为上寿曲施用最在前鹿鸣以下十二曲名食举乐而四防之曲遂废○晋书乐志曰泰始中使傅荀朂张华各造正旦大防行礼及王公上寿酒食举乐歌诗朂乃更作行礼诗四篇又为正旦大防王公上寿歌诗并食举乐歌诗合十三篇又以魏氏歌诗或二言或三言或四言或五言与古诗不类以问司律中郎将陈颀颀曰被之金石未必皆当故朂造晋歌皆为四言唯王公上寿酒一篇为三言五言焉】
　　正旦大会行礼歌四首
　　于皇【宋书乐志曰晋荀朂造正旦大防行礼歌四篇一曰于皇当魏于赫】
　　于皇元首羣生资始履端大享敬御繁祉肆觐羣后爰及卿士钦顺则元允也天子
　　明明【当魏巍巍】
　　明明天子临下有赫四表宅心恵浃荒貊柔逺能迩孔淑不逆来格祁祁邦家是若
　　邦国【当魏洋洋】
　　光光邦国天笃其祜丕显哲命顾柔三祖世德作求奄有九土思我皇度彛伦攸序
　　祖宗【当魏鹿鸣】
　　惟祖惟宗高朗缉熙对越在天骏恵在兹聿求厥成我皇崇之式固其犹徃敬用治
　　王公上寿酒歌
　　践元辰【当魏羽觞行】
　　践元辰延显融献羽觞祈令终我皇寿而隆我皇茂而嵩本支奋百世休祚钟圣躬
　　食举乐东西厢歌十二首
　　煌煌【当鹿鸣】
　　煌煌七曜重明交畅我有嘉宾是应是贶邦政既图接以大飨人之好我式遵德让
　　宾之初筵【当于穆】
　　宾之初筵蔼蔼济济既朝乃宴以洽百礼颁以位叙或廷或陛登傧台叟亦有兄弟胥子陪寮宪兹度楷观頥养正降福孔偕
　　三后【当昭昭】
　　昔我三后大业是维今我圣皇焜燿前晖奕世重规明照九畿思辑用光时罔有违陟禹之迹莫不来威天被显禄福履是绥
　　赫矣【当华华】
　　赫矣太祖克广明德廓开宇宙正世立则变化不经民无瑕慝创业垂綂兆我晋国
　　烈文【当朝宴】
　　烈文伯考时惟帝景夷险平乱威而不猛御衡不迷皇涂焕炳七德咸宣其宁惟永
　　猗欤【当盛德】
　　猗欤盛欤先皇圣文则天作孚大哉为君慎徽五典帝载是勤文武发挥茂建嘉勲修已济治民用宁殷怀逺烛幽教氛氲善世不伐服事三分德博化隆道冒无垠
　　隆化【当绥万邦】
