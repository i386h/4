<!-- { "loadSidebar": true } -->
　　我行欲何之千里寻胶漆长葭歴渚生踈蒲缘岸出袅袅能随风离离堪度日客思巳飘荡相思复非一未得幸殷勤先作数行泣
　　赠揺郎【揺一作姚】
　　星汉正参差佳人不在斯宿昔暂乖阻何异逺分离露染蘼芜叶日照芃兰枝风光已飘薄云采复逶迤劳梦无人觉黙黙心自知
　　赠王桂阳别三首
　　昔闻杨伯起拖金【一作玉】振清风髙华积海外名实满山东自有五都相非无四世公临牕惊白日倚匣曵轻虹愿持鹪鹩羽嵗暮依梧桐
　　客子惨无欢送别江之干白云方黄鸟尚关关纠纷巫山石合沓洞庭澜行衣侵晓露征舠犯夜湍无因停合浦见此去【一作】珠还
　　树响浃山来猿【一作溪】声绕岫急旅防风飘扬行巾露沾湿深浪闇蒹葭浓云没城邑不见别离人独有相思泣
　　酬别江主簿屯骑
　　有客告将离赠言重兰蕙泛舟当泛济结交当结桂济水有清源桂树多芳根毛公与朱亥俱在信陵门赵瑟鳯凰柱呉醥金罍樽我有北山志留连为报恩夫君皆逸翮搏景复凌鶱白云闲海树秋日暗平原寒虫鸣趯趯落叶飞翻翻何用赠分首自有北堂萱
　　酬别【一作王筠诗题云酬张淮南别】
　　故人杯酒别天清明月亮露下寒葭中风起秋江上衣染潺湲泣【一作泪】棹犯参差浪七首直千金七寳雕华装【侧亮反】生离何用表赖此持相饷
　　赠别新林【一作江潭怨】
　　仆本幽并儿抱劒事边陲风乱青丝络露染黄金羁天子既无赏公卿竟不知去去归去来还倾鹦鹉杯气为故交絶心为新知开但令寸心是何须铜雀台
　　发湘州赠亲故别三首
　　相送出江浔泪下沾衣襟何用叙离别临岐赠好音敬通才如此君山学复深明哲遂无赏文华空见沈古来非一日无事更劳心
　　云生晓霭霭花落夜霏霏问余何意别答言倦游归徒劳易水布空负洛阳衣懐金无人别抱玉遂成非安得乆留滞商山饶白薇
　　君留朱门里我至广江濆城髙望犹见风多聼不闻流苹方绕绕落叶向【一作尚】纷纷无由得共赏山川间白云
　　同栁呉兴乌亭集送栁舍人
　　河阳一怅望南浦送将归云山离晻暧花雾共依霏流连百舌哢下上阳禽飞桂舟无淹枻玉轸有离徽愿君嗣兰杜时采东臯薇
　　同栁呉兴何山【湖州山名】集送刘余杭
　　王孙重离别置酒峯之畿逶迤川上草参差涧里薇轻云纫逺岫细雨沐山【一作单】衣檐端水禽息牕上野萤飞君随绿波逺我逐清风归
　　送栁呉兴竹亭集
　　平原不可望波澜千里直夕鱼汀下戏暮雨檐中息白云时去来青峯复负侧踯躅牛羊下晦昧崦嵫色王孙犹未归且聼西光匿
　　初至寿春作
　　桓谭不卖交冯子任纡直浮溺逐波影飘扬恣风力北州少知旧南阳寡相识中驾每倾轮当骞复摧翼望美无津梁私自怜何极
　　登寿阳八公山
　　逺涧自倾曲石溆复戋戋含珠岸恒翠懐玉浪多圆踈峰时吐月宻树不开天瑶绳尽秘金检上竒篇是有琴髙者陵波去水仙
　　寿阳还与亲故别
　　故人来送别帐酒临行阡露繁秋色慢气怆蟪声煎鴈渡章华国叶乱洞庭天复有向隅泪中肠皆涕涟但愿千丈松结景云之峯山髙日华早枝多风彩重我还爱芳杜君住揖骊龙
　　边城将四首
　　塞外何纷纷胡骑欲成羣尔时始应募来投霍冠军刀含四尺影劒抱七星文袖间血洒地车中旌拂云轻躯如未殡终当厚报君
　　仆本边城将驰射灵关下箭衘鴈门石气振武安瓦勲轻赏废丘名髙拜横野留书应凿楹传功须勒社徒倾七尺命酬恩终自寡
　　闻君报一餐逺送出平野玉标丹霞劒金络艳光马髙旗入汉飞长鞭歴地写曙星海中出晓月山头下嵗晏坐论功自有思臣者
　　临淄重蹴踘曲城好击刺不要身后名专骋眼前智君看班定逺立功不负义掣拽二丈旗踯躅双鳬骑但问相知否死生无险易
　　秋念
　　团团珠晖转炤炤汉隂移箕风入桂露璧月满【一作下】瑶池树青草未落蝉凉叶巳危还深长夜想顾忆临卭巵芳杜果芜没缨带欲何为
　　春怨
　　四时如湍水飞奔竞廻复夜鸟响嘤嘤朝花照煜煜厌见花成子多看笋成【一作为】竹万里断音书十载异栖宿积愁落芳鬂长啼坏美目君去徃榆关妾留住函谷唯对昔邪房如愧蜘蛛屋独唤响相酬还持影自逐象牀易氊簟罗衣变单复防过度风霜犹能保防独
　　采药大布山
　　我本北山北缘涧采山麻九茎日反【一作间】照二叶长生花可用蠲忧疾聊持驻景斜景斜不可驻年来果如驱安得昆仑山偃蹇三珠树三珠始结荄綘叶凌朱台玉壶白鳯肺金鼎青龙胎韩众及王子何世无仙才安期傥欲顾相见在蓬莱




　　古诗纪巻九十一
　　钦定四库全书
　　古诗纪巻九十二　　　　明　冯惟讷　撰
　　梁第十九
　　呉均【二】
　　赠周散骑兴嗣二首
　　子云好饮酒家在成都县制赋已百篇弹琴复千转敬通不富豪相如本贫贱共作失职人包山一相见昔【一作吾】贤当路者声名振华夏朱轮玳瑁车紫鞚连钱马朝花舞风去【一作中】夜月窥牕下想君贵易朋居然应见舍
　　赠周兴嗣四首【见文苑英华注】
　　孺子贱而贫且非席上珍唯安莱芜甑兼慕林宗巾百年逢缱绻千里遇殷勤愿持江南蕙以赠生刍人思君欲何言中心乱如雾泪下非一端愁来谁有数子为冯敬通不减汲长孺千里无关梁安得王乔屦与君初相知不言异一宿意欲褰衣裳隂云乱人目之子伏髙卧伊予空杼轴无因渡淇水见此猗猗竹可怨异【疑作思】公子终自不敢言青松蔽南陇白云生北园沈忧无人语黙念空凭轩安得湛卢劒以报相知恩
　　入兰台赠王治书僧孺
　　故人扬子云校书麟阁下寂寞少交游纷纶富文雅予为陇西使寓居洛阳社相思非不深行行避骢马
　　江上酬鲍几
　　振棹出江湄依依望九疑欲谒苍梧帝过问沅湘姬折荷缝作葢落羽纺成丝吾行别有意不为君道之
　　赠栁秘书
　　蘼芜与丹桂竒心复竒骨巳蔽苍龙门又影鳯皇阙紫云依夜来清风扶晚发鸳鹭若上天寄声谢明月
　　诣周承不值因赠此诗【承一作丞后放此】
　　竹枝任风转兰心逐风巻青云叶上团白露花中闻君入骑踈聊寄锦中书一随平原客寜忆豫章徐
　　遥赠周承
　　巨石乱天崖杂树郁参差伯鱼留蜀郡长房还葛陂练练波中月亭亭云上枝髙岑蔽人者无处得相知
　　周承未还重赠
　　石渠閴无人子云今何在顾望独懐【一作凝】忧衘杯竟谁待散雪逐吹寒蓬姿浮霜采甘泉无竹花鹓雏复还海
　　赠王桂阳
　　松生数寸时遂为草所没未见笼云心谁知负霜骨弱榦可摧残纎茎易凌忽何当数千尺为君覆明月
　　酬郭临丞
　　闻君立名义我亦倦晨征马在城上蹀劒自腰中鸣白日辽川暗黄尘陇坻惊愿君但衘酒深知有素诚
　　忆费防
　　皎皎日将上猎猎起微风山没清波内防在浮云中直趣珠星北斜开碧海东故人若思我当念离根蓬
　　酬闻人侍郎别三首
　　怅然心不乐万里向悠悠凌朝憇枉渚薄暮遵江洲君住青门上我发霸陵头相思自有处春风明月楼【一作明月清风楼】
　　整棹北川湄廻首望城邑林踈风至少山髙云度急共懐万里心各作千行泣欲见终无縁思君空伫立举首川之折【当作沂】离鸿四向飞子怜三湘【説文与薛同莎也】我忆五陵薇但使同嘉遁何必共轻肥思君美如玉不觉泪沾衣
　　赠鲍舂陵别
　　落叶思纷纷蝉声犹可闻水中千丈月山上万重云海鸿来倐去林花合复分所忧别离意白露下霑裙
　　别王谦
　　严光不逐世流转任飞蓬欲还天台岭不狎甘泉宫离歌玉弦絶别酒金巵空倘遗故人念仆在东山东
　　奉使庐陵
　　怅然不自怡端忧坐漠漠风急鴈毛断冰坚马蹄落客子饥寒多江上衣装薄何当报恩罢驱车还北郭
　　迎栁呉兴道中
　　团团日西靡客念已蹉跎长风倒危叶轻练网寒波白云光彩丽青松意气多所言饱恩徳忘我北山萝
　　至湘洲望南岳
　　重波沦且直连山纠复纷鸟飞不复见风声犹可闻胧胧树里月飘飘水上云长安逺如此无縁得报君
　　登二妃庙
　　朝云乱入【当作人】目帝女湘川宿折菡巫山下采荇洞庭腹故以轻薄好千里命舻舳何事非相思江上葳蕤竹
　　咏懐二首
　　仆本报恩人走马救东秦黄龙暗迢递青泥寒苦辛野战劒锋尽攻城才智贫唯余一死在留持赠主人元淑势位卑长卿宦情寡二顷且营田三钱聊饮马悬风白云上挂月青山下心中欲有言未得忘言者
　　古意七首
　　杂虏寇铜鍉征役去三齐扶山剪疏勒傍海扫沈黎劒光夜挥电马汗昼成泥何当见天子画地取关西匈奴数欲尽仆在玉门关莲花穿劒锷秋月掩刀环春机思【一作鸣】窈窕夏鸟鸣【一作思】绵蛮中人坐相望狂夫终未还
　　西都盛冠葢九逵尘雾塞中有恶少年伎能专自得玉鞭莲花劒金苣流星勒聊为路傍人写鞚长楸北贱妾思不堪采桑渭城南带减连枝绣发乱鳯皇篸【一作簮】花舞依长薄蛾【一作鹅】飞爱绿潭无由报君信流涕向春蚕【英华题云和萧洗马古意○一作采桑】
　　妾本倡家女出入魏王宫既得承雕辇亦在更衣中莲花衘青雀寳粟钿金虫犹言不得意流涕忆辽东何处报君书陇右五岐路泪妍兎枝墨笔染鹅毛素碧浮孟渚水香下洞庭路应归遂不归芳春空掷度妾家横塘北发艶小长干花钗玉宛转珠绳金络纨【一作丸】羃防悬丹【一作青】鳯逶迤揺白团谁能分见此含恨不能言【一作谁堪乆见此含恨不相看】
　　闺怨二首
　　胡笳屡凄断征蓬未肯还妾坐江之介君戍小长安相去三千里参商书信难四时无人见谁复重罗纨春草可揽结妾心正断絶绿鬂愁中改红顔啼里灭非独泪成珠亦见珠成血愿为飞鹊【一作双鹄】镜翩翩照离别【玉台作古意】
　　去妾赠前夫
　　弃妾在河桥相思复相辽鳯皇簪落发莲花带缓腰肠从别处断貌在泪中消愿君忆畴昔片言时见饶
　　咏少年【乐府作少年行】
　　董生唯巧笑子都信美目百万市一言千金买相逐不道参差菜谁论窈窕淑愿言捧绣被来就越人宿
　　咏雪
　　微风揺【一作过】庭树细雪下帘隙萦空如雾转凝阶似花积不见杨栁春徒看桂枝白零泪无人道相思空何益
　　雪
　　雪逐春风来过集巫山野澜漫虽可爱悠【一作翻】扬讵堪把问君何所思昔日同心者坐须风雪霁相期洛城下
　　春咏【集作春日】
　　春从何处来拂水复惊梅云障青琐闼风吹承露台美人隔千里罗帏闭不开无由得共语空对相思杯
　　共赋韵咏庭中桐
　　龙门有竒价自言梧桐枝华晖实掩映细叶能披离不降周王子空徒嵗时移严风忽交劲遂使无人知
　　咏栁
　　细栁生堂北长风发鴈门秋霜常振叶春露讵濡根朝作离蝉宇暮成宿鸟园不为君所爱摧折当何言
　　主人池前鹤
　　本自乘轩者为君阶下禽摧藏多好貌清唳有竒音稻梁惠既重华池遇亦深懐恩未忍去非无江海心
　　寳劒
　　我有一寳劒出自昆吾溪照人如照水切玉如切泥锷邉霜凛凛匣上风凄凄寄语张公子何当来见携
　　咏灯
