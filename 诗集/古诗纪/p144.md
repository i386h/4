<!-- { "loadSidebar": true } -->
　　此夕甘言宴月照露方涂使星疑向蜀劒气不关呉良交契金水上客慰萱蘓何必应刘辈还来游邺都
　　五日
　　麦凉殊未毕蜩鸣早欲闻喧林尚黄鸟浮天已白云辟兵书鬼字神印题灵文因想苍梧郡兹日祀东君
　　庭栢
　　古松图偃盖新栢写鑪峰凌寒翠不夺迎暄緑更浓茹叶轻沈体咀实化衰容将使中台麝违山能见从
　　蜡节
　　凝寒迫清祀有酒宴嘉平宿心何所道借此慰中情祖珽【字孝征莹之子神清机警词藻遒逸少驰令誉为当世所推起家秘书郎后主时佞于陆媪拜尚书左仆射封燕国公专主机衡后以罪出为北徐州刺史】
　　从北征
　　翠旗临塞道灵鼓出桑干祁山敛雰雾瀚海息波澜戍亭秋雨急关门朔气寒方系单于颈歌舞入长安
　　望海
　　登髙临巨壑不知千万里云岛相接连风潮无极已时看逺鸿度乍见惊鸥起无待【一作不假】送将归自然伤客子
　　挽歌
　　昔日【一作时】驱驷马谒帝长杨宫旌悬白云外骑猎红尘中今来向漳浦素盖转悲风荣华与歌笑万事尽成空裴让之【字士礼河东闻喜人少好学有文情魏天平中举秀才迁主客郎厯中书舍人散骑常侍及齐受禅封宜都县男寻除清河太守后被罪赐死】
　　有所思
　　梦中虽蹔见及觉始知非展转不能寐徙倚独披衣凄凄晓风急晻晻月光微室空常逹旦所思终不归
　　从北征
　　沙漠胡尘起关山烽燧惊皇威奋武略上将总神兵髙台朔风驶絶野寒云生匈奴定逺近壮士欲横行
　　公馆宴酬南使徐陵
　　嵩山表京邑钟岭对江津方域殊风壤分野各星辰出境君图事寻盟我恤邻有才称竹箭无用忝丝纶列乐歌钟响张旃玉帛陈皇华徒受命延誉本无因韩宣将聘楚申胥欲去秦方期【一作当】饮河朔翻属卧漳濵礼酒盈三献賔筵盛八珍嵗稔鸣铜雀兵戢坐金人云来朝起盖日落晚摧轮异国犹兄弟相知无旧新
　　裴讷之【字士言让之弟纯谨有局量弱冠为平原公掌书记文宣朝累官至太子舍人】
　　邺馆公宴【英华作奉使至邺馆】
　　晋楚敦盟好侨札同心赏礼成樽爼陈乐和金石响朝云驾马进晓日乘龙上防阙表皇居三台映仙掌当阶篁篠宻约岸荷蕖长束带尽欣娯谁言骛归两
　　萧祗【字敬式梁南平王伟之次子封定襄侯侯景乱起兵内援防州人以城应景遂奔东魏厯位太子少傅齐天保初授右光禄大夫国子祭酒】
　　香茅
　　鶗鴂芳不歇霜繁緑更滋擢本同三脊流芳有四时粗根缩酒易结觧舞蚕迟终当入楚贡岂羡咏陈诗
　　和回文诗【和湘东王后园】
　　危台出岫迥曲涧上桥斜池莲隐弱芰径蓧落藤花萧放【字希逸祗之子袭父爵为清河郡公武平中待诏文林馆性好文咏颇善丹青见知齐后主累迁太子中庶子散骑常侍】
　　冬夜咏妓
　　佳丽尽时年合瞑不成眠银龙衔烛烬金凤起炉烟吹箎先弄曲调筝更撮歌还团扇后舞出妓行前絶代终难及谁复数神仙
　　咏竹
　　怀风枝转弱防露影逾浓既来丹穴凤还作葛陂龙刘逖【字子长彭城人齐文襄以为永安公叅军武成时迁散骑常侍未防与崔季舒等同戮】
　　对雨
　　重轮宵犯毕行雨旦浮空细落疑含雾斜飞觉带风湿槐仍足緑沾桃更上红无由似豹纵意坐山中
　　秋朝野望
　　驻车凭险岸飞葢厯平湖菊寒花稍发莲秋叶渐枯向浦低行鴈排空转噪乌若将君共赏何处减城隅
　　浴温汤泉【声偶作刘邈诗非也】
　　骊岫犹怀土新丰尚有家神井堪消疹温泉足荡邪紫苔生石岸黄沫拥金沙振衣殊未已翻能停使车
　　清歌发
　　扇中通曼脸曲里奏阳春久应迷座客何啻起梁尘马元熙【字长明河间人敬徳之子少传父业兼长文藻以通直待诏文林馆武平中授皇太子孝经在内甚得名誉隋开皇中终于秦王文学】
　　日晚弹琴
　　上客敞前扉鸣琴对晚晖掩抑歌张女凄清奏楚妃稍视红尘落渐觉白云飞新声独见赏莫恨知音稀卢询祖【范阳涿人有术学文辞华羙询祖与宗人思道俱为北州人俊魏收扬誉思道而以询祖为不及邢子广曰询祖有规检祢衡思道无冰棱文举后颇折节厯太子舍人司徒记室卒】赵郡王配郑氏挽词【北史赵郡王睿齐神武从子也娶郑述祖女为妃】
　　君王盛海内伉俪尽寰中女仪掩郑国嫔容映赵宫春艳桃花水秋度桂枝风遂使丛台夜明月满牀空卢询【名见顔氏家训曰范阳卢询疑即卢询祖也乐府作陈人】
　　中妇织流黄
　　别人心已怨愁空日复斜然香望韩夀磨镜待秦嘉残丝愁绩烂余织恐缣賖支机一片石缓转独轮车下帘还忆月挑灯更惜花似天河上景春时织女家
　　髙昂【字敖曹北海蓚人胆力过人姿采殊异少不师训专事驰骋齐神武起昻倾意附之因成覇业除侍中司徒兼西南道都督而敖曹酷好为诗雅有情致时人称焉○见太平广记】
　　征行诗
　　垅种千口牛泉连百壶酒朝朝围山猎夜夜迎新妇
　　从军与相州刺史孙腾行路难
　　春甲长驱不可息六日六夜三度食初时【阙】言作虎牢更被处置河桥北回首絶望便萧条悲来雪涕还自抑
　　赠弟季式
　　【季式为济州刺史敖曹发驿以劝酒乃赠】
　　怜君停欲死天上人间无可比走马海邉射游鹿偏坐石上弹鸣雉昔时方伯愿三公今日司徒羡刺史郑公超【后主时为奉朝请待诏文林馆与祖珽等同撰御览】
　　送庾羽骑抱
　　旧宅青山逺归路白云深迟暮难为别揺落更伤心空城落日影迥地浮云隂送君自有泪不假听猿吟杨训【后主时为通直散骑侍郎待诏文林馆同脩御览】
　　羣公髙宴
　　中郎敷奏罢司坐朝归开筵引贵客馔玉对春晖尘起金吾骑香逐令君衣緑酒犀为椀鸣琴寳作徽寸隂良可惜千金本易挥
　　袁奭【字元明陈郡人梁司空昻之孙萧庄时以侍中奉贡至齐及庄败除琅邪王俨大将军谘议入文林馆迁太中大夫】
　　从驾游山
　　天游响仙跸春望动神涧水含初溜山花发早丛玉舆明淑景珠旗转瑞风平原与上路【一作洛】佳气逺防防荀仲举【字士髙颖川人世江南仕梁为南沙令后至北齐入文林馆以年老家贫出为义宁太守○乐府玉台俱作陈人】
　　铜雀台
　　髙台秋色晚直望已凄然况复归风便松声入断泪逐梁尘下心随团扇捐谁堪三五夜空对月光圆萧慤【字仁祖兰陵人梁宗室上黄侯晔之子天保中入齐武定中为太子洗马后主时为齐州録事叅军待诏文林馆后入隋】
　　临髙台
　　崇台髙百尺迥出望仙宫画栱浮朝【一作云】气飞梁照晚虹小衫飘雾縠艳粉拂轻红笙吹汶阳篠琴奏峄山桐舞逐飞龙引花随少女风临春今若此极宴岂无穷
　　上之囬【拾遗题云巡省】
　　发轫城西畤囬舆事北游山寒石道冻叶下故宫秋朔路传清警边风巻画旒嵗余巡省毕拥仗【一作按节】返皇州
　　飞龙引
　　河曲衔图出江上负舟归欲因作雨去还逐景云飞引商吹细管下征泛长徽持此凄清引春夜舞罗衣
　　奉和济黄河应教【乐府题云济黄河】
　　大蕃连帝室骖驾奉皇猷未明驱羽骑凌晨方画舟津城度维锦岸栁夹缇油钟【一作铙】声飏别岛旗影照苍流早光生劔服朝风起节楼滔滔细波动裔裔轻舷浮回桡避近碛放舳下前洲全疑上天汉不异谒蓬丘望知云气合听识水声秋从君何等乐喜从神仙游
　　和崔侍中从驾经山寺
　　钩陈夜警徼河汉晓叅【一作纵】横游骑腾文马前驱转翠旌野禽喧曙色山树动秋声云表金轮见岩端画栱明塔疑从地涌葢似积香成泉髙下溜急松古上枝平仪台多北思丽藻蔚縁情自嗤非照庑【一作乗】何以继连城
　　奉和悲秋应令【英华作王胄】
　　秋天拟文学秋水擅庄蒙草湿蒹葭露波巻洞庭风便坐飜桑叶长坂歇兰藂檐喧犹有燕阪静未来鸿蝉噪闻疑断池清映似空刘安悲落木曹植叹征蓬重明岂凝滞无累在渊冲随时四序合应物五情同发言形恻隐睿作挺神功下材均朽木何以慕雕虫
　　屏风
　　秦皇临碣石汉帝幸明庭非关重游豫直是爱长龄读记知州所观图见岳形晓识仙人气夜辨少微星服银有秘术蒸丹传旧经风揺百影树花落万春亭飞流近更白丛竹逺弥青逍遥保清畅因持悦性情
　　奉和元日
　　帝宫通夕燎天门拂曙开瑞云生寳鼎荣光上露台华山不凋叶宜城万夀杯遥见飞鳬下悬知叶县【声偶作令】来
　　奉和初秋西园应教
　　池亭三伏后林馆九秋前清冷间泉石散漫杂风烟蕖开千叶影榴艳百枝然约岭停飞斾凌波动画船
　　奉和冬至应教
　　天宫初动磬缇室已飞灰暮风吹竹起阳云覆石来拆氷开荔色除雪出兰栽慙无宋玉辨滥吹楚王台
　　奉和望山应教
　　仙游本多趣复此上秋初岩低石倒险岭髙松更踈峯形疑鸟翅塞路似狼居瞩望情无已词殚意有余
　　奉和咏龙门桃花
　　旧闻开露井今见植龙门树少知非塞花髙异少源论时应未发故欲影归轩秪言经摘罢犹胜逐风翻
　　春庭晚望
　　春庭聊纵望楼台自相隐窻梅落晚花池竹开初笋泉鸣知水急云来觉山近不愁花不飞到畏花飞尽
　　秋思
　　【顔氏家训曰兰陵萧慤工于篇什尝有秋思诗云芙蓉露下落杨栁月中踈时人未之赏也吾爱其萧散宛然在目颍川荀仲举琅琊诸葛汉亦以为尔而卢思道之徒雅所不惬】
　　清波收潦日华林鸣籁初芙蓉露下落杨栁月中踈燕帏缃绮被赵带流黄裾相思阻音息【玉台作信】结梦感离居
　　听琴
　　洞门凉气满闲馆夕隂生随流水急调杂秋风清掩抑朝飞弄凄断夜啼声至人齐物我持此悦髙情
　　和司徒铠曹阳辟疆秋晚【辟疆休之之子】
　　叶踈知树落香尽觉荷衰山薮良多思田园聊复归
　　春日曲水【杂言○初学记作春赋】
　　落花无限数飞鸟排花度禁苑至饶风吹花春满路岩前片石迥如楼水里连沙聚作洲二月莺声才欲断三月春风已复流分流绕小度堑水还相注山头望水云水底防山树舞余香犹存歌尽声犹住麦垄一惊翚菱潭两飞鹭飞鹭复惊翚倾曦带掩扉芳飚翼还幰藻露挹行衣
　　萧毂【乐府英华并作萧毂苑诗类选作萧慤】
　　野田黄雀行
　　弱躯媿【一作慙】彩饰轻毛非锦文不知鸿鹄志非是凤凰羣作风随浊【一作濯】雨入曲应云空城旧侣絶沧海故交分宁死明珠弹且避鹰将军
　　阳休之【字子烈北平无终人固之子初仕魏累官给事黄门侍郎入齐迁吏部尚书左仆射周武平齐随驾赴长安厯纳言太子少保上开府除和州刺史隋开皇二年罢任终于洛阳】春日
　　迟迟暮春日霭霭春光上柔露洗金盘轻丝缀珠网渐看阶蔓稍觉池莲长蝴蝶映花飞楚雀縁条响
　　咏萱草
　　开跗幽涧底散彩曲堂垂优柔轻露湿微穆惠风吹朝朝含丽景夜夜对华池
　　正月七日登髙侍宴
　　广殿丽年辉上林起春色风生拂雕辇云回浮绮翼
　　秋诗
　　日照前窻竹露湿后园薇夜蛩扶砌响轻蛾绕烛飞顔之推【字介琅邪临沂人初为梁湘东王常侍元帝即位以为散骑侍郎后为周军所破奔齐累官黄门侍郎平原太守齐亡入周为御史上士隋开皇中太子召为文学以疾终】
　　神仙
