<!-- { "loadSidebar": true } -->
　　欲知其姓草肃肃谷中最细低头熟鳞身甲体永兴福【南史曰齐太祖髙皇帝讳道成姓萧氏未受命时王子年作此歌按谷中精细者稻也即道也熟犹成也】金刀利刃齐刈之【金刀刘字刈犹剪也】
　　王康琚【以下爵里无考】
　　反招隐诗
　　小隐隐陵薮大隐隐朝市伯夷窜首阳老耼伏柱史昔在太平时亦有巢居子今虽盛明世能无中林士放神清云外絶迹穷山里鹍鸡先晨鸣哀风迎夜起凝霜凋朱顔寒泉伤玉趾周才信众人偏智任诸已推分得天和矫性失至理归来安所期与物齐终始
　　招隐
　　登山招隐士褰裳蹑遗踪华条当圜室翠叶代绮牎【阙】湛方生
　　庐山神仙诗
　　序曰寻阳有庐山者盘基彭蠡之西其崇标峻极辰光隔辉幽涧澄深积清百仞若乃絶阻重险非人迹之所游窈窕冲深常含霞而贮气眞可谓神明之区域列眞之苑囿矣太元十一年有樵采其阳者于时鲜霞褰林倾晖映岫见一沙门披法服独在岩中俄顷振裳挥锡凌崖直上排丹霄而轻举起九折而一指旣白云之可乗何帝乡之足逺哉穷目苍苍翳然灭迹诗曰
　　吸风圃饮露丹霄室宅五岳賔友松乔
　　后斋诗
　　解缨复褐辞朝归薮门不容轩宅不盈畆茂草笼庭滋兰拂牖抚我子侄擕我亲友茹彼园蔬饮此春酒开櫺攸曕坐对川阜心焉孰托托心非有素构易抱根难朽卽之匪逺可以长久
　　帆入南湖【帆扶泛切】
　　彭蠡纪三江庐岳主众阜白沙浄川路青松蔚岩首此水何时流此山何时有人运互推迁兹器独长久悠悠宇宙中古今迭先后
　　还都帆
　　高岳万丈峻长湖千里清白沙穷年洁林松冬夏青水无暂停流木有千载贞寤言赋新诗忽忘羇客【一作旅】情
　　天晴诗
　　屏翳寝神辔飞廉收灵扇青天莹如镜凝津平【初学作奕】如研落帆脩江渚【初学作湄】悠悠极长眄清气朗山壑千里遥相见
　　诸人共讲老子
　　吾生幸凝湛智浪纷竞结流宕失眞宗遂之弱防辙虽欲反故乡埋翳归途絶涤除非风垢心焉能歇大矣五千鸣特爲道防设鉴之诚水镜尘秽皆朗彻
　　怀归谣
　　辞衡门兮至欢怀生离兮苦辛岂羇旅兮一慨亦代谢兮感人四运兮遒尽化新兮嵗故氛惨惨兮凝晨风凄凄兮薄暮雨雪兮交纷重云兮四布天地兮一色六合兮同素山木兮摧披津壑兮凝沍感羇旅兮苦心怀桑梓兮增慕胡马兮恋北越鸟兮依阳彼禽兽兮尚然况君子兮去故乡望归涂兮漫漫盼江流兮洋洋思渉路兮莫由欲越津兮无梁
　　秋夜诗
　　悲九秋之爲节物凋悴而无荣岭頽鲜而殒緑木倾柯而落英履代谢以惆怅覩揺落而兴情信臯壤而感人乐未毕而哀生秋夜清兮何秋夕之转长夜悠悠而难极月皦皦而停光播商气以清温扇髙风以革凉水激波以成涟露凝结而爲霜凡有生而必凋情何感而不伤茍灵符之未虚孰兹恋之可忘何天悬之难释思假畅之冥方拂尘衿于风散近滞于老庄揽逍遥之宏维总齐物之大纲同天地于一指等太山于毫芒万虑一时顿緤情累豁焉都忘物我泯然而同体岂复寿夭于彭殇
　　游园咏
　　谅兹境之可怀究川阜之竒势水穷清以澈鉴山邻天而无际乗初霁之新景登北馆以悠瞩对荆门之孤阜傍鱼阳之秀岳乗夕阳而含咏杖轻策以行游袭秋兰之流芬幙长猗之森脩任缓歩以升降歴丘墟而四周智无涯而难恬性有方而易适差一毫而遽乖徒理存而事隔故羁马思其华林笼雉想其臯泽矧流客之归思岂可忘于畴昔
　　苏彦
　　七月七日咏织女
　　火流凉风至少昊协素藏织女思北沚牵牛叹南阳时来嘉庆集整驾巾玉箱琼佩垂藻蕤雾裾结云裳金翠耀华辎軿辕散流芳释辔紫防庭解衿碧琳堂欢防未及究晨晖照扶桑仙童唱清道盘螭起腾骧怅怅一宵促迟迟别日长
　　西陵观涛
　　洪【一作江】涛奔逸势骇浪驾丘山訇隐振宇宙漰磕津云连【阙】
　　陆冲
　　杂诗二首
　　命驾遵长途绵邈途难寻我行亦何艰山川阻且深洿泽无夷轨重峦有层阴零雨淹中路云蔽高岑俯悼孤行兽仰叹偏翔禽空谷回【阙】　流风漂哀音羇旅淹留久怅望愁我心
　　肆观野原外放心希太和景岳造天汉丰林冐重阿清芬乗风散艳藻映渌波【阙】
　　江伟
　　答贺蜡
　　正元二年冬腊家君在陈郡余别在国舎不得集防弟广平作诗以贻余余答之曰【艺文类聚作晋人然晋无正元之号或误也】
　　蜡节之会廓焉独处晨风朝兴思我慈父我心怀恋运首延伫
　　范广泉
　　征虏亭饯王少傅
　　挂冠东门阎归褐西唐足结辙尘髙衢祖供悬长麓韩卿辞辇路疎傅知殆辱素徳烛光尘轨芳前觉王齐之【琅邪人广明集云晋王齐之】
　　念佛三昧诗四首
　　妙用在幽【明作兹】渉有览无神由昧彻识以照麄积防自引因功本虚泯彼三观忘此毫余
　　寂漠何始理通防融然忘适乃廓灵晖心悠【一作游】缅域得不践机用之以冲防之以希
　　神资天凝圆映朝云与化而感与物斯群应不以方受者自分寂尔渊镜金水尘纷
　　慨自一生夙乏惠识托崇渊人庶借冥力思转毫功在深不测至哉之念主心西极
　　卞裕
　　送桓竟陵
　　翰城将孰寄怀人应斯莅饯行临髙阜怡衿睦景气【阙】
　　失题【见初学记别部】
　　余弟适东迈眷恋将乖情离别信吾事凄心相纚婴【阙】孔法生
　　征虏亭祖王少傅
　　昔人鉴殆辱解绂扬归舲眞感属神虑高兴袭天情【阙】张骏【字公庭西凉牧张寔之世子防而竒伟十嵗能属文后嗣位大都督大将军凉州牧西平公】薤露行
　　在晋之二世皇道昧不明主暗无良臣艰【一作奸】乱起朝廷七柄失其所权纲防典刑愚猾窥神器牝鸡又晨鸣哲妇逞幽虐宗祀一朝倾储君缢新昌帝执金墉城祸衅萌宫掖胡马动北坰三方风尘起玁狁窃上京义士扼素腕感慨怀愤盈誓心荡众狄积诚彻昊灵
　　东门行【选诗外编作游春诗】
　　勾芒御春正衡纪运玉琼明庶起祥风和气翕来征庆云荫八极甘雨润四坰昊天降灵泽朝日耀华精嘉苗布原野百卉敷时荣鸠鹊与鹙黄间关相和鸣菉萍【一作芙蓉】覆灵沼香花扬芳馨春游诚可乐感此白日倾休否有终极落叶思本茎临川悲逝者节变动中情
　　马岌
　　题宋纎石壁诗
　　【晋书曰宋纎字令艾敦煌人也隐居酒泉南山不应辟命酒泉太守马岌造焉纎距而不见岌叹曰名可闻而身不可见徳可仰而形不可覩今而后知先生人中之龙也铭诗于石壁曰】
　　丹崖百丈青壁万寻竒木蓊鬰蔚若邓林其人如玉维国之琛室迩人遐实劳我心【张祚时太守杨宣畵纎像于阁上出入视之作颂曰爲枕何石爲潄何流身不可见名不可求】
　　赵整【字文业一名正雒阳清水人或曰济阴人年十八爲僞秦著作郎后迁至黄门侍郎武威太守爲人无须而瘦有妻妾而无儿时人谓阉然而情度敏逹学兼内外后出家事佛更名道整】酒徳歌
　　【秦王坚与羣臣饮以极醉爲限整作歌】
　　地列酒泉天垂酒池杜康妙识仪狄先知纣防殷邦桀倾夏国由此言之前危后则
　　讽谏诗二首
　　【髙僧传曰正性好防諌无所廻避苻坚末年宠惑鲜卑惰于治政正因歌諌曰昔闻孟津河坚动容曰是朕也又歌曰北园有一树坚笑曰将非赵文业耶】
　　昔闻孟津河千里作一曲此水本自清是谁搅令浊【拾遗作乱使浊】
　　北园有一【拾遗作枣】树布叶垂重阴外虽饶棘刺内实有赤心
　　谏歌
　　【晋孝武帝宁康二年冬十二月秦王坚与慕容垂夫人段氏同辇游于后庭宦官赵整歌云云坚改容谢之命夫人下辇】
　　不见雀来入鷰室但见浮云蔽白日
　　琴歌
　　【晋书载记曰苻坚分氐戸于诸镇赵整因侍援琴而歌云云坚笑而不纳及败于姚苌果如整言】
　　阿得脂阿得脂博劳旧父是仇绥尾长翼短不能飞逺徙种人留鲜卑一旦缓急语阿谁【通鉴作当语谁】
　　苻朗【畧阳临渭氐人坚之从兄子也性宏逹神气爽迈徴拜镇东将军青州刺史在任甚有声绩防晋遣淮阴太守高素伐青州朗遣使诣谢于彭城求降诏加员外散骑侍郎既至扬州风流迈于一时超然自得多所陵忽王国宝譛而杀之】
　　临终诗
　　四大起何因聚散无穷巳旣适一年中又入一死理冥心乗和畅未觉有终始如何箕山夫奄焉处东市旷此百年期逺同嵇叔子命也归自天委化任冥纪
　　失名
　　曲池歌【拾遗在湛方生后诗品作湛诗非也】
　　曲池何淡澹芙蓉蔽清源荣华盛壮时见者谁不欢一朝光采落见者不廻顔





　　古诗纪卷四十六
　　钦定四库全书
　　古诗纪卷四十七　　　　明　冯惟讷　撰
　　晋第十七
　　支遁【字道林本姓关氏陈留人或云河东林虑人幼有神理聪明秀彻隐居余杭山年二十五出家后入剡于沃洲小岭立寺行道晋哀帝卽位遣使徴请出都止东安寺讲道行留三载上书辞诏许之乃收迹剡山以晋太和元年终】
　　四月八日讃佛诗
　　三春迭云谢首夏含朱明祥祥令【一作今】日泰朗朗夕清菩萨彩灵和眇然因化生四王应期来矫掌承玉形飞天鼓弱罗腾擢散芝英緑澜頺龙首缥蘂翳流泠芙蕖育神葩倾柯献朝荣芬津霈四境甘露凝玉瓶珍祥盈四八黄曜紫庭感降非情想恬怕【泊同】无所营根泯灵府神条秀形名圆光朗东旦金姿艶春精含和总八音吐纳流芳馨迹随因溜浪心与太虚六度啓穷俗八解濯世缨慧泽融无外空同忘化情
　　咏八日诗三首
　　大块挥枢昭昭两仪映万品诞游华澄清凝圣释迦乗虚防圎神秀机正交养卫恬和灵知溜性命动为务下尸寂为无中镜
　　真人播神化流渟良有因龙潜兠术邑漂景阎浮濵伫驾三春谢飞辔朱明旬八维披重蔼九霄落芳津祗献万舞般遮奏伶伦淳白凝神宇兰泉涣色身投步三才泰扬声五道泯不为故为贵忘竒故竒神
　　缅哉古思想托因事生相与图灵器像也像彼形黄裳罗帕质元服拖绯青神为恭者恵迹为动者行虚堂陈药饵蔚然起竒荣疑似垂微我谅作者情于焉遗所尚肃心拟太清
　　五月长斋诗
　　炎精育仲气朱离吐凝阳广汉潜凉变凯风乗和翔令月肇清斋德泽润无疆四部钦嘉期洁已升云堂静晏和春晖夕愓厉秋霜萧条咏林泽恬愉味城傍逸容研冲防防运宫商匠者握神标乗风吹芳渊汪道行深婉婉化理长亹亹维摩虚德音畅游方罩窂【牢同】妙倾絶致由近藏略略微容简八言振道纲掇烦练陈句临危折婉章浩若惊颷散冋若挥夜光寓言岂所托意得筌自防霑濡妙习融靡靡轻尘亡萧索情牖頽寥朗神轩张谁谓津遐一悟可以航愿为海游师櫂柂入沧浪腾波济漂客归会道塲
　　八闗斋诗三首【并序】
　　间与何骠骑期当为合八闗斋以十月二十二日集同意者在呉县土山墓下三日清晨为斋始道士白衣凡二十四人清和肃穆莫不静畅至四日朝众贤各去余既乐野室之寂又有掘药之怀遂便独住于是乃挥手送归有望路之想静拱虚房悟外身之真登山采药集岩水之娯遂援笔染翰以慰二三之情
