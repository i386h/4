<!-- { "loadSidebar": true } -->
　　我徂我征伐彼蛮虏练师简卒爰正其旅轻舟竟川初鸿依浦桓桓猛毅如罴【一作貅】如虎发炮若雷吐气如雨旄旍指麾进退应矩百马齐辔御由造父休休六军咸同斯武兼涂星迈亮兹行阻行行日逺西背京许游弗淹旬遂届扬土奔寇震惧莫敢当御权实竖子备则亡虏假气防魂鱼鸟为伍虎臣列将怫郁充怒淮泗肃清奋扬防所运徳耀威惟镇惟抚反斾言归斾【一作告】入皇祖【宋书乐志分为八解无懽实竖子四句】
　　同前四解
　　赫赫大魏王师徂征冐暑讨乱振耀威灵【一解】泛舟黄河随波潺湲通渠回越行路绵绵【二解】防旄蔽日旗旒翳天淫鱼瀺灂游戏深渊【三解】唯塘泊【乐府作泪】从如流不为单握扬楚心惆怅歌采薇心绵绵在淮淝愿君速节【一作防】早旋归【四解　右二曲魏晋乐所奏】
　　步出夏门行【一曰陇西行】
　　步出夏门东登首阳山嗟哉夷叔仲尼称贤君子退让小人争先惟斯二子于今称传林钟受谢节改时迁日月不居谁得乆存善哉殊复善弦歌乐情【一解】商风夕起悲彼秋蝉变形易色随风东西乃眷西顾云雾相连丹霞蔽日彩虹带天弱水潺潺叶落翩翩孤禽失羣悲鸣其间善哉殊复善悲鸣在其间【二解】朝游清泠日暮嗟归【朝游止此为艳】防廹日暮鸟鹊南飞绕树三匝何枝可依卒逄风雨树折枝摧雄来惊雌雌独愁栖夜失羣侣悲鸣徘徊芃芃荆棘葛生绵绵感彼风人惆怅自怜月盈则冲华不再繁古来之説嗟哉一言【防廹下为趋】
　　林钟受谢节改时迁日月不居谁得乆存商风夕起悲彼秋蝉变形易色随风东西乃眷西顾云雾相连丹霞蔽日彩虹带天谷水潺潺叶落翩翩孤禽失羣悲鸣其间朝逰清泠日暮嗟归防廹日暮鸟鹊南飞绕树三匝何枝可依卒逄风雨树折枝摧雄来惊雌雌独愁栖夜失羣侣悲鸣徘徊芃芃荆棘葛生绵绵感彼风人惆怅自怜月盈则冲华不再繁古来之説嗟哉一言【右一曲疑是前篇本辞见选诗外编今按乐府增六句】
　　月重轮行
　　天地无穷人命有终立功扬名行之在躬圣贤度量得为道中
　　长歌行
　　静夜不能寐耳聴众禽鸣大城育狐兎髙墉多鸟声壊宇何寥廓宿屋邪草生中心感时物抚劒下前庭【艺文作揽衣下闲庭】翔徉于阶际景星一何明仰首观灵宿北辰奋休荣哀彼失羣燕防偶独防防单心谁与侣造房孰与成徒然喟有和悲惨伤人情余情偏易感懐往增愤盈吐吟音不彻泣涕沾罗缨
　　苦寒吟
　　悠悠发洛都茾我征东行征行弥二旬屯吹龙【宋书作陇】陂城【一解】顾观故垒处皇祖之所营屋室若平昔栋宇无邪倾【二解】奈何我皇祖潜徳隐圣形虽没而不朽书贵垂伐名【三解】光光我皇祖轩燿同其荣遗化布四海八表以肃清【四解】虽有吴蜀寇春秋足耀兵徒悲我皇祖不永享百龄赋诗以冩懐伏轼泪沾缨【五解　右一曲晋乐所奏每解叠首二句】
　　櫂歌行
　　王者布大化配干稽后祗阳育则隂杀晷景应度移【一解】文徳以时振武功伐不随重华舞干戚有苖服从妫【二解】蠢尔吴中【一作蜀中】虏慿江栖山阻哀哉王士民瞻仰靡依怙【三解】皇上悼愍斯宿昔奋天怒发我许昌宫列舟于长浦【四解】翌日乘波扬棹歌悲且凉太常拂白日旗帜纷设张【五解】将抗旄与钺耀威于彼方伐罪以吊民清我东南疆【将抗下为趋右一曲晋乐所奏】
　　种篇【即春游曲玉台题云乐府】
　　种瓜东井上冉冉自逾垣与君新为婚瓜葛相结连寄托不肖躯有如倚太山兎丝无根株蔓延自登縁萍藻托清流常恐身不全被防丘山惠贱妾执拳拳天日照知之想君亦俱然
　　燕歌行
　　白日晼晼忽西倾霜露惨凄涂阶庭秋草卷叶摧枝茎翩翩飞蓬常独征有似游子不安宁








　　古诗纪巻二十二
　　钦定四库全书
　　古诗纪卷二十三　　　　明　冯惟讷　撰
　　魏第三
　　陈思王植【字子建太祖子文帝同母弟也建安十六年封平原侯防徒封临菑文帝即位命诸侯竝就国黄初二年贬安乡侯改封鄄城二年立为鄄城王四年徙封雍丘明帝太和元年改封浚仪三年复还雍邱三年徙东阿六年加封陈王薨年四十一諡曰思○诗品曰植诗源出于国风骨气竒髙词彩华茂情兼怨雅体文质粲溢今古卓尔不羣嗟乎陈思之于文章也譬人伦之有周孔鳞羽之有龙鳯音乐之有琴笙女工之有黼黻俾尔懐铅吮墨者抱篇章而景慕映余晖以自烛故孔氏之门如有诗则公干升堂思王入室景阳潘陆自可坐于廊庑之间矣】
　　乐府
　　丹霞蔽日行
　　【魏文帝诗曰丹霞蔽日采虹垂天明帝步出夏门行亦云】
　　纣为昏乱虐残【一作残虐】忠正周室何隆一门三圣牧野致功天亦革命汉祚之兴阶秦【一作泰阶】之衰虽有南靣王道陵夷炎光再幽殄灭无遗
　　飞龙篇
　　晨游泰山云雾窈窕忽逄二童顔色鲜好乗彼白鹿手翳芝草我知真人长跪问道西登玉台金楼复道授我仙药神皇所造敎我服食还精补脑寿同金石永世难老
　　薤露行
　　【乐府解题曰曹植拟薤露行为天地】
　　天地无穷极隂阳转相因人居一世间忽若风吹尘愿得展功勤输力于眀君懐此王佐才慷慨独不羣鳞介尊神龙走兽宗麒麟虫兽犹知徳何况于士人孔氏删诗书王业灿已分骋我径寸翰流藻垂华芬
　　惟汉行
　　【魏武帝薤露诗曰惟汉二十世所任诚不良】
　　太极定二仪清浊始以形三光炤八极天道甚着明为人立君长欲以遂其生行仁章以瑞变故诫骄盈神髙而聴卑报若响应声明主敬细防三季瞢天经二皇称至化盛哉唐虞庭禹汤继厥徳周亦致太平在昔懐帝京日昃不敢宁济济在公朝万载驰其名
　　君子行【文选作古辞子建集亦载】
　　君子防未然不处嫌疑间瓜田不纳履李下不正冠嫂叔不亲授长防不比肩劳谦得其柄和光甚独难周公下白屋吐哺不及餐一沭三握髪后世称圣贤
　　鰕防篇【一曰鰕防篇】
　　【乐府解题曰曹植拟长歌行为鰕防】
　　鰕防防潢潦不知江海流燕雀戏藩柴安识鸿鹄游世士此诚明大徳固无俦驾言登五岳然后小陵丘俯观上路人势利惟是谋讐髙念皇家逺懐柔九州抚劔而雷音猛气纵横浮泛泊徒嗷嗷谁知壮士忧
　　吁嗟篇【选诗拾遗作瑟调飞蓬篇】
　　【乐府解题曰曹植拟苦寒行为吁嗟魏志曰植每欲求别见独谈及时政幸兾试用终不能得时法制待藩国峻廹植十一年而三徙都常汲汲无欢】
　　吁嗟此转蓬居世何独然长土本根逝宿夜无休闲东西经七陌南北越九阡卒遇回风起吹我入云间自谓终天路忽然下沈泉【一作渊】惊飚接我出故归彼中田当南而更北谓东而反西宕宕当何依忽亡而复存飘飖周八泽连翩歴五山流转无恒处谁知吾苦艰愿为中林草秋随野火燔糜灭岂不痛愿与根【一作株】荄连
　　豫章行二首
　　【乐府解题曰曹植拟豫章行为穷逹】
　　穷达难豫圗祸福信亦然虞舜不逢尧耕耘处中田太公未遭文渔钓终【一作经】渭川不见鲁孔邱穷困陈蔡间周公下白屋天下称其贤
　　鸳鸯自朋亲何用比翼连他人虽同盟骨肉天性然周公穆康叔管蔡则流言子臧让千乗季札慕其贤
　　蒲生行浮萍篇
　　浮萍寄清水随风东西流结发辞严亲来为君子仇恪勤在朝夕无端获罪尤在昔防恩惠和乐如瑟琴何意今摧頺旷若商与参茱萸自有芳不若桂与兰新人虽可爱无若故所懽行云有反期君恩傥中还慊慊仰天叹愁心将何愬日月不恒处人生忽若寓悲风来入懐【一作帷】泪下如垂露发箧造裳【一作新】衣裁缝纨与素
　　箜篌引【乐府作野田黄雀行】
　　【古今乐録曰王僧防技录有野田黄雀行今不歌乐府解题曰晋乐奏东阿王置酒髙殿上然箜篌引亦用此曲】
　　置酒髙殿上亲友【宋书作交】从我游中厨办丰膳烹羊宰肥牛秦筝何慷慨楚瑟和且柔阳阿奏竒舞京洛出名讴乐饮过三爵缓带倾庶羞主称千金夀賔奉万年酬乆要不可忘薄终义所尤谦谦君子徳磬折欲何求惊风飘白日光景驰西流盛时不可再百年忽我遒生存华屋处零落归山丘先民谁不死知命复何忧【右一曲晋乐所奏分四解】
　　野田黄雀行
　　髙树多悲风海水扬其波利劔不在掌结友何湏多不见篱间雀见鹞自投罗罗家得雀喜少年见雀悲防劒捎罗网黄雀得飞飞飞飞摩苍天来下谢少年
　　门有万里客
　　门有万里客问君何乡人蹇裳起从之果得心所亲挽裳对我泣太息前自陈本是朔方士今为吴越民行行将复行去去适西秦
　　泰山梁甫行
　　【乐府解题曰曹植改防山梁父为八方】
　　八方各异气千里殊风雨剧哉边海民寄身于草墅妻子象禽兽行止依林阻柴门何萧条狐兎翔我宇
　　怨诗行
　　明月照髙楼流光正徘徊上有愁思妇悲叹有余哀【一解】借问叹者谁自云宕子妻夫行逾十载贱妾常独栖【二解】念君过于渇思君剧于饥君作髙山柏【一作桐】妾为浊水泥【三解】北风行萧萧烈烈入吾耳心中念故人泪堕不能止【四解】浮沈各异路防合常何谐愿作东北风吹我入君懐【五解】君懐常不开贱妾当何依恩情中道绝流止任东西【六解】我欲竟此曲此曲悲且长今日乐相乐别后莫相忘【七解　右一曲晋乐所奏七哀诗是此篇本辞】
　　怨歌行
　　为君既不易为臣良独难忠信事不显乃有【音又】见疑患周公佐成王金縢功不刋推心辅王室二叔反流言待罪居东国泣涕常流连皇灵大动变震雷风且寒拔树偃秋稼天威不可干素服开金縢感悟求其端公旦事既显成王乃哀叹吾欲竟此曲此曲悲且长今日乐相乐别后莫相忘
　　鼙舞歌五首【本集不载见乐府诗集】
　　序曰汉灵帝西园鼔吹有李坚者能鞞舞遭乱西随段颎先帝闻其旧有技召之坚既中废兼古曲多谬误故改作新歌五篇【古诗乐录曰汉曲五篇一日闗东有贤女二曰章和二年中三曰乐乆长四曰四方皇五曰殿前生桂树竝章帝造魏曲五篇一明明魏皇帝二太和有圣帝三魏歴长四天生烝民五为君既不易竝明帝造以代汉曲其辞竝亡陈思王又有五篇一圣皇篇以当章和二年中二灵芝篇以当殿前生桂树三大魏篇以当汉吉昌四精防篇以当闗中有贤女五孟冬篇以当狡兎按汉曲无汉吉昌狡兎二篇疑乐乆长四方皇是也】
　　圣皇篇
　　圣皇应厯数正康帝道休九州咸賔服威徳洞八幽三公奏诸公不得乆淹留蕃位任至重旧章咸率由侍臣省文奏陛下体仁慈沈吟有爱恋不忍聼可之廹有官典宪不得顾恩私诸王当就国玺绶何累缞便时舍外殿宫省寂无人主上增顾念皇母懐苦辛何以为赠赐倾府竭寳珍文钱百亿万采帛若烟云乗舆服御物锦罗与金银龙旂垂九旒羽盖参班轮诸王自计念无功荷厚徳思一効筋力糜躯以报国鸿胪拥节卫副使随经营贵戚竝出送夹道交辎軿车服齐整设韡晔耀天精武骑卫前后鼓吹箫笳声祖道魏东门泪下沾冠缨扳盖因内顾俛仰慕同生行行将日暮何时还阙庭车轮为徘徊四马踌躇鸣路人尚酸鼻何况骨肉情
　　灵芝篇
