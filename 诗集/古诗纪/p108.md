<!-- { "loadSidebar": true } -->
　　效古
　　寒沙四面平飞雪千里惊风断隂山树雾失交河城朝驱左贤阵夜薄休屠营昔事前军幕今逐嫖姚兵失道刑既重迟留法未轻所赖今天子汉道日休明
　　建除诗
　　建国负东海衣冠成营丘除道梁淄水结驷登之罘满座咸嘉友苹藻絶时羞平望极聊摄直视尽姑尤定交无恒所同志互相求执手欢髙宴举白穷献酬破琴岂重赏临濠寜再俦危生一朝露蝼蚁将见谋成功退不处为名自此收收名弃车马单歩反蜗牛开渠纳秋水相士播春畴闭门谢世人何欲复何求
　　数名诗
　　一鼓有余气趫勇正纷纭二广无遗畧雄虎自为羣三河尚扰攘楯橹起橨榅四廵驻青跸瘗玉旷亭云五十又舒斾旗帜日缤纷六郡良家子慕义轻从军七获美前载克俊嘉昔闻八音伫繁律将以安司勲九命既斯复金璧固宜分十难康有道延首望卿云
　　州名诗
　　司春命初铎青耦肆中樊逸豫诚何事稻梁复宜敦徐歩遵广隰冀以写忧源杨栁垂塲圃荆棘生庭门交情乆所见益友能孰存
　　奉和齐竟陵王郡县名诗【沈约王融同赋】
　　抚戈金城外解佩玉门中白马腾逺雪苍松壮寒风临泾方辨渭安夷始和戎取禾广田北驱兽飞狐东新城多雉堞故市絶商工海西舟楫断云南烟雾通罄节畴盛德宣力照武功还饮渔阳水归【一作应】转杜陵蓬
　　赠沈左衞
　　伊昔霑嘉惠出入承明宫游息万年下经过九龙中越鸟憎北树胡马畏南风愿言反渔蓨津梁肯【一作昔】见通
　　送沈记室夜别
　　桂水澄夜氛楚山清晓云秋风两乡怨秋月千里分寒枝寜共采霜猿行独闻扪萝正忆我折桂方思君
　　送别
　　东风栁线长送郎上河梁未尽樽前酒妾泪巳千行不愁书难寄但恐鬂将霜望懐白首约江上早归航
　　望织女【英华作梁武帝今从艺文玉台作范云】
　　盈盈一水边夜夜空自怜不辞精衞苦河流未可填寸情百重结一心万处悬愿作双青鸟共舒明镜前
　　咏井
　　乃鉴长林曲有浚广庭前即源已为浪因方自成圆兼冬积温水叠暑泌寒泉不甘未应竭既涸断来翾
　　悲废井
　　因旧未尝改縁甘故先竭歴稔乆无禽一朝见开渫泌泉既斯涌短绠将安设巳获丁氏利方见管公緤
　　登三山
　　仄迳崩且危丛岩耸复垂石藤多巻节水树绕蟠枝海中昔自重河上今如斯
　　之零陵郡次新亭
　　江干逺树浮天末孤烟起江天自如合烟树还相似沧流未可源髙飘去何巳
　　闺思
　　春草醉春烟深闺人独眠积恨顔将老相思心欲然防回明月夜飞梦到郎边
　　酌修仁水赋诗【见事类赋】
　　三枫何习习五渡何悠悠且饮修仁水不挹背邪流
　　登城怨
　　楚妃歌脩竹汉女奏幽兰独以闺中笑岂知城上寒
　　咏桂树【外编作庾信者非】
　　南中有八树繁华无四时不识风霜苦安知零落期
　　咏寒松
　　脩条拂层汉宻叶障天浔凌风知劲节负雪见贞心
　　园橘
　　芳条结寒翠圆【一作园】实变霜朱徙根楚州上来覆广庭隅
　　咏早蝉
　　生随春冰薄质与秋尘轻端绥挹霄液飞音承露清
　　拟古五杂组诗【三言】
　　五杂组防涂山往复还两崤关不得巳孀与鳏
　　拟古【见何逊集】
　　匣中一眀镜好鉴眀镜光眀镜不可鉴一鉴一情伤
　　自君之出矣
　　自君之出矣罗帐咽秋风思君如蔓草连延不可穷
　　拟古四色诗
　　丹如桓公庙青如夕郎门黑如南岩防白如东山猨
　　四色诗四首
　　折栁青门外握兰翠疏中緑苹骋春日碧渚澹时风差池朱鷰去缤翻赤鴈归瀺灂丹鱼聚联翻血鸟飞素鳞飏北渚白水杜南宛献环润玉塞归珠照琼辕乌林叶将霣墨池水就干豹藏暮雨黑猿凌夜寒
　　别诗【附见何逊集】
　　洛阳城东西长作经时别昔去雪如花今来花似雪
　　述行诗
　　振防出燕代驱车背朔并翩翩朱葢转萧萧良马鸣【阙】丘迟【字希范乌程人灵鞠之子在齐以秀才累迁殿中郎梁武帝平建业引为主簿及践祚迁中书郎出为永嘉太守还拜中书侍郎后迁司空从事中郎】
　　九日侍宴乐游苑
　　朱明已谢蓐收司礼爰理秋袚备扬旌棨奉璋峩峩金貂济济上林敞离宫非一防殿廻风丹楼映日随珠甲帐屯衞周悉睟容徐动天仪澄谧云物游飏光景髙丽枯叶未落寒花委砌丝桐激舞楚雅闲慧参差繁响殷勤流诣
　　侍宴乐游苑送张徐州应诏诗【沈约同赋】
　　诘旦阊阖开驰道闻鳯吹轻荑承玉辇细草借龙骑风迟山尚响雨息云犹积巢空初鸟飞荇乱新鱼戯寔为北门重匪亲孰为寄参差别念举肃穆恩波被小臣信多幸投生岂酬义
　　旦发渔浦潭
　　渔潭雾未开赤亭风巳飏櫂歌发中流鸣鞞响沓障【一作嶂】村童忽相聚野老时一望诡怪石异象崭絶峯殊状森森荒树齐析析寒沙涨藤垂岛易陟崖倾屿难傍信是永幽栖岂徒暂清旷坐啸昔有委卧治今可尚
　　夜发宻岩口
　　弭棹才假寐击汰已争先敞朗朝霞澈惊明晓魄悬万寻仰危石百丈窥重泉丛枝上防防崩溜下填填
　　敬酬栁仆射征怨
　　清歌自信妍雅舞空僊僊耳中解明月头上落金钿雀飞且近逺暮入绮牕前鱼戏虽南北终还荷叶边惟见君行乆新年非故年
　　答徐侍中为人赠妇
　　丈夫吐然诺受命本遗家糟糠且弃置蓬首乱如麻侧闻洛阳客金葢翼髙车谒帝时来下光景不可奢幽房一洞啓二八尽芳华罗裙有长短翠鬓无低斜长眉横玉脸皓腕巻轻纱俱防依井蝶共取落檐花何言征戍苦抱膝空咨嗟
　　赠何郎【何逊答邱长史诗见本集】
　　向夕秋风起野马杂尘埃忧至犹如绕讵是故人来檐际落黄叶堦前网緑苔遥情不入酒望美信难哉
　　题琴朴【一作材】奉栁呉兴
　　边山此嘉树揺影出云垂清心有素体直榦无曲枝凢耳非所别君子特见知不辞去根本造膝仰光仪
　　芳树
　　芳叶巳漠漠嘉賔复离离发景傍云屋凝晖覆华池轻蜂掇浮颖弱鸟隠深枝一朝容色茂千春长不移
　　望雪
　　氛氲发紫汉杂沓被朱城倐忽银台搆俄顷玉树生绵绵九轨合昭昭四区明【阙】
　　玉堦春草
　　发溜始参差扶堦方沃若杂叶半藏蜻丛花未隠雀葳蕤乱碧紫苍黄间浓薄【阙】

　　古诗纪巻八十七
　　钦定四库全书
　　古诗纪巻八十八　　　　　明　冯惟讷　撰
　　梁第十五
　　任昉【字彦升乐安博昌人雅善属文尤长载笔沈约一代词宗深所推挹仕齐为竟陵王记室叅军司徒长史武帝践祚拜黄门侍郎掌著作出为义兴太守转御史中丞出为新安太守为政清省吏民便之○诗品曰彦升少年为诗不工故世称沈诗任笔昉深恨之晩节爱好既笃文亦遒变善铨事理拓体渊雅得国士之风但昉既博物动輙用事所以诗不得竒少年士子效其如此弊矣】为王嫡子侍皇太子释奠宴【以下四言】
　　在昔归运阻乱多夷山制宇荡海为家风云改族日月增华钦圣兹逺懐道兹冲践言动俗果行移风进往一篑啓或三蒙冰实因水金亦在镕惟神知化在物立言乐正雅颂咸被后昆告奠明祀观道圣门日月不息师表常尊
　　赠王僧孺
　　【梁书曰王僧孺由治书侍御史出为唐令初僧孺与乐安任昉遇竟陵王西邸以文学友防及是将之县昉赠诗其畧曰】
　　惟子见知惟余知子观行视言要终犹始敬之重之如兰如芷形应影随曩行今止百行之首立人斯着子之有之谁毁谁誉脩名既立老至何遽谁其执鞭吾为子御刘畧班艺虞志荀绿伊昔有懐交相欣朂下帷无倦升髙有属嘉尔晨灯惜余夜烛
　　答刘居士
　　君子之道亦有其四髙行絶俗盛德出类才同文锦学非书肆望之可阶即之难至辍精天理躔象少微人与俗异道与人违庭飞熠燿室满伊威行无辙迹理絶心机
　　九日侍宴乐游苑【以下五言】
　　帝德峻韶夏王功书颂平共贯防五胜独道迈三英我皇抚归运时乘信告成一唱华钟石再抚被丝笙黄草归雒木梯山荐玉荣时来浊河变瑞起温洛清物色动宸眷民豫【一作务】降皇情
　　奉和登景阳山
　　物色感神游升髙怅有阅南望铜駞街北走长楸埒别涧宛沧溟疏山驾瀛碣奔鲸吐华浪司南动轻枻日下重门照云开九华澈观阁隆旧恩奉图愧前哲
　　泛长溪
　　狥禄聚归粮依隠谢羁勒絶物甘离羣长懐思去国长溪永东舍震区穷水域道遇垂纶叟聊访问津惑弭檝申九言无为累牵纆长泛沧浪水平明至曛黑
　　落日泛舟东溪
　　黝黝桑柘繁芃芃麻麦盛交柯溪易隂反景澄余映吾生虽有待乐天庶知命不学梁甫吟唯识沧浪咏田荒我有役秩满余谢病
　　济浙江
　　昧旦乗轻风江湖忽来往或与归波送乍逐翻流上近岸无暇目逺峯更兴想绿树悬宿根丹崖頽乆壤赠郭桐庐出谿口见余既未至郭仍进村维舟乆之郭生方至
　　朝发富春渚蓄意忍相思涿令行春返冠葢溢川坻望乆方来萃悲懽不自持沧江路穷此湍险方自兹叠嶂易成响重以夜猿悲客心幸自弭中道遇心期亲好自斯絶孤游从此辞
　　答何征君
　　散诞羁鞿【一作靮】外拘束名教里得性千乘同山林无【一作亦】朝市勿以耕蚕贵空笑易农士宿昔仰髙山超然絶尘轨倾壶已等乐命管亦齐喜【一作壶已等药命管亦齐符玺】无为叹独游若终【一作路】方同止
　　赠徐征君【外编作呉均者非】
　　促生悲永路早交伤晩别自我隔容徽于焉徂嵗月情非山河阻意似江湖悦东臯有儒素杳与荣名絶曾是违赏心曷用箴余缺眇焉追平生尘书废不阅信此伊能已懐抱岂暂辍何以表相思贞松擅严节
　　答刘孝绰
　　【南史曰孝绰绘之子年十四父党沈约任昉范云等闻其名命驾造焉昉尤相赏爱梁天监初孝绰起家著作佐郎为归沐诗赠任昉昉报曰】
　　阅水既成澜藏舟遂移壑彼美洛阳子投我懐秋作乆敬类诚言吹嘘似嘲谑兼称夏云尽复陈秋树索讵慰耋嗟人徒深老夫托【一作徒然老夫诺】直史兼褒贬辖司专疾恶九折多美疹匪报庶良药子其崇锋颖春耕励秋获
　　答到建安饷杖
　　故人有所赠称以冒霜筠定是湘妃泪潜洒遂璘彬扶危复防咽事归薄暮人劳君尚齿意矜此杖乡辰复资后坐【一作生】彦余方欠伸献君千里笑纾我百忧嚬坐适虽有器卧游苦无津何由乘此竹直见平生亲
　　寄到溉
　　【南史曰时溉为建安太守昉寄诗求二彩段】
　　铁钱两当一百易代名实为惠当及时无待凉秋日
　　别萧谘议【衍】
　　离烛有穷辉别念无终绪岐言未及申离目已先举揆景巫衡阿临风长楸浦浮云难嗣音徘徊怅谁与傥有关外驿聊访狎鸥渚
　　厉吏人讲学
　　暮烛廹西榆将落诫南畆曰余本踈惰頽暮积榆栁践境渇师臣临政钦益友旰食愿横经终朝思拥帚虽欣辨兰艾何用辟蒿莠
　　苦热【乐府作苦热行】
　　旭旦烟云巻烈景入东轩倾光望转蕙斜日照西垣既巻蕉梧叶复倾葵藿根重簟无冷气挟石似懐温霡霂类珠缀喘吓状雷奔
　　同谢朏咏花雪
　　土膏年动积雪表晨暮散葩似浮玉飞英若总素东序皆白珩西雝尽翔鹭山经陋蜜【一作宻】荣骚人贬琼树
　　出郡传舍哭范仆射三首
