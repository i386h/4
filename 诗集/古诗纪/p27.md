<!-- { "loadSidebar": true } -->
　　对酒当歌人生几何譬如朝露去日苦多慨当以慷忧思难忘何以解忧唯有杜康青青子衿悠悠我心但为君故沈吟至今呦呦鹿鸣食野之苹我有嘉賔鼓瑟吹笙明明如月何时可掇忧从中来不可断绝越陌度阡枉用相存契阔谈防心念旧恩月明星希乌鹊南飞绕树三匝何枝可依山不厌髙海不厌深周公吐哺天下归心【魏晋乐所奏分为六解与此竝同但无越陌以下八句】
　　周西伯昌懐此圣徳三分天下而有其二修奉贡献臣节不坠崇侯谗之是以拘系【一解】后见赦原赐之斧钺得使征伐为仲尼所称逮及徳行犹奉事殷论叙其羙【二解】齐桓之功为覇之首九合诸侯一匡天下一匡天下不以兵车正而不谲其徳传称【三解】孔子所叹竝称夷吾民受其恩赐与庙胙命无下拜小白不敢尔天威在顔咫尺【四解】晋文亦覇躬奉天王受赐珪瓉秬鬯彤弓卢弓矢千虎贲三百人【五解】威服诸侯师之者尊八方闻之名亚齐桓河阳之防诈称周王是以其名纷葩【六解　右二曲晋乐所奏】
　　善哉行
　　古公亶父积徳垂仁思一道哲王于豳【一解】太伯仲雍王徳之仁行施百世断髪文身【二解】伯夷叔齐古之遗贤让国不用饿殂首山【三解】智哉山甫相彼宣王何用杜伯累我圣贤【四解】齐桓之覇頼得仲父后任竖刁虫流出户【五解】晏子平仲积徳兼仁与世沈徳未必思命【六解】仲尼之世王国为君随制饮酒扬波使官【七解】
　　步出东西门行
　　【一曰碣石篇乐志曰碣石魏武帝辞晋以为碣石舞其歌四章一曰观沧海二曰冬十月三曰土不同四曰虽夀与此竝同但曲前无艶尔】
　　云行雨步超越九江之臯临观异同心意懐游豫不知当复何从经过至我碣石心惆怅我东海【云行至此为艶】
　　东临碣石以观沧海水河澹澹山岛竦峙树木藂生百草丰茂秋风萧瑟洪波【一作涛】涌起日月之行若出其中星汉灿烂若出其里幸甚至哉歌以咏志【一解】
　　右观沧海
　　孟冬十月北风徘徊天气肃清繁霜霏霏鹍鸡晨鸣鸿鴈南飞鸷鸟潜藏熊罴窟栖钱镈停置农收积塲逆旅整设以通商贾幸甚至哉歌以咏志【二解】
　　右冬十月
　　乡土不同河朔隆寒流澌浮漂舟船行难锥不入地蘴籁深奥水竭不流氷坚可蹈士隐者贫勇侠轻非心常叹怨戚戚多悲幸甚至哉歌以咏志【三解】
　　右土不同【一作河朔塞】
　　神虽夀犹有竟时腾蛇乗雾终为土灰老骥伏枥志在千里烈士暮年壮心不已盈缩之期不但在天养怡【一作恬】之福可得永年幸甚至哉歌以咏志【右一曲魏晋乐所奏】
　　右龟虽寿
　　薤露
　　惟汉二十世所任诚不良沭猴而冠带知小而谋彊犹豫不敢断因狩执君王白虹为贯日巳亦先受殃贼臣执国柄杀主灭宇京荡覆帝基业宗庙以燔防播越西迁移号泣而且行瞻彼洛城郭防子为哀伤
　　蒿里行
　　闗东有义士兴兵讨羣凶初期防盟津乃心在咸阳军合力不齐踌躇而鴈行势利使人争嗣还自相戕淮南弟称号刻玺于北方铠甲生虮虱万姓以死亡白骨露于野千里无鸡鸣生民百遗一念之断人肠【右二曲魏乐所奏】
　　苦寒行【艺文乐府竝作魏文帝】
　　北上太行山艰哉何巍巍羊肠坂诘屈车轮为之摧树木何萧瑟北风声正悲熊罴对我蹲虎豹夹路啼谿谷少人民雪落何霏霏延颈长叹息逺行多所懐我心何怫郁思欲一东归水深桥梁绝中路【一作道】正徘徊迷惑失正路薄暮无宿栖行行日已逺人马同时饥担囊行取薪斧冰持作糜悲彼东山诗悠悠使我哀【晋乐所奏分六解每解叠首二句】
　　善哉行
　　自惜身薄祐夙贱罹孤苦既无三徙教不闻过庭语【一解】其穷如抽裂自以思所怙虽懐一介志是时其能与【二解】守穷者贫贱惋叹泪如雨泣涕于悲夫乞活要能覩【三解】我愿于天穷琅邪倾侧左虽欲竭忠诚欣公归其楚【四解】快人由为叹抱情不得叙显行天教人谁知莫不绪【五解】我愿何时随此叹亦难处今我将何照于光曜释衘不如雨【六解　右二曲魏晋乐所奏】
　　却东西门行
　　鸿鴈出塞北乃在无人乡举翅万里余行止自成行冬节食南稻春日复北翔田中有转蓬随风逺飘扬长与故根绝万嵗不相当奈何此征夫安得去四方戎马不解鞍铠甲不离傍冉冉老将至何时反故乡神龙藏深泉猛兽步高冈狐死归首丘故乡安可忘【右一曲魏晋乐所奏】
　　气出唱三首
　　驾六龙乗风而行行四海外路下之八邦歴登髙山临谿谷乗云而行行四海外东到泰山仙人玉女下来遨游骖驾六龙饮玉浆河水尽不东流解愁腹饮玉浆奉持行东到蓬莱山上至天之门玉闗下引见得入赤松相对四面顾望视正惶惶【一作焜煌】开王心正兴其气百道至传告无穷闭其口但当爱气寿万年东到海与天连神仙之道出窈入常当专之心恬澹无所愒欲闭门坐自守天与期气愿得神之人乗驾云车骖驾白鹿上到天之门来赐神之药跪受之敬神齐当如此道自来华隂山自以为大髙百丈浮云为之盖仙人欲来出随风列之雨吹我洞箫鼓瑟琴何訚訚酒与歌戯今日相乐诚为乐玉女起起舞移数时鼓吹一何嘈嘈从西北来时仙道多驾烟乗云驾龙郁何蓩蓩遨游八极乃到昆仑之山西王母侧神仙金止玉亭来者为谁赤松王乔乃徳旋之门乐共饮食到黄昏多驾合坐万嵗长宜子孙
　　游君山甚为真磪防砟硌尔自为神乃到王母台金堦玉为堂芝草生殿傍东西厢客满堂主人当行觞坐者长寿遽何央长乐甫始宜孙子常愿主人增年与相守【右三曲魏晋乐所奏】
　　精列
　　厥初生造化之陶物莫不有终期莫不有终期圣贤不能免何为懐此忧愿螭龙之驾思想昆仑居思想昆仑居见欺于迂怪志意在蓬莱志意在蓬莱周孔圣徂落防稽以坟丘陶陶谁能度君子以弗忧年之暮奈何时过时来微
　　对酒
　　对酒歌太平时吏不呼门王者贤且明宰相股肱皆忠良咸礼让民无所争讼三年耕有九年储仓谷满盈班白不负戴雨泽如此百谷用成却走马以粪其土田爵公侯伯子男咸爱其民以黜陟幽明子养有若父与兄犯礼法轻重随其刑路无拾遗之私囹圄空虚冬节不断人耄耋皆得以夀终恩泽【宋书作徳】广及草木昆虫
　　陌上桑
　　驾虹蜺乗赤云登彼九疑歴玉门济天汉至昆仑见西王母谒东君交赤松及羡门受要秘道爱精神食芝英饮醴泉拄杖桂枝佩秋兰絶人事游浑元若疾风游歘飘翩【一作飖】景未移行数千寿如南山不忘愆【右一曲晋乐所奏】
　　秋胡行二首
　　晨上散闗山此道当何难晨上防闗山此道当何难牛顿不起车堕谷间坐盘石之上弹五之琴作为清角韵意中迷烦歌以言志晨上散闗山【一解】有何三老公卒来在我傍有何三老公卒来在我傍负揜被裘似非恒人谓卿云何困苦以自怨徨徨所欲来到此间歌以言志有何三老公【二解】我居昆仑山所谓者眞人我居昆仑山所谓者眞人道深有可得名山歴观遨游八极枕石潄流饮泉沈吟不决遂上升天歌以言志我居昆仑山【三解】去去不可追长恨相牵攀去去不可追长恨相牵攀夜夜安得寐惆怅以自怜正而不谲乃【一作辞】赋依因经传所过西来所传歌以言志去去不可追【四解】
　　愿登泰华山神人共逺游愿登泰华山神人共逺游经歴昆仑山到蓬莱飘飖八极与神人俱思得神药万嵗为期歌以言志愿登泰华山【一解】天地何长乆人道居之短天地何长乆人道居之短世言伯阳殊不知老赤松王乔亦云得道得之未闻庶以寿考歌以言志天地何长乆【二解】明明日月光何所不光昭明明日月光何所不光昭二仪合圣化贵者独人不万国率土莫非王臣仁义为名礼乐为荣歌以言志明明日月光【三解】四时更逝去书夜以成嵗四时更逝去昼夜以成嵗大人先天而天弗违不戚年往忧世不治存亡有命虑之为蚩歌以言志四时更逝去【四解】戚戚欲何念欢笑意所之戚戚欲何念欢笑意所之壮盛智惠殊不再来爱时进趣将以惠谁泛泛放逸亦同何为歌以言志戚戚欲何念【五解○右二曲魏晋乐所奏】

　　古诗纪巻二十一
　　钦定四库全书
　　古诗纪巻二十二　　　　明　冯惟讷　撰
　　魏第二
　　文帝【讳丕字子桓太祖长子八嵗能属文建安十六年为五官中郎将二十二年立为魏太子太祖薨嗣位为丞相魏王称受汉禅遂即帝位○诗品曰文帝诗源出于李陵颇有仲宣之体则所计百许篇率皆鄙质如偶语惟西北有浮云十余首殊美赡可翫始见其工矣不然何以铨衡羣彦对扬厥弟者耶】
　　乐府
　　短歌行
　　【古今乐録曰王僧防抜录云短歌行仰瞻一曲魏氏遗令使节朔奏乐魏文制此辞自抚筝和歌歌者云贵官弹筝贵官即魏文也此曲声制最美辞不可入宴乐】
　　仰瞻帷幕俯察几筵其物如故其人不存　神灵倐忽弃我遐迁靡瞻靡恃泣涕连连　呦呦游鹿衘草鸣麑翩翩飞鸟挟子巢栖　我独孤防懐此百离忧心孔疚莫我能知　人亦有言忧令人老嗟我白髪生一何早长吟永叹懐我圣考曰仁者夀胡不是保【右一曲魏乐所奏】
　　【分六解解四句】
　　秋胡行二首【第一首一作歌魏徳第二首一作浮萍篇】
　　尧任舜禹当复何为百兽率舞鳯凰来仪得人则安失人则危唯贤知贤人不易知歌以咏言诚不易移鸣条之役万举必全明徳通灵降福自天
　　泛泛绿池中有浮萍寄身流波随风靡倾芙蓉含芳菡萏垂荣朝采其实夕佩其英采之遗谁所思在庭防鱼此目鸳鸯交颈有羙一人婉如清扬知音识曲善为乐方【有美四句又见善哉行】
　　善哉行二首【一曰拟作】
　　上山采薇薄暮苦饥谿谷多风霜露沾衣【一解】野雉羣雊猿猴相追还望故乡郁何垒垒【二解】高山有崖林木有枝忧来无方人莫之知【三解】人生如寄多忧何为今我不乐嵗【一作日】月如【宋书作其】驰【四解】汤汤川流中有行舟随波转薄有似客游【五解】防我良马被我轻裘载驰载驱聊以忘忧【六解】
　　有美一人婉如清扬妍姿巧笑和媚心肠知音识曲善为乐方哀弦微妙清气含芳流郑激楚度宫中商感心动耳绮丽难防离鸟夕宿在彼中洲延颈鼔翼悲鸣相求眷然顾之使我心愁嗟尔昔人何以忘忧
　　丹霞蔽日行
　　丹霞蔽日采虹垂天谷水潺潺木落翩翩孤禽失羣悲鸣云间月盈则冲华不再繁古来有之嗟我何言【明帝步出夏门行中八句与此同】
　　煌煌京洛行
　　夭夭园桃无子空长虚羙难假偏轮不行【一解】淮隂五刑鸟尽弓藏保身全名独有子房大愤不收襃衣无带多言寡诚祗令事败【二解】苏秦之説六国以亡倾侧卖主车裂固当贤矣陈轸忠而有谋楚懐不从祸卒不救【三解】祸夫吴起智小谋大西河何健伏尸何劣【四解】嗟彼郭生古之雅人智矣燕昭可谓得臣峩峩仲连齐之髙士北辞千金东蹈沧海【五觧　右一曲晋乐所奏】
　　钓竿行
　　东越河济水遥望大海涯钓竿何珊鱼尾何簁簁行路之好者芳饵欲何为
　　十五
　　登山而逺望谿谷多所有楩柟千余尺众草芝盛茂华叶耀人目五色难可纪雉雊山鸡鸣虎啸谷风起号罴当我道狂顾动牙齿
　　猛虎行
　　与君媾新欢托配于二仪充列于紫防升降焉可知梧桐攀鳯翼云雨散洪池
