<!-- { "loadSidebar": true } -->
　　吾生何为者，穉年志颇高。神仙与功名，壮思跃秋涛。中宵岂无寐，悲甚几欲号。后来失所养，百数患难逃。竭力奉甘旨，出入身甚劳。旧书益遗忘，九牛存一毛。稍后与人事，忍情如忍刀。旦夕自惟念，未足非儿曹。常欲力道德，屡失迷所操。区区习蠹简，对案夜焚膏。傥然有所得，中心乐陶陶。忽如从古人，握手共游遨。携持亦何事，庶用娱蓬蒿。追思作咏歌，示之必贤豪。丈夫生世间，毋论贱与贫。夙发多意气，往往惟任真。松柏生高冈，挺然固出群。不为霜雪阨，不为风雨春。得时可行道，节义亦足伸。吾生托下土，所识凡几人。穷交独相慰，笑语亦复亲。  
　　遥望山下云，旦起迷群岫。老鹤巢其中，缥缈标末构。长鸣对秋月，鸣罢复俯咮。散入墟落间，闻者莫能究。顾惟云外客，娱心饮醇酎。于此何如哉？吾亦有所遘。往来常泛舟，泝流浙江上。是时秋风高，涛水日夕壮。瞬息踰百里，猛捷莫可状。倚船纵观久，力可骑鲸况。顾谓吾友言，为乐颇豪放。斟酌尊中酒，怀抱益虚旷。常从山中游，实爱岩谷幽。长松荫泉水，四时清如秋。伫立辄良久，忽欲忘其俦。吾闻古来人，山居多名流。此语或可信，市朝安得留。 

　　○赠执中允上人 

　　南山多白云，澶漫塞崖谷。中有庞良叟，寂寞卧林屋。前门树高松，后户植幽竹。孤风相缠绕，波涛惊荡沃。梵文五千卷，诵说尽精熟。时时发清唱，铿锵击金玉。伊余走海内，一见辄叹服。愿言从之游，淡泊心自足。 

　　○次韵韶卿壬寅元日又三日闻游人颇盛之作 

　　堂堂宵雨过，栗栗晓寒仍。献岁人同得，东郊事复兴。杜门疑我拙，有句爱君能。且验临阶草，从今日渐增。 

　　○寄刘师鲁 

　　想君游宦处，正值洞庭湖。落日波涛壮，晴天岛屿孤。舟航通汉沔，风物览衡巫。天下文章弊，非君孰起予。 

　　○赠吾子行 

　　春雨连城阔，春云映户多。长衢方淖泞，小水亦风波。抱独能如此，思君可若何。便当乘兴去，着屣一相过。 

　　○东阳十题 【录六。】 

　　焦桐 
　　蠹简 
　　尘镜 
　　废檠 
　　败裘 
　　卧钟 

　　△焦桐 

　　只作全生计，唯存半死心。刍荛犹不置，斤斧重相寻。遂使煁焦釜，谁为爱古琴？有材不足恃，愁绝念知音。 

　　△蠹简 

　　往古韦编在，何年始汗青。蠹虫深卜宅，科斗少成形。泯灭阽秦火，搜罗出汉廷。斯文天未丧，不敢望全经。 

　　△尘镜 

　　收藏无宝匣，叹息网丝悬。孰使明为暗，如观丑胜妍。玉台终寂寂，金鹊尚翩翩。政讶开元日，虚将盛事传。 

　　△废檠 

　　二尺书檠在，如今久弃捐。鱼膏虽有焰，蠹简独无缘。墙下偕遗砾，窗间带旧烟。却观提挈处，辛苦悔当年。 

　　△败裘 

　　寂寞牛衣子，能无敝缊袍。尘埃须浣濯，虮虱费爬搔。意味存鸡肋，寒凉视马毛。千金既销铄，犹听朔风号。 

　　△卧钟 

　　汉殿经焚后，号然卧草中。雕几牙板废，锈涩土花蒙。追蠡难陈力，华鲸不奏功。待贤初设簴，想见古人风。 

　　○送屠存博 

　　君往金陵郡，于予亦有闻。海环平野尽，山出大江分。未召元司马，谁怜郑广文。自今师道立，章荐必纷纷。 

　　○渡江寄俞仲连 

　　舟济大江濆，中流日欲曛。卤翻沙际雪，潮落渡头云。鲸跃常知候，鸿飞不乱群。颇思论胜概，把酒莫如君。 

　　○奉题伯父双峰樵隐四首 

　　山出双峰秀，溪流一派清。土风存礼让，人事省将迎。路逐高低过，田随早晚耕。家林有如此，南望每关情。 
　　石树盘根瘦，沙溪激浪清。竹间看犊卧，木末见人行。穑事常分力，樵歌辄和声。从来携杖处，不碍白云生。 
　　山曲两三家，相过路不赊。对门开竹径，临水种梅花。酒熟留人醉，诗成任客夸。时时谈旧事，相看鬓垂华。 
　　草满三春绿，山留万古青。呼儿欣解意，应俗惮劳形。采菌敲寒木，收鱼照夜汀。祗应老崖谷，束带尚论经。 

　　○送方韶父先辈游五湖 

　　萧萧垂素发，渺渺泛沧波。过眼江山好，离家日月多。诗名终不朽，世事复如何。一往五湖上，苍茫问钓蓑。 

　　○和张仲实之吴兴舟行杂咏 

　　水程通百里，云树隔千层。鹤发欢相见，龙门羡独登。文辞毋乃壮，杯杓尚能胜。仰止情何极，吾为附骥蝇。 

　　○寄题罗氏别业 

　　门前临白径，长日少人行。野树重重暗，溪流脉脉清。山形元不断，云气自相萦。已似庞公隐，何时重入城。 

　　○次韵江行四首 

　　潮头终岁白，沙腹有时皤。利涉他州柁，终更古戍戈。天依临海树，风作满江波。亦有投竿意，还听《孺子歌》。 
　　藜羹真我食，薜荔亦吾衣。养性随时足，全生徇物非。秋蓬犹未定，风树莫相违。谩作烟霞想，曾无羽翼飞。 
　　路僻行来好，天清望极遐。白鱼翻急浪，黄犊卧晴沙。柳吐千条叶，梅残几树花。佳辰从此数，历历看韶华。 
　　子胥因谏戮，兹事几经秋。顾尔忠难掩，于今愤不休。天风吹地转，海水入江流。欲问鸱夷处，茫然使我愁。 

　　○送孙大方归朝元宫二首 

　　高卧林泉表，超然谢世纷。空山鸣白雨，古石系苍云。不作夔龙伍，甘从鹿豕群。都门游宦客，回首总惭君。 
　　为楼因地势，四面尽青山。路落秋城外，河流晓树间。雁飞云莫莫，龙现雨珊珊。建木光华盛，何时共折攀。 

　　○题信州先天观图二首 

　　高林褰翠气，虚谷散虹光。道士多骑虎，仙人自牧羊。涧泉通地远，山岭际天长。戴子文为记，流传示不忘。 
　　四围山不断，状若碧芙蓉。谷远含风细，崖深下露浓。茂林藏虎豹，阴洞伏蛟龙。恍惚神人降，浮空羽盖重。 

　　○次韵引浚仪公题兰竹卷子 

　　树蕙连丛竹，祗应族类同。相依岩石畔，并入画图中。劲叶凝清露，危梢倚碧空。谅非高世士，此意固难通。 

　　○惠崇古木寒鸦 

　　江上秋云薄，寒鸦散乱飞。未明常竞噪，向晚复争归。似怯霜威重，仍嫌树影稀。老僧修止观，写物固精微。 

　　○送林季羽入京宿卫 

　　青云自致身，磊落见斯人。卷衮辞苍麓，垂缨侍紫宸。漏残珠合晓，香暖玉炉春。傥厌承明事，归来衣锦新。 

　　○送徐义父入京 

　　幽燕向日边，裘马去翩翩。碛迥沙如雪，河穷浪入天。上书双阙下，待诏五门前。壮节多奇遇，无烦愧往贤。 

　　○中秋 

　　揽云凭结构，步月上林皋。不记金尊竭，频瞻玉宇高。神清存夜气，天阔数秋毫。百尺楼如在，何烦卧汝曹。 

　　○送王元礼归平城 

　　燕赵多奇士，遗风有固然。射雕犹绝艺，屠狗亦名贤。形势威天下，风流号北边。送君归此地，亦欲奋吾鞭。 

　　○题青田叶叔至野清堂 

　　为堂殊显敞，在野兴尤浓。白水流千折，青山绕百重。树麻行旆旆，莳木倚童童。相对渔樵话，终朝亦罕逢。 

　　○送张宣抚使岭南 

　　奉使入蛮烟，终军始妙年。抗旌辞朔野，击楫渡湘川。翠竹侵岩际，黄茅尽海边。狼荒非善地，为戒莫留连。 

　　○送李侍郎使安南 

　　九秋天色晚，万里送君行。马首塞云起，腰间宝剑横。奉扬天子命，慰答远人情。直渡蛮江水，炎氛一日清。 

　　○送吴清叔 

　　驿路程虽远，帆风势甚遒。青山随岸去，白水满江流。牢落添新恨，繁华忆旧游。只今归去好，把钓即槎头。 

　　○次韵夏仲勉 

　　不喜为文富，长忧得酒悭。尊罍堆案上。笔砚弃墙间。有传追王绩，无书继贾山。贵人能慢士，往见亦胡颜。 

　　○冬至次韵张宣抚二首 

　　北去关河远，南归岁月长。屠龙虽有技，相马独无方。云水连天暗，霜芜满地荒。客游应未已，尘土在衣裳。 
　　瀛海无消息，冥冥鸟道长。已惊双鬓短，更待两瞳方。落日依平嶂，洪河入大荒。忧来那可得，挥泪欲沾裳。 

　　○酬吾子行 

　　耿耿思朋旧，悠悠涉岁华。既依秦大姓，方问鲁东家。雅道将谁与，新诗敢自夸。祗今能会合，不惮路途赊。 

　　○赠周景远学士 

　　朔易回元气，人才起俊流。声华当翰苑，文采冠中州。振佩趋台阁，抽毫侍冕旒。人传《鹦鹉赋》，家有鹔鹴裘。式覩黉宫立，共惟祀典修。一朝虞或缺。六器俾旁求。俎豆俄成列，苹蘩遂可羞。中朝方有道，下士实同休。已及归鸿候，姑为食蟹谋。朋簪多缱绻，使节少淹留。晓日花间酒，春风柳下舟。篇章微品藻，山水愧清幽。郑璞曾先辱，隋珠不暗投。考盘虽自引，窥观亦吾忧。简册销长日，蓬蒿惮凛秋。论高非纵诞，兴远托赓酬。尚忆驹千里，胡能貉一丘。何当把君袂，相逐驭风游。 

　　○寿杜尊师 

　　澹荡风云气，沈雄虎豹姿。由来天下士，绝异里中儿。苦县常栽李，商山旧采芝。不当卿相位，犹可帝王师。始有巾车获，俄蒙仄席知。贤才方并用，谗说遽相欺。豸角将巍冠，龙鳞敢逆批。变通俱合道，舒卷各乘时。筑室烟霞秘，还丹日月迟。愿公长住世，须作后天期。 

　　○春雪次陈元之韵 

　　寒气何凄惨，春空正杳冥。东皇收橐钥，北帝驾軨軿。混沌包三极，缤纷走百灵。散珠分的皪，击玉碎珑玲。始试朝藏日，俄疑昼陨星。危桥无客度，旷野少人经。百沸疑奔濑，孤撑没峻岭。林荒颠冻雀，崖滑堕哀■〈犭廷〉。衮衮随风舞，飕飕杂雨零。遗踪初得兔，匿种讵忧螟。眄睐倾农室，歌谣彻帝庭。阳春将布德，品类各成形。捉笔题新句，持杯酌旧醽。今朝须痛饮，醉卧不须醒。 

　　○送张仲实之宜兴 

　　南渡邦初造，西山将独贤。立功何赫赫，流庆尚绵绵。报国横戈数，登坛授钺专。风云方际会，江海固周旋。控险千钧弩，临危七宝鞭。忠诚深足仗，智勇实兼全。自返高桥役，端持宥府权。兵威终抗敌，人力可回天。甲第无踰者，诸孙固颖然。初生同燕颔，有美自蝉娟。善学闻当代，能诗起妙年。卫公犹故物，郑老竟寒毡。矫矫青云器，泠泠白雪弦。同游虽未达，自视已无前。政事兼留意，时髦孰比肩。知机无转石，纵辨若奔川。特达群公荐，酸寒众目怜。姑为文学掾，会觅孝廉船。必见公侯复，无论雨露偏。秋风鹏鹗健，万里正翩翩。 

　　○送丘子正之海盐州教授 

