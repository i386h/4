<!-- { "loadSidebar": true } -->
　　寂寞河中府，西来亦偶然。每春忘旧闰，随月出新年。强策浑心竹，难穿无眼钱。异同无定据，俯仰且随缘。 【西人不计闰，以十二月为岁。有浑心竹，其金铜芽钱无孔郭。】 
　　寂寞河中府，声名昔日闻。城隍连畎亩，市井半丘坟。食饭秤斤卖，金银用麦分。生民怨来后，箪食谒吾君。 
　　寂寞河中府，遗民自足粮。黄橙调蜜煎，白饼糁糖霜。漱旱河为雨，无衣垄种羊。一从西到此，更不忆吾乡。 

　　○西域有感 

　　落日城头鸦乱啼，秋风原上马频嘶。雁行南去潇湘北，萍迹东来鸟鼠西。百尺栋梁谁着价，三春桃李自成蹊。功名到底成何事，烂饮玻璃醉似泥。 

　　○早行 

　　马驼残梦过寒塘，低转银河夜已央。雁迹印开沙岸月，马蹄踏破板桥霜。汤寒卯酒两三盏，引睡新诗四五章。古道迟迟四十里，千山清晓日苍凉。 

　　○寄清溪居士秀玉 

　　鹪鹩犹欠一枝栖，不得燕山半土犂。时复有琴歌碧玉，年来无梦绕清溪。数行文字聊遮眼，半纸功名苦噬脐。回首故人今健否？余生甘老碧云西。 

　　○戏秀玉 【并序】 

　　辱书闻秀玉油房萧索，马溺卫死，田亩水灾，不胜感叹。清溪达士，岂芥蒂胸中邪？因作诗以戏之。 
　　清溪掀倒打油房，五卫凋零三径荒。未信塞翁嗟失马，须知御寇觅亡羊。东湖菡萏从君赏，西域蒲萄输我尝。各在天涯会何日，临风休忘老髯郎。 【清溪尝戏呼予为髯郎。】 

　　○寄张子闻 

　　忆昔携琴论《太玄》， 【渠通《太玄经》。】 湛然初识子闻贤。回头葱岭仍千里，分手松轩已五年。 【常会万松老人之室。】 东望卢龙倾玉表，西来青鸟阙金笺。几时重会燕山道，一曲临风奏《水仙》。 【予弹《水仙》，公常学之。】 

　　○和正卿待制韵 

　　布袖龙钟两眼尘，丹诚如旧白头新。暮云西畔犹怀汉，晓日东边纔是秦。酒贱不妨连夜醉，花繁长发四时春。花繁酒贱无佳思，谁念天涯万里人？ 

　　○雪轩老人邦杰久不惠书作诗怨之 

　　当时倾盖便忘年，别后春风五度迁。万里西行愁似海，千山东望远如天。不闻旧信传梅岭，试道新诗怨雪轩。更上危楼一回首，朝云深处是燕然。 

　　○思亲二首 

　　老母琴书老自娱，吾山侧近结蘧庐。鬓边尚结辟兵发， 【昔予从征，太夫人以发少许赐予云：俗传父母之发，戴之可辟五兵。今尚存焉。】 箧内犹存教子书。幼穉已能学土梗，老兄犹未忆鲈鱼。谁知万里思归梦，夜夜随风到故居。 
　　昔年不肯卧茅庐，赢得飘萧两鬓疏。醉里莫知身似蝶，梦中不觉我为鱼。故园屈指八千里，老母行年六十余。何日挂冠辞富贵，少林佳处卜新居。 

　　○辛巳闰月西域山城值雨 

　　冷云携雨到山城，未敢冲泥傍险行。夜听窗声初变雪，晓窥檐溜已垂冰。泪凝孤枕三停湿，花结残灯一半明。又向茅亭留一宿，行云行雨本无情。 

　　○十七日驿中作穷春盘 【是日早行，始忆昨日立春。】 

　　昨朝春日偶然忘，试作春盘我一尝。木案初开银线乱，砂瓶煮熟藕丝长。匀和豌豆揉葱白， 【西人煮饼，必投以豌豆。】 细剪蒌蒿点韭黄。也与何曾同是饱，区区何必待膏粱。 

　　○戏作 

　　苍颜太守领西阳，招引诗人入醉乡。屈眴轻衫裁鸭绿，葡萄新酒泛鹅黄。歌姝窈窕髯遮口，舞妓轻盈眼放光。野客乍来同见惯，春风不足断人肠。 【一种白葡萄酒，色如金波。】 

　　○过太原南阳镇题紫微观壁 

　　廷臣侍从蔑前驱，道侣忻奔迓使车。县吏喜闻新号令，村民争认旧中书。累累山果盈磁钵，薄薄浊醪半瓦壶。隐逸竞询新事迹，几时迁洛卜新都。 

　　○过金山和人韵二首 

　　金山前畔水西流，一片晴山万里秋。萝月团团上东嶂，翠屏高挂水晶球。 
　　金山万壑斗声清，山色空蒙弄晚晴。我爱长天汉家月，照人依旧一轮明。 

　　○谢王巨川惠蜡梅因用其韵 

　　雪里冰枝破冷金，前村篱落暗香侵。令人多谢王公子，分惠幽芳寄好音。 

　　○和王巨川 

　　今年扈从入西秦，山色犹如昔日新。诗思远随秦岭雁，征衣全染灞桥尘。含元殿坏荆榛古，花萼楼空草木春。千古兴亡同一梦，梦中多少未归人。 

　　○和景贤 

　　今日边城又见君，试弹流水爇梅魂。声和塞色金徽润，香散穹庐玉鼎温。 

　　○过覃怀 

　　信断江南望驿尘，十年辜负岭头春。而今重到覃怀地，却与梅花作主人。 

　　○请照老住华塔 

　　华塔当年隐蛰龙，轰雷掣电满云中。而今却请还山去，折脚铛边煮晓风。 

　　○过济源登裴公亭用闲闲老人韵四绝 

　　山接晴霄水浸空，山光滟滟水溶溶。风回一镜揉蓝浅，雨过千峰泼黛浓。 
　　掀髯坐语闲临水，仰面徐行饱看山。竹里忽闻春雪落，天教着我画图间。 
　　侍中庵底春山色，裴老亭边秋水声。修竹茂林真隐地，但期天下早休兵。 
　　劫外玄机好细参，他年卜筑绕澄潭。琴书活计无多子，祇与龙冈共一庵。 

　　○和薛伯通韵 

　　黄华红叶满秋山，月浸银河夜未阑。寂寞梧桐深院落，有人何处倚阑干？ 

　　○西域尝新瓜 

　　西征军旅未还家，六月攻城汗滴沙。自愧不才还有幸，午风凉处剖新瓜。 

　　○和张敏之诗七十韵 【并序】 

　　敏之学士远寄新诗七十韵，捧读之余，续貂以尾，聊资一笑。 
　　壮年多轗轲，晚节叹行藏！故国颓纲秽，新朝明德香。雄材能预算，大略固难量。迭出神兵速，无敌我武扬。本图服叛逆，何止剪诪张。西讨穷于阗，东征过乐浪。彗侵天垒壁，光动太白铓。整整车徒盛，鳞鳞旗鼓望。天皇深责重，贤帅庙谟臧。江左将禽楚，河阳已灭商。英雄皆入彀，强御敢跳梁。采访轩车闹，司农官吏忙。轻徭常力足，薄赋不财伤。勋业超秦汉，规模迈帝王。流言无管蔡，奇计有平良。增葺新文物，耕耘古战场。蛟龙方奋迅，鵰鹗得翱翔。偶遇风云会，争依日月光。永酬千古耻，一怒四夷攘。虎帐十年梦，龙庭几度霜。迎降初请命，出郭远相将。久敌真宜死，宽恩何 【一作未。】 敢当。赦书民有幸，歌咏寿无疆。扶杖听黄诏，称觞进白狼。散财竭库藏，拔将出戎行。殷绝仁犹在，周倾道不亡。来招燕郡内，入觐大食傍。戎服貂裘紫，星轺驳马苍。中春辞北望，初夏过西凉。瀚海汹而涌，阴山彷且徨。闲云迷去路，疏雨润行装。出处空兴叹，风光自断肠。典刑陈故事，利病上封章。天下援深溺，中州冀小康。风俗承丧乱，筹策要优长。痼疾如神附，游魂笑鬼伥。仁术能骨肉，灵药起膏肓。避祸宜缄口，当言肯括囊。遭谗心欲剖，涉苦胆先尝。北漠绝穷域，西隅抵大洋。诗书犹不废，忠信未能忘。毡补连腮帐，绳穿朽脚床。郊行长野兴，人静若禅房。回鹘交游熟，昆仑事迹详。风烟多黯黯，云水两茫茫。灾变垂干象，妖氛翳太阳。髯龙三岛去，玉叶一枝芳。明主初登极，愚臣敢进狂。九畴从帝锡，五事合天常。大乐陈金石，朝服具冕裳。降升分上下，进退有低昂。拓境时方急，郊天且未遑。应兵无血刃，降虏自壶浆。按堵无更肆，因敌不馈粮。宸心尊德义，圣政济柔刚。恩泽涵诸夏，威棱震八荒。势连西域重，天助北方强。举我陪三省，求贤守四方。锦衣捐毳褐，肉食弃糟糠。隐逸求新仕，流亡集故乡。百官欣戴舜，万国愿归唐。耕钓咸生遂，工商乐未央。会将封泰岳，行看建明堂。每叹才雕篆，长惭学面墙。君恩予久负，贤路我深妨。覆餗恒忧惧，持盈是恐惶。故山松径碧，旧隐菊花黄。太守方遗，初平正牧羊。厚颜居此位，若已纳于隍。吟啸须归去，香山老侍郎。 

　　○继孟云卿韵 

　　归欤奚待鬓双皤，无恙闾山耸岌峨。万壑松风思仰峤，千岩烟雨忆平坡。 【仰山平坡，皆燕然名剎也。】 开基气概鲸吞海，遁世生涯鼠饮河。好买扁舟从此逝，醉眠江国一渔蓑。 

　　○扈从冬狩 【并序】 

　　癸巳扈从冬狩，独予诵书于穹庐中，因自讥云。 
　　天皇冬狩如行兵，白旄一麾长围成。长围不知几千里，蛰龙震栗山神惊。长围布置如圆阵，方骑云屯贯鱼进。千群野马杂山羊，赤熊白鹿奔青麞。壮士弯弓殒奇兽，更驱虎豹逐贪狼。 【御闲有驯豹，纵之以抟野兽。】 独有中书倦游客，放下毡帘诵《周易》。 

　　○和邦瑞韵送行 

　　幸有和林酒一尊， 【尚酝出于和林城，故有是句。】 地炉煨火为君温。昔年相见兴三叹，此日临行赠一言。士行莫忘直报怨，人情须信害生恩。而今跃入惊人浪，珍重风涛过禹门。 

　　○谢西方器之赠阮杖 【并序】 

　　了然居士素蓄东坡铁杖洎地字号阮，真绝世之宝也。天兵既克汴梁，先生携二君来燕，欲藏之，恐不能终宝。欲赠湛然，南北相去不知其几千里，虑中道浮沈。是以献诸秀玉殿学田公奉御，欲转致于予也。甲午之秋，陈、田入觐，果馈之于我，因乱道数语，用酬厚意。 
　　睢阳三绝从来传，坡仙铁杖为之先。宋朝四美岂易得，地君神器称乎贤。了然居士隐洛瀍，读书好古有积年。擒龙捉日获二宝，宝之凿栋屋壁穿。龙庭万里迭山川，欲来馈我嗟无缘。将夺固与此理玄，殷勤携赠陈与田。陈田今岁来朝天，惠然出赐穹庐前。乌虬入手苍壁悬，恍然遗世如登仙。长蛟倚壁光娟娟，鳞介欲生如蜿蜒。澄澄秋月莹朝镜，须臾洗尽余腥膻。足方法地顶法干，四十五节松柏坚。七尺乌金三十两，微篁瑟瑟鸣哀蝉。云项纤纤空腹圆，十三玉柱鸿翩翩。耽耽云坐踞猛虎，岩岩山口双双弦。铁君伴我游林泉，足疾顿减冲云烟。临风三弄碎琼玉，清商秋水声涓涓。安仁得此如临渊，子聃求杖不惜钱。湛然坐受匪劳力，不胜其服心胡然。西方讽我求终焉，故令二友相招延。抱桐扶杖闾山巅，举觞笑咏秋风边。 【了然居士作《铁君传》云：长七尺，重三十两，顶圆足方，中有微篁，凡四十五节，世传嵇生造。又云：昔显宗东宫时，常读东坡铁杖诗。因召侍臣郑子聃问杖之存亡，子聃以在睢阳为对，因以数千缗购于张文定公之孙。其孙藏于屋栋，子聃竟不得一见云。地字号阮，亡宋之故物。天地玄黄，此四阮为绝宝也。泰和间，秘于禁中，待诏孙安仁之姊，以琴阮得入侍，上以此阮赐之，安仁屡求之，其姊以阮见寄。旧制，宫掖中侍人不许与亲戚通耗。安仁冒法得之，其好事有如此者。故予引用其语。】 

