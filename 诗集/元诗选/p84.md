<!-- { "loadSidebar": true } -->
　　尝忆银床桐泣露，更思玉椀蔗流浆。天孙初嫁龙绡薄，却恐秋河入夜凉。 

　　○戏马台 

　　将军一叱靡 【一作废。】 千人，未可掀髯便笑秦。枉筑高台闲戏马，汉王将地拟功臣。 

　　○春日即事 

　　梨花白罢海棠红，谁为韶光次第工。小合卷帘春事晚，竚看蝴蝶过庭东。 

　　○送胡古愚还越二首 

　　越江秋水得霜清，夜夜天南婺女明。客子布衣风又急，世间无用是才名。 
　　送客归山天正霜，吴江蟹美橘初黄。上林千树樱桃熟，莫恋金华是故乡。 

　　○过故相宅 

　　瓦坠当檐燕不来，白头老妾卖花栽。旧时小吏今身贵，羞近门西上马台。 

　　○闽浙之交三首 

　　闽峤人居罨画图，客行只欲望京都。笋舆轧轧相思岭，秋雨空蒙叫鹧鸪。 
　　路入闽中尽翠微，家家蕉葛作秋衣。石墙遮竹松围屋，时有丹禽哺子归。 
　　山溪秋濑急飞淙，万斛跳珠溅石矼。闽女唱歌来漂苎，素馨花插髻丫双。 

　　○诮燕 

　　风雨池塘斗颉颃，春来秋去一生忙。世间多少宽闲境，辛苦营巢傍屋梁。 

　　○五月芍药 

　　红芍花开端午时，江南游客苦相疑。上京不是春光晚，自是天家日景迟。 

　　○潘居士施饭 

　　饭饱千僧洗钵归，生台饥鸟拂檐飞。山中丈室维摩病，独向长松挂衲衣。 

　　○骏马图 

　　天马西来入帝闲，风鬃雾鬣驳文班。房星一夜光如水，却怨龙媒万里还。 

　　○贡院次曹子真尚书韵二首 

　　杏园三月换银袍，燕子西飞背伯劳。赋罢长杨传唱急，天门金榜日华高。 
　　红绫饼餤出宫闱，赐宴恩荣玉殿西。白发词臣曾射策，榜名欣见武都泥。 

　　○和史参政韵 【一作「殿试和李参政韵」。】 

　　五云天近昼香残，红白花枝满药阑。一夜东风吹小雨，殿头持卷隔帘看。 

　　○丁卯上京四绝 

　　山雨晴时已是秋，苑中行殿日华浮。长杨十里旌旗宿，不使飞霜入画楼。 
　　离宫秋草仗频移，天子长杨羽猎时。白雁水寒霜露满，骑奴犹唱蹋歌词。 
　　海国名鹰岂鹘胎，渥洼天马是龙媒。明时不惜黄金赐，只欲番王万里来。 
　　持橐词垣已赐金，对衣侍拜更恩深。何如坐索长安米，只有诗歌满翰林。 

　　○御沟春日偶成二首 

　　御沟流水晓潺潺，直似长虹曲似环。流入宫墙才一尺，便分天上与人间。 
　　水南沙路雨清尘，桃李花开蛱蝶春。三月京华寒食近，东风十里酒旗新。 

　　○赵中丞折枝图 

　　洛阳春雨湿芳菲，万斛臙脂染舞衣。帐底金盘承蜜露，东家蝴蝶不须飞。 【牡丹。】 
　　乘槎使者海西来，移得珊瑚汉苑栽。只待绿阴芳树合，蕊珠如火一时开。 【石榴。】 
　　馆娃宫里醉西施，不觉秋生水殿时。酒病却嫌丹粉恶，洗妆天上影娥池。 【芙蓉。】 
　　火齐珠红拂翠翘，石家步障晓寒消。千枝蜡炬烧春夜，羯鼓催花打六么。 【山茶。】 

　　○代悼亡为陈云峤作 

　　燕子楼空花不开，绣帘天晚月初来。手痕留在红牙板，犹有余香妒落梅。 

　　○次王参政延福宫韵二首 

　　蕊珠宫阙画云扉，么凤桐花白日飞。冰水藕丝清暑宴，偷桃方朔醉忘归。 
　　唐家涨水望云亭，三月千花隔障屏。不似仙人华绿洞，双笙吹凤五芝庭。 

　　○题吴娃图二首 

　　金莲烛下看蛾眉，应是吴王半醉时。一自馆娃宫坏后，仙魂都上落花枝。 
　　千两金盘浴小儿，玉钗双堕燕差池。绣窗白日无针线，却笑罗敷不画眉。 

　　○吴宗师送牡丹 

　　十五年前花发时，仙翁邀赏醉瑶池。如今头白无情思，只见瑶池花满枝。 

　　○杨村 

　　霜明野水晓粼粼，芦叶黄时少白苹。船上忽逢吴客子，牵衣双手拂征尘。 

　　○绝句 

　　一春不得见花开，何况飞红堕酒杯。今日城南花万树，看花不肯放春回。 

　　○绝句七首 

　　吴王莲宫夜张乐，急管哀丝翠帘幕。可怜西子眉少颦，坐使长洲百花落。 
　　天上冰蚕白雪丝，裁成纨扇好题诗。南风恰住西风起，莫道班娘有怨词。 
　　初嫁郎时正盛年，画眉涂颊斗婵娟。只知百岁专房宠，谁料君恩不似前。 
　　江南女儿年十五，两髻丫丫面粉光。小红船上采莲叶，北客初来应断肠。 
　　盈盈小客抱琵琶，歌舞王孙帝子家。弹得开元教坊曲，金钱还只当泥沙。 
　　翡翠明珠载画船，黄金腰带耳环穿。自言家住波斯国，只种珊瑚不种田。 
　　甬东贾客锦花袍，海上新收翡翠毛。买得吴船载吴女，都门日日醉春醪。 

　　○寄示男武子 

　　烂熳天孙织锦机，春风吹雨洗芳菲。香泥满地臙脂湿，只许新来燕子飞。 

　　○桃花马 

　　白毛红点巧安排，勾引春风上背来。莫解雕鞍桥下浴， 【一作洗。】 恐随流水泛天台。 

　　○南方贾客词 

　　江岸琅玕悲帝妇，云光漏日波含雾。泷船春下鹧鸪林，青帻蛮郎占龙户。千寻高杉生翠微，北人去买椒葛衣。鸡骨卜神铜铸鼓，却意冰纨将北归。 

　　○踏水车行 

　　松槽长长栎木轴，龙骨翻翻声陆续。父老踏车足生茧，日中无饭倚车哭。干田荦确穉禾槁，高天有雨不肯下。富家操金射民田，但喜市头添米价。人生莫作耕田夫，好去公门为小胥。日日得钱歌饮酒，朝朝买绢与豪奴。识字农夫年四十，脚欲踏车脚失力。宛转长谣卧陇 【一作「陇亩」。】 间，谁能听此无凄恻。 

　　○缫丝行 

　　缫车轧伊茧抽丝，桑薪煮水急莫迟。黄丝白丝光縰縰，老蚕成蛹啖儿饥。田家妇姑喜满眉，卖丝得钱买羃■〈罒离〉。翁叟惯事骂妇姑，只今长男戍葭芦。秋寒无衣霜冽肤，鸣机织素将何须。翁叟喃喃骂未竟，当门叫呼迎县令。驺奴横索马鞭丝，妇姑房中拆纑经。 

　　○拾麦女歌 

　　垄雉飞，桑扈鸣，老蚕入簇茧欲成。原头腰鎌者谁子？刈麦归家作饼饵。心知栖亩有滞穗，恻恻忍收寡妇利。寡妇持筐衣蓝褛，终朝拾麦满筐筥。儿啼妇悲灶无火，寒浆麦饭晡时取。岂不见贵家妾，岂不知娼家妇，绣丝系襦莲曳步。银刀鲙鱼佐酒杯，狎坐酣歌愁日暮。拾麦女，拾麦女。尔莫嗟，尔莫忧，人生赋命各有由。前年贵家妾，籍入为官婢。今日娼家妇，年老为人弃。贫贱艰难且莫辞，毕竟荣华成底事？ 

　　○古乐府 

　　天上云片谁翦裁，空中雨丝谁织来？蒺藜秋沙田鼠肥，贫家女妇寒无衣。女妇无衣何足道，征夫戍边更枯槁。朔雪埋山铁甲涩，头发离离短如草。 

　　○河西歌效长吉体 

　　贺兰山下河西地，女郎十八梳高髻。茜根染衣光如霞，却召瞿昙作夫壻。紫驼载锦凉州西，换得黄金铸马蹄。沙羊冰脂蜜脾白，个中饮酒声澌澌。 

　　○淮南田歌三首 

　　东塘水初满，西塘泉又生。春风两塘侧，多少路人行。 
　　蒲生亦有笋，菰生亦有米。可怜芙蓉花，照影秋塘里。 
　　借钱买盐茶，倩人莳早秧。日望秋田熟，仍防野鸭伤。 

　　○淮南鱼歌三首 

　　棹船淮水上，晒网赤岸南。船中捕来鱼，卖钱买鱼篮。 
　　小艇如凫鹥，湘东柴杉木。载家复捕鱼，夜夜系江竹。 
　　渡江问鱼价，人来索酒钱。妇姑亦不恶，便煮缩项鳊。 

　　○和王左司柳枝词二首 

　　郎君巧歌《杨柳枝》，柳眉初出学月支。隋堤千树烟光暮，不如柳眉初出时。 
　　凤城三月草色青，池塘飞絮相飘零。风吹宛转低扑人，长空 【一作天。】 白日流榆 【一作疏。】 星。 

　　○和王左司竹枝词二首 

　　日边宝书开紫泥，内臣珠帽辇步齐。君王视朝天未旦，铜龙漏转鸡人 【一作「金鸡」。】 啼。 
　　金炉宝熏留篆云，花间百舌鸣 【一作啼。】 早春。五坊戏马赛争道，传声 【一作宣。】 催赐十流银。 【《西湖竹枝词序》云：中丞诗名敌虞王。西夏氏之诗，振始于《石田集》也。竹枝，盖和继学之作。其音格矫健，类山谷老人。】 

　　○北歌行 

　　君不见李陵台、白龙堆，自古战士不敢来。黄云千里雁影暗，北风裂旗马首回。汉家卫霍今何用，见说军还如裹痛。不思百口仰食恩，岂念一身推毂送。如今天子皇威远，大积金山烽燧鲜。却将此地建陪京，滦水回环抱山转。万井喧阗车戛轮，翠华岁岁修时巡。亲王觐圭荆玉尽，侍臣朝绂蠙珠新。高昌句丽子入学，交趾蛮官贡麟角。斗米三钱金如土，国人讴歌将军乐。将军乐，四海清，吾皇省方岂田猎，观风察俗知太平。 

　　○车簇簇行 

　　李陵台西车簇簇，行人夜向滦河宿。滦河美酒斗十千，下马饮者不计钱。青旗遥遥出华表，满堂醉客俱年少。侑杯小女歌《竹枝》，衣上翠金光陆离。细肋沙羊成体荐，共讶高门食三县。白发从官珥笔行，毳袍冲雨桓州城。 

　　○前宛转曲 

　　紫檀出海南，削成琵琶槽。上有鸳鸯弦，弹曲声嘈嘈。客问此何声，新声名绛桃。一奏桃始华，再奏花枝斜。笑靥颊晕粉，仙源饭蒸霞。度作新声曲，春树双莺逐。双莺掷金梭，鱼藻荡圆波。陌上行车带结罗，绛桃年少光阴多。 

　　○萧姓渊善鼓琴予尝为之作我思操今自和林归再任巡徼之职于江南比行又求予诗遂为赋汉铜马式歌以送之 

　　汉家金铜铸马式，求马相比不失一。塞上将军得一匹，骕骦如龙高八尺。日斜骑出阴山道，猎猎霜风鸣浅草。鞍后并悬双白狼，归来穹庐月弓好。江南绿芜春接天，只须一抹蹴云烟。摩诃旧是将军种，酒涴青衫学控弦。 

　　○杨花宛转曲 

　　空中游丝已无赖，宛转杨花犹百态。随风扑帐拂香奁，度水点衣萦锦带。轻薄颠狂风上下，燕子莺儿各新嫁。钗头烬坠玉虫初，盆里丝缫银茧乍。欲落不落春沼平，无根无蔕作浮萍。缬波绣苔总成媚，人间最好是清明。清明艳阳三月天，帝里烟花市酒船。石桥横直人家好，小海白鱼跳碧藻。榆荚荷钱怨别离，不似杨花宛转飞。杨花飞尽绿阴合，更看明年春雨时。 

　　○公子行 

　　绿香绣帐乘流苏，床头三尺红珊瑚。十八窈窕秦罗敷，曲房小步珰鸣襦。高台公子吹笙竽，百斛明珠买氍毹。兰灯桂浆炙文鱼，但苦不驻羲和车。 

　　○拟唐宫词十首 

　　华清水殿绣芙蓉，金鸭香消宝帐重。竹叶羊车来别院，何人空听景阳钟。 
　　银床井泠露漙漙，半臂熏衣钏辟寒。不恨长门冬夜永，小奴休报袜罗单。 
