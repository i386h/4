<!-- { "loadSidebar": true } -->
　　晓洞云归湿，春山草木新。夭桃含宿雨，嫩柳袅轻尘。蝶翅寒尤怯，蜂衙晚渐陈。香风簇罗绮，已有踏青人。 

　　○日暮江村杂兴 

　　钓艇已收缗，无人深闭门。云生沙上石，月出水南村。寂寞寒潮远，微茫烟浪昏。孤舟中夜笛，感慨动吟魂。 

　　○山庄即事 

　　策杖步松关，衔杯看远山。青鞋陪月去，翠袖裹云还。芳草斜阳外，落花流水间。山林多乐意，无梦到尘寰。 

　　○江村晚景 

　　野水溪桥外，荒村八九家。雨晴渔网晒，风定酒旗斜。红树霜江叶，黄庐月岸花。何当从此隐，重整钓云槎。 

　　○春游晚归 

　　小雨杂烟霏，晴光弄夕晖。蔫红侵酒斝，空翠润琴徽。风袭吟翁帽，云香野客衣。殷勤花径月，寒影照人归。 

　　○次韵贾逢源见寄 

　　短发凋秋鬓，天风快晚晴。闲唯欣有味，老不叹无成。白石和云煮，青山带月耕。无心少年事，慷慨乐从征。 

　　○重九后菊 

　　痴蜨狂蜂未用疑，从来根性懒趋时。情知不少争先辈，故遣迟开殿后枝。斜日园林方冷淡，西风天地特清奇。芳苞小蘂秋香老，不是渊明断不知。 

　　○题幽居 

　　隔溪春色两三花，近水楼台四五家。浊酒不妨留客醉，好山长是被云遮。松根净扫弹琴石，柳下常维钓月槎。路狭不容车马到，只骑黄犊访烟霞。 

　　○乙未八月二十二夜梦宿山寺与僧讲道论诗不觉夜分僧赋一联云鹤向白云栖处宿僧从青嶂影边归觉而微改其句足成一律云 

　　天风吹梦过招提，瘦策迢迢扣夕扉。鹤拣白云枝上宿，僧从青嶂月边归。杉松韵古调清乐，苔藓痕深染弊衣。多谢山灵能念旧，此心焉敢忘烟扉。 

　　○二月江城见梅二首 

　　二月江城第一枝，怕寒故故着花迟。不嫌艳杏夭桃俗，甘受狂蜂妒蝶疑。月落西湖惊旧梦，雪消南国忆当时。楼头亦有霜天角，懒对春风暖日吹。 
　　桃杏纷纷正得时，疏梅高洁合知几。如何万卉娇春日，犹有孤芳驻夕晖。未要板桥寻蜡屐，最宜沙路试罗衣。轻鞋小扇孤山下，绝胜逋仙踏雪归。 

　　○怀湖山隐者 【并序。】 

　　湖山隐者，不知何许人？往来湖山间，茅衣草履，竹策纱巾，问其姓名，则笑而不答。踪迹似诡异，而辞情慷慨，神思清远，未易量者。寡结交，少许可，性不喜誉人，而亦不沽誉于人也。尝与人谈论古今，斟酌时事，一言不相合，引而去之，不复回顾。近不知所之云。 
　　湖海无求放逸人，不将清梦出丘林。喜吹异代秋风笛，解鼓空山夜月琴。惊叹时危如有意，贪眠云暖又无心。迩来踪迹难寻觅，高卧岑峦万迭深。 

　　○次槎字韵述怀 

　　形容枯似饱霜槎，身老空山处士家。一径梅香云满地，半窗花影月笼纱。常穿谢氏登山屐，惯设孙郎饷客瓜。离乱固非畴昔比，池塘难得为官蛙。 

　　○喜余仲扬陪枢掾俞公芳催兵海道岁晚远归 

　　羽檄催军岁晚归，海南消息定何如。腰边虽少封侯印，囊底应多荡寇书。越水闽山牵旧梦，蛮烟瘴雨袭轻车。短衣匹马男儿事，莫恋丘园月下锄。 

　　○至正戊戌九日感怀赋十律见意云 

　　吴枫初冷水痕收，塞雁南飞渡远洲。岁月无情天地老，江山不尽古今愁。黄花谩引杯中物，白发空惊镜里秋。却笑桓温清燕后，终然无梦到神州。 
　　谩多离思绕东篱，举目江山异昔时。落日边城悲鼓角，西风天地动旌旗。荒村乱后愁无酒，野老胸中喜有诗。风景不同人事别，菊花何必上寒枝。 
　　门掩东篱处士家，每逢佳节惜年华。黄花有恨惊秋老，白发无情对日斜。杜牧仙游诗寡和，王弘人去酒须赊。乌纱醉裹西风冷，千古令人忆孟嘉。 
　　谁复携壶上翠微，干戈烂熳酒尊稀。西风细雨黄花瘦，衰草荒烟白雁飞。落日有时怀故国，旧居无主锁空扉。龙山回首尤非昔，长使英雄泪满衣。 
　　晚对南山饮浊醪，少舒幽愤醉醄醄。云边黄菊纫芳佩，世上红尘袭弊袍。陶令官闲身尚健，孟嘉帽落趣殊高。登临我亦秋风客，虚负人呼一世豪。 
　　云锁当年落帽台，满山黄菊为谁开？久无异士高人识，长有狂蜂妒蝶猜。斜日东篱增感慨，西风南国正尘埃。如何得似承平旧，与客携壶共酒杯。 
　　慵整东篱贳酒瓶，白衣望断夕阳亭。征鸿北渡烟尘冷，战马南嘶草木腥。嫩菊半开香未老，奇峰相对眼终青。何当得与渊明约，共醉秋风不愿醒。 
　　风急登高野客伤，悲笳声里过重阳。正须击剑论孤愤，何暇携壶举一觞。白骨不埋新战恨，黄花空发旧枝香。寒烟冷日东篱下，西望柴桑路更长。 
　　悠悠江影雁南飞，黄菊飘香蝶满枝。斜日西风彭泽酒，殊方异国杜陵诗。烟峦惨淡山林暮，霜叶萧疏草木悲。醉后不思时节异，半攲乌帽任风吹。 
　　满城风雨晚凄凄，城北城南尽战车。无药可能医世乱，有钱常欲买山居。床头小瓮开新酿，屋底明窗读故书。园菊岂知吾辈意，清香惟解绕茅庐。 

　　○元宵雪感怀次韵 

　　金帐羊羔酒里仙，醉观皓鹤下瑶天。寒英忽舞颠狂絮，香焰俄开烂熳莲。阆苑有花春未老，芳城不夜月空圆。茅斋僵卧袁夫子，也玩鳌山懒去眠。 

　　○乙巳正月十二日雪中感怀 

　　梅李争妍冷更荣，杨花飞絮湿尤轻。雪梢香冻莺声涩，月树光寒蝶影清。儿女祇贪金帐乐，英雄空老玉关情。自怜衰朽心犹壮，梦里麾兵入蔡城。 

　　◆曲江老人钱惟善（江月松风集） 

　　惟善，字思复，钱塘人。领至正辛巳乡荐，官至副提举。张氏据吴，退隐吴江之筒川，又移居华亭，明洪武初卒。思复长于毛氏诗学，强记而多才。乡试时，以《罗剎江赋》命题，锁院三千人，不知罗剎江之为曲江也。思复引枚乘《七发》为据，其首句云：「惟罗剎之巨江兮，实发源于太末。」大为主司所称，由是知名。号「曲江居士」，又自号「心白道人」。所著《江月松风集》，陈众仲为之序，谓当壮盛之年，未尝有纷华之悦。观其为诗，妥适清蒨，娓娓乎有唐人之流风焉。思复与杨廉夫倡和有句云：「笠泽水寒鱼尾赤，洞庭霜落树头红。」又云：「汉史丁公那及齿，陶诗甲子不书元。」盖有感而言之也。 【钱思复《江月松风集》十二卷，焦澹园《经籍志》不载，钱牧斋《列朝诗集》录思复诗九首，得之赖良《大雅集》所载者而已。练川陆子垂家藏思复手书诗集，后归于秀州曹倦圃，友人金亦陶钞得之，合之甫里许氏所藏，与陆氏原本无异。倦圃云：余家藏元人真迹有思复诗，乃知《江月松风集》尚多遗佚。思复以书名卷册流传人间者，随见当补入也。】 

　　对月酌酒 
　　送酸斋学士之西川 
　　灵壁手印篇 
　　王氏节妇诗 
　　八月十五夜风雨后见月有怀 
　　送曹克明员外之湖广省 
　　题杜甫麻鞋见天子图 
　　故宫春望次平禹成韵 
　　早发葑门得风直抵皁林泊 
　　述怀 
　　宫词二首和符安理镇抚韵 
　　怀陈子敬王子仁 
　　洛阳陌 
　　长安道 
　　关山月 
　　折杨柳 
　　湘泪竹管 
　　早起 
　　保叔塔 
　　送著作兼善赴奎章典签 
　　题金明池图 
　　悼西山猿 
　　题广微天师升龙图 
　　春游曲和傅子通韵 
　　刘时中待制见和定山十咏作诗以谢 
　　江声得五字 
　　奉和太常博士柳公浦阳十咏诗 
　　述怀寄光远并简城南诸友二首 
　　书怀 
　　送李德夫福建运司书吏 
　　与默斋先生联句成口号 
　　粉团花下夜饮 
　　九月晦日张机仲同宿明庆亨会堂上人房是夜读罗昭谏诗 
　　元宵偶作 
　　正月十六日游湖上 
　　张园杂赋二首 
　　送李可度 
　　送陈众仲之官翰林应奉 
　　和季文山斋早春二首 
　　题子昂疏竹远山图 
　　晚雨过白塔 
　　送王举之入京就简樵谷 
　　题鲁彦康所藏范宽山水手轴 
　　寄吕彦孚 
　　至元六年庚辰十又二月庚辰朔己亥大雨雪戊申复雨雪至七年辛巳正月朔旦己酉雨雪大作癸丑甲寅复大雪因赋诗以记 
　　极目亭 
　　雨后登吴山过城隍庙眺望 
　　渔村意 
　　一峰晴雪 
　　题马远画商山四皓图 
　　题宋徽宗画狸奴衔鱼图 
　　送贾元英之照潭 
　　西湖竹枝词四首 
　　篆冢歌 
　　清逸斋 
　　杏花 
　　送魏好义尹分水赋十六濑 
　　次陈君瑞游凤凰山光明寺 
　　偶成 
　　和王仁仲见寄 

　　○对月酌酒 

　　对月不饮酒，何以陶吾生。明辉散空白，照我千载情。泠然辄忘寐，但觉风露清。寒蛩杂群籁，天地皆秋声。流光不可驻，长江终夜鸣。酒尽月欲堕，浩歌倚层城。 

　　○送酸斋学士之西川 

　　蓟北文章客，风流迥不群。潮声秋别梦，月色夜留君。三峡吞秦树，千峰抹楚云。形骸捐水石，来往更殷勤。 

　　○灵壁手印篇 【并序。】 

　　汉以江都王女细君嫁乌孙，王女过灵壁，尝扶以石。后人镌石为模，腕节分明，故述其事而为之辞。 
　　汉香飞入乌孙国，踰白龙堆行绝域。万里穷愁天一方，曾驻鸣镳倚灵壁。灵壁亭亭立空雪，石痕不烂臙脂节。神飙吹影高撩秋，提云欲补中原月。穹庐作室墙以旃，佩环魂托胡歌传。当时双泪洒成血，血成碧色苔花坚。青冢相望去不归，归时定化黄鹄飞。千年恨隔毡城梦，汉使者过空沾衣。 

　　○王氏节妇诗 【并序。】 

　　丙子岁，天台王氏妻为兵所掠，至嵊县青枫岭，啮指题五十六字石上，投■〈山虖〉江而死，迄今血书宛然。泰定初，邑徐丞始上其事，请立庙旌之。晋张仲举首倡作诗一章，邀好事者同赋。又闻丙子间，襄阳贾尚书儿妇，韩魏公五世孙也。岳州破，被虏之明日，以衣帛啮指书长诗，渡江中流，自溺而死。其诗多有可称者。有「江南无谢安，塞北有王猛」之句，士大夫咸脍炙之。因感其节同，其事类，故并及之云。 
　　昔年襄阳贾尚书，儿媲韩氏身葬鱼。当以血溅云锦襦，至今波荡青琼琚。啮指堂堂丈夫气，乃见苍茫甲兵际。倚舷不忍渡中流，翻然直向龙宫逝。嗟嗟赤城王氏妻，青枫岭滑愁云低。■〈山虖〉江水黑幽魂啼，峭壁万仞无由梯。望夫不来归路迷，石痕雨碧风凄凄。君臣失国时所偶，儿女丧家我何有。丹精贯日昭不朽，朝廷立庙■〈山虖〉江口。荆扬孰谓风俗偷，呜呼贞节无与俦。二女允也忠义流，他年太史须编收。 

　　○八月十五夜风雨后见月有怀 

