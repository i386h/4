<!-- { "loadSidebar": true } -->
　　层台高与越山齐，南斗诸星入地低。海气秋澄鸿雁到，野烟春合鹧鸪啼。官船北走输珠翠，幕府南开振鼓鼙。侧想到官多暇日，登临长听玉骢嘶。 

　　○寄阮弘济兼简杨亨衢少府 

　　旧时文物数江东，谁似风流阮嗣宗。红袖醉歌《金缕曲》，牙旗归导玉花骢。神仙元与尘埃隔，宾客多应气概同。寄语龙泉杨少府，园花不减旧时红。 

　　○和虞学士登宜春台 

　　万家平地拥高台，窗户层层近日开。鹤致琼花迎帝子，龙持贝叶礼如来。云依老树秋如画，峡束飞涛雪作堆。惆怅当年歌舞地，碧桃开落几千回。 

　　○澄虚亭 

　　匹马江上行且停，苍松夹道风泠泠。波光倒吞落日白，云气下接炊烟青。山僧独行扫残叶，水鸟双飞回远汀。主人邀客领奇胜，赋诗把酒澄虚亭。 

　　○哭宜春义士彭维凯 【并序。】 

　　维凯复袁州，遣迎监郡某元帅以下归视事。守土将某忌其功，遂杀之。 
　　风折旗竿卧落晖，残兵挥泪脱戎衣。徒闻即墨田单在，不见成都邓艾归。献凯何时承宠渥，争名自古抱危机。宜春元帅还相问，近报洪州未解围。 

　　○宿七里山 【并序。】 

　　十一月二十二日，余始得逸归。值临江兵至楚金，追斩九十九级，军声始复大振。 
　　寒松雾暗月西颓，人语无声鬼语哀。郡国忍闻侯景诏，朝廷初弃戴渊才。风传鼙鼓惊魂战，天入乡关望眼开。骨肉死生俱未卜，泪痕血点满苍苔。 

　　○二月二十七日闻故乡寇退 

　　铜驼荆棘换东风，消息南州久不通。芳草得春烟涨绿，野棠无主雨飘红。琱戈元帅登坛暇，宝玦王孙哭路穷。满眼亲朋总凄恻，相逢但索语音同。 

　　○寄龙子雨 

　　书到山中收泪看，出门愁散楚天宽。落花春尽休文瘦，细雨更长范叔寒。金带宦情违俗久，绨袍交态见君难。欲为后会知何日，酒熟还家得尽欢。 

　　○赠刘明道 

　　义旗献凯满南州，君拥兵符控上流。隔岸人烟邻虎穴，中江雪浪送龙舟。剑鸣秋匣玄霜下，马浴晴波紫雾浮。白羽指挥能事集，底须万里始封侯。 

　　○秋日还山闻南省消息示从弟铨 

　　南国风高闻好音，邻翁酒熟晚相寻。雁飞汉苑书来往，竹暗湘江泪浅深。茅屋暂归秋四壁，柳营烦费日千金。疮痍早使能苏息，独抱长贫亦素心。 

　　○分府同知珤童相公大阅之日天使适至喜而赋诗奉寄刘宾旭参军二首 

　　鼓角缘边永夜哀，使车忽自海南来。中朝旧法三章在，大将新图八阵开。玉帐分明传号令，金台杂沓贮贤才。早看送喜麒麟殿，五色云中进寿杯。 
　　侯印军符塞紫衢，儒生白发混泥涂。儿骑竹马谈兵法，地尽桃源入战图。双剑舞闲歌激烈，一灯愁绝照清癯。山中薇蕨秋风老，心折孤村反哺乌。 

　　○晚过山庄 

　　草满畬田落照斜，溪行尽日少人家。自伤直性从干谒，谁在穷途不怨嗟。香火氤氲王子庙，旌旗明灭长官衙。主人问客知名姓，始肯开门唤煮茶。 

　　○送朱鹏举照磨赴江西省掾 

　　花外银鞍鞴紫骝，省郎文采自风流。英雄旧总三千士，美誉新传十一州。山拥宜春深带甲，江通章贡小容舟。晨趋黄阁参筹划，愿审安危拓远谋。 

　　○即事 【并序。】 

　　时监郡纳速儿丁改除广西监宪，而省都事吴八都剌提军始至。 
　　西上官船日报频，倚门收泪问行人。颍川太守终难借，细柳将军始是真。木落秋高悬杀气，律回寒谷见阳春。不辞斗粟输军府，但觅山岩着老身。 

　　○寄刘宾旭 

　　旧日相逢玉雪姿，三年幕府鬓如丝。波涛入海屠龙苦，风雨还山买犊迟。客到定能频换酒，花开应不废题诗。只怜双剑床头吼，又是邻鸡报晓时。 

　　○残年 

　　久愁兵气涨秋林，不谓残年寇转深。四野天青烽火近，五更霜白鼓声沈。金张富贵皆非旧，管乐人材不到今。江上米船看渐少，捷书未报更关心。 

　　○和周霁海吴镇抚诗就呈李伯传明府 

　　牛斗秋高剑气横，几人马上取功名。扇挥白羽临风迥，甲锁黄金射日明。贾诩自期能料敌，山涛谁谓不知兵。官军蓄锐何时发，久厌城头鼓角声。 

　　○风雨舟中作 

　　憔悴江头路已穷，小舟隔岸复相通。归云乱拥青山树，飞雨斜穿白浪风。避地数年成老丑，累人一饭尚西东。凭谁为息鲸蛟怒，容我沧浪作钓翁。 

　　○感事 

　　荆徐千里混干戈，日日君王候凯歌。上相出师三月罢，南人待援六年过。未休练卒诛求尽，暂脱归囚反侧多。独拜将坛须国士，抡材谁似汉萧何。 

　　○道逢八十翁 

　　八十老翁行步奔，存亡共诉断愁魂。千金歌舞随流水，六载干戈弃故园。晚灶燎衣篱竹尽，春牛换米草蓑存。情知青史无名姓，短策犹期报国恩。 

　　○小除夕 

　　当年腊日还乡早，弟劝兄酬何怨嗟。肠断此时同避地，眼穿永夜倍思家。乡关去雁浑无信，风雨寒灯不作花。最是五更情调苦，城南吹角北吹笳。 

　　○奉和龙西雨自洪见寄 

　　青楼风月故相干，慷慨樽前舞地宽。锦绣春明花富贵，琅玕昼静竹平安。杉关旗鼓元戎胜，闽海舟车去客欢。旧日交亲应有问，一蓑烟雨楚江寒。 

　　○和寄龙长史 

　　扇外风尘素不干，湖光遥送酒船宽。锦笺传草春词好，银烛烧花夜枕安。四海交游空老大，百年世事半悲欢。子真谷口深相忆，黄独无苗风雪寒。 

　　○和寄从弟铎 

　　畏途阻绝卜支干，夕见乡书意始宽。痴腹于人深有累，惊魂从此暂相安。弟兄相顾三人在，风雨还孤一日欢。春色故园付流水，白鸥应怪旧盟寒。 

　　○和寄从弟铨 

　　腐儒忧国泪阑干，江海容身何处宽。惊报每愁诸弟隔，临危但祝老亲安。对床风雨长相忆，负米晨昏不尽欢。最苦二郎独冥漠，晚烟原上鹡鸰寒。 

　　○寄从弟铨 

　　旧庐每爱桂花秋，风月凉宵足劝酬。盗贼未平身渐老，弟兄相望泪空流。经年避地鱼頳尾，何日还乡鸟白头。侧想早春佳气好，掌珠初见慰深愁。 

　　○简王志元 

　　收泪看花花转红，花前心事想君同。幽燕车马从天下，吴楚舟航与海通。贵贱不应悬赵孟，去留终拟报曹公。石田秋雨喧鸡鹜，早附冥鸿万里风。 

　　○用王冕韵送解元禄茂才 

　　时危结屋傍岩阿，野径春烟匝翠萝。四海俊贤唐贡举，百年父老汉讴歌。山涵雾雨藏玄豹，水会陂塘散白鹅。地僻此时宾客少，松阴扫石坐长哦。 

　　○寄杨和吉欧阳文周 

　　黄鹄一飞几千里，高标矫矫离风尘。宗元有恨为司马，郭泰无名与党人。富贵致身何用早，是非论事或难真。二君旧日皆知己，旅食他乡莫厌贫。 

　　○悼己 

　　种竹经年长未齐，半枯半死近窗西。天风飘雁随云没，山鬼凭狐当昼啼。世乱独怀徐庶母，家贫久累买臣妻。眼前事事堪肠断，欲问西山路转迷。 

　　○春怀 

　　前水推怀后水催，推愁不尽载愁来。雪消海上苏卿老，春到江南庾信哀。客路但闻啼鸟乐，人情不及野花开。交游况复疏还往，独对青山劝一杯。 

　　○社日 

　　甲子频书入短篇，细推五戊卜春田。读书未有平戎策，止酒聊输祭社钱。红树花秾春向晚，画桥柳暝雨如烟。旧来歌舞今谁在，燕子茅檐只自怜。 

　　○己亥六月初五日 

　　不惜千金一笑挥，危途惊定始伤悲。问安慈母翻成泣，乞米贫交不疗饥。总谓鲁连曾却敌，谩传李涉旧能诗。只从邻曲多豪客，无怪荆吴满战旗。 

　　○和友人别怨 

　　风急长空舞落花，独收残泪暮还家。画阑砌曲围芳草，绿树庭空噪乱鸦。不见韩娥沈汉水，空传蔡琰按胡笳。遥知今夕天涯路，乡梦难成月易斜。 

　　○和刘渊见寄 

　　南国干戈积九年，四年相别最相怜。病看菱叶疑非我，饥啖松花似得仙。青鸟谩期春后到，白云不扫夜深眠。故人半在无消息，读罢君书倍怆然。 

　　○晚眺 

　　眼看淮海待澄清，骨满边城苦战争。老大不堪思往事，饥寒久已厌吾生。烟深薜荔栖乌急，风响蒹葭落雁鸣。惆怅故人书不到，别来十载最关情。 

　　○送从侄淳 

　　路穷淮汴草离离，志士空嗟岁月驰。敌面人心山万迭，缘愁客鬓雪千丝。风悲洛浦海凫至，月冷汉宫金狄移。从古战危频易将，君王见事独何迟。 

　　○晚秋鳌溪宴集 

　　菊花香满酒如倾，不谓艰危有笑声。惊座令严觥录事，挥毫气压褚先生。虚岚紫翠笼秋色，落木红黄透晚晴。却忆桃源旧时路，渔郎重到不胜情。 

　　○雪中负米晚归伤题七字句因简李尚文少府 

　　萧索风烟暗五陵，群黎愁苦复谁凭。早年识字知何用，垂老为农病未能。负米晚归沙上雪，拾薪寒煮涧中冰。不眠永夜瞻牛斗，光怪犹疑剑气腾。 

　　○早春试笔 

　　腊雪留寒压草庐，阳春携暖散天衢。喜闻诸将黄金印，共捧中朝赤伏符。诗句且题新甲子，酒杯不愧旧屠苏。洗兵雨至应须早，半亩瓜田得自鉏。 

　　○闻龙西雨自闽海间道抵家患目疾缺于展觌先寄此诗 

　　万里征帆海上回，畏途行尽始惊猜。入门儿女牵衣笑，问字亲朋载酒来。书有浮沈谁与送，眼无青白故难开。萧兰晚岁俱雕瘁，佳句惟应到野梅。 

　　○和罗习之见寄因简刘渊 

　　昨日寻君恨不逢，离愁散入暮烟中。古陂凈泻秋千顷，归路斜分月半弓。年少向人偏肮脏，时危临事始疏通。论心长欲书灯共，无奈君西我复东。 

　　○二月初晴题淦西居人楼壁 

　　老去才名久退潜，楼前晴景逐人添。云连野树深藏径，风卷溪花乱入帘。远信忽传闽徼外，闲愁尽挂楚山尖。春光流转曾相识，独怪经年雪满髯。 

　　○三月十三日夜宿淦西山绝顶 

　　夜登绝顶几千尺，临晓始知归路遥。水满大江舟窅窅，尘飞客路马萧萧。山河势窄如悬网，云汉光低不作桥。十二年间多少恨，春来不共冻痕消。 

　　○怀罗达则 

　　溪山杖屦每相违，况复经年去不归。移席花间春雨至，倚楼江上暮云飞。乡书到手兼悲喜，世事关心有是非。池上祇今新绿满，待君同制芰荷衣。 

　　○简罗伯英 【并序。】 

　　庚寅辛卯年间，余与伯英俱客桐江上，时有宾从甚盛。自兵乱十四年，惟余伯英重到，不能不重感焉。 
