<!-- { "loadSidebar": true } -->
　　复喜清朝用大贤，玉音俄对广庭宣。姚崇已托君臣契，李泌终操将相权。此日经纶须展布，他时简册要流传。渊明有待公田米，可念江湖久弃捐。 

　　○题谢迭山遗墨 

　　荆南失守见亡形，太岁徒闻忌丙丁。羸老扣心天藐藐，鬼神号哭夜冥冥。忠臣效死招乌合，烈妇捐生报雉经。辞气凛然遗墨在，再三寻绎泪双零。 

　　○寄题成都万竹轩为李仲渊作 

　　君家种竹蜀江旁，高与蚕崖势颉颃。已树旌旗分部曲，更鸣琴瑟应宫商。蛟龙并逐波涛化，虎豹曾因雾雨藏。兄弟至今俱宦达，未应开径接求羊。 

　　○送范德机 

　　往岁从君直禁林，相于道义最情深。有愁并许诗频和，已醉宁辞酒屡斟。漏下秋宵何杳杳，窗开晴昼自阴阴。当时话别虽怱遽，祇使离忧搅客心。 

　　○雷江阻风寄池阳通守周南翁 

　　系舟江岸隐蒲芦，坐听篙师制疾徐。巨浪驾空龙出没，猛风吹树鸟欢呼。诗题短札难频寄，酒满长缾已屡沽。辇道沙干宜并马，问君何日宦京都？ 

　　○点义仓即事 

　　南来受命佐为州，喜遇丰年暂出游。过岭崎岖寻道路，上山硗确治田畴。修藤挂树龙蛇走，怪石攒溪雁鹜浮。赋役已宽词诉简，素餐无补谩优悠。 

　　○再次韵张秋泉真人碧桃 

　　一枝如玉照芳春，几度凭阑欲殢人。翠被夜寒愁洒泪，珠帘月冷怕伤神。刘郎陌上栽仍旧，王母池边赏又新。不是梨花飘雪树，望中清绝更无伦。 

　　○寓长春道院春雨即事呈郑尊师二首 

　　南荣相距数寻间，满地春泥隔往还。夜雨暗添篱脚水，晓云浓揜树头山。修篁夹径宜增植，细草侵阶莫谩删。世虑纷然无止极，敢求大药驻衰颜。 
　　客游无赖阻重阴，院落萧条径术深。数亩林塘观不厌，一窗风雨坐相侵。灵虬尚有蟠泥迹，老骥宁无越块心。多谢西家贤太守，相招乐饮费千金。 

　　○题沈君湖山春晓图诗卷 

　　迤逦沙堤接画桥，东风杨柳暗长条。莺随玉笛声偏巧。马受金羁气益骄。舞榭歌台临道路，佛宫仙馆入云霄。西湖春色年年好，底事诗翁叹寂寥。 

　　○舟次池阳偕通守周南翁燕表侄陈和卿家席上赠歌者 

　　故人相见话绸缪，三日江干系客舟。高燕未阑明月上，艳歌初转彩云留。光摇崖蜡宁知夜，字写边鸿已报秋。底事尊前能尽醉，为伊肯展翠眉愁。 

　　○赠惠山圣长老 

　　道人卓锡向名山，路绝岩头未易攀。海上潮来风浩浩，洞中云出雨潺潺。松柟直起参天碧，苔藓旁行匝地斑。藉甚后人蒙法施，有如流水注苍湾。 

　　○赠孙思顺 

　　天涯相遇两相知，对榻清谈玉屑霏。芳草谩随愁共长，青春不与客同归。熏风池馆蛙声老，落日帘栊燕子飞。南浦他年重到日，湖山应识谢玄晖。 【此诗《风雅》作赵子昂，《体要》作杨仲弘。】 

　　○寄曹云西 

　　羡君卜宅远纷庞，长把丝纶钓大江。秔稻色枯云惨惨，芰荷声急雨淙淙。消磨岁月书千卷，傲睨乾坤酒一缸。甫里当年遗帙在。交锋那肯竖幡降。 

　　○送戴尊师入越 

　　跃马年年塞北游，春风此日送归舟。山中树老飞玄鹤，江上莎长卧白鸥。欲与谢公同隐逸，肯容贺老独风流。山阴道士如相见，沽取村醪醉未休。 【此诗《元音》、《体要》俱误作赵孟俯，《松雪集》中不载。】 

　　○赋飞鸿送胡则大 

　　年年客里见飞鸿，成阵成行上碧空。杳杳江湖寻故侣，萧萧芦苇下新丛。翱翔已出云霄上，饮啄宁来沼沚中。今日似君归去好，扁舟一夜起东风。 

　　○次韵萧君用 

　　崔嵬出水翠云浮，舁轿拖舟岂厌游。澶漫渠河方涉夏，萧条竹树已迎秋。衔杯兴尽人先醉，舞剑歌长客易愁。八月江湖翻渤澥，长竿更约与君投。 

　　○遣兴 

　　庭树号蝉日已凉，寒云横雁夜何长。挟书万里千明主，仗剑三年别故乡。西北诸山连朔漠，东南众水隔荆扬。淹留不去惭苏子，莫遣貂裘厌雪霜。 

　　○湖上 

　　秋郊纵步却骖驔，胜事能多许客参。如雪万家收早稻，未霜千树着黄柑。鼍鸣海上潮先涌，猿叫山前雾欲含。放浪渔樵元有处，使人犹爱住江南。 

　　○偕汪侯宴舟中 

　　中流画鹢独翱翔，暂勒鸣驺驻岸旁。风引锦帆冲野色，波随兰棹泛晴光。草涵宿润珠玑滑，麦涨春云饼饵香。何事乘槎之海上，问津从此达天潢。 

　　○暮春游西湖北山 

　　愁耳偏工着雨声，好怀长恐负山行。未辞花事骎骎盛，正喜湖光淡淡晴。倦憩客犹勤访寺，幽栖吾欲厌归城。绿畴桑麦盘樱笋，因忆离家恰岁更。 

　　○题胡伯衡飞云图 

　　未应时命固相违，千里遨游久不归。已占龙头承紫诏，更蕲马首赐朱衣。尘沙客路牵愁远，泉石家乡入梦稀。日夜思亲心更切，沧浪怅望白云飞。 

　　○吴山晚眺 

　　山椒翚构四垂宽，上相旌旗会览观。傍近江湖天广大，上连星斗地清寒。龙宫永锁函书閟，凤岭重嗟苑树残。此际独无云蔽日，正宜翘首望长安。 

　　○遣兴 

　　门前高柳绿纷纷，恋霭留烟昼不分。雨砌芳菲晴后见，风窗言语静中闻。桐花可作凤凰食，竹叶还成虎豹文。但使此心无外慕，卜居何用绝人群。 

　　○夏夜对月 

　　暑天烦倦唯酣寝，薄暮登楼起宿痾。簟报新秋凉意早，窗开永夜月明多。不眠孤鹤频惊叫，好事流萤屡见过。安得泛舟江海上，坐观冰镜落沧波。 

　　○题高尚书竹石 

　　矫龙疑苍筠，踞虎肖白石。傥乘风云会，变化那可测。 

　　○题墨竹为郑尊师 

　　风味既淡泊，颜色不妩媚。孤生崖谷间，有此凌云气。 

　　○客中即事四首 

　　渐觉星星两鬓皤，推愁不去奈愁何！客中忘却春光度，惊见前林嫩竹多。 
　　终朝矻矻坐书帷，春去春来总不知。怪得山禽如有意，隔窗撩乱踏花枝。 
　　几日悬悬雨不休，客窗孤迥使人愁。杜鹃啼切知何处？坐对云山万木稠。 
　　美木千章绕故宫，如烟如雾塞虚空。路冲南北山冈断，披拂能来万里风。 

　　○悼邻妓二首 

　　西子湖边杨柳花，随风飘泊到天涯。青春遇着归来燕，衔入当年王谢家。 【此一首《体要》作揭奚斯。误。】 
　　一种腰肢分外妍，双眉画作月娟娟。春风吹破襄王梦，行雨行云若个边。 【二诗，铁崖采入《西湖竹枝词》，序云：我朝词人能变宋季之陋，自称仲弘为首，而范、虞次之。】 

　　○沙雁 

　　漠漠寒烟树影微，一行沙雁背人飞。江南江北秋将尽，客子如今犹未归。 

　　○扇上竹 

　　种竹何须种万竿，一枝分影亦檀栾。秋宵更受风披拂，听取清声入梦寒。 

　　○次韵康子山舍人二首 

　　兼旬风雨气寒凉，院落幽深草木长。却喜今年多夏果，碧苞丹实满林香。 
　　欲赏秋花色已凉，碧云散尽楚天长。姮娥旧种无多树，何故人间有此香。 

　　○到京师 

　　城雪初消荠菜生，角门深巷少人行。柳梢听得黄鹂语，此是春来第一声。 

　　○送人二首 

　　客路逢春雪乍消，眼前愁思转相撩。垂杨染作黄金色，舞徧东风万万条。 
　　金沟河上始通流，海子桥边系客舟。却到江南春水涨，拍天波浪泛轻鸥。 

　　○画竹石 

　　林前怪石起参差，篁竹丛深使客疑。如过潇湘江上路，鹧鸪啼罢日西时。 

　　○宿浚仪公湖亭三首 

　　夜宿湖亭水气凉，四更风露湿衣裳。空蒙雾重前山暗，屋角斜明是月光。 
　　两两三三白鸟飞，背人斜去落渔矶。雨余不遣浓云散，犹向前山拥翠微。 
　　几年乡梦隔江湖，此日登临兴不孤。小艇欲行无远近，不愁归醉要人扶。 

　　○题十二红卷子 

　　碧桃枝上有珍禽，调舌交交听好音。画出江南春意思，明年携酒共追寻。 

　　○喜晴 

　　楼外斜阳放晚晴，街衢前后听欢声。回舟更倚南风顺，千里青山照眼明。 

　　○纪梦二首 

　　四面青山拥翠微，楼台相向辟天扉。夜阑每作游仙梦，月满琼田万鹤飞。 
　　纷纷鸾鹤满虚空，耳畔如闻度海风。直上云霄千万里，此身飞入紫微宫。 

　　○用韵送德阳入越为赘婿 

　　轻薄薄雾诘朝晴，岸柳江梅着树明。更向若耶溪上听，旁人歌唱尽春声。 

　　○次韵雪 

　　砑光帽子舞山花，吹落曾城万仞斜。安得飙轮为我驾，一时飞到列仙家。 

　　○阳关图 

　　咸阳西距玉门关，万里征人惮往还。此别尊前须尽醉，相逢俱是鬓毛斑。 

　　○喜晴 

　　檐外喧喧雀报晴，夕阳犹照小窗明。回舟更倚南风顺，要听田家打麦声。 

　　◆范经历梈（德机集） 

　　梈字亨父，一字德机，临江清江人。家贫早孤，刻苦为文章，人罕知者。年三十六，辞家北游，卖卜燕市。荐为左卫教授，迁翰林院编修官。出为岭海廉访司照磨，历转江西湖东，选充翰林应奉，改闽海道知事，移疾归。徙家新喻百丈山，天历二年，授湖南岭北廉访经历，亲老不赴。其明年以母丧哀毁卒，年五十九。德机癯然清寒，若不胜衣，而持身廉正。为文雄健，追慕先汉古诗，尤好为歌行，工近体，蔼然见忠臣孝子之情焉。吴文正尝以东汉诸君子拟之。人称文白先生。所著有《燕然稿》、《东方稿》、《海康稿》、《豫章稿》、《侯官稿》、《江夏稿》、《百丈稿》，总十二卷，揭曼硕序之。以为虞伯生称德机如唐临晋帖，则终未逼真。改评之曰：范德机诗如秋空行云，晴雷卷雨，纵横变化，出入无朕。又如空山道者，辟谷学仙。瘦骨崚嶒，神气自若。又如豪鹰掠野，独鹤叫群。四顾无人，一碧万里。差可彷佛耳。德机诗学庐陵，杨中伯允得其骨，郡人傅若金与砺得其神，皆有盛名于时。欧阳原功曰：宋东都时，黄太史号江西诗派。南渡后，杨廷秀好为新体。宋末，刘会孟出于庐陵，而诗又一变。我元延佑以来，弥文日盛，京师诸名公一去宋金季世之弊，而趋于雅正。于是西江之士，亦各弃其旧习焉。盖以德机与曼硕为之倡也。  

　　送张炼师归武当山 
　　奉同元学士以落月满屋梁犹疑照颜色为韵赋赠邓提举之官江浙一首 
　　贻孛述鲁翀编修 
　　蒙恩供奉翰林未行改佐闽幕自丰城便道取疾由抚过旴与郡守萨侯会约寻麻源不果明日别旰 
　　由海昏入武宁道中 
　　九日报熊敬舆 
　　赠安西王提举别 
　　宿夏庄 
　　赠方永叔往教重庆路 
　　送吴真人持诏宁亲 
