<!-- { "loadSidebar": true } -->
　　孟冬凉风厉，谒告归庐陵。阿兄在九原，岁暮岂遑宁。兄昔事武皇，海内希英声。意气动人主，文采何纵横。时事一朝异，长揖去躬耕。令弟绍芳猷，策足在承明。如何奄忽间，南北隔死生。方舟发京国，日落烟雾青。万感缘中来，惕焉如有惩。羁臣恋魏阙，一夕魂九升。君子恩义重，况此骨肉情。情深不可忘，悠悠道路长。山川日夕改，我行殊未央。稍出燕冀都，已涉齐鲁疆。高天围四野，怅望但茫茫。道傍多古坟，茔域递相当。荒草吹北风，日夕下牛羊。不知何代人，于此阅兴亡。自古既有死，谁独免摧伤。死者虽所同，私怀讵能已。途路犹感伤，况吾兄与弟。世俗日衰谢，常惧莫能起。生者忽若遗，谁复哀其死。念昔贤哲人，一一去为鬼。诗书捐箧笥，采采当路子。掞藻厕明庭，幸与君子同。矧在弱冠年，已获承其风。家本圣门后，孝友世所隆。何意手足亲，一别旷音容。及我南归日，舟楫复相从。皦皦寒日高，冥冥厉征鸿。落帆沧江际，渺然忽西东。努力慎所托，无为谩劳躬。 

　　○赠王郎 

　　王郎楚狂士，意气飞秋霜。读书一万卷，下笔数千行。富贵视浮云，况肯矜文章。十五耻闾里，掉臂辞故乡。夜宿东海月，朝买西州航。瞋目王公前，结客少年场。一饮或一石，一醉或一觞。宁揖屠狗人，不与俗士当。千金不易笑，岁暮单衣裳。阮籍在穷途，英声连四方。鸾鹄有时铩，反愧燕雀翔。世无剧孟交，不及青楼倡。燕赵如花人，翠袂黄金珰。不识豪俊士，空媚痴与狂。王郎远过我，坐我枯藜床。终夕无酒饮，抚髀歌慨慷。平明别我去，极目空茫茫。 

　　○画鸭 

　　春草细还生，春雏养渐成。茸茸毛色起，应解自呼名。 

　　○送涂云章访旧武昌却入京师 

　　垂云厉惊风，万里摩高圆。蟠泥鼓巨浪，岂顾九重渊。毛生入楚庭，颖脱俄顷间。粲粲一 【一作涂。】 公子，长啸起丘樊。朝辞豫章台，暮过匡庐山。大帆割鹦鹉，极目空波澜。黄鹄锦袍仙，吹笙紫霞端。相顾一笑粲，青春满南天。黄金筑高台，更觉郭隗贤。联翩乐剧辈，相逐入幽燕。平明九门开，剑佩踰五千。岂无一字荐，倾倒平生言。东风杏花开，待我蓟门前。 

　　○归舟 

　　汀洲春草徧，风雨独归时。大舸中流下，青山两岸移。鸦啼木郎庙，人祭水神祠。波浪争掀舞，艰难久自知。 

　　○小孤山晓发和蔡思敬韵 

　　日落霞明锦浪翻，厓倾石峭白云闲。乾坤上下雄孤柱，巴蜀东南壮此关。神物夜移风动地，仙舟晓渡月漫山。回瞻绝顶登临处，空翠溟蒙杳霭间。 

　　○白杨河看月 

　　白杨河上看明月，昔人曾见今人别。茅屋数家河上村，化作三山白银阙。波平风静棹歌来，万顷冲融镜面开。今夜江南忆游子，空瞻云汉上昭回。茫茫万里燕齐路，北斗从横泰阶曙。黄河东逝月西流，明日南风过洪去。 

　　○歌风台和李提举韵 

　　万乘东归火德开，汉皇曾此宴高台。沛中父老讴歌入，海内英雄倒载回。汤沐空余清泗在，风云犹似翠华来。穹碑立断苍烟上，静阅人间几劫灰。 

　　○题严陵独钓图 

　　何事玄纁入里闾，羊裘暂脱就安车。空令太史惊同寝，犹把狂奴视报书。一出聊为天子重，诸公莫道故人疏。朝廷自足中兴士，且放桐江着老。 

　　○题鼯鼠食瓜图 

　　种瓜中园，予亦勤止。瓜长而实，汝则残止。虽则残止，予敢汝仇。天实汝生，予将何仇。汝食之甘，既肆既闲。实之食矣，无伤予根。根存而微，惟予之穷。根盛而实，惟乃之功。 

　　○送蔡思敬还豫章有怀辽阳李提举 

　　来日能同去不同，独携别恨向秋风。眼看乱叶浑无定，心与浮云并一空。黄独山中归自斸，玉梅溪上梦先通。莫嗤留滞京华者，更有辽阳送断鸿。 

　　○孔林图诗 【并序。】 

　　集贤待制周侯能修礼于孔林，侍读学士商公图之，史官揭傒斯诗之。 
　　峨峨尼山，蔽于鲁邦。笃生圣人，维民之纲。尼山之下，有洙有泗。有蔚孔林，在泗之涘。维彼圣人，教之诱之。凡厥有民，则而效之。维彼圣人，覆之载之。凡厥有民，敬而爱之。既诵其言，亦被其服。孰秣其马？于林之侧。既诵其言，亦履其武。孰秣其马？于林之下。六辔既同，周侯之东。荐之侑之，圣人之宫。其音洋洋，其趋跄跄。其临皇皇，圣人允臧。商氏图之，式昭其敬。载瞻载思，罔不由圣。 

　　○李将军歌一首送李天民赴邵武军口巡检 

　　李将军，材且武，儒冠换得兜鍪去。身疑南极老人星，气食阴山雪毛虎。雕弧白马金仆姑，天地昂昂此丈夫。五十方为求盗使，人生何用苦诗书。寄言邵武诸官长，不是寻常一腐儒。 【时中书以吏部儒选员，多有十年不得调者。奏以为闽、广诸道巡检，然多非其人，而天民式称「是选老人星」，其常自喻。】 

　　○题桃源图 【并序。】 

　　江左龙虎山南十里有桃源者，刘、王二尊师所辟也。临江范亨父为之记，余为赋五言诗十七韵。 
　　桃源非一处，龙虎画难同。内外关踰铁，高低石作丛。黄旛青剑北，紫盖白云东。蟾影当霄迥，蛾眉抱月弓。 【六峰名。】 千重藏曲折，四面削虚空。地户吟风黑，天池浴日红。雪霜翻溅瀑，雷雨泻崩洪。暗识猨啼远，晴闻鸟语工。危龛三井秘，绝涧九桥通。江合仙岩怒，山连鬼谷雄。刘王开辟后，秦晋有无中。时见看桃侣，频逢采药翁。丹台寒漠漠，琳宇气熊熊。济胜非无具，缘源恐莫穷。烟霞俄变灭，草树杳茏葱。四序何劳志，群愚傥击蒙。谁言武陵近，十里上清宫。 

　　○送王留守宣慰荆湖 

　　舟楫连樯出蓟丘，弓刀千骑入荆州。歌翻郢雪寒暄变，恩逐岷波日夜流。云雨暝连神女宅，山川晴绕仲宣楼。岂无贤士堪招隐，应向鹿门深处求。 

　　○寒夜作 

　　疏星冻霜空，流月湿林薄。虚馆人不眠，时闻一叶落。 

　　○送詹尊师归庐山 

　　香炉峰色紫生烟，一入京华路杳然。云碓秋闲舂药水，雨犁春卧种芝田。书凭海鹤来时寄，剑自潭蛟去后悬。忽报归期惊倦客，独淹微禄负中年。 

　　○过何得之先生故居三首 

　　可怜古井门外，依旧钟楼屋西。何处高吟痛饮，黄华翠竹都迷。 【先生有诗云：「一井当门冻，寒光照四邻。」又「我住东街北，钟楼在屋西。」】 
　　轧轧机声日暮，依依杨柳春柔。膝下中郎小女，曾听唱我《高邮》。 【先生常喜余《高邮城》诗，相见即呼「高邮城来」。每相对，酒酣则朗诵数过。】 
　　头上乌纱分赠，箧中缟楮相酬。不道别时长别，谁知愁是真愁。 【延佑五年冬十月，余南归，以巾材一段见赠。予以白楮被报之。别时殊黯然也。且手书其三代名字授予，若有所属然也。】 

　　○送谭仲章归长沙 

　　君家云阳下，忽向云阳归。行路有南北，看山无是非。三湘回雁尽，孤剑白虹飞。亦欲投簪去，从君采蕨薇。 

　　○我我亭诗 【并序。】 

　　殷仲堪答桓温曰：「我与我周旋久，宁作我！」宜春黄元瑜取以名其亭曰「我我」。为赋诗一首。 
　　我游于袁，于龙之干。有辟闲闲，有环言言。有构桓桓，维集之安。我居我处，我笑我语。有翼其所，而敢予侮。我植孔嘉，我构孔华。曾莫之迎，而莫我多。彼驰者子，亦孔劳矣。既我觏矣，亦莫我逑矣。嗟殷氏之老，犹弗桓是友。我不我友，将谁归咎。温温其和，浏浏其清。蔼蔼其芳，焕焕其明。嗟维古之人，尚或予听。 

　　○题临江同知问流民事迹 

　　江北流民七十口，三十余年在江表。朋凶结恶四百余，白刃差差历村保。崩腾所向如投空，白昼攫金都市中。顷由南昌入丰邑，反赂守者为先容。长官坐堂寇入室，妻子莫逃况金帛。岂无乡民敢相敌，长官一挥翻辟易。临江贰守廉且武，手缚其渠散其伍。岂惟乡民得按堵，邻境闻之皆鼓舞。其渠在狱伍四归，天府上功民俗熙。乃知一念敬厥职，万事至难皆可为。人民社稷我所有，安得坐视如鸡狗。人在鸡狗犹爱之，民社岂在鸡狗后，请君看取临江守。 

　　○送李都事赴湖广省幕 

　　堂堂李通甫，起家掌邦宪。直气横九秋，神明激雷电。再登兰台上，爱国心靡转。时当至治末，有位日兢战。崩腾五华山，凿翠起台殿。执笔佐御史，力谏明且辨。斧锧已在前，独立目不眴。骎寻国多故，灾异周八埏。君复赞宣政，赤手握铨选。守法踰天官，反得官长怨。我皇奋江汉，拨乱启天眷。乾坤再开辟，日月重昭绚。磊落收群材，疏戚共登荐。君名一朝起，亦作丞相掾。丹心益倾竭，婉画勒替献。好恶古难同，祸福巧相禅。天子忧南纪，藩宣必时彦。下逮曹属微，简选亦精练。君得南省佐，闻者尽惊羡。伛偻辞阙庭，飘摇出畿甸。饯送盈路衢，恳欵陈志愿。去年天下旱，穷蹙无贵贱。赈恤当及时，本末须并见。方春农事兴，不废乃为善。又闻南中贼，凭陵及州县。黎獠本吾民，抚绥在方面。恩信足以怀，逼迫使生变。况我圣天子，辙迹昔所徧。勖哉筹策良，无使空蹂践。京城雨初过，草树郁葱蒨。乔木多早莺，高堂有新燕。烦辞君勿诮，君歌我其抃。 

　　○画鹰 

　　文梁五色条，秋高意气豪。怒张两目直霄汉，岂与短翮翔蓬蒿。妖狐昼作猛虎嗥，驺虞并与神麟逃。嗟尔饱食心空劳。 

　　○吴子高悼亡归岳阳 

　　都门落叶满，游子去京畿。忍听《离鸾操》，遥逐秋鸿飞。愁霜晓入镜，泪雨夕沾衣。烟树黄河岸，风帆采石矶。平沙回渺漫，寒雨暧熹微。客心闲转切，乡书近却稀。梦闻儿女泣，行将僮仆依。窃慕漆园放，谁云潘岳非？乘涛惯不险，回江望若围。武昌未易到，更向岳阳归。 

　　○进士张于高得邛州判官归成都 

　　邛心山前负弩迎，去年曾是一书生。天寒剑阁犹车马，雪满绳桥正甲兵。即恐征求民力竭，莫将忧患客心并。六千余里关河路，不尽深期远别情。 

　　○寄题傅尊师兄弟所作宁寿道院 

　　锺荣之山千万峰，琵琶麈湖相迭重。两翁入谷起台殿，半夜空山闻鼓锺。猛虎如逢涧边石，飞龙却是云间松。《黄庭》书罢人难见，《鸿宝》披残手自封。度壑采芝随鹿迹，登厓望日蹑云踪。已知尘世惟堪笑，不是神人定少逢。辟谷有方桃更美，围棋无地橘相容。但余一念封人祝，未与人间万事慵。 

　　○云锦溪棹歌五首 

　　云锦溪中云锦鲜，好在高秋八月天。西蜀锦江那得似，西湖绿水更须怜。 
