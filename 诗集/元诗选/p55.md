<!-- { "loadSidebar": true } -->
　　君不见燕南饥民行且泣，膏泽屯来三百日。蚕沙啮尽木皮空，剉末草根充糗食。追胥星火县帖严，官不汝怜需税石。人生乡土孰不恋，一殍迫临那得惜。扶羸载瘠总南逋，鹘面鸟形犹努力。比之坐毙不相保，趁熟庶几延旦夕。刑司府解两虚文，道路无言空叹息。吾皇德并唐虞圣，轸虑斯民期日靖。传闻一介或可相，不问草茅分政柄。因思治道责有归，未洽鸿熙臣下病。纔丰禄秩即患失，又以材疏难仰称。蹲而不去噤无声，老凤饥乌同一证。西台入奏沃渊衷，蹴踏群疑开善政。尽蠲秋赋出御女，百色支供皆省并。若稽黄屋帝尧心，一语乂安无不听。万方欢喜声一概，远过汉家宽大令。三钱斗米说开元，二税户除闻大定。限田固是平世法，未免区区与民竞。况今江淮岁入数不赀，经画有方财恐剩。人和天地气自舒，一雨行随明诏应。老癃扶杖愿少留，又赖鸿恩拯县罄。两河千里麦青青，预贺有年天子庆。 【是年三月廿七日，燕迤南至河南皆大雨，有三二尺处。】 

　　○紫藤花歌 【并序。】 

　　癸未岁三月二十八日，宋宾客乘泽车过道宫访予。时庭中紫藤花盛，烂若锦摛，道师萧公邀宋与予坐藤阴下。寻友人张明之亦至，酒数行，开口笑粲，殊适然也。宋因出名纸属予作字，一春天气不佳，此日颇清润可爱。既援毫，觉幽香馥郁时集笔端。放手喜书，初不计其工拙也。遂话及乐天梦元九故事，予曰：二公虽神交如此，恐未若今日之乐衎也。若取紫桐诗例赋长句歌之，以为他年林下一段奇事，可乎？宋曰：吾子便可承当，遂率尔而作歌曰： 
　　竹宫琐窗云雾垂，紫藤花发何葳蕤。仙家驻景出异供，横掩桃李无晶辉。群蛟奋蛰力犹困，鳞鬣不耐凄风吹。天孙夜掷紫霞被，满意下覆须春曦。幽禽缩喙不敢啄，囚锁恐泄苍精机。又如王恺紫丝障，夸雄斗侈光陆离。倒冠落佩众宾醉，临风零乱千缨緌。虬柯扶疏散苍翠，季伦击碎珊瑚枝。青宫宾客今园绮，杖藜来扣仙人扉。遥惊紫艳翻半空，造物乃尔争新奇。君不见香山老居士，梦与元九神交驰。觉来清吟增怅望，紫桐花下空怀思。何如吾侪时燕集，对床话久藤阴移。兴余属我扫笺素，烂柯不着山间棋。刺檐入户要学腾蛟螭，鸟归花落香下来，时集毫彩沾人衣。一杯春露助香润，清气贮满诗人脾。依依青袅厨烟起，好命庖人办新美，炷香供具祷群龙。莫学痴藤蟠未已，燕南饥民饥欲死。 【时普旱无雨二载矣。】 

　　○滹沱秋涨行 【七月十日前次范家渡。】 

　　君不闻蒙庄说秋水，两涘犹见马与牛。今年滹沱水大涨，墟落濈濈生鱼头。云蒸老雨注万壑，上不少止下可忧。冯夷不受土所制，黑浪怒蹴鼋鼍游。望洋东视夸海若，似愤蛙比跳跃井坎湫。金行气肃坎宜缩，狂澜不逐西风收。东行我济小范口，水势淼漭方淫流。秋禾尽为鱼鳖饵，庐舍漂荡迷田畴。二年旱暵例乏食，彼稷幸得逢今秋。嗟哉一饭到口角，渰没无望将谁尤。河防久废不复古，惟预揵治为良筹。翻堤决岸势不已，虽有人力谁能谋。近年遇灾幸无事，其或成患徒嗟诹。两河农民被灾者，逃避无所栖林丘。夜深投宿闻聚哭，悲声暗与虫声啾。 

　　○平原行 【至元甲申岁正月作。】 

　　羯奴骋兵伤滥恩，天宝之祸将自焚。三郎宫中略不省，履霜有戒知何人。平原蹇蹇真王臣，沈虑久识幽营氛。泛舟从酒运奇略，一日楼橹惊云屯。铁舆南来从猎火，河朔风靡烟尘昏。孤城平地独与抗，勇鼓义旅争鲸吞。西开土门掎蛇阵，南激睢守遮厓垠。滔天腥秽思一扫，誓与此羯不两存。书生信能立大事，竟掣贼肘西南奔。事虽旷代有足感，鲁公之义世所尊。我来吊古增永慨，苍烟草树连荒闉。欲寻遗庙不复见，宝刻留在东方珉。栖盖亭前野日曛，平原城下酹忠魂。朝廷何尝容直道，志士蹈难甘捐身。此心自视无愧已，一时知否非所论。嗟予何者敢跂慕，屡书不厌枭鸾分。当年纪载两鬼域，九泉奄奄随埃尘。先生一死固不朽，雅操何翅同松筠。故应烈日秋霜气，千古堂堂凛若神。 

　　○华不注歌 

　　齐州山水天下无，泺源之峻华峰孤。秦鞭有力驱不去，天遣一柱标齐墟。初疑太素女娲氏，补天断手兹遗余。又如翠凤翥郊薮，来应世瑞开昌图。南山连络虽可爱，未免阿附相承趍。孤撑直上夹右碣，猛视又似天门貙。庆封齐豹两元恶，哆啮犹露雄牙须。不然齐太史，寃血凝碧老不渝。化成直笔插天外，堂堂使表春秋诛。乾坤乃有此雄跨，未许鹊药争头颅。江山胜概尽轩豁，远客吟眺增踌躇。李白上天不可呼，云烟变化何须臾。后人摹写觑天巧，百匝空绕青芙蕖。文章李杜光焰在，有诗无诗将何如。我思齐晋迭雄长，山灵枉被兵埃污。桓公九合犹霸事，三周其下真夸谀。会须扶策凌绝顶，望入苍梧叫帝虞。 

　　○椒兰怨 

　　昭皇迫东迁，望绝忠臣援。堂堂雁门兵，祗足速祸变。帝酣长星杯，醉魄迷椒殿。神龙失水几上肉，恶枭啄门夜漏半。龙兴赤雾天为红，一竁三百皆皇宗。唐家大业至此尽，自古亡国未有若此之哀恫。梁王归罪将谁给？奴辈虽诛天有在。金祥殿空杀气高，贼珪白刃专相待。 

　　○汜水行 

　　五季权在兵，逆顺系财贿。同光当宁能几朝，牝鸡司晨倾内外。添都买宴物山积，尽入掖庭充内费。君王政荒优宦狎，将相无辜恣诛杀。蜀资百万贼所徼，纵有其能供近渴。一夫夜呼汜水东，绛霄楼头兵反攻。雍陵竟堕所好死，英武杳逐仙音空。先皇有识如相问，三矢虽还未克终。 

　　○通漕引 

　　汉家鼎定天西北，万乘千官必供亿。近年职贡仰江淮，海道转输多覆溺。东阿距泉 【清泉县。】 二百八，瀹 【济】 西来与清合。安流取直民力省，积水浮纲纔两闸。自昔河防争横议，秖办薪刍不胜计。宣防瓠子至今悲，以彼方兹功极细。役徒三万期可毕，一动虽劳终古利。裹粮荷锸去莫迟，行看连樯东过蓟。休说春潭得宝歌，长笑韦郎空侈丽。从今粒米斗三钱，狼藉都城乐丰岁。 

　　○李夫人画兰歌 【为郎中孙荣甫赋。】 

　　清閟堂深不知暑，瑶草佳期梦玄圃。孙郎笑折紫兰来，素影盈盈映修渚。李夫人，澹丰容，天然与兰相始终。剡藤一笔作九畹，落墨不减江南工。芳姿元与凡卉异，晔晔况是湘累藂。离骚不复作，遗恨千古沈幽宫。君看此花有深意，似写灵均幽思悲回风。君家大雅堂，文彩东野翁，并入惨淡经营中。秋风拂帘秋日长，芳霏霏兮汜崇光。淡妆相对有余韵，画栏桂子空秋香。淡轩托物明孤洁，五十年来抱霜节。固知色相皆空寂，妙得于心聊自适。仿像湘娥倚暮花，黄陵庙前江水碧。生平佩服真赏音，升闻紫庭非素心。唤起谪仙摇醉笔，为翻新曲泻瑶琴。 【曲一作操。】 

　　右夫人名至规，号澹轩，亡宋状元黄朴之女，长适尚书李珏子，早寡。今年七十有二，善画兰抚琴。近为郎中孙荣父作《九畹图》，若与兰为知闻也。且自叙其后云：予家双井公以兰比君子，父东野翁甚爱之，子亦爱之，每女红之暇，尝写其真，聊以备闺房之玩，初非以此而求闻于人也。郎中以兰省之彦，一日来征予笔，遂诵「点污亦何忍，但觉难为辞」之诗以应之，孙求歌诗于予，因乐为赋此者，正取其节而不以其艺故也。秋七月初吉，秋涧老人题。 

　　○清霜怨 【赠吴省参君璋。】 

　　日落偶过吴郎家，入门两阑姚魏花。金盘洗妆都几日，已觉鬓乱钗横斜。韩卿秉烛惜佳丽，便恐翠袖倚竹空春华。鹤翎红糁玉蝶粉，堕髻睡美吴宫娃。我欲问花不解语，何故忽尔令人嗟。东皇醉着初不问，青女潜妬飞银沙。花神敛袂避阴惨，驻颜何有仙人砂。京师各圃花不少，今岁闲杀游春车。客怀岂独被花恼，俗事扰扰惊无涯。西风巷陌尘障面，酒楼寂寂空箫笳。我因未事得闲在，尽日饮客前溪芽。天教世务不挂口，遮眼幸有诗书葩。时时弄笔散幽滞，钱裹忘计东坡叉。为花作谱见衰盛，自笑思涩颐空呀。因声寄谢紫山老，落落高举凌青霞。 

　　○湘中后怨至元十八年岁辛巳冬十月按事顺德晨起灯下读沈下贤文集偶赋此或云郑即子春也 

　　洛桥晓月光朦胧，彼姝娇啼桥水东。郑生早发与之遇，挈去媵御甘长终。雾绡烟縠已戃怳，《九歌》《招魂》皆楚风。一朝谪满与郑诀，云是蛟娣非凡庸。岳阳楼高花映红，满筵歌舞鲛人宫。海风吹散歘不见，倚云望入湘江空。 

　　○春夜宴史右相宅 

　　勋阀汾阳业，金貂汉相家。阳春元有脚，玉度莹无瑕。神骏推宛马，跳梁笑井蛙。相逢成夜集，畅饮厌流霞。绮席围声妓，银筝合凤琶。晚妆添粉黛，杂舞见渝巴。炉暖融螺甲，盘香供露芽。透空敲雨杖，促节掺渔挝。侑食增阳盛，纾怀发兴赊。旧声今渐远，新体此无加。楼转三更月，灯垂半夜花。歌长萦曲调，狮猛奋须牙。辞谢宁容退，留连暂乐佳。直须穷薄 【伎】 ，尤异是雄踏。登踏寒林判，轩呈迓古丫。侍筵更纪仆，归烛黯笼纱。下客陪簪玉，清吟拥鼻瓜。嗣侯非自乐，先业念无涯。待士无疏密，筹边静噪哗。有时陈乐籍，张宴为宾嘉。此夕真仪凤，明朝等散鸦。宠光需北阙， 【时有进拜隆兴省平章之耗。又以二月七日先相忌辰，约往汴京故第享祀。故云。】 春禴动南衙。岂特调银字，重看拜白麻。转头虽契阔，后话足雄夸。碧草伤淹赋，清江吊屈沙。别怀增惓惓，独雁谩哑哑。霄汉嗟垂翼。庭阶愧倚葭。情悠天共远，心在地无遐。会作登楼客，聊停泛斗槎。朱门三十载，未分鬓空华。 

　　○谒武惠鲁公林墓四十韵 

