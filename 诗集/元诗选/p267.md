<!-- { "loadSidebar": true } -->
　　出处两茫然，低徊每自怜。本无经国术，仍乏买山钱。故邑三千里，他乡二十年。力微归计杳，身远客心悬。桃李谁家树？禾麻傍舍田。鹑衣秋屡结，蜗室岁频迁。逝水终难复，寒灰更不然。久要成龃龉，多病复沈绵。俯仰衷情倦，栖迟野性便。延徐谁下榻，访戴独回船。耻洒穷途泣，闲修净土缘。谈玄分上下，味道悉中边。有相皆虚妄，无才幸苟全。栖云同白鹿，饮露效玄蝉。高蹈惭真隐，狂歌愧昔贤。惟余空念在，山寺日逃禅。 

　　○送铁佛寺盟长老还襄阳 【盟居襄阳，父死方在殡，遇乱，奉母逃难江南。余三十年，常典藏钥于蒋山，主武昌铁佛寺而重兴之。及今道路既通，乃奉母北归。而葬其父丧，士大夫以为方外所未有，咸作诗文美之。鹤年因制五言排律二十韵附卷末。】 

　　襄汉扬波日，江湖避地时。行行随老母，处处礼名师。云水元无住，风尘信所之。睦州勤奉养，江革备艰危。掌钥钟山下，传灯鄂渚湄。剩翻龙藏典，几咏《鹤楼》诗。深慨丛林废，真成一木支。铜山频阅世，铁佛重开基。法几雕文具，灵旛刺彩丝。云钟晨缥缈，月殿夜参差。已悟无生法，还兴罔极悲。他乡流徙远，先垄奉迁迟。澒洞今方息，旋归故可期。望云双泪泻，计日寸心驰。官柳催飞锡，昙花侑奠仪。既明埋玉理，岂是系珠痴。定应牛眠兆，毋生触鹿疑。春晖怜旧线，秋露荐新祠。生死俱无憾，诸方起孝思。 

　　○赠相者姜奉先 【宋忠臣姜才之孙。】 

　　德佑忠臣好孙子，烂烂目光岩电紫。人间富贵等浮云，琐琐何须挂唇齿。滟滪险，蜀道难，曳裾旁人多厚颜。留取乾坤双老眼，夕阳牛背看青山。 

　　○题余姚叶敬常州判海堤卷 【补先兄太守遗缺。】 

　　阴霓夜吼风雨急，坤维震荡玄溟立。桑田变海人为鱼，叶侯诉天天为泣。侯奉天罚诛妖霓，下平水土安群黎。嶙峋老骨不肯朽，化作姚江捍海堤。海堤蜿蜒如削壁，横截狂澜三万尺。堤内耕桑堤外渔，民物欣欣始生息。潮头月落啼早鸦，柴门半启临沤沙。柳根白舫卖鱼市，花底青帘沽酒家。花柳村村各安堵，世变侯仙倏成古。侯虽已矣遗爱存，时听丛祠咽箫鼓。人生何必九鼎荣，庙食贵有千载名。君不闻一杯河水决瓠子，沈马亲勤汉皇祀。又不闻一带江波泛蜀都，刻犀厌胜秦人愚。江平河塞世犹骇，何况堂堂障沧海。论功不啻济川才，砥柱东南千万载。呜呼只今四海俱横流，平地风波沉九州岛。苍生引领望援溺，州县有官非叶侯，御灾谁复忧民忧！ 

　　○寄武昌南山白云老人 【姓卫，字均执，先人时故旧，家居未尝入城市。闻鹤年辛苦远还，遣子弟问遗不绝。鹤年足疾日剧，弗克往拜床下，谨奉拙诗。少致谢忱云。】 

　　故人家住南山下，心与白云共潇洒。芝草遥赓黄绮歌，莲花近入宗雷社。嗟予江海避风尘，白首归来失所亲。青眼相看如昔日，只有南山与故人。 

　　○兀兀 

　　数茎白发镜中新，兀兀穷年愧此身。万里云霄双倦翼， 【一作羽。】 千寻江汉一穷鳞。望乡薄暮凭西日，去国中宵礼北辰。客路渐遥身渐老，此生何以报君亲。 

　　○劳劳 

　　阊阖排云事已休，劳劳犹耻为身谋。数茎白发未为老，一寸丹心都是愁。燕代地高山北峙，荆阳天阔水东流。英雄已去空形胜，剑气中宵射斗牛。 

　　○脱太师 

　　淮海重闻斧钺临，一时黎庶尽倾心。雷霆声播天威远，霖雨恩添帝泽深。暗室有蝇污白璧，明廷无象铸黄金。风尘未息英雄死，坐对江山慨古今。 

　　○靳公子 

　　中朝公子多才俊，萧洒风尘独靳侯。白雁久无天上信，黑貂渐敝雪中裘。虚堂帘影迟迟昼，别馆灯光淡淡秋。到手深杯须剧饮，醉乡消得古今愁。 

　　○故宫人 

　　粉愁香怨不胜情，强整残妆对老兵。别殿金莲余故步，后庭玉树变新声。眼穿雁字云连塞，梦断羊车月满城。天上桃开王母去，世人谁识许飞琼。 

　　○雪后泛东湖 

　　雪后湖山玉作围，小舟乘兴弄清辉。贪看月里鸾回舞，不觉风前鹢退飞。云母屏空春阒寂，水晶宫冷晚霏微。仙家一笑乾坤老，谁驭瑶池八骏归。 

　　○题凤浦方氏梧竹轩 

　　凤鸟曾闻此地过，至今梧竹满丘阿。政怀翦叶书周史，却恨翻枝入楚歌。金井月明秋影薄，石坛风细晚凉多。中郎去后知音少，共负奇才奈老何！ 【《存斋诗话》云：时作者已满卷，此诗一出，皆为敛衽。】 

　　○暮春感怀二首 

　　杜宇声声唤客愁，故园何处此登楼。落花飞絮成春梦，剩水残山异昔游。歌扇多情明月在，舞衣无迹彩云收。东皇去后韶华尽，老圃寒香别有秋。 
　　四十无闻懒慢身，放情丘壑任天真。悠悠往事杯中物，赫赫时名扇外尘。短策看云松寺晚，疏帘听雨草堂春。山花水鸟皆知己，百遍相过不厌频。 

　　○奉寄王宣慰兼呈九灵先生 

　　别馆新成足宴游，珊珊环佩总名流。独推南郭为高士，共识东陵是故侯。天上莺花三月梦，人间风雨五更愁。行藏尽付浮云外，烂醉丰年黍稌秋。 

　　○奉寄九灵先生二首 【先生尝为予作传。】 

　　挟海怀山谒紫宸，拟将忠孝报君亲。忽从华表闻辽鹤，却抱遗经泣鲁麟。丧乱行藏心似铁，蹉跎勋业鬓如银。万言椽笔今无用，闲向林泉纪逸民。 
　　花柳村村接海滨，携家随处避风尘。衣冠栗里犹存晋，鸡犬桃源久绝秦。坐对青山浑不厌，忘机白鸟自相亲。也知出处关时运，岂但逃名效隐沦。 

　　○寄定海故将军邵公辅 

　　往事浮云杳莫攀，壮怀未展鬓先斑。不闻奉使通银汉，空见将军老玉关。故垒荒凉千骑尽，沧溟浩荡一鸥闲。风尘随处严诃止，愁杀田间野猎还。 

　　○逃禅室与苏伊举话旧有感 

　　不学扬雄事草玄，且随苏晋暂逃禅。无锥可卓香岩地，有柱难擎杞国天。谩诧丹霞烧木佛，谁怜青露泣铜仙。茫茫东海皆鱼鳖，何处堪容鲁仲连。 

　　○寄余姚滑伯仁先生 

　　独木桥边薜荔门，全家移住水云村。猿声专夜丹山静，蜃气横秋碧海昏。诗卷自书新甲子，药壶别贮小乾坤。陶渔耕稼遗风在，差胜桃源长子孙。 

　　○题太守兄遗稿后 【太守兄死事之明年，于箧中得遗诗一卷，伏读之次，不知涕泗之横流也。敬题一诗于后以纪哀思云。】 

　　海国期年政化成，肩舆随处看春耕。正欣鸡犬无惊扰，讵意鲸鲵有斗争。遥岛月明虚燕寝，故山云冷失佳城。梦回诗句难重得，肠断池塘草又生。 

　　○兵后还武昌二首 

　　避乱移家大海隈，楚云湘月首频回。归期实误王孙草，远信虚凭驿使梅。天地无情时屡改，江山有待我重来。白头哀怨知多少，欲赋惭无庾信才。 
　　乱后还家两鬓苍，物情人事总堪伤。西风古冢游狐兔，落日荒郊卧虎狼。五柳久非陶令宅，百花今岂杜陵庄。旧游回首都成梦，独数残更坐夜长。 

　　○哭阵亡仲兄烈瞻万户 

　　独骑铁马突重围，斩将搴旗疾似飞。金虎分符开幕府，玉龙横剑卫邦畿。委身殉国心方尽，裹骨还乡愿竟违。病卧沧江怜弱弟，看云徒有泪沾衣。 

　　○题昌国普陀寺二首 【寺在浙江宁波府东南海岛间，即昌国州之故墟也。】 

　　神鳌屹立戴崔嵬，俯瞰沧溟水一杯。积翠自天开罨画，布金随地起楼台。祈灵汉使乘槎到，传法梁僧折苇来。若使祖龙知胜概，岂应驱石访蓬莱。 
　　昆明劫火忽重然，宇内名山悉变迁。古剎独存龙伯国，丰碑犹记兔儿年。三更日浴咸池水，八月潮吞渤海天。云汉灵槎如可御，便应长往问群仙。 

　　○樊口隐居 【为武昌李均玉作。】 

　　万里云霄敛翼回，挂冠高卧大江隈。春深门巷先生柳，雪后园林处士梅。翠拥樊山邀杖屦，绿浮汉水映尊罍。谁能领取坡仙鹤，月下吹箫共往来。 

　　○戏赠刘云翁 

　　千金不惜买新声，赢得风流老更成。银瓮蒲萄浮腊蚁，金屏窈窕啭春莺。香凝宴寝频开席，花暗闲房合度笙。夜燕未终宾客醉，莫将明烛照华缨。 

　　○长江万里图 

　　右逾越嶲左蓬壶，万里提封入壮图。断石云屯山拥蜀，惊涛雪立海吞吴。蟠桃有实来青鸟，若木无枝驻赤乌。秦汉经营人尽去，独留形胜在寰区。 

　　○钱唐怀古 

　　钱塘佳丽冠南州，故国繁华逐水流。龙虎已消王霸气，江山空锁古今愁。吴臣庙冷潮喧夜，宋主陵荒塔倚秋。最是西湖歌舞地，数声渔笛散凫鸥。 

　　○戏赠应修吉 

　　砚溪居士神仙侣，短发萧萧雪满簪。暖老恨无燕赵玉，养生赖有坎离金。床头酒熟留僧饮，席上诗成对客吟。岁晚山空谁是伴？北窗梅月最知心。 

　　○重到西湖 

　　涌金风月昔追欢，一旦狂歌变永叹。锦绣湖山兵气合，金银楼阁劫灰寒。雪晴林墅梅何在？霜冷苏堤柳自残。欲买画船寻旧约，荒烟野水浩漫漫。 

　　○夜宿染上人溪舍 

　　云去禅关户牖空，清溪碧树有无中。倒涵天影鱼吞月，逆战秋声犬吠风。见性本图先作佛，劳形翻愧早成翁。杜陵老去归无计，来往那辞恼赞公。 

　　○观太守兄昌国劝农 

　　东皋风日媚新晴，太守躬耕晓出城。袅袅双旌穿柳过，萧萧五马蹋花行。杖藜父老陪谘访，骑竹儿童主送迎。岂意兵荒南北遍，化行沧海独升平。 

　　○寄西湖林一贞先生 

　　锦绣湖山世绝稀，东风不放赏心违。芙蓉杨柳临清浅，佛剎仙宫绕翠微。画舫载春天上坐，紫骝驮醉月中归。高情独有林和靖，门掩晴空看鹤飞。 

　　○送人归故园 

　　故园休道已休兵，客里那堪送客行。老去别怀殊作恶，乱余归计倍关情。孤村月落群鸡叫，绝塞天清一雁横。到日所亲如见问，浪游江海负平生。 

　　○寄胡敬文县尹 【胡遂初真人海上漕舟北还，得应奉兄书云：湖广亲朋，兵后仅二公寄以诗。】 

　　湖北衣冠蔼士林，十年兵革尽消沉。昆冈火后余双璧，锦里书回抵万金。凫舄趋朝天阙近，《霓裳》度曲月宫深。谁知海上垂纶者，去国长悬万里心。 

　　○海巢 

　　海上巢居海若降，三山眼底小如矼。已攀若木为华表，更立榑桑作翠幢。蛟室夜光晴烛户，蜃楼秋影冷涵窗。鹪鹩梦断无因到，唯有同栖鹤一双。 

　　○渡鄞江后寄陆时敏陈可立 

　　小艇横江捷似飞，故人凝睇送将归。过山残照明纱帽，渡水浮云乱苎衣。沙鸟水鸥同泛泛，岸花汀草各依依。风尘来往惭经济，拟看渔蓑坐钓矶。 

　　○元夕 

