<!-- { "loadSidebar": true } -->
　　昔闻宁王嘉定时，平淮如掌粮如坻。襄阳高屯十万卒，武昌金埒饶军资。西蜀环山堆锦绣，滔滔南纪喉襟首。峨眉积雪不动尘，玉垒浮云古今守。当年行都号全盛，翠箔珠帘争斗胜。西湖不识烽台愁，北关已绝强邻聘。宝庆天子来自外邸朝诸侯，土疆日窄边庭忧。大帅偃蹇藩镇侔，小垒椎剥租瘢稠。春城弦管暗烟雨，四十一年变灭同浮沤。咸淳太阿已倒持，铜山之贼专宫帷。楼危金谷山鬼泣，舸走白浪江神悲。老人年周一甲子，至元大帝车书合文轨。每话承平如梦中，万事东风过马耳。只今行岁一百一，坐阅天地同昨日。秭归声苦红叶翻，邯郸睡熟黄粱失。门前手种青桐百尺长，笑指截取谐宫商。少君荒唐方朔诞，不如老人亲见深谷为高岸。我孙之孙为玄孙，翔鸾峙鹄高下飞集骈清门。凭公欲补先朝事，濡毫更作长生记。 

　　○东门行 

　　神皇挥戈度黑河，四厢捧日肩相摩。金袍珠萦帽七宝，剖符带砺功难磨。年年舞马鱼丽列，宴罢玉帐经南坡。严更传警夜气肃，貔貅千列环象驼。华盖西倾星散雪，殿前兰膏犹未灭。千金匕首肘腋生，拉胁摧胸惨凝血。平明群凶坐周庐，传旨东西骑交迭。弃马之邦身被絷，执简以朝笔犹舌。煌煌厚恩浃肌髓，悲泪填胸痛天裂。金缯盈车内府竭，虎视眈眈终一咥。 

　　○次韵善之杂兴三首 

　　习隐渐成癖，苔光绿映扉。避名常好好，绝俗任非非。日落长镵柄，天寒白苎衣。南鹏五月息，戢翼笑群飞。 
　　昔日登临地，狂歌祗自求。汉宫空有恨，吴女不知愁。云叶寒沙霁，江花古岸秋。何人持铁板，击彻旧边楼。 
　　邓子清如竹，萧萧澹世情。下帷怜草色，倚杖爱松声。嗜癖成书贾，身穷付笔耕。乘槎空有约，何日海边城。 

　　○月黑 

　　月黑斗杓转，昏昏古柳壕。干掫寒戍响，窣堵乱乌号。风定归潮急，门深落叶高。向来江上意，无语独萧骚。 

　　○舟中杂书五首 

　　野色连云白，春声引树清。游鱼新浪急，归鸟片帆轻。晓梦三千里，风餐第几程。萍蓬元未稳，徙倚问天明。 
　　挂席疏星外，停舟独柳边。团团风始阵，怗怗月初弦。陇曲沙成雪，吴歌水拍天。行藏有如此，把卷独悠然。 
　　春睡元无着，乡心比酒醲。飞花空有意，小雨不成容。独树疑新堠，群鸦似乱峰。艰难怜浩荡，散发遂初慵。 
　　河落浑无底，飘零总客尘。春洲芦雁少，晓户柘蚕匀。京洛饶丰稔，江湖乐贱贫。低徊吾不恨，应有故山筠。 
　　桑柘斜阳道，天然锦绣机。云容催溽暑，花片忆春霏。水落新鱼瘦，风清宿麦肥。归程时屈指，重午试生衣。 

　　○立春日宿大清口舟中见新月二鼓雪作 

　　春月如佳士，翩翩欲上船。相逢疑昨日，一别又新年。水镜心胸朗，空轮体质全。更深飞雪急，直与斗清妍。 

　　○次韵陈刚中待制初秋 

　　岸帻倚书楹，寒砧彻四城。马归人独语，雁过月初生。寂寂候虫急，凄凄落叶清。客怀谁与共？搔首见参横。 

　　○次韵马伯庸春思兼简继学二首 

　　洛花千万朵，一一为君开。粟晕排金缕，酥凝烂玉杯。美人乘马至，仙子抱琴来。莫学飞红侣，随风唤不回。 
　　行窝春匝匝，下榻望君来。双玉矜娇思，联镳骋逸才。题诗红袖拥，传诏锦袍回。羞杀高眠者，杨花满绿苔。 

　　○赠瑛上人住洞林 

　　托钵千岩里，松花冻未开。哀猿依讲席，饥鸟下生台。潭影留云定，钟声送月回。山中太古雪，为寄一瓢来。 

　　○送苏子宁和林郎中韵 

　　貂帽护寒沙，冰天阅岁华。断溪驼听水，密雪犬行车。云尽难寻雁，春深未识花。昔人奇绝处，八月解乘槎。 

　　○寄开元奎律师二首 

　　开元古坛主，老至律精严。洗钵鱼游水，开门鹤入帘。拾薪供茗具，滴露写经签。已悟如来意，看花不用拈。 
　　开元古坛主，身世两相忘。客至尝扃户，僧来不下床。神光千里鹘，玄辨九秋霜。白业浑消尽，莲池任意香。 

　　○髫龀侍诸父拜双峰祠堂未尝敢有题咏二十年来接武于玉堂瀛洲霜露之思缺然有腼近开平石长老兴废补仆光绍前闻遂述旧怀为六诗且伸叹仰 【录三。】 

　　惭愧双峰老，光明两足尊。 【新装释迦佛像。】 午窗钩竹影，冻笔点梅魂。斋近乌啼树，禅回虎伏门。春来有新雁，劝我趣归辕。 
　　经院辛勤日，千金记始兴。 【创寺时以赐金千两经始。今八十有四年。】 雨荒虫蚀栱，壁坏鼠缘藤。旧观丹青复，诸天锦绣承。短檐增突兀，会见出卢能。 【书来修选僧堂，旧有术士言太高，俾沙门减其柱。然清班亦不闻有显者，故未及之。】 
　　寒彻清泉底，山童上水华。定金非在井， 【罗堠罗尊者语，传昔有一女子坠钗，其水遂定。】 煮米却成沙。洗目能生电，搜肠可当茶。人持一月去，此月落谁家？ 

　　○次韵张希孟凝云石四首 

　　我爱凝云好，朝昏境不同。金芽养灵谷，铁网起晴空。月色古今正，潮痕子午中。点头那有意，吾欲问生公。 
　　我爱凝云好，神清湛欲留。岷峨千古雪，泰华一天秋。独鹤离群皎，层冰出涧幽。无言有深抱，山立正扬休。 
　　我爱凝云好，模糊老墨仙。痴蟆端食月，渴骥欲奔泉。守黑壶中日，谈玄洞里天。烟霞元自足，尘世未为贤。 
　　我爱凝云好，能归万古春。遗簪三岛客，椎髻八蛮臣。栢子添清供，梅花写旧真。天心元不动，东海任扬尘。 

　　○次韵仲章过陈氏城南书隐十韵 

　　矮屋参差倚，平芜黯澹看。梦回榆塞远，愁绝翠峰寒。白发游丝罣，丹心古镜蟠。槐明金琐碎，菊铸玉巑岏。忆月时看剑，临风复整冠。乡音怜过雁，古调拂离鸾。去矣歌《招隐》，终焉乐《考盘》。晚知交态薄，老识宦途难。口腹非真累，毋烦馈一箪。 

　　○入南城遇老医言山阳旧事因成十六韵 

　　邂逅山阳老，相传事已讹。奸雄归草莽，天地入悲歌。太守筹谋误，将军礼数苛。鞬櫜同下吏，驺御失前珂。淟涊颜如此，凭陵事若何。比肩身肯辱，却立齿争摩。水卷寒云甲，风挥白日戈。耳闻人作脍，眼见血成河。翕霍同么子，仓皇类小皤。官车奔及马，妇女走乘骡。自古儒冠忤，难将杯酒和。功成真草草， 【先公在宥府。论山阳事去国。后维扬论功，咸谓偶幸。】 时至复峨峨。漂母恩徒快，中郎咏未磨。 【荀羡为中郎将，有北征诗。】 遗屯迷鳖石， 【邓艾筑。】 旧浴暗龙涡。土沃村村麦，湖深处处荷。人生贵行乐，何必问铜驼。 

　　○寿李承旨四十韵 

　　宝历开三，琼章集万神。苍龙回插子，玉兔候交辰。潞水丹腾渚，壶关气接旻。道传莘野正，学比傅岩醇。帝运昌文统，师臣秉国钧。清宫高赞画，潜邸旧经纶。意得超今古，才雄异等伦。春浮霞错落，秋映玉嶙峋。三执中书柄，重开大国畇。黄钟阳脉脉，瑶圃雾氤氤。仙鼎神膏秘，宫壸掌露真。恩醲锡麟脯，味薄谢猩唇。瞳碧光流漆，颜红色耀银。垂绅凝泰岳，设席陋平津。手挈重华古，心追贞观新。至人专上寿，八表乐同仁。非虎耆年并，犹龙祖谱亲。息深忘蝶化，机静狎鸥驯。荡荡心无竞，肫肫俗易淳。极知调鼎餗，不惜污车茵。竹帛千年事，桑麻万里春。管商谋可鄙，房杜迹尝遵。斟酌扶元气，弥缝护国珍。倚风怜竹弱，听雪喜松皴。玉署亲裁诏，青蒲独奉宸。蜀江移戍罢，浙土减租匀。榻净唯乌几，堂虚且角巾。手挥廷下吏，目送幕中宾。习隐时思许，题诗尚忆秦。黍田溪溜溜，花坞涧粼粼。问俗停车缓，贪贤倒屣频。药囊储赤箭，水鉴彻青苹。沧海收毫末，空林绝隐沦。籍功文馆定，约法论堂询。出处关吾道，安危佩一身。政须陈蹇蹇，直与纪麟麟。绩艺惭班马，抽才颂甫申。占天徒有管，望冶眇无垠。阅岁桃成实，知年海拂尘。扶疏惭小草，葱蒨托灵椿。 

　　○送文子方著作受文趾使于武昌二十韵 

　　万里蛮陬贡，清秋督使驰。乘车专述命，受币听陈辞。紫舌音声狡，雕题聚俗滋。玉门心愈逊，铜柱约难移。江汉尊南服，星辰拱太仪。趋庭输齿革，授馆列膏脂。私觌情钩隐，公言理折疵。弹丸空有险，束矢定无疑。桂蠹消烦溽，蓍龟审事宜。要荒工跌宕，保障慎羁縻。鹦鹉寒汀远，蒹葭晚岸欹。壮游诗句豁，古戍角声悲。月矗珠帘正，山低翠浪欺。班超空耿耿，陆贾政怡怡。楚水愁肠结，衡峰望眼眵。过门王事急，去鲁驿程迟。缅想垂衣治，深求补衮资。大夫谋可利，小客礼须持。谕蜀徒烦檄，平南漫拟碑。伫看王会传，端假使臣为。 

　　○鲁子翚御史分按辽阳作长律五十韵爱其精密予今岁亦扈跸开平因次其韵 

　　象御天街正，乌轮海观升。省方秋戒慎，扈跸岁因仍。石迸根骈拇，山回势左肱。尘深疑帽重，雾密觉衣蒸。午顿炊难熟，宵征酒易胜。解鞍心惘惘，执辔念兢兢。酪水分罂缶，通薪算斗升。皮毛均制服，脂膟或然灯。统幕迷高下，烽台阅废兴。度关泉水咽，出口月华澄。狼戾官刍峙，鱼丽餫粟征。千房云迭迭，万灶墨层层。列帐排衣甲，行营护棘矜。斾旋环似翼，鼓发去如绳。斗北瞻红栈，云西指白登。草肥青■〈禾罢〉稏，松耸翠崚嶒。积雪疑忘象，抟风讶徙鹏。属车攒幄帐，行殿俨茵凭。白氎时逢贾，朱衣定指僧。翠旄逼华盖，金瓮耀觚棱。观阙天经界，仪台象纬凭。佽飞拳似虎，铁杖足如能。竹帛司常焕，丹青职贡增。会朝珠帽簇，锡宴宝巵凝。陛立齐垂橐，师行陋释掤。广寒通月窟，高爽寄凉橧。上圣英资异，丁年武德弘。天戈中夜渡，星檄百川承。同轨严行夏，明禋耻用鄫。别州端首冀，分器定先滕。德启无疆服，光传有道曾。皇威宣绝漠，阳泽散坚冰。表正辰居所，渐仁水集堋。庭开下鸣凤，苑废罢飞鹰。举逸尊加璧，抡材鄙贩缯。邓林搜八柱，瀛海取三凌。曲学惭绳祖，孤闻赖得朋。沈思云外弋，冥索泽中罾。客议鸡同鹤，人疑骥聚蝇。濡毫终有思，执简岂无惩。谓可兼遐迩，胡云立爱憎。清芬兰佩结，芳荐蕙殽蒸。鸿笔吾诚忝，輶轩子累乘。共知心耿耿，明对发鬙鬙。马磨谁怜许，龙门共企膺。枚生词过实，扬子德徒称。盛化乾坤辟，王纲日月恒。麟符昭炳蔚，豹雾骇超腾。虚白难为绘，空青不受矰。欲追千古笔，为付一枝藤。 

　　○次韵伯庸画松十韵 

