<!-- { "loadSidebar": true } -->
　　○以冻合玉楼寒起粟分韵得冻字 【附于彦成序云：至正十年，冬温如春，民为来岁疠疹忧。嘉平之望，凝云昼合，风格格作老枭声，雨霰交下，顷刻积雪徧林野，适郯云台自吴门、张云槎自茂苑、吴国良自义兴，不期而集。相与痛饮「湖光山色楼」上，以「冻合玉楼寒起粟」分韵赋诗，国良以吹箫，陈惟允以弹琴，赵善长以画序首，各免诗，张云槎兴尽而返，时时不成者，命佐酒女奴小瑶池、小蟠桃、金缕衣各罚酒二觥，余乃于立，得楼字，赋诗于后。】 

　　积雪未消春意动，千里登临游目纵。月明初度影娥池，曙色稍侵鸣玉洞。佳人象管怯初寒，银瓶梅萼犹含冻。白发休嫌舞袖长，张灯夜促飞觞送。 

　　○以吴东山水分题得阳山 【附□□□□□序云：界溪顾君仲瑛有楼曰「湖光山色」，萧爽夷旷，殊快人意。凭高一览，吴东山水尽在几席下，余与诸文彦因得以适洞心骇目之观。遂即席用山水命题，各赋诗以纪其事，时五月端阳前一日也。】 

　　别起高楼临碧溪，绕楼青山云约齐。阳山独出众山上，却立阳湖西复西。天风吹山屼不起，倒落芙蓉明镜里。影娥池上曲阑干，徧倚秋光三百里。白云不化五彩虹，化为天矫之白龙。一朝挟子上天去，霈泽下土昭神功。土人结祠倚灵洞，雨气腥翻海波动。纸钱窣窣蜥蜴飞，女巫击鼓歌迎送。兹山本是秦余杭，越兵昼获夫差王。不知谁是公孙圣？空谷答声吴乃亡。只今此地愁云黑，铁马将军金作勒。汉蛇曷 【一作不。】 识剑雌雄，秦鹿应迷路南北。山下花开一色红，花下千头鹿养茸。衔花日献黄面老，挟群时入青莲宫。闻道青霜落林谷，斤斧丁丁惊鸟宿。千年白鹤忽飞归，失却长松旧时绿。君今坐看楼上头，析韵赋诗浮玉舟。凭高一览青未了，底事仲宣生远愁。明朝更踏东山路，傀儡湖中观竞渡。酒花滟滟泛昌阳，醉归扶上楼头去。 

　　○柳塘春口占四首 【附于彦成序云：至正十二年正月下澣，春雪方霁，饮酒柳塘上，水光与春色相荡，因咏王临川鸭绿鹅黄之句，各口占四绝以纪时序。嗟乎！世故之艰难，人事之不齐，得一适之乐如此者，可不载诸翰墨，以识当时之所寓。况南北东西，理无定止，焉知后之会者谁欤？席上赋诗者三人，主则玉山顾君，客子英袁君，余匡庐于立彦成也。】 

　　二月看看已过半，春风尚尔不放晴。杨柳长堤飞鸟过，鸬鹚新水没滩平。 
　　溪上草亭绝低小，春来有客日相过。便须对柳开春酒，坐看晴色上新鹅。 
　　鸟啼残雨适 【一作过。】 平皋，鱼逐轻波趁小舠。独爱大堤杨柳树，又牵春意 【一作色。】 上柔条。 
　　小亭结在瀼西头，况复春半雨初收。柳垂新绿枝枝弱，水转回塘漫漫流。 

　　○以柳塘春水漫分韵得柳字 【并序。】 

　　余去春避地于吴兴之商溪，始识天民于溪上之大慈隐寺。天民读书尚节义，落落有古人风，故与余甚浃洽。及余之归，远饯于洪城溪亭，临溪泣别，则其交情可见矣。今又能驾轻舟历数百里之险途，来问讯余之祝发，其义之笃，情之深，非寻常泛交结面者之比也。余敬借此诗美之，且以饯其归。以简无隐老禅，求一转语也。 
　　剥啄谁扣门？乃是忘年友。远从商溪来，过我绳枢牖。入门无一言，但觉惊我丑。我丑我自知，削发事三有。学佛亦何补，用以脱尘垢。全我浊世身，荐我生身母。羡君颜色好，濯濯春月柳。不为时所趋，甘着儒冠守。即今一相见，意思两弥厚。春风吹杨花，落我杯中酒。愿持满满杯，再起为君寿。君其勿我辞，罄此扫愁帚。不闻乱军中，食人如食狗。苗獠虐已甚，横杀掠人妇。自古戎旅间，此事十八九。若以乐土言，无出平湖右。未知干戈世，能免饿莩否。忍君遽云别，更欲周旋久。横塘新水发，舟楫不肯后。君今必欲归，为语无隐叟。愿施七宝床，大作狮子吼。  

　　○渔庄以解钓鲈鱼有几人平声字分韵得人字 【附于彦成序云：至正庚寅七月十一日，饮酒渔庄上，时雨初过，芙蓉始着数花，翡翠飞阑槛间，渔童举网，得二尺鲈，于是相与乐甚。主人分韵赋诗，主则玉山隐君、客则琦龙门、于匡庐，行酒者小璚英，余则于彦成，弁其首简。】 

　　芙蓉始花秋水新，小庄落日酒相亲。渔童樵青解歌舞，茶灶笔床随主宾。龙门山人碧玉麈，会稽外史白纶巾。莼羹鲈鲙我所爱，吟对西风怀远人。 

　　○欵歌二首 【附河南陆仁良贵序云：至正辛卯秋九月十四日，玉山燕客于渔庄之上，芙蓉如城，水禽交飞，临流展席，俯见游鲤。日既夕矣，天宇微肃，月色与水光荡摇棂槛间，遐情逸思，使人浩然有凌云之想。玉山俾侍姬小璚英调鸣筝，飞觞传令，欢饮尽酣。玉山口占二绝，命坐客属赋之，赋成，令渔童樵青乘小榜倚歌于苍茫烟浦中，韵度清畅，音节婉丽，则知三湘五湖，萧条寂寞，那得有此乐也。赋得二十章，名曰《渔庄欸歌》云。河南陆仁序。】 

　　返照移晴入绮窗，芙蓉杨柳满秋江。渔童欸乃 【一作「樵青」。】 荡舟去，惊起锦凫飞一双。 
　　金杯素手玉婵娟，照见青天月子圆。锦筝弹尽鸳鸯曲，都在秋风十四弦。 

　　○金粟影以荷净纳凉时分韵得凉字 【附于彦成序云：夜坐金粟池上，凉雨初过，荷气浮动，秋思翛然，各分韵口占成诗以纪事。时七月十日也。】 

　　翠沼新秋浴夜光，画阑古 【一作芳。】 树发天香。西风阵阵廉纤雨，荷叶荷花不奈凉。 

　　○书画舫和铁崖韵 【玉山主人引娄水其居之西墅为桃花溪。厕水之亭四楹，上篷下板，傍棂翼然似舰窗，其沈影与波动，若有缆而走者。杨廉夫尝吹铁笛其中，客和小海之歌，不异扣舷者之为。中无他长物，唯琴瑟笔砚，多者书与画耳。遂以米芾氏所名书画舫命之云。】 

　　春水画船如屋里，船头吹笛隔花闻。并刀落手碎玉斗，椰蜜分香属紫云。上客日传金帖子，美人夜织锦回文。高堂醉卧氍毹月，肯信东家帐有蚊。 【玉山主人与杨铁崖饮于书画舫，侍姬素云行椰子酒，相与联句毕，铁崖乘兴奏铁龙之笛，复命素云行椰子酒。玉山口占云：「铁笛一声停素云」。铁崖击节，遂足成一诗，俾玉山次韵，并录于此：「黄公垆西逢故人，坐客各以能诗闻。椰浆半斗破明月，铁笛一声停素云。茧纸题诗写章草，瓜皮看鼎辨周文。人生嘉会不有述，何异市中群聚蚊。」时至正八年上巳日也。】 

　　○以春水船如天上坐老年花似雾中看平声字分韵得如字 【附郑明德序云：久以物景艰棘，不到界溪。溪之上，顾君仲瑛甫读书绩学，尊贤好士。当太平之时，无事不过从也，暌违几二年。近以嘉平之三日，扣君之扉，荷君留连，不忍言别。已而河东李君廷璧甫亦拏舟来访，遂置酒书画舫，夜参半，酒已酣，析杜律句「春水船如天上坐，老年花似雾中看」平声字为韵，人各赋诗。而俾遂昌郑元佑为序。】 

　　为人性癖爱幽居，结得幽居画舫如。沙嘴晓风开幔入，檐牙晴日落窗虚。厨空尚有仙家 【一作人。】 酒，岁晏能来长者车。汲涧绠寒因煮茗，凿冰船发为叉鱼。米颠痴绝尤眈画，郑老穷愁却著书。炉篆宝香熏笃耨，砚泓春水滴蟾蜍。纸浮玉色供临搨，月吐虹光照卷舒。许结老年三绝社，须君好事写归欤。 

　　○饯谢子兰分韵诗 【并序。】 

　　至正戊戌秋九月，毘陵谢君子兰过玉山中，谓予言曰：仆旅寓合塘之上，今年夏秋苦霪雨，田皆白波，与陂湖相通，所居复卑下，老妻稚子，不遑宁处，兼乏樵苏之所，今于泗川里得屋一区，主于友人管伯龄，其里亢爽宜禾麦，予乃携砚田而就耕焉！故来言别，予遂置酒于书画舫，邀恢公复初、袁君子英、陆君元祥、朱君伯盛以「江东日暮云」分韵同饯。余得东字，子兰得江字，亦赋诗留别。余字各有所属云。 
　　先生祖实康乐公，于今为庶称老翁。派流白鹤溪上住，乡里群豪趋下风。叩门过我惊我侬， 【一作怀。】 头戴笠子心忡忡。谈空说有丘壑志，抗尘走俗山泽容。自言千里窜荆棘，此身飘泊如飞蓬。山妻未老发半 【一作已。】 秃，纫针主馈全妇功。大儿学诗次学礼，小儿五尺儒门童。前年去年兵蔽野，单堠双堠人举烽。孤舟如叶载雨雪，朝浮暮泛西复东。寒蝇穴窗死钻纸，泥龟曳尾生脱筒。只今僦屋在美里，黍穗雨黑波摇空。米如买珠薪束桂，坏壁四立鸣哀蛩。杜陵迁居忧国难，阮籍命驾嗟途穷。鹪鹩无枝何所寄，乌鹊三匝将奚从。结心泗川得管子，为借一亩幽人宫。我为斯文雅识面，迟迟细语倾深衷。我开船屋秋水中，绿波碧树红芙蓉。推窗面面远山入，引钩个个游鱼逢。好事独许米老得，清赏当与岑参同。画张神笔骇疟鬼，书着芸香辟蠧虫。槽头夜滴百斛酒，佳菊烂发花丛丛。蟹斫两螯白雪满，橘摘并蒂黄金重。荐君之酒饯君别，莫辞大酌玻璃锺。君不见绕屋水流流入淞，五湖四海三江通。君归只在泗川上，百里那消风一篷。君好去，莫怱怱，足衣足食可御冬。回首虹光贯明月，新诗多附高飞鸿。 

　　○和岳季坚韵 【附义兴岳榆季坚序云：至正戊戌四月，余自虎林抵吴城，遂拏舟造玉山草堂，以慰契阔。留五日，余不别而往，与王叔明、张禹锡同寓山寺泰来峰楼居。玉山主人与袁子英适与相遇，同饮清真观竹池西轩，玉山谓兵甲猬集，朋友星散，会合诚难，期再过草堂，少为行乐，而科役遽兴，愁叹百出，叔明亦谓艰难之际，交游之情，正宜相劳，玉山别后二日，即同载如约，玉山置酒梧竹间饮。散于芝云堂前，复坐池上书画舫中，玩月啜茶，同集者袁子英、卢公武、范君本。余念出处蹇屯，离合不偶。援笔赋诗，以简同志，并赋云。】 

　　梧桐叶大午阴垂，展席临风晚更宜。客自远方来不易，月从大 【一作沧。】 海上应迟。王猷爱竹非无宅，山简观鱼别有池。洗政当倾契阔，临行毋惜重题诗。 

