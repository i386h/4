<!-- { "loadSidebar": true } -->
　　○上九里谷与济之君祥仲宽李德方朱寿之姚子昂 

　　太行巍巍形势尊，造物设险雄中原。巨灵一朝擘石裂，连峰忽断开山门。侵云直上几千尺，挂壁一径愁攀援。十步回头五步坐，栗栗汗出如浆翻。清风掖至最高顶，下视寰海尘埃昏。天坛咫尺若有待，顾我不往惭食言。世间好处岂不爱，脚力虽尽心长存。为君试写远游兴，夜半月出清吟魂。 【与祁定之约游天坛，不果。】 

　　○游济源 【并序。】 

　　庚子春季，与刘济之、君祥、仲宽、仲美、姚子昂、秦懿夫、马子温、李德方、深之、伯英、朱寿之下太行，抵覃怀，望方口，临沇水。二十三日丁亥，郡侯段玉卿因西山镇遏回，自析城来赴期，值雨，留宿奉仙观。翌日己丑天霁，具牲酒币帛谒清源王庙。礼毕，会友人郭伯玉、李庆之、王天益、史德秀、王辅卿、纥石烈、仲杰、完颜寿之、方外士祁定之、郭道正、元明道、部将段玉等，大饮于裴公亭。用麾下鼓吹以乐宾，薄暮极欢而罢。故赋之，纪一时之胜游也。 
　　元戎小队闲登临，悠悠旌斾穿山林。太行南下路险涩，不惮着脚穷幽寻。清源祭秩世所重，乔木掩映灵宫深。是时方口雨初过，天风破晓开微阴。入门为问庙见礼，白发黄冠通古今。且言享诚非享物，那在与俗占浮沈。鞠躬执简默有祷，脯酒纵薄神所歆。几年愿违莫能遂，至此始得偿初心。点检图经叹禹迹，山青水绿无知音。竹根醉倒客星散，夜听波底蛟龙吟。 

　　○河桥成 【并序。】 

　　桥成有日，必有佳句。写河上逍遥之兴，赠子荣及督役杨成之。 
　　预积他山木，重新两岸堤。龙依天上卧，虹傍水心低。不假鞭秦石，何劳立蜀犀。落成应有日，谁向柱先题。 

　　○乙未冬至 

　　已应黄宫律，初生复卦阳。道随天在北，愁与日俱长。节物惊时换，年光有底忙。浮云多变态，试与问何祥？ 

　　○元夜有感 

　　春城行欲遍，百感到愁边。市冷犹灯火，人稀尚管弦。梅从今夜落，柑忆旧时传。归去西窗月，无情照不眠。 

　　○游青莲 

　　行处春风恶，山中胜概藏。渐佳如蔗尾，薄险似羊肠。翠揖双峰角，清临一水堂。夜长僧睡少，为我话兴亡。 

　　○过云中 

　　把酒不成醉，出门行路难。客愁千里破，归梦五更残。三仕有何喜？一生常鲜欢。恨无南去雁，为我报平安。 

　　○宿海会寺二首 【同孙讲师、明上人、赵叔宝、刘巨济夜酌。】 

　　佛堂光未放，桑下唤难回。是处皆堪歇，何山不可开。泉因龙吐出，经自兔衔来。径向黄沙过，寻僧问劫灰。 
　　青山云水窟，杖锡几时来。竹待香严击，松经道者栽。西江无水吸，震旦忽花开。三笑图中友，同倾破戒杯。 

　　○九里谷 

　　九曲羊肠路，千层剑戟山。行钩藤蔓刺，坐印石花斑。树发三春暮，云归万壑闲。相陪林下屐，虽倦不知还。 

　　○独坐 

　　地偏无俗客，日在掩柴扉。暑退闲蒲扇，凉生换葛衣。风高云散影，露下月扬辉。独据胡床坐，心清即道机。 

　　○乙亥过河 

　　一身长道路，四海尚风尘。昔作依刘客，今为去鲁人。渡河年在亥，乞酒岁非申。别后山中友，相逢话又新。 

　　○过星轺 

　　古道开天险，危峰拔地形。连营南北戍，过客短长亭。野烧惊山鬼，胡云掩将星。何人弄羌管，哀怨不堪听。 

　　○用赵之美留别韵四首 

　　把酒离筵且莫辞，坐中瓜葛暂相依。花从识后常含笑，鸟自还时想倦飞。往事微茫春梦断，故人牢落晓星稀。天涯白发禁愁得，好在西山不早归。 
　　长短亭中送别时，问君东去复何依。今宵明月三人共，来日红尘一骑飞。倾盖莫嫌相见晚，断弦惟恨赏音稀。天涯尽道还家好，笑我虽归似不归。 
　　为君不惜送行诗，但恨蒹葭失所依。流水尽朝东海去，孤云只向太行飞。仕途冰炭收心早，客路参商见面稀。一曲《阳关》歌未彻，声声头上听催归。 
　　遥指东山去恨迟，争如莲幕早来依。须知宋鹢犹能退，有底齐禽尚不飞。洛下书生怜我少，燕南壮士似君稀。主人好客厌厌醉，正要髠留肯放归。 

　　○赴山阳 【寄君祥、济之、仲宽、子昂。】 

　　立马西风不忍行，往回只是片时程。一年又作半年客，百里有如千里情。落日寒林山下路，淡烟疏竹水边城。愿君把酒休惆怅，四海由来皆弟兄。 

　　○白文举王百一索句送行 

　　世事纷纷乱似麻，不堪愁里度年华。伤心城郭来家鹤，过眼光阴赴壑蛇。弹铗歌中成老境，班荆话后各天涯。何时造物归真宰，却覩人间第一花。 

　　○承二公宠和复用元韵二首 

　　脱却朝衫着纻麻，残年犹复梦京华。世情共指鹿为马，天意反教龙作蛇。白发不公人易老，青山有素恨无涯。那禁送别东郊外，满目离离溅泪花。 
　　有客衡从说艺麻，要教身后见西华。若为养得能言鸭，未解除他引睡蛇。归去稍知闲气味，荒唐犹种老生涯。眼前浮世凭谁问？独倚东风看落花。 

　　○和东庵孔安道韵 

　　拟结闲中一草堂，此心安处即吾乡。须知见在身为患，见说长生药有方。老去看书徒引睡，愁来得句不成章。从前习气都除尽，待与高人论坐忘。 

　　○和子荣 

　　暂使彭宣到后堂，安昌只以醉为乡。浮云世事日千变，流水生涯天一方。老子兴虽如庾亮，故人恩不减苏章。能消几两寻山屐，回首狐丘本未忘。 

　　○筹堂寿日二首 

　　此生但觉醉乡宽， 【王绩。】 谁谓螭犹北海蟠。 【王猛。】 处处相迎皆倒屣， 【王粲。】 人人共喜欲弹冠。 【王阳。】 州应向日悬刀梦， 【王浚。】 山试今朝拄笏看。 【王子猷。】 仙驭未来缑氏鹤，月明吹彻玉笙寒。 【王乔。】 
　　乌衣历历是名家，人物于今比晋多。俗论不侵挥麈话， 【王衍。】 壮怀多付缺壶歌。 【王大将军。】 虽无金埒堪调马， 【王济。】 赖有黄庭可换鹅。 【王羲之。】 见说长江欲飞渡， 【王浚。】 那须冰合望滹沱。 【王霸。】 

　　○用子荣河桥送别韵 

　　河桥把酒不成欢，正是离人去住间。公道几时饶白发，世情今日见青山。娟娟明月无家对，惨惨孤云待我还。惭愧殷勤花里鸟，一声声送出阳关。 

　　○承徐子贤贾仲常张伯英宠和复用韵 

　　天涯杯酒强追欢，白发光阴转首间。独夜梦魂千里月，暮年心事数重山。回肠都为愁将断，行脚犹疑债未还。傥得一廛休老地，柴门今后定牢关。 

　　○宿村舍四首 

　　别后曾无一日欢，风光都在落花间。眼青羞对门前柳，头白相惊雪里山。华表鹤来犹是客，乌衣燕去不知还。森森庭院荒荆棘，虎豹窥人夜撼关。 
　　握手亲情有底欢，疏篱茅舍两三间。尚怜作者千年调，那肯分人一半山。安得意如张翰适，凭谁放取浩然还？得君斗酒须防客，不怕重门更着关。 【坡云：「重门着关不为君，政恐恶客来仇饷。」】 
　　怀抱何曾得少欢，春愁飞上两眉间。一瓢谩酌独清水，几屐能穷无尽山。见说酒兵长日备， 【江咨议，酒犹兵也。可千日不用，不可一日不备。酒可千日不饮，不可一饮不醉。】 未知诗债几时还。须防别后将军槊，不待寻盟辄斩关。 
　　三两残杯不尽欢，强陪年少贵游间。客中未必常为客，山上那堪复有山。鹤发都从愁里变，貂裘直待醉时还。一朝却入庞公市，惊倒城门老抱关。 【坡云：「城门抱关卒，怪我此重游。」】 

　　○悯董用之 

　　怪底年来懒下帷，似嫌榜尾姓名题。一枝自谓乌难借，百里谁知凤肯栖。颇讶生前徒强项，未应老后不然脐。试将点检平时友，大半佳城在马蹄。 

　　○乱后寄兄 

　　万井中原半犬羊，纵横大剑与长枪。昼烽夜火岂虚日，左触右蛮皆战场。丁鹤未归辽已冢，杜鹃犹在蜀堪王。此生不识连昌乐，目送孤鸿空断肠。 

　　○送赵庆之赴邠州 

　　且莫怱怱数去程，一壶别酒为君倾。三年簿领妨行乐，十里溪山管送迎。湓浦芦花风里恨，渭城柳色雨中情。三峰无复同州看，休着新诗笑不平。 

　　○和子搢来韵 

　　新年桃李似无情，回首繁华一梦惊。点险青毡非故物，等闲倾盖昧平生。雨中燕子还留客，风里杨花欲送行。试听东流桥下水，向人时作断肠声。 

　　○和河上修桥二首 

　　日日相陪杖屦游，往来林下亦风流。云间隐隐堆螺髻，雨后鳞鳞涨鸭头。休恨临津 【临津河。】 经始晚，且看利涉 【河桥名。】 落成秋。寻常公事闲中了，诗债如何尚不酬。 
　　落魄天涯颇倦游，片帆归去得安流。几年无事夸犀首，一旦封侯看虎头。飞将正当南渡日，拾遗还是北征秋。龙钟不称凌烟像，只有山林志可酬。 

　　○壬寅九日同史正之刘济之君祥仲宽姚子昂东城小酌寄锦堂王君玉 

　　兴来落笔任横斜，坐上朋樽续续加。貌似叶红皆被酒，头如雪白也簪花。金风渐急秋将暮，玉树相依客尽嘉。酩酊入城扶不去，临街下马是谁家？ 

　　○和子荣悼恒山韵 

　　功名人比汉淮阴，猛虎俄因犬辈擒。星落旄头兵似火，云屯细柳士如林。岂期虞虢乖唇齿，谩倚良平作腹心。洒尽英雄忧国泪，变风那得不伤今。 【恒山谓恒山公武仙。其次首云：「唐家外望归藩镇，汉室中兴仰羽林。」又刚忠公一首云：「断头那肯降朱泚，血指谁思灭贺兰。」皆为汴京之乱言之也。】 

　　○送别曹汉卿 

　　马上功名奈老何？出门无地不风波。凭谁试着回天力，有客空挥却日戈。青眼乍惊行处少，赤心常笑话中多。愁人近亦无肠断，又听离筵送别歌。 

　　○暮春和端甫韵 【并序。】 

　　暮春索诗，且以不能陪郊外之游为恨。 
　　雨夕风朝乐事妨，老来犹自为花忙。春光一岁只三月，尊酒百年能几场。辛苦衙蜂输蜜课，等闲巢燕得泥香。如何复共遨头醉，待把银瓶指点尝。 

　　○调祁定之 

　　风埃满面发蓬垂，欲学乔松久远期。浮世几场漂杵血，流年一局烂柯棋。不须玉女引巢父，那在神官邀退之。果待吹嘘送天上，人间事了未为迟。 

　　○和述怀二首 

　　簪履三千气压齐，寒林那羡一枝栖。坐中有客鹏将赋，门外何人凤欲题。酤酒未尝防恶犬，着鞭宁复待荒鸡。夕阳休凭阑干望，今日长安不在西。 
