<!-- { "loadSidebar": true } -->
　　怪底浮云翳碧空，千山秋色入溟蒙。何当一扫群阴尽，坐看东方片日红。 

　　○寄友 

　　雨过溪头鸟篆沙，溪山深处野人家。门前桃李都飞尽，又见春光到楝花。 

　　○次李二丈韵 

　　看花醉眼不须扶，花下长歌击唾壶。回首荒城春较晚，淡烟疏雨绿平芜。 

　　○感时二首 

　　阴霾昏日月，妖气塞乾坤。战血流淮水，音尘隔蓟门。浮荣槐蚁集，丛谤棘蝇喧。欲效东陵隐，终身老种园。 
　　触目伤时事，干戈郁未开。百年驰白日，万里涨黄埃。废苑犹花柳，荒城但草莱。登楼作赋罢，不独仲宣哀。 

　　○时事 

　　贫病知交态，驱驰愧老身。蓟门深雨雪，淮海暗风尘。虽有楼船将，能无柱石臣。会须安反侧，早晚画麒麟。 

　　○感怀 

　　自笑 【一作叹。】 颓然一老翁，十年奔走鬓飞蓬。中原虎斗干戈满，四海人忧杼轴空。葛亮平生恢复计，汾阳材畧中兴功。何当远望舂陵郭，佳气朝来正郁葱。 

　　○秋兴 

　　月明何处乱啼乌，坐久徒怜永夜徂。千里关山双雪鬓，百年城郭半烟芜。穆生谢病先辞楚，张翰知机远忆吴。衰晚不如归隐好，故山随处且樵苏。 

　　○寄周廷石 

　　门外曾无长者车，一身奔走岂安居。谁怜杜老常为客，我怪洪乔不寄书。烟色春归杨柳底，雨香红入杏花初。溪山咫尺风尘隔，却忆情人会面疏。 

　　○有所思 

　　虚闻将帅拥彤戈，勇锐谁如马伏波。几处烽烟连夜急，四郊风雨向秋多。最怜绝汉歌《黄鹄》，却怪长安餍紫驼。俯仰乾坤增感慨，悠悠身世定如何。 

　　○伤时 

　　流年华发两相催，眼底烟尘郁不开。太息有人趋玉食，可怜无地筑金台。城边向晚黄狐立，海外何年白雉来。万事何如一醉好，且须洗盏酌春醅。 

　　○自叹 

　　匠石搜林弃樗散，不材何敢玷簪裾。家贫粗有千金帚，国难曾无一箭书。今日总戎师管葛，明时征士用严徐。野人不作功名念，欲效陶朱共养鱼。 

　　○次韵简缑山侯德询徽之二征士 

　　幽寻杖策遶林泉，随处遨游兴洒然。曾向山中招隐士，欲来海上候神仙。云深丹灶长瑶草，水满石池生碧莲。薄暮凭阑时送目，白鸥飞雪点江烟。 

　　○和韵简天则上人 

　　凉风袅袅晚秋天，潮落双门缆客船。 【永嘉郡城北有二门，郭璞所以立名双门。】 九陌黄尘蓬鬓底，一篱香露菊花边。故乡鲈鲙牵归思，近砌蛩声搅夜眠。不道分携成远别，几时林下细谈禅。 

　　○访双溪上人不遇 

　　双涧萦回石径微，烟岚分翠湿人衣。松林夜静鹤初睡，花院日长僧未归。万里云霄飞锡远，半江风浪渡杯迟。无缘相见空相忆，自叹心期与愿违。 

　　○腊日偕叶东白蔡伯恭登西岑 

　　绝顶云深一径通，寒生短发怯天风。千年物色阑干外，万井人家图画中。宿雨乱滋岚树碧，朝暾深浴海波红。我来欲访香山社，醉酒长吟忆远公。 

　　○比述二首 

　　宝镜何团团，光辉莹冰雪。疑是造化炉，神工初铸出。又疑广寒宫，飞堕一片月。照人不照心，红颜易衰歇。 
　　彤弓如半月，力挽二石强。戡乱乃见用，櫜鞬宁久藏。应弦不虚发，狐兔焉敢当。畴能挟长矢，为我殪天狼。 

　　○纳凉 

　　无事解衣坐，超然心境空。深林翳炎日，万壑来天风。间停白羽扇，试拂朱丝桐。醉罢不知夕，月生沧海东。 

　　○自述 

　　槿花不终朝，幽兰有余香。朝游诗书圃，夕憩翰墨场。饱食待秋实，过眼捐春芳。畴能事形役，奔走白日忙。男儿生堕地，壮志在四方。胡为守一室，郁郁徒悲伤。何由写胸臆，酣酒竭罍觞。高飞羡黄鹄，矫翮凌云苍。 

　　○写怀 

　　巢居不厌客，况乃佳客至。撷蔬荐浊醪，谈经得真趣。归云度遥岑，斜日在高树。对饮须尽欢，何时复相遇。人生能几何，行乐贵适意。不见萍与蓬，飘飘无定处。搔首仍踟蹰，临风发长喟。 

　　○冬雨叹 

　　癸卯冬十月，海陬气候偏。风南忽风北，寒燠非常年。缊袍御还脱，长箑挥不捐。胡为黄落时，花卉纷争妍。虫鸣应蛰户，虹见饮长川。兼旬苦雾密，暝与痴云连。深泥污后土，行潦凌高原。农夫辍耒耜，劳叹心悁悁。二麦不得种，饥坑讵能填。格斗况未息，中原拥戈鋋。天家重租税，疮痏谁能怜？安得倚天剑，一扫开青天。金乌任腾翥，出自扶桑颠。阳光照六合，此屋俱欢然。 

　　○月夜放歌 

　　海云卷尽明月来，天光镜碧无纤埃。啸歌于此兴不浅，美人对坐飞琼杯。碧桃花香夜初静，露滴衣裳怯清冷。安得两翼飞上天，为渠拂拭山河影。乾坤一照越光明，就中杀却妖蟆精。上诉天公契人意，免教朔望生亏盈。玄霜捣成谁可食，好向仙娥问消息。服之到老无饥渴，赢得读书眼常碧。 

　　○客邸中秋对月 

　　去年中秋秋月圆，浩歌对酒清无眠。烟霏灭尽人境寂，仰看明月悬中天。今年客里中秋月，静挹金波更清绝。可怜有月客无酒，不照欢娱照离别。夜阑淅淅西风凉，月中老桂吹天香。悠然长啸动归兴，坐久零露沾衣裳。浮世悲欢何足数，庾楼赤壁俱尘土。风流已往明月来，山色江声自今古。 

　　○答元易陈先生 

　　人生自古多离别，尺书远寄何由彻。短世光阴过隙驹，坐觉朱颜易衰歇。君看乔岳千尺松，挺立苍然傲霜雪。风来彷佛苍龙吟，六月清寒换炎热。槿花虽荣不足论，朝开暮落香已绝。只今尚忆江湖游，扣舷一歌宽我忧。腰间老剑欲飞动，紫气郁郁横清秋。虚名役人浪自苦，黄尘两鬓风飕飕。千古乾坤等逆旅，百年生死同浮沤。君不见鸱夷子，功成去养鱼千头。 

　　○简子文林训导 

　　东风落尽辛夷花，遥忆美人天一涯。美人久别音信杳，想见只今霜鬓华。山房幽深市嚣远，白日枕书眠碧霞。崖高瀑布洒晴雪，净筅石鼎烹春茶。平生青紫不挂眼，荣名绊人安足夸。当年我来访遗迹，拄杖看云着双屐。玉箫吹断凤不来，但见千峰倚天碧。台前日夜溪水流，金星光动溪中石。 【邑志：西溪有金星石，石点点如金星。】 脱身拟欲恣幽栖，坐占琼台炼金液。衰年悞堕尘网中，齿豁头童竟何益。 

　　○和包原彬韵 

　　旅食京华日，莺啼上苑春。鲁连惟仗义，范叔不辞贫。绝域来龙马，清时出凤麟。襟怀开霁月，谈笑接清尘。沧海三珠树，青霄五色云。酒倾香味别，诗写性情真。吴地追游好，龙山入梦频。烟花如媚客，风雨似留人。男子生何幸，朋交素有因。遥知理归棹，随处觅通律。 

　　○倚韵自况呈金敬德 

　　顾我衰颜肯再妍，白驹过隙叹流年。山中剩有诛茅地，洲上宁无种橘田。天姥遥连双阙下，蓬莱祇在五云边。老夫不识神仙术，且解荷衣枕石眠。 

　　◆雁山老人吴志淳（主一集） 

　　志淳，字主一，以字行，无为州人。以父荫历官靖安、都昌二县簿，濠泗兵起，徙家豫章，徙居鄞之东湖。奏除待制翰林，为权幸所阻，入明遂不仕。主一工古隶，学孙叔敖碑，诗宗唐人。如：「晚凉浴罢闲无事，水阁东头看月生。」瞿存斋极叹赏，以为主一得意之句也。 

　　白杨行 
　　儿牧牛 
　　春日遣怀 
　　夏日园中清暑二首 
　　春游三首 
　　郑元明高启文携友人所画谷口图访予湖山未几启文先入城府元明独留僧舍一月讲明古今诗文墨制及秦汉以来书法岁晚将归永嘉赋饯 
　　闲居东湖述怀 
　　题小山水景二首 
　　宿龙庵怀友 
　　日湖 

　　○白杨行 【并序。】 

　　真定刘生客死闽中，同行者为归其骨。其妻胡氏自图夫容以祀，因哭而绝。邻人怜之，遂合葬锺陵东门。故又号「锺陵行」。 
　　锺陵东门白杨树，行人指点是双墓。墓中夫妇俱少年，一双白璧薶黄泉。黄泉相逢语呜咽，一一从前向郎说。前年郎去客三山，今年郎归白骨还。当时自画蛾眉样，今日却写郎容颜。容颜转似心转切，叫郎不应心断绝。生时不得逐郎行，死时却与郎同穴。丹青遗像留人间，年年泪竹寒生斑。当年曾过延平渡，还见双龙化剑湾。堂前既无父与母，堂下又无儿与女。使妾有子堂有姑，丹心一寸那能枯。六朝盛事付流水，忠义几人能到底。秋风月冷凤凰来，与郎同上吹箫台。 

　　○儿牧牛 

　　儿牧牛，丰林清润纵尔游。长鞭短策莫轻举，从渠饮啮饱即休。老幼年年仰衣食，耕种田园藉牛力。早夜单衣自饭之，祇恐春来或牛瘠。日日丁宁语牧儿，老翁饷尔当及时。笼禽吹笛任相学，慎勿将牛尝苦之。牛不耕田廪无粟，淮上三年食人肉。 

　　○春日遣怀 

　　贫病相兼气未舒，田园虽少乐耕鉏。为儒已入他州籍，垂老频收故国书。夜雨湖山人去后，春风门巷燕来初。潘生喜遂闲居志，阮籍从教礼法疏。 

　　○夏日园中清暑二首 

　　青山地僻车马稀，十载倦游歌《式微》。傍溪卜筑面流水，拂石展簟消炎晖。老翁过从就蔬食，幼女补缀成絺衣。西亭去家苦不远，日暮共逐渔樵归。 
　　东湖万顷波渺茫，人家多在云水乡。《竹枝》调短阿家女，桃叶歌长何处郎。疏林归鸟度花影，近水流萤浮竹光。东山坐待月已出，不觉凉露沾衣裳。 

　　○春游三首 

　　湖上轻风吹柳丝，湖边细雨湿花枝。百年总有三万日，一日都来十二时。杜老每寻崔氏宅，山翁偏爱习家池。乘闲取醉真吾事，度水看花也自奇。 
　　山中兰麝香满林，故人清游能远寻。燕来已觉社日近，寒退始知春意深。山光入眼凝远翠，华影到湖生夕阴。慈云咫尺不一去，薄暮还家空复吟。 
　　上日开筵曲水滨，年年相忆在兹辰。千家榆火催寒食，万点杨花照暮春。紫燕却归寻旧主，黄鹂到处唤游人。东来巢父如相问，为觅风流贺季真。 

　　○郑元明高启文携友人所画谷口图访予湖山未几启文先入城府元明独留僧舍一月讲明古今诗文墨制及秦汉以来书法岁晚将归永嘉赋饯 

　　竟日过从喜有余，萧萧行李借僧居。江云影落山窗静，野水光涵夜月虚。石臼松烟和露捣，寒林柿叶带霜书。天涯回首多离思，空有新诗独起予。 

　　○闲居东湖述怀 

　　野叟耕鉏喜近郊，柴门风雨夜萧骚。卧龙岂欲烦三顾，老鹤长鸣向九皋。北阙湛恩新赐爵，近臣传敕旧同袍。自怜经济全无术，祇有山林兴最高。 

　　○题小山水景二首 

　　十年小隐在青山，喜有东湖屋数间。门外白云常在眼，此身浑似钓舟闲。 
