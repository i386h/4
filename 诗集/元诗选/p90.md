<!-- { "loadSidebar": true } -->
　　往年尝梦蓬莱宫，三山鳌背谣虚空。沧溟俯视一衣带，银河鼓浪来天风。兹游良不异畴昔，半日惝怳迷西东。平生颇似有仙分，足迹未到神先通。层楼复观此谁构，只疑天巧非人工。绕檐松影黑于海，步惊栖鹤翔云中。西山亦喜得佳客，巍峨相向如争功。辽金兴废渺何许？今人一笑怜鸡虫。须臾遍历至方丈，壶酒盘果罗青红。心清已觉破烦暑，左右况复扇两童。道人见我乐幽胜，故为留恋谈无穷。鼎铛百沸失膏火，风水万里忘萍蓬。默求诗句为相答，半醉挥出毫端虹。烟云满室动鬼神，不但为彼开盲聋。笑谈人境两相称，此会讵与寻常同。却愁归去到尘世，又随俗迹堕樊笼。 

　　○西岩醉笔 

　　兴来放步白云岭，海阔天高异人境。乱山万马东南驰，只恐郊原碎俄顷。乾坤谁管白鸟闲，今古空余野烟冷。何当结屋最上头，摆脱尘纷事幽屏。 

　　○我爱云庄好四首 

　　我爱云庄好，溪流转玉虹。惊飙荷背白，残照鸟身红。远意微茫外，真欢放浪中。终身能若此，甘作灌园翁。 
　　我爱云庄好，柴门俗客稀。行田虫扑帽，坐树蚁缘衣。云水一铜镜，霜林万锦机。东冈陂故在，辞聘未全非。 
　　我爱云庄好，衡门昼寂然。苔香花覆砌，石润竹通泉。独处蓬为室，闲游杖挂钱。白头乡社里，未觉愧前贤。 
　　我爱云庄好，民风太古淳。妇勤丝满籰，儿懒砚凝尘。秦系唐高士，张融齐逸人。只因疏散久，每每忘冠巾。 

　　○惜鹤十首 【并序。录四。】 

　　鹤，仙禽也。由凡翼非其比，恒不为世人所爱。而爱之者，往往皆山林中人。盖物以气合，理势然也。予尝得其尤者一，豢之既久，翩跹与人相习。日者为田妪伤其胫丸，病两月毙，惜哉！因取其始末作十诗，将以慰其不幸云尔。 【尚有友鹤、医鹤、招鹤、瘗鹤、梦鹤、图鹤六题。孙存吾《风雅》本中全载。】 

　　购鹤 
　　病鹤 
　　挽鹤 
　　忆鹤 

　　△购鹤 

　　野处幽独甚，千金得令威。挟云出尘网，领月到柴扉。縻足妨扬去，遮亭使学飞。至今湖上路，树石亦光辉。 

　　△病鹤 

　　渠本仙家物，胡为久不安？强行时搨翼，攲立欲遗丹。谁药相如渴，独怜范叔寒。一鸣虽确确，犹自彻云端。 

　　△挽鹤 

　　共处人烟外，谁期祸乃身。九皋空有恨，四野欲无春。华表云应泪，瑶台月亦尘。当年林处士，泉下定相亲。 

　　△忆鹤 

　　玉立昂藏态，山中我与君。几年游赏共，一夕死生分。徐步闲窥沼，高飞远带云。为谁重起舞？倚杖立斜曛。 

　　○山行 

　　一懒将成性，春游尚尔勤。花攲知雨力，水皱见风文。碧落一明月，青山半白云。却愁从此去，尘冗又纷纷。 

　　○晚霁 

　　老懒便幽静，空庭步翠行。牵牛上篱落，斗雀下檐楹。斜照悭窗影，停云足野情。田园无限乐，夫岂为逃名。 

　　○晨起 

　　恋枕嫌多梦，开帘曙色迷。鹤寒依户立，猨馁近厨啼。蹴石泉鸣屋，吞烟树隐堤。村居真可喜，触处是诗题。 

　　○冬夜早起 

　　推枕人初起，出门星尚存。岁寒郊野阔，天早树林昏。窗影犹残月，鸡声已远村。孜孜何所事？时取故书温。 

　　○登泰山 

　　风云一举到天关，快意平生有此观。万古齐州烟九点，五更沧海日三竿。向来井处方知隘，今后巢居亦觉宽。笑拍洪崖咏新作，满空笙鹤下高寒。 

　　○游香山 

　　常恐尘纷汩寸心，好山时复一登临。长风将月出沧海，老柏与云藏太阴。宝剎千间穷土木，残碑一片失辽金。丹崖不用题名姓，俯仰人间又古今。 

　　○同元复初饮许仲文别墅 

　　晓日楼台海市仙，春风歌吹酒家天。五云分彩来琼岛，两鹤联飞下玉田。流水故将尘隔断，好花都被雨开全。人生佳处无何国，锺鼎山林恐未然。 

　　○过颜鲁公庙 

　　李唐失纪相非夫，竟遣忠良与祸俱。抗虏一身皆是胆，留名千古不因书。极知老境桑榆近，争忍清朝社稷孤。下马荒祠访遗躅，北风吹树眇愁余。 

　　○上都察院 

　　柏台人散坐堆豗，默记滦江四往回。发为廌冠容易雪，心因蜗角等闲灰。惭无元素回天策，空负坡仙酹月杯。两处飘零家万里，乱山遮断白云堆。 

　　○秋日梨花 

　　雪香吹尽树头春，谁遣西风为返魂。月影已非前日梦，雨容独带旧时痕。只知秋色千林老，争信阳和一脉存。莫讶殷韩太多事，仙家元不计寒暄。 

　　○九日 

　　一行作吏废欢游，九日登临拟尽酬。诗有少陵难着语，菊无元亮不成秋。云山自笑头将鹤，人海谁知我亦鸥。幸遇佳辰莫辞醉，浮云今古剧悠悠。 

　　○大雨 【不用风、雪、雷霆、江海等字。】 

　　六合乾坤一太阴，仰观毛发为萧森。排空疑有鬼争战，对面不闻人语音。元气只愁今日竭，桑田更比向来深。须臾林杪标新霁，一抹斜阳湿欲沈。 

　　○寒食游廉园 

　　湖天过雨澹春容，辇路迢迢失软红。花柳巧为莺燕地，管纮遥递绮罗风。群仙出没空明里，千古销沈感慨中。免俗未能君莫笑，赏心吾亦与人同。 

　　○留别元复初 

　　台阁联飞二十年，临岐欲别重凄然。人言廉蔺才相轧，谁信陈雷志愈坚。古井不妨风浩荡，浮云何损月婵娟。江湖秋净多来雁，莫惜平安到瘴烟。 

　　○中都道中 

　　细草和烟展翠茵，杂花匀簇道傍春。鸣禽旷野栖无树，破屋荒山住有人。露湿弊袍寒衬月，风餐行钵暗凝尘。去年闽海今沙漠，赢得霜华镜里新。 

　　○客中除夕 

　　野性峣峣不耐官，强颜尘土步邯郸。移文久为云山笑，捧檄聊供菽水欢。香返梅魂春一脉，愁丛灯影夜千端。古人事业余何有，羞见茅斋岁又阑。 

　　○直省 

　　微风吹雨湿层阴，寂寂长廊静足音。怒虎九关天日远，冥鸿一线海云深。求田素有陈登志，作吏初非叔夜心。说与饥鸢休吓我，掉头巢父正长吟。 

　　○留别乡里诸友 

　　粉署衔香十许年，故乡重到重留连。子牟恋阙心空赤，江总还家鬓尚玄。金缕歌残华鹊月，兰舟摇碎泺湖烟。一襟离恨东州路，莫讶羸骖不肯前。 

　　○兴和道中 

　　底事劳劳形与神，道途鞍马动经旬。烟横绝涧疑无地，风响深林似有人。早发举鞭挥雾露，夜行翘首认星辰。何时却逐桑榆晚？爱杀坡仙此语真。 

　　○建宁道中 

　　行尽溪山得市廛，桥楼深入路绵延。商帆腥带诸蕃雨，天宇昏连百粤烟。言语不通刚作字，道途良苦且停鞭。老兵来报肩舆稳，使我愀然愧昔贤。 【不敢以人代畜，半山事。】 

　　○泉州 

　　万里飘零两鬓华，瘴烟为屋海为家。山无高下皆行水，树不秋冬尽放花。得句珠还合浦月，乱怀杯吸赤城霞。蓬莱咫尺无由到，惭愧当年犯斗槎。 

　　○寄李道复平章 

　　文武才全每许君，逢时谈笑建奇勋。世称李道为贤相，帝重严陵是故人。沧海两扶新日月，青天一扫旧烟云。盛名自古多难处，好及明时乞此身。 

　　○黄州道中 

　　濯足常思万里流，几年尘迹意悠悠。闲云一片不成雨，黄叶满城都是秋。落日断鸿天外路，西风长笛水边楼。梦回已悟人间世，犹向邯郸话旧游。 

　　○饮城东刘氏园亭 

　　昨日余酲尚未醒，玉溪丝竹又寻盟。烂游偿我从前债，沈醉由他已后名。雨点残红花意动，风敲疏翠竹阴清。闲来吟啸无虚日，未觉归田负此生。 

　　○哭张澹庵平章 

　　平生许国胆囷轮，谔谔危言不顾身。人道龙逢非俊物，我知汲黯是忠臣。辕驹仗马宁无愧，缚虎擒蛟似有神。故剑年来渐零落，讣闻不觉泪沾巾。 

　　○翠阴亭独坐寄莫俊德经历 

　　抗俗支尘力不任，故园归卧遂初心。近山障雾还疑远，浅水涵天却讶深。有幸鸥盟君与我，无情鹤发古犹今。年来酷爱香山老，都把悠悠付醉吟。 

　　○寄省参议王继学诸友自和四首 

　　曩昔尘奔为悦亲，而今云卧复天真。山林充隐当容我，馆阁求贤岂乏人。噩梦久随风散曙，衰容难与物争春。绰然烟景无穷在，莫怪沙鸥不易驯。 
　　身与功名果孰亲，万锺何似一瓢真。若教宇宙无难事，未必山林有退人。遗语五千方外教，行窝十二洛中春。老怀久矣忘机巧，猿鹤欣欣燕雀驯。 
　　木密垂枝手可亲，娵隅罗勒味尤真。诗情沧海骑鲸客，世故青楼掷鼠人。 【列子。】 庭树有阴僧结夏，野花无语女怀春。清风一榻茅檐底，六贼三尸犬许驯。 【「娵隅」，见郝隆与桓温诗语。】 
　　鹿豕同游木石亲，家山归卧伪邪真。情知五袠县舆客，肯作千金鬻帚人。往事回头皆噩梦，故园投足总阳春。麒麟掣断黄金锁，为问群仙孰可驯。 

　　○山中拜除自和二首 

　　窗下孔宾归去来，春随三十六宫开。虚言徒使燕人泪， 【列子】 。实用休争楚国才。 【左氏。】 世外此心无芥蔕，海中何物是蓬莱。漫郎耳顺宜知止，谁敢重尘视草台。 
　　文季休歌子夜来，渊明自拆瓮醅开。举觞月与春挑战，得句人惊天假才。尚友谁能追北海，寻真吾欲候东莱。 【见汉武求仙事。】 何时晤对安心竟，拂落菱花不用台。 

　　○云庄遣兴自和二首 

　　中年才过即归闲，好在河汾屋数间。病里检书多为药，老来忘世不因山。翠翻平野禾抽颖，锦委深林笋脱斑。莫恨韶光太相促，若非衰暮讵能还。 
　　人云五十未宜闲，我道彭籛亦梦间。五斗折腰惭作县，一生开口爱谈山。荒村未暮门先掩，老树才秋叶已斑。只恐溪翁厌喧聒，隔林遥唤野猿还。 

　　○绰然亭落成自和二首 

　　地僻门无长者车，身闲不遗子公书。群山侑坐人堪醉，万事忘怀世自疏。碧玉滟池新雨后，绿云滃径落花余。凭谁唤起濂溪老，听说窗前草不除。 
　　僮挟琴尊子御车，丹崖到处总堪书。白云有志寻华表，黄阁无心恋绮疏。鼓舌为名怜季子，舍身逐利笑陈余。自从投绂归来后，荆棘胸中有翦除。 

　　○田居自和二首 

　　萍蓬一世百无功，转首俄成六十翁。往事锲舟求坠剑，虚名影斝悟悬弓。展开明月清溪阔，吹断香风锦树空。托意莼鲈归故里，始知张翰是英雄。 
　　稼穑无非雨露功，农家分喜到诗翁。劳心漫刻七年楮，贻戚空成九载弓。山展野屏随地远，风挥天帚扫云空。绰然到处皆佳景，安得毫端句不雄。 【「七年刻楮」见《列子》。「九载修弓」见《淮南子》。】 

