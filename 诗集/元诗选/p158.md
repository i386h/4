<!-- { "loadSidebar": true } -->
　　平湖十里碧漪风，歌舫渔舟远近同。天竺雨余山扑翠，海门潮上日蒸红。伤心花月随年换，回首闾阎委地空。白发故人零落尽，浮生怅望梦魂中。 

　　△忆姑苏 

　　让王城外暮云黄，忍使行人哭战场。台上麋游香径冷，陵头虎去剑池荒。《竹枝》夜月歌仍怨，莼菜秋风兴漫长。不是不归归未得，五湖烟水正茫茫。 

　　△忆会稽 

　　千岩秋色彻层霄，忆昔来乘使者轺。翠袖屡扶蓬阁醉，篮舆时赴宝林招。山阴客已无春会，溪上风犹送暮樵。此恨古今消不尽，西陵寂莫又回潮。 

　　△忆维扬 

　　蜀冈东畔竹西楼，十五年前烂熳游。岂意繁华今劫火，空怀歌吹古扬州。亲朋未报何人在，战伐宁知几日休。惟有满襟狼藉泪，何时归洒大江流。 

　　△忆金陵 

　　昔年曾上凤凰台，二水三山眼界开。六代繁华春草歇，千年兴废暮潮哀。灯窗禅坐时联句，山馆仙游几引杯。最是令人愁绝处，夕阳双燕自归来。 

　　△忆吴兴 

　　忆泛苕华溪上船，故人为我重留连。半山塔寺藏云树，绕郭楼台住水天。白榜载歌明月里，青帘沽酒画桥边。计筹山下先茔在，欲往浇松定几年。 

　　△忆闽中 【一作《怀清源洞游》。原注云：时方兵后。】 

　　漫漫际海涨天涯，万里曾乘使者槎。梓泽重寻仙客洞，草堂频醉故侯家。人多熟酒烧藤叶，市有生蛮卖象牙。安得梦中真化蝶，翩然飞上刺桐花。 

　　○秦淮晚眺 【一作《武定桥晚望》。】 

　　赤阑桥下暮潮空，远火疏舂晻霭中。新月半天分落照，断云千里附归风。严城鼓角秋声早，故国山川王气终。莫讶时来一长望，越吟荆赋思无穷。 

　　○中秋广陵对月 

　　散尽浮云月在东，白蕉衫冷小庭空。星河夜影尊罍里，城郭秋声鼓角中。落叶有光时坠露，鸣蛩无响不含风。此生五十三回见，只遣嫦娥笑秃翁。 

　　○上元宿通州杨原诚寓宅 

　　禁城东下一川平，杳杳烟芜淡淡晴。风滚暗尘羊角转，水披残冻鸭头生。离居有酒春堪醉，小市无灯月当明。还忆故园今夕赏，玉人花底共吹笙。 

　　○丁亥元日 

　　梅花院落雨声中，窗外春寒淰淰风。腊酒拨醅浮玉蚁，夜灯挑烬落金虫。星环甲纪惊身老，雪解寅朝验岁丰。还喜驿书催上路，寸心长在日华东。 

　　○喜雨 【久旱苦蝗。】 

　　日气如焚土气腥，黑云当午忽冥冥。雨工分下旗千队，神姥携来酒一瓶。牛马长河迷渚涘，龙蛇平陆起雷霆。快看一洗飞蝗尽，犹及秋田晚稼青。 

　　○清明日到陈庄 

　　出郭东门古道斜，独骑款段稳于车。春纔三月已两月，村旧百家无十家。山径低飞鬼蛱蝶，野塘竞噪官虾蟆。东风不奈晚愈恶，吹散满身杨白花。 

　　○春日偕监中士友游南城 【一作《游南城暮归和伯器典簿正传博士诸君韵》。】 

　　楼阁参差紫翠间，微风不动彩云闲。柳垂禁籞丝千尺，水绕宫沟玉一环。春树鸟鸣圆似管，夕阳驼影兀如山。醉鞭缓缓吟归去，灯火城东未掩关。 

　　○上京秋日三首 

　　山前孤戍水边营，落日无人已断行。瓯脱数家门早闭，轒温千帐火宵明。白摧野草狼同色，秋入榆关雁有声。最是不禁横笛怨，海天秋月不胜情。 
　　水遶云回万里川，鸟飞不下草连天。歌残《敕勒》风生帐，猎罢阏氏雪没鞯。红颊女儿花作队，紫髯都护酒如泉。时巡岁岁《还京乐》，别换新声被管弦。 
　　远山平野浩茫茫，曾是当年古战场。饮马水干沙窟白，射鵰尘起碛云黄。中郎节在仍归汉，校尉城空罢护羌。今日车书逢混一，不辞垂老看毡乡。 

　　○三月二日赏杏花光岳堂分韵 

　　柳色初青草渐茸，春寒犹勒杏花风。新烟院落清明后，过雨园林罨画中。洛社衣冠今日再，兰亭觞咏此情同。吾年最老身仍健，更向尊前借酒红。 

　　○腊日饮赵氏亭 

　　城上高亭一再过，每看风物费吟哦。近诗颇效寒山子，往事徒成春梦婆。剩买十千燕市酒，闲听二八越娘歌。梅花枉报春消息，祇遣今年别恨多。 

　　○秋日陪吴兴诸府公宴鲁公池上 

　　芙蓉池上会群公，满意华筵笑语中。虹影连蜷山外雨，荷香澹荡晚来风。歌催银甲筝逾急，凉入金尊露易空。我亦玉堂挥翰手，题诗合在水精宫。 

　　○中秋张外史招赏月失约赋以谢之 

　　明月中天雾气消，酒醒凉思正飘飘。星河不动秋空阔，钟鼓无声夜寂寥。露下远山皆落木，风来沧海欲生潮。仙家玩事无缘到，虚负琼楼听玉箫。 

　　○辛巳二月朔登悯忠阁 

　　百级危梯遡碧空，凭阑浩浩纳长风。金银宫阙诸天上，锦绣山川一气中。事往前朝僧自老，魂来沧海鬼犹雄。只怜春色城南苑，寂寞余花落旧红。 

　　○雁自代过晋岭客中感兴 

　　雁行初自雁门来，远度平沙陈势开。光禄塞空霜气冽，受降城废水声哀。乌孙公主歌难和，猿臂将军射未回。今日客中肠易断，不须更上最高台。 

　　○茌平道中 

　　风起征尘满鬓须，频呼驿卒缓前驱。已悲白骨多新鬼，尚说黄巾半畏途。麦老大田鸣乳雉，草深荒径窜妖狐。停骖欲饮瓜园井，拟倩邻翁放辘轳。 

　　○宴四明江中醉卧及醒舟已次车厩站 

　　使节重来省昔年，旧游零落一凄然。山川在眼空陈迹，歌舞催人又别筵。风卷潮声全海起，雨分虹影半空悬。酒醒惟有斜窗月，偏照姚江独夜船。 

　　○湄洲屿 

　　飞舸鲸涛渡渺冥，祠光坛上夜如星。蛟龙笋簴县金石，云雾衣裳集殿庭。万里使轺游冠绝，千秋海甸仰英灵。乘槎欲借天风便，仿佛神山一发青。 

　　○浮山道中 

　　处处人烟有酒旗，楝花开后絮飞时。一溪春水浮黄颊，满树暄风叫画眉。入境渐闻人语好，看山不厌马行迟。江蓠绿徧汀洲外，拟折芳馨寄所思。 

　　○扈从之上京过龙门 

　　两崖高立色冥冥，仰视空光一罅青。石兀马蹄危不度，水漂龙气暗闻腥。山川壮自开天险，风雨阴疑来鬼灵。我欲重寻旧题处，湿云寒藓满岩扃。 

　　○听松轩为丹丘杜高士作 

　　长松千树拥前荣，虚籁还从树底鸣。一片海涛云杪堕，几番山雨月中生。茶香夜煮苓泉活，琴思秋翻鹤帐清。安得南华老仙伯，相随轩上说风声。 

　　○次韵刘伯贞与金山即休了长老唱和 

　　老禅居处水云重，此地纤尘不可容。潮色平铺无际海，日光先上最高峰。蹋花佛驭红牙象，献宝神骑白耳龙。第一江山第一座，几时来听讲时钟。 

　　○送绝宗继讲师住大雄寺 

　　大展三衣古道场，真人高拱殿中央。曼陀雨散天花落，熏陆烟生石乳香。纚纚风雷飞讲舌，眈眈龙象绕禅床。师行不废宗雷社，会觅篮舆到上方。 

　　○闻云海宽宝林同二师寂音悼之 

　　久别吴宽与越同，近传归寂故禅宫。葛川有日寻圆泽，莲社无人寄远公。亭外松焚云海静，井间鳗化宝林空。只留一点诗灯在，长照残山剩水中。 

　　○壶洲为上清张道士题 

　　锦水西头观阙青，仙家原不隔沧溟。凤麟洲渚寒凝碧，云雾衣裳夜降灵。金醴浸花留客醉，玉笙吹月使龙听。看君福地容萧爽，长与曾孙宴幔亭。 

　　○送上清道士李自宾归山 

　　归去青溪点易窗，仙林如子世难双。丹藏虎豹千山雪，剑度鱼龙万里江。别洞苔花分石路，古坛松子落岩淙。道人不用寻烟火，朮煎经冬正满缸。 

　　○仙娥玩月图为野云陈氏题 

　　仙娥微步下高寒，独立长松月满山。妆影透明金背镜，佩声飞动玉连环。洗空碧海银蟾冷，舞罢瑶阶白凤闲。不是丹青寄颜色，行云无梦到人间。 

　　○周汉长公府临安故城二图 【今开元宫。】 

　　主家楼观郁参差，想见当年全盛时。宫草细侵行辇路，苑花深覆泛舟池。瑶台仙去尘生海，甲帐神来风满旗。好在画图留胜迹，五云长护鹤笙祠。 
　　南渡君臣建业偏，不堪乔木黯风烟。岂知白马兴王后，又到红羊换劫年。《三辅黄图》空郡国，六朝王气眇山川。白头开府归来日，应览遗踪一怆然。 

　　○半村为傅处士赋 

　　半距城闉半距村，烟霞咫尺少尘喧。小车出市仆先路，斜日下山人到门。两岸花阴连第宅，一川草色散鸡豚。田家数里将迎惯，时复相留醉酒尊。 

　　○霍丘孙游武林湖山之胜诏之 

　　千顷平湖绕郡城，画船小桨荡春声。红酣花港风荷密，玉照梅冈雪树明。烟月长留歌舞地，山川不改古今情。君行须到峰南北，为觅苍苔石上名。 

　　○元夜独坐 

　　九衢花月万家灯，忆在钱塘与广陵。过去豪华春似梦，老来心赏冷于冰。苏眈仙后还为鹤，房管生前本是僧。唤取家人多置酒，只将寂寞付瞢腾。 

　　○世事 

　　世事纷纷在目前，故园无复可归年。吴东城陷仍为沼，沧海尘生欲变田。鼠穴讵容衔窭薮，豨膏聊解运方穿。臣心有血才盈掬，拟向天公罄一笺。 

　　○翰林三朝御容戊戌仲冬朔把香前宫 

　　嘉禧殿前初日高，瑞光先映赭黄袍。云间瑞露收金掌，仗外微风扬彩旄。黄鹤仙人周子晋，碧鸡使者汉王褒。禁园尚觉余寒在，未放春红上小桃。 

　　○直延春阁 

　　蓬莱海上第三山，仙掌云间十二盘。鸡树烟深殊窈窕，凤楼天近自高寒。铜壶传箭声相应，紫诏封泥墨未干。愿祝君王千万寿，坐施雄断济艰难。 

　　○感兴 

　　从来豪杰愿风尘，奋臂干戈肯顾身。司马诸王祇乱晋，祖龙二世竟亡秦。祠傍鬼火狐鸣恶，桥下天寒鹤语神。千古汗青留感慨，山中输与种桃人。 

　　○忆广陵旧事 【乙未。】 

　　君王昔在镇南年，宾客风流日满筵。上国旌旗分一半，层台歌舞宿三千。豪华遽尽悲《离黍》，形胜空存惨暮烟。多少楚魂归未得，江流无际海连天。 

　　○授钺 

　　天子临轩授钺频，东南何处不红巾。铁衣远道三军老，白骨中原万鬼新。烈士精灵虹贯日，仙家谈笑海扬尘。只将满眼凄凉泪，哭尽平生几故人。 【中原红军初起时，旗上一联云：「虎贲三千，直抵幽燕之地；龙飞九五，重开大宋之天。」其后毛贵等横行山东，侵犯畿甸，驾幸滦京。贼势猖獗，无异唐末。仲举在都下，作此诗寄浙省周玉坡参政伯琦云。】 

　　○送西江胡允中之桃温万户府学正 

