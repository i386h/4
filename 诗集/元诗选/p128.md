<!-- { "loadSidebar": true } -->
　　杖藜初出城西门，万株红叶如云屯。芙蓉峰前问行路，宛宛一线随潺湲。水声渐远山渐近，弱萝纤葛手所扪。须臾横侧变峰岭，高岸忽复为平原。细泉浏浏竹竿直，石树骈立疑同根。剥金败碧逢废剎，犹以第一名其轩。天明独去吊遗迹，玉女委蜕空丘墦。楼居西起望明灭，石扉呀若山之樊。罅幽穴险径沮洳，膝行匍匐不得奔。剨观崖广架寥泬，双龙遶溜蟠蜿蜿。纷纶怪状满岩腹，熊虎踞伏鸾凤骞。其余琐细无不有，形求象索难具言。前趋林麓却下缒，俯瞩九地穷涯垠。青枝翠羽不复辨，但听风水声喧喧。高烧松炬度其背，珠箔忽随华灯繁。耸身上出指绝顶，碧桐高下弥山园。遥穿蓬艾蹋云雨，险艰从此不易论。秋毫细路莫容足，下瞰不测傍无藩。怪藤如钩草如剑，举首仰叹愁攀援。山翁顾之笑引臂，前牵后接猴与猿。驰坑跨谷攲侧过，背汗喘息逾炰燔。阴沈古洞閟星日，虽有寒暑无朝昏。却行左转复深入，愈觉憀栗摇心魂。珠缨缥缈现满月，稽首大士天人尊。拂衣径逐飞鸟下，青山出没波涛翻。或云汉人隐身处，彷佛肩背余苔痕。蛇蟠磬折又数里，龛岩十丈开墉垣。夜归草堂殿突兀，坐看云月吐复吞。怡然携手尽文士，颇觉笔下来源源。名山石室如可托，幸子岁晏来无谖。 

　　○题李坦之诗卷 

　　神仙中人世莫识，政以文章为戏剧。李生也复可怜人，手种蟠桃待春色。山空岁寒谁念汝，青枫堕影霜露白。远游赋成一朝去，翠盖云旗暮何适。蓬莱烟雾秋冥冥，邓君白鹿无消息。袖中骊珠三百颗，夜深勿近蛟龙宅。金华之山青矗天，山人看山忘岁年。黄精芝草幸可食，安得与子巢其间。石床醉听松风眠，无为长歌怨如哭，使汝恻怆凋朱颜。 

　　○苕溪风雨中章德茂同泛 

　　黑风翻江白雨倾，樯攲柁侧断人行。此时惟我与章子，孤舟荡漾烟波里。蒹葭苍苍杨柳黄，浩歌击舷兴弥长。翩然一叶恣掀舞，青山白塔频低昂。朝过城南暮城北，舟人问我将谁适。章子掉头作吴语，秋水夜来深几许。忽看大字标竹林，寺门对水仍阴阴。敲门见竹不见人，竹间翠石何萧森。回舟少林雨如注，四顾冥茫但烟雾。鱼惊龙跃吾不知，披蓑却入菰蒲去。岸傍群儿拍手呼，笑言狂客世所无。呜呼古人今则无，后来视我知何如！为君留此有声画，题作扁舟烟雨图。 

　　○阳山昱上人访予吴门寓舍求为湘竹诗予辞以未见竹上人不远六十里自山中舁其竹而来好事有如此者欣然为赋长句 

　　道人来自阳山麓，手携旧种千竿竹。小裁方斛不盈尺，中有潇湘江一曲。未信天工能尔奇，不知地脉从谁缩？晴窗翛翛散烟雾，眼底森然立群玉。岂期我乃累此君，蒙犯风埃走尘俗。故山方远重愁绝，新句未成惭迫促。黄冈之产大中椽，政用材美刳其腹。愿言保此终天年，岁暮山中伴幽独。 

　　○杭州送儿侄归里 

　　空江月满潮声怒，二儿勇踏潮头去。故园天末眇予怀，梦中识汝归时路。起向江楼遥望汝，江上青枫正霜露。凉风飒飒吹汝急，橹摇背指龙山渡。翩然一叶舞中流，嗟汝童心得无惧。自我西游历三纪，举目交朋半新故。下车相揖何纷纷，白头朝士犹徒步。玄都观里旧桃花，见我重来能几度。缅思畴昔仍念汝，徙倚阑干日将暮。前潮将断后潮续，层波复浪无重数。鱼龙出没相后先，疾雷槌山雨如注。隔岸峰峦空复多，沙际冥茫但烟雾。计程知汝已登陆，息肩弛担今何处？明朝过我三釜山，能勿徘徊起哀慕。近闻旱魃肆为虐，杀吾手植千株树。且须为我语比邻，莫遣牛羊上丘墓。 

　　○番阳周节士歌 

　　周君生长番君里，长身俣俣须仍美。师张先生业孔氏，夏萤冬雪频继晷。先生爱君不骫骳，君谓先生我知己。遭时战伐多疮痏，贼众乘之作奸宄。郡檄先生俾一洗，先生慷慨为之起。曰彼蚩蚩聚蜂蚁，凶渠本我家奴尔。我将笞之用折棰，披其角毛脱距觜。奴挟兵来速如鬼，反噬其主先生死。先生诸子俱幼穉，周君闻之失箸匕。曰古复雠盖有礼，师长之雠视兄弟。我今必也书于士，走告郡府伏以俟。府公义之弗敢止，授以殳斨与弧矢。或云彼众我无几，盍募援兵为表里。君奋不顾行益驶，贾勇直前无与比。贼穷掷金计何诡，得金失贼堕其饵。亟取贪夫尸诸市，士气复振贼乃靡。追奔逐北劘贼垒，迅雷不及掩其耳。一栅既覆众栅毁，生致贼奴洎妻子。刌其心肺献俎几，告于先生辞亹亹。凯旋公庭旗旖旎，散遣部伍归耘耔。天戈耀日方南指，郡将效死弗拜跪。周君堂堂众所恃，人咸谓君今可仕。细书降表仅尺纸，大哉公侯小刺史。君言我本不获已，出为吾师刷雠耻。罪人已得贼已弭，东村西落无荆杞。不义富贵宁饮水，公毋多谈且休矣。闭门高卧肉生髀，白驹空谷余四纪。殁葬金潭有庙祀，乡人岁时击羊豕。子暾来与冑子齿，踵门涕泣言如此。嗟君壮节甚奇伟，播兹歌诗侑哀诔。 

　　○题醉歌图 

　　翰林主人天上来，布颿不为鲈鱼开。江湖渺渺天一色，朝光暮霭相徘徊。昔贤心赏余胜处，但有水竹无亭台。碑材久已没荆棘，屐齿不复留莓苔。后来视今犹视昔，今我不乐何为哉。大官马湩远莫致，邻翁绿蚁浮新醅。欣然一饮便终夕，鼻端气息如云雷。是间别有一天地，不知何处为蓬莱？回观方内海一粟，酰鸡尘瓮何喧豗。黄冠秘监太狂态，骑鲸供奉非仙才。挥毫《政要》真学士，锋车流水行相催。瑶池曲宴多雨露，归欤酌彼黄金罍。 

　　○寄方韶父先生 

　　牢落江南赋，知音寄渺茫。鹿麋行处有，芝草梦中香。遥兴沧溟阔，悲歌白发长。平生今古泪，滴破绿萝裳。 

　　○雨二首 

　　兀坐九十日，雨声殊未收。花时翻益睡，茅屋不禁愁。生事吾何望，春寒晚故留。江波青满眼，万里付双鸥。 
　　泥潦今如此，出门知路难。蓬蒿春自长，桃李梦曾看。未觉龙公倦，谁怜燕子寒？青灯耿萧瑟，千载入忧端。 

　　○寄友人 

　　怜君山水意，局促守柴扉。故里悲秋草，凉风满褐衣。沧洲斜日晚，白社几人归。寂寞分遥念，天寒木叶稀。 

　　○秋怀二首 

　　天末云犹去，山中岁欲徂。周流吾道在，叹息古人无。野鹊疑秋树，新驹怯暝途。苍茫念同志，微薄忝为儒。 
　　稍稍秋河落，娟娟宿露微。天清江不息，野迥树相依。回首狂歌数，惊心昨梦非。流萤无思极，巧入绛帷飞。 

　　○凭轩 

　　信有儒冠误，凭轩意欲迷。山深风雨恶，天阔羽毛低。他日开炎瘴，连城送鼓鼙。荷殳吾愧尔，未敢叹涂泥。 

　　○风雨 

　　风雨忽如此，闭门方昼眠。故应为计拙，可复要人怜。灯火羌村路，桑麻杜曲田。悠悠今视昔，把卷一茫然。 

　　○社日重过方子践 

　　东风吹客衣，长忆见君时。一别惊云散，重来与燕期。春深今雨夕，花老去年枝。莫待空山里，青灯有所思。 

　　○闻子践卧疾 

　　吾子仍多病，何人共解颜。水声和药臼，春色闭松关。积雨连三月，怀人剧万山。同游况零落，浩荡可追攀。 

　　○过谢皋羽墓 

　　识子今无日，风流可复寻。山林余楚制，弟子解闽音。沧海他年梦，青天后夜心。平生匣中剑，零落遂如今。 

　　○八咏楼 

　　怀古荒碑在，登楼晚望赊。秋阴垂野薄，江势抱城斜。天地悲游子，冰霜感岁华。红尘吹裋褐，归兴及清笳。 

　　○明月楼 

　　遗堞何年有，飞甍压上头。鼓鼙分 【大】 【上】 幕，香火望灵湫。曲岸舟如失，遥沙树欲浮。登临且吾土，未敢恨淹留。 

　　○杭州寄子践 【一作寿甫。】 

　　樽酒何人共？春光着处同。乾坤容野马，岁月失飞鸿。俗眼能无白，风花故自红。向来常处士，早已负诸公。 

　　○次韵答子践 

　　不谓飞霞佩，珊然寂寞滨。相看今雨夕，渐近长年人。往事惊如梦，何峰拟卜邻。平生千里驾，还往得辞频。 

　　○陪仇仁父先生登石头城 

　　谈笑逢诸老，登临失故亭。薄游成汗漫，高步觉竛竮。峡水通吴白，淮山入楚青。平生一杯酒，及此慰飘零。 

　　○抱琴 

　　三尺枯桐树，相随年岁深。此行端有意，何处托知音。隐隐青山夜，寥寥太古心。空携水仙曲，更向海中岑。 

　　○次韵答陈君采兼简一二同志二首 

　　默守知存道，清言不废儒。身方同木石，名已在江湖。此士须前席，何人属后车？唯应耕钓者，缥缈识霞裾。 
　　尚想南归始，簪花出禁闱。尘沙迷故步，桃李借余辉。有日酬天造，终身返布衣。风流成二老，巾屦傥相依。 

　　○送陈养直归四明 

　　迢迢浙河水，同渡不同归。执袂方成别，惊帆已若飞。野桥行处酒，风雪去时衣。瞻望嗟何及，天长鸿雁微。 

　　○送赵宗吉御史 

　　忆共趋龙禁，惊闻正豸冠。汗颜居馆下，矫首望云端。去路黄河直，飞霜白日寒。仙舟如可托，归理钓鱼竿。 

　　○初至宁海二首 

　　地至东南尽，城孤邑屡迁。行山云作路，累石海为田。蜃炭村村白，椶林树树圆。桃源名更美，何处有神仙？ 
　　缥缈蛟龙宅，风雷隔杳冥。人家多面水，岛屿若浮萍。煮海盐烟黑，淘沙铁气腥。停骖方问俗，渔唱起前汀。 

　　○过永康桃岩 

　　立石平如削，飞云近可梯。莫穷千古胜，但惜众山低。灵草经春长，珍禽隔树啼。人言旧朝士，感事有留题。 

　　○九日登石头城 

　　背郭嚣尘远，高秋川岳清。幽怀初旷荡，陈迹故纵横，遥望龙盘旧，长怜蚁穴争。绀园随处辟，粉堞向来倾。发草窥眢井，看碑验故茔。门开苍耳路，亭爱翠微名。远树淮南出，沧江鸟外明。人烟川浩渺，风物岁峥嵘。吹帽仍佳节，传觞但老兵。愚生杂鼃黾，浪走愧璜珩。去去帆樯尽，萧萧芦苇鸣。登高未成赋，览古独含情。政复哀王粲，何堪厌祢衡。敝庐沧海曲，目断白云生。 

　　○癸酉四月同子长至赤松子长先去遂独宿智者之草堂已而子长与正传俱来同出灵源诣鹿田游三洞远过山桥至灊岳谒故中书舍人潘公之墓复回智者而别 

