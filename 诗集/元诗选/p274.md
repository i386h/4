<!-- { "loadSidebar": true } -->
　　○春晖楼以攀桂仰天高分韵得高字 【附豫章熊自得梦祥序云：至正壬辰七月廿六日，余自淮楚来，于时道途梗阻，虽近郡不相往来，独余以六月达吴，凡相知者，莫不惊讶余之迂而捷也。越数日，即谒玉山主人于草堂中，而匡庐山人在焉，相与议论时务，凡可惊可愕可忧可虑者不少，余乃曰，于斯时也，弛张系乎理，不系乎时。升降在乎人，不在乎位。其所谓得失安危，又何足滞碍于衷耶！玉山主人方执玉麈长啸，意气自如。时适当中秋之夕，天宇清霁，月色满池，楼台花木，隐映高下，是犹天中之画，画中之天。乃张筵设席，女乐杂沓，纵酒尽欢。同饮者匡庐仙于立彦成、袁华子英、张守中大本。玉山复擘古阮与胡琴，侪丝竹并歌声，相为表里，厘然有古雅之意，余亦以玉箫和之。酒既醉，玉山乃以「攀桂仰天高」为韵分阄赋诗。诗成者兴趣横生，摹写风景，殆无不备。复画为图，写所赋诗于上，亦足以纪一时之胜。呜呼！于是时能以诗酒为乐，傲睨物表者几人？能不以汲汲皇皇于世故者又几人？观是图，读是诗者，宁无感乎！余则引其首，乃豫章熊梦祥也。】 

　　朱楼隔水度飞桥，玩月张筵快酒豪。同向镜中看玉兔，恰如海上踏金鳌。影摇大地山河动，光射玄洲殿宇高。明日中秋湖上去，更携红袖泛轻舠。 

　　○以红药当阶翻分韵得翻字 【附岳季坚序云：至正庚子孟夏，黄鹤山人岳榆与相台翟君文中自吴城拏舟至海虞，复过昆山，访顾君仲瑛草堂。值春晖楼前芍药盛开，仲瑛重置酒楼上。是日雷雨新霁，风日淡荡，赵善长折金带围一朶插瓶中，及以红白花擎绕攒簇。宋伯盛督行酒，同集者七人，天基道士于方外暨伯盛、善长先醉。仲瑛谓人事惟艰，天时自适，友朋盍簪，宁无一语以纪其行乐乎！遂以「红药当阶翻」一句分韵，赋诗者文中、仲瑛、子英、并榆得药字，诗成，为序其首。实四月十一日也。】 

　　灵雨沐霁景，初暾散朝暄。林莺咔余春，砌药开当轩。泫妆露泥泥，舞袂风翻翻。流光不我迈，久怀迟君论。于以乐樽罍，于焉倾笑言。 

　　○秋华亭以天上秋期近分韵得秋字 【附于彦成序云：至正十年七月六日，玉山主人置酒小东山秋华亭上，歌舞少间，群姬狎坐庭中。时夜将半，秋声露气在竹树间，曲水萦带山石下，与银汉同流，翛然若非人间世。因分题赋韵如左。】 

　　开宴秋华亭子上，共看织女会牵牛。星槎有路连云渡，银 【一作河。】 汉无声带月流。取醉不辞良夜饮，追欢犹似少年游。分曹赌酒诗为令，狎坐猜花手作阄。最爱柳腰和影瘦，更听莺舌弄春柔。金茎露落仙人掌，锦瑟声传帝子愁。络纬岂知都是怨，芙蓉莫恨不禁秋。碧空珠斗 【一作「紫薇花下」。】 微风动，重欲移樽为客留。 

　　○七月九日复饮秋华亭上天香袭人幽花倚石时猩红轧琴宝笙合曲琼花起舞兰陵美人度觞与琦龙门行酒余为作诗以纪良会就邀匡山龙门同韵 

　　又到秋华亭子上，东山秋 【一作爽。】 气正清妍。僧 【一作阶。】 前落叶不须扫，石上幽花自可怜。越国女儿娇娜娜，兰陵酒色净娟娟。深樽剩 【一作盛。】 有清香在，留待瑶笙月下传。 

　　○春草池绿波亭以银汉无声转玉盘分韵得声字 【附吴兴沈明远自诚序云：玉山顾君仲瑛，乐游好奇，闻吴兴山水清远，尝放舟过余水竹居。每与登何山，泛玉湖，辄尽兴而返。问于余曰：子安知吾乡玉山月色日接于心目，固可乐也，抑岂若余来游观之为乐与！今年暮春，余过吴，舍于流水寺。仲瑛闻余之至，遂入城府相见，剧谈数日而去。秋八月十有四日，仲瑛复以书致余曰：当秋高气爽，玉山中能来一游乎？及余来时，龙门琦元璞开士先至数日已。遂握手入西园，历览清胜。是夜月魄既满，凉空一碧，天香水影，交映上下，殆非人间世。仲瑛乃张乐置酒于湖山楼，酒半，移席绿波池上。同席者会稽王德辅从子伦，仲瑛之季晋道。仲瑛命小璚华调筝，南枝秀倚曲，举杯属客曰：人生会合不可常，今夕之饮，可不尽欢耶！去年兹集，如山阴道士于彦成辈，今皆在天外，虽欲同此乐，邈不可得。乃以「银汉无声转玉盘」分韵赋诗，元璞得银字，德辅得汉字，仲瑛得声字，余得无字。诗不成者罚酒一觥，明日诗成登卷，俾余为小引云。余则吴兴沈明远自诚也。时则至正辛卯中秋既生魄。】 

　　据床坐看月华生， 【一作明。】 水气浮空夜气清。蜃阙珠宫寒作市，银盘玉露静无声。芳筵累吸杯中物，彩凤双吹树底笙。不见山阴狂道士，相思只在越王城。 

　　○次琦元璞韵 【附元璞序云：去年春，余与玉山主者避难于霅上，家之旧藏书画多失去。今年二月，余自松陵放舟，过玉山中，时芙容渚之轩新成，主人与余登眺其上，洗人心目，不觉神情畅然，与去年难中不同也。及观所补诗卷，因漫制云。】 

　　去岁一春同作客，今春相见却 【一作各。】 身闲。亭开翠柳红桃外，鱼跃绿波春草间。自笑渊明居栗里，也随惠远入庐山。何当共下吴江钓，坐向船头语八还。 【时余舍俗，元璞住吴江之无碍寺，故云。】 

　　○夜坐口占 

　　虚亭月色不胜寒，况坐绿波亭上看。啼断候蛩秋寂寂，好怀正在曲 【一作倚。】 阑干。 

　　○绛雪亭秋日海棠花 【并序。】 

　　得商鼎灵石者数辈日相玩赏，以遣世虑。一日同覩此花，于脱叶间露红蓓蕾于炎风赫日中，甚可惊讶。后三日而花大拆， 【一作放。】 乃延汝阳、莒城二公，炰鳖斫鳝，尝新篘莲花白酒，与花神洗妆。少焉，清风南来，明月东上，顿思匡山寓于越，香山阻于杭，龙门归吴江而无信，道路梗绝，莫知何在？余子元臣孤身守忠，存没未保。向之看花觞咏者，唯汝阳一人而已。对花伤感， 【一作怀。】 渐成不乐而罢酒。越五日而河南陆仁良贵、太原王楷叔正同舟泊溪上。是晚郁蒸尤甚，而此花尚留数十朶在，亟命书童张席，露坐树傍，相与折花剧饮，各咏言之。呜呼！花不以寒暑而间，人乃有吴越之阻。世殊事异，能不慨然！余向时绛雪亭诗卷，兵至时，为好事者持去，就俾莒城貌图于前，余赋唐律一首于后，请坐客相次以纪，时丙申七月廿八日也。 
　　怪底海棠能狡狯，今年当暑着花鲜。露黏蝶粉生珠 【一作朱。】 汗，日炙猩红上紫绵。梦断马嵬 【一作「嵬坡」。】 春信远，神游金谷晚妆妍。独怜向岁题诗者，不见烧灯花树前。 

　　○听雪斋以夜色飞花合春声度竹深分韵得声字 【附西夏昂吉起文序云：至正九年冬，泛舟界溪上，访玉山主人。时积雪在树，冻光着户牖间，主人榼酒宴客于听雪斋中，命二娃唱歌行酒。雪霰复作，夜气袭人，客有岸巾起舞，唱青天歌，声如怒雷，于是众客乐甚，饮遂大醉。匡庐道士诫童子取雪水煮茶，主人具纸笔，以斋中春题分韵赋诗者十人，俾书成卷，各列姓名于左。是会十有二月望日也，西夏昂吉书。】 

　　虚馆昼生白，飞花照眼明。隔帘时有影，着地静无声。夹坐人如玉，深杯酒屡倾。清欢竟成醉，淡月破云生。 

　　○白雪海铭辞 【郑元佑记云：丙申春，界溪顾仲瑛奉其母陶夫人避兵于商溪，商溪在吴兴东南僻绝处，以君平昔尊贤下士，裹粮具舟相从于溪上者不绝。夫人甘膬之味，温凊之奉，一切如家庭。居无何，病气决而卒。奉函骨归葬绰墩之先陇、仲瑛念母不见，结楼于碧梧翠竹之堂后，名之曰「白云海」。新朝闻君才名，将授以禄秩。君以衰绖固辞，祝发家居，日诵《大乘经》以荐母。】 

　　虞山几千迭，千迭白云飞。出山变苍狗，入山为白衣。不如化作双白鹤，飞向白云深处落。向余能解说前身，不是当初旧城郭。 

　　○次文质韵 

　　白云深，白云深，白云飞来知我心。笑看触石起肤寸，斯须变作漫天阴。山人驱云飞出牖，一道龙光射南斗。大星落落小星明，万物区区等刍狗。举手招归怀抱里，三日颠风吹不起。怒排雨脚走空来，卷入银河一泓水。四野纷纷未倒戈，其奈山人不出何。有时乘云钓东海，世上空寻张志和。万松岭上云如絮，天赐山人作霖 【一作东。】 注。明朝说与云中君，白云之楼是常住。 

　　○再迭前韵 

　　白云深，白云深，高楼结在云中心。楼中之人白云友，日日醉卧梨花阴。大笑白衣对户牖，肘后黄金大于斗。草间逐兔纵得之，九鼎热油烹走狗。争如高卧高楼里，未 【一作一。】 听催归听唤起。钓竿不钓北溟鱼，酒杯倒吸西江水。何须逐日怒挥戈，其若花开雪落何。空将朽索驭快马，籋云放辔追羲和。楼外晴云擘飞絮，手拍阑干目如注。青山排闼四海来，面面青山白云住。 

　　○三迭前韵 

　　君不见白云在山如海深，世人不解白云心。不从神龙降甘泽，肯从灵女为朝阴。又不见白云出山飞入牖，维南有箕北有斗。世人再拜仰天光，多挽长弓射天狗。月明照见玉山里，不受轻风易吹起。宵深飞度影娥池，影在青天天在水。楼下鸡鸣夜枕戈，楼头开 【一作大。】 宴招李何。云车沓沓众仙下，玉笙瑶管声相和。剪雪作花云作絮，浪浪酒泻龙头注。就中谁起寿主人，倒喝飞光酒中住。 

　　○四迭前韵 

　　玉山盘盘窈且深，中有楼兮居山心。白云不断护岩壑，下与梧竹连秋阴。天风吹云夜开牖，城上乌啼击刁斗。芒砀长途断白蛇，上蔡东门叹黄狗。主人醉坐阑干里，云影时看 【一作时。】 酒中起。赏春不折背岩花，烹茶自汲当门水。战国纷纷竞挽戈，纵横辩口夸随何。黄钟不作大雅调，五弦谩尔张云和。君不见水上浮萍元柳絮，也趁桃花流水注。不似白云日日闲，只伴幽人在山住。 

　　○来龟轩 【并序。】 

　　吴兴避难，浮家而归。玉山佳处，无一毫之失。忽于西庑空庭中，有神龟，大将尺余，四墙无隙，不知所来。乃添一小轩，扁曰「来龟」，以符龟来之兆。及有旧犬，闻啮军士之右足，环柱不能脱。众枪将及，始去。匿于田坂中，不能得之，余因呼之为阿义，陆君良贵有义犬行。因纪龟之灵，故及犬之义也。 
　　避乱归来两鬓霜，春风依旧满门墙。喜看义犬眠花坞，惊见灵龟踞石床。曳尾泥途来远道，负书莲叶出重光。慎须勿落元君梦，自笑 【一作「有筴」。】 能知五世昌。 

