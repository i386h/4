<!-- { "loadSidebar": true } -->
　　○送菊 

　　卧病高秋留海浦，明日重阳更风雨。杜门不出长苍苔，令我天涯心独苦。篱角黄花亲手栽，近节如何独未开。含芳閟采亮有以，使君昨暮征诗来。凌晨试遣霜根送，畚土虽微甚珍重。极知无意竞秋光，往 【一作任。】 作横窗岁寒供。忆我初客天子都，西垣植此常千株。结花年年应吹帽，始信南邦事尽殊。愿得封培自今日，何问朱厓万家室。秋香端不负乾坤，但嗔箫管乱俦匹。归去来兮虽得归，念归政自莫轻违。他日采英林下酌，谁向清霜望翠微？ 

　　○闽州歌 

　　闽州土俗户不分，生子数岁学绣文。围绷坐肆杂男女，谁问小年曾识君。古来夜行斯秉烛，今者衢路走纷纷。那更诛求使者急，鞭棰 【一作笞。】 一似鸡羊群。古来闺阁佩箴管，今者女工征六军。虽复太平少征战，设有备豫将何云。去年居作匠五千，耗费府藏犹烟云。官胥掊克常十八，况以鸠敛夺耕耘。祗今弃置半不用，民劳竟是谁欢忻？岁岁条章省烦费，幸且不省无方殷。唐虞在上俭且勤，后王犹复锦绣焚。岂有夔龙让姚宋，不言忍使忧心熏。观风自是使者职，作歌虽远天应闻。 【闽俗文绣局取良家子为绣工，无别尤甚。亨父为闽海道知事，作歌一篇述其弊。廉访使以上闻，皆罢遣之。其弊遂革。】 

　　○捣练图 

　　深宫佳人白日长，夜感蟋蟀鸣中房。起视河汉心回皇，云鬓笼松分作行。清水如天收素练，翠蛾带月杵玄霜。辘轳无绳金井悄，边头不见梧桐黄。裁缝熨帖坐在床，载玄载黄公子裳。制成不远烦寄将，但见寒暑雕三光，身体甚适平时康。君不见古来边庭士，雪压关河征战多，拆尽衣裘泪如水。 

　　○题李白郎官湖 

　　当时郎官奉使出咸京，仙人千里来相迎。画船吹笛弄绿水，何意芳洲遗旧名。唐祠芜没知何代，惟有东流水长在。黎侯独起梁栋之， 【一作材。】 彷佛云中昔轩盖。南飞越鸟北飞鸿，今古悠悠去住同。富贵何如一杯酒，愁来无地酹西风。大别山高几千尺，隔城正与祠相值。青猿夜抱月光啼，挂在东湖之石壁。黎侯本在斗南家，枕戈犹自忆烟霞。祇拟将身报天子，不负胸中书五车。昨者相逢玉阙下，别来几日秋潇洒。黄叶当头乱打人，门前系着青骢马。君今归去钓晴湖，我亦明年辞帝都。若过湖边定相见，为问仙人安稳无。 

　　○王氏能远楼 

　　游莫羡天池鹏，归莫问辽东鹤。人生万事须自为，跬步江山即寥廓。请君得酒勿少留，为我痛酌王家能远之高楼。醉捧勾吴匣中剑，斫断千秋万古愁。沧溟朝旭射燕甸，桑枝正搭虚窗面。昆仑池上碧桃花，舞尽东风千万片。千万片，落谁家？愿倾海水溢流霞。寄谢尊前望乡客，底须惆怅惜天涯。 

　　○钱舜举画马歌 

　　钱君画人胜画马，安得名骢妙天下。青云隐约见龙纹，有意轩昂驶华夏。圉官山立颀而髯，朱衣黑带高帽尖。问渠掌握讵有此，牵控宁知人汝嫌。君不见才士受束缚，往往因之纵寥廓。 

　　○杏叶黄 

　　杏叶黄，天雨霜。穹窿携日照八荒，回光照见白玉堂。堂中美人双鸣珰，中宵抱被直西厢。忠君爱亲两不忘，奈何零露沾衣裳。清晓楼头见征雁，不如谢官归故乡。 

　　○侏儒行 

　　君不见东方朔长九尺余，不如侏儒长三尺。朝捧一囊钱，夕竟饱死复何益。死者不可作，饥者食有余。堂堂之躯天所命，生之短者续则悲。嗟哉世之人，羡彼侏儒复何为。 

　　○辘轳怨 

　　门前水扬声似雨，幽人当窗碧弦语。东里征夫去不归，一双蛾眉镜中舞。年年井上攀辘轳，劳心只恐秋葵枯。他家种得长生草，梅花落尽青青好。 

　　○掘冢歌 

　　昨日旧冢掘，今朝新冢成。冢前两翁仲，送旧还迎新。旧魂未出新魂入，旧魂还对新魂泣。旧魂丁宁语新魂，好地不用多子孙。子孙绵绵如不绝，曾孙不掘玄孙掘。我今掘矣良可悲，不知君掘又何时。 

　　○望瀛海一首送危太朴之四明兼简廉访邓使君翰林袁侍讲 

　　危君英妙年，独往志千载。天马出名驹，空行见风采。昨日衔书到空谷，甚欲留之不能待。九月开帆指四明，要逐高秋望瀛海。海水上接天漫漫，世人不知此别难。当君夷犹碧屿日，是我对月永夕猿狖啼青峦。江树叶飞天雨霜，江上吴歈思断肠。窈窕徐家儿与女，却望蓬莱如故乡。君行却向三山望，云雾轩窗六鳌上。东方虽乐不可以久留，归献仙公白云唱。西过钱塘遇顺风，为拜湖南持斧翁。会稽学士卧云岛，朱弦流水鸣孤桐，道我寄语莫怱怱。送君有情亦如海，海水有尽别意无终穷。 

　　○至日行 

　　长安夜半通明光，群公冠佩列雁行。秦坛三成乐万舞，布衣类得齐鸣珰。小官需次祗自贱，当日再拜谢日长。多少朱门围艳质，何当起视东方白。 

　　○奉观许尊府遗墨 

　　奉常许君玉色立，手抱父书红锦袭。纷茫蜀令九霄神，抉摘郢州千首湿。锺张虽云世已远，任赵未可肩相及。叶满天地雨声急，我纵览之重于邑。却忆风雷昨夜颠，万壑起尽蛟龙蛰。不然尺素寻常耳，何日 【一作得。】 萧萧百灵集。草堂惊怪不敢留，至宝岂复能轻酬。还君子孙世善收，扁舟归弄江 【一作五。】 湖秋。 

　　○夜上乌岩 

　　扁舟夜傍乌岩宿， 【一作栖。】 然火上岩寻古祠。老巫辍睡启神户，牵幌请官窥汉仪。汉家将军利于鹘，征行往往皆良奇。当时光武皇帝圣，举以善驭皆周知。将军再出定穷粤，忠义耿耿光精垂。不然夷祀已千载，何定 【一作得。】 至今歌舞之。高县铜鼓五兽缺，以手摩拂增深悲。蜈蚣宵行蛛网结，不识欵书何岁时。庭中蕉叶照石面，猛虎出谷灵风吹。泽鱼导从吏扶掖，欲留颇复惧深危。登临有客动必戒，况此星露景倭迟。独立苍茫问横浦，明日江山劳梦思。 

　　○古杉行 

　　丹陵观，有古杉，屹如双阙当云门。云是锺君之手植，君去此树余空村。尾摇翡翠梢八表，根结蛇蛟行九原。幽边岂无鬼神护，深处直形天地恩。一方拆裂引穿溜，犹是百年烧火痕。苍皮树里渐欲合，始知草木有道存。或云下有丹火伏，四时地底皆春温。神还复壮此其验，疑是自此无传喧。平生政坐嗜奇古，来看适值寒冬昏。长歌沈思遶其下，夜半月高松露繁。飘飖叶县凫舄影，牢落丰城龙剑魂。何当唤起博物者，共骑黄鹄凌昆仑。 

　　○题皮野逸亭 

　　方丈新亭隐丛筱，下有长风荫清沼。林间白日漏游丝，空外青烟送飞鸟。人生百岁今半之，更百千岁将奚为。麻姑自是好风骨，按行蓬岛归何时？ 

　　○张明德经历松石图 

　　张君画手天下奇，往者京城曾见之。济南参议最博雅，每为送酒题长诗。深山大泽生乔松，缄封寄我章江湄。问君安得致此本，吏椟政类麒麟羁。又费临川百日假，不尔能事何能施。涧阿无人白石烂，飞泉但见下涟漪。老夫对此神惨恻，况近岁寒霜霰垂。高斋展玩意未已，便欲共赴青云期。搔首弦歌白驹操，悠悠四海将谁知。 

　　○怀旧游赠别杜君还益津 

　　往与羽人曾结沧洲期，醉骑鲸鱼跃天池。北走幽都摩碣石，所历至今皆见之。泽国波光秋潋滟，津亭月色晓参差。山夹疏钟和雪度，楼栖断角引霜吹。兰园坐送流莺乱，华观行闻住鹤悲。别来几度斜阳里，平曲风烟劳梦思。安得狂心化为浪，去随流水到天涯。偶向燕城逢杜子，为我立马欢相持。自言家在碣石西，石西易水清沦漪。易州风帆日日至，佳人何事重来迟。重来易迟去易远，便欲从君川路返。岁年冉冉思无限，诗成雁过云涛晚。 

　　○小孤行 

　　小孤有石如虎蹲，西望屹作长江门。洪涛万古就绳墨，虽有劲势不敢奔。大哉禹功悉经理，何必有志今能存。大者为纲小者纪，不徒百谷知王尊。灵祠正在石壁下，我来适值秋风昏。明朝东行吊碣石，更与寻河问九源。 

　　○赠李山人 

　　平生慕事华盖君，四海孤踪随白云。峨眉山人住旴水，驻马重逢帝城里。别来相问意悠悠，北走南飞又几秋。昔向贵溪寻讲鼓，又从蓟郡揽征裘。展图示我青山屋，山在旴城小江曲。东风日日荡人归，明发行歌载黄鹄。忆昔上帝勅游华子冈，中道勒回俗驾宾炎方。是行傥或如私愿，华子冈头定相见。麻姑应解索题诗，碧桃花发报人知。 

　　○己未行 

　　二年六月己未朔，京城五更大地作。卧者颠衣起若吹，起者环庭眩相愕。室宇无波上下摇，乾坤有位东西却。自我南来覩再震，初震依微不今若。昨朝展席坐堂上，耽玩图书静无觉。堂下群儿又惊报，方馔饔人丧杯勺。栉者仓皇下床榻，门屋铿锵振铃铎。祇今犹自腾妖讹，旦暮殊言共郛郭。大家夜卧张穹庐，小家露坐瞻星落。焉知怪变不可屡，安巢尽有 【一作日。】 南飞鹊。昔闻上帝忧瀛洲，亲勅巨鳌十二头。特为群臣举首戴，万古不与水东流。岂其九州岛亦类此，此事或诞或有由。上帝甚神吾甚愚，戴者勿动心优游。 

　　○奉酬段御史登岳阳楼之作时分理盗贼至海康 

　　谁能手铺湘水平，刬却君山看洞庭。昔人已骑黄鹤去，楼前乱芷春兰青。岂知绣衣后千载，远违凤阙来江城。凭高吊古落日紫，领客置酒开云屏。酒酣点笔赋新句，薄海传诵令人惊。忆我初游白玉京，与君联步趋承明。手宣皇猷敷帝绩，济济学士如登瀛。一行竟堕万里外，回首沧浪思濯缨。守官区区事无补，惟有白发欺人生。■〈牜羊〉牱水外万竹底，四时鸟语烟边鸣。忽忽此地复相见，恍如幽梦求仙灵。中宵秣马不遑暇，君又北乡予南征。如兹后会复何日，念之使我双涕零。宫中圣人总四溟，所过海岳须澄清。铁冠峨峨望天下，青霄快展皆修程。由来豺虎伏仁兽，况有鹰隼当秋横。明夜相思隔云岛，月落高台闻笛声。 

　　○送萧二十兄 

　　东郊萧条生事微，快马日日趁朝归。黑头游宦吐粱肉，青眼高人歌蕨薇。侬家旅食强甘苦，何物俗流轻是非。百岁乾坤消屐屦，三江风浪隔庭闱。柳根腊雪春犹冻，沙上晴云暖更飞。昔拟此时具吴榜，送行何故不沾衣。 

　　○奉和李监丞醉赠羽人之作 

