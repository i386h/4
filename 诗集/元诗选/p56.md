<!-- { "loadSidebar": true } -->
　　金驭成阴朽，山东自古强。限田标镇戍，积愤致抢攘。武惠当年杰，天心霸业匡。云龙时际会，风虎日翱翔。五十连城重，三千战士良。一朝归版籍，遗爱在耕桑。甫定先文治，来威戒伐张。俭恭希大帛，号令肃秋霜。气革耰锄扰，风还礼义乡。颂方歌鲁盛，人骇陨星镗。云出青崖顶，乌瞻泰岱傍。驱车经鹊里，故宅似汾阳。山倚祁连冢，祠荒绿野堂。门旌虚将幄，燕寝尚清香。有客追畴昔，怀人动慨慷。王师初破汴，河朔久沦纲。文物随云散，招徕不一亡。尽收周礼乐，重辟汉科场。清秩铨华省，群英萃郡庠。有金皆冶器，无玉不追章。蓄德需明主，流波及四方。星躔从落落，奎彩独煌煌。嗣相图光绍，先猷在益彰。雪山宜久重，世业浸丕昌。帝道开中统，皇风煽八荒。重推黄阁相，轻是尚书郎。两署分荷橐，千官列雁行。至今称济济，所在见跄跄。原治无多术，推贤用叵量。措材真得所，收效尽非常。侯国能如此，朝家化更皇。阐明虽实理，勉励乏明扬。一代徐通议，中流号巨防。试图援手助，潜有跋胡妨。薄宦新过鲁，诸生惧面墙。泮田饶乐育，师授奈无望。可惜弦歌地，虚成笱在梁。力扶虽切切，事迫去遑遑。量分功名薄，伤时涕泗滂。野烟知客恨，先自柏城苍。 

　　○灵岩寺二十六韵 

　　中土论名剎，兹山第一岩。地灵连海岱，境胜隔仙凡。绀殿通虚阁，丹崖间翠岚。天低神宝岭，佛出证明龛。鸡警阴魔暴，僧驯怒虎眈。定师兴寺始，党刻不辞惭。石状殷公怪，眉庞老衲毵。锺声盘绝壑，幡影走枯柟。法护双椤树，经严七宝函。巢栖松鹤赭，茗瀹露泉甘。花雨蒙沙界，岩团抱碧潭。布金仍赵魏，仰食不耕蚕。富览山无尽，幽寻力不堪。微官嗟缚律，小隐欲投簪。吟就篮舆往，禅思玉版参。静缘天或假，世味苦相谙。城市蛙居坎，功名蚁战酣。有来求福利，谁复减嗔贪？风化吾儒在，慈恩释氏覃。教崇缘世主，风靡过周南。以此山林胜，皆为佛老探。兹游聊适意，他日尽横谈。翠琰诗如此，清吟口讵缄。顾瞻因咄咄，前后至三三。山主留昏宿，官程畏众碞。夕阳人影淡，犹惜动归骖。 

　　○送李郎中德昌北还情见乎辞 

　　一自新河别，经今已十年。为寻江表传，重会岭南天。鸿鹄乘风健，骅骝得路先。鸡香芬省署，襟谊动星躔。洒落生平契，留连祖送筵。自嗟衰病客，愁卧瘴江烟。岁月邻期耄，乡关近五千。依依枝遶鹊，跕跕水飞鸢。外望何其切，中坚未易镌。崇高畴弗恋，筋力若为前。落日乡音杳，秋空望眼穿。委心歌已矣，适意俟终焉。行止虽存数，周旋正赖贤。省台公道在，万一故人怜。 

　　○番禺杖 

　　异种来番国，知名自老坡。杖才任操倚，节目喜摩挲。尺度天然足，柑黄气色和。奇姿含海雾，孤植映江沱。物眇离乡贵，材稀审实讹。声音铿爪甲，鳞介讶鲛鼍。鞭驭真雷策，批亢格鲁戈。重轻欣得所，长短称闲拖。扶老携行便，持危得力多。金蛇僵自劲，鲐背痒忘苛。不自浮槎使，来从老伏波。见归情郑重，未许老婆娑。入手嗟神物，传看骇玉柯。支颐看月出，横膝伴诗哦。选胜寻泉石，穷幽入薜萝。有时儿女触，却恐鬼神呵。盖节空笻竹，神锋黯太阿。笑挥堪解虎，静倚可降魔。灵寿轻无赖，梅条皱可捼。花藤昏玳晕，斑点惨湘娥。桃竹那能比，桃榔未足歌。望尘甘却立，敛迹总无过。用舍时当审，敲撞责果何？更防雷雨夜，冲屋学陶梭。 

　　○题常仁卿运使西觐纪行二首 

　　九万鹏抟翼，孤忠驾使轺。功名元有数，风雪不知遥。抵北踰鳌极，维南望斗杓。胡生摇健笔，且莫诧东辽。 【出《五代史•突厥附录》。同州合阳县令胡墧，亡归中国，作《陷虏记》。】 
　　三策条民便，逾年致节旄。梦惊羊胛日，崄历幻人刀。碧盌昆坚异，黄金甲第高。白头书卷里，留滞敢辞劳。 

　　○秋夜 

　　卧榻铺筠簟，风檐递晚凉。云枯涵旱气，星烂射寒芒。钟鼓寒更永，乾坤夜色苍。时危关百虑，低首拊空床。 

　　○星子镇道中 

　　北下星关道，川开百里宽。梦残倾锦帢，吟细缓征鞍。土峡深回洞，山田迭醮坛。一杯亭传酒，来为敌霜寒。 

　　○田间 

　　斜日秋瓜圃，云间雨过初。平畴交晚吹，凉意满轻裾。草木浮元气，河山拥草庐。拊心欣有得，重展故人书。 

　　○午憩阳城北龙泉寺 

　　倦客鞭催急，龙泉一解鞍。在家贫亦好，行路古来难。寺古松杉老，山空水石寒。万松亭废久，重拂短碑看。 【碑，大定间泽州刺史杨庭秀撰，真奇作也。】 

　　○清苑道中 

　　野店春风里，行人避绣衣。剑华寒有晕，山日惨无辉。孤隼梢云下，群鸦结阵飞。惊鸥无远泛，事外本忘机。 【又作「澄清吾有志，天意肯从违。」】 

　　○辞长乐先垄 【并序。】 

　　己丑岁秋九月二十六日，将赴任福唐。拜辞长乐先垄，归宿野竹赵氏田舍，且喜闻村之故名，因有是作。 【谓野竹讹为野猪。】 
　　展墓过农里，衔恩使远方。气随天北转，人与雁南翔。肝胆孤忠在，江湖去路长。此回当自信，不必泥行藏。 

　　○望舍弟消息 

　　忆弟居穰县，嗟予宦建阳。三书曾未报，一别谩相望。喜信占晨鹊，清吟梦夜床。残年能几许，长与汝参商。 

　　○高邮道中 

　　筑甬余三百，湾环护漕沟。重桥穿宝应，一岸入高邮。水陆开亭转，烽烟静塞愁。腰缠无十万，官遣上扬州。 

　　○望岭 

　　溪岭无千里，崎岖半月间。事机须勇退，天意许生还。顺处从多厄，趋时免强颜。越禽忻我往，长路语关关。 

　　○首夏家居即事二首 

　　懒帻从鬅鬓，披衣任曳裾。都忘身外事，贪读意中书。比老心能尔，虽贫乐有余。绕园欣细履，树影绿扶疏。 
　　竹茂资泉润，花荣藉圃沙。钩帘来舞燕，锁树护栖鸦。客至留酤酒，吟长待煮茶。几时容却扫，一向似仙家。 

　　○和仲常牡丹诗 【三月廿三日饮中作。】 

　　汉殿承恩早，金盘荐露新。色酣中省乐，香重锦窠春。尽殿群芳后，谁辞载酒频。清如司马相，也作插花人。 

　　○大行皇帝挽词八首 【并序。录四。】 

　　至元二十一年岁次甲午，正月廿二日癸酉夜亥刻，帝崩于大内紫檀殿。既殓，殡于萧墙之帐殿，从国礼也。越三日乙亥寅刻，灵驾发引，由建德门出次近郊北苑。有顷，祖奠毕，百官长号而退。臣恽职在词馆，追思不已，作挽词八章。庶几鼎湖攀髯之意。其词曰： 
　　滦水龙飞日，长杨羽猎时。天颜凡五见，雨泪遽双垂。化日中天赫，阴灵万国驰。何由知帝力，耕凿乐雍熙。 
　　威破群雄胆，恩藏四海心。声明三五盛，垂拱九重深。国论多儒断，天机入睿临。小臣面血，无路洒松林。 
　　去岁回銮辂，旌麾拥万灵。今春辞画翣，弓剑閟泉扃。黼扆虚琼岛，云龙惨帝庭。 【是夜殿庭间有光，焕烂若灯烛然，良久方散。】 词臣思补报，泪湿简编青。 
　　帝系三宗上，麟经一统尊。火盘承正据，虎落入雄吞。穷南交兽，奔腾北海鲲。不教擒一索，遗恨付皇孙。 

　　○望淮 

　　朝日惨无色，昏昏水气间。到淮犹数里，隔岸见尖山。 

　　○夏夜 

　　庭竹影扶疏，清风晚骚屑。夜凉人未眠，卧看窗间月。 

　　○梦中得 

　　持酒濯利剑，青蛇光黯然。金鞭鞭骏马，汗血沾锦鞯。 

　　○披襟 

　　凉风东北来，荡尽中夜热。起视河汉星，微云淡明灭。 

　　○送王嘉父 

　　新知虽乐道弥亲，樽酒灯前便故人。时宦尽从间处着，浩歌还爱醉时真。红莲幕府名兼隐，春草池塘句有神。恨煞百门山下水，锦波流不到东秦。 

　　○清明日锦堤行乐 

　　浪说兰亭褉事修，年年春好锦堤游。花翻舞袖惊歌板，柳隔高城暗酒楼。绿树恐应春事老，金鞭重为使君留。竹西路晚归时醉，何处珠帘半上钩。 

　　○南城纳凉晚归 

　　书院归休日已曛，南城风细晚相亲。坐来近市喧初息，归到衡门夜向分。矮榻趁凉欣稚子，疏灯留影伴厨人。一杯粥了从高卧，须信闲身等策勋。 

　　○送萧四祖北上 

　　丹凤衔书下紫庭，秋宵光动少微星。蒲轮再起秦遗逸，天意将新汉典刑。长策正劳黄屋梦，故山从使白云扃。中原有幸经纶了，天外高鸿本自冥。 

　　○雨中与诸公会饮市楼 

　　每恨人生会合难，兴来一醉尽君欢。雨沾翠佩帘花细，酒凸金杯饮兴宽。《胡旋》舞低翻翠袖，串珠喉稳怯春寒。朝来酒醒蓬窗下，依旧春风苜蓿盘。 

　　○自适 

　　旋收柏实炷炉熏，纸帐低垂自有春。竹几隐眠无俗梦，蒲团容膝胜华裀。窗间白日惊涛迅，门外黄尘万事新。幸与圣贤相晤语，未辞藜藿此生贫。 

　　○哀故宫 

　　掖庭依约粉垣丹，行入荒宫重黯然。华表忽惊人世换，昆明重见劫灰寒。石龙委地埋秋草，湖玉临池倚暮烟。满目悲风吹酒醒，东华门外泪阑干。 

　　○登凌云阁 

　　布衣尘满戴儒冠，风袂来登上将坛。栋藻云飞朱栱湿，檐牙霜重玉梯寒。风烟远胜筹边迥，气势雄吞汴水干。经略江淮有成算，不须重展地图看。 

　　○铜台怀古 

　　都邑盘盘据四冲，登临形势觉天雄。歌楼暖响春风细，绮陌香销宝气空。笑着孱王承宋弊，至今奸孽擅唐终。凭高谁识神州恨，付与衡漳日夜东。 

　　○镇州怀古 

　　赵武雄图不可寻，风烟东接九门深。炎凉到此分南北，战伐无情自古今。弹蹑流风犹战国，椎埋遗俗带燕音。剑歌不遇平原客，落日滹沱动旅吟。 

　　○燕城书事 

　　都会盘盘控北垂，当年宫阙五云飞。峥嵘宝气沈箕尾，惨淡阴风贮朔威。审势有人观督亢，封章无地论王畿。荒寒照破龙山月，依旧中原半落晖。 

　　○夏日南堂即事 

　　一雨清凉恰四朝，雾丝萦户见蟏蛸。病因戒酒成真止，辞免书门绝妄交。道拙尚忧儿坠简，家贫且喜稼盈郊。间庭绿藓泥融徧，燕子飞来补旧巢。 

　　○送王子初总管奉诏北上 

　　圣代崇儒意匪轻，征车相望半诸生。九天雨露思贤相，十载经纶见老成。更化有方先定制，救时无验是虚名。烟霄未遂攀鳞志，葵藿空怀向日诚。 

　　○开平晚归 【七月一日授翰职。】 

　　龙首冈边野草深，秋风滦水动归心。百年蓬巷开圭窦，一日恩光照士林。吟鬓有光浮镜玉，家书封喜认泥金。料应晓月帘栊底，干鹊飞来报好音。 

