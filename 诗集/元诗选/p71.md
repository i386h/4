<!-- { "loadSidebar": true } -->
　　阳鸟乘南云，飘飘振奇翮。迫此粱稻谋，居移遂成客。愧我食京尘，誓墓志未获。双峰十丈松，下有千载魄。当年侍蓬瀛，香芸森宝册。高斋集遗编，朱墨犹手泽。战兢愧匪承，永念在行役。 
　　弱冠不饮酒，篝灯横玉绳。或云酒中趣，湛湛浮云蒸。弃书试其言，杲若乌轮升。天根转晴雷，坚城为之崩。妙言粲琼屑，逸兴追飞鹰。醉乡傥可居，无功乃真朋。 
　　江梅生空林，岁晏美无度。挈身踰朔易，块独此室处。毡房望朝阳，耿耿不得语。雕笼粲珍禽，怅望秦乡树。爰居东门止，盛飨非素茹。临风嗅其英，雅志怀故土。 

　　○观真文忠公画像 

　　群贤辅绝学，嵯峨武夷峰。荧荧方瞳光，汲汲汗简中。缅怀文明初，苍佩极匪躬。执笔侍玉署，妙语工弥缝。飞尘变苍狗，潜渊閟游龙。空余经济心，劳徕饥飞鸿。浊水投神胶，扬清乃奇功。乔松不并世，寒飙转秋蓬。生世我已后，正绪遗颛蒙。惕然拜公像，斯道非终穷。 

　　曾大父枢密越公，嘉定辛未与先生同官奉常。宝庆初，同为侍从。先生被黜，先公亦以论边事去国。获拜遗像，并识于后。王忠简公嘉定入朝，曾大父越公获随班着。暨端明公嘉熙间以西山先生门人扬历麾节，先公则已捐馆。桷向游学婺女。得拜端明公之次子令尹，道家世遗事，纚纚不绝口。今复见其孙申伯于鄞，乔木摧落，桷深为此惧。瞻仰西山先生遗像，因叙事契。并以自励，亦以勉夫申伯。 

　　○次韵元复初春思三首 【此三诗潘讱叔、曹能始俱误作乃贤。】 

　　冻树回青阳，羁禽竞新咔。喧喧人语浮，稍稍春事动。澄心绝芳华，小睡足幽梦。梦觉天宇新，朝光集飞栋。 
　　游尘逐平皋，秀色翳榛莽。油云互东西，郁抑不能雨。昭苏在玄功，竟夕复延伫。何当抉其巅，振翮穷委羽。 
　　远客芳草思，湛湛天外舟。坐令亲知疏，低徊此淹留。古树擢奇石，清流汇芳洲。素心谅有在，胡不为兹游。 

　　○送薛玄卿归吴予时有上京之行 

　　飘飘江海游，渺渺关河役。燕鸿有相避，客子无定迹。南山火云高，北山雪新白。想此六月时，相顾各动色。堠傍青松树，上有双鹄翼。爱君慎舟楫，戒我专寝食。扰扰行路难，风花乱如棘。 

　　○有感 

　　皎皎白面生，长铗学短长。箕坐激楚声，大言响高堂。有客将止之，反唇臂欲攘。客退不敢言，彼怒庸何伤。盈盈百花露，拟作终岁粮。露晞百花陨，掩袂翻傍徨。 

　　○三月十二日自殿庐归舍梨花盛开薄暮与陈汝海花下小饮 

　　两人一百岁，共饮三十杯。双花夹苍桧，夭桃倚晴台。白团燕山雪，红注天台醅。振鹭拟高下，游蜂谢徘徊。昂首冠接■〈罒离〉，捧心舞毰毸。残日凝余霞，回风起轻雷。不念影寂寂，但惜光皑皑。珠衣点缀灭，粟尺弥缝裁。团团妆奁巧，宛转寒纹回。香深妒紫檀，色靓羞苍苔。幸兹艳阳盛，不以尘土摧。凡卉工后先，孤根静栽培。玩芳悟观象，撷英审抡材。輘轹青紫场，躏藉锦绣堆。高羞折腰柳，逸亚横枝梅。殷勤识花意，浩荡为我开。殿庐龙光动，琐窗驹影催。相迎复相恨，欲去还相陪。停云俨若思，落月寒如灰。当歌愿秉烛，渴吻惊耻罍。 

　　○次韵瑾子过梁山泺三十韵 

　　大野猪东原，狂澜陋左里。交流千寻峰，会合百谷水。量深恣包藏，神静莫比拟。碧澜渺无津，绿树失其涘。扬帆鸟东西，击楫鸥没起。长桥篙师歌，短渡贩客止。天平云覆幕，湾回路成砥。鹰坊严聚屯，渔舍映渚沚。柳丝翠如织，荇带组交薿。出日浮钲金，明霞纡绶紫。一歃浇肠回，三颒慰颡泚。高桅列鱼贯，远吹生凤觜。前奔何无休，后进复不已。遶如林乌旋，疾若坂马驶。飘飘愧陈人，历历见遗趾。流移散空洲，崛强寻故垒。波清凫聚阵，日落鱼会市。土屋危可缘，草广突如峙。莲根涨新圩，蒲芽护荒坻。水花碧团团，云叶白迤迤。浚修出飞泉，阐辟搜故址。缅思重华帝，允属夏后氏。彝伦着箕畴，伟功传迁史。目力渺无穷，行迹端可纪。前村捋柔桑，沃壤接良耜。余芳锦堆烂，宿麦翠围侈。乃知东鲁儒，终作中朝士。养源汇滉瀁，包荒纳遐迩。驱驰屡经过，感叹复慰喜！南还幸遂愿，永雪洗耳耻。 

　　○忆昔三首 

　　忆昔白云阡，有松如车轮。初日炫五采，湛湛珠露匀。是时十四五，恍不知其因。有客笑指之，慈荫在汝身。猛志亲六籍，百川渺无津。怀刺慎所从，一一先朝臣。文昌古遗直，谈经郁纷纶。授以漆简书，经纬通天人。碧波掣鲸鱼，瑞锦翻麒麟。昌歜世所鄙，食之乃奇珍。厕身金銮中，僶俛二十春。惧贻先师羞，执笔常逡巡。即今已六十，誓墓庐松筠。厚德靡有报，泪与寒泉沦。 
　　外家甘盘宅，门闳诚炜煌。高悬金碧榜，中有衮绣堂。珠玑左右侍，丝竹俨成行。幼不识慈颜，到彼心傍偟。每岁两过之，严训具有方。膏粱病居养，久尔生惰荒。七岁诵诗书，十龄学词章。骎寻志学岁，折节师老苍。纪事法班马，冥心契羲皇。谬与时彦交，宝书阅琳琅。今兹乞南归，往事增慨慷。兴怀陶与苏，秉笔追耿光。凯风有遗思，愿言继余芳。 
　　寥寥帝王州，我翁佐其治。有亭名朝阳，青溪清且驶。旁有筹边阁，群公集裾翠。翘翘万芰荷，雨过争旖旎。飞觞羽书来，翕霍江上燧。峨冠极游谈，戎弁生纵恣。予时侍其旁，侧耳听论议。翁言不见取，投劾乃谢事。坐令百万家，解甲竖降帜。徘徊夕阳亭，晋宋政相似。 

　　○芳思亭 【并序。】 

　　大父尚书公治圃南郊，有堂亭凡十五。方池修廊，屈折便宜，雨甚亦无碍游事。逮今荒废踰四十年，故基陈迹，不复可考。近筑一亭，杂植花木。广不踰亩，髣其万一，名之曰「芳思」。玩其英华，将以紬绎志兴，翰墨有绍，是则先公之志。作诗示瓘、瑾，并求亲友同赋。 
　　侃侃尚书公，投绂理泉石。五堂适寒暑，十亭送昕夕。琼英玄圃秀，美荫嘉树碧。修廊不受雨，来往随履舄。红云涨方塘，丹霞耀翠席。嘉鱼黄金掌，瞥见眇莫测。辛勤三十年，深逝晦朝迹。遗训示子孙，树艺比其德。浮云变须臾，百幻倏消蚀。空余郑公庄，耕稼给衣食。缅彼行乐时，种植各有职。以兹一亩园，髣像见畴昔。幽葩与群卉，生意日不息。朝阳漱灵根，三咽妙紬绎。旷怀事幽赏，逝矣躬六籍。 

　　○题高彦敬桑落洲望庐山图 【为秋泉作。】 

　　长江亭亭桑落洲，一塔独傲苹花秋。边声已逐鼙鼓尽，水气欲挟渔榔浮。谪仙骑鲸五柳老，真景变灭随沙鸥。空余秦筝与羌管，断续不洗琵琶愁。玉堂小窗解苍佩，宴坐得意毫端收。空青点云碧痕湿，方诸取月寒光流。匡庐老人在何许？似觉颔首相迟留。佳峰棱棱铁钩锁，寸树点点铜浮沤。要知翰墨洒清气，俗子政尔劳雕锼。秋泉山人息机事，青眼不与王公酬。高张素壁凛太古，拟跨独鹤还矶头。人生江湖在适意，底用绝俗埋林丘。披图览古重叹息，天际杳霭疑归舟。 

　　○秋泉德生仲章梅叔章周仪之皆次余韵题庐山图再次韵以谢 

　　海郡列戍连沙洲，榆柳插戟摇清秋。拟从京国洗氛瘴，黄尘复作烟花浮。西山紫翠不可望，但讶积雪如明鸥。爱君寒斋之画幅，潇洒不写人间愁。胸中丘壑我岂少，奈此磊嵬难为收。宣城诗法挺二妙，炯若玉瓒盛黄流。永兴天机爱神俊，碧眼一顾群无留。千年周子古风月，衮衮亦散空中沤。乾坤无言混沌凿，颇怪我辈劳镌搜。沈冥天台老仙伯，清坐自与庐山酬。天青无人月色古，缥缈五老疑骈头。功名营身旋蚁磨，刍豢得意崇糟丘。何当相从老其下，酿酒一醉黄金舟。 

　　○谢王参议送练春红二枝 

　　玉堂老仙玩幽独，闭户无人似初溽。倚阑岸帻领孤芳，蔌蔌轻红冠群绿。化工有意卑凡卉，积李崇桃空眩目。争先斗巧等堪怜，已向东风尽驱逐。此花清妍净如洗，收拾余春傲荣辱。何郎汤饼徒试妆，太真温泉空赐浴。天然生色铸真态，亭午低头睡初足。谁言花后最奇绝？我怪酪奴能污触。嫣然一笑奉清欢，莫把金尊歌别鹄。并刀妙翦骈头来，珠露淋漓袖新蹙。似嫌凡子多京尘，却恨高人付流俗。微风澹荡新雨生，强拭愁容吐残馥。拟将色笔写清意，绮语非工那忍渎。徘徊中庭月过半，翠袖娟娟泣寒玉。 

　　○络马图 

　　秋原苜蓿肥云屯，帖帖此马和且驯。属车效驾岂在力，愧汗绝足追奔尘。良哀不生造父往，公子毫端意凄怆。虞渊逐日终饮河，出门加鞭奈尔何。 

　　○寄南剑李士弘使君 

　　水云离离千迭峰，海日如镜行天红。使君新沐坐清樾，笔底丘壑生阴风。玉兰之花不受触，日给飞泉三百斛。高舂打衙人不来，鹤立苍苔动新绿。 

　　○■〈氵累〉阳张节妇瓶中杏枝着花因赋 

　　陶人妙合阴阳机，冻壶顷刻回芳菲。盈盈绿房缀冰蕊，玉蝶婀娜穿帷飞。佳人蓬鬓不下堂，手绣孤凤横匡床。宝刀翦缯试春色，翠袖惨淡颜无光。乌头可白珠九曲，造物深知怜不足。故应试此一枝春，点缀扶疏惊众目。君不闻天上瓢，髯龙平陆成波涛。又不闻壁间壶，两曜瞬息如跳珠。《齐谐》茫昧不可诘，炯目看朱动成碧。张氏之壶如截肪，真火炼质千年刚。枯根借润表贞志，慎勿语怪，归荒唐。 

　　○同子唯赋水车 

　　挈缾之智诚有余，抱瓮之劳亦良苦。何人尝巧抉天机，河伯逡巡鱼鳖舞。昂昂长身卧塍岸，卷地翻涛敌骄暑。谁云龙骨化梅梁，未信鱼身作桥柱。萦纡香轮过流水，突兀云梯卷清雨。横陈歌板促纷纶，倒流谷帘声龃龉。东家馌妇颜色恶，步步生莲空媚妩。阳乌流烁汗成浆，平陆须臾涌银乳。推移燥湿意本同，窃夺阴阳天所怒。人言无踵能自至，跬步周旋路修阻。不辞满眼看黄云，岁晚论功付梁梠。君不见田舍翁，年年苦辛与我同。天寒破褐厌糠核，仰视屋壁知谁穷？ 

　　○善之携酒招游西湖值雷雨分韵得杯字 

　　南山树影糊轻煤，北山云花玉崔嵬。绝怜我辈少姿媚，幻此异景穷奇瑰。湖光山色两愁绝，更挟新雨除飞埃。千年龙公睡忽醒，顷刻驾浪鞭春雷。我生倦游端有意，陈迹黯澹漫苍苔。拟将铁笛写清怨，复恐翠袖含余哀。主人似怪不解乐，故结胜侣携尊罍。翩翩六鹤舞晴翮，华表清唳云光开。绝怜山鸡强联翼，照水寒影空徘徊。谢公屐齿殊济胜，偪仄蓬宇徒低摧。娟娟新青故堤柳，片片轻白孤山梅。春风佳游讵易得，相与一笑同衔杯。 

　　○赋金华方君双鱼研 

