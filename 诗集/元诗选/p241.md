<!-- { "loadSidebar": true } -->
　　颁赐三宫端午节，金丝缠扇绣红纱。谢恩都作男儿跪，拜起深深鹖尾斜。 
　　内人哄动各盈腮，谈自西宫撒雪回。报与内司当有宴，羊车今晚早将来。 
　　宫衣新尚高丽样，方领过腰半臂裁。连夜内家争借看，为曾着过御前来。 
　　和好风光四月天，百花飞尽感流年。宫中无以消长日，自擘龙头十二弦。 
　　鸳鸯鸂鶒满池娇，彩绣金茸日几条。早晚君王天寿节，要将着御大明朝。 
　　宫罗支请银霜褐，彻夜房中自剪裁。明日看花西内去，牡丹台畔木瓜开。 
　　延华阁下日如年，除是当番到御前。寻出涂金香坠子，安排衣线捻春绵。 
　　频把香罗拭汗腮，绿云背绾未曾开。相扶相曳还宫去，笑说秋千架下来。 
　　上苑新波小海分，绿香溢岸好湔裙。故将禁指监官见，放出天河洗彩云。 
　　填金臂失戏分明，赢得珍珠三两升。便去房中还赌赛，黄封银榼酒如渑。 
　　从行火者笑相招，步辇相将过钓桥。鹿顶殿开天乐动，西宫今日赛花朝。 

　　○塞上谣八首 【录六。】 

　　玉貌当垆坐酒坊，黄金饮器索人尝。胡奴迭骑唱歌去，不管柳花飞过墙。 
　　漭然路失龙沙西，挏酒中人软似泥。马上毳衣歌剌剌，往还都是射鵰儿。 
　　马上黄须恶酒徒，搭肩把手笑相扶。见人强作汉家语，哄着村童唱塞歌。 
　　野蚕作茧丝玉玉，乳鸡浴沙声谷谷。骆驼奶子多醉人，毡帐雪寒留客宿。 【下一首云：「胡姬二八貌如花，留宿不问东西家。醉来拍手趁人舞，口中合唱阿剌剌。」】 
　　虽说滦京是帝乡，三时闲静一时忙。驾来满眼吹花柳，驾起连天降雪霜。 
　　亲王捧宝送回京，五色祥云抱日明。锡宴大开兴圣殿，尽呼万岁贺中兴。 

　　○雪夜寄史左丞 

　　白雪相将一丈深，碧油窗合夜沉沉。党家更有人如玉，犹道春寒入绣衾。 

　　○题夏圭孤舟风雨图 

　　此船载得许多愁，使我尊前感旧游。惆怅扬州十年梦，满江风雨泊瓜州。 

　　○船过临平湖 

　　船过临平欲住难，藕花红白水云间。只因一霎溟蒙雨，不得分明看好山。 

　　○咏何立事 【宋押衙官何立，秦太师差往东南第一峰，恍惚引至阴司，见太师对岳飞事，令归告夫人，东窗事犯矣。复命后，即弃官学道，蜕骨今在苏州玄妙观，为蓑衣仙。】 

　　旧作衙官身姓何，阴司归后记仙魔。视身已是闲躯壳，一领蓑衣也是多。 

　　○荔枝画为福建佥宪张惟远题 【济南人。】 

　　茜罗轻裹玉肌寒，吹尽南风露未干。一寸丹心无与寄，为凭图画入长安。 

　　○剪花士女 

　　咫尺芳丛艳色深，蜂情蝶思两难禁。看来莫用闲惆怅，剪下春风一寸心。 

　　○刘曜卿画折花宫女 

　　柳风草露欲沾衣，又是宫中上直时。好把桃花都折尽，免教吹作落红飞。 

　　○湖中即事 

　　湖柳湖波尽可怜，不知春在阿谁边。满头翡翠双鬟女，细雨吴歌湿画船。 

　　○临安访古 【录八。】 

　　石镜 
　　婆留井 
　　功臣塔 
　　锦溪 
　　衣锦山 
　　将军树 
　　环翠阁 
　　净土寺 

　　△石镜 

　　临安山中古石镜，曾照钱王冕服来。天遣紫苔封裹后，等闲不许别人开。 

　　△婆留井 【钱王初生时，将弃井中，婆夺留之，故乳名婆留。既贵，以镠代留字。】 

　　旧日婆留井未堙，石阑苔藓上龙鳞。而今率土皆臣妾，莫愿皇天产异人。 

　　△功臣塔 

　　峰头石塔表功臣，五百年前是佛身。莫问蓬莱水清浅，野藤犹蔓劫余春。 

　　△锦溪 

　　钱王功业与天齐，百里旌旗照此溪。从此波中铺锦后，至今光景净无泥。 

　　△衣锦山 【今县治主山，是王故居。即九龙堂。】 

　　还乡满山都覆锦，富贵应须白昼归。设宴九龙堂上日，沛中歌后似王稀。 

　　△将军树 【王平时率群队狂戏此树下，还乡以锦幪之，号「锦树将军」。】 

　　将军官重执金吾，不比秦朝列大夫。王为锦衣归故里，遂令老树有称呼。 

　　△环翠阁 【谢安游处，今为寺。】 

　　东山尚存环翠阁，谢傅来游经几年。可是旧曾携妓到，粉香犹在画阑边。 

　　△净土寺 【东坡作杭倅，行部过于潜回，至此。】 

　　祥符额赐海会寺，回首年来弹指过。试问竹林桥下路，往还曾见几东坡。 

　　○求仙词 

　　汉皇承露铸金茎，别道云间有玉京。万乘旌旗不随去，此身何用独长生。 

　　○春日 

　　一阵春风一阵寒，芭蕉长过石阑干。只销几个瞢腾醉，看得春光到牡丹。 【光弼初居杨左丞幕下，颇有功业之思。及张氏擅权，光弼愤焉。其诗云云，盖刺淮张用事诸人也。】 

　　○题青山白云 

　　一个茅庐何处？小桥古木溪湾。但见山青云白，不知天上人间。 

　　○拟古秋夜长 

　　云中鸿雁过，门前朔风起。梧桐叶落金井头，月照乌啼天似水。谁家机上织回文？夜听啼乌如不闻。明朝为遣安南使，细意缄题持赠君。 

　　○暑中招客 

　　江山犹故国，风月自闲人。老至谋生拙，时更盛化新。花疑春似梦，酒与道为邻。柱史犹何者，何嫌有此身。 

　　○送天使僧 

　　释子承天语，儒臣撰寺碑。万间灵谷见，一切布金为。宝界山河大，璇题雨露垂。丹青人所仰，壮丽古□□。钞币勤中赐，恩荣拜曲施。文章尊典诰，亿兆颂皇基。骞举鸾回笔，光华凤吐辞。绣幢天上遣，金锡日边移。赫赫瞻行迈，遥遥赋再驰。在公无候谒，于礼有嫌疑。道路承倾盖，言辞见诵诗。斯须知久要，造次亦委蛇。宗庙观罍洗，云霄式羽仪。乃知修白业，动辄守清规。空谷行春律，余生共圣时。顶祈摩佛手，目愿覩尧眉。庆赞诸天会，观光夙世期。叩头云陛远，舞袖草堂卑。枝绕贪生鹊，池支服气龟。暌违难折柳，向仰只倾葵。复命苍龙阙，覃恩白玉墀。握兰前席对，侍草近臣知。仙乐停宫扇，天花散殿帷。一人膺大庆，万宇受繁禧。立雪时将至，拈花事未迟。有缘皆弟子，无念不慈悲。软语敷甘露，清斋却紫芝。频烦尊者问，惭愧老夫衰。在德宁忘报，惟心不可欺。朝宗江汉水，日夜注怀思。 

　　○投赠潞国公承旨学士张仲举 

　　汉家旧德有桓荣，赤舄登朝羽翼成。三晋凤鸣千载会，两河龙现五云迎。独于社稷多艰日，复使君臣大义明。自念昔曾亲几杖，颂声惭后鲁诸生。 

　　○五府驿代杨左丞留题 

　　免冑日趋丞相府，解鞍夜宿五侯家。玉杯行酒听春雨，银烛照人如 【一作「天生」。】 晚霞。受命敢忘 【一作「世乱且从」。】 军旅事，抚时又过掖垣花。 【一作「功成须插御筵花」。】 汉家 【一作王。】 未可轻韩信，尚要生擒李左车。 

　　《西湖游览志》又载一诗云：「西楼柳风吹晚香，石榴裙映黄金觞。纤歌不断白日速，微雨欲度行云凉。笑看席上赋鹦鹉，醉听门前嘶骕骦。早晚平吴王事毕，羽书飞捷入朝堂。」此诗今不见本集。 

　　○岳鄂王坟上作 

　　朔雪炎风共此年，中原父老亦堪怜。竖儒屡遣祈求使，大将空持杀罚权。忠谊有碑书大节，奸邪无面见重泉。至今宰木犹南拱，遗憾西陵是墓田。 

　　○陪宴相府得芍药花有感赋 

　　醉吐车茵愧不才，马前蝴蝶趁花回。玉瓶盛露扶春起，锦帐围灯照夜开。垂白敢思溱洧赠，敧红还是庙廊栽。扬州何逊空才思，惟对高寒咏阁梅。 

　　○退居湖上投赠杨左丞二首 

　　楼外湖光白渺茫，楼中少妇试新妆。行年将近半百岁，大醉岂能千万场。织锦绣裙 【一作「翠织舞裙」。】 飞蛱蝶，白描歌扇睡鸳鸯。垂杨满院无人到，芍药花开日正长。 
　　且观神女为行雨，莫问郎官应列星。芳草到门无俗驾，好山终日在湖亭。白鸥共戏荷叶小，黄鸟乱啼杨柳青。肯信曲阑干外立，晚凉吹得酒初 【一作都。】 醒。 

　　光弼至正时为行省左右司员外郎，卜宅于寿安坊，今之花市是也。罢官后，自号一笑居士。时居室已弊，友人凌彦翀募缘以辑之。疏云：「昌黎寄玉川子，首称洛城破屋之数间；东坡题绿筠轩，终比扬州缠腰之十万。一笑居士，诗名优于张籍，生计劣于陶潜。囊无一钱之留，家徒四壁之立。若非慷慨而多助，安得轮奂之一新。即欲取杜工部草堂赀，何时可办；傥葺得杨关西槐市塾，今岁无忧。但不至于虚拘，便可谓之实惠。此峥嵘事，在特达心。」疏传，交游皆助之，其居始就。当时传为盛事。 

　　○戊戌题 【海上作。】 

　　华表仙人旧姓丁，羽毛今日惜飘零。海中又见蓬莱浅，门外空传杨柳青。暮雨朝云翻覆手，落花飞絮短长亭。如何未熟黄粱饭，说道英雄梦已醒。 

　　○惆怅五首 

　　三山梦断彩云空，几把长笺赋恼公。画阁小杯鹦鹉绿，玉盘纤手荔枝红。春衫汗浥蔷薇露，夜帐香回茉利风。惆怅近来江海上，却将鞍马学从戎。 
　　画船湖上载春行，日日花香扇底生。苏小楼前看洗马，水仙祠畔坐闻莺。碧桃红杏浑相识，紫燕黄蜂俱有情。惆怅繁华成逝水，尽归江海作潮声。 
　　惆怅当年使酒来，娼楼红粉夜相催。可怜明月三分在，不见琼花半朶开。谁复醉翁堂下柳，更堪从事阁中梅。扬州一片青青草，谁信春来无雁回。 
　　惆怅雄藩海上游，武昌佳气接神州。东风归思王孙草，北渚愁生帝子洲。楚国江山真可惜，刘家豚犬亦何羞。不须更问中原事，官柳新栽过戟楼。 
　　至今惆怅在东城，结伴看花取次行。辇道驻车招饮妓，宫墙回马听流莺。星河织女从离别，海水蓬莱见浅清。不有酒船三万斛，此生怀抱望 【一作向。】 谁倾。 

　　○过杨忠愍公军府留题 

　　总是田家门下客，谁于军府若为情。林花满树莺都散，雨水平池草自生。街上相逢惊故吏，马前迎拜泣残兵。能言楼上题诗处，犹有将军旧姓名。 

　　○睡觉 

　　满院杨花风力轻，牡丹时节好晴明。帘垂不知白日晚，睡觉忽闻黄鸟鸣。万斛春光金盏酒，百年心事玉人筝。刘伶未到忘形处，枉自闲将畚锸行。 

　　○湖舫劝曹德昭佥院酒 

　　倩得名姬唱慢歌，梁尘直欲下轻波。西风八月芰荷老，落日满湖凫雁多。到手莫辞双盏饮，转头又是一年过。光阴只在槐柯上，奈此浮生乐事何。 

　　○别春次扬州成廷珪韵 

