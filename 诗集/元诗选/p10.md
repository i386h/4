<!-- { "loadSidebar": true } -->
　　白雪朱弦一再行，春风纤指十三星。云窗雾阁有今夕，宝靥罗裙无此声。萧洒寒松度虚籁，悠扬飞絮搅青冥。胎仙不比湘灵瑟，五字钱郎莫漫惊。 

　　○寒食 【壬子清明后作。】 

　　上苑春风盛物华，天津云锦赤城霞。轻舟矮马追随远，翠幕青旗笑语哗。化国楼台隔瀛海，吴儿洲渚记仙家。山斋此日肠堪断，寂寞铜瓶对杏花。 

　　○送樊顺之 

　　弓刀十驿岳莲州，渭水秦山得意秋。王粲从军正年少，庾郎入幕更风流。寒乡况味真鸡肋，清镜功名属虎头。寄谢溪风亭上月，老夫乘兴欲西游。 

　　○过寂通庵别陈丈 【并序。】 

　　陈丈未识某而爱其诗，曾对高御史士美言：「我他日见遗山，当快饮百醉。」后见之而公已病，乃相约易百醉为百杯。每见以酒筹计之，至七八十杯，复有此别。故诗中及之。 【甲辰秋。】 
　　心远由来地自偏，不离城市得林泉。从教上界多官府，且放闲身作地仙。三月有期何敢负，百杯未满会须填。违离更觉从公晚，却望都门一慨然。 

　　○送李同年德之归洛西 

　　无奈流光冉冉何？逢君聊得慰蹉跎。飞黄老去空奇骨，社燕归来只旧窠。举世尽从愁里过，一尊独爱醉时歌。洛中定有人相问，休道今年白发多。 

　　○存没 【辛老敬之，刘兄景玄。】 

　　行间杨赵提衡早，老去辛刘入梦频。案上酒杯聊自慰，袖中诗卷欲谁亲。两都秋色皆乔木，一代名家不数人。汲冢遗编要完补，可能虚负百年身。 

　　○人日有怀愚斋张兄纬文 

　　书来聊得慰怀思，清镜平明见白髭。明月高楼燕市酒，梅花人日草堂诗。风光流转何多态，儿女青红又一时。涧底孤松二千尺，殷勤留看岁寒枝。 

　　○张村杏花 【丁巳三月初二日。】 

　　昨日樱桃 【一作唇。】 绛蜡痕，今朝红袖已迎门。只应芳树知人意，留着残妆伴酒尊。浓李尚须羞粉艳，寒梅空自怨黄昏。诗家元白无今古，从此张村即赵村。 

　　○送奉先从军 

　　潦倒书生百战场，功名都属绣衣郎。虎头食肉无不可，鼠目求官空自忙。卷月清笳渭城晓，倚天长剑蜀山苍。习池老去风流减，醉后扬鞭愧葛疆。 

　　○赠玉峰魏文邦彦 

　　梦想南山掩霭间，眼明惊见玉峰寒。风波旧忆横身过，世事今归袖手看。贩妇庸儿识名姓，故乡遗族见衣冠。临流卜筑平生事，会就辽东管幼安。 

　　○郁郁 

　　郁郁羁怀不易开，更堪寥落动凄哀。华胥梦破青山在，梁甫吟成白发催。秋意渐随林影薄，晓寒都逐雁声来。并州旧日风声恶，怅望乡书早晚回。 

　　○秋日载酒光武庙 

　　美酒良辰邂逅同，赤眉城北汉王宫。百年星斗归天上，万古旌旗在眼中。草木暗随秋气老，河山长为昔人雄。一杯径醉风云地，莫放银盘上海东。 

　　○丙辰九月二十六日挈家游龙泉 

　　风色澄鲜称野情，居僧闻客喜相迎。藤垂石磴云添润，泉漱山根玉有声。庭树老于临济寺，霜林浑是汉家营。明年此日知何处？莫惜题诗记姓名。 

　　○洛阳高少府瀍阳后庵四首 

　　溪上弄明月，风露发新警。心空无一尘，万竹扫清影。 
　　一水随人意，蔬畦复芋沟。风波河洛近，莫放出山流。 
　　韭早春先绿，菘肥秋未黄。殷勤绕畦水，终日为君忙。 
　　地僻境逾静，林疎秋已分。清溪一片月，修竹四山云。 

　　○山居杂诗六首 

　　瘦竹藤斜挂，丛 【一作幽。】 花草乱生。林高风有态，苔滑水无声。 
　　石润云先动，桥平水渐过。野阴添晚重，山意向秋多。 
　　树合秋声满，村荒暮景闲。虹收仍白雨，云动忽青山。 
　　川迥枫林散，山深竹港幽。疏烟沈去鸟，落日送归牛。 
　　涨落沙痕出，堤摧岸口斜。断桥堆聚沫，高树阁浮槎。 
　　鹭影兼秋静，蝉声带晚凉。陂长留积水，川阔尽斜阳。 

　　○梁父吟扇头 【孔明箕踞坐大石上望月，作《梁父吟》。】 

　　盘礴万古心，块石入危坐。青天一明月，孤唱谁与和？ 

　　○辛亥寒食 

　　寒食年年好，今年迥不同。秋千与花影，并在月明中。 

　　○德和墨竹扇头 

　　静里离离新粉，动时细细清香。明月清风自在，红尘白日何妨。 【「嫩香新粉墨离离」，李长吉竹诗。】 

　　○曹得一扇头 

　　机中秦女仙去，月底梅花晚开。只见一枝疏影，不知何处香来。 

　　○论诗三十首 【丁丑岁三乡作。】 

　　汉谣魏什久纷纭，正体无人与细论。谁是诗中疏凿手，暂教泾渭各清浑。 
　　曹刘坐啸虎生风，四海无人角两雄。可惜并州刘越石，不教横槊建安中。 
　　邺下风流在晋多，壮怀犹见缺壶歌。风云若恨张华少，温李新声奈尔何。 【锺嵘评张华诗，恨其儿女情多，风云气少。】 
　　一语天然万古新，豪华落尽见真淳。南窗白日羲皇上，未害渊明是晋人。 【柳子厚，唐之谢灵运。陶渊明，晋之白乐天。】 
　　纵横诗笔见高情，何物能浇磈磊平。老阮不狂谁会得？出门一笑大江横。 
　　心画心声总失真，文章宁复见为人。高情千古《闲居赋》，争信安仁拜路尘。 
　　慷慨歌谣绝不传，穹庐一曲本天然。中州万古英雄气，也到阴山敕勒川。 
　　沈宋横驰翰墨场，风流初不废齐梁。论功若准平吴例，合着黄金铸子昂。 
　　斗靡夸多费览观，陆文犹恨冗于潘。心声只要传心了，布谷澜翻可是难。 【陆芜而潘静，语见《世说》。】 
　　排比铺张特一途，藩篱如此亦区区。少陵自有连城璧，争奈微之识珷玞。 【事见元稹《子美墓志》。】 
　　眼处心生句自神，暗中摸索总非真。画图临出秦川景，亲到长安有几人？ 
　　望帝春心托杜鹃，佳人锦瑟怨华年。诗家总爱西昆好，独恨无人作郑笺。 
　　万古文章有坦途，纵横谁似玉川卢。真书不入今人眼，而辈从教鬼画符。 
　　出处殊涂听所安，山林何得贱衣冠。华歆一掷金随重，大是渠侬被眼谩。 
　　笔底银河落九天，何曾顦顇饭山前。世间东抹西涂手，枉着书生待鲁连。 
　　切切秋虫万古情，灯前山鬼泪纵横。鉴湖春好无人赋，夹岸桃花锦浪生。 
　　切响浮声发巧深，研磨虽苦果何心？浪翁水乐无宫征，自是云山韶濩音。 【水乐次山事，又其《欵乃曲》云：「停桡静听曲中意，好是云山韶濩音。」】 
　　东野穷愁死不休，高天厚地一诗囚。江山万古潮阳笔，合在元龙百尺楼。 
　　万古幽人在涧阿，百年孤愤竟如何？无人说与天随子，春草输赢校几多。 【天随子诗：「无多药草在南荣，合有新苗次第生。稚子不知名品上，恐随春草斗输赢。」】 
　　谢客风容映古今，发源谁似柳州深？朱弦一拂遗音在，却是当年寂寞心。 
　　窘步相仍死不前，唱酬无复见前贤。纵横正有凌云笔，俯仰随人亦可怜。 
　　奇外无奇更出奇，一波纔动万波随。只知诗到苏黄尽，沧海横流却是谁？ 
　　曲学虚荒小说欺，俳谐怒骂岂宜时。今人合笑古人拙，除却雅言都不知。 
　　有情芍药含春泪，无力蔷薇卧晚枝。拈出退之山石句，始知渠是女郎诗。 
　　乱后玄都失故基，看花诗在只堪悲。刘郎也是人间客，枉向春风怨兔葵。 
　　金入洪炉不厌频，精真那计受纤尘。苏门果有忠臣在，肯放坡诗百态新。 
　　百年纔觉古风回，元佑诸人次第来。讳学金陵犹有说，竟将何罪废欧梅？ 
　　古雅难将子美亲，精纯全失义山真。论诗宁下涪翁拜，未作江西社里人。 
　　池塘春草谢家春，万古千秋五字新。传语闭门陈正字，可怜无补费精神。 
　　撼树蚍蜉自觉狂，书生技痒爱论量。老来留得诗千首，却被何人较短长。 

　　○西园 

　　百草千花雨气新，今朝陌上有游尘。皇州春色浓于酒，醉杀西园歌舞人。 

　　○杏花杂诗八首 

　　杏花墙外一枝横，半面宫妆出晓晴。看尽春风不回首，宝儿元自太憨生。 
　　露华浥浥泛晴光，睡足东风倚绿窗。试遣红妆映银烛，湘桃争合伴仙郎。 
　　袅袅纤条映酒船，绿娇红小不胜怜。长年自笑情缘在，犹要春风慰眼前。 
　　暖日园林可散愁，每逢花处尽迟留。青旗知是谁家酒？一片春风出树头。 
　　纷纷红紫不胜稠，争得春光竞出头。却是梨花高一着，随宜梳洗尽风流。 
　　露浥清华粉自添，隔溪遥见玉帘苫。眼看桃李飘零尽，更拣繁枝插帽檐。 
　　楚客离魂不易招，野春平碧水迢迢。垂杨也被多情恼，瘦损春风十万条。 
　　红妆翠盖惜风流，春动香生不自由。莫向芸斋厌闲冷，小诗供作锦缠头。 【韩偓：「咽三清之瑞露，春动七情；咀五色之灵芝，香生九窍。」】 

　　○出京 

　　巫峡归云底处寻？高城渺渺暮烟沈。春风不翦垂杨断，系尽行人北望心。 

　　○惠崇芦雁 

　　寒沙折苇静相依，故国春风早晚归。意外羁栖谁画得？羽毛单薄稻粱微。 

　　○铜雀台瓦砚 

　　爱惜铅华洗又看，画阑桂树雨声寒。千年不作鸳鸯去，唤得书生笑老瞒。 

　　○步虚词三首 【后二首三乡时作。】 

　　阆苑仙人白锦袍，海山宫阙醉蟠桃。三更月底鸾声急，万里风头鹤背高。 
　　万神朝罢出通明。和气欢声满玉京。见说人间有新异，绿章封事谢升平。 
　　琪树明霞碧落宫，歌音袅袅度泠风。人间听得《霓裳》惯，犹恐钧天是梦中。 

　　○风雨停舟图 

　　老木高风作意狂，青山和雨入微茫。画图唤起扁舟梦，一夜江声撼客床。 

　　○杨柳 

　　杨柳青青沟水流，莺儿调舌弄娇柔。桃花记得题诗客，斜倚春风笑不休。 

　　○梁县道中 

　　青山簇簇树重重，人在春云浩荡中。也是杏花无意况，一枝临水卧残红。 

　　○长寿山居元夕 

　　微茫灯火共荒村，黄叶漫山雪拥门。三十九年何限事，只留孤影伴黄昏。 

　　○右司正之家渭川千亩图 

　　官街尘土雾中天，入眼荒寒一洒然。大似终南山下看，北风和雪卷苍烟。 

　　○山居二首 

　　斜阳高树挂晴虹，肃肃微凉雨气中。一道鹭鸶花不断，密香吹满马头风。 
　　诗肠搜苦怯茶瓯，信手拈书却枕头。檐溜滴残山院静，碧花红穗媚凉秋。 

　　○寄女严 

　　鹳崖鱼窟路间关，旬月无由一往还。寒食归宁见邻女，举家回首望西山。 【鹳崖鱼窟，在内乡往卢氏道中。】 

