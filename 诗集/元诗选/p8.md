<!-- { "loadSidebar": true } -->
　　乱石通樵径，重冈拥戍城。山川带淳朴，鸡犬见升平。雨烂沙仍软，秋偏气自清。年年避营马，几向此中行。 【由州入府，避骑兵夺马者，多由此路。】 

　　○聚仙台夜饮 

　　永夜留欢席，高怀远市尘。月凉衣有露，风细酒生鳞。乡社情亲旧，仙台姓字新。殷勤诗卷在，长记坐中人。 

　　○九月晦日王村道中 

　　水涸沙仍湿，霜余草更幽。烟光藏落景，山骨露清秋。坐食知何益，行吟只自愁。随阳见鸿雁，三叹惜淹留。 

　　○十月四日往关南 

　　行路见新月，独行还独谣。劳生尘衮衮，晚色鬓萧萧。野旷无遗穗，林疏有堕樵。回头麦山岭，更觉马蹄遥。 

　　○和仲梁 

　　林影兼秋薄，云阴带晚凉。石潭鱼近藻，沙渚雁留 【一作含。】 霜。笑语无长路，登临岂异乡。一尊堪共醉，惜不是重阳。 

　　○感事 

　　壮事本无取，老谋何所成？人皆传已死，吾亦厌余生。潦倒封侯骨，淹留混俗情。百年堪一笑，辛苦惜虚名。 

　　○同冀文明秀山行 

　　暮景披横幅，山间二老同。云如愁戍苦，雪亦笑诗穷。古木冻欲折，断崖行复通。从今胡谷梦，时到水声中。 

　　○庚子三月十日作 

　　残梦忘书帙，余寒殢酒杯。青铜元懒照，白纻更宽裁。水际时独往，花边知几回。殷勤双语燕，应自谢家来。 

　　○八月并州雁 【三乡时作。】 

　　八月并州雁，清汾照旅群。一声惊晚笛，数点入秋云。灭没楼中见，哀劳枕畔闻。南来还北去，无计得随君。 

　　○甲寅十二月四日出镇阳寄宰鲁伯 

　　滹水晓光动，灞桥诗境同。冲寒骑瘦马，认影识衰翁。长路风声里，孤城雪意中。回头歌笑处，凄绝意何穷。 

　　○乙卯十一月往镇州 

　　村静鸟声乐，山低雁影遥。野阴时滉朗，冷雨只飘萧。涉远心先倦，冲寒酒易消。红尘忘南北，渺渺见长桥。 

　　○同姚公茂徐沟道中联句 

　　路转川涂阔，天低雨气昏。绵山连汉垒，汾水入并门。 【姚。】 来往频鞍马，登临负酒樽。联诗强一笑，凄绝恐销魂。 【元。】 

　　○咏怀 【崧山中作。】 

　　凉叶萧萧散雨声，虚堂淅淅掩霜清。黄华自与西风约，白发先从远客生。吟似候虫秋更苦，梦和寒鹊夜频惊。何时石岭关头路？一望家山眼暂明。 

　　○帝城 【史院夜直作。】 

　　帝城西下望孤云，半废晨昏愧此身。世俗但知从仕乐，书生只合在家贫。悠悠未了三千牍，碌碌翻随十九人。预遣儿书报归日，安排鸡黍约比邻。 

　　○仆射陂醉归即事 

　　多生曾得江湖乐，每见陂塘觉眼明。诗酒共寻前日约，风阴新自夜来晴。春波澹澹沙鸟没，野色荒荒烟树平。醉踏扁舟浩歌起，不须红袖出重城。 【是日招乐府不至。】 

　　○春日 

　　里社春盘巧欲争，裁红晕碧助春情。忽惊此日仍为客，却想当年似隔生。贫里韲盐怜节物，乱来歌吹失欢声。南州剩有还乡伴，戎马何时道路清。 【欧阳詹《春盘赋》，裁红晕碧，巧助春情为韵。】 

　　○横波亭为青口帅赋 

　　孤亭突兀插飞流，气压元龙百尺楼。万里风涛接瀛海，千年豪杰壮山丘。疏星澹月鱼龙夜，老木清霜鸿雁秋。倚剑长歌一杯酒，浮云西北是神州。 

　　○野菊座主闲闲公命作 

　　柴桑人去已千年，细菊班班也自圆。共爱鲜明照秋色，争教狼藉卧疎烟。荒畦断垄新霜后，瘦蝶寒螀晚景前。只恐春丛笑迟暮，题诗端为发幽妍。 

　　○昆阳二首 

　　古木荒烟集暮鸦，高城落日隐悲笳。并州倦客初投迹，楚泽寒梅又过花。满眼旌旗惊世路，闭门风雪羡山家。忘忧只有清尊在，暂为红尘拂鬓华。 
　　去日黄花半未开，南来忽复见寒梅。淹留岁月无余物，料理尘埃有此杯。老马长途良惫矣，白鸥春水亦悠哉！商余说有沧洲趣，早晚乾坤入钓台。 

　　○叶县雨中 【时崧前旱尤甚。】 

　　春旱连延入麦秋，今朝一雨散千忧。龙公有力回枯槁，客子何心叹滞留。多稼即看连楚泽，归云应亦到崧丘。兵尘浩荡乾坤满，未厌明河拂地流。 

　　○颍亭 

　　颍上风烟天地回，颍亭孤赏亦悠哉。春风碧水双鸥静，落日青山万马来胜概销沈几今昔，中年登览足悲哀。远游拟续骚人赋，所惜怱怱无酒杯。 【三、四二句，又见张希孟《会波楼》诗。蹈袭之病，昔人亦不免耶！】 

　　○山中寒食 

　　小雨班班浥曙烟，平林簇簇点晴川。清明寒食连三月，颍水崧山又一年。乐事渐随花共减，归心长与雁相先。平生最有登临兴，百感中来只慨然。 

　　○楚汉战处 【同钦叔赋。】 

　　虎掷龙挐不两存，当年曾此赌乾坤。一时豪杰多 【一作皆。】 行阵，万古山河自壁门。原野犹应厌膏血，风云长遣动心魂。成名竖子知谁谓？拟唤狂生与细论。 

　　○后湾别业 

　　薄云晴日烂烘春，高柳清风便可人。一饱本无华屋念，百年今见老农身。童童翠盖桑初合，滟滟苍波麦已匀。便与溪塘作盟约，不应重遣濯缨尘。 

　　○寄钦用 

　　顦顇京华苜蓿盘，南山归兴夜漫漫。长门有赋人谁买？坐榻无毡客亦寒。虫臂偶然烦造物，麞头何者亦求官。故人东望应相笑，世路羊肠乃尔难。 

　　○内乡县斋书事 

　　吏散公庭夜已分，寸心牢落百忧熏。催科无政堪书考，出粟何人与佐军。饥鼠遶床如欲语，惊乌啼月不堪闻。扁舟未得沧浪去，惭愧舂陵老使君。 【远祖次山《舂陵行》云：「思欲委符节，引竿自刺船。」故子美有「兴含沧浪清」之句。】 

　　○被檄夜赴邓州幕府 

　　幕府文书鸟羽轻，敝裘羸马月三更。未能免俗私自笑，岂不怀归官有程。十里陂塘春鸭闹，一川桑柘晚烟平。此生只合田间老，谁遣春官识姓名。 

　　○除夜 

　　一灯明暗夜如何？梦寐衡门在涧阿。物外烟霞玉华远，花时车马洛阳多。折腰真有陶潜兴，扣角空传宁戚歌。三十七年今日过，可怜出处两蹉跎。 

　　○刘光甫内乡新居 

　　廌冠平日凛秋霜，老去声名只闭藏。父老渐来同保社，儿童久已爱文章。蔬随隙地皆成圃，竹放新梢欲过墙。为向长安旧游道，世间元有北窗凉。 

　　○西斋夜宴 【时为内乡令。】 

　　飘零无物慰天涯，酒伴相逢饮倍加。误谬君当略彭泽，回旋我亦笑长沙。金钗翠亸迎春髻，银烛光摇半夜花。只欠东山游录事，不来坚坐看纷哗。 【叔能、信之、张、杜诸人皆在，而麟之独不至。】 

　　○出山 

　　松门石径静无关，布袜青鞋几往还。少日漫思为世用，中年直欲伴僧闲。尘埃长路仍回首，升斗微官亦强颜。休道西山不留客，数峰如画暮云间。 

　　○石门 

　　两崖悬 【一作横。】 绝倚山垠，草径低迷劣可分。潭影乍从明处见，竹香偏向静中闻。石林万古不知暑，茅屋四邻惟有云。曳杖行歌羡樵叟，此生何计得随君。 

　　○岐阳三首 

　　突骑连营鸟不飞，北风浩浩发阴机。三秦形胜无今古，千里传闻果是非。偃蹇鲸鲵人海涸，分明蛇犬铁山围。穷途老阮无奇策，空望岐阳泪满衣。 
　　百二关河草木横，十年戎马暗秦京。岐阳西望无来信，陇水东流闻哭声。野蔓有情萦战骨，残阳何意照空城。从谁细向苍苍问，争遣蚩尤作五兵。 
　　眈眈九虎护秦关，懦楚孱齐几上看。禹贡土田推陆海，汉家封檄自 【一作尽。】 天山。北风猎猎悲笳发，渭水萧萧战骨寒。三十六峰长剑在，倚天仙掌惜空闲。 

　　○雨后丹凤门登眺 

　　绛阙遥天霁景开，金明高树晚风回。长虹下饮海欲竭，老雁叫云 【一作群。】 秋更哀。劫火有时归变灭，神嵩何计得飞来。穷途自觉无多泪，莫傍残阳望吹台。 

　　○怀秋林别业 

　　茅屋萧萧淅水滨，岂知身属洛阳尘。一家风雪何年尽，二顷田园入梦频。高树有巢鸠笑拙，空墙无穴鼠嫌贫。西南遥望肠堪断，自古虚名只误入。 

　　○壬辰十二月车驾东狩后即事五首 

　　翠被怱怱见执鞭，戴盆郁郁梦瞻天。只知河朔归铜马，又说台城堕纸鸢。血肉正应皇极数，衣冠不及广明年。何时真得携家去，万里秋风一钓船。 
　　惨淡龙蛇日斗争，干戈真欲尽生灵。高原水出山河改，战地风来草木腥。精卫有寃填瀚海，包胥无泪哭秦庭。并州豪杰知 【一作今。】 谁在？莫拟分军下井陉。 
　　郁郁围城度两年，愁肠饥火日相煎。焦头无客知移突，曳足何人与共船。白骨又多兵死鬼，青山元有地行仙。西南三月音书绝，落日孤云望眼穿。 
　　万里荆襄入战尘，汴州门外即荆榛。蛟龙岂是池中物，虮虱空悲地上臣。乔木他年怀故国，野烟何处望行人？秋风不用吹华发，沧海横流要此身。 
　　五云宫阙露盘秋，银汉无声桂树稠。复道渐看连上苑，戈船仍拟下扬州。曲中青冢传新怨，梦里华胥失旧游。去去江南庾开府，凤凰楼畔莫回头。 

　　○癸巳四月二十九日出京 

　　塞外初捐宴赐金，当时南牧已骎骎。只知灞上真儿戏，谁谓神州竟 【一作遂。】 陆沈。华表鹤来应有语，铜盘人去亦何心。兴亡谁识天公意？留着青城阅古今。 【国初取宋，于青城受降。】 

　　○喜李彦深过聊城 

　　围城十月鬼为邻，异县相逢白发新。恨我不如南去雁，羡君独是北归人。言诗匡鼎功名薄，去国虞翻骨相屯。老眼天公只如此，穷途无用说悲辛。 

　　○与张杜饮 

　　故人寥落晓天星，异县相逢觉眼明。世事且休论向日，酒尊聊喜似承平。山公倒载群儿笑，焦遂高谈四座惊。轰醉春风一千日，愁城从此不能兵。 

　　○秋夕 

　　小簟凉多睡思清，一窗风雨送秋声。频年但觉貂裘敝，万古何曾马角生。寄食且依严尹幕，附书谁住邓州城？洗 【一作浇。】 愁欲问东家酒，恨杀寒鸡不肯鸣。 

　　○梦归 

　　顦顇南冠一楚囚，归心江汉日东流。青山历历乡国梦，黄叶萧萧风雨秋。贫里有诗工作祟，乱来无泪可供愁。残年兄弟相逢在，随分齑盐万事休。 

　　○淮右 

　　淮右城池几处存，宋州新事不堪论。辅车谩欲通吴会，突骑谁当捣蓟门。细水浮花归别涧，断云含雨入孤村。空余韩偓伤时泪， 【一作语。】 留与累臣一断魂。 【五六全用韩致光语，即于结联标出，自成一体。遗山诗用前人成语极多，陶杜句尤甚，又未可以此例概之也。】 

