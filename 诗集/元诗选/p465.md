<!-- { "loadSidebar": true } -->
　　秦中幽胜地，乃在终南山。盘石负磊磊，清泉散潺潺。侃侃古君子，亹亹泉石间。图史纷座隅，衡门昼长关。种菊飱落英，袭芳佩秋兰。道腴德充符，怡然有余欢。鸣鹤时一来，似爱孤云闲。孤云不能飞，鸣鹤遂空还。濈濈桃李艳，郁郁松栢寒。羲和驶春晖，岁晏霜露繁。感物有深儆，怀哉邈难攀。 

　　○载酒访王敬仲昆季登楼赋诗得见字 

　　城南有幽人，旬浃不获见。驾言写我忧，况怀青云彦。寒潭照林庐，高楼俯郊甸。偶持一觞酒，相与言笑宴。农亩方委积，庭柯谢纷绚。空山岁年晚，聊以观物变。此日足可惜，携手尽余睠。 

　　○席上答周饶州 

　　美人如修竹，日暮何娟娟。美人如野鹤，所贵非乘轩。远游岂不佳，缁衣为谁贤。相别亦云久，相看已苍然。襟韵尚豪爽，尊俎重留连。追忆平生欢，见赠长者言。铿鍧咸池奏，溔渺渤澥渊。我无英琼瑶，持以赠君筵。为君赋《淇隩》，为君歌芝田。 

　　○寄征士韩从善 

　　风雅诏屈宋，篆隶开锺王。义精太史笔，百世宗潮阳。予生独后时，志欲袭众芳。不践道德圃，游艺徒遑遑。长嗟竟焉如，严驾临康庄。朝驰秦汉郊，暮税邹鲁乡。西州有佳人，鼓琴谐咸章。锵鸣琼瑶佩，绚粲芙蓉裳。揽衣愿从之，远在天一方。习尚或庶几，高节何可望。 

　　○嘉平十日访文伯纯遂偕施克刚胡明初游眺鳌峰道院饮韦炼师方丈王敬叔继至分韵赋得山字 

　　蹇余抱私戚，无以浣苦颜。解组访诗客，息驾依松关。羽流所栖处，稍出阛阓间。丈室俯寒英，芳气云窗闲。烟岫列远郊，石濑鸣清湾。览物得深趣，觞酌聊循环。麻姑逝已久，琴高杳难攀。超摇世氛远，髣髴仙游还。即此悟冲素，何必跻蓬山。 

　　○石镜精舍 

　　时暇陟林阜，聊访尘外迹。禅岩莹灵辉，于兹鉴空寂。看笋出深樾，听泉憩危石。胜践已云屡，谁能惮行役。 

　　○湖南宪幕牡丹 

　　仙人何许来，绛衣翠为裾。朝霞映楼居，瑞日临绮疏。韶容托植物，神奇升丰腴。岂无琼华枝，亦有珊瑚株。国风芍药赠，骚客芙蓉襦。愧尔颜色好，愧尔芳菲殊。谁云风霜地，亦复雨露濡。猗猗绿竹抽，绚绚群芳余。公余文墨暇，嘉宾此 【邪虚】 【虚邪】 。时清景逾胜，不乐将何如？ 

　　○送李廉使西归洛阳 

　　靡靡岁年晚，肃肃霜露霏。君子不遑处，四牡来騑騑。月出方皎皎，我心恒依依。今夕复何夕，山中依【一作仰。】 容辉。惠然有深契，使我心悦夷。北风日已 【一作以。】 凉。行役乃无期。言迈未可留，凄然送将归。永怀金玉音，时得慰 【渴饥】 【饥渴】 。 

　　○赠陕西李廉使古意二首 

　　威凤览德辉，来自丹穴山。孤鹤慕文采，飞从浙江干。凤饮必醴泉，啄食惟琅玕。箫韶奏虞庭，凤仪五云间。朝阳忽西驰，梧竹随凋残。孤鹤黯秋影，雁鹜相与还。长鸣九皋恨，月落天风寒。 
　　娟娟秦关月，偏照崧山云。山云自无心，而能远淄尘。崧云初未闲，下有幽栖人。曀曀风雨交，悠悠去来频。时时宿檐端，姿态如相亲。悲鸣动遥夜，天衢屏游氛。秦关谩修阻，月辉皓无垠。愿言奋西飞，奈此由东邻。 

　　○岳麓书院舍菜礼成 【并引。】 

　　二月初吉菜祀竣事，诗示僚友掾曹及文学诸生。 
　　谁谓衡山高？景行思齐而。谁谓衡麓近？大路莫致之。衡高麓云邈，洙泗不在兹。远臣礼乐光，吉月春阳时。原隰遂咨度，于彼湘之湄。薄言采芹藻，多士乐且仪。酌彼百泉水，憩我驷牡驰。我将布惠泽，我将迪民彝。我将歌《白驹》，爰求硕人遗。爰求硕人遗，空谷夫何为。南山有楩楠，北山有桐椅。谁谓衡山高？衡麓乃所基。 

　　○戏赠李廉访参道 【并引。】 

　　承乏肃政，玄悟真筌，发轫有□，辄依韵奉和。 
　　吾生天地间，形役何时休？六凿不自闲，七情举相仇。岁星如惊飙，鬓毛忽已秋。世路廓悠悠，渠能远行游。谷神所依于，宛在水中洲。羲和既弭节，望舒亦停辀。终贞实干德，坤灵秘奇谋。虚白存夜气，接构焉得留。去来谁与期，驾言仍丹丘。 

　　○题高登封所藏史丞相手帖 

　　登封大夫汉师儒，颍水洗出商山须。袖携尺素照秋碧，何年沧海遗神珠。三台光气五云朵，崧君潮来亦轩渠。龙虎变化风雨散，竹花不实悲鹓鶵。故都乔木今何如？剑履上天不可呼，长歌《缁衣》渺愁余。 

　　○题李伯时九歌图 

　　苍龙驷车载初阳，绿天浮春开八荒。连蜷飞雾俨冠剑，四三神君翼东皇。桂醑盎烈 【一作冽。】 兰肴芳，楹筵巫觋纷披猖。瑶琴袗衣杳何许，两妃倚竹临空江。野烟颦翠九疑远，暮雨洒恨湘波凉。冰夷闇投明月玑，山鬼夜啸猿猱悲。长歌抚节怀楚累，遗音疏越知者稀。筑室赖有佳人期，紫坛荷屋薜荔帷。汀洲聊堪搴杜若，怨公子兮怅忘归。恑毫慅墨含古色，虎头痴绝公麟痴。续骚未成今见画，忽欲轻举起无为，朝来目送秋云飞。 

　　○题见山楼诗卷 

　　营州少年猎城下，楼居主人何为者？爱观陈迹赋如龙，不与鲜卑斗驰马。从教辽东无管宁，沧波政须濯吾缨。楼头无时对山色，笔端有喙能秋声。朝来见画思远策，惭负团茅旧泉石。少姨寄我瑶华音，蓬莱水浅嵩云深。 

　　○题渊明归去 【一作来。】 图 

　　留侯晚节从 【一作游。】 赤松，武侯早岁称卧龙，仇 【一作亡。】 秦复 【一作扶。】 汉身始终。 【一作「声隆隆」。】 渊明初非避俗翁，两侯大节将无同。阳秋甲子法王正，持笔宛有长沙雄。 【一作：「雁秋持书晋甲子，辞锋时露长沙雄。」】 易地灞上祁山功， 【一本无上一句。】 王弘何恨 【一作幸。】 奉吾足，督邮能芥平生胸。归来种豆南山中，斜川只许桃源通。 【一本无上二句。】 门前五柳春蒙蒙，落絮不与江波东。环堵萧然吾未穷，北窗尽有羲皇风。画图不尽千古意，诗成一笑浮云空。 

　　○题子陵钓台 

　　云山苍苍兮烟木稠，石濑潺潺兮江水流。故人兮冕旒，先生兮羊裘。使人皆先生兮谁其伊周？使人不先生兮谁其巢由？ 【一有可字。】 仕止久速兮舍圣人将安 【一作焉。】 求。清风一丝兮岂为名钩，蕉黄荔丹兮香火千秋。岸下几篙兮荣辱之舟，先生一笑兮白云收。 

　　○玩鞭亭 

　　缺壶歌断江声秋，鲸呿汉水皆倒流。新亭未绝楚累泣，琅琊何至桐宫囚。金乌一飞半天赤，梦里妖妖失坚壁。愁云不暇护储胥，掣雷腾空去无迹。神鞭坠玉惊人间，王良解鞚龙媒闲。烟芜惨淡碧波远，跛曳群偷未敢还。平生作计信良苦，纔办枯骸臭资斧。犊车麈尾笑绝缨，亦有清风满千古。乘时剽夺何足云，温郎高义殊可人。坐观万乘此轻举，结舌乃畏黄须嗔。汉家鼓车千里足，秦庭主父徒自辱。垂堂致戒昧前闻，司马家儿那免俗。并州越石定不群，向来莽卓乌有坟。无人说与桓将军，青山白纻君应闻。 

　　○旌德县李氏别业 

　　山灵满意欲留客，玉作鸣泉松作石。半空亭榭为余开，一日云烟尽相识。南风挟秋吹画栏，六月小山生暮寒。野夫平生解高卧，问君试借青琅玕。 

　　○婺源县斋书事 

　　竹树映清晓，坐闻山鸟鸣。瓶花香病骨，檐雨挟诗声。客亦非余子，春无负此生。明朝余问俗，吟罢却须晴。 

　　○书梓山寺经堂 

　　问俗来山郭， 【一作谷。】 携春到隔溪。花香破禅寂，林樾受莺啼。欲和观音偈，聊乘醉墨题。闲云若留客，不肯为余西。 

　　○青华观西轩 

　　琳宇夏天晓，官曹今日闲。深松欲无路，疏竹不遮山。静对黄冠语，时看白鸟还。平生林壑趣，聊复此窗间。 

　　○少林寺赠达禅师 【是日得至面壁庵，观达磨石影。】 

　　古剎东风里，逢僧一解颜。收经出深竹，披衲下空山。未要天花堕，聊看石影闲。何妨病居士，明日到田间。 

　　○茅山作 【并序。】 

　　戊子岁除，复如茅山。己丑春正月朔，举祝厘之典。晓登天市坛，遂偕崇禧主人过积金中峰，留饮松溪方丈，复归远师玉气凝润之室。 
　　海风吹晓上三山，手把韶华满意看。偶向仙家逢岁朔，不知人世有春寒。梅边杖屦香随步，云际楼台玉作阑。万古椒花一杯酒，醉来骑鹤问还丹。 

　　○采薇图 

　　服药求长年，孰与孤竹子。一食西山薇，万古犹不死。 

　　○游茅山五首 【并序。】 

　　闻句曲山旧矣，乃至元戊子春，由宣部行郡溧阳。省俗，其墟距山麓一舍而近，凡隆阜胜川，曰洞天福地，登诸祀秩者，部使者至焉，礼也，予于是有三茅之行。至所谓崇禧观，崇禧主人邹姓，以心远自命。宾余精舍，规构若相第燕室，邃洁藻绚过之。亭翼然水树竹石间，为此山丽玮胜绝。吾二人彷徉相与，不觉日之夕也。远师衣冠褒然，清 【辩】 有奇趣。又多艺能，托意绘素，以几物化出。所画鹤，工致诣极，虽古之善史，略无见踰。而神韵超拔，则又得诸方外者如此。因举觞为疎翁寿。羽流之宇于上峰者曰元符万宁宫，亦曰宗坛。宗坛师许君翼日肃余为神明之观，挥杯倚空，引睇无极，恨昔之隐居者，不获仍丹丘以从余游也。下探华阳洞穴，玉膏泓渟，石发纷绀，涓流赴壑，浮花与俱。过喜客泉，泉方井如，澈鉴如，承以石砥如。广袤丈许，深及寻之半，缭以四庑，固以扃鐍，门阖维谨。垒齐豆萧，于以揭虔，以祇其泉。客至，客也，泉则喜，沸沫湁潗，若跃蚌胎而贯龙髯者，殆不可称数，谓之泉笑；否则否。异哉！余何以见笑。归复憩远师所，留山间者既信宿矣，主人睠客，殊未艾也。予诵乐不可极为解，赋诗为别，序以贻之。 
　　马上微风散薄阴，玉笙吹客过华林。山中宰相杳何许，日暮碧峰鸡犬音。 
　　涧边瑶草洞中花，细水流春带碧沙。昨夜山中 【一作瓢。】 酒初熟，道人不暇读《南华》。 
　　竹杪飞亭枕石泉，松坛香雾散 【一作趁。】 茶烟。鸟声记得夜来雨，鹿梦惊回别有天。 
　　辽天有客访髯龙，好事山人画者侬。笑卷云烟收拾去，长教函丈在 【三】 【上】 峰。 
　　山君满意为山留，故遣清泉笑不休。万斛珠玑三尺玉，要随诗句过宣州。 

　　○题邹尊师松鹤图 

　　翥粉昂丹笔有神，道人无梦到鸡群。何时醉拊苍髯客，唤起茅山万里云。 

　　○岁旦后四日留别宗坛师松溪许君邹君心远五首 

