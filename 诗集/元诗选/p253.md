<!-- { "loadSidebar": true } -->
　　壬辰，寇陷武昌，顺流而下，省郎中普颜伯华谂于众曰：若其直捣真阳，事未可知，傥转而南，无能为矣。吾受国厚恩，发身监学，忝进士先，誓死必报。遣人间道驰书奉百金，归别父母。建议尽撤城外民居，寇始渡江，官军小衄，母弟佛奴死之。公单骑殿小桥，寇不敢逼，众遂翕从奉平章公道同、左丞章伯颜竭志守城。逆党云集，攻围五十有四日，大败而还，散亡略尽，江南遂为天下雄。非公长才赞画，平章左丞听用其言，讵至是耶！朝廷论功，除本道廉访副使，于是公之□愈无穷矣。远近士大夫作为公歌诗颂其美，俟太史氏择焉。公世家山东，希古其字也。邑士刘子真近归自洪，具道本末如此。 
　　近时有客湖上归，能话郎中身许国。朝廷取士数十年，谁谓书生无寸策？江州李侯死可书，郎中百战全洪都。昔年廷对俱第一，鸾凤固与群飞殊。当其练兵首陈义，谓贼南征非所忌。环城撤屋民始疑，事急方知为上计。家书间道驰山东，百金归报寿乃翁。小臣于此誓生死，仰视白日昭其忠。翔风云低吹战血，母弟魂归宝刀折。仓皇劲气吐寸心，立马危桥万夫决。相臣揽辔从天回，将军鞞鼓轰春雷。为公破敌捐万死，顾盼妖贼如山摧。君王□□加褒异，深副当年设科意。碧霄雨露湛恩深，官转霜台弘国器。汉廷寥寥渤海龚，广陵张纲尤罕逢。使君宴坐试深省，谈笑宪府看平戎。 

　　《石初集》多记元末兵兴以来之事，最为详悉。乡先达陈一德序云：江南野史，谁复健笔？而集中隐约散见，皆可为国史补。故录其尤者存之。 

　　○杜鹃行 【哀王孙作也。】 

　　我不暇自哀古帝魂，春来却念今王孙。王孙马蹄去何处？但见黄鹤落日故宇烟尘昏。我昔帝蜀空名存，绝怜王孙玉牒尊。春宫天鹅压酥酪，凝香夕帐貂皮温。紫茸吴姬河西曲，白马怯薛鹰绦扪。居民咫尺甚天上，冠冕臣仆群趋奔。汉川一炬寇飞度，四载寒食如荒村。暴骸泣霜关月老，恨血埋雨江波浑。投鞭七宝委道侧，落花送客惭春恩。劝归我亦久流落，几欲出口声复吞。莫道人生归去好，江南无复吊王孙。 

　　○过玉成砦 

　　玉成三面坚如铁，穿井无泉援兵绝。去年此际万人登，已是如今髑髅骨。刃飞丁壮屠婴孩，妇女分配囊赀财。浪传古昔险堪恃，旷劫竟堕昆明灰。我来似涉羊肠坂，道遇遗黎拭愁眼。故人何处觅游魂？【陈德新主战，剐于永新。骂不绝口而死。】 云树鸦啼寒日晚。 

　　○城关西 

　　鸡鸣海东黄尘起，落日关山气如水。余民髓竭欲无生，月费给军须万计。尚书前时来使臣，近者太守宴将军。割鲜饮醇互来往，白昼走马邀红裙。 【兵部尚书黄昭奉诏远出，按兵抚、建间。其行营经历伍□章，安成医生也。荣遇京师，出黄幕下，自抚抵吉，以督兵为名，招权纳赂，郡守梁水寨都事吴，相与玩寇偷安，酒食征逐无虚日，殆承平时所未有。】 布衣小儒寸心赤，咄咄书空长太息。闾阎无奈覆盆何，帝禁九重方旰食。 

　　○海潮吟 

　　北风翻天送高梢，西江浪起如海潮。千艘平城箭飞雨，城溃曾不烦兵交。冯夷启扉众争赴，万栋烟氛毕方怒。司徒命尽换州营，国公匹马杉关去。溯流西上旌旗红，列城楼橹转盼空。干戈七载徧宇内，朝野狼顾无英雄。悲哉上下交征利，四维不张巧蒙蔽。忧来却忆贾长沙，痛哭当年继流涕。豫章逝水通钱塘，汉川北度趋洛阳。洗日咸池佳气王，闻鸡矫首向扶桑。 

　　○郡城高 

　　郡城高，昔人堕废今人劳。城中居民负土石，城上畚锸卒伍操。去年外壕深地底， 【吴员外、张录事。】 今年内城插天起。 【红巾。】 红旗东接汉阳小，白璧西沉赣江水。 【江参政。】 杵声未改筑者殊，人事往往如传车。荒碑断础悉舆致，仙宫梵宇空无余。欢呼拦街走童孺，明年移家城里住。抱关旧卒鬓如丝，泪堕鸦啼城下树。城坚池浚侔金汤，此地他年为战场。 

　　○喜雪 【并序。】 

　　庚子腊月初旬，雪再作，十九日大雪，至二十一日弥甚，深可数尺，三日乃止。辛丑元日早起，雪塞门。十三日夜半又雪，皆平地尺深，喜而赋之。 
　　残年新春冻不开，大雪五度漫空来。南州病热已十载，造化有此真奇哉！夜闻朔风撼天柱，恍惚万马随奔雷。乾坤正气有先至，密运亭毒兹其媒。云旗乍翻摇若水，涛霜却卷飞龙堆。女娲废炼深缩手，河伯失据俄惊豗。玄冥振辔祝融遁，怒势欲遣昆冈摧。卧龙潜蛟起奔走，舞鹤翔凤争徘徊。瑶池觞罢洒余沥，汉皋相赠投琼瑰。苍山一夕头尽白，贫户得句侵晨推。朱门岂必异衡宇，埋没弱柳余枯梅。我疑真宰偶戏剧，往往玩世如婴孩。故将空色种天上，大巧六出无根荄。要令六合反混沌，宁许万象蒙尘埃。兆丰呈瑞悉余事，邂逅净洗昆明灰。西流壶峤应自反，咫尺清浅移蓬莱。内廷称贺论边事，坐想敕使传宣催。蔡州鹅池久安堵，整顿宇宙须雄才。涓人自昔负高见，远去求马何时回？燕山从尔深一丈，扫地为筑黄金台。 

　　○犬鸡叹 

　　雄鸡奋翼衔怒蛙，蛙被啄取声咿哑。犬来鸡毙蛙竟逸，转步犬惊逢恶蛇。两强相厄须俱殒，过客惊怪频咨嗟。君不见下宫将军轻杵臼，绿珠金谷来孙秀。世间万事每如斯，莫负樽前卯时酒。 

　　○虎堕井 【并序。十二月十三日庚寅。】 

　　神冈距郡十里，虎昼攫人。转身竹篱，陷入眢井，众共殪之。 
　　郭西猛虎势莫当，攫人白昼来神冈。暗中推堕若有物，眢井百尺篱根藏。冻泉收声甃为土，辘轳绠断苔藓苍。眼花误落爪牙废，弃置有待摧强梁。酸风飞沙寒日黄，四郊流血皆战场。乘时吞噬恒妥尾，翼以伥鬼高驼翔。北平将军老且死，泰山哭声哀怨长。岂知凿地古设险，邂逅一蹶由天亡。吁嗟此物肆无忌，妄意流毒窥城墙。千夫骇汗手莫措，造次坎窞侔干将。君不见东门狡兔殪牵犬，西江孽蛟终自戕。贯盈有兆此未悟，来者纷纷投土囊。 

　　○人食人 

　　髑髅夜哭天难补，旷劫生人半为虎。味甘同类日磨牙，肠腹深于北邙土。郊关之外衢路傍，旦暮反接如驱羊。喧呼朶颐择肥胾，快刀一落争取将。凭陵大嚼刳心燎，竞赌兕觥夸饮釂。不知剑吼已相随，后日还贻髑髅笑。阴风腐余犬鼠争，白昼鬼语偕人行。衔寃抱痛连死骨，着地春草无由生。睢阳爱姬忍喋血，长安仇家俊臣舌。摅忠疾恶古或闻，未覩烹炰互吞灭。五云深处藏飞龙，天路艰险何日通。皇心万一悯遗孑，再与六合开鸿蒙。 

　　○埋冤树 【并序。】 

　　郡城西郊官道侧，有树名埋寃。往来必于此少息，因赋托兴，庶几有位者闻而动心焉。 
　　出城十里西南去，行役经过倦休处。崔嵬古干络苍藤，相传此是埋寃树。树名那得呼埋寃，阅人累岁官道边。朝吁械系逮词讼，夕敝鞭朴逋税钱。富豪招权逞滥入，孱弱破家哀孑立。几人饮恨泪彻泉，树不能言天为泣。埋寃得名良可悲，郡中守令知不知？ 

　　○延平龙剑歌 【并序。】 

　　邓克明率江西之党攻延平江州八月，破之日，邓亦大败奔还，失亡甚众。 
　　延平之渊深复深，白日下照苍龙吟。古来此处会灵物，中有未死英雄心。黑风一夕嘘蜃气，坐看海州俱陆沈。咄哉蝮蛇敢流毒，鼓召妖孽纷来侵。老龙掉尾纔一怒，百怪洒血腥淋淋。书生投笔起大叫，稽首再拜皇穹临。龙兮龙兮，尔之潜也已千载，丰城故乡昨失守。宜扣天阍勅牛斗，下取老蛟心血剖。指挥九日付羿弓，驰檄风雷歼巨丑。胡乃坐观浔阳肆，鲸鲵魑魅魍魉群相随，剜肌剔髓四海靡。遂令鱼肠豪曹甘毁折，岐山之凤鸣声绝。忠臣扼腕空白头，赤子拊心眼流血。时哉好从檀溪踊跃起的卢，呼取黄熊赤豹来清都。并与宋帝独驱之长刀，龙门将军天山之三箭。神会大冶飞昆吾，迅扫六合尘模糊。我当远求华阴土，助尔光芒增快覩。问天洗甲挽银河，苏息苍生溥霖雨。 

　　○山村 

　　寥落惊回首，艰危厌久生。野人羞费揖，山石苦留行。坡雨初畦菜，园霜未破橙。小村风物古，暂喜话农耕。 

　　○闵陇吟 

　　陇戍通恒代，河关控鲁齐。日经亡国淡，天入战场低。玉帐千羊酪，青郊万马蹄。悲歌频劝酒，送客去安西。 

　　○寇至 

　　群丑发禾川，中宵羽檄传。才收缘岸戍，已涨近城烟。掠货舟相次，驱人骑独先。儿孙犹九口，两地寸心悬。 
　　《石初集》又载《喜康子至》一首，序云：幼儿淹滞刘氏馆中，夜劫者坏大门而入，急呼宿客父子起，走出遇寇，二客趋东厢影堂，寇追蹑之，父死子伤。吾儿避西厢，匿神龛侧，幸免，死生之异在毫发间。于其来也，且喜且悲。其颔联云：「及今相见日，是汝有生初。」词意切至。他如《风雨重阳》云：「鹰台人化前千载，雁塞书沈外九州岛。」《中秋》云：「天意未知何日定，月华空似昔年来。」《纪事》云：「天地岂忘心憯怛，山河未放影分明。」数语备见乱离之惨。 

　　○杂咏三首 

　　海宇久承平，风尘忽四惊。官僚生间道，黎庶死乘城。壮士天山箭，将军细柳营。寥寥千载事，忧世与谁评？ 
　　颍蔡俄中起，荆襄转盼休。兵符留北府，臣节仗南州。万宇声华劫，千官富贵羞。圣恩覃雨露，未必乏嘉猷。 
　　所至失坚城，宜令鼠辈轻。茫茫谁报国，草草众兴兵。吴楚悬三户，河山隔上京。几时苏北望，飞骑报尘清。 

　　○即事 

　　古驿深春雨，荒城带落晖。鸡豚当道泯，烟火隔江微。所至无完室，相逢尽短衣。干戈乘劫运，暂与圣恩违。 

　　○罗郭 

　　首义罗明远，倾家郭楚金。俊功随日起，遗恨与年深。白日重泉影，青天万古心。如何有位者，翻不计浮沈。 

　　○感遇 

　　病发梳频减，愁根日夜深。世方迷货色，天未厌风尘。臣分谁忧国，君心本爱民。岁寒余劲草，洒血赣江滨。 

　　○寄吴□章卧病客中 

　　乱山岐路雁行斜，篱落酣烟菊自花。我昔郡城行冒雨，君今孤馆卧思家。济时孰是囊中颖，避地除非海上槎。一郡幸存唯二邑，戍楼何日罢吹笳。 

　　○感秋 

　　鬓如疏叶挂林端，带减腰围逐月宽。久病秋深心易怯，多愁夜永梦难安。暗蛩入户输清苦，落月窥窗进薄寒。屈指青春平□□，东风随意马头看。 

　　○九日二首 

　　西风惨淡郡城楼，谁复黄花插满头。访旧愁经墟路晓，登高怕见战场秋。鸣鸾阁在金笳集，戏马台空鸟鼠留。尚欲远寻雷焕友，提携双剑出南州。 
