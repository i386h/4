<!-- { "loadSidebar": true } -->
　　晋卿绘事诚无匹，尺素能参造化功。碧树依微春水阔，苍山缥缈暮云笼。幽深自觉尘氛远，闲澹从教色相空。更喜涪翁遗墨好，草堂何必独称工。 

　　○马和之卷 

　　青峰互合若为群，中有高人卧白云。飒飒松风从涧出，萧萧竹色过桥分。闲来欲觅知音伴，睡起还探颂酒人。一段清幽离尘俗，不禁长笛起前濆。 

　　○子久万里长江图 

　　一峰胸次多傀儡，兴寄江山尺素间。南北横分疑作限，西东倒注未曾还。山围故国人非旧，水遶重城树自闲。尤羡个中时序换，昔年禹玉岂容攀。 

　　○叔明松壑秋云图 

　　万壑潆回磴道长，崇冈交互转苍苍。疏松过雨虚阑净，古木回风曲岸凉。村舍几家门半启，渔梁何处水流香。扁舟凝望云千顷，不觉西林下夕阳。 

　　○题云西画卷 

　　云西老人清且奇，随意点笔自合诗。高尚不趋车辙迹，新图不让虎头痴。溪中有人空伫立，江上征帆归去迟。何处溪歌声欸乃，碧云疏树晚离离。 

　　○方方壶画二首 

　　城市山林孰是非，幽居能与世尘违。函关紫气青牛到，辽海秋风白鹤归。天鼓叩残明月堕，洞箫吹彻彩云飞。谁知寂寞江天外，长使人间望少微。 
　　数载飘蓬事已非，荆关咫尺世情违。寒云时向青山抹，野艇遥从白社归。几处夕阳人共语，一村流水鹭边飞。知君紫府归来后，闲把丹青玩翠微。 

　　○方壶松岩萧寺 

　　方壶终日痼烟霞，写得湖山事事嘉。湖上烟笼梵王宅，山深云覆羽人家。诗翁竚立搜新句，稚子闲来扫落花。几处归帆何处客，一声啼鸟夕阳斜。 

　　○画兰 

　　舶趠风下东吴舟，抔土移入漳泉秋。初疑紫莛攒翠凤，恍如绿绶萦青虬。猗猗九畹易消歇，奕奕百亩多淹留。轩窗相逢与一笑，交结三友成风流。 

　　○林屋山 

　　巍巍林屋古灵踪，东隔鼋头只一重。旱洞晴云阴洞雨，渔家清笛道家钟。绿阴满地三春草，翠盖擎空百尺松。知道西南岩壑里，轻风吹处有潜龙。 

　　○慈里山 

　　慈里山居林屋西，遶山碧磴接丹梯。几时桑柘深深圃，数里葭蒹狭狭溪。晓月禅家钟发早，夕阳樵唱担归齐。亨衢南去平如砥，□□骄骢□□蹄。 

　　○陈贤良隐居 

　　发策名犹在，回头事已非。池塘春草绿，空忆谢公归。 

　　○露竹 

　　晴霏光煜煜，皎日影曈曈。为问东华尘，何如北窗风。 

　　○题画 

　　老枫化为人，老杉化为石。庄周与胡蝶，后来谁复易。 

　　○一叶竹为竹叟禅师作 

　　谁云古多福，三茎四茎曲。一叶砚池秋，清风满淇澳。 

　　○竹谱 

　　初画不自知，忽忘笔在手。庖丁及轮扁，还识此意否？ 

　　○写菜 

　　菜叶阑干长，花开黄金细。直须齩到根，方识澹中味。 

　　○怪石 

　　湖洞露鼋头，日出曝鼋背。龟鼍或傍石，时时觅同类。 

　　○竹下泊舟图 

　　涓涓多近水，拂拂欲 【一作最。】 宜山。吁嗟此君子，何地不容闲。 

　　○画竹十二首 

　　霏霏桃李花，竞向春前开。如何此君子，四时清风来。 
　　亭亭月下阴，挺挺霜中节。寂寂空山深，不改四时叶。 
　　野色入高秋，寒影逝湘 【一作「空影映湖」。】 水。日午思晚 【一作「北窗」。】 凉，清风为谁起。 
　　竹窗思阒寂，铜博香委曲。胸中无用书，写作湘之绿。 
　　径深茅屋陋，树倚夕阳斜。行遍青山路，何丘不可家。 
　　抱节元无心，凌云如有意。置之 【一作「寂寂」。】 空山巾，凛此君子志。 
　　忽见不是画，近听疑有声。落落不对俗，涓涓长自清。 
　　湘妃祠下竹，叶叶着秋声。鸾凤清宵下，吹箫坐月明。 
　　短梢尘不染，密叶影低垂。忽起推篷看，潇湘过雨时。 
　　碧筱挺奇节，空霏散冷露。 【一作：「修篁含细香，微雨湿古树。」】 十年青山 【一作「山中」。】 游，得此幽贞趣。 
　　片片落花心，悠悠飞絮意。清风明月中，此风不可企。 
　　日日行青山，无竹不可留。可怜春风中，桃李多春愁。 

　　○王叔明林泉清话图 

　　落日秋山外，霜林暮霭中。相看无俗处，生事有谁同？ 

　　○董源山阁谈禅图 

　　山阁深沈树影凉，瀑流飞沫溅匡床。多君相对坐终日，话到无生味更长。 

　　○李公麟大阿罗汉图 

　　潇洒龙眠不可呼，彩毫犹喜未模糊。天台五百知何处？还向图中证有无。 

　　○文同风篁萧瑟图 

　　翠羽参差自一丛，湘江清影澹微风。开图忽覩题痕处，羡杀当年笑笑翁。 

　　○荆浩秋山问奇图 

　　霜落林端万壑幽，白云红叶入溪流。朝来尚有寻真至，共向山亭领素秋。 

　　○苏东坡竹 

　　晴梢初放叶可数，新粉纔消露未干。太似美人无俗韵，清风徐洒碧琅玕。 

　　○右丞秋林晚岫 

　　右丞已往六百载，翰藻神工若个同。千嶂远横秋色里，山家遥带暮烟中。 

　　○李昭道秋山无尽图 

　　奇峰倒映青冥立，绝壑高悬白雾开。万里无云见秋末，千林有雨向春回。 

　　○卢鸿嵩山草堂图 

　　卢鸿仙去五百载，一段高风未可攀。忽覩草堂清绝处，分明几案有嵩山。 

　　○马远放鹤图 

　　载鹤轻舟湖上归，重重楼阁锁烟霏。仙家正在幽深处，竹里鸡声半掩扉。 

　　○子久为徐元度卷 

　　木落空山秋气高，一声疏磬出林皋。归帆点点知何处？满目苍烟尚未消。 

　　○王叔明卷 

　　短缣几许容丘壑，郁郁乔林更着山。应识王郎胸次好，未教消得此身闲。 

　　○次云林韵题耕云东轩读易图三首 

　　山堂昨夜起秋风，景物萧条便不同。岂是天公嫌冷淡，故将林木染黄红。 
　　高人相对东轩下，竟日曾无朝市言。几卷图书几竿竹，天香冉冉泛芳尊。 
　　云林点笔染秋山，往道荆关今又还。别去相思无可记，开缄时见墨纤纤。 

　　○赵仲穆东山图 

　　东山为乐奈苍生，望重须知亦累情。蜡屐春来行更好，桃花洞口笑相迎。 

　　○钱舜举海棠鸂鶒 

　　东风三月花如锦，两两文禽戏暖沙。堪叹深闺年少妇，岂无颜色在天涯。 

　　○题墨梅二首 

　　粲粲江南万木妃，别来几度见春归。相逢京洛浑依旧，却恨缁尘染素衣。 
　　玉府仙姝倚澹妆，素衣一夕染玄霜。相逢不讶姿容别，为住王家墨沼傍。 

　　○吴道子秋山放鹤图次赵松雪韵 

　　秋云如练锁千山，楼阁重重水自湲。镇日溪桥无俗侣，杖藜扶鹤是高闲。 

　　○郭忠恕万松仙馆图 

　　参差琳馆碧山 【齐】 【斋】 ，云拥疏松望欲迷。野老忘机自来去，忽惊麋鹿各东西。 

　　○李营丘真迹 

　　万仞苍山百尺楼，西风吹送满林秋。疏钟遥落空亭里，尽属营丘笔底收。 

　　○赵千里秋景 

　　秋光萧瑟满林霜，篱菊英英桂子黄。最是西堂风月好，不妨游衍乐清狂。 

　　○赵伯驹画 

　　璚馆芙蓉罨画山，天香缥缈碧云间。鹤巢松顶藤花落，一任山人指顾闲。 

　　○赵伯骕画 

　　风色凄其上碧山，一朝林木变红颜。幽人为惜深秋色，忘却驱驰古道间。 

　　○周文矩十美图 

　　有女联翩巧样妆，能将歌舞动君王。谁言金屋风光好，雨滴苍筠漏更长。 

　　○赵子昂秋景 

　　远山斜日紫烟霏，一棹鸱夷竟不归。萧瑟秋风虚阁表，诗翁吟罢欲添衣。 

　　○子昂仿顾恺之 

　　隔水山高青隐日，傍溪古树绿藏云。闲翁自有闲游伴，更爱溪鸥闲作群。 

　　○子昂仿张僧繇 

　　雨过秋塘泛曲湍，归人欲渡俯平川。前村遥望炊烟起，更有新篘破晓寒。 

　　○子昂仿陆探微 

　　客子行吟径路幽，一声啄木绿阴稠。芙蓉倒映空江色，危立溪头几点鸥。 

　　○子久春山仙隐 

　　山家处处面芙蓉，一曲溪歌锦浪中。隔岸游人何处去，数声鸡犬夕阳红。 

　　○倪云林画 

　　隐君重价如结绿，萝屋萧然依古木。篮舆不到五侯家，只在山椒与泉曲。 

　　○题画十首 【【录九。】 】 

　　草堂仍着薜萝遮，地僻林深有几家。莫道春风吹不到，门前依旧鸟衔花。 
　　杜红兰若满汀边，烟际平林似辋川。安得宽闲如此地，看山坐老夕阳船。 
　　岩壑春深万绿齐，隔林黄鸟尽情啼。山翁不记灯前语，为约红楼试品题。 
　　灌木苍藤护草堂，流泉汩汩遶渔梁。书声遥送斜阳里，谁道空山白昼长。 
　　清霜摇落满林秋，漠漠寒云天际流。山径无人拥黄叶，野塘有客漾轻舟。 
　　万木凋残众岭寒，诛茅栖息易为安。朝来犹有寻幽者，不畏崎岖磴百盘。 
　　千仞颠厓势欲倾，飞流溅眼雪花明。长风卷入层云去，都作天台暮雨声。 
　　雨歇重林烟树湿，风来虚阁晚窗凉。幽人倚遍阑干久，始识山中兴味长。 
　　忆昔相逢武水头，行行送上木兰舟。遥怜落日蒸溪上，野色风声几许愁？ 

　　○方方壶画 

　　罨画岧峣倚碧空，青娥高髻出瑶宫。微风忽动前溪影，华表盘云舞镜中。 

　　○古涧长松图 

　　长松生风吹不歇，古涧出泉鸣自幽。玉屑饭余移白日，紫芝歌动振高秋。 

　　○悬厓松图 

　　偃蹇支离不耐秋，摇风洒雨几时休。转身便是青山顶，又有悬厓在上头。 

　　○明月湾 

　　月华滟滟水悠悠，圆月沈时曙色浮。自笑驱驰亦如月，东来西去几时休。 

　　○青浮山 

　　孤山七十布西东，水面奇形独不同。几向崚嶒高处望，青螺浮在太湖中。 

　　○画竹七首 

　　解箨初闻粉节香，拂云又见影苍苍。凤凰不至伶伦老，无奈荆榛特地长。 
　　长忆前朝李蓟丘，墨君天下擅风流。百年遗迹留人世，写破湘潭梦里秋。 
　　愁来白发三千丈，戏写清风五百竿。幸有颖奴知此意，时来几上弄清寒。 
　　此君不可一日无，纔着数竿清有余。露叶风梢承砚滴，潇湘一曲在吾庐。 
　　叶叶如闻风如声，尽消尘俗思全清。夜深梦遶湘江曲，二十五弦秋月明。 
　　低垂新绿影离离，倚石临泉一两枝。忆得昔年今日见，凤凰池上雨丝丝。 
　　有竹之地人不俗，而况轩窗对竹开。谁谓墨奴能倒景？一枝独上纸屏来。 

