<!-- { "loadSidebar": true } -->
　　夏末始炎毒，沈忧坐匡床。起行无所之，登高睇遐荒。问昔西风归，飖飖向何方？往还不可期，赖得天道常。圣主御大历，故可稽明堂。粲粲白骆驼，兹晨郊路长。念我伏迁次，江海叶再黄。旅怀抱焦火，思濯寒冰乡。忽来浮苍雨，爽气吹衣裳。稻田已就获，晚种待新秧。微躯亦易持，但愿蒸黎康。 

　　○新雨阶除花药倍茂田里生意怀之欣然情至有述简诸作 

　　久旱埃雾集，闲居寡高情。微雨夜来至，满庭花药生。长年忧里术，退坐若无营。偶携一榼酒，得唤故人倾。念彼甿隶便，劳生在耦耕。荐饥苟不熟，何以供王程。幸天沛时泽，食息日已宁。缮性衡门下，寒饥无足惊。 

　　○苦热怀楚下 

　　苦热不可极，念此西南风。谁云灏气远，乃在庭户中。我家百丈下，井上双梧桐。向夕集归鸟，未秋足鸣蛩。自从别家来，江海信不通。宛宛维桑思，愿从孤征鸿。夜梦白发亲，欢笑携稚童。倚门望子归，未归忧忡忡。东皋无良田，何以待岁丰。盛年将称意，无为学转蓬。 

　　○明月几回满 

　　明月几回满，待君君未归。中庭步芳草，蝴蝶上人衣。谁念同袍者，闲居与愿违。 

　　○苍山感秋 

　　苍山秋意长，池馆静而閟。雨止修竹间，流萤夜深至。皇羲世云远，雅颂日凋弊。举手遏颓波，谁识作者志。鸟啼鲁东门，泗水不染袂。后去三十年，直可肩圣知。机关系风化，词语特细事。月落闭虚帘，坐梦太古帝。扬眉|玉色，尽发养生秘。勿谓仙学 【一作学仙。】 难，此道可立致。 【叶世奇《草木子》云：昔危太朴与德机同晚步，德机得「雨止」二句，喜甚。既而曰：语太幽，殆类鬼作。】 

　　○酬申屠子迪 

　　碧月出海底，挂在青天中。美人如明珠，沧波思无穷。身非千岁蓬，欲逐万里风。愿因纨素衣，托向孤征鸿。 

　　○筠州东都遇雨 

　　高林展夏绿，杲日转城冈。四国金石流，忽见飞雨凉。飘飘西北风，亦复至我傍。我行初涉旬，去意已彷徨。亲交苦滞留，川陆互 【一作讶。】 阻长。远行虽有命，期至讵能忘。宵分睇南星，命仆戒川航。岂无他方愿，且及顾旧乡。旧乡宁非怀，吾生未渠央。 

　　○秋江 

　　秋生洲渚静，露下蒲荷晚。忽忆钓鱼时，人家楚乡远。 

　　○绝句三首 

　　障拥芙蓉竞，灯随榉柳移。繁星临迥野，疏雨过高池。 
　　江上打鱼船，有头那无尾。与卿相见时，不望如鱼水。 
　　乡路西州是，延平那向东。片帆侬会使，祇是怕随风。 

　　○看东亭新笋 

　　问竹何年有？亲曾共岁寒。昨传新笋发，扶杖绕林看。 

　　○蕲州城下晚泊与土人语及西方事平有喜而作 

　　野阔秋无际，天空夕始凉。渔船下浦急，畬火入云长。洲远怀鹦鹉，山危指凤凰。戍人新敛甲，垂老幸时康。 

　　○黄州道中 

　　径转山仍掩，沙移圃自成。蒹葭连水白，杨柳荫门清。无复论余事，真堪了此生。眼中陈仲子，九鼎一豪轻。 

　　○百丈山中夜坐闻谨思将还忆甲寅入南中正此日也十二月二十三日四首 

　　近得雷州信，遥闻弟侄来。江山淹远望，天地保疏材。乡为鱼羹起，今宁马豆猜。残年有心事，未定着 【一作「省定」。】 寒灰。 
　　欲雪翻成雨，何天恰吝情。似缘春在近，故与月争明。谷树行行暝，川云冉冉轻。往年当此夕，孤棹适南征。 
　　斜谷惊风合，空阶坠溜鸣。灯昏时作晕，漏远不传更。但得林间趣，何须谷口名。是谁超物外，不用计浮生。 
　　客行身万里，家在地中分。爵命优臣子，江湖远圣君。夜瞻龙凤气，岁出虎狼群。旧故无消息，低回瘴海云。 

　　○壬戌秋录囚晚行宁州道中追录 

　　晓发高平镇，前旌路未分。小桥烟外过，流水月中闻。虎豹宜多隐，豺狼不可群。居人敌炎暑，报有竹连云。 

　　○引儿湾晚泊 

　　席压波心正，舟移岸脚斜。夕阳明细雾，秋树拥荒葭。问道独如梦，怀京却胜家。客愁不自整，更苦暮啼鸦。 

　　○九日诸生携酒至城东看菊 

　　楚楚临阶菊，重阳特地开。慰人良有意，报汝愧无才。巷杵闻鸡发，邻觞送蟹来。采英吾欲寄，怅望倚江台。 

　　○晚过孔奉常舍下 

　　沧江一万里，书信近如何。向暮客怀薄，及秋乡梦多。故人相慰藉，并舍数经过。但愿长无事，彤庭接佩珂。 

　　○赠别李教授亭赴五羊先往余饶觐省 

　　行色动西风，乡心去住同。诸生五岭外，之子大江东。且羡还家鹤，无愁度海鸿。若逢天上使，书记莫怱怱。 

　　○王继学晚过舍下翌日惠诗两章用韵答贶 【录一。】 

　　平生病太史，浅陋愧曹邦。自足封函谷，聊须垒受降。黄钟知和寡，白璧动成双。天外谁招得，清风满八窗。 

　　○和二章已而征者适至戏用韵为再迭云 

　　久客岁云暮，悠悠念异邦。病因诗暂愈，愁为酒先降。屋隐疏篁半，城依老树双。晨朝有好鸟，命我隔东窗。 

　　○登南城楼 

　　楼倚晴空外，登临延赏心。微风孤雁过，落日万蝉吟。客路侵齐树，乡愁接楚砧。为询宫外筑，流水似哀琴。 

　　○寒食后百丈山夜坐 

　　已新寒食火，更近暮天钟。花片随风减，柴扉带月重。以闲酬宦达，将病抵心慵。本不从耕稼，临江愧老农。 

　　○快阁延望 

　　快阁延江望，清尊息坐弹。风鸡犹戒曙，云雁每辞寒。莫使晨歌废，聊思饱食安。百年会有故，终不愧儒冠。 

　　○题秋山图 

　　我爱秋景好，自缘秋气清。江空石露骨，木落风无声。偶向画中见，犹如云外行。祗疑豺与虎，无地得纵横。 

　　○贵州 

　　离思久不惬，幽情晚旋添。天宜明月独，山与宿云兼。蛩语通支柱，蛛丝映卷帘。若无光霁在，何以破朱炎。 

　　○发横浦之永淳县 

　　急桨开蜃涨，孤尊已夕阳。水光排峡静，洲势背城长。太史才无敌，将军义不忘。感伤今岁月，淹泊愧沧浪。 

　　○题昊生雨吟图还寄清江皮野 

　　江雨四时昏，故人家远村。如何一见面，还又两忘言。老树经鲛泪，空花断雁魂。由来前日画，妙手出吴门。 

　　○东斋秋雨后花药具有生意 

　　田园虽尚远，未肯效凄凉。药就篱成蔓，花因径作行。岂惟延晚趣，自足信年芳。颇敬邻人妇，驱鸡不过墙。 

　　○晚兴 

　　古寺山重掩，平田县对门。鹧鸪藏白昼，蟋蟀破黄昏。贝贾多通市，藷偷每近村。殷勤省风俗，慷慨动心魂。 

　　○晚上南山观烧 

　　渡口向寥阒，夕晖生翠屏。随风初绕电，翳雾忽如星。鸟兽蒸宜遁，柴扉照不扃。闽都春始过，雨洗合重青。 

　　○京下思归 

　　黄落蓟门秋，飘飘在远游。不眠闻戍鼓，多病忆归舟。甘雨从昏过，繁星达曙流。乡逢徐孺子，万口薄南州。 

　　○期出东郊不果却率便河闸桥诣张道人庵寻故旧作 

　　却欲东郊去，还寻北渚来。江翻垂木动，风过杂花回。馗道迷朱毂，虚空见紫台。世氛浑不奈，忆得是蓬莱。 

　　○和李溉之园居杂咏四首 

　　书剑上青霄，乡关雨雪遥。年华侵水竹，客思堕山苗。会想商岩绮，将从郑里桥。文词诚小伎，祗比俗情饶。 
　　岂是幽栖地，飞腾亦未量。城根分鼠壤，池面合鱼梁。名久暄郎署，歌时感女桑。畏卿音调苦，畴复贵相忘。 
　　圃色依帘障，天光切户庭。草生连夜雨，花落徧池星。未遂翔寥廓，真堪托晦冥。逢时须紫燕，得意拂青萍。 
　　丹柰花初结，朱樱子半成。寝兴因物变，筋力与年增。燕拂承尘去，蜂随曳杖行。玉泉几千仞，好在翠如倾。 

　　○种瓠 

　　或言种瓠蔓长，必翦其标乃实。予斋所种，因树为架，蔓缘不已，果多虚花，欲去之，虑伤其凌霄之意。因赋五言，为之解嘲云。 
　　岂是阶庭物，支离亦自奇。已殊凡草蔓，缀得好花枝。带雨宁无实，凌霄必有为。啾啾群鸟雀，从汝踏多时。 

　　○秋后瓠果成一实轮囷可爱余嘉其晚成而不群答赋云 

　　嘉瓠吾所爱，孤高更可人。不虚种植意，终系发生神。有叶诚藏用，无容岂识真。明年应见汝，众子亦轮囷。 

　　○寄李彦谦御史 

　　古燕城下路，柳树落西枝。每到重来处，长怜欲别时。鹘飞平照急，鸥集远烟迟。此去秦州什，应须寄我知。 

　　○卢师东谷怀城中诸友 

　　契阔遽如许，淹留空复情。天遥一鹤上，山合百虫鸣。异俗嗟何适，冥栖得此生。平居二三子，今夜隔重城。 

　　○离席合赋赠南剑教授盛复之之官 

　　首路向朱夏，出关犹到官。麦收风涨暑，梅熟雨留寒。气候随方异，才名自古难。岂容贤若尔，教授老江干。 

　　○遣怀 

　　柳影侵门暗，桃枝亚竹高。年深诗并进，春在酒争豪。吏隐嗟何择，行藏信所遭。斯文如未丧，端合付吾曹。 

　　○赠李提举之官豫章 

　　公孙阁下士，多似鲁诸生。昨者闻高谊，兹行起盛名。文亭南斗近，征旆北风轻。余亦怀乡郡，今犹滞帝城。关河惊半面，雪霰念孤征。芳宴丝簧咽，新诗锦绣成。长途心果怯，令节眼增明。渺渺饥鹰度，嗷嗷旅鹳鸣。露凝秋浦白，云散夕堂清。是物关流动，何阶计合并。会须萦桂楫，相共啜莼羹。徐孺亭前水，因之幸寄声。 

　　○立春日和王翰林 

　　北斗红云上，西城皓雪边。岁华今若此，宦味故依然。节轥荒冬后，寒驱夹日先。楼台通帝极，井落散人烟。登眺临无际，欢娱信有年。客情关外地，农事庾阴田。只有伤弦促，那能效屐穿。几时归栎社，尽日接芳筵。宝鼎升平瑞，金旛淡荡妍。逶迤朱凤集，潇洒白鸥眠。远业嗟何就，高明赖必传。道虽沾世用，意漫逐时迁。顾遇烦频数，欣荣颇倍千。江湖万里兴，烂熳百花前。 

　　○寄福建杜廉访使君 

　　臬府群工表，言官百世公。君王资稷，台阁起黄龚。吴越联闽服，蛮夷偃汉风。九州岛诸道右，一柱众 【一作万。】 流中。虎豹精神肃，豺狼道路通。青冥行劲锐，白日贯精忠。斧绣扬秋隼，泉阿达夜蛩。壶冰元自洁，瘴雨不劳空。贱子嗟何幸，微心誓尽躬。望来方切切，告别匪怱怱。祗为文科重，尤惭祖饯隆。客魂消海鹄，病骨瘦溪虫。谬敢辞王事，私尝泣老翁。发缘思母白，颜每应人红。傥使彝伦薄，其如禄养丰。以兹三径抚，犹获二天蒙。上幕刑虽简，沧洲道未穷。且将心万迭，写入峄阳桐。 

