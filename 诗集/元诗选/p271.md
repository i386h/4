<!-- { "loadSidebar": true } -->
　　仰观北斗转遥天，春在寒炉爆竹边。夜列粉盘循旧俗，晓看罗帕贺新年。烧余葶苈生当路，雪后梅花开满烟。不用鞭灰觅如愿，客囊剩有酒家钱。 

　　○夜宿三塔次陈元朗韵 

　　水落南湖不露沙，又牵舫子到僧家。春浮大斗娟娟酒，寒隔虚棂薄薄纱。半夜塔 【一作檐。】 铃传梵语，一林江月照梅花。坐来诗句生枯吻，指点银瓶索煮茶。 

　　○武岛上梅花 

　　□波荡漾镜中天，璚树春回玉□ 【妍】 。苔雨青青空落月，□云漠漠不成烟。□□□□缑山侣，照影疑逢洛浦仙。王母欲来青鸟下，暗香如水夜如年。 

　　○赵子期尚书于省幕创轩曰小瀛洲题诗要余与明德同赋 

　　凤皇池上神仙宅，五色卿云接帝家。金水暖通蓬岛浪，紫薇香度 【掖】 垣花。中天草木春沾泽，沧海星辰夜挂槎。闻道朝堂清议了，题诗好为护蝉纱。 

　　○寄郑明德 

　　我爱廛居郑有道，屡辞征币卧松云。年来短发笼纱帽，客至新诗写练裙。几上只留《招隐》赋，人前每读《送穷》文。清时已见文名盛，日日高车访隐君。 

　　○游天平题文正公祠 

　　魏公勋业垂前代，百世高风道并隆。立庙东吴见遗像，出师西夏有全功。山回鸟道千盘尽，天入龙门一罅通。赫赫皇 【元】 昭祀典，烝尝亦与武侯同。 

　　○寄杨铁崖 

　　锦衣坊口扬雄宅，饮马□□□水波。风信东来春事早，湖光 【西】 【回】 去夕阳多。馆娃隔水啼莺燕，弟子填门列凤鹅。无那老狂狂更甚，剑箫犹倚小红歌。 

　　○戏答陆静远 

　　秋水蓝桥一尺强，愁闻玉杵捣玄霜。东篱老子乌纱薄，西郭佳人翠袖长。古寺竹深禅榻静，晴窗花落砚池香。西风鹤背三更梦，笑看璚花作醉乡。 

　　○尧文文学过访赋别兼简鹤斋薛真人 【名毅夫。】 二首 

　　草堂五月少人过，门巷春泥奈雨何。满树枇杷莺窃尽，一阶芳草蚁行多。因思诸葛吟《梁父》，却笑苏秦谩揣摩。老我衰年无白发，从今也合号涪皤。 
　　忆昨相过寂寞滨，白头倾盖岂如新。惊回赤壁三更梦，开遍 【一作尽。】 桃花一树 【一作度。】 春。顾我老为思枥马，怜君远作倚 【一作赋。】 楼人。黄公垆畔三株树，留待来时醉挂巾。 

　　○虎丘十咏 

　　千顷云 
　　小吴轩 
　　剑池 
　　试剑石 
　　五台山 
　　生公台 
　　塔影 
　　致爽阁 
　　真娘墓 
　　陆羽井 

　　△千顷云 

　　触石起肤寸，悠然散千顷。我来坐东轩，妙趣心独领。 

　　△小吴轩 

　　雪没群山尽，天垂落日悬。冯虚俯城郭，隐见一丝烟。 

　　△剑池 

　　地坼重渊积，人亡宝剑藏。千年断崖月，何处照龙光。 

　　△试剑石 

　　剑试一痕秋，崖倾水断流。如何百年后，不斩赵高头。 

　　△五台山 

　　海涌如来室，清凉即五台。春风山顶雪，飞度雁门来。 

　　△生公台 

　　生公聚白石，麈拂天花坠。可怜尘中人，不解点头意。 

　　△塔影 

　　塔倚高标立，楼深一窍虚。海风吹幻影，颠倒落方诸。 

　　△致爽阁 

　　高阁对西山，飞岚落几间。开襟致秋爽，心与白云闲。 

　　△真娘墓 

　　何处真娘墓？云埋断石根。夜深风雨急，谁唤海棠魂。 

　　△陆羽井 

　　雪霁春泉碧，苔侵石甃青。如何陆鸿渐，不入品《茶经》。 

　　○题吴性存所藏赵仲穆竹枝双蝶图 

　　阁道春风度，湘帘夜月初。多情双蛱蝶，也解逐羊车。 

　　○赵仲穆临李伯时凤头骢 

　　君王不爱碧衔霞，独爱真龙被紫花。珍重王孙亲貌得，锦巾袱送野人家。 

　　○房山画 

　　渴龙饮海海水宽，铁网下截珊瑚寒。道人醉卧叫寒玉，金粉乱落松花坛。 

　　○补之竹卷 

　　碧眼胡儿叫横玉，落日如盆照茅屋。美人清梦断梅花，却写相思在修竹。 

　　○张仲举待制以京口海上口号见寄瑛以吴下时事答之五首 

　　白昼惊风海上号，水军三万尽乘涛。书生不解参军事，也向船头着战袍。 
　　冉冉长蛇汉水东，嘘成黑雾满虚空。腥风怪雨重阴底，化作黄虬不是龙。 
　　莫辨黄钟瓦缶声，且携斗酒听春莺。河西金盏新翻谱，汉语夷音唱满城。 
　　红绿油牌去复来，长身碧眼更■〈丕页〉顋。口传催办军需事，一日能无一百回。 
　　和籴粮船去若飞，兼春带夏未曾归。用钱赠米该加七，纳户身悬百结衣。 

　　○乙未和孟天暐都司见寄五首 

　　江头日日惜芳时，三月春光两鬓丝。拔剑自歌还自舞，邑人谁识虎头痴。 
　　治安无策济时艰，始信金销壮士颜。怪底飓风翻涨海，浪头一直过狼山。 
　　猎猎东风吹火旗，水军三万尽精肥。一春杀贼知多少，个个身穿溅血衣。 
　　娄上人家不识春，檐头蛛网亦生尘。朱门桃李皆零落，只有东风未嫁人。 
　　闻道君王自早参，每虚前席问江南。何人医手如秦缓，有客能棋似李憨。 

　　○题赵子昂画楚江春晓 

　　东方旭日出曈昽，照见巴江曲似弓。莫遣猿声到巫峡，山头犹有楚王宫。 

　　○往凤阳次虎丘 

　　柳条折尽尚东风，杼柚人家户户空。祇有虎丘山色好，不堪又在客愁中。 

　　○题文湖州竹 

　　湖州昔在湖州日，日日逢人写竹枝。一段枯梢作三折，分明雪后上窗时。 

　　○西湖竹枝词二首 

　　素云缺月挂秋河，听得临风《白苎》歌。湖水西来流不断，海潮东去是风波。 
　　陌上采桑桑叶稀，家中看蚕怕蚕饥。大姑要织回文锦，小姑要织嫁时衣。 【二诗见铁崖《西湖竹枝唱和》，序云：仲瑛才性高旷，尤善小李诗及今乐府。海内文士乐与之交，推为片玉山人云。】 

　　○新安梅和张师夔 

　　宝地生春玉气新，苔烟如雾翠光匀。山僧分得维摩供，三素云中别有春。 

　　○谢静远惠纸 

　　蜀郡金花新着样，剡溪玉板旧齐名。荷君寄我黟川雪，犹带涟漪泻月声。 

　　○谢静远惠蜜梅 

　　江南烟雨未全黄，谁使青酸堕蜜房。妩媚已能知魏证，典刑时复见中郎。 

　　○玉山草堂口占 

　　临池醉吸杯中月，隔屋香传蘂上花。狂煞会稽于外史，秋风吹堕小乌纱。 

　　杨铁崖《玉山记》云：昆隐君顾仲瑛氏，其家世在昆之西界溪之上。既与其仲为东西第，又稍为园池别墅，治屋庐其中。名其前之轩曰「钓月」，中之室曰「芝云」，东曰「可诗斋」，西曰「读书舍」，后累石为山，山前之亭曰「种玉」，登山而憩住者 【曰】 「小蓬莱」，山边之楼曰「小游仙」，最后之堂曰「碧梧翠竹」，又有湖光山色之楼，过浣花之溪，而草堂在焉。所谓「柳塘春渔庄」者。又其东偏之景也。临池之轩曰「金粟影」，此虎头之痴绝者，合而称之则曰「玉山佳处」也。按《名胜集》，尚有书画舫、春晖楼、秋华亭、淡香亭、君子亭、雪巢、春草池、绿波亭、绛雪亭、听雪斋、白云海、来龟轩、拜石坛、寒翠所等处，记中不载。杨循吉《苏谈》云：顾阿瑛在元末为昆山大家，亭馆有三十六处，铁崖《吴咏》云：「三十六桥明月夜，姑苏城里有琼花。」即此谓也。今合记中与《名胜集》所载，止有二十八处，余皆不可考矣。 

　　○玉山佳处以爱汝玉山草堂静分韵得静字 

　　兰风荡丛薄，高宇日色静。林迥泛春声，帘疏散清影。褰裳石萝古，濯缨水花冷。于焉奉华觞，聊以娱昼永。 

　　○次韵永嘉曹新民玉山席上作 

　　诗人得句题茅屋，客子乘流泛小舠。老眼看花起春雾，醉眠听雨响秋涛。《弓盘》舞按银鹅队，《水调》声传金凤槽。与尔共倾千日酒，呼童换却五云袍。 

　　○以炯如流水涵青苹分韵得流字 【附龙门山释良琦元璞序云：去年夏六月廿有八日，余与延陵吴伯恭、云台散吏郯九成访玉山草堂主人，留半月，酣饮赋诗无虚日。当时以为人生欢会之难，未知明年又在何处？慨然为之兴怀。今年五月中澣，复与延陵吴水西、陇西李立放舟溪上，迂疏散逸，其乐又过于前所寓者。及视旧所题诗章，则伯恭在数百里外，云台方进漕掾，日趋大府，以簿书从事。得周旋相与谈笑者，匡庐山人在焉。饮散步月，以「炯如流水涵青苹」分韵赋诗如左。书之于卷，以示今之所寓者如此，而后之所寓者，不知其可必不可必也。时至正庚寅五月十八日，吴龙门山良琦书。】 

　　幽人雅爱玉山好，肯作清酣竟日留。梧竹一庭凉欲雨，池台五月气涵秋。月中独鹤如人立，花外疏萤入幔流。莫笑虎头痴绝甚，题诗直欲拟汤休。 

　　○以冰衡玉壶悬清秋分韵得壶字 【附遂昌郑元佑明德序云：至正十年龙集庚寅秋七月廿有一日，吴僧宣无言访顾仲瑛于玉山，时遂昌郑元佑先在焉。匡庐于立彦成，则仲瑛之客也。款之春晖楼上，行酒对弈，已而觞咏于芝云堂。酒半兴洽，分「冰衡玉壶悬清秋」为韵，相与赋诗，以纪一时邂逅之乐。仲瑛得壶字，诗先成，莒城赵善长作画以代诗。坐客不能成诗者，各罚酒一觥。】 

　　郑玄于鹄本清好，况有名僧似仲殊。濠上鱼肥应受钓，厨中酒熟莫教酤。雨花落座成金粟，秋露凝寒贮玉壶。更向飞楼赌棋槊，香囊留得未全输。 

　　○以丹桂五枝芳分韵得五字 【附匡庐于立彦成序云：七月二十五日，金华王子充过玉山，夜饮芝云堂上，酒酣赋诗，以「丹桂五枝芳」为韵，余得丹字，盖子充，黄太史里人，又其高第门生也，挟所学由京师来就乡试于南省，泝银河、攀月桂且有日，故余诗多归美之。是日约琦元璞、袁子英不至。明日二公来，遂足韵写诗，次第于后。】 

　　南州孟秋月，维日二十五。回风吹层霄，飞云过疏雨。客从金华来，款曲置樽俎。况有匡庐仙，貌古心亦古。襟期事萧散，笑傲忘宾主。哀弦发秦声，修眉善胡舞。秋辉能娱人，夜色满庭户。翛翛风叶鸣，泫泫露花吐。春波杯中月，不照坟上土。缅怀琦龙门，扁舟下南浦。 

　　○以玉山亭馆分题得金粟影 【附晋宁张翥仲举序云：至正十年苍龙庚寅之岁秋仲十九日，余以代祀归至姑苏。顾君仲瑛延于玉山，时郑君明德、李君廷璧、于君彦成、郯君九成、华君伯翔、草堂主人方外友本元、元璞二公。酒半欢甚，即席以玉山亭馆分题者九人。予以过宾，属为小引。未知昔贤梓泽兰亭，如今之会也耶。】 

