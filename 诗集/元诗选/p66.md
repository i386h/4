<!-- { "loadSidebar": true } -->
　　○和周景远见寄 

　　四海多兄弟，交情子独亲。方将寻舴艋，何意画麒麟。簿领淹豪士，江湖着散人。相看俱老大，喜见二毛新。 

　　○大都遇平江龙兴寺僧闲上座话唐綦母潜宿龙兴寺诗因次其韵 

　　闻说龙兴寺，多年未欵扉。风林发松籁，雨砌长苔衣。殿古灯光定，房深磬韵微。秋风动归兴，一锡向空飞。 

　　○送翟伯玉云南省都事 

　　万里云南路，青山落照边。省郎新紫绶，幕府旧红莲。见面嗟吾晚，观文觉子贤。只应清淑气，不受瘴溪烟。 

　　○雨 

　　摵摵众叶响，滋滋生意新。知谁实挥洒，解使尽圆匀。蛛网悬珠络，荷盘泻汞银。喜凉生枕簟，愁润逼衣巾。 

　　○次韵观复表兄见简 

　　载酒无人到，山园昼掩门。泥深妨步屧，雨暗只空村。每忆文园渴，难忘北海尊。何当来就饮，听我抚桐孙。 

　　○送董参政赴召 

　　丹极飞明诏，锋车召老臣。仲舒经术邃，贾谊谠言陈。偃草怀殊俗，安田慰远人。公心如皦日，江国自熙春。散乱堆床帙，萧飕满案尘。诡随吾不忍，高卧理还伸。入奏能回主，当言莫爱身。衮衣瞻望重，丈席侍趋频。铅椠工无益，樵渔意已亲。白鸥波万里，浩荡未能驯。 

　　○投赠刑部尚书不忽木公 

　　冑子何多士，明公特妙年。诗书师法在，簪绂相门传。曳履星辰上，分光日月边。帝心知俊彦，群望属英贤。大木明堂器，朱丝清庙弦。吉人词自寡，君子德为先。断狱阴功厚，优儒礼数偏。我非天下士，人谓地行仙。山好双游屐，溪清一钓船。赋诗时遣兴，好客恨无钱。政尔韦编绝，俄闻束帛戋。风尘驱驿骑，霜雪洒鞍鞯。别妇经春夏，离乡整四千。家书愁展读，旅食困忧煎。郎位蒙超擢，官曹幸接联。屡闻哦鄙句，信或有前缘。知己诚难遇，扪心益自怜。樊中淹泽雉，春晚怨啼鹃。骥病思丰草，鸿冥羡远天。仁言如借便，白首向林泉。 

　　○送夹谷公分省陕西 

　　忆从长杨猎，于时始识公。堂堂九尺干，落落万夫雄。补衮弥缝密，能书点画工。劳谦延士类，岂弟到儿童。黄阁归人望，青云有父风。驱驰常扈从，奏对每留中。暂辍尚书履，荣分陕右弓。秦山依昼锦，燕雪感秋蓬。粉署趋承旧，瀛洲忝窃同。因公动乡思，飞梦过江东。 

　　○题杨司农宅刘伯熙画山水图 

　　移得山川胜，坐来烟雾空。窗中列远岫，堂上见青枫。岩树参差绿，林花掩冉红。鸟飞天路迥，人去野桥通。村晚留迟日，楼高纳快风。琴尊会仙侣，几杖从儿童。疑听孙登啸，将无顾恺同。微茫看不足，潇洒兴难穷。碧瓦开莲宇，丹楼耸竹宫。乱泉鸣石上，孤屿出江中。藉甚丹青誉，益知书画功。烦渠添钓艇，着我一渔翁。 

　　○和姚子敬秋怀五首 

　　铜爵春深汉苑空，邯郸月冷照秦宫。烟花楼阁西风里，锦绣湖山落照中。河水南来非禹迹，冀方北去有唐风。溪城秋色催迟暮，愁对黄云没断鸿。 
　　落日孤城动鼓鼙，愁中画角不胜吹。山川萧瑟秋云净，草木雕伤暮雨悲。多病马卿聊假日，数奇李广不逢时。卷帘白水青山里，隐几无言有所思。 
　　搔首风尘双短鬓，侧身天地一儒冠。中原人物思王猛，江左功名愧 【一作忆。】 谢安。苜蓿秋高戎马健，江湖日短白鸥寒。金尊绿酒无钱共，安得愁中却暂 【一作尽。】 
　　吴宫烟冷水空流，惨淡风云暗九 【一作黯素。】 秋。禾黍故基曾驻辇，芙蓉高阁迥添愁。绣楹锦柱蛟龙泣，金沓瑶阶鹿豕游。宋玉平生最萧索，欲将《九辩》赋离忧。 
　　野旷天高 【一作低。】 木叶疏，水清沙白鸟相呼。胡笳处处军麾满，鬼哭村村汉月孤。新亭举目山河异，故国伤神梦寐俱。黄菊欲开人卧病，可怜三径已荒芜。 【子昂云：作诗用虚字殊不佳，中两联填满方好。殆以此力矫时弊邪。】 

　　○闻捣衣 

　　露下碧梧秋满天，砧声不断思绵绵。北来风俗犹存古，南渡衣冠不及前。苜蓿总肥宛腰褭，琵琶曾泣汉婵娟。人间俯仰成今古， 【一作昔。】 何待他 【一作当。】 年始惘然。 

　　○登飞英塔 

　　梯飙直上几百尺，俯视层空鸟背过。千里湖山秋色净，万家烟火夕阳多。鱼龙衮衮危舟檝，鸿雁冥冥避网罗。谁种山中千树橘，侧身东望洞庭波。 

　　○岳鄂王墓 

　　鄂王墓 【一作坟。】 上草离离，秋日荒凉石兽危。南渡君臣轻社稷，中原父老望旌旗。 【一作麾。】 英雄已死嗟何 【一作何嗟。】 及，天下中分遂不支。莫向西湖歌此曲，水光山色不胜悲。 【陶南村云：岳王墓诗不下数十百篇，其脍炙人口者，莫如赵魏公作。】 

　　○溪上 

　　溪上东 【一作春。】 风吹柳花，溪头春水净无沙。白鸥自信无机事，玄鸟犹知有岁华。锦缆牙樯非昨梦，凤笙龙管是谁家？令人苦忆东陵子，拟问 【一作向。】 田园学种瓜。 

　　○次韵刚父无逸游南山作 

　　绝顶清秋凌翠 【一作紫。】 烟，登临应费酒如川。平生能着几两屐，负郭何须二顷田。初日出云光射地，双溪入湖波接天。升高望远我所爱，青壁有路何当缘。 

　　○次韵信仲晚兴 

　　萧萧残照晚当楼，寒叶疏云乱客愁。岁月蹉跎星北指，乾坤浩荡水东流。古来人物俱黄土，少日心情在一丘。独立无言风满袖，青山相对共悠悠。 

　　○次韵王时观 

　　相思吴越动经年，一见情深重惘然。草木变衰人易老，江湖牢落雁难前。秦山半出青天上，禹穴遥临古道边。欲说旧游浑似梦，何时重上剡溪船？ 

　　○钱唐怀古 

　　东南都会帝王州，三月莺 【一作烟。】 花非旧游。故国金人泣辞汉，当年玉马去朝周。湖山靡靡今犹在，江水悠悠只自流。千古兴亡尽如此，春风麦秀使人愁。 

　　○次韵舜举春日感兴 

　　沙头春日已喧妍，细柳新蒲色共鲜。世事底须求分外，人生何物胜尊前。飞花冉冉催华发，宿草青青失古阡。回首旧欢如梦过，不知今日是何年！ 

　　○纪旧游 

　　二月江南莺乱飞，百 【一作杂。】 花满树柳依依。落红无数迷歌扇，嫩绿多情妒舞衣。金鸭焚香川上暝，画船挝鼓月中归。如今寂寞东风里，把酒无言对夕晖。 

　　○次韵章得一同原父侄游兰泽 

　　绿树闇闇草接天，已愁春尽更闻鹃。落花飞絮都成恨，痛饮狂歌浑欲颠。起舞有人如谢尚，著书无意似伶玄。绣筵宝瑟何时会，割锦缠头不计钱。 

　　○见章得一诗因次其韵二首 

　　水色清涟日色黄，梨花淡白柳花香。即看时节催人事，更觉春愁恼客肠。无酒难供陶令饮，从人皆笑郦生狂。城南风暖游人少，自在晴丝百尺长。 
　　片片 【一作「点点」。】 飞花欲送春，萋萋碧草正 【一作又。】 愁人。黄蜂酿蜜经营急，紫燕衔泥来去频。才似茂陵非晚遇，美如曲逆不长贫。久知求富都无益，但喜论诗若有神。 

　　○奉和帅初雨中见赠二首 

　　阴雨凄凄生夏寒，故人望望惜清欢。停云底事能相阻，后土何时可得干。无事甘为犀首饮，切云聊着屈平冠。闭门客散且高卧，户外泥深没马鞍。 
　　正坐清谈与世违，交情如子定应 【一作依。】 稀。图书跌宕心犹在，裘马清狂意已非。黄鹤未知何日返，饥乌故作傍人飞。溪南流水清如玉，终拟归休理钓矶。 

　　○多景楼 

　　层颠官阁几时修，遶槛长江万古流。白露已寒秋草绿，斜阳虽好暮云稠。平南筹策张华得，治内人才葛亮优。景物未穷登览兴，角声孤起瓮城秋。 

　　○东阳八咏楼 

　　山城秋色净朝晖，极目登临未拟归。羽士曾闻辽鹤语， 【楼在宝婺观，观中老道士能言诸父出处。】 征人又见塞鸿飞。西流二水玻瓈合，南去千峰紫翠围。如此山川良不恶，休文何事不胜衣。 

　　○金陵雨花台遂至故人刘叔亮墓 

　　雨花台上看晴空，万里风烟入望中。人物车书南北混，山川襟带古今同。昆虫 【一作「鱼龙」。】 未蛰霜先陨，凤鸟不鸣江自东。绿发刘伶缘醉死，往寻荒冢酹西风。 

　　○蛾眉亭 

　　天门日涌大江来，牛渚风生万壑哀。青眼故人携酒共，两眉今日为君开。苍崖直下蛟龙吼，白浪横空鹅鹳回。南眺 【一作望。】 青山怀李白，沙头官渡苦相催。 【时与刘伯宣尚书同登。】 

　　○大都红门外海子上即事 

　　白水青林 【一作山。】 引兴多，红裙翠黛 【一作袖。】 奈愁何。底 【一作祗。】 从暮醉兼朝醉，聊复长歌更短歌。轻燕受风迎落絮，老 【一作游。】 鱼吹浪动新荷。余不 【一作杭。】 溪上扁舟好，何日归休理钓蓑？ 

　　○赠周景远田师孟 

　　与子同客帝王州，一日不见如三秋。风高气肃雁声急，天青 【一作晴。】 日暖蛛丝游。篱下黄花为谁好，水边红树令人愁。世间万事可拨遣，日日痛饮醉即休。 

　　○送缪秀才教授真州 

　　髯生别我将安适，言向真州作教官。但使清风生绛帐，何妨朝日照空盘。东园草木因人胜，北固江山隔岸看。才近中年已伤别，可堪南望送归鞍。 

　　○次韵左辖相公 

　　昔年闾里自浮沈，郎省那知遂有今。老去冯唐堪底用，愁来庄叟向谁吟？上林柳色春犹浅，西塞桃花水正深。知己如公居鼎鼐，不应长此泣南音。 

　　○次韵左辖相公奉寄行台中丞徐公 

　　尽日沈迷簿领书，何时重得赋闲居。已无梦想悬金印，岂有文章到石渠。白发故人霜柏在，黄尘游子断蓬如。旧游忆在吴兴日，自采溪毛脍白鱼。 

　　○送吴思可总管汀州 

　　七闽南去路崎岖，五马承恩出帝都。地气喜闻今有雪，民生宁似昔无襦。山城酒美倾鹦鹉，雨馆春深听鹧鸪。他日相思应怅恨，离筵不忍赋骊驹。 

　　○至元庚辰繇集贤出知济南暂还吴兴赋诗书怀二首 

　　五年京国误蒙恩，乍到江南似梦魂。云影时移半山黑，水痕新涨一溪浑。宦途久有曼容志，婚娶终寻尚子言。政为疏慵无补报，非干高尚慕丘园。 
　　多病相如已倦游，思归张翰况逢秋。鲈鱼莼菜俱无恙，鸿雁稻粱非所求。空有丹心依魏阙，又携十口过齐州。闲身却羡沙头鹭，飞去飞来百自由。 

　　○刘端父御史见和初到济南诗次韵答之 

　　少日居多隐遯情，微官犹喜得山城。腹中洞视浑无物，身外何因更有名。忽忆放船苕水去，终朝背郭草堂成。故乡一别三千里，看见池塘草又生。 

