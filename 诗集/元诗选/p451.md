<!-- { "loadSidebar": true } -->
　　烟苍苍，涛茫茫，洞庭遥遥天一方。上有七十二朵之青芙蓉，下有三万六千顷之白银浆，中有美人兮佩服金鸳鸯。游龙车，鸣月珰，直与造化参翱翔。忆昔天风吹我登其堂，饮我以金茎八月之沆瀣，食我以昆丘五色之琳琅。换尔精髓，涤尔肝肠，洒然心地常清凉。非独可以眇四极轻八荒，抑且可以老万古凋三光。久不见兮空慨慷，久不见兮空慨慷！ 

　　○赵李倪三居士建凌霄会求赠 

　　双径在吴浙，实为山之雄。天目如屏拥其北，钱塘似练纡其东。重峦迭巘不知几千万，但见五峰秀色崷崒摩青空。下有跋陀神龙窟，上有覩史夜摩宫。晴云暖霭生岩松，朝开暮合无终穷。祖师据此鞭麟凤，森罗万象明真宗。纳须弥兮于芥子，卷法界兮于针锋。本源自性有常分，宁须妙用求神通。俨如鹿园与鹫岭，紫金光聚人天中。说法至今犹未散，天华似雨飘空蒙。 

　　○送方上人西蜀省亲 

　　道本绝方所，随缘触处真。家乡元不远，父子即非亲。径藓粘轻策，江华拂净巾。东吴与西蜀，曾不间纤尘。 

　　○寄晦机和尚 

　　流落似孤蓬，君西我在东。二三千里外，一十五年中。老去头毛白，寒来树叶红。所期盘石上，松月夜禅同。 

　　○山居二首 

　　山木交柯莎满庭，马蹄且不污岩扃。篝灯对雪坐吟偈，拥裓绕泉行课经。睡少每知茶有验，病多常怪药无灵。金园一岁一牢落，谁似孤松长自青。 
　　小榻新营岩瀑西，白云无路草萋萋。月明扃户野猿啸，日晏拥衾山鸟啼。积世诗书空简蠹，累朝坟墓半鉏犂。邯郸枕畔一炊黍，堪笑古今人自迷。 

　　○题飞鸣宿食雁图 

　　年去年来无定 【一作「年复」。一作「又一」。】 年，中郎何处有书传。 【一作「帛书曾达茂陵前」。】 影横 【一作连。】 蓟北月连 【一作横。】 塞，声断衡阳 【一作「江南」。】 霜满天。雨暗荻 【一作芦。】 花愁晚 【一作夜。】 渚，露香菰米落 【一作下。】 秋田。平生千里与 【一作复。】 万里。尘世网罗空自缠。 【一作县。此诗亦见萨天锡集。赵子昂家居，有以《飞鸣宿食四雁图》求跋者，时词客满座，而端叟老禅亦与焉。子昂属客赋诗，端公援笔立成，合座叹异。作天锡诗，误也。】 

　　○北固山 

　　三面鲸涛连碧天，金汤形势尚依然。山花黯黯人吹笛，江柳青青客上船。马带淮云东入浙，雁拖湘水北归燕。武侯一去孙刘死，原野几人耕墓田。 

　　○题水月猿图 

　　水中明月轮，可翫不可觅。狝猴徒自狂，触破寒潭碧。 

　　○山房自述 

　　故园归路隔天涯，绝顶闲房且寄家。翻罢贝多山月上，一棚花影漾袈裟。 

　　○雪樵 

　　珠霰飘飘柴在肩，且谋烧火过残年。庭前此际无人立，炉内凭谁续断烟。 

　　○次韵答林首座 

　　一房闲寄长松下，残喘谁留如病何。为报南山旧玄侣，幻华光景已无多。 

　　○寄东屿和尚 

　　相别于今八载余，君匡徒众我闲居。白云流水乾坤外，终不相亲枉寄书。 

　　○维故人别墅 

　　门径无尘有绿苔，东风落日旧曾来。白头道者今何在，一树樱桃花自 【一作正。】 开。 

　　○栽松 

　　钝镢横肩雪未消，不辞艰步上岧峣。等闲种得灵根活，会看春风长绿条。 

　　○静轩 

　　六户虚凝湛不摇，从教尘世自喧嚣。阶前尽日无人到，只有闲云伴寂寥。 

　　○海翁 

　　穷尽波澜绝一沤，余生甘自老扁舟。四溟高卧月如昼，闲把渔蓑枕白头。 

　　○拟寒山子诗二首 

　　人生在世有何事，日用但教心坦平。纵是金珠充屋栋，到头难免北邙行。 
　　天上日没月又出，山中叶落花还开。黄泉只见有人去，不见一人曾得回。 

　　○题罗汉图 

　　诸谛空来世所无，神通百变绝名模。不知何处留踪迹，却被人传作画图。 

　　○题牧牛图 

　　谁家荒疃连平原，何处孤村带乔木。官田耕尽牛正闲，且对东风弄横玉。 

　　◆古鼎禅师祖铭（古鼎外集） 

　　祖铭，字古鼎，奉花应氏子。年十八，从金峨横山锡公学出世法，二十五得度。竺西坦公主天童，使掌书记，后徧参诸尊宿，闻元叟在灵隐，往谒焉。言下豁然开悟，元统元年，始自径山出住昌国之隆教，迁普陀，复迁中天竺。至正七年，还主径山，锡号慧性文敏宏学普济禅师。十七年，退居妙明庵。十九年书偈而逝，有《四会语录》暨外集若干卷，古鼎洞彻玄微，踔厉纵横，袁伯长、胡汲仲、黄晋卿、虞伯生、欧阳原功皆称慕之。原功赠诗，有「上人能举龙文鼎，坐断凌霄第一关」之句。初在中竺时，有童子仇姓者，从师荷包笠。夜宿苏之承天寺，见空中有一宝鼎。左右翼卫皆天神，曰：「天帝以此鼎还赐径山。」诘旦以事质其僧，曰：「此必古鼎师还迁径山也。」俄而径山命下，闻者异之。 

　　径山五峰 
　　南屏雨中 
　　次韵免原怀径山 
　　题熨襁图 
　　宿径山娑罗林二首 
　　二灵山 

　　○径山五峰 

　　堆珠峰 
　　大人峰 
　　鹏抟峰 
　　宴坐峰 
　　朝阳峰 

　　△堆珠峰 

　　天势下凌霄，坐使万壑趋。元气结峦岫，献此大宝珠。翊殿护释梵，鼓钟殷人区。 

　　△大人峰 

　　五髻生云雨，镇踞何舂容。具此大人相，题为大人峰。伟哉天地间，万象同扩充。 

　　△鹏抟峰 

　　峰势来大鹏，鼓此垂天翼。培风本无待，适兹造化力。何须问天池，在在六月息。 

　　△宴坐峰 

　　杉松太古色，不别春与冬。道人此宴坐，一念万劫融。不特座灯王，等了诸法空。 

　　△朝阳峰 

　　二仪开幽漠，日月临下土。万物丽高明，此峰正当午。堂堂大圣人，两眼空寰宇。 

　　山中五峰，传之久矣。然指者不一，今各赋一诗，庶来者不待问而知也。至正庚寅七月，径山释铭书。 

　　○南屏雨中 

　　五月雨声连六月，南屏云气拥柴扉。林峦有穴山精出，岩谷无人石燕飞。诗句偶从行处得，家乡多在梦中归。晓来杖策湖头去，春水溶溶没钓矶。 

　　○次韵免原怀径山 

　　苍苍乔木五峰齐，十载江湖忆旧栖。丘壑芝兰香雾上，金银楼阁彩云低。秋风怅望辽天鹘，夜雨悲凉冢上鸡。但得闲身各安健，会寻石壁洒新题。 

　　○题熨襁图 

　　练光帖帖雪光开，倩得邻姑熨未裁。郎在征途儿在眼，十分寒向意中来。 

　　○宿径山娑罗林二首 

　　高斋宿层峦，无眠振衣起。历历夜方悄，婉婉情自美。浓露灌桂花，清香袭庭几。林旷鸣籁隐，空净停云徙。万事坐若遗，静极到天理。举目注秋江，凉月薄如水。 
　　闲宵散积抱，澹然得心妙。蛩冷暗响流，灯静寒光掉。星河累明灭，崖溜落渊奥。林风来朋朋，吹我形影吊。浩歌弄明月，高楼入清照。 

　　○二灵山 

　　为爱山灵与水灵，一庵高占白云层。风光只在阑干外，半属渔樵半属僧。 

　　◆栯堂禅师益（栯堂山居诗） 

　　益字栯堂，温州人。大慧杲四世法嗣，得法于净慈隐公。住庆元奉化岳林寺，世传《山居诗》一编，蘗庵黄僧游广陵，得于东隐精舍。为元时旧刻。如「春暖鹿眠三径草，夜寒雁叫一天霜。」「椶鞋踏冻石梯滑，松帚扫霜山径阴。」「相韩卿赵裈中虱，霸楚王吴槛内猿。」「灌蔬月下担寒浪，移石云边接断桥。」「一火烧畬春采蕨，半蓑披雨晓鉏园。」「黄狖林中偷果去，翠禽篱下引雏飞。」格律在皎然、无本之间，当不徒赏其山居高致已也。 

　　山居四十首 
　　题径山 

　　○山居四十首 【录十二】 

　　乱流尽处卜幽栖，独树为桥过小溪。春雨桃开忆刘阮，晚山薇长梦夷齐。寻僧因到石梁北，待月忽思天柱西。借问昔贤成底事，十年骑马听朝鸡。 
　　白云影里呵呵笑，地老天荒更不疑。樵径有霜寻药冷，石窗无月了经迟。青羝夜雪怜苏武，黄犬西风叹李斯。千古青编在天下，留芳遗臭更由谁。 
　　自知疏拙不可变，深入寒云千万层。夜火晴收枫坞叶，午茶寒煮石池冰。青林有雀安知鹄，碧海非鹍不化鹏。从此世人寻不到，乱山无路石棱棱。 
　　自是不闲闲便得，矜功负气总徒劳。乾坤不换蜩双翼，泰华何殊牛一毛。揭石出潭秋水怒，卷茆落地晚风号。满头白发干时政，谩说商山四皓高。 
　　乱山迭碧几重重，残日晴霞半映红。事有废兴秦失鹿，物无得丧楚亡弓。虚名终日雪填井，幻景百年绳系风。转忆天台松树下，倚看瀑布石桥东。 
　　异草灵苗世莫栽，萝龛禅起独徘徊。岳僧近写《茶经》去，海客遥寻药坞来。晓洞云腥龙孕子，夜天月冷兔怀胎。事殊世异真风远，汉武开池见劫灰。 
　　千年明镜忽生尘，逐妄迷真岂有因。海上刻舟求剑客，市中当昼攫金人。万牛难挽清风转，两曜偏催白发新。此事知音古来少，碧天无际地无垠。 
　　溪隔红尘树锁烟，寒蒲终日自安然。黄河定是有清日，曲木其如无直年。道在玄珠澄赤水，德亡神剑跃深渊。从来不结东林社，屋外开池自种莲。 
　　铁载能浮羽楫沈，败非成是迹休寻。漫言解返秦庭璧，须信难藏郿坞金。甜到尽时忘蜜味，酸从回处见梅心。青山若个不堪住，独买沃州支遁林。 
　　荒径攲斜挂籊蓬，半箩红粟倩溪舂。山中有客见真虎，世上何人识假龙。秋竹走箯穿断石，老藤行蔓上枯松。晚风断送云归去，谁打原西寺里钟。 
　　百年三万六千日，一似尘飞窗隙间。铜雀已成身早没，玉门未到梦先还。斩蛟胆壮浑忘水，逐鹿心狂岂见山。独许白云最深处，老松枯石伴身闲。 
　　即今休去便休去，何事却求身后名。世乱孙吴谋略展，才高屈贾是非生。沟中断木千年限，海上浮槎万里情。谁识枯禅凉夜月，松根一片石床平。 

　　○题径山 【见《径山志》。】 

　　攀萝扪石上崔嵬，为访名师特到来。碧眼望穿红日际，青鞋蹋破白云堆。松涛振壑鸣天籁，瀑布舂岩动地雷。好境自然尘世别，何须海上觅蓬莱。 

　　◆梦观道人大圭（梦观集） 

