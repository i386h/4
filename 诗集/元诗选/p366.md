<!-- { "loadSidebar": true } -->
　　峡中钟磬十八寺，山腹茅茨三两家。雨后乱溪清似发，霜前病叶赤于花。悬厓万仞涂猩血，怪石千株插犬牙。牢绊芒鞋行一月，出山慎勿向人夸。 

　　○入雁荡山 【此诗《雁山志》作吴学礼。】 

　　兴国年间路始开，前朝碑墨半苍苔。雁横宕月知秋到，僧踏湫云看瀑来。一岭未教灵运识，万松谁道了翁栽。此山曾共秋风约，说与山猿不用猜。 

　　○牡丹 

　　富贵风流拔等伦，百花低首拜芳尘。画栏绣幄围红玉，云锦霞裳蹋翠裀。天上有香能盖世，国中无色可为邻。名花也自难培植，合废天公万斛春。 

　　○松风阁 

　　谡谡长松作人语，开门出听又千回。海潮欲上寒江动，瓦屋微鸣小雨来。不用吹笙随燕婉，如聆广乐上蓬莱。往年曾向三茅听，饷我丹砂满玉杯。 

　　○送人游天台 

　　此去兰亭修褉后，平明驱马试征衣。海边山尽天无尽，花底春归人未归。一浦潮生鱼入市，千山月上鹤投扉。追游二十年前路，孤负东风赋《式微》。 

　　○冬日见桂花 

　　北风吹倒碧琅玕，金粟栖枝露未干。翠气遥连仙掌晓，天香微堕玉壶寒。明蟾照影临丹阙，青女销香着画栏。可是天翁露消息，小春先得一枝看。 

　　○访王君济 

　　好溪沙渚更停桡，来访仙人王子乔。稚子候门如有喜，故人索酒不须招。门含古树春先到，帘映青山雪未消。老子红颜如昔日，只添白发不相饶。 

　　○寄同别峰 

　　雨洒高城柳散丝，扁舟长忆送君时。前时书去惟凭客，今日诗成欲语谁？修竹娟娟当石净，归云故故入山迟。平生不解求人识，惭愧黄金铸子期。 

　　○棋 

　　国手功名满世间，几多奇思上眉端。人心险处千机变，局面危时一着安。陈入乌江迷项羽，势穷赤壁走曹瞒。近来黑白无分晓，输与樵翁冷眼看。 

　　○七月十四夜宿东县明日登山上亭 

　　海上归来访旧游，草堂开宴醉新秋。金花木落鱼初鲙，玉液香浮酒旋篘。展席凉风依绿树，振衣斜日濯清流。五年不见孙郎面，一笑相看总白头。 

　　○送友人金陵漕运 

　　金陵从古帝王州，漕运君今事胜游。丹凤有台春树老，乌衣无国夕阳收。潮声挟雨翻蛟室，山气浮云结蜃楼。白发高堂日相待，早回兰桡莫淹留。 

　　○读陶隐居九锡文录呈赵虚一真士 

　　独鹤能空鸡鹜群，仙阶还许世人闻。题诗未倚李太白，学道愿从茅长君。白鹿随车绕山木，丹砂出鼎染溪云。先生少留亦不恶，共读华阳九锡文。 

　　○过山寺 

　　隔溪茅屋半开扉，缘护晴林昼打围。野鹿饮泉山影动，幽禽出树岸花飞。百年往事回头换，一路斜阳送客归。要识上方何处是？钟声隐隐隔烟霏。 

　　○雨后村行二首 

　　雨过沙头落涨痕，满林红叶自纷纷。水平路面高低见，风约溪声断续闻。老屋无桥横独木，沧洲欲雁起寒云。残芦头顶花如雪，莫是吟人鬓上分。 
　　泽国秋深景物非，西风猎猎又吹衣。路行落日离人去，山破寒烟独鸟飞。潮信到滩推月上，邻家停火候船归。村醪香软鲈鱼美，自笑吟边貌不肥。 

　　○苦竹村 

　　篮舆轧轧路高低，苦竹村南古岘西。草舍爨茆留客饭，麦田焚棘断人蹊。花梢春意关禽语，石磴霜痕印虎蹄。心自爱闲身尚役，好山何处是真栖？ 

　　○十里 

　　官河十里数家庄，石埠门前系野航。梅月逢庚江雨歇，稻花迎午水风凉。桥横自界村南北，堠断难知里短长。倦矣野塘行瘦马，云山杳杳复苍苍。 

　　○秋晚别业偶成 

　　平原渺渺路西东，豆叶纔黄柿半红。獭下江潭塘水涸，鼠归墙屋野田空。烧烟不断经秋旱，草露无多彻夜风。行过小桥人住处，短篱清晓护畦菘。 

　　○为学古澹藏主题安庆金君美秀野次潘仲举韵 

　　户外黄尘满地流，亭边山色转幽幽。牛无令斗残吾竹，客与俱来上某丘。池上小风花树午，夜深疏雨橘林秋。老翁独乐宁非计，正使先生忆钓游。 

　　○送菜藏主 

　　日日秦淮送客船，江中八月雨如烟。道逢鸿雁东南去，眼见蟾蜍四五圆。美酒相看不成醉，黄花别后为谁妍。貉裘已弊秋风起，我正思归种石田。 

　　○用群字韵寄伯雨尊师 

　　使轺草草索离群，南北东西不更闻。别去廿年如梦寐，山头一日忽逢君。蓬莱阁里呼明月，抚掌东边洗白云。诗律老苍无可说，祇须出酒觅论文。 

　　○商山四皓图 

　　帝忧母主重废嫡，人料子房宜与谋。盟诅不虞高后劫，卑辞翻为建成筹。腹心已去悲歌起，羽翼虽成女祸留。俱堕术中曾不寤，先生轻出后人羞。 

　　○次伯雨韵 

　　佳士望见知耐久，俗子定交心已疏。中林有客赋《招隐》，后日何人问《遂初》？达官不入祢衡刺，逸史会给陈农车。我见弥明太玩世，自言不解人间书。 

　　○次仲举韵送亭上人 

　　垂垂笠子上吴船， 【一作「夜闻石鼎车声苦」。】 去过 【一作「梦绕」。】 扬澜浪蹴天。狂客还寻破虱录，清童解识 【一作答。】 野狐禅。江来全蜀如衣带，云破中原见岳莲。唯有天边 【一作「恨杀秦淮」。】 旧时月，还随老子发残年。 【一作「向人离别照年年」。】 

　　○次王彦谦韵 

　　升州逆旅竟何物？安识人间有子房。东野英年空说剑，临邛当日亦求凰。鱼生春水桃初雨，雉没高原草欲香。寄语归来双燕子，乌衣巷口又斜阳。 

　　○送姚子章庆元帅府掾 

　　东方幕府才华盛，值世承平息虎貔。陈琳何烦工草檄，退之莫倚爱题诗。海静蛟龙怕钟鼓，天清蛮蜑识旌旗。前日元戎为饮酒，深衣宽博锦绅垂。 

　　○饮濡须守子衡君宅 

　　客子东来向西楚，河流兀兀舞轻舠。雪消巢县青山出，雨后焦湖春水高。赖有使君持玉节，未须故旧问绨袍。眼中贺监文章伯，又使时人见凤毛。 

　　○十六日弛儋庐州城西长安寺 

　　庐州夜宿长安寺，紞紞城头鼓正严。独立春风犹问马，爱看明月自钩帘。从人劝酒拈浮蚁，有客哦诗拟撒盐。幸得梅花照残夜，未妨长啸倚东檐。 

　　○送坚上人还云门次顾仲瑛韵 

　　送客去游梁楚间，桃花开半含花斑。幽兰白雪令人瘦，凤凰麒麟何日还。江作蛇行过全楚，天将云去见三山。借问石城在何处？不缘离别损朱颜。 

　　○次韵王彦强见怀 

　　美人住在云门西，望到每朝乌欲栖。近报彩舟来候我，寄将锦字是亲题。荷花日落江相映，芳草春深路转迷。更怜把烛裁诗夜，还梦城南旧主啼。 

　　○赋得越山越水 【一作《越上》。又作《鉴湖》。】 

　　贺家湖上又 【一作「里见」。】 秋风，放翁宅前东复 【一作「湖水」。】 东。两行云树忽远近，十里荷花能白红。游人濯足银河上，越女梳头青镜中。我欲张帆上南斗，扶桑碧海与天通。 

　　○送刘好古归武昌 

　　游子结束向何处？城中雪花几尺围。去家万里多梦见，辞亲十年今始归。道士吹箫赤壁下，行人泊舟黄鹤矶。我亦张帆拂南斗，卧看明月去如飞。 

　　○用马中丞韵送志能贺冬之京师 

　　停酒更唱车遥遥，官船打鼓回春潮。凤曹合引金闺彦，骢马尚随方盖轺。五日乐成黄道正，万年觞进紫宸朝。清班陪谒三云殿，仙伯神官手屡招。 

　　○梅魄 

　　处士孤魂不可招，夜深疑与雪俱消。香流东阁风吹树，梦过西湖月满桥。隔岁冰霜哀契阔，空山玉雪想孤标。萧萧翠袖令人瘦，莫遣尊中一片飘。 

　　○越乡次旧韵 

　　兴来不买剡溪船，匹马冲寒款着鞭。遶驿水声残雪夜，半桥山影夕阳天。雁横云宕犹千里，春入梅花又一年。唤仆更寻前处宿，有诗还和旧时篇。 

　　○白沙早程 

　　听得邻鸡便问程，前涂犹有客先登。官河半落长桥月，僧塔疏明昨夜灯。古渡潮生鸥浸梦，野田风急浪归塍。雁山喜入新诗眼，踏破秋云最上层。 

　　○乐成 

　　万叶萧萧独厌听，长江日脚未全晴。豆遗晨垄芽齐白，稻尽秋田孕更青。偶向前村逢断岸，欲寻古寺傍山行。嫩寒日暮添萧索，无那新来禁酒亭。 

　　○辛亥玉川问归 

　　松菊当年手自栽，故山招我赋归来。石桥冲晓霜蹄滑，梅路偷晴雪眼开。家在梦中犹未到，春于腊底已先回。关河风景依然在，千古兴亡付一杯。 

　　○丙子泛舟登奥 

　　鸡埘豚穽半榛荆，村北村南感易生。雨过雪消连日冻，潮平水歇下塘声。鸦啼古树寒烟湿，人谒荒祠小艇横。一段乡情浑漠漠，隔江斜日暗孤城。 

　　○次晚春韵 

　　燕幕沉沉春昼永，闲敲棋子小阑东。拍天涨绿连朝雨，满地残红昨夜风。草际梦回诗有债，柳边寒薄絮无功。韶光暗换年年事，莫遣闲愁着鬓中。 

　　○东林废寺 

　　白社寥寥度岁华，客来犹记话分茶。桥横山郭前溪路，树隔厨烟何处家？官马放归门径草，野僧移去石泉花。荒原相接多邻冢，祭扫人还噪暮鸦。 

　　○送朵儿只国王之辽东 

　　奕世名王策骏功，建分茅土镇辽东。玉符金印传孙子，铁券丹书誓始终。沧海断霞连虎帐，黑河飞雪暗琱弓。莫忘圣武艰难日，四杰从容陟降同。 

　　○和宋学士晚出丽正门 

　　暮光霞彩炫金题，绛阙高居雉堞低。上相楼台连御苑，中郎车骑过沙堤。皁鵰孤捩凌云翮，紫雁双翻蹀雪蹄。回首上林凉月夜，蕊珠多是凤凰栖。 

　　○送陈杏林赴潮州医学教授 

　　三千驿路上滩船，九品医官半百年。药市得钱添月俸，杏林收谷当公田。北书渐觉江鸿远，南食初尝海鳄鲜。不用越巫驱瘴疠，家家传取卫生篇。 

　　○宿魏仲远宅 

　　每忆君家好兄弟，轻舟远出践深期。春风吹雨曹娥渡，夕照满山虞舜祠。即问寒暄如梦寐，各言加饭慰相思。重来应记呼灯处，夏盖山前月上迟。 

　　○郊礼庆成 

　　郊丘亲祀自吾皇，夙驾銮舆建太常。冕服并行周典礼，乐歌不数汉文章。清台夜奏灵光紫，温室朝迎瑞日黄。今代侍臣多马郑，明时应许议明堂。 

　　○送阁学士赴上都 

　　从官万骑拥銮舆，东阁词臣载宝书。雨过草肥金络马，月明山转紫驼车。龙庭日近瀛洲路，滦水天高玉帝居。明日仙凡便相隔，少年寮吏谩踌躇。 

