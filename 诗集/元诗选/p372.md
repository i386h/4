<!-- { "loadSidebar": true } -->
　　桃源 【一作花。】 流水似天台，彷佛三生到此来。玉杵玄霜无处觅，金堂玉 【一作秘。】 室为谁开？沧洲一夜生芳草，阴洞千年长绿苔。何必诳人秦甲子，渔人祇见两三回。 

　　○岳宫登瀛桥 

　　迭石为桥跨两涯，只如平地入烟霞。银河夜掷仙人杖，碧海秋横奉使槎。浴水先迎三岛日，隔阑遥见十洲花。月中时有箫声过，多是山头圣母家。 

　　○题山居图 

　　石子坡头松两株，水光岚气护幽居。山翁被酒爱骑马，溪友放船来捕鱼。秋色自随黄叶老，野怀常共白云舒。何时卜筑如图画，竹下开轩更读书。 

　　○瑞雪为刘芝田赋 

　　风卷寒溪漾碧沙，晓林惊见玉横斜。人间风日不到处，天上神仙解种花。九地暖回龙有穴，三山云静鹤无家。泛舟来觅芝田叟，留作山阴胜事夸。 

　　○寄谢方方壶写寄遥山古木 

　　鬼谷阴阴苔藓斑，只除猿鹤伴高闲。丹光或在藤萝外，剑气常留水竹间。每读内篇消永日，还将生纸写遥山。衰翁可是无仙骨，不得相从共往还。 

　　○送孙从义宪史贡部 

　　贡名书到拆封开，正尔诸曹议选才。侍史合中帘影动，尚书天上履声来。阶墀伏谒人皆喜，符牒铺张手自裁。不有雄声惊画省，可无清论达乌台。 

　　○送余廷心翰林应奉 

　　枫叶萧萧江已秋，吴船三日住扬州。靛花深染青绫被，云叶新裁紫绮裘。征驿马嘶风满树，别筵人散月当楼。明年春雁将书去，人在蓬瀛第几洲。 

　　○画鱼 

　　生平踪迹侣鱼鰕，浦月山风满客槎。曾向春盘登北鲔，更从丙穴荐南嘉。赏花钓得留诗友，折柳穿来觅酒家。万里江湖清梦远，于今空对画中夸。 

　　○寄谢察院高德进宪史寄来杨友直书居竹轩三大字 

　　三字封来墨未干，堂轩舒展对琅玕。高人不待笼鹅换，好客多从载酒看。月夜有怀通白下，秋潮无信寄长干。清台翠柏应千丈，静想风霜卷地寒。 

　　○送李唐臣调山南宪幕 

　　潮落寒汀水欲冰，酌君何惜酒如渑。人怜狗监知司马，我喜龙门识李膺。爽气九秋横楚泽，先声一日到江陵。君行自厉青云志，赤鷃终惭九万鹏。 

　　○夜泊青蒲村 

　　黄叶飘飖秋满天，数家茅屋更翛然。村中老人不识字，溪上小儿能驾船。荠菜登盘甘似蜜，芦花纫被暖如棉。此中长得无宵警，春雨扶犂学种田。 

　　○题李氏藏拙斋 

　　李君抱朴深居处，曲几匡床事事幽。三穴有谋怜狡兔，一巢无计笑痴鸠。白云生满溪前面，黄叶飞来屋上头。应是此中藏大巧，凤楼十二要添 【一作重。】 修。 

　　○春日游上方寺因过别业 

　　今日雨晴山亦佳，散行聊复写幽怀。田翁入郭买春酒，野衲下堂留午斋。老去任添新白发，平生能着几青鞋。醉中天地堪 【一作为。】 衾枕，却笑刘伶死便埋。 

　　○怀方壶高士 

　　尘湖山下足烟霞，羡尔方壶道士家。雨后于龙耕绿野，日中呼犬试丹砂。琼林一路芝如草，碧涧千年竹有花。正欲相陪此深隐，半盂分我饭胡麻。 

　　○夏日过万蓬庵 

　　爱汝东庵暑气薄，解衣盘礴坐莓苔。一林绿竹尽可数，五月白莲犹未开。捉麈谈禅知独往，买鱼沽酒待重来。沧江日落山更好，且放轻舟缓缓回。 

　　○送人归金坛 

　　沧洲三日北风作，海客冥冥吹去舟。游子思亲白云舍，主人赠尔青貂裘。沙头明月为谁好？夜半寒潮生客愁。我亦轻装待明发，挂帆挝鼓上扬州。 

　　○感时伤事寄张仲举博士 【一作徐寇未平，感时伤事，寄张仲举。】 

　　边报纷纷日转频，彭城犹未息风尘。中原白骨多新鬼，浮世黄金少故人。阮籍一生唯纵酒，季鹰今日定思莼。河东玉叟应相忆，落日悲笳泪满巾。 

　　○题上海天妃宫因见王元吉壁间所题诗次韵伤今感昔情见乎辞 

　　何年立庙对沧溟，合殿蒙蒙紫雾冥。香暗水仙毛发古，剑留山鬼髑髅腥。寝楼下瞰扶桑日，饷道遥连析木星。圣代祝厘频遣使，徽音不日下宫庭。 

　　○次李希颜述怀韵 

　　八月边声草木寒，愁来短发不胜冠。诸公莫诮王夷甫，我辈终惭管幼安。酒券如山空好客，田毛何日再输官。兰陵沟上松无恙，还有孤猿夜夜看。 

　　○登狼山醉题僧壁 

　　白狼山头僧卓庵，我蹑飞屐穷幽探。麻姑又见海清 【一作深。】 浅，女娲不补天东南。危枝如龙固矫矫，怪石似虎犹耽耽。兴来提 【一作捉。】 笔写狂语，此身只合栖云龛。 

　　○题朱伯礼西村草堂 

　　爱汝西村之草堂，嚣尘不到堂中央。夕阳欲下山更好，大火未流夜已凉。二屦也能来户外，小舟即 【一作刚。】 遣系篱傍。岂无百榼扬州酒，与子同吃 【一作醉。】 歌《沧浪》。 

　　○次俞绍堂见赠诗韵 

　　幽居地僻人稀到，闭户长歌复短歌。红树也知秋老矣，青山不到客如何。茫茫天地凉风急，渺渺江湖夜雨多。淮泗数州消息断，只除征雁度关河。 

　　○笠泽同倪云林王伯纯饭散过大姚江舟中赋此 

　　大姚江头风乍稀，小陆宅前人独归。霜枫红于大药染，沙鸟白似孤云飞。持螯把酒一生足，食蛤踞龟千劫非。雪滩水落独无恙，肯借老夫为钓矶。 

　　○送夏君美宪史出使回浙 

　　三入军中只布衣，至今颜面带霜威。中原定乱刘琨老，南粤称臣陆贾归。走也暮年空感慨，使乎今日有光辉。乾坤始觉王纲正，夜夜星台拱太微。 

　　○次曹新民感时伤事韵三首 

　　岁晚霜风裂弊裘，剑歌谈麈一生休。牵萝不补山中屋，挂席将归海上洲。月夜拂弦弹白雪，春朝携酒看丹丘。风流谁似曹公子，华发不知人世愁。 
　　北伧老作江南客，抚卷令人百感生。天下纷纷何日定，胸中磊磊有时平。沧江日映旌旗影，紫塞风悲鼓角声。今日封侯总年少，老来豪气谩峥嵘。 
　　客来为说淮南事，白骨如山草不生。翻覆几回云雨手，登临无限古今情。长街竟日人烟绝，小市通宵鬼火明。欲省先茔归未得，悬河老泪若为倾。 

　　○王仲沔佥事隐居上虞之东山闻航海北山作此以寄 

　　鉴湖春水暖生波，几个归船载酒过。掩鼻东山将不免，伤心南浦竟如何。纷纷白发交情在，耿耿丹心老泪多。安得相从天上去，玉堂清夜听鸣珂。 

　　○韩致用梦鹤 

　　畴昔相过赤壁矶，神交遗思尚依依。应从五色云中过，还遶三株树上飞。月色满庭空夜帐，露华如雨湿秋衣。蓬莱山下花无数，迟子吹箫作伴归。 

　　○送智惠隐住水月禅院 

　　放船直到栖禅处，万顷湖心一径开。绿树鸟惊风落果，碧潭龙去水生苔。西岩尊宿传灯在，东海高僧杖锡来。今夜月明清似水，太空无地着纤埃。 

　　○宁境寺涵碧轩 

　　老衲筑轩湖上头，半间曾借数宵留。窗迎紫翠千峰月，帘卷玻瓈万顷秋。别浦暝时迷远树，沧洲明处见飞鸥。定回坐待波澜静，一点珠光夜不收。 

　　○寄崔宗文 

　　白发无家七十翁，一枝竹节尚 【一作「筇枝谩指在」。】 西东。不因避地来吴下，正爱看山入剡中。台阁故人书信少，江湖狂客酒船空。老怀无限平生意，清话何时一夕同。 

　　○送吴志学通州帅府副元帅 

　　五马狼山最上峰，青天白日见英雄。防边肯发屯田计，富国兼收煮海功。烽火连营平野北，楼船酾酒大江东。干戈八载天应厌，笑挽扶桑早挂弓。 

　　○三月十五陪乌本初同佥李希颜祭余廷心大参于断厓因赋是诗以约明年再祭云 

　　七年苦战守孤城，食尽无人发救兵。诸将赴河同日死，万家嚎地几人生。中台星拆天应泣，大节堂空鬼亦惊。国难未平公已往，临风西望泪纵横。 

　　○寄蔡彦文掾史 

　　凤凰池上神仙吏，却是中郎几叶孙。幕下岂无奇计出，床头犹有异书存。防秋列寨山如戟，蒸土为城铁作门。何限民间可忧事，老怀那得与君论。 

　　○和南宗上人高韵就呈可庭山主 

　　老去喜逢方外友，一庵潇洒阖闾城。野猿挂树窥行道，山鸟当窗候出生。空界可能容我醉，新诗一复见君情。维摩示疾今朝起，拭目街头看太平。 

　　○送陈性之昆山从事 

　　只将从事写前衔，省檄封来自拆缄。六案更须劳彩笔，一官犹未换青衫。风生海市朝持酒，日落江城暮卸骖。我未识君空怅望，恍如烟水隔仙凡。 

　　○题石林茅屋 

　　春林深深石如笋，我屋正在林之西。结茅不放风雨入，种树乃与冈峦齐。天寒白鹤向人语，日暮野鸟来上啼。浣花老人不可作，何处客至同幽栖。 

　　○题王维贤所藏盛子昭画双松系舟图 

　　云门寺前风物幽，布袜青鞋吾昔游。葫芦盛酒待明月，舴艋载琴当上流。长松并立几千尺，狂客一别三十秋。何当挂席过湖去，东望草堂姑少留。 

　　○送郜彦清浙西宪史时高德普同日应辟西江故诗中及之 

　　西浙西江同应辟，此时此会记清欢。两贤共起诸侯幕，十载谁先御史冠。野寺听蝉秋冉冉，津亭维马雨珊珊。清时事业须公等，老我山中拭目看。 

　　○宿鹤沙张氏草堂 

　　草堂借我作行窝，杖屦频烦太史过。满地白云清昼永，隔溪黄鸟绿阴多。银瓶自泻中山酒，铁笛谁翻小海歌。今日逢君须尽醉，西家亭馆奈愁何。 

　　○题杨仲德照磨自汴梁归话中原荆棘蔽野人烟断绝闻复山东感而赋此 

　　故人归报朔方兵，已下山东七十城。日月未教乌兔死，风云方使虎龙争。入关谩尔窥周鼎，背水今谁立汉旌？北望中原五千里，黄河之水几时清。 

　　○重游虎丘寺 

　　海涌峰头行径微，芒屦欲趁孤云飞。风高木客作人语，月出天王骑虎归。杰阁重楼递隐见，寒泉古木相因依。荒丘王气岂消歇，干将莫邪千载稀。 

　　○寄题松江青龙瞿睿夫通波草阁 

　　五月通波草阁寒，绿阴长日此凭阑。山如碧凤参差出，江作青龙左右蟠。榄子烧香云母火，樱桃行酒水精盘。老夫亦有鹅溪绢，也欲相从看写兰。 

　　○题何德深溪南小隐 

　　宰相官之不受招，碧梧林巷自逍遥。溪头二月花先发，洞里千年雪未消。朝士过门时载酒，仙人飞佩夜吹箫。社图谁写耆英会？还肯中间着老樵。 

　　○寒食日松江有怀广陵 

　　老来也 【一作偏。】 欲惜年华，春正浓时不在家。江上苦遭寒食雨，梦中犹见广陵花。书藏旧箧应无恙，酒忆新楼不用赊。日暮荒城闻鬼泣，东风吹恨 【一作浪。】 满天涯。 

