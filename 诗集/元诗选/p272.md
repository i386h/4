<!-- { "loadSidebar": true } -->
　　飞轩下瞰芙蓉渚，槛外幽花月中吐。天风寂寂吹古香，清露泠泠湿秋圃。云梯万丈手可攀，居然梦落清虚府。庭中捣药玉兔愁，树下乘鸾素娥舞。琼楼玉殿千娉婷，中有瘿仙淡眉宇。问我西湖旧风月，何似东华软尘土。寒光倒落影娥池，的皪明珠承翠羽。但见山河影动摇，独有清辉照今古。觉来作诗思茫然，金粟霏霏下如雨。 

　　○以夜阑更秉烛相对如梦寐分韵得梦字 【附弋阳山樵李缵序云：至正十一年冬十月廿三日，玉山隐君宴其客王德辅、胡伯明、袁子英、李缵。酒酣，忽郯云台、陆良贵泛舸而来，隐君复呼酒尽欢，匡庐先生以「夜阑更秉烛，相对如梦寐」分韵赋诗，时坐客止八人，遂虚二韵。夫人生百年，忧患之秋多，燕乐之日少，而况友朋南北东西，迄无定居，则今日之簪盍，夫岂偶然哉！弋阳山樵李缵谨叙。】 

　　凉风振林木，恻恻初寒动。肃客桃花源，张筵鸣玉洞。落日照金樽，飞雪栖画栋。谈玄味妙理，谑笑杂微讽。取琴雪巢弹，共听金石弄。嘉会固难并，聚散恍春梦。明发大江舟，天阔孤鸿送。 

　　○钓月轩分题 【并序。】 

　　至正十年七月初五日，琦龙门过玉山，留数日，将泛兰陵之舟而未果。十二日起文高先生雨中见过，复留周旋。是日饮酒钓月轩中，秋暑乍退，雨止复作，龙门琦以「旧雨不来今雨来」分题，余得旧字。 
　　秋暑困人如中酒，凉雨凄风忽相逗。阶下决明花正鲜，池上芙蕖香欲瘦。山人欲归不得归，西夏郎官却相候。当轩不复问寒温，群口夸诗如健斗。秋娘起拂红绡袖，素壁看题今已旧。旧雨不来今雨来，故交那在新交右。坐听飞溜落虚檐，似与冰弦声合奏。清欢聊欲纪文字，长席还当陈俎豆。人生有酒不为乐，何异飞蚊聚昏昼。玉山醉倒嵇叔夜，紫芝光浮元德秀。君今此行良不苟，请君一觞为君寿。风帘官烛暗秋屏，归期已在黄昏后。 

　　○芝云堂以风林纤月落分韵得纤字 【附于彦成序云：至正十年七月六日，吴水西、琦龙门偕陇西李云山，乘潮下娄江，过界溪，诗来道问讯。玉山主人命骑追还草堂，晚酌芝云，露气已下，微月在林树间，酒半快甚，欲赋咏纪兴，以「风林纤月落」分韵拈题，惟李云山狂歌清啸，不能成章，罚三大觥逃去。是日诗成者三人。】 

　　空堂清饮夜厌厌，坐久情深酒屡添。龙气当天河鼓湿，翠痕浮树月钩纤。梧桐叶落鸣金井，络纬声多近绣帘。我欲分题纪良集，诗成还慰老夫潜。 

　　○至正十年秋七月十有三日起文高先生自姑苏泛舟携酒殽过玉山会饮芝云堂上座客于匡山琦龙门相与谈诗亹亹不绝酒半龙门分蓝田日暖玉生烟为韵余探得蓝字坐无长幼能诗者咸赋焉 

　　高堂政在玉山南，竹色梧阴积翠岚。秀结紫芝云作盖，光生珠树玉如蓝。每劳飞鸟花间使，时有翔鸾月下骖。客至酒尊聊剧饮，僧来麈尾听清谈。行杯长待纤歌发，分韵还将险字探。佛印固知元九九，文殊何必说三三。莫忘石上三生约，且尽山中十日酣。当槛荷开香屡度，隔床花落雨同毵。鹿门何处真成隐，鸡舌他年自可含。送别江亭 【一作头。】 折杨柳，西风应愧雪盈簪。 

　　○余与杨君铁崖别两年矣庚寅嘉平之朔君自淞泖过余溪上适永嘉曹新民自武林至相与饮酒芝云堂明日铁崖将赴任曹君亦有茂异之举同往武林信欢会之甚难而分携之独易安可不痛饮尽兴以洗此愦愦之怀因以对酒当歌为韵赋诗如左于匡庐属瑛序数语为识 

　　江空暮云合，岁晚雪霰多。佳人美无度，严装径相过。夜宴芝云馆，明发玉山阿。繁声落虚溜，急袖翻回波。客有子曹子，调笑春风歌。歌终易离别，别去愁蹉跎。相思梅花发，不饮当如何。 

　　○是日秦淮海泛舟过绰湖向夕未归余与桂天香坐芝云堂以伫之堂阴枇杷始华烂炯如雪乃移桃笙树底据盘石相与奕棋遂胜其紫丝囊而罢于是小蟠桃执文犀起贺金缕衣轧凤头琴余亦擘古阮嗺酒甚欢而天香郁郁有潸然之态俄而淮海归且示以舟中所咏余用韵并纪其事云 

　　玉子冈头秋杳冥，石床摘阮素琴停。枇杷花开如雪白，杨柳叶落带烟青。每闻投壶笑玉女，不堪鼓瑟怨湘灵。酒阑秉烛坐深夜，细雨小寒生翠屏。 

　　○可诗斋以客从远方来遗我双鲤鱼平声字分韵得方字 【附汝阳袁华子英序云：至正乙未秋九月，平江等处水军都万户纳麟哈剌公拜江淛行省参知政事。奉旨统兵常、镇，时宁海所正千户顾元臣在行间，越明年二月，宁海君由无锡道太湖入杭，维时姑苏檇李之壤，杳如吴越，音问不相知者二载。今年春二月，宁海君以功升水军都府副都万户，奉省檄道天台杭海而归，时秋闰九月也。玉山嘉子之归，乃置酒会友朋于可诗斋，宁海君彩衣金符，照耀左右，奉觞行酒，侃侃愉愉。呜呼！父子之亲，君臣之义，鲜有能两全者，今宁海君能摅诚致义，升秩三品，居重庆之下，奉温凊之养，可谓上不负圣天子，下不负所学矣。座客皆能赋者，遂以「客从远方来，遗我双鲤鱼」以平声循次分韵。予得从字，敬序其端。玉山翁名瑛，字仲瑛，余则汝阳袁华，今年为至正十七年云尔。】 

　　海上风帆似马狂，归来仍喜佩银章。三年报国存忠直，一旦见亲全义方。祖逖誓江期复晋，董徽仗节乐还乡。圣恩已见金鸡放，醉饮宁辞累十觞。 

　　○海虞山人缪叔正扁舟相过以慰别后之思余谓兵后朋旧星散得一顷相见旷如隔世遂邀汝阳袁子英天平范君本彭城钱好学荣城赵善长扶风马孟昭聚首可诗斋内诸公亦乐就饮或携肴或挈果共成真率之会由是皆尽欢饮酒酣各赋诗以纪走笔而就兴有未尽者复能酬倡以乐永夜余以诗先成叔正俾余叙数语于篇首缅思烽火隔江近在百里今夕之会诚不易得况后会无期乎吴宫花草娄江风月今皆走麋鹿于瓦砾场矣独吾草堂宛在溪上余虽祝发尚能与诸公觞咏其下共忘此身于干戈之世岂非梦游于已公之茅屋乎善长秉笔作图于卷余索孟昭楷书以识时丙申岁己亥月乙亥日斋之主人顾瑛序而复赋诗曰  

　　木叶纷纷乱打窗，凄风凄雨暗空江。世间甲子今为晋，户里庚申不到庞。此膝岂因儿辈屈，壮心宁受酒杯降。与君相见头俱白，莫惜清谈对夜釭。 

　　○和缪叔正韵 

　　白云开处见山棱，我欲跻攀力未胜。岁晚不为干禄士，前身应是小乘僧。竹林载酒邀山简，草阁裁诗愧薛能。结习未除闲未尽，焚香且对佛前灯。 

　　○和柑字韵 

　　一饮宁辞十日酣，浊醪到手味偏甘。新诗谩赋宫槐陌，好事争传海岳庵。霜后两螯看紫蟹，樽前一味出黄柑。料应堂北梅花树，今岁开时只向南。 

　　○和马孟昭韵 

　　凄风何处起，击柝报严更。共此可怜夜，相看太瘦生。灯挑檐雨落，茶煮石泉鸣。犹有弥明叟，联诗慰逸 【一作「最薄」。】 情。 

　　○呈缪叔正 

　　百里扁舟能作客，入门款语似无依。阿翁九月新成服，老父三冬未见归。江上黑风兼雨至，树头红叶带霜飞。伤心我亦如君切，有子天涯未授衣。 

　　○碧梧翠竹堂以暗水流花径春星带草堂分韵得星字 【附延陵吴克恭寅夫序云：己丑之岁六月徂暑，余问津桃源，溯流玉山之下，玉山主人馆余以草堂芝云之间，日饮无不佳适。有客自郡城至者，移于碧梧翠竹之阴。盖堂构之清美，玉山之最佳处也。集者会稽外史于立、吴龙门僧琦、疡医刘起、吴郡张云画史从序。后至之客，则聊城高晋、吴兴郯韶、玉山主人及其子衡，暨余凡十人。以杜甫氏「暗水流花径，春星带草堂」之韵分阄，各咏言纪实。不能诗者，罚酒二兕觥，罚者二人，明日，其一人逸去，虽败乃公事，亦兰亭之遗意也。从序以画事免诗而为图。时炎雨既霁，凉阴如秋。琴姬小璚英、翠屏、素真三人侍坐与立趋。歈俱雅音。是集也，人不知暑，坐无杂言，信曰雅哉！余延陵吴克恭，玉山人名瑛，日二十有八。】 

　　高堂梧与竹，叆叆排空青。凉飙忽飞来，落我生色屏。为君燕坐列绮席，吴歌赵舞双娉婷。莼香翠缕雪齿齿，蔗浆玉碗冰泠泠。人生良会不可遇，况复聚散如浮萍。分明感此眼前事，鬓边白发皆星星。华亭夜鹤怨明月，何如荷锸随刘伶。中山有酒十日醉，汨罗羁人千古醒。蒲萄酒，玻璃瓶，可以驻君之色延君龄。脱吾帽，忘吾形，美人听我重丁宁。更借白玉手，进酒且莫停。酒中之趣通仙灵，玉笙吹月声泠泠，与尔同蹑双凤翎。 

　　○以满城风雨近重阳分韵得满字 【附鄱阳萧景微序云：至正辛卯，余自句吴还会稽，饮酒玉山而别。当是时，已有行路难行之叹。继而荆蛮淮夷，山戎海寇，謷嘑并起，赤白囊旁午道路，驱驰锋镝间，又复相见，因相与道寒温，慰劳良苦。玉山为设燕高会梧竹堂上，在座皆俊彦，能文章，歌舞尽妙，选客有置酒而叹者。余笑曰：子何为是拘拘也？夫天下之理，未有往而不复，器之久不用者。迨国家至隆极治，几及百年，当圣明之世，而不靖于四方，或者天将以武德训定祸乱，大启有元无疆之休。诸君有文武才，将乘风云之会，依日月之光且有日。余也尚拭目以观太平之盛，何暇作愁叹语耶！玉山扬觯而起曰：子诚知言哉！于是饮酒乐甚。明当重九，遂以「满城风雨近重阳」为韵，分赋如左。壬辰九月八日，鄱阳萧景微叙。】 

　　西风吹长江，舟楫几欲断。仙人远方来，羽服自萧散。颇言官军中，杀贼尽左袒。时艰会面难，取醉那容缓。菊开重阳华，对酒莫辞满。赓歌杂丝竹，言笑亦侃侃。月明梧竹间，夜色良可款。 

　　○湖光山色楼口占四首 【并序。】 

　　至正十年五月十八日，余与延陵吴水西、龙门僧元璞、匡山于外史避暑于楼中，时轻云过雨，霁光如秋。各占四绝句云。 
　　天风吹雨过湖去，溪水流云出树间。楼上幽人不知暑，钩帘把酒看虞山。 
　　晴山远树青如荠，野水新秧绿似苔。落日湖光三万顷，尽随飞鸟带将回。 
　　雨随牛迹坡坡绿，云转山腰树树齐。江阁晚添凉似洗，隔林时有野莺啼。 
　　紫茸香浮薝卜树，金茎露滴芭蕉花。幽人倚树看过雨，山童隔竹煮新茶。 

　　○以危楼高百尺分韵得危字 【并序。】 

　　七月初五日，余会于匡山、琦龙门于楼上，轻风吹衣，爽气浮动，纤月既出，乃移樽楼外阁桥团饮。时瑶笙与琴声歌声齐发，泠泠天表，如《霓裳羽衣》落我清梦。遂各赋诗以纪。 
　　楼上笙歌合奏时，湖山当席最相宜。风吹轻袂身疑举，人立飞桥意不危。蜃气欲浮河汉动，秋光已近女牛期。潘郎容易头如雪，且醉花前双玉巵。 

