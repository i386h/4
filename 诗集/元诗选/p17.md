<!-- { "loadSidebar": true } -->
　　何年凿江倚青壁，乞与中原作南北。天公老眼如看画，万里才堪论咫尺。蛾眉亭中愁欲滴，曾见江南几亡国。百年回首又戈船，可怜辛苦矶头石。江头老父说当年，夜卷长风晓无迹。古人衮衮去不返，江水悠悠来无极。只今莫道昔人非，未必山川似旧时。龙蟠虎踞有时歇，月白风清无尽期。古人看画论兵机，我今看画诗自奇。平生曾有金陵梦，似记扁舟月下归。 

　　○金太子允恭唐人马 

　　道人神骏心所怜，天人龙种画亦然。房星流光忽当眼，径欲揽辔秋风前。汉家金粟几苍烟，江都笔势犹翩翩。东丹猎骑自豪贵，风气惜有辽东偏。天人秀发长白山，画图省识开元年。金源马坊全盛日，四十万匹如秦川。天教劫火留此幅，玉花浮动青连钱。英灵无汗石马复，悲鸣真似泣金仙。只今回首望甘泉，汾水繁华雁影边。奇探竟随辙迹尽，兀坐宛在骅骝先。人间若有穆天子，我诗当作祈招篇。 

　　○宋理宗书宫扇 【并序。】 

　　杭州宫扇二，好事者得之燕市。一画雪夜泛舟，一画二色菊。理宗题其背，有「兴尽为期」及「晚节寒香」之句。诸公赋诗，予亦同作。 
　　天津月明啼杜鹃，梁园春色凝寒烟。伤心莫说靖康前，吴山又到繁华年。繁华几时春已换，千秋万古合欢扇。铜雀香销见墨痕，秋去秋来几思怨。一声白雁更西风，冠盖散为烟雾空。百钱袜锦天留在，祸胎要鉴骊山宫。当时梦里金银阙，百子楼前无六月。琼枝秀发后庭春，珠帘晴卷天门雪。棹歌一曲白云秋，不觉金人泪暗流。乾坤几度青城月，扇影无情也解愁。五云回首燕山北，燕山雪花大如席。雪花漫漫冰峨峨，大风起兮奈尔何！ 

　　○续十二辰诗 

　　饥鸢吓鼠惊不起，牛背高眠有如此。江山虎踞千里来，才办荆州兔穴尔。鱼龙入海浩无涯，幻境等是杯中蛇。马耳秋风去无迹，羊肠蜀道早还家。何必高门沐猴舞，豚穽鸡栖皆乐土。柴门狗吠报邻翁，约买神猪谢春雨。 

　　○观雷溪 

　　飞狐天下脊，老气盘互回。三江泻天怒，合为一水东南来。此势不杀令人愁，石门喜见西山开。未补青天裂，谁凿混沌胎？奇声猛状万万古，山根几许犹崔嵬。两山倒倾澜，百丈逢颠崖。先声动毛发，余爽开襟怀。初疑万壑转奔石，意像髣髴坤轴摧。又疑鼓角鸣地中，百步未到仍徘徊。荒祠下石磴，骇目何雄哉！春风不到太古雪，今日乃得胸中雷。穿石谁能穷窟宅？流沫势欲浮蓬莱。平生芥蔕今寒灰，两耳到骨无纤埃。郦元笔头天下水，石门之奇犹见推。乃知兹游亦奇绝，快弄素电喷琼瑰。东崖一片石，坐抚 【一作拂。】 千年苔。为招郎山君，共卷长鲸杯。江妃为挝灵鼓催，赤鯶跃出银山堆。先生醉来泉洒面，狂歌一和湍声哀。 

　　○游郎山 

　　昨日山东州，马耳索御凌风嘶。今日军市中，不觉已落山之西。山之面背一无异，不待风烟变化神已迷。危关度雪岭，乱石通荒蹊。林间小草不识风日自太古，我行终日仰羡木杪幽禽啼。但见雨色来，云物飒以凄。忽然长啸得石顶，痛快如御骏马蹄。万里来长风，五色开晴霓。长剑倚天立，皎洁莹鷿鹈。平地拔起不倾侧，物外想有神物提。诗家旧品嵩少同，画图省见巫山低。谁令九华名，独与八桂齐？千态万状天不知，敢以两目穷端倪。骞腾谁避若飞隼，侧瞰何屈如怒猊。千年落穷边，烟草寒萋萋。若非郦亭书生此乡国，物色谁省曾分题。 【郦道元注《水经》，说郎山形势最真。今涿郡有郦亭，其先世所居也。】 乾坤至宝会有待，岂有江山如此不着幽人栖。颇闻山中人，云间时闻犬与鸡。只疑名山别有灵境在，不许尘世穷攀跻。不是先生南游有成约，径欲共把白云犂。九疑窥衡湘，禹穴探会稽。玉井烂赏金芙蕖，日观倒卷青玻璃。风烟回首莫潇洒，南游准拟相招携。 

　　○挂书牛角图 

　　长安江都搏手空，台司光禄谁雌雄？大事既去乃尔耳，渠头不斫将安容？喑呜千年楚重瞳，将军视之犹楚公。挂书牛角亦偶尔，史臣比拟良未同。青青泽中蒲，秀色自凌空。可怜徐包徒，学术皆凡庸。君不见群儿驱羊竟何功，晋阳桃李亦秋风。缑山图画有如此，何如长作多牛翁。 

　　○清江曲 

　　清江芙蕖玉可怜，岸花汀草自年年。来鸿去雁不相识，晓露无声香暗泣。江楼缥缈如花人，望之见之不可亲。无限晴云锦树新，愁眉只向遥山颦。遥山一千里，长在愁眉底。镜里繁华过眼空。遥山铸向青铜中。遥山遥复遥，芙蕖霜早雕。明日愁眉为谁扫？月白江清天未晓。 

　　○除夕 

　　百岁三分一，初心谩慨然。空囊难避节。青镜不留年。静阅无穷世，闲观已定天。履端思后日，四鼓未成眠。 

　　○晚上易台 

　　遗台连废垒，落日展遥岑。海岳天东北，燕辽世古今。每当多感慨，直欲罢登临。莫更留尘迹，千年不易禁。 

　　○登武阳 

　　朝游樊子馆，晚上武阳城。潮接沧溟近，山从碣石生。断虹云淡白，返照雨疏明。且莫悲吟发，樵歌已怆情。 

　　○乡郡南楼怀古 

　　南北世更迭，江山人重轻。澶渊出师诏，显德受降城。遗恨几时尽，寸心千载生。区区蓼花咏，痴计欲何成。 

　　○满城道中 

　　学馆三年梦，西山此日行。人生两屐足，世累一蓑轻。别涧水流合，断林烟补平。谁能分半壑，相与结岩耕。 

　　○书堂旅夜二首 

　　少小抱孤苦，飘零重此行。迂疏从我好，忧戚赖天成。夙志存无几，羁怀触又生。寸心同弱草，岁晚怯霜清。 
　　淹留已半载，去住意何深。月色一千里，愁人方寸心。秋声助摇落，生理叹浮沈。松桂清霜满，哀歌动故林。 

　　○奇村道中 

　　此日西塘路，乘闲作胜游。深深柳成巷，脉脉稻分沟。白石长含雨，黄花不受秋。移居新有意，试就野人谋。 

　　○城南 

　　山人懒到骨，一出动经秋。欲赴城南约，如营海外游。岸容收潦尽，村色带烟留。禾黍岁将晚，农家犹未休。 

　　○秋望 

　　病骨秋偏早，单衣露尔寒。微云生水际，暝色起林端。地迥月迟下，楼高山易残。轻风吹欲举，醉袖拂层峦。 

　　○杂诗二首 

　　何事招提好，山深马可驱。松巢低映帽，竹溜细通厨。霜栗千封户，云屏四画图。冠巾如我用，白鹿起规模。 
　　水遶千山合，云藏数亩荒。初寻香有阵，渐入翠成行。豚穽依危石，牛蹊带小塘。团茅奄如画，可惜是逃亡。 

　　○早发濡上 

　　寒出防优逸，诗情非浩然。烟浓山失色，云重雪连天。坏户仙游上，冰髯老境前。别家忘再宿，桑海问何年？ 

　　○恒山楼 

　　万岭尊恒岳，遗台枕后潭。仰高惭对坐，哭险负奇探。影落沧溟北，云开斗柄南。山灵怜野客，今夕费烟岚。 

　　○登镇州阳和门 

　　百尺市门起，重过为暂停。毫分秋物色，米聚赵襟形。北望云开岳，东行气犯星。凭阑天宇在，人事听浮萍。 

　　○辛巳中秋旅亭独坐 

　　分光阴太盛，无力掩苍溟。大块供微黑，高天失旧青。兴从愁外发，秋向露边零。点数山河影，依稀见草亭。 

　　○道士孙伯英容城故居 【并序。】 

　　伯英，名邦杰，世为县之贵族。遗山元公为作墓铭，称其游太学，所与交皆天下名士，气甚高，见金世已乱，天下事无可为，思得肆志方外，以耗壮心而老岁月，遂为黄冠师以终，葬亳之太清宫侧，时年五十一。因见先君子录其家世文行之美，以示乡人。今过其居，感而赋诗。 
　　政教才气敌希夷，冠帔翻然亦未宜。谁辨胡寅论鸿客， 【见《读史管见》。】 只除坡老识安期。 【见《安期生》诗。】 可怜乔木空秋色，惟有青山似旧时。欲传先贤问遗事，故园猿鹤不胜悲。 【静修父述，字继先。好读书，明于藻鉴。静修常过方古故居，谓其人近史家所谓独行。先人尝举以律乡里之贪鄙者，乃作诗云：「还家游子悲千种，念旧思亲泪最青。」亦与此诗用意相似。】 

　　○登雄州城楼 

　　古戍寒云接渺茫，故乡游子动悲凉。江山自古有佳客，烟雨为谁留太行。野色分将愁外绿，物华呈出夜来霜。海门何处秋声急？极目沧波空夕阳。 

　　○梦先垄 

　　望望东阡见松桂，孤云为我且踟蹰。十年一梦等闲过，四海此身何虑无。千丈春晖空寸草，万山明月只啼乌。旧家三径今谁主？羡杀河汾有弊庐。 

　　○外家西园李花 

　　无边晴雪映柴扉，梦里繁华又一非。人与山丘属零落，天教草树记芳菲。每因寒节来相访，重为余香不忍归。里社他年有成约，结庵终拟号春晖。 

　　○入山 

　　草露蛛丝晴日明，乱虫秋意有先声。屈盘未转坡陀尽，苍翠忽从怀抱生。一径峰回失南北，两山云近异阴晴。天公若会登临意，可信伤心画得成。 

　　○山中月夕 

　　满怀幽思自萧萧，况对空山夜正遥。四壁晴秋霜着色，一天明水月生潮。歌传岩谷声豪宕，酒泛星河影动摇。醉里似闻猿鹤语，百年人境有今朝。 

　　○五月二十三日登城楼 

　　独倚危阑数鬓毛，一帘轻燕晚凉高。云移山影乱初定，雨带风声来渐豪。物外此天才一幕，人间何事不秋毫。远游未尽平生兴，几欲狂歌续楚骚。 

　　○晓出西塘 

　　塘水随人缓步行，哀湍激石故轻清。太行秾秀霜洗净，全赵规模天凿成。偶为登临发悲咏，忽从毛发散秋声。殷勤莫尽樽中酒，留到青山佳处倾。 

　　○南楼 

　　登临秋思动乡关，展尽晴波落照间。叹老自非缘白发，爱闲元不为青山。几经分合世良苦，不管兴亡天自闲。初拟凭阑浩歌发，壮怀空与白鸥还。 

　　○新晴 

　　小雨新晴草色苏，家园生理未全疏。埋盆欲学鱼千里，试地先栽芋一区。时与老农谈稼穑，不因闲客罢琴书。乾坤妙处无人会，卧看墙阴雀哺雏。 

　　○野亭会饮 

　　行乐人生当及辰，今朝光景为谁新？林阴薄薄微露日，花气溶溶暖着人。春色十分看欲尽，鸟声千种听难真。东风就手吹残酒，无限青山动翠鳞。 

　　○浅酌 

　　浅酌微吟意自真，新诗改罢酒微醺。流莺暗逐春光老，独鹤潜惊夜景分。共见白驹如晚景，岂知苍狗是浮云。无边风月谁无分？只恐灵台未属君。 

　　○过镇州 

　　太行迎马郁苍苍，两岸滩声带夕阳。霜与秋容增古淡，树因烟景恣微茫。阅人岁月真无谓，得意江山差自强。曾记城南旧时路，十年回首尽堪伤。 

　　○井陉淮阴侯庙 

