<!-- { "loadSidebar": true } -->
　　子真初亦仕，岁晚乃逃之。区区南昌尉，上疏忘其卑。忠言不见用，耿耿当告谁。飘然弃妻子，终身与世辞。抱关甘贫贱，所贵莫我知。至今九江濆，清风激群黎。神仙信茫昧，此士独不疑。孤云无定在，逝水何时归。遐思一矫首，怅望无由期。 
　　悠悠空山云，泱泱长江流。廊庙意不屑，山泽聊淹留。故人在天位，高步追巢由。岂曰子无衣，辛苦被羊裘。东京多节义，之子乃其尤。穷居虽独善，辅世岂不优。 
　　汪汪千顷陂，不为人浊清。道周言行表，荡然无得名。谁言牛医儿，乃是人中英。当时无闲言，后世流德声。思之不可见，使我鄙吝萌。淳风久已漓，此意岂复明。时无君子者，虽贤宁见称。 
　　南州有高士，食力事耕稼。优游聊卒岁，不矫亦不隘。大木行欲颠，绋纚岂足赖。何为诸老翁，栖栖不遑舍。斯言 【一作其。】 非无见，明哲自高迈。谁能悬一榻，待子来税驾。 
　　鹿门何亭亭，下有辟世贤。凤雏隐中林，卧龙蟠其渊。一朝起高翔，斯人独深潜。功名不可为，我志久已安。一闻耆旧传，使我心悠然。 
　　黄鹄羽翼长，一举思千里。幼安本中原，乘桴走东海。举世方尚同，远引存吾志。流风渐异俗，敦礼化邻鄙。子鱼平生友，胡乃不相委。 
　　尘事非所便，田园久见招。归来三径中，蔚蔚长蓬蒿。虽有 【一作「维不」。】 荷鉏倦，浊酒且自陶。茫茫大化中，委运将焉逃。唐虞去已远，由来非一朝。粲粲霜中菊，采采忘其劳。 

　　○次袁学士上都诗韵 

　　晓日夹云树，春风吹雪山。飞鹰玄兔碛，饮马白狼湾。宝带吴钩迥，金矛汉节闲。将军万里外，不怕二毛斑。 

　　○送陈都事云南铨选兼简李廉访 

　　送君铨选使滇池，部落诸夷自品题。明月梦回夔子北，长风吹度夜郎西。山连塞雨骅骝滑，花落蛮云杜宇啼。为问霜台李学士，白头官满尚羁栖。 【此诗见《元音选》本，《风雅》作薛玄卿。】 

　　○杭州拱北楼 

　　城上高楼接太霞，令严钟鼓静无哗。提封内向三千里，比屋同封百万家。心在江湖存魏阙，身随牛斗泛仙槎。举头便觉长安近，时倚阑干望日华。 

　　○赠脱帖木儿总管 

　　将军铁马拥琱弓，壮岁分符镇越中。山水多情留贺监，儿童拍手爱山公。紫髯似戟君犹壮，白发如丝我已翁。悦礼敦诗殊不忝，看君真有古人风。 

　　○和姚子敬韵 

　　同学故人今已稀，重嗟出处寸心违。自知世事都无补，其奈君恩未许归。沧洲白鸟时时梦，玉带金鱼念念非。准拟明年乞身去，一竿同理旧苔矶。 【子昂仕元，极被宠遇。世祖与论留梦炎、叶李优劣，曰：梦炎宋状元，位宰相，当贾似道误国，依阿取容。叶李一布衣，乃能上书请斩似道，贤于梦炎远矣！子昂因赋诗云：「往事已非那可说，且将忠直报皇元。」及桑哥柄国，子昂首发其奸。仁宗在位，字而不名，尝论子昂人所不及者数事：帝王苗裔，一也。状貌昳丽，二也。博学多闻知，三也。操履纯正，四也。文词高古，五也。书画绝伦，六也。旁通释老之旨，造诣玄微，七也。此诗颔联云云，虽悔出处之违心，而无及矣。】 

　　○题孙登长啸图 

　　在涧幽人乐考盘，南山白石夜漫漫。空林无风万籁寂，长啸一声山月寒。 

　　○咏史 

　　酒酣斫剑气如云，屠狗吹箫尽策勋。汉室功臣谁第一？黄金合铸纪将军。 

　　○宫中口号 

　　日照黄金宝殿开，雕阑玉砌拥层台。一时侍卫回身立，天步将临玉斧来。 

　　○四皓 

　　白发商岩四老翁，紫芝歌罢听松风。半生不与人间事，亦堕留侯计术中。 

　　○偶成 

　　竹林深处小亭开，白鹤徐行啄紫苔。羽扇不摇纱帽侧，晚凉青鸟忽飞来。 

　　○即事 

　　庭槐风静绿 【一作午。】 阴多，睡起茶余 【一作西窗。】 日影过，自笑老来 【一作夫。】 无复梦，闲看行蚁上南柯。 

　　◆赵待制雍 

　　雍字仲穆，孟俯仲子。夙慧，有父风。以荫守昌国海宁二州，历官翰林院待制。 

　　春夜曲 
　　早春 
　　暮春 
　　结羊肠 
　　美人曲 
　　千里思 
　　有所思 
　　七夕二首 
　　古诗 
　　思归 
　　初秋夜坐二首 
　　秋声 
　　即事 

　　○春夜曲 

　　去年美人未还家，绿窗青春桃始花。桃花今年只依旧，美人别后长咨嗟。芳心欲传向谁愬，卷却罗袖弹琵琶。琵琶声哀思欲绝，衣上啼痕几时灭。共君别久胡不来，菱花宝镜生尘埃。君隔扬子江，妾居黄金台。台虽高，望无极，人万里兮天咫尺。春水绿波春草碧，来鱼去雁无消息。日既暮兮月色寒，相思如梦雕朱颜。青灯炯炯照不寐，揽衣起坐空愁叹。 

　　○早春 

　　高卷珠帘日渐长，梅花庭院雪飘香。闲倚阑干看新柳，不知谁为染鹅黄。 

　　○暮春 

　　绿阴庭院碧窗纱，半卷珠帘映晚霞。芳草萋萋春寂寂，东风吹堕落残花。 

　　○结羊肠 

　　孟春之月春始和，陌头柳色黄如鹅。落梅纷纷稍觉多，白日炯炯曜绮罗。曜绮罗，日渐长，春风庭院花草香。十六初过上元节，家家女儿结羊肠。含情暗卜心自语，何时得似双鸳鸯。结成羊肠肠反断，惆怅春闺坐长叹。强持薄怒娇且羞，折花倒插金钗头。 

　　○美人曲 

　　美人如花花不如，翠滑难胜碧玉梳。道修且阻无音书，蛾眉长颦未曾舒。春风吹衣裳，黯然泪沾襟。莺啼出无心，转添愁海深。窗前红梅花，落尽不可簪。玉台明镜如秋水，疑有人间两西子。美人未可雕朱颜，朱颜但愿长如此。 

　　○千里思 

　　颜如花，肤如雪，秋水双眸面如月。千里相思不相见，当时却恨轻离别。美人美人颦蛾眉，绿窗寂寂春风微。巫山梦断君何处？化作朝云缥缈飞。 

　　○有所思 

　　纷纷落花飘，美人在何许？相思杳如梦，寂莫春已暮。一别久不见，一往久不还。相望虽咫尺，如隔千万山。 

　　○七夕二首 

　　初月纤纤照露台，枉将瓜果闹婴孩。今宵自有经年约，何暇闲情送巧来。 
　　牵牛河东织女西，相望千古几时期。夜深只恐天轮转，地底相逢未可知。 

　　○古诗 

　　我居水精宫，远游来朔方。离家近十载，兄弟遥相望。始见世情薄，纷纷名利场。富贵不可期，人生难忖量。乾坤本无私，江山叹兴亡。蝉声噪落日，露草啼寒螀。明月如有情，照我肝与肠。西风动林东，萧然秋意凉。回首岁云暮，信美非吾乡。展转复展转，愁多知夜长。 

　　○思归 

　　袅袅秋风动客怀，啾啾猿鹤苦相催。鲁侯不遇关天意，臧氏焉能沮我才。万里驱驰离旧国，十年奔走在尘埃。吴兴山水何清远，一棹扁舟归去来。 

　　○初秋夜坐二首 

　　夜深庭院寂无声，明月流空万影横。坐对荷花两三朵，红衣落尽秋风生。 
　　月明如水侵衣湿，台榭沉沉秋夜长。坐久高僧禅语罢，澹然相对玉簪香。 

　　○秋声 

　　邕邕鸣雁复南征，十载栖迟在帝京。黄叶未零寒未应，秋声偏动故乡情。 

　　○即事 

　　独坐对明月，遥遥千古情。西风两三日，庭树已秋声。 【文征仲跋仲穆诗词卷云：赵待制风流习尚，不减魏公。而诗文不传。间见于卷轴间，不过单词数言而止，未有若此卷之富者。楷行间作，转益妍美，后云书寄德琏姊丈，盖魏公长倩王国器也。国器长于今乐府，杨铁崖亟称之。故此卷所书，乐府为多。岂亦因其所好邪！余从乌程王天雨借观，遂题其后。是岁正德己卯五月既望，征明题。】 

　　◆赵茂才奕 

　　奕字仲光，孟俯季子。举茂才，不乐仕进，玉山称仲光天资秀雅，如芝兰玉树，王谢佳子弟也。 

　　玉山佳处分得解字 
　　春日书怀 
　　玉山与郯九成自姑苏来吴兴僧可传邀余陪游弁山之黄龙洞时有紫霞同席遂分韵得花字 
　　雨窗写怀 
　　送闻梅涧住弁山祥应宫 
　　游玉山佳处写赠仲瑛 
　　西湖竹枝词 

　　○玉山佳处分得解字 【并序。】 

　　至正辛卯冬十月，余从苕溪来访玉山隐君，舣船百花洲下，适友人吕伯起御史自闽来，邂逅于官驿，话旧尽日，赋诗为别。明日，携诗偕沈自诚同过玉山中，时省郎杨伯震、龙门山释良琦亦至焉，隐君佳客也。至乃置酒于草堂，复邀山阴王德辅、匡庐于彦成、汝阳袁子英同饮。时霜风初寒，松菊具秀，酒半，匡庐于山人举杯属余曰：「今日之会，诚不易得，子过宾，且文雅，能无言乎！」余遂以「何以解忧，惟有杜康」分韵赋诗，余得解字，复为序首云。 
　　我从姑苏来，高台逢吕豸。共坐话当年，日昃不能罢。回瞻玉山青，百里风帆挂。维舟草堂前，梧竹自潇洒。一别逾三秋，相见各惊骇。开筵出红妆，持杯擘紫蟹。黄花照白发，流光岂能买。兹辰且尽乐，一醉百忧解。 

　　○春日书怀 

　　忙里过韶华，东风日易斜。黄粱应未熟，白酒尚堪赊。蝶魄迷幽梦， 【一作草。】 蛛丝绊落花。百年能有几，随分度生涯。 

　　○玉山与郯九成自姑苏来吴兴僧可传邀余陪游弁山之黄龙洞时有紫霞同席遂分韵得花字 

　　盘屈度碕礒，嵚崟复谽谺。龙居潜石洞，花暖护蜂衙。峭壁生苍藓，清泉长赤砂。松涛响云壑，竹翠滴桃花。杖屦丹梯险，篮舆绿磴遮。攀藤啸猿狖，并草卧麕麚。绝顶望笠泽，倾溟想女娲。遥天连岛屿，远水接蒹葭。道士来邀坐，仙童为煮茶。林深多虎迹，地僻少人家。对景诗情逸，寻芝道气遐。窗幽尘不到，境胜兴无涯。堪种茅山术，宜栽邵圃瓜。宝书传正法，灵剑挂青蛇。径滑崎尤峻，苔荒突又洼。淙淙流暗涧，聒聒叫鸣蛙。下岭日欲落，登舟路更赊。平田飞白鹭，别墅宿归鸦。犬吠柴门近，鹃啼野树斜。菜畦黄扑簌，麦垄碧交加。老态倦跋涉，衰形独叹嗟！山翁荷锄锸，村妇倚篱笆。驻舫携红袖，停杯挟紫霞。金炉熏笃耨，玉手弄琵琶。错落倾香酿，玻瓈插艳葩。歌姬声缥缈，醉客笑喧哗。击柝城将闭，吹笳鼓尚挝。卷帘风灭烛，湿幔雨垂麻。今日虽云乐，他年还共夸。更阑归去速，灯影照笼纱。 

　　○雨窗写怀 【一作「春日雨窗寄玉山征君」。】 

　　幽窗谈笑话平生，三十年间几度更。白发满头今已老，青山排闼故多情。桃花灼灼应无语，春雨萧萧尚未晴。明日扁舟携好酒，南村笋蕨正堪烹。 【此诗见《云林集》、《玉山草堂雅集寄赠》，并作仲光。】 

