<!-- { "loadSidebar": true } -->
　　○雨晴 

　　江上白薲风起波，冷纹萦碧暮烟和。织成一幅鸳鸯锦，零落红衣远恨多。 

　　○绝句 

　　醉唤吴姬舞蹋筵，风阑花阵亦回旋。愁生细雨寒烟外，诗在青苹白鸟边。 

　　○赋宜远楼 

　　宜远楼前春可怜，数峰依约乱流边。若为倚剑崆峒外，回望齐州九点烟。 

　　○别潘先辈 

　　君来烟草正凄迷，君去溪头柳叶齐。挂席中流竟东上，莫重回首向荆溪。 

　　○重送初上人参礼光公 

　　阿育王塔舍利存，山气无雪春冬温。莲花台近多罗树，中有人谈不二门。 

　　○竹枝词 【并序。录五。】 

　　会稽杨廉夫邀余同赋《西湖竹枝歌》。余尝暮春登濒湖诸山而眺览，见其浦溆沿洄，云气出没，慨然有感于中，欲托之音调以申其悲叹，久未能成章也。因覩斯作，为之心动言宜，为词凡八首，皆道眼前，不求工也。 
　　钱王墓田松柏稀，岳王祠堂在湖西。西泠桥边草春绿，飞来峰头乌夜啼。 
　　湖边女儿红粉妆，不学罗敷春采桑。学成飞燕春风舞，嫁与燕山游冶郎。 
　　阿翁闻说国兴亡，记得钱王与岳王。日暮狂风吹柳折，满湖烟雨绿茫茫。 
　　春愁如雪不能消，又见清明卖柳条。伤心玉照堂前月，空照钱唐夜夜潮。 
　　嗈嗈归雁度春江，明月清波雁影双。化作斜行筝上字，长弹幽恨隔纱窗。 

　　倪高士诗集刻本，系荆溪蹇曦编集。所载《竹枝词》八首，叙次甚明。新刻本上载四首，又不载小序。而于杨铁厓《西湖竹枝词》所载，杂见集中，并《列朝诗选》所录二诗，亦分两处，铁厓所载四首，至第二首与此颇同，附记于此，其词云：「鹧鸪生长最高枝，雁壻衔将向北归。天长水阔无消息，只有空梁燕子飞。」「湖边女儿红粉妆，不学罗敷朝采桑。自从学得纤腰舞，嫁与城西游冶郎。」「愁水愁风人不归，昨夜水没钓鱼矶。蹋尽莲根终无藕，着多柳絮不成衣。」「桐树元栽金井西，月明照见影离离。不比苏公堤畔柳，乌鸦飞过鹁鸠栖。」 

　　○题画 

　　楼阁参差霞绮开，峰峦重复水萦回。赤阑桥外垂杨下，步月吹笙向此来。 

　　○吴中 【一作《苏台怀古》。】 

　　望中烟草古长洲，不见当时麋鹿游。满目越来溪上水，流将春梦过杭州。 

　　○三月廿日题所寓屋壁 

　　梓树花开破屋东，邻墙花信几番风。闭门睡过兼旬雨，春事依依是梦中。 

　　○六月五日偶成 

　　坐看青苔欲上衣，一池春水霭余晖。荒村尽日无车马，时有残云伴鹤归。 【云林子之生，有一鹤飞集于林上。后避地江阴华亭，鹤亦翔舞不去。云林没，鹤去不还。】 

　　○正月廿六日漫题 

　　泖云汀树晚离离，饮罢人归野渡迟。睡起香销金鹊尾，独听疏雨打窗时。 

　　○二月十五日雨作 

　　风轩红杏散余霞，堤草青青桃欲花。寒食清明看又近，满川烟雨乱鸣鼃。 

　　○秋容轩 

　　碧花翠蔓引牵牛，丛竹黄葵意更幽。不用田畴三日雨，已输■〈禾罢〉稏十分秋。 

　　○题画 

　　南望铜官晓色新，三株松下一茅亭。何当濯足临前涧，坐石闲书相鹤经。 

　　○追和苏文忠墨迹卷中诗韵 

　　奎章阁下掌丝纶 【明初刻本「丝」作「经」。】 ，清浅蓬莱又几春。三十六宫秋寂寂，金盘露冷泣仙人。 

　　○闻竹枝歌因效其声二首 

　　钿山湖影接松江，橘叶青青柿叶黄。要写新愁 【一作诗。】 寄音信，西风断雁不成行。 
　　江流不住楚山青，船到浔阳几日程。不忍寄将双泪去，门前潮落又潮生。 【姚荣公尝有诗云：「开元寺里常同宿，笠泽湖边每共过。谁说江南君去后，更无人听《竹枝》歌。」为先生作也。】 

　　○剖瓜仕女图 

　　月弯削破翠团团，六月人间风露寒。谁觅东陵故侯去，但知华屋荐金盘。 

　　○晚照轩偶题 

　　南湖春水碧于天，梦作沙鸥狎钓船。绿树拂檐风雨急，觉来依旧北窗眠。 

　　○画竹赠申彦学 

　　吴松江水似清湘，烟雨孤篷道路长。写出无声断肠句，鹧鸪啼处竹苍苍。 

　　○题秋江图 

　　长江秋色渺无边，鸿雁来时水拍天。七十二湾明月夜，荻花枫叶覆渔船。 

　　○偶成 

　　紫燕低飞不动尘，黄鹂娇小未胜春。东风绿遍门前草，暮雨寒烟愁杀人。 

　　○题画赠僧 

　　笠泽依稀雪意寒，澄怀轩里酒杯干。篝镫染笔二更后，远岫疏林亦耐看。 【云林题画诗最多，其自题小画一诗云：「逸笔纵横意到成，烧香弄翰了余生。窗前竹树依苔石，寒雨萧条待晚晴。」可谓自赞。】 

　　○素衣诗素衣内自省也督输官租羁絷忧愤思弃田庐敛裳宵遁焉 【至正乙未。】 

　　素衣涅兮，在彼公庭。载伤迨隘，中心怔营。彼苛者虎，胡恤尔氓。视氓如豵，宁辟尤诟。礼以自持，省焉内疚。虽曰先业，念毋荡失。守而不迁，致此幽郁。身辱亲殆，孝违义屈。蔚蔚荒涂，行迈靡通。雝雝鸣凤，世莫之逢。夕风凄薄，曷其有旦。吁嗟民生，实罹百患。先师遗训，岂或敢忘。箪瓢称贤，乐道无殃。予独何为，凄其悲伤。空谷有芝，窈窕且廓。爰宅希静，菽水和乐。载弋载钓，我心不怍。安以致养，寤寐忘忧。修我初服，息焉优游。 

　　○送甘允从北上 

　　翔鸿纵高姿，流水去不息。枉道别友生，扬舲望京国。婉娈前途憩，萧条余景匿。神京衣冠会，左右金阳宅。驱马流星繁，垂轩春雾集。嘉子玉质朗，早通金闺籍。行逢明主顾，入补词臣职。束带向晨趋，陪燕终日昃。芳年易为晓，所愿崇令德。英英白云飞，渺渺青山隔。秋风应节起，万里思亲客。迟子返旧居，衔杯数相觌。 

　　○答徐良夫 

　　云卧雨声集，庭树飒以秋。身同孤飞鹤，心若不系舟。燕俎登松菌，匏尊■〈奭斗〉磵流。兰芳日雕悴，吾生行归休。不作蝼蚁梦，游神凤麟洲。青山澹相对，白发忽满头。仙去行冉冉，风鸣竹修修。谅哉《伐木》诗，鸟嘤尚相求。居吴二十载，未及兹山游。君才如鲍谢，摛词亦云优。欢然敬爱客，能不为尔留。桑土夙所彻，户牖何绸缪。地无车马尘，路转岩穴幽。既晴引飞屩，回望林间楼。 

　　○秋夜 【此诗从《乾坤清气》录入。与集中稍异。】 

　　空林漙露气，疏钟时独闻。清夜息群动，高居无俗氛。恬淡诚吾事，荣名非所欣。乐哉咏王风，忘年栖白云。 

　　○八月廿三日芙蓉花下留南宫岳山人饮明日岳山人过玉山南宫老矣不知复几聚首观花听琴情不能堪因赋长句并简玉山 

　　芙蓉着花已烂熳，浊酒弹琴聊少停。数声别鹄隔江渚，一醉秋天空玉瓶。况当宾客欲行迈，忍使风雨即飘零。攀条掇英重惆怅，但愿花开长不醒。 

　　○寄王道士宗晋 

　　王君旧隐地，闻更结茅茨。鹤氅春裁苎，鹅群雪泛池。时歌绿水曲，不负碧山期。夜雨生芳 【一作春。】 草，令人起梦思。 

　　○送僧 

　　闻说四明道，山川似若耶。去依阿育塔，还宿梵王家。野井 【一作市。】 封残雪，江船聚晚沙。光公强健否，持底作生涯。 

　　○赠王光大 

　　荆溪王隐士，相见每从容。借地仍栽竹，巢云独傍松。青苔盘石净，嘉树绿阴重。约我同栖遁，嵩高第几峰？ 

　　○桂花 

　　桂花留晚色，帘影淡秋光。靡靡风还落，菲菲夜未央。玉绳低缺月，金鸭罢焚香。忽起故园想，泠然归梦长。 

　　○题画 

　　甫里林居静，江湖远浸山。渔舟冲雨出，巢鹤带云还。漉酒松肪滑，敷茵楮雪间。春风一来过，似泊武陵湾。 

　　○寄张德常 

　　卜宅近溪西，云烟咫尺迷。昼眠同野鹤，晨起候林鸡。旧种松三径，春栽菊满畦。来禽与青李，囊致不封题。 

　　○六月六日卢氏客楼对雨呈维寅 

　　无家随地客，小阁看云眠。涉夏雨寒甚，似秋风飒然。舞鸾悲镜影，飞雁落筝弦。好转船头去，江湖万里天。 

　　○因吴国良过玉山草堂辄赋长句奉寄 

　　玉山树色隐朝阳，更着渔庄近草堂。何处唱歌声欸乃，隔云濯足向沧浪。珍羞每送青丝络，佳句多投古锦囊。几问棹船寻好事，辟疆园圃定非常。 【玉山主人欲延杨铁厓于家塾，铁厓报曰：必得当世清雅高洁之士如倪云林者，以一札至，即如约耳。玉山因托云林素相习者，操舟出。邀至玉山家。玉山已构别业，悉如萧闲清閟之制。云林惊喜，请见玉山，玉山告以铁厓之意，欣然致书焉。自是三人相与结欢，往来无间。】 

　　○东林隐所寄陆征士 

　　寝扉桃李昼阴阴，耕凿居人有远心。一夜池塘春草绿，孤村风雨落花深。不嗔野老群争席，时有游鱼出听琴。白发多情陆征士，松间石上续幽吟。 

　　○次韵郯九成见寄 

　　郭外青山旧结庐，微茫野径望中无。残生竟抱烟霞癖，好事犹传海岳图。夜壁松风悬雅乐，秋池菊水酌商觚。傥从世事求玄赏，好趁轻舟看浴凫。 

　　○怀归 

　　久客怀归思惘然，松间茆屋女萝牵。三杯桃李春风酒，一榻菰蒲夜雨船。鸿迹偶曾留雪渚，鹤情原只在芝田。他乡未若还家乐，绿树年年叫杜鹃。 

　　○题竹 

　　叹息真成汗漫游，经春历夏又嗟秋。林居已是能鸣士，顾我宁非不系舟。江渚出吟聊自适，竹梢清泪浩难收。王孙莫道归来好，芳草天涯恨未休。 

　　云林诗句挺秀，多可存者。五言如：「蘼芜细雨湿，桃李春风寒。」「湘簟闲秋水，风莲堕粉衣。」「卷帘微雨里，岸帻晚风余。」「墨沼鹅群白，云窗药蕊红。」「山色排檐入，江波照眼明。」「野竹寒烟外，霜柯夕照边。」七言如「午夜月明风满帐，千厓人静鹤眠松。」「春池雨后泉应满，庭树云移影更长。」「翳日长林藏伏虎，际天春水浴轻鸥。」「忽有故人骑马至，即呼稚子出门迎。」「烟边去鸟暮山碧，衣上飞花春雨香。」「溪船斫鲙云生柁，松室闻猿月满枝。」「半席白云临碧涧，四更落月挂长松。」「围棋终日对急雨，解带六月如高秋。」即此数语，可想见其人。 

　　○题郑所南兰 

　　秋风兰蕙化为茅，南国凄凉气已消。只有所南心不改，泪泉和墨写《离骚》。 

　　○清明日风雨凄然舟泊东林西浒步过伯璇征君高斋焚香瀹茗出示燕文贵秋山萧寺图展玩良久因赋一绝 

