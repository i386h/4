<!-- { "loadSidebar": true } -->
　　别君未两月，传讣始疑妄。童来得直报，失叹泪自放。归城吊君儿，内惨刮肝脏。君庐乃未定，欲哭无所访。念昔客君家，我弱君始壮。山窗古衣冠，谈论泻春涨。三峰奇竞秀，清绝行雁荡。座客多英豪，车笠填里巷。廏马腾骄嘶，楼姬咽清唱。鼓钟喧朝晡，昌运积饙酿。夜诗涸鸲砚，朝酒发鹅盎。君尤嗜迂阔，叉手折词匠。叩扉报警联，急吐如技痒。约试古洪州，五月舟已榜。蹉跎我兴尽，君志乃独亢，霜台肃缙绅，昏闼排棨韔。落笔风霆生，四座色惊怅。文书上省曹，吏黠岁月旷。复以茂异闻，州里许其当。才高命苦奇，选近身已丧。知君岂有待，独可念趣尚。前年从谨兄，千里殒茅瘴。赍志不得年，追忆有余怆。君今复继亡，如山刬危嶂。死生固有数，髽绖乃相望。福善理则那，造物疑可谤。知心几何人，而况日泉壤。君儿既奠居，麻雪始垂帐。属我病山疃，乏劣积裒状。束刍付儿辈，含凄黯东向。青春如昨日，白发余辈行。悠悠酒垆荒，寂寂邻笛亮。秋风高动木，夜永月窥幌。三叹平生魂，凄其隔风浪。 

　　○白木槿 

　　洁比何郎白，净如宝儿憨。秋风竹篱径，日暮道人庵。 

　　○假寐 

　　梅楥幽鸟鸣，山客睡初起。空斋昼无人，寒日在书几。 

　　○蒲萄 

　　枯叶展大蝶，低枝屈长虬。露寒压成酒，无梦到凉州。 

　　○山居即事四首 

　　井口橘依堑，井头桃覆屋。山家秋日晏，闭门数修竹。 
　　村墅薄生理，门静如招提。柿叶大如扇，满地无人题。 
　　竹架已藏扇，陶瓶时煮茶。疏疏十日雨，开尽黄葵花。 
　　静意便野性，新凉足高寝。山屋夜雨来，攲枕谈岁稔。 

　　○春阴 

　　短短麦苗远，泠泠沟水清。北山晴雨里，一树李花明。 

　　○新春 

　　淑气已着物，晴云时弄阴。陇梅坡麦外，别自有伤心。 

　　○春雨晓坐 

　　众木蔽春塘，花落如堕鸟。山庄苔满阶，久雨来人少。 

　　○题彭宜远所藏罗稚川山水楼阁图 

　　平沙苍苍鸟未归，烟村四合高复低。渔翁两两青蓑衣，卖鱼直上长杨堤。千峰万峰何崔嵬，朽枝瞰水忽倒垂。倦驴向桥欲渡疑，后有羸仆势若追。却疑诗人独寻诗，舍鞍先济何所之。飞楼缥缈山之西，中有美人长须眉。凭阑相对知为谁？岂非海上乔与期。宫中琪树秋离离，仿佛疑有香风吹。吾闻蓬莱有此地，流水落花隔人世。便当剩买青芒鞋，小 【音少。】 向是间住千岁。 

　　○题盘谷图 【庐陵郡幕宾盘所李君，字长翁，家藏《盘谷图》非必盘谷也，志隐耳！为赋长句。】 

　　千厓苍苍倒石悬老桧，下瞰空阔森白根。上有萦络斜下之瀑泉，下有缥缈半出之窗轩。忽然渔舟散浦溆，疑是秦人桃花之仙源。丛林尽处长堤绕，柳外沙边行客少。汀烟漠漠不成雨，汀树疏疏似飞鸟。依稀水槛知谁家？疑是唐人洗药之温日。问君此地何处寻？可买不惜捐千金。君言此亦盘谷境，我已先从画中隐。嗟君才气何堂堂，胸藏霖雨未八荒。平明走马入黄阁，日晏文书纷雁行。峨峨奎章九天上，白日旌旗下仙仗。秋风插翮高颉颃，虽有此境何由往。丈夫英气多难攀，九环宝带怀青山。辋川墅，龙门滩，会买青鞋待君还。 

　　○和东坡四时词 

　　燕子轻寒生院落，佳人自卷猩红幕。楼头风细堕杨花，帘下日长添绣萼。缬纹酒晕透琼肌，双陆初赢笑问谁？闲绾同心当户立，不知花影满春衣。 
　　幕波微皱回廊永，酒阑手枕珊瑚冷。槐影横阶午簟凉，榴花满地风帘静。梅酸未试意先颦，倦拂琵琶拨未匀。纨扇半闲冰椀冻，翠禽两两下窥人。 
　　瓶浸双头连颗绿，画阑闲却青奴竹。微凉半下水晶帘，坐看疏萤度高屋。夜静楼风时动扃，隔墙一叶落虚庭。血色鸳罗裁未就，月明处处起砧声。 
　　烛暗睡轻 【一作消。】 闻画角，玉盆脂水红冰薄。深户无风绣幄垂，小瓶一片梅花落。辘轳隔屋转 【一作声。】 伊鸦，云母香猊晕宿霞。报道卷帘寒雾重，午妆纔试翠钿花。 

　　○前采薇歌 【庚午大饥，民多采蕨而食。因借伯夷采薇饿死意，作《采薇歌》。盖薇亦蕨属而差大，山间人食之，谓之迷蕨，见朱氏诗注。】 

　　我不是西山民，采薇不粟哀亡殷。又不是周戍卒，采薇御边踏霏雪。年荒良田三尺尘，甑悬锉冷儿号嗔。长镵短锥采薇去，东家西家相为群。霜严磴滑山路峭，月落鼯啼山鬼啸。晓翻石罅得丛根，共恨土枯根亦瘦。寸根入手如寸金，舂烹作饼碎劳薪。盐空菽尽味惨恶，空忆饭甑曾炊银。人言食薇无谷气，五日十日终亦毙。今宵妻孥暂充腹，谁料后来死何地。我死愿随行雨仙，徧倾大瓢作丰年。薇根满山人不食，天下米斗皆三钱。 

　　○后采薇歌 

　　春采薇，婴儿拳。卖与豪门破肥鲜，年年得米不费钱。冬采薇，潜虬根。白石荦确斸掘难，俯身榛莽如兽蹲。山寒雪高衣裂破，堑藤束缚筠篮荷。瘦妻羸子暮候门，地碓夜舂松节火。沸浆浮浮翻小杓，湿雾腾腾升土锉。熬烹成饵廿比饴，一饱聊偿终日饿。冬采薇，犹可为，春采薇，今年根尽春苗稀。豪门有米无可卖，陇麦短短难接饥。采薇采薇，我闻夷齐尝食之，饿死首阳天下悲。呜呼天高荡，万物微，我死安得苍天知。 

　　○释枯林铁如意歌 【枯林，天台叶西涧丞相之后，有才气，能诗，以画兰名世。颇勇侠，或不舟渡水，盖隐于浮屠者，尝游京师，走马海子上，中飞矢，流血满靴，不顾。殆欧公所称秘演之俦欤！】 

　　君不是金谷园中石季伦，明珠买妾长安春。锦丝帏障轻一世，珊瑚高株碎如尘。又不是黄鹤楼边王处仲，万骑上流纵驰鞚。狂酾千石发浩歌，唾壶敲碎天为动。君是天台丞相之嫡孙，胸中八九吞昆仑。少年宝玦落荆棘，再拜禅林依世尊。手持铁如意，笑傲典午二豪之富贵。良工精发生碧花，古制蝉螭隐元气。木杯不用轻大江，蛟鲸辟易冯夷僵。蓟门骏马疾秋鹘，飞箭穿髀心如忘。谈经说史似支遁，四座公卿逊高论。古来豪杰多窜托，槁面布衫尘土混。画兰千纸生秋风，赋诗万卷老愈工。承平智策无所用，落魄行遍江湖中。嗟哉尔之如意兮，不愿为大梁游侠之袖椎。宁落为许行耕野之鉏犁，宝光发匣闾里怪。珍重深藏莫轻卖，君不见干将莫邪困丰城。化为两龙飞去延平津，利器不识空有神。 

　　○庚午岁七月自城中归吉文故乡南岭谷平庐陵印山凡故旧多招饮者饮后辄援笔赋诗五七言律外得歌行九篇聊书以遣怀云尔 【录四。】 

　　望城冈 
　　饮南山故居 
　　饮谷平李氏 
　　饮印山田舍 

　　△望城冈 【杨诚斋入城，必从螺冈徘徊，望城冈上，故有醉饮螺冈门外私酒之句。】 

　　杨侯醉饮私酒门，今日秋风卷行迹。不知更后数十载，何人知我曾登陟。忆昔老人携我行，红颜照路双髫青。蹉跎忽亦如此老，还望层城坐衰草。衰草秋萧萧，官亭路遥遥。后有芙蓉亘古之岧峣，前度三江阅人之石桥。百代百代高鸟飘，一村一村自渔樵。 

　　△饮南山故居 

　　旛竿东峙彭家寨， 【五代时，彭玕曾立寨于此。】 鹿角南绕刘家村。彭家旗槊落草莽， 【玕败。】 刘家衣冠遗子孙。百年风土又一变，丛林化壑池成堑。山亭杨柳驿马坊，官道豫章北商店。喆人令族困屠沽，疃夫互郎高门闾。故家兄弟日益少，惟有老夫长眉须。少狂几何忽衰懒，欢乐无多饱忧患。天寒木落砧乍急，日暮门空客初散。余年定有几还乡，倚杖秋风看飞雁。 

　　△饮谷平李氏 

　　粟黄黍短沙连浦，白发涉江寻故路。伍家渡头篁荻秋，柳侯庙前烟火暮。昔时冠盖风雨凋，舅家乔木凉萧萧。微吟西州泪自堕，欲访黄垆谁可招？社墟左转增闾室，两街坐贾如郛邑。杀牛压酿百货交，道逢少年不相揖。尚余八十病姻兄，罗羞馔客空罍瓶。夜深山月窥前庭，童稚熟睡二老醒。谈旧未了荒鸡鸣。 

　　△饮印山田舍 【即熂下。】 

　　少年曾客金竹峰，壮岁移住城之中。城中金竹几来往，赢得白发成衰翁。居人兴亡秋叶换，巧黠四方拙闾闬。天公颠倒作奇观，举世区区事筹算。我友秀川罗文学， 【以通，号通斋。】 白头胸着天禄阁。我友龙湖李隐君， 【正则，号方心，二公皆居印山之近。】 秋风落笔吹行云。干将白虹发原草，蚩尤夜堕玄武老。谈王着经卿与轲，感时屈宋能高歌。古今坎壈称数子，数子之外应更多。山中秋高月如斗，醉呼老农同举酒。同举酒，满瓦船。便令余生满百年，饮酒之日万五千。 

　　○天马歌赠炎陵 【一作「甲寅进士」。】 陈所安 【所安名泰，甲寅，以《天马赋》领荐下第，颇不遇，故以此叹之。】 

　　房精 【一作星。】 夜堕荥波中，骅骝奋出如飞龙。昂头星宫逐枉矢，振鬣云阙追天风。汉家将军三十六，分道出塞争奇功。当时一跃万马 【一作里。】 尽，蹴踏少海霓旌红。韩哀谢舆伯乐去，蹶块□□奚官庸。十年皁枥食不饱，虽有骏步难争雄。春随锦鞯北陵北，秋卧衰草东阡东。时从驽骀饮沙涧，未免泥滓沾风鬃。夜寒苜蓿山谷迥，长嘶落月天地空。时平文轨明荡荡，万里穷荒无虎帐。交河不用踏层冰，裹足山城学驯象。吾闻天子之廏十二闲，骥騄并收无弃放。金根云■〈罒上干下〉出都门，唤取雍容肃仙仗。 

　　○题文山衡阳跃马图和须溪韵 

　　将军紫绶驰燕然，丞相白发祁山前。重瞳悲歌泣虞美，伏波眼穿鸢堕水。英雄相望千万年，西风荒草迷五原。延秋王孙折金鞭，女墙明月铜驼门。衡山春浓风日好，紫缰电转人未老。岂知蹶块追海横，海天如雪狂澜倒。玉楼十二春衣妍，流云却月争取怜。落花金谷独一死，苍旻不语丹心传。刘家的卢空识意，金粟龙媒俱久逝。少年相对那得知，掩图醉倚南风睡。 

　　○丁都护 

　　丁都护，郎骑白马今何处？丁都护，郎骨今归还是否？妾心痛似杞梁妻，梦杀夫雠梦无路。采石江，云阳渡，斜阳江上山无数。后人不识都护谁？时唱此歌渡江去。 

　　○秧马歌和萧养吾 

