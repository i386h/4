<!-- { "loadSidebar": true } -->
　　○和沈休文双溪八咏 

　　登台望秋月，秋月光陆离。晻映西南楼，徘徊东北墀。凝华夺班扇，流辉鉴阮帷。三五晕尚圆，二八形已亏。爰有蓬鬓人，长怀桂殿思。辽城记吟咏，西园忆追随。愿以薄暮景，承君清夜晖。 
　　会圃临春风，春风弄新阳。驱烟入间户，卷雾出虚堂。响谷鸟将韵，穿林花度香。逶迤动中闺，骀荡经洞房。逐舞轻靡褎，传歌低绕梁。所悲金玉躯，遂烁佳丽场。时拂孤鸾镜，星鬓视飘扬。 
　　秋至愍衰草，衰草遍平陆。方晨露染黄，入夜风销绿。别叶有归声，故蕊无留馥。劲茎坐自摧，寒丛竦如束。彼物既如斯，我年宁不促。已失早生荣，敢冀晚凋福。何当即去兹，纵浪从所欲。 
　　寒来悲落桐，桐生在长林。积叶既阿那，攒条复萧森。排云正孤立，乘风忽哀吟。朽壤方有托，急霰非所任。轮囷龙门侧，憔悴峄山岑。不求削成圭，何待裁作琴。菲薄既非材，固无斤斧侵。 
　　夕行闻夜鹤，鹤鸣向天池。奇声傅月迥，清思逐风悲。寥寥度霄汉，噭噭伤别离。华亭侣既失，卫轩宠亦衰。卫轩非我顾，华亭尚余思。蟋蟀悟寒候，商羊识阴期。不有慕类心，此情那得知。 
　　晨征听晓鸿，鸿飞何处所。随阳弱水岸，违寒长沙渚。冥冥忆霜群，邕邕叫云侣。固将联匹俦，岂惟念羇旅。视夜已昭晰，度声尚凄楚。以之频感触，将何慰艰阻。帛书望不来，谁知我心苦。 
　　解佩去朝市，朝市路已迷。敢冀恩私被，但嫌朋好暌。彼谗起青蝇，我行玷白圭。寸心幸能亮，微命不终乖。及今去青琐，何日瞻泰阶。荒服固云忝，是道谅亦迷。安得同志士，三叹写余怀。 
　　被褐守山东，山东古于越。州城冒陉岘，岚气屡兴没。剖竹曰有行，思君不能发。指涂期阑暑，下车已凉月。汲黯薄淮阳，子牟恋魏阙。岂伊念川涂，固亦悲朝列。日月傥垂照，犹堪慰寂蔑。 

　　○筑新居 

　　挈杖去中林，卜宅江之边。江边多故庐，改筑架斯椽。左右皆废墟，南北尽颓垣。昔人固不留，遗迹尚依然。因之悟物理，盛衰恒递迁。世既异市朝，海亦变桑田。古来皆有是，念此一长叹。何以慰我怀，斗酒倾前轩。百世非所知，聊且乐当年。 

　　○还旧居 

　　自我远行游，故庐今始归。如何廿载间，旧事都已非。曳杖过比邻，相呼寻故知。不见垂白翁，但见初长儿。我园既稍葺，我田亦就治。种秫酿美酒，拾薪煮豆糜。一笑集亲朋，相从说暌离。以之感畴昔，俯仰多所悲。人生一世中，所忧渴与饥。力耕给其用，此外更何思。便当息吾驾，皓首以为期。 

　　○饮酒 

　　在昔童丱时，得年辄自喜。谓当羽翮成，青冥将立致。去去曾几何，已觉非初意。每思前日事，翻恨莫重遇。盛衰迭相寻，壮极老会至。曩也叹时迟，今焉惜年逝？人生已如此，有酒且须醉。 

　　○忆胡仲申 

　　点点阶上苔，鲜鲜为谁碧？已别旧年人，空余旧年色。我行东斋外，对之还尔惜。所思虽久违，犹有往来迹。 

　　○岁暮迟宋潜溪 

　　忽忽岁欲暮，骎骎春已迫。出门尚谁思，悲歌迟来客。客昔与我期，近在旦与夕。如何事多迕，月满且复魄。悲风一夜起，落叶满长陌。女萝虽有托，近亦辞松柏。万物会归尽，人岂无终极。而我与夫子，况皆年半百。前涂讵难知，玄发早已白。若不数相过，蹉跎深足惜。 

　　○寄许存仁 

　　一鸟方北来，一鸟却东飞。夫岂巧为避，羽短风迫之。方春游郡城，子有越上期。及今会吾里，而我复差池。常时隔远道，暌乖固其宜。岂意两相接，反更事多违。畏尘念弹冠，惧垢愿浣 【一作涴。】 衣。士有交臂失，如何弗予思。 

　　○杨本初见访别后却寄 

　　有客越中来，衣带越溪雨。既来还遽辞，耿耿不得语。譬如东轩月，偶此成宾主。浮云一与期，清光无定所。出门复入门，怅望夜将午。几向雨来时，念子溪之浒。事违人已衰，别多心更苦。朝来数鬓丝，近复添几缕。 

　　○答李宁之 

　　涸鳞思赴海，倦翮念归山。如何远游客，岁久不知还。世涂方扰扰，豺虎尚为患。久嫌军务劳，翻羡为客闲。夜雨滴愁梦，晨风飒颓年。丈夫虽耿介，亦或多苦颜。而我承结邻，独喜相追攀。未坚金石交，已枉瑶华篇。时时感嘉贶，相视两凄酸。岂不欲为答，情深谅难宣。 

　　○丁酉除夕效陶体 

　　亹亹冬春易，悠悠时运倾。一岁只今宵，胡能不心惊。我观寰宇内，谁非爱其生。其生竟几何？倏忽已颓龄。长风向夕起，寒雪没前庭。绿竹且就压，众草岂复青。万事尽如是，何须动中情。儿女方在侧，樽酒亦既盈。今我不为乐，后此欲何成。笑歌东轩下，且遂陶性灵。 

　　○正月五日游石门怀所迟客 

　　开岁已五日，良辰诚蹉跎。悟彼时鸟鸣，往游山之阿。平明发阴壑，亭午憩阳坡。崖障献奇峭，水木呈清华。幽谷既深入，茂林仍远过。迢迢蹊绝踪，隐隐泉啮沙。涉涧固洄沿，陟岘复巍峨。舍舆挹飞流，停策引芳柯。石畬忽云拥，岩度亦星罗。土啬念唐风，民勤怀豳歌。羽檄起淮甸，烽火连浙河。无地可投足，此山思结萝。良俦愆我素，荏苒当如何？长啸临逝川，汩汩感人多。 

　　○题兰溪东峰亭 

　　昔余驻兰阴，颇得溪山趣。日上东峰亭，遥望水东注。别去曾几何？重来已迟暮。一时同游者，大半发垂素。亦或卧空坟，翳彼梅花树。因之念所思，倚阑聊四顾。安知游目时，翻是伤心处。咄兹露电身，谁似金石固？此生总满百，会合能几度。独有溪上山，年年只如故。 

　　○陪锺伯纪游溪南山 

　　一春苦昏垫，今晨收宿霏。因忆谢公语，出游娱清辉。溪流深可厉，草露泫未晞。林木相映蔚，时禽递鸣悲。佛庐已高据，鸟道方仰窥。危峰枕楼阁，细竹拥阶基。窈窕趋南征，徘徊款东扉。倚阑眺悬瀑，企槛引松枝。地僻虑自澹，身闲意无违。此理谁识察，悟心惟朋知。 

　　○寄王子充 

　　燕燕何从来，其羽已差池。飞入华堂内，意在巢君帷。君帷岂不好，伤哉非故知。引去方未能，欲留复回疑。噭噭徒晓风，翾翾空暮闱。 

　　○送人赴广信军幕 

　　慊慊促夜弦，翩翩戒晨轴。临分将列觞，指景念出宿。羁思无定端，官程有成速。含思登回陌，抱疢度遥陆。前峰日衔岫，后蹊风出谷。欲投近村去，惟见远烟绿。冰溪渺森沉，玉山郁骈矗。方远悲路长，逾前叹期促。边障固优暇，边情易翻覆。赞政谅匪难，布德在所勖。古来固疆圉，岂皆藉颇牧。 

　　○送人从戎 

　　世事谅难必，伊人去从戎。平生二三策，乃用军帐中。东郊已春阳，北陌尚寒风。千里违邺城，几日到边封。汉帜正星罗，淮骑亦云从。已入青油幕，犹带骈角弓。愿言帷幄士，勉赞戎马功。但期膺厚赏，不忘捐薄躬。庶几边上人，咸识尔为雄。 

　　○送人归姑熟 

　　一官冒风尘，十载犯霜露。岂伊怀禄情，亦以娱亲故。长涂忽榛棘，四海益氛雾。父母且不知，妻子岂得顾。闽海非我乡，浙河幸余渡。谁知消息近，反使心魂惧。桑梓半不存，骨肉定何处。掩骼古则然，脱骖今岂遇。言归虽有期，悲情将焉诉。蓼虫昧葵堇，晨鸡识晦雨。君自处平世，安知我心苦。 

　　○城东会饮送王天锡 

　　阴崖敛暝霏，霜陆耀晴晛。萧萧落木多，绵绵衰草遍。开冬感徂物，列饮会群彦。美醑溢流霞，妍谈粲余绚。时髦非我匹，清尊岂余恋。行矣送将归，怅焉罢欢宴。引领阻云从，搔首叹蓬转。 

　　○题爱柏轩 

　　瑟瑟凉野风，竦竦寒城木。风劲木亦然，受命一何独。岁物已沦伤，高标谁赏录。偶荷主人恩，开轩向城曲。老枝扶户吟，密叶停窗绿。遂忘孤生悲，行享后凋福。有客正迷方，振衣时踯躅。愿为柏上枝，托荫归君屋。 

　　○送刘仲修 

　　名都郁佳丽，公室赫 【一作兼。】 弘敞。缤缤 【一作纷。】 集时彦，衮衮归世网。若人固忠勤，受命逾震荡。藩国简车徒，边亭巡境壤。道涂邈以敻，山川修且广。月宵抱影息，霜晨流念往。仰看零露团，俯听悲风响。景物劳梦思，驱驰罢心赏。去水无回波，长涂有徂鞅。临分恨莫留，搔首独长想。 

　　○赠别吕用明 

　　旅雁薄霄游，轻鸥掠水飞。相逢多间阻，所向有高卑。偶此风雨过，邂逅洲渚湄。翩翩形影乱，噭噭鸣声悲。日落水气寒，月高风景移。矰缴发中流，又复夜惊离。回翔空有志，栖宿定何时。飘飘天衢上，往慎子毛衣。 

　　○使客还自建昌 

　　埘鸡初戒曙，关吏已开晨。饬徒临迥陌，振楫发长津。四郊盛阴气，千里塞惊尘。艰难将使命，骚屑作行人。时值秋冬交，道经吴楚分。昔出方禡师，今还已归军。威迟良马劳，凄恻仆御勤。王事不可淹，谁知君苦辛。 

　　○同子充浚仲游北山夜宿觉慈院 

　　穷年厌喧嚣，今晨惬游衍。岂伊清旷怀，直为朋知展。指涂阳已升，入谷光未显。涉流既百折，寻山亦千转。停策树频倚，攀林芳屡搴。路夷始出幽，山暝复凌缅。佛庐既栖薄，僧榻聊息偃。地僻心自怡，俗远虑乃遣。明发有佳趣，胜处将历践。 

　　○登鹿田 

　　山北倦游览，山南纵攀援。苔滑岂可步，萝弱犹足扪。力竭转修蹊，险尽得平原。排峰作郛郭，列岫代墉垣。披拂趋兰社，靡迤入松门。奇石既罗径，初篁亦当轩。鹿耕事固远，仙化迹还存。野田遗旧场，孤冢秘精魂。感往情已剧，怀来念弥敦。学道值时阻，摄生逢景奔。何能弃缘业，即此穷朝昏。 

　　○赠别祝彦明 

　　怅望临荒蹊，驱驰骋遐步。江纡练月初，山标彩霞暮。天长路易迷，水深舟难渡。征人去不息，倦仆立相顾。此时悲送君，安能发不素。 

　　○双剑篇 

　　君不见干将冶铁铁不流，镆邪遇之剪指投。赫然炼成双宝剑，遂匿其阳以阴献。雌雄离隔经几年，一朝飞堕君侯前。乃知神物不虚授，必待英豪始联偶。从今永近君侯身，玉头珠口相鲜新。韬里束来白鹇尾，匣中藏却绿龟鳞。遭时未息干戈事，且为君侯充武备。黑犀中断未为奇，白蛇夜斩方称利。五山精，六金英。也曾埋没豫章城，时时紫气斗间明。占者已知吾国兴，君侯佩之可千龄。 

　　○秦镜歌 

