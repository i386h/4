<!-- { "loadSidebar": true } -->
　　日暮登高台，浮云结远阴。树木何蒙茏，野雀噪繁林。驱车涉关塞，岐路郁且深。借问子何之，故乡阻崎嵚。曷不暂栖息，蓬藿非所任。隐悯□不发，威迟既前临。脆管促飞觞，鹍弦奋逸音。仗剑从此别，秋风满怀襟。寡立步非窘，薄游志不沈。策马欲俱去，我无当世心。 

　　○送张吴县之官嘉定分题赋得洞庭山 

　　山拥洞庭翠，雄蟠天下夸。云峰七十二，面面是莲花。风吹峨眉月，影落湖上沙。洞天閟五室，阳林耀丹葩。粲粲黄金橘，天寒霜已华。采摘奉君别，明发到天涯。 

　　○寄张习之四首 

　　数日阴雨复寒凝，沙边草阁非倦登。梅花萧条竹枝瘦，大似不禁风雪凌。 
　　枇杷花开绕舍香，竹枝披拂映沧浪。旧雨故人不相遇，亦可寄书来草堂。 
　　空山寥寥独抱琴，时过谷口之云林。自从幽人采芝去，不见鹿鸣双磵阴。 
　　夕阳在山云在松，松间石上忆相逢。西林问讯屡有约，且可会面得从容。 

　　○凤笙篇赠紫霞道人 

　　凤笙十三簧，音响应天时。自从轩辕调律后，谁将弦管置之虞舜祠。神人以和，凤凰来仪，后来作者不复知。颇闻仙人王子晋，好作凤鸣花下吹。凤鸣几千载，仙人吹笙至今在。昆仑池头看碧桃，玉振金声过东海。过东海，游蓬瀛，金霄冥冥郁紫清。空中嘹喨回天声，三十六帝下云軿。中有彩女数百辈，玉颜如花珠佩明。手弄云璈□，瑶瑟来相迎。相迎向何许？凤笙鸣，朝玉京。 

　　○送李生北上 

　　李生东吴人，住在东吴市。手持贾谊书，去谒汉天子。天子白玉阙，虎豹守九关。黄金烂初日，照耀蓬莱山。愿为丹穴凤，飞入五云间。莫学襄阳孟夫子，诵诗玉堂空放还。劝尔一杯酒，与尔作离别。西风吹折杨柳枝，八月燕山夜飞雪。君当挂席大河去，我还拂袖东山岑。闭门自扫石上月，绿萝树底弹鸣琴。 

　　○寄倪云林 

　　鲁连有志节，蹈海不复还。严陵不肯仕，归耕富春山。两公出处虽异代，千古同高天地间。我识云林子，亦是隐者流。一生傲岸轻王侯，视彼富贵如云浮。鲸鱼未化北溟水，凤鸟独宿昆仑丘。含光韬耀人所慕，才华自可称独步。手弄云霞五色笔，写出相如《大人赋》。虽无天子诏书征，不失前贤高蹈名。且须快意饮美酒，醉拂石坛秋月明。昨者相逢碧桃里，衣上春云照溪水。别君已是几月来，芙蓉忽然江上开。知君此时卧烟岛，而我相思满怀抱。何当借骑茅君鹤，共入玄都拾翠草，胡独商岩紫芝老。 

　　○题沧洲诗卷后 

　　骑鲸东海上，豁然形神清。仰看中天月，逍遥吹玉笙。凌晨归返三山住，银阙珠宫渺烟雾。东风吹乱碧桃花，化作红云渡波去。 

　　○新郭 

　　泛舟越来溪水旁，溪边暮色何苍苍。主人张筵挥羽觞，吴姬唱歌声抑扬。船尾挑灯大鱼出，船头洗秋波凉。夜如何其夜未央，万壑不起星煌煌。酒阑客过别船去，木叶萧萧下如雨。船中醉卧忘西东，睡觉犹闻梦中语。此时月落天将曙，隔屋鸡啼欲起舞。西风满天鸿雁声，瑟瑟菰蒲响秋渚。 

　　○长句一篇留别草堂主人并柬匡庐外史 

　　玉山草堂绝清妍，画图书卷置两边。长松落子当窗前，鹤踏芝云舞翩翩。碧梧翠竹摇秋烟，凤凰一鸣三千年。松溪石磴相周旋，绿萝飞花百尺悬。草堂主人真晋贤，手持麈尾谈重玄。傲睨万象心炯然，示我新诗三百篇。瀑流倒泻挂青天，匡庐先生乃谪仙。谑浪高谈惊四筵，乐府不写金花笺，日日江头浮酒船。爱我草圣如张颠，酣歌草堂屋西偏。醉来狂歌舞跹跹，共入芙蓉花底眠。 

　　○至正壬辰九月十二日过玉山草堂留别山中诸公 

　　五陵豪英不足畏，丹徒布衣那可轻。万事岂皆合天道，偶然遇之亦成名。我今困乏穷谷底，青云之志何由平 愁来饮酒一百杯，拔剑高歌泪如倾。歌声悲壮君试闻，江汉茫茫气欲吞。附凤骑龙岂难事，屠狗脍牛何足论。诸君古乡旧知己，会面那得无欢言。平生心事难尽道，且复痛饮花下樽。明当大醉楼船上，横吹玉笛过吴门。 

　　○送淮南苏同佥赴镇 

　　大江洪流若奔马，横截中天向东泻。吴楚风烟浩荡中，海门赤日光相射。上将气吞云梦泽，猛士声振长平瓦。灵旗遥指濠泗间，神戈暂驻狼山下。万民不扰农业兴，白叟黄童在田野。文武之道惟张弛，固识贤才天所授。去年开阃今复来，欢呼动地声如雷。愿翻长江作霖雨，沛泽何止沾枯荄。我钦当时羊叔子，岘山之碑传未已。清德九世其在君，缓带轻裘自兹始。 

　　○放歌行赠宋君 【仲温。辛丑。】 

　　今日非昨日，今年非去年。天地不同老，日月岂停旋。寸心摇摇 【一作「遥遥」。】 颜色改，只似秋蓬与夏莲。柏梁赋诗不早上，长楸走马未得前。阊阖九重虎豹守，我欲上诉无因缘。荆山泣玉徒自苦，夷门抱关谁复贤。宝剑芙蓉拂秋月，高歌对酒声哽咽。当时轻意千古事，幽愤于今向谁雪。兰台公子天下奇，心胆岂是 【一作足。】 他人知。荆卿不答鲁句践，项羽肯 【一作岂。】 顾齐安期。东吴市上花漠漠，相逢意气倾山岳。笑说秦关百二重，卷舒风云不盈握。一生不识平阳奴，况是霍家冯子都。明珠白璧等粪壤，玉环翠袖皆虫蛆。甘心廓落事屠钓，矫如游龙不可拘。宋公子，尔弹琴，我放歌，白昼苦短夜何多。黄金台，几千尺，翳日浮云奈尔 【一作若。】 何。 

　　○题宫人行乐图 

　　金宫游素女，玉笛弄清晖。月殿龙香度，风帘翠影飞。云开移彩仗，花落卷春衣。莫买相如赋，长门事已非。 

　　○渔庄 

　　杨柳拂紫扃，芙蓉落晚汀。鸥眠沙嘴白，山近屋头青。樽酒何劳劝，渔歌岂厌听。王维爱裴迪，联句不曾停。 

　　○送郑同夫归豫章分题百花洲 

　　洲上百花明，春流日夜生。祇看维客棹，无复度霓旌。落日山如旧，东风鸟自鸣。萧条千古意，离别暗伤情。 

　　○枇杷树下怀葛石泉道士 

　　晒药枇杷林，秋阳满山泽。不知林间风，吹花堕巾帻。道心政散浪，野性非颇僻。不有孤桐琴，何以寄远客。 

　　○题倪云林画 

　　云木蔽清野，峨眉横素秋。一雨过大壑，百川会新流。未能闻至道，宁即歌远游。岁晏且归去，采芝南山幽。 

　　○夏日同强二秀才过鉴公山房因游仁寿精舍 

　　寻僧直到梵王家，便汲山泉为煮茶。阮籍从来无礼法，汤休何用着袈裟。醉眠石阁听风树，步入松云扫磵花。与子归时仍并辔，萧条墓道夕阳斜。 

　　○寄杨文可 

　　屋庐星散当山郭，门前小溪相与通。橘子压树千头绿，鲤鱼跳波双尾红。空梁寒月拱夜鼠，傍壁灯火鸣秋虫。故人亦在他乡住，此时作客情思同。 

　　○寄周子羽 

　　乃翁天性唯真率，纵酒狂歌老未休。不是生前浑欲醉，却缘客里易为愁。百年心绪留黄卷，几树梅花共白头。昨过比邻司马氏，阿戎谭论更风流。 

　　○春日 

　　空山寂寂行人稀，冈头落花如雨飞。罢琴惆怅不能已，故乡寥落何当归。南去百粤羽书急，北来三吴戎马肥。安得龙骧拥战舰，扫除俘寇扬国威。 

　　○送福上人游江西 

　　西江江水漾明霞，买得吴船泊晚沙。春鸟衔花落经卷，凉风吹月上袈裟。庐山屹立千峰秀，瀑布流传一道斜。爱尔心源绝清净，东林寺里白莲华。 

　　○题可意楼 

　　吴兴山水称奇绝，爱汝楼居事事清。花片拂云飘几席，湖光浮日动檐楹。主人好学三冬足，对客高谈一座倾。乐事本来皆可意，为君拈笔赋闲情。 

　　○玉山草堂 

　　忆汝草堂何许在，辟疆园里玉山陲。方床石鼎高情远，细雨茶烟清昼迟。鸿雁来时曾会面，枇杷开后更题诗。山中容易年华暮，书史娱人总不知。 

　　○芝云堂 

　　芝云主人绝萧散，燕坐草堂门不扃。古鼎隔帘香袅袅，新篁拂几玉亭亭。十年苦思耽诗卷，三日清斋写道经。邀我醉眠书画舫，月明吹笛看云汀。 

　　○次玉山游寒泉登南峰有怀龙门云台 

　　秋波漠漠静朝晖，画舫开筵兴不违。浊酒清歌香缥缈，青山黄叶路依稀。夜凉金雁筝声细，雪滑银盘鲈鲙肥。顾我惭为尘俗累，不能同载月中归。 

　　○虎丘有作 

　　着屐登山宁惮劳，楼台重玩一周遭。剑池下见蛟涎碧，宝塔平临鹤背高。窅渺吴封难极目，凄凉霸业谩挥毫。把杯别有踟蹰意，不为西风叹二毛。 

　　○送赵一阳真士归霅上 

　　渺渺晴湖白鹭飞，青山迢递夕岚微。闲操桂檝云生腋，欲采芙蓉露满衣。紫翠房深丹灶暖，松杉秋静鹤巢稀。明年去觅封君达，应驾青牛说息机。 

　　○次韵介之梦山中 

　　松花金粉落春晴，白鹤看棋如客行。疏雨竹窗缘是梦，隔林茶臼只闻声。繁华久困心何得，澹泊相遭思亦清。不有鹿门高世志，山中几日道能成。 

　　○送李用和之常熟知州 【至正二十年。】 

　　落日孤城近海边，川流九道直如弦。朱幡到邑歌来暮，玉帐论兵思去年。楚水南回多贾舶，虞山西望少人烟。从来惠化同甘雨，还使残民得洒然。 

　　○和遂昌郑先生题大尹所藏唐人书经 

　　雪鬓庞眉咏《玉经》，宛然南极老人星。石坛帚拂青鸾尾，烟阁衣飘白鹤翎。宝气虹光辉日角，锦囊瑶轴閟云扃。道成骑鹿三山去，瀛海茫茫万仞青。 

　　○绝句四首奉答惟寅高士见赠 【录二。】 

　　谁识元方趣，高居湖上山。诗成不求赏，独咏两松间。 
　　列岫供秋色，遥风散水文。明当思旧隐，归棹一川云。 

　　○渔庄欵歌二首 

　　傍水芙蓉未着霜，看花酌酒坐渔庄。花边折得芭蕉叶，醉写新词一两行。 
　　秋月团团照药栏，水边帘幙晚多寒。素娥不上青鸾去，借得银筝花里弹。 

　　○发齐门次玉山韵 

　　西风洲上荻花明，秋水船头落雁鸣。谁抱琵琶凉月里，为君弹作断肠声。 

　　○观音岩 

　　白鹦鹉小穿云幕，碧海波澄浸石扉。一片岩前秋月影，凉风吹上藕丝衣。 

　　○石湖 

　　烟中白鹤独飞还，相伴孤云尽日闲。落日放船湖水上，一帘秋色看青山。 

　　○写画寄良夫 

　　山馆风清白日凉，砚池水满墨花香。青藤三尺清如玉，闲写乔松近石塘。 

　　○题杂画二首 

　　离离江树暗芳洲，江上西风几度秋。别鹄未归天又晚，不胜清怨忆丹丘。 
　　水阔天低欲尽头，柳花如雪暗归舟。平生解识沧洲趣，何处飞来双白鸥。 

