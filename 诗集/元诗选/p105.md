<!-- { "loadSidebar": true } -->
　　手携北山云，却上西江水。月明洲渚生，叶落风不起。虚舟不移棹，寒波钓金鲤。银河转碧落，北斗去天咫。龙吟匣中剑，虎跃弦上矢。杀机谁敢当，吹毛岂轻试。贝叶启千函，木榻脱双履。惟应胜壁观，悠悠度年岁。 

　　○题蒙庵为黄石谷赋 

　　东南有高丘，下临万家邑。汪洋浃春润，沃衍盛秋入。群山若浪波，起伏翠重袭。灵运好奇险，高平罕相及。幽人园绮间，周览度原隰。随山导清泉，积石拾层级。结庵以蒙名，果行信所执。良时一来游，朔月九交十。门当星斗高，陇卧风雨湿。一川灯火归，宾从杂车笠。登高愧能赋，腾身竦山立。 

　　○平江开元雪窗光禅师访予临川山中其归也予与宾客用一雨六月凉中宵大江满分韵送之不足予为继之而予分得一字 

　　积雪何处高，蜀山最崷崒。海东极孤绝，目送断鸿一。徘徊桫椤树。宴坐但空室。园果堕宿雨，当昼从定出。八月露水繁，石钵满华蜜。相会岂无因，分床便深密。 

　　○秋山行旅图 

　　春夏农务急，新凉事征游。饭糗既盈橐，治丝亦催裘。升高践白石，降观索轻舟。试问将何之，结客趋神州。珠光照连乘，宝剑珊瑚钩。乘马垂苜蓿，纵目上高丘。策名羽林郎，谈笑觅封侯。太行何崔嵬，日暮摧回辀。古木多悲风，长途使人愁。羸骖见木末，足倦霜雪稠。谷口何人耕，禾麻正盈畴。出门不及里，酒馔相绸缪。壮者酣以歌，期颐醉而休。安知万里事，有此千岁忧。 

　　○次韵太朴良友对何仙舟读书山中见怀之作 

　　得谢荷休泽，消摇在岩阿。结庐庇风雨，樊圃搴藤萝。塞坐古人书，日夕犹咏歌。追念少壮日，玩愒亦已多。兢兢事补塞，奈此迟暮何。美人百里内，邈若隔山河。兴怀贻好音，缊藉三春花。报言慎芳岁，卷石崇巍峨。 

　　○刘忠肃公之四世孙中书舍人讳震孙之曾孙益之题其居曰云松巢予家与刘氏累世之契故为书忠肃公文集之首诗三篇并赋此与之 

　　丞相昔游泰山顶，天风浩浩春昼永。玉检微茫不可求，但觉灵霞熟丹鼎。白日人间如水流，前代衣冠成古丘。悠悠忧患何足计，直道千年横素秋。徂徕之松数千尺，东连海上暮烟碧。中书伟人如玉立，每向南风望东北。浊世公子何翩翩，却忆匡庐还谪仙。芙蓉出水耀初日，五色光新天为妍。我今侨居庐阜侧，西视峨眉归未得。岂无云锦晚相娱，月落终怀雪山白。森森乔木鲁东家，河间礼乐更光华。勿忘先世旧游处，吾秣尔马膏其车。 

　　○空山歌 

　　高空之山聂公宅，稚川作图纔数尺。秋天薄云千仞表，春雨乔林百年物。忆昔侍郎镇成都，将佐盈庭宾客趋。锦官城外笳鼓发，驷马桥边高盖车。先庐旧在小东郭，丞相祠前同寂寞。严公同访杜陵家，退之亦到淮西幕。峨眉嵯峨久不归，江水娱人秋日晖。坐看蓬莱变桑海，自古南城天下稀。公子亲迎陈氏馆，我初至抚犹弱冠。看君挥翰甚风流，岂想重逢鬓毛换。君言中间一再来，数见先公胸次开。莺花风雨必求友，水竹园林持酒杯。嗟予晚岁始能退，宁有文章惊海内。平生不受简书畏，故家高致君应最。图中山色积翠浓，虽欲舍子将焉从。蜀人相如最能赋，行倚山木歌高空。 

　　○为燮玄圃题鳌溪春晓图 

　　芙蓉山阳万家邑，石岭戴辙萦纡入。溪水西行夜雨深，连村桑柘春云湿。昔因荒迥少官府，日暮狐兔作人立。自从置县二百年，稍有衣冠更俗习。读书进士比舍闻，润屋黄金亦家给。山中白日浮云多，负乘因仍足车笠。燮侯世冑国勋旧，射策君门耻沿袭。朱衣作监列星宿，远人岂意高轩及。援琴不鼓书牒稀，弹铗无鱼宾客集。绣衣使者停车见，黄堂大夫下床揖。登高望远送飞鸿，揽辔骎骎度原隰。人言桐乡人爱我，我爱桐乡重于邑。画图千迭山木稠，茇舍萧条莫忘葺。 

　　○题马竹所画 

　　霜清木落江海空，一棹归来何处翁。双松千岁如铁石，为尔回薄旋天风。忆昔神龙剑所化，夕卧沧波弄明月。望中冉冉云气生，直接银河上琼阙。 

　　○藿元镇规模董北苑米南宫父子写山水云物殊有标致见示春江捕鱼图遂赋此 

　　春江聚网万鱼急，渔人相欢鱼相泣。负薪深山何处樵，利害相乘不相及。海鸥冥冥秋影微，黄叶江南一棹归。人间得失两无迹，不废山水含清晖。 

　　○题村田乐图 

　　尺素自是高唐物，莹如秋水宜设色。何人画此畎亩间，二三老人若相识。茅屋萧条古树下，农务未殷牛在野。或怜鸜鸲脱笼絷，或弄狝猴笑真假。老翁政自如儿嬉，高髻襁负相扶持。古时枌社祀田祖，移馔高亭随所宜。抱瓮初来未贮酒，亦有生鹅宛延首。村优竞携乐具至，犬怪鸡惊儿拍手。拄杖出门欣见宾，杂花满庭生好春。岁时无事得如此，击壤何必非尧民。骑驴过桥殊矍铄，携具荒陂来赴约。定知张果千岁人，游戏人间共杯酌。 

　　○同开先南楚悦禅师观息斋画竹卷于崇仁普安寺煜公之禅室盖煜之师一初本公所藏也因记延佑甲寅息斋奉诏写嘉熙殿壁南楚与之同寓庆寿寺时予同为太常博士俯仰之间已为陈迹乃题其后云 

　　嘉熙殿里春日长，集贤奉诏写苍筤。迩来二十有五载，飘零残墨到江乡。匡庐高人昔同住，每见挥毫凤鸾翥。木枯石烂是何年？修竹森森长春雨。 

　　○柳塘野鸭 

　　江南水退秋光浅，风柳参差万丝卷。鸳鸯在梁凫在渚，荡荡扁舟去家远。千艘转海古长策，白粲连江动秋色。断蒲折苇野水阔，烂烂明星且将弋。翠盘擎露夜深寒，玉色亭亭落月残。太液池头黄鹄下，梦中曾见画中看。 

　　○江贯道江山平远图 

　　江参去世二百年，翰墨零落多无传。人间几人写山水，谁能意在挥毫前。昨见石林旧家物，春雷迭嶂初破墨。我和叶诗颇豪放，三者相望都突兀。险危易好平远难，如此千里数尺间。高云舒卷非散地，丽日照耀皆名山。我持美脯酒一斗，墨汁盈盘可濡首。江生精神作此山，向山呼生当至否？高秋银汉天无云，帷中泠然来夜分。黄茅岭头华盖顶，画我独访浮丘君。 

　　○为汪华玉题所藏长江万鸦图 

　　云巢幽人爱江渚，抽思挥毫写横素。波澜不惊潦水尽，秋气晶明绝烟雾。征帆去棹不相袭，岸曲洲旋总堪赋。孤村城市仅如蚁，百丈牵江直如缕。萧萧木叶洞庭波，历历晴川汉阳树。蒹葭宿雁天欲霜，丛苇寒鸦日云暮。就中楼观何王宫，想见华年贮歌舞。丹青倒景骇灵怪，粉黛含情怨幽阻。青春游子憺忘归，白日泠风帐中语。人间遗迹何足留，最惜精思堕尘土。郭熙平远无散地，小米苍茫托天趣。铦锋铓戟不破墨，刻画晶荧昔谁苦。渤海细书艺文草，精绝戈波绝回互。南唐后主万鸦图，点点晨光动毛羽。昔年曾见今目昏，虽复逢之亦难覩。汪侯此卷出故家，相示摩挲极愁予。香奁犀轴见者稀，谩录余情示来者。 

　　○题渔村图 

　　黄叶江南何处村，渔翁三两坐槐根。隔溪相就一烟棹，老妪具炊双瓦盆。霜前渔官未竭泽，蟹中抱黄鲤肪白。已烹甘瓠当晨餐，更撷寒蔬共萑席。垂竿何人无意来，晚风落叶何毰毸。了无得失动微念，况有兴亡生远哀。忆昔采芝有园绮，犹被留侯迫之起。莫将名姓落人间，随此横图卷秋水。 

　　○题韩干画马 

　　韩生观马十二闲，时写一二传人间。坡翁尝来伯时宅，见此遗迹开衰颜。前行如云尘不动，后者追风绝飞鞚。昔人能事已可能，始觉赏识非虚讽。昔观秘府韩绝少，得见龙眠已惊倒。使人读诗如见画，人中岂复生坡老。五云之中天上奇，代产名驹天子骑。神明尚令后古见，莫叹韩生非画师。 

　　○题秦虢二夫人承召游华清宫图 

　　贵人并鞚如轻鸿，承恩驰入华清宫。道途先不止行客，策蹇奔趋乌帽风。奚囊堕地何足拾，岂有篇章浪相及。画史当时妙墨传，光彩流动狂情急。君不见白头拾遗徒步归，明眸皓齿事皆非。朝天泥滑袖封事，高阁雨余宫漏稀。 

　　○玉隆宫所藏宋干道宸翰云壑二字 

　　昔者云归壑，天章自九重。日华常映凤，山气尽成龙。俯仰遗陈迹，高深俨德容。飘然化春雨，结想在高松。 

　　○寄三衢守马九皋 

　　闻道三衢守，年丰郡事稀。诗成花覆帽，酒列锦成围。鹤发明春雪，貂裘对夕晖。扁舟应载客，闲听洞箫归。 

　　○寄题汪道士草亭 

　　飞白妙娉婷，新题照草亭。仙遗相鹤法，客借换鹅经。雾雨归悬黍，风云护茯苓。遥知春昼永，深坐养《黄庭》。 

　　○闻雁 

　　楼近暖云湿，夜深闻雁低。声音灯外尽，羽翮月边迷。冉冉白榆上，悠悠黄竹西。应逢穆王骏，春草一长嘶。 

　　○钱舜举画 

　　一树花如雪，清明客未归。坐看黄鸟并，梦作彩云飞。翠袖寒犹薄，羊车过绝稀。相如能作赋，月下卷春衣。 

　　○山水图 

　　泛舟桑落浦，望见香炉峰。野水常敧树，山云不碍钟。桃源携客觅，松径与僧逢。为托荆关辈，添予九节筇。 

　　○题马竹所画 

　　老树依江岸，归舟傍钓竿。水花看晚净，风叶识天寒。雁字来千里，鱼羹付一餐。远山青可隐，日下是长安。 

　　○送客北门晨登山木阁 

　　晨登山木阁，零雨暖于春。溪水解留客，梅花偏照人。秫香知酒熟，市远觉民淳。此地堪娱老，惟愁度水频。 

　　○仙游道士余岫云为从珠溪余隐士求得华山下黄茅冈一曲规作丹室喜而赋之不觉五首 

　　华山东下有茅冈，云是毛公旧隐场。清露尚余丹满臼，白云今许草为堂。冬凭野烧开畬陇，春托山雷净石床。从此便为千载计，洞天先拜紫玄章。 
　　茅冈地主古醇儒，乞我冈头作隐居。岭上闲云从管领，涧中流水听开除。刀耕火种从兹始，雨笠风瓢便有余。自古诗人多会合，浮丘毛氏不愁予。 
　　石人屹立古仙坛，双涧交流拱一盘。临水种松须匼匝，就中作室要宽安。洞经即日修真诀，玉臼逢春浴旧丹。却恐山中添故事，题诗莫与世传看。 
　　仙游办得茅千束，华盖须分屋数间。微咏玉经忘我老，谩调金鼎胜于闲。龙雷变化从舒卷，鹤露清寒自往还。何似绮园诸老者，采芝初不离南山。 
　　茅冈初割一溪云，玄契华阳旧隐文。谒简自题香案吏，封章先报大茅君。种成和露桃千树，借与摩霄鹤数群。便是宸清真洞府，不烦梦想托纷纭。 

　　○抚郡天宁明极觉讲主陪敬斋监郡奉祠华盖特有高咏三读敬叹仆偶共清游辄复次韵衰退不工聊资笑粲 

