<!-- { "loadSidebar": true } -->
　　题秋塘图 
　　题画扇骑驴踏雪 
　　题扇上画 
　　小园即事 
　　南湖史君制暗香汤奇甚赋绝句求之 
　　和南湖史君烟景墨梅图 
　　题唐圉人调马图 
　　赋桂山 
　　济南赵君成南使羁留三纪得还其犹子录其遗事求诗为赋一绝 

　　○姑苏台晚眺分韵得高字 

　　残阳古城曲，岌岌荒台高。不知何年创？尚尔结构牢。青山拥危楯，白水环空壕。美哉此山溪，惨淡悲雄豪。当时一战霸，意气何矜骄？蛾眉坐倾国，忠魄随怒潮。空余故宫苑，寒雀飞野蒿。佳辰晤良友，清眺舒烦劳。夕风振丛薄，鸿雁中天号。永怀五湖客，一舸凌云涛。浩歌沧浪词，愿言从游遨。 

　　○送释存游苕川兼怀子昂学士 

　　吴兴山水邦，杳霭云气萃。冈峦抱萦回，溪流泻清驶。超遥烟中客，缥缈云际寺。振锡赴幽寻，揽袂接遐契。是时秋正中，旷朗天宇霁。明月射神珠，光彩难自閟。渔歌和遗音，茶经诧幽事。欲从烟屩游，苦为尘鞅系。缅怀金坡英，归来云壑媚。采采白薲花，因风为遥寄。 

　　○曹叔时见过索饯篇 

　　泄云蒙朝日，微雨沾庭除。幽人掩关卧，门外无来车。曹子别经岁，枉道过我庐。谓余抱文艺，胡为守乡闾。余曰匪高尚，褊性涉世疏。上奉白发亲，余暇读我书。岂如叔时甫，妙年美名誉。词华烂絺绣，问学滋新畬。奉子一巵酒，聊为谭斯须。威凤翔高阁，逸骥腾云衢。及时树远业，临事毋踟蹰。 

　　○内人臂白鹦鹉图 

　　华清宫中歌既醉，南海奇禽远争致。玉环最爱雪衣娘，当时曾得龙颜媚。璇房雕槛春日长，绣■〈衤朋〉娇儿在傍戏。君王怜汝解语言，怀恩不说宫中秘。临风鸷鸟何轩轩，叹惜纯良遭猛厉！苕翁写出当时事，侧立红衫内人臂。江花满地不忍看，空拂画图怜俊慧。 

　　○书骏马图 

　　王良伯乐骨已朽，曹霸丹青亦希有。开图歘见神骏姿，对酒高歌雄剑吼。秖今骐骥困盐车，落日长鸣漫昂首。嗤嗤俗眼迷天机，相士嫌贫马嫌瘦。 

　　○南游 

　　驱车登远道，白日忽西流。宇宙惊新梦，山河感旧游。云迷江令宅，月澹庾公楼。己巳知何奈？长歌去国愁。 

　　○寄友 

　　海内皆兄弟，情深莫若君。那知经乱后，翻作久离群。皎皎云中月，悠悠岩上云。相思不可见，清梦遶江濆。 

　　○登阳山妙净院 

　　野寺虽牢落，山僧亦自如。幽栖邻虎穴，灵迹近龙居。地胜轩楹古，天寒草木疏。凭高望城郭，把酒一欷歔。 

　　○江上 

　　放迹清江上，悲歌惜岁穷。孰能回白日，我欲问苍穹。天地遗民老，山河霸业空。清愁无着处，卷入酒杯中。 

　　○答霜晴诗二首 

　　旭日照萧晨，凄清不受尘。冷光明似雪，冬暖胜如春。红叶辉相照，黄花色愈新。南窗差可爱，曝背豁天真。 
　　朝暾上高树，雾卷海天遥。劲气乘寒凝，严威见日销。钟清出远寺，马滑恐危桥。稍逼南枝暖，疏花破寂寥。 

　　○次韵陆承之寒夜有怀 

　　壮志寥寥在，流年冉冉催。寒灯和梦照，暗雨挟愁来。白雪词难和，青山首重回。夜阑浑不寐，慨想陆机才。 

　　○送耕存大参使日本 

　　陆贾初驰诏，终军已请缨。上方专委任，南国诵威名。挂席鹏风顺，敲舷蜯月明。阳侯应拱护，不遣海涛惊。 

　　○悼亡 

　　短日一何急，残宵不肯明。霜寒那有梦，月落重伤情。壁冻琴丝断，风惊烛泪盈。微言忆王衍，达理悟庄生。 

　　○晓望吴城有感 

　　呜呜寒角动城头，吹起千年故国愁。才见专诸操匕首，旋闻西子载扁舟。霜寒古寺钟声早，月落南园树影秋。一笑浮华易盈歇，白云长在水长流。 

　　○送刘梅溪游句曲 

　　华发萧萧两鬓秋，醉眠花竹旧风流。天心桥畔行将老， 【刘居吴天心桥。】 地肺山中隐去休。半岭白云容可玩，一庵明月尚空留。 【刘有故庵山中。】 西风趣赴方台约，岩下遥看二老游。 【句曲有四平山，亦名方台。刘故人吕江蟾，号四平翁。】 

　　○次韵子封承之游桃花坞 

　　阊门行乐送韶华，闲访城阴野老家。黄蝶得晴飞菜叶，翠禽隔浦啄桃花。衡门倒屣临官路，古渡横舟阁浅沙。亦有诗人时一到，醉吟行尽夕阳斜。 

　　○雪后游石湖 

　　众峰戴雪玉崔嵬，风定湖光镜面开。山色可堪西子笑，溪声曾送粤兵来。天寒野水摇孤艇，日落浮图对古台。回首风尘翳城阙，愁来谁伴倒清罍。 

　　○汤梅山为道士归吴还山赋一诗以饯 

　　三年犹向孤山住，应为梅花滞水滨。沧海鹤归空有语，荒城草长又逢春。芝田火暖丹砂熟，松峤花香白酿新。安得与君俱隐去，烟萝深处着闲身。 

　　○舟行邂逅周西园出示回文诗就次韵 

　　游遨适兴随幽境，笑语相逢忽并船。流急溅袍飞带雨，岸回迷草暗浮烟。楼高近水涵飞鸟，树密藏云咽恨鹃。愁破已空尊酒绿，醉吟同眺晚晴天。 

　　○题秋塘图 

　　水落秋菰老，夕寒烟树微。绝怜双白鹭，飞去似知几。 

　　○题画扇骑驴踏雪 

　　雪没驴腰白，行行诗兴催。不因太清绝，那肯犯寒来。 

　　○题扇上画 

　　古木排山立，幽窗傍水开。直疑林处士，独棹小舟回。 

　　○小园即事 

　　淡黄杨柳着烟轻，细草茸茸衬屐行。行到水边心会处，夕阳一树杏花明。 

　　○南湖史君制暗香汤奇甚赋绝句求之 

　　雾阁云窗深闭春，微闻玉杵捣清声。玄霜秖许云英见，地上诗人渴梦生。 【时侍姬新至，故戏及之。】 

　　○和南湖史君烟景墨梅图 【时闻有惠州新除。】 

　　依约罗浮翠岭前，美人玉立破苍烟。画图未许分明见，一夜春风入梦先。 

　　○题唐圉人调马图 

　　飞龙天廏隘云稠，一匹骄驰掣电流。枥下髯奴真厮养，眼中元不识骅骝。 

　　○赋桂山 【其人善琴书大字。】 

　　小山桂树碧云西，三迭琴心月未低。曲罢便乘苍凤去，广寒琼榜要新题。 

　　○济南赵君成南使羁留三纪得还其犹子录其遗事求诗为赋一绝 

　　三十六回秋月明，年年望断雁南征。苏郎皓首还乡去，愧杀当时李少卿。 

　　◆慎独叟陈植 

　　植字叔方，深之子也。克继父业，有孝行，屡辟召不起，善画工诗，自号慎独痴叟。卒于至正二十二年。有遗稿若干首，明祝希哲手抄，并附郑元佑所撰墓志于后。 

　　送赵生 
　　绿水曲 
　　龙兴寺 
　　次友仁泊舟虎丘独步 
　　题画 

　　○送赵生 

　　玄溜峰如画，别来劳梦思。江乡为客久，岁晚到家迟。夜暖梅花发，冬深草亦衰。红尘染衣袂，莫使白云知。 

　　○绿水曲 

　　绿水西阊道，送君江上行。盆城应不住，五老笑相迎。 

　　○龙兴寺 【次唐綦母潜韵。】 

　　先朝黄叶寺，老屋白云扉。灯续长明火，僧犹坏色衣。驮经马迹远，念佛鸟声微。唯有闲闲叟，坐看红日飞。 

　　○次友仁泊舟虎丘独步 

　　西丘雨过落花村，决决溪塘水涨浑。楼阁日斜唯影立，辘轳泉滴尚声喧。无言苍石空横道，傲世青山不出门。独往忽惊春已去，题诗犹记刻舟痕。 

　　○题画 

　　风里征帆驴上人，前程路远又斜醺。不知有客红尘表，闲看青山起白云。 

　　◆袁山长易（静春堂集） 

　　易字通甫，平江长洲人。丰姿秀朗，不求仕进。部使者将荐之于朝，谢不可。行中书省署徽州路石洞书院山长，罢归。所居吴淞具区之间，筑堂曰「静春」，聚书万卷，手自校定。堂之外，蒲、荷、松、菊、梅、竹之属，缭绕其间。左江右湖，禽鱼翔泳。或风止雨收，挟小舟以笔床、茶灶，古玩器自随，扣舷高歌，望而知为世外人也。所著《静春堂诗集》四卷。郡人龚璛子敬、郭麟孙祥卿、汤弥昌师言为之序。一时名士如杨仲弘、鲜于伯几、黄晋卿辈，皆有所论次。赵魏公作《卧雪图》贻通甫，称通甫、子敬、祥卿为吴中三君子云。兵火后，刻集散失，而诸公手书尚存。明正统中，吴文恪公讷题其卷尾曰：「元世祖初克江南，畸人逸士，浮沉里闾间，多以诗酒玩世。元贞、大德以后，稍出居儒黉，以淑后进。若静春与子敬、师言是也。」通甫子泰、孙永福，皆以能诗名。嘉靖间，南尚书洪愈，通甫九世孙也。 

　　游苏子美沧浪故园 
　　登开元寺阁观浮海石佛 
　　胡西轩道院竹石 
　　送潘鹤臞归侍母 
　　赠禽衍陆生 
　　过长安堰 
　　送汤师言番江书院山长 
　　杭州道中书怀四首 
　　重午客中三首 
　　寄吴中诸友六首 
　　首夏村居杂兴二首 
　　八月一日雨后赋兼寄城中诸友 
　　正月十六日与德钧子敬翼之洎儿子震游东季博山园赋诗 
　　湖上即事多怀月心之辞 
　　题扇 
　　白海青 
　　春日雪中 
　　与师言客钱唐凡三月余师言归后作诗奉寄 
　　春雨漫兴三首 
　　和师言穷居即事韵二首 
　　题画黄葵 
　　因公事留驿中遂登姑苏台晚望 
　　秋夜怀友二首 
　　戏调月心 
　　陈仲渊别室 
　　郊居寓目随事辄题四首 

　　○游苏子美沧浪故园 

　　昊穹积长阴，寒日光炯碎。虚徐少城隅，物色入遐睇。苏侯故台沼，芜没今谁记？依依故址存，惨惨回飙厉。谷传魑魅啸，地失神灵卫。伊人百夫特，文采倾当世。立朝罹罔罗，抱影投荒裔。皁淹天马逸，鸷困秋鹰鸷。空余意气雄，摩荡山岳锐。生存且飘泊，身后何嗟异。下泉虽冥冥，精爽不可閟。孤城千载归，秋风九皋唳。 

　　○登开元寺阁观浮海石佛 

　　招提控城闉，飞阁峙千尺。白日转棼楣，朱霞覆檐隙。升高览万象，目眩潜动魄。天惊泱漭悬，地觉虚无辟。阁中两金象，奇姿斲山石。当年浮巨海，波泛来中国。未闻积水厚，能负万钧力。瞽俗昧玄津，至人示灵迹。区区拯世心，于道讵无益。危坐睨隋唐，浩劫一朝夕。槛前飞鸟逝，户外流水疾。九衢冠盖场，浮埃浩如积。车马何时闲？丹梯展良觌。 

　　○胡西轩道院竹石 

　　灵石起微云，高篁啸飞雨。解襟散幽寂，清心见琳宇。道人方燕坐，碧鲜照巾屦。客来但对面，庄视不得语。如观温伯雪，目击破千虑。清风何方来，泠然入窗户。群籁起虚谷，众妙会灵府。飘飖紫凤鸣，萧瑟骊虬舞。伊予堕尘网，憧憧困驰骛。神栖方外久，梦绕云卧屡。永愿继壶公，终当效巢父。 

