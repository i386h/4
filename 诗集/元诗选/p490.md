<!-- { "loadSidebar": true } -->
　　觅得清风谒紫微，临川脱却故山衣。似知云锦江头水，专照邦人昼锦归。 

　　○寄高元博 

　　故人招我出山来，一去城闉更不回。无数青松满池月，可怜深夜独徘徊。 

　　○题襄阳拍手图 

　　爱酒山翁倒接■〈罒上离下〉，花间日日醉如泥。只今池馆风流在，不见拦街拍手儿。 

　　○赞龙 

　　一鼓春雷起九渊，风云万里会中天。墨池付与无多水，去作人间大有年。 

　　○送琴士归杭 

　　云中歌断《紫芝》歌，不奈周君欲去何。十里湖山好明月，却怜随处故人多。 

　　◆陈隐君谦（子平遗稿） 

　　谦字子平，吴郡人。父疾革，思食鳜鱼，进鳜而没，遂终身不食鳜。兄训字师敬，为吏，谦事之甚谨。尝从林处士宽、龚教授璛学，以所业就试场屋，吏卒搜捡怀挟者，甚无状。因叹曰：待士如此，尚何以侥幸得失为哉！即尽弃举子业，折节读书。虞集、黄溍、张翥诸公交口论荐，欲任著作郎，皆力谢之。至正间，行省用兵，训以照磨佐军事。会淮张兵蹙，谓谦曰：吾分必死矣，汝无官守，宜自为计。谦曰：兄在，吾何所之？有顷，兵突至，谦以身翼蔽训，兵怒斥引出，复求入，见训已殪，即匍匐伏尸哭，甚哀，遂并遇害。门人范文炯求尸，得之水中，犹兄弟相倚立也。子平为文章，驰骋上下，尤善古赋及古今体诗。诡丽舂容，词辩锋出不少让。黄晋卿见其文必咨嗟，以为不易逮。尝悼时流文气不古，手编《西汉文类》若干卷。生平著述甚富，兵火后，仅存《周易解诂》二卷，别为《河图说》一卷、《占法》一卷、古今杂体诗二十四首，得之灰烬中。 

　　虎丘三首郑君明德偕廉夫伯雨诸公同赋次东坡先生韵 
　　学士山怀古 
　　游子吟 
　　过吴江 
　　游虎丘次仲举韵 
　　梧桐月 
　　和西湖竹枝词 

　　○虎丘三首郑君明德偕廉夫伯雨诸公同赋次东坡先生韵 

　　篙师郭西门，矫首霞外岭。森秀未及探，荒苔吊秋井。剑精沉夜白，漆炬翳余耿。嗟哉龙虎威，零落等虫黾。一峰直海涌，破地出魁矿。流观劈坼状，髣髴神工猛。授此窟室雄，能无霸图骋。让王东采药，为态本栖哽。焉知牧野捷，吴业就已顷。风尘阅成败，宗社属衰冷。不遣忠勇臣，相符带河永。词场亦何为，发嘅当晚景。高贤惜地灵，倦鹤顾山影。愿买阳羡田，早从居吴请。 
　　客游九龙冈，道出白虎岭。拄杖谙独登，煎茶汲僧井。歌客寡俦匹，历览思弥耿。昆礏抵乌鹊，燕金掷蛙黾。差将第一义，喻彼山下矿。坡公诗家豪，性具佛勇猛。山川与笔力，神鬼助奔骋。搜冥百怪穷，吊冢孤鹤哽。宁容沟浍雨，汪洋敌千顷。情深事偶从，魂在骨未冷。寒泉兼古木，笼络归隽永。盘陀延小酌，反照藉余景。誓须浮海航，回望孤塔影。名不系除书，山林恣参请。 
　　昔游第一峰，徧数东南岭。传闻吴阖闾，曾照山上井。谁期此一杯，玉雁閟孤耿。夫差小儿态，踊跃类蛙黾。眼看双龙剑，迹寄山石矿。再鼓气已衰，功亏前王猛。成名乞敌竖，车辙断遐骋。青青土中血，似托仙题哽。中原泣诸姬，大业弃俄顷。青荧溪泉动，蔽翳山木冷。往事何足谈，飘花日初永。湛卢有余辉，中夜凌倒景。好奇谁往候，微月照人影。正恐化蜿蜒，飞扬讵容请。 

　　○学士山怀古 

　　枕湖列层岑，葱郁聚云族。出郭纔三里，方舟渐通麓。曾邀昔贤赏，名胜皆可录。双峰夹亭榭，崇阜富杉竹。我家世结邻，数椽依古木。怀钦索遗址，半与松根伏。碑缺篆无存，揣文须穆卜。坡仙岂遂往，或寓幽人屋。据梧缅高风，秋阴吹肃肃。 

　　○游子吟 【并序】 

　　按古乐府有《游子吟》、《游子移》，贞曜盖拟古而作。彦清要予赋《春草轩诗》以实前叙引中语，辄为题此而不敢易旧题云。作序后三年七月二十日谦书。 
　　母爱儿，比瑶草，百花□头春浩浩，结绿悬黎总非宝。朝居目前暮怀抱，顷刻相违作忧恼。儿兮劝尔无出游，忍令母心日夜忧。纫衣一针一度钩，针线不比心绸缪。儿嬉斗草拈春缕，绿缛青葱不堪数。楚人只解歌王孙，萋萋乃有子母恩。徂徕松，淇园竹，人生长生胜他木，千年万年春草绿。 

　　○过吴江 

　　第四桥下风水恶，千斛舟中心骨惊。蛟龙有时就庙食，鸿雁每岁不南征。松江太湖会合地，暮雨寒涛交战声。独客倚篷归叹息，崎岖世路何由平！ 

　　○游虎丘次仲举韵 

　　虎丘虎踞仍龙蟠，出郭先见翠巑岏。金玉黄炉灰劫远，旃檀古林风雨寒。僧来引绠动春涧，人醉拂花眠石坛。为语金坡王学士，巨然曾画此山看。 

　　○梧桐月 

　　琪树西风露井傍，镜寒移影度银床。凤枝清切元疑昼，鹤梦凄凉不待霜。点笔诗人题夜绿，知更宫女怨秋黄。莫教一叶轻摇落，珍重千门被耿光。 

　　○和西湖竹枝词 

　　楼下摊钱还上楼，花前夜醉晓扶头。不知命犯何星宿，一日猖狂百日愁。 

　　◆黄文学元实（廷美集） 

　　元实，字廷美，泰宁人。幼孤贫酷学，天历间，为郡文学，学者多所造就。当道尝剡荐于朝，不就而归。至正癸巳，邑有妖民为乱，令延元实议讨贼计，贼奄至，遂遇害。女贞披发跣足奔父所，抱尸哭踊。贼欲污之，女骂曰：恨不生啖汝肉，尔尚更敢为不道耶？骂不绝口，亦被害。 

　　杏坛 
　　濉阳八景 
　　春江十咏 
　　武夷山二首 

　　○杏坛 

　　相羊道德囿，爱此杏坛春。碧溪落青嶂，绿树空红尘。缅怀洙泗乐，千载意如新。从容二三子，援琴咏天真。 

　　○濉阳八景 

　　洋背春烟 
　　河潭秋月 
　　东川梵宇 
　　铙山晴雪 
　　湖障夕阳 
　　南郭渡船 
　　长吉晓钟 
　　迎厘午磬 

　　△洋背春烟 

　　平芜百亩敞南郭，四散人家隐篱落。翳翳桑麻晓色浓，霏霏竹树晴光薄。大厦微茫垂柳边，残烧杳蔼苍山前。侍郎故园渺何许，玉涧日暖流寒泉。 

　　△河潭秋月 

　　苍涯倒浸太阴黑，倾动变化在倏忽。玉盘一夜出龙宫，金波万顷涵蟾窟。木犀香湿露满山，斗角光动风生澜。何人拔剑插桥柱，直通银河上广寒。 

　　△东川梵宇 

　　碧空直耸石桥杪，一径林间几萦绕。不窥城市入境中，上梯宫殿出尘表。潮师咸道雁塔高，三分留记龟石牢。此地令人忆谢傅，何当携手同游遨。 

　　△铙山晴雪 

　　嵬嵬圣石倚霄汉，障断濉南山一半。荒郊冰柱尽消融，霁日琼崖尚璀璨。鹤仙剪木飞云端，玉女弄月坐石盘。可怜射猎人物远，瀑凌万壑弓旌寒。 

　　△湖障夕阳 

　　溪西诸峰崒且壮，一峰秀出横屏幛。晴川落日漾余波，碧树红霞闪清涨。青山咫尺常相望，旸谷万里昭回光。谁能乘风度绝顶，空陵倒影观扶桑。 

　　△南郭渡船 

　　宏博坊前望溪曲，沙平岸涧水深绿。孤舟妥帖若乘槎，短棹吚哑如转毂。行□憧憧风雨忙，济川滚滚流泽长。谁谓江河渺空阔，半篙一苇俱可航。 

　　△长吉晓钟 

　　沉沉绀宇据城阜，屹屹云楼挹星斗。画廊风静木鱼闲，青山日出华鲸吼。蒲山蒲谷俱闻声，随叩随应何容情。唤回迷途有归客，一滩月色浮空明。 

　　△迎厘午磬 

　　凤山胜绝三不见，竹木苍苍隔台殿。仙宫云构接丹梯，清昼璆声袅香篆。步虚讽彻瑶草凉，朝真斋罢紫芝香。侍宸白日骑鹤去，雷符绕壁余神光。 

　　○春江十咏 【录六。】 

　　午窗山色 
　　晚桡鸣月 
　　晚渡撑烟 
　　沙晴睡鸭 
　　夹堤杨柳 
　　斜阳牧笛 

　　△午窗山色 

　　门外青溪溪外山，山光长在有无间，白云飞尽晴窗午，喜见遥峰露一班。 

　　△晚桡鸣月 

　　春江雨过水溶溶，短棹孤篷有钓翁。钓罢归来天向晚，一桡吚嘎月鸣中。 

　　△晚渡撑烟 

　　漠漠江烟晓未开，行人唤渡过江来。一篙不见水清浅，撑散眠鸥石畔苔。 

　　△沙晴睡鸭 

　　熟睡晴沙爱暖曦，鸬鹚鸂鶒莫相疑。江花江草春将遍，我亦忘机总不知。 

　　△夹堤杨柳 

　　杨柳青青夹岸垂，含烟带雨总相宜。苏公十里湖边树，谁遣东风一夜移。 

　　△斜阳牧笛 

　　芳草平原日带曛，数声牧笛隔江闻。江空余响随风起，剡剡归鸦落暮云。 

　　○武夷山二首 

　　宾云奏彻控青鸾，彩幔香销生翠寒。三十六峰秋色里，月明人倚玉阑干。 
　　九重云外步虚声，十二时中太古情。为问当年赤松子，人生何处是功成。 

　　◆宇文佥事公谅（纯节先生集） 

　　公谅，字子贞，京兆人，占籍归安。年少时，尝馆授巨室，其闺爱中夜来奔，坚拒不纳，明日，托以他故，敛书告别。初领乡贡，入浙省试院，头场占一席舍，其案上有「宇文同知」四字。后试官考卷，以文不中式，将黜之，时坐主龙麟洲，江西老儒也，年八十余，始过江浙，力主此卷，卒置榜中。及会试，果登李齐榜第。授徽州路同知婺源州事，改余姚，迁高邮府推官，除国子助教，调应奉翰林文字、同知制诰、兼国史院编修官，以疾归。后召为国子监丞，除江浙儒学提举，改佥岭南廉访司事，以疾请老，卒。门人私谥曰纯节先生。公谅诗文典雅，所著述有《折桂集》、《观光集》、《辟水集》、《以斋诗稿》、《玉堂漫稿》、《越中行稿》，凡若干卷。 

　　题黄鹤山人芝兰室图 
　　春草轩诗 
　　菊山诗 
　　题王叔明破窗风雨图 
　　送复见心住定水 
　　题赵承旨玄真观图次易道韵 
　　题小米戏墨卷 
　　题仲穆看云图 
　　西湖竹枝词六首 
　　题海岳后人烟峦晓景图二首 
　　题赵魏公幼舆丘壑图二首 

　　○题黄鹤山人芝兰室图 

　　紫芝采为食，幽兰纫作佩。聊复助熏修，庶几堪傲世。一室静生香，诸尘自融会。蒲团禅燕余，经卷了空外。嗒然吾我忘，谁云有三际？ 

　　○春草轩诗 

　　春阳播淑气，百卉生华滋。光风一披拂，蔼蔼浮云晖。幽芳澹露晓，秀色含烟霏。乃知造化心，玄泽无停机。伊人早失怙，抚育仰母慈。高门赖扶植，况复蕃孙枝。清时表宅里，巨扁揭华榱。门轩俯平绿，每怀贞曜诗。念慈恩罔极，欲报心无涯。堂前树萱草，堂下罗斑衣。愿言勤爱日，永与庄椿期。 

　　○菊山诗 

