<!-- { "loadSidebar": true } -->
　　○江云 

　　江云似江水，渺渺复粼粼。晻霭无穷态，纡余不尽春。遮回断行雁，望杀未归人。何日星轺路，冯高更忆亲。 

　　○新馆感春二首 

　　东风吹敝褐，水气扑虚檐。月窟星河澹，江城鼓角严。年深愁不醒，春至恨犹添。为问秦通守，何颜说锦帘。 
　　伫立无人语，巡檐思惨然。夜江寒浸月，春树暝生烟。计拙仍持节，途穷拟问天。难为绕指铁，万折志弥坚。 

　　○新馆夜闻杜鹃 

　　啼落深江月，催残故国春。不堪多恨鸟，偏聒未归人。血尽肠应断，哀余声更频。关心尤入耳，一枕夜愁新。 

　　○癸酉闰六月十三日夜病中闻笛 

　　深夜凉风发，迢遥送笛声。只愁江月破，不放野云行。怨曲人多感，离肠恨易生。病中催坐起，倾侧若为情。 

　　○满城道中 

　　十二西郎缥缈中，颜行壁立插晴空。欲携天地诸山去，不逐秦鞭过海东。 

　　○抱阳寺 

　　孱颜苍玉抱幽村，突兀双龙窟宅尊。回首万山东尽处，冷烟平远半乾坤。 

　　○九日郭外二首 

　　溪上苍烟一道开，谁家日夕采菱回？片帆不举波间过，无限好山波底来。 
　　萋萋宿草暗荒丘，落日徘徊上上头。一曲悲歌天地窄，怪人独鸟入长楸。 

　　○蚕 

　　作茧纔成便弃捐，可怜辛苦为谁寒？不如蛛腹长丝满，连结朱檐与画阑。 

　　○龙德故宫怀古八首 

　　国是当时总是非，强将商鞅作皋夔。莫言天变浑无畏，不见雷轰党籍碑。 
　　蔡京奸计假荆公，绍述虽同事岂同。不向岭南消祸本，更从海上立奇功。 
　　人间未省有金国，地底唯知幸铁楼。忽见城头鹧鸪舞，卖花声断不胜愁。 
　　复国诛雠事岂难，背城借一据河山。汴梁更不回头望，直送汪黄到浙间。 
　　少康一旅便南奔，畀付英雄国可存。宗泽云亡李纲罢，衣冠不复到中原。 
　　却许邦昌为纪信，浑将秦桧作程婴。甘心江左成东晋，长使英雄气不平。 
　　金人不敢驻幽燕，刘豫犹令帝八年。若守汴梁和且战，关河一半尚能全。 
　　建炎新焰起江东，冤血青城尚几重。闽越两王还有后，天教太祖继高宗。 

　　○帅正堂 

　　秋渚芙蓉澹澹香，新亭爽气酿新凉。晚风吹断溪南雨，一片金烟挂夕阳。 

　　○长芦舟中遇风二首 

　　海风栗栗刮鲸涎，吹裂西南一半天。瞑色忽开随酒散，浪花和月上船舷。 
　　杯盘楚楚下中流，风顺帆轻暮霭收。忽忆黄河轰敛日，翠绡凉月转船头。 

　　○赠渔者 

　　一尺新鲂绿柳穿，渔人馈我不论钱。斫开细雪银膏莹，旋折黄芦爇晚烟。 

　　○寓目 

　　错莫坤灵惨不春，抢攘戈戟闹风尘。可怜万里中原土，一段荆榛愁杀人。 

　　○宿黄陂县南 

　　茅屋欹斜竹径荒，稻畦残水入方塘。营屯未定斜阳下，雁点秋烟不着行。 

　　○烛花 

　　江城深夜作轻寒，金粟堆盘蜡炬残。应是灯花怜久客，故随人意报平安。 

　　○正月三日见月 

　　小雪初晴卵色天，虚庭摇曳动江烟。忽闻归雁惊回首，新月梅梢又一年。 

　　○八月十六日晓起见月 

　　冷云收尽月当西，过却秋宵已失期。何事天公太相妒，只教人看不圆时。 

　　○橄榄 

　　半青来子味难夸，宜着山僧点蜡茶。若是党家金帐底，只将金橘送流霞。 

　　○丁卯新馆寒食无花二首 

　　四围击柝锁重扉，春去春来总不知。肠断东城中酒后，春衫走马拂花枝。 
　　阳和浑不到空斋，深院无人长绿苔。为报监门暂开锁，少分春色入门来。 

　　○馆内幽怀 

　　狂花野蔓满疏篱，恨杀丝瓜结子稀。独立无言解蛛网，放他蝴蝶一双飞。 

　　○梦游木香洞府 

　　月窗青锦麝尘寒，梦遶烟条露蕊看。但觉身轻似蝴蝶，种香风物异槐安。 

　　○莫春 

　　重围雨久塌苍苔，火铺喧呼着棘栽。唯有东风难禁约，隔墙吹过落花来。 

　　○同阚彦举南湖晚步 

　　荷花临水殿，绮月转帘腰。晚吹动银管，暮凉生翠绡。 

　　○促织 

　　乱聒霜前夜，忙催机上秋。无衣汝何益，重作旅人愁。 

　　○太平顶读秦碑 

　　岱宗太平顶，磨崖与天齐。左列则天颂，右刻张说辞。文采与书法，不离近代规。汉封宛在周观东，秦坛敻出绝顶西。坛前圆平值中峰，突兀上有始皇碑。年深雨渍百裂余，析作两峰蹲半规。面阳数字仍可辨，隙缝重衔苔藓皮。中间隐约见制可，完好可辨惟臣斯。拳如钗股直如筋，屈铁碾玉秀且奇。千年瘦劲益飞动，回视诸家肥更痴。当时风雨有余怒，岂容夸石独在兹，祇应神明爱九物，不肯轰击常护持。昔年韩文公，曾赋峋嵝诗。字青石赤皆传闻，漫为咨嗟涕连洏。何如亲登泰山日观峰，光怪特见绛气缠金虹。摩挲细读秦相碑，天门高咏来清风。乃知山灵不相负，夜宿天边不忍去，醉倚云窗重回顾。 

　　○和陶咏荆轲 

　　燕国八百里，最为远秦嬴。可作殷周基，何乃事荆卿。痴儿强复雠，匕首揕咸京。径刎于期首，更图督亢行。仓皇事不就，狼藉断冠缨。寒风死别歌，睥睨一世英。不若专设诸，饮恨复吞声。纵使杀一秦，宁无一秦生。吕政方忘燕，忽作绕柱惊。并吞势不已，举兵复有名。扫平黄金台，故鼎入秦庭。昔我渡易水，晚登燕子城。投文吊田畴。思贤重屏营。举事本道义，不系败与成。为国恃刺客，夫岂豪英情。 

　　○仪真馆中杂题五首 

　　心事悠悠逐去鸿，梦魂渺渺入西风。无边木叶无穷恨，一夜秋容满镜中。 
　　鞍马怱怱改馆来，芙蓉开罢海棠开。梁间笑杀新来燕，去了重来尚未回。 
　　花落深庭日正长，蜂何撩乱蝶何忙。匡床不下凝尘满，消尽年光一炷香。 
　　持节江头久食鱼，馆人供雁意踟蹰。呼儿细看云间足，恐有中原问讯书。 
　　只见星帘挂月钩，银河依旧隔牵牛。遥怜玉雪佳儿女，泪满西风乞巧楼。 

　　◆许文正公衡（鲁斋集） 

　　衡字仲平，河内人。与姚枢、窦默同隐苏门。得程朱氏书，日相讲习，慨然以斯道为己任。世祖在秦中，闻其名，征授京兆提学，辞。即位后，召为太子太保，不拜，改国子祭酒。未几，谢病归。至元初，命议事中书省，条奏数万言。七年，拜中书左丞。寻以集贤大学士兼国子祭酒，人安其教。十六年，复起，领太史院事，成授时历，请还，特命其子师可为怀孟路总管以便养，年七十三，卒。语其子曰：「我平生为虚名所累，竟不能辞官，死后慎勿请谥立碑也。」大德二年，赠司徒，谥文正。至大二年，加赠太傅，开府仪同三司，魏国公。皇庆二年，诏从祀孔子庙庭。学者称鲁斋先生。所著有《鲁斋集》。先生开国大儒，不藉以文章名世。然其古诗亦自成一家。近体时有秀句。如《登东城》云：「乱云随日下，荒草过堤平。」《秋寒》云：「云影水边去，雁行天际来。」《用吴行甫韵》云：「五亩桑麻舍前后，两行花竹路西东。」《谢梁安抚》云：「太行西对千峰玉，淇水东窥万斛珠。」《秋霖初霁》云：「两旬秋雨余三丈，一日人心抵十年。忽睹浓云卷空际，便添喜色上眉颠。」讽咏之余，恍然如在吟风弄月间也。 

　　游黄华 
　　训子 
　　有感 
　　送窦清淑 
　　读东门行 
　　别西山二首 
　　病中杂言五首 
　　继人葵花韵 
　　中秋不见月继窦先生韵 
　　游孙氏别墅 
　　病中有感 
　　游黄华宫 
　　学题武郎中桃溪归隐图二首 
　　春雪 
　　晚步西溪 
　　偶成 
　　北门观涨 
　　病卧 
　　不寐 
　　别友人 
　　喜秋晴 
　　喜晴 
　　赵氏南庄 
　　夜雨 
　　和吴行甫雨雹韵 
　　宿卓水二首 
　　大暑登东城 
　　风雨图 
　　别友人 

　　○游黄华 

　　我生爱林泉，俗事常鞅掌。十年苦烦剧，一念愈倾仰。峰峦看画图，云烟入想象。久成心上癖，欲忍不可强。荷有敬斋公，恒以善相长。携我游黄华，一洗尘虑爽。行行叹奇绝，举目皆胜赏。镜台耸百崄，瀑布落千丈。石苔积重痕，溪风动幽响。使我躁竞息，使我心志广。恍如梦中身，翱翔千古上。回首声利场，谁能脱尘网。我老得仁心，动作皆可像。还家拟邻居，求田冀接壤。便许朴钝质，于此静中养。 

　　○训子 

　　干戈恣烂熳，无人救时屯。中原竟失鹿，沧海变飞尘。我自揣何能，能存乱后身。遗芳藉远祖，阴理出先人。俯仰意油然，此乐难拟伦。家无儋石储，心有天地春。况对汝二子，岂复知吾贫。大儿愿如古人淳，小儿愿如古人真。平生乃亲多苦辛，愿汝苦辛过乃亲。身居畎亩思致君，身在朝廷思济民。但期磊落忠信存，莫图苟且功名新。斯言殆可书诸绅。 

　　○有感 

　　娇儿未成人，病苦不肯退。忧伤动中怀，惨惨心欲碎。老妻情更恶，中夜泣相对。何如早还归，山阳坟陇在。平生所愿心，展转不得遂。十年误同游，回首只多愧。病连肝肺深，因觉妻子累。悠悠故乡情，滴滴眼中泪。狐死知首丘，人生恋乡土。我心久焦劳，宿疾安能愈。所贵还故乡，微骸近先祖。他事足叹嗟，西风动寰宇。归兴不可遏，归程待何时？悠悠故乡心，一夕千里驰。西风动霄汉，惨惨令人悲。况我多病身，天涯久栖迟。交游义难忘，岂忍轻别离。重念丘陇远，娇儿正愚痴。因循死异邑，后世将何遗。所愿经营日，及此未全衰。树桑墙以下，开畦水之湄。既得舒困难，且可为镃基。幼无孝悌称，老无恩泽施。唯有近先茔，一死乃其宜。诸君苦留连，雅意金兰期。我自无遐福，形骸变焦痿。生平尚求友，得友还差池。中怀起愁叹，欲别难为辞。试将问吾庐，何日当西之？缓急有拟议，行止更无疑。作诗叙恳款，为报吾亲知。 

　　○送窦清淑 

　　初来识君面，此行见君心。匡时有长策，虑远忧且深。俗情取近效，雅意入幽沈。人生贵所依，所依贵知音。知音得长布，身将比黄金。我本贫贱士，多思委相寻。未得办一饭，胡为遽分襟。征鸿出远塞，西风动疏林。去去渺万里，何年酒同斟？含情望无极，白云障孤岑。 

　　○读东门行 

