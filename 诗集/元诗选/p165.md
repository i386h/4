<!-- { "loadSidebar": true } -->
　　九枝灯照碧坛空，龙虎旗高满殿风。绿简夜深朝玉陛，素幢春浅拂珠宫。一天冻色星河合，万里冰华陆海同。明日内家应锡宴，彩符争取缀钗虫。 

　　○送连子奇归隐赣州 

　　蓟门风冷白鹅来，万里孤舟一日开。去路定过彭泽县，到家重上郁孤台。煮茶林下收黄叶，理钓矶边扫绿苔。太史明朝占处士，少微依旧傍三台。 

　　○上都诈马大燕五首 

　　紫云扶日上璇题，万骑来朝队仗齐。织翠辔长攒孔雀，镂金鞍重嵌文犀。行迎御辇争先避，立近天墀不敢嘶。十二街头人聚看，传言丞相过沙堤。 
　　椶榈别殿拥仙曹，宝盖沉沉御坐高。丹凤衔珠装騕■〈马上衣下〉，玉龙蟠瓮注葡萄。百年典礼威仪盛，一代衣冠意气豪。中使传宣卷珠箔，日华偏照郁金袍。 
　　卿云弄彩日重晖，一色金沙接翠微。野韮露肥黄鼠出，地椒风软白翎飞。水精殿上开珠扇，云母屏中见衮衣。走马何人偏醉甚，锦鞲赐得海青归。 
　　箫韶九奏南风起，沙燕高低扑绣帘。醽醁酒多杯迭进，鹧鸪香少火重添。旧分宫锦缘衣襵，新赐奁珠簇帽檐。日午大官供异味，金盘更换水晶盐。 
　　清凉上国胜瑶池，四海梯航燕一时。岂谓朝廷夸盛大，要同民物乐雍熙。当筵受几存周礼，拔剑论功陋汉仪。此日从官多献赋，何人为诵武公诗。 

　　○过柳河 

　　野旷山寒露易霜，短榆疏柳路茫茫。雨来黄潦聚成海，风过白沙堆作冈。驿馆到时逢数骑，驼车宿处错群羊。客怀政尔无聊赖，忽见南飞雁一行。 

　　○送上都吴学录归河东就试 

　　驱车直渡滦河水，千里青山半月程。自信文章当世用，人言书剑到家荣。上林久已称司马，宣室终须召贾生。料得凤池春色满，柳阴立马共听莺。 

　　○寄王鲁川推官 

　　公庭草绿讼声稀，时见双双蛱蝶飞。曹史尽随衙鼓散，理官独抱狱书归。曾同太守行红旆，更与高僧别翠微。近报南台多辟荐，殿前早晚赐朝衣。 

　　○送宋仁甫赴池州阴阳教授 

　　北风吹雪路漫漫，万里荆门客正寒。自爱青衫同博士，也胜白发老长安。城南款段此时别，江上芙蓉到日看。我亦春来买舟去，九华绝顶望扬澜。 

　　○赠写神镜塘上人归京口 

　　鹤翎风动碧天凉，宝月新凝百炼霜。水面散成千种影，波心元只一轮光。玉簪道士来空室，金粟维摩现十方。此去要观真法相，却收画本过维扬。 

　　○新蝶 

　　杏树生香蠹化成，向人飞下不胜情。寒辞薄翅犹粘粉，暖溢柔须始弄晴。燕舞盘中嫌露重，莺歌扇底避风轻。春闺未解南华梦，乞与滕王为写生。 

　　○送明原道赴南丰判官 

　　日华西转万年枝，记得甘泉奏赋归。佩马新迎州倅节，绯鱼旧赐从臣衣。诗成江驿梅花瘦，酒醒山城蕨菜肥。为谢南丰旧诗友，白鸥春梦绕苔矶。 

　　○送江西傅与砺赴广州教授 

　　买得吴船便欲东，更骑羸马别诸公。文声久许江西盛，诗律因归海外工。人羡义阳封介子，客从泰畤荐扬雄。五羊城下南风起，茉莉花香荔子红。 

　　○冠州 

　　万里关山鬓易华，冠州桥下御河斜。千门烟冷分榆火，三月春寒见杏花。新水聚船人趁市，顺风吹旆客还家。莫怜书剑频漂泊，拟学东陵老种瓜。 

　　○朱仲文编修还江西诸公分题赋诗为饯予适同载南归约至扬子桥分别因为赋此 

　　瓜州渡口山如浪，扬子桥头水似云。夹岸芙蕖红旖旎，满汀杨柳绿纷纭。一杯酒向今朝别，万里船从此处分。他日重来须舣棹，莫教惊散白鸥群。 

　　○晚泊邳州 

　　一带黄河百折湾，下邳城外更潺湲。烟迷两岸疑无地，日落中原喜有山。法重盐租严犯界，官多鱼税倍征关。白头父老相逢处，犹似圮桥授履还。 

　　○彭城怀古 

　　戏马台前拥旆旌，三齐纔破到彭城。项王帐底犹虞舞，汉祖军中尽楚声。百二山河功自弃，八千弟子势都倾。月明间却乌江渡，长使英雄恨不平。 

　　○扬州别斡克庄佥宪 

　　红日东生绿雾收，海风吹客到扬州。露分仙掌金盘冷，香动琼花玉树秋。使者乘骢开大府，仙人骑鹤醉高楼。朝来别我垂杨岸，珂佩如云簇水头。 

　　○峨眉亭 

　　雾作衣裳云作屏，玻璃万顷着娉婷。望夫石上偏多雨，织女河边欲陨星。螮蝀夏凉收浅绛，蟾蜍秋冷抹长青。可怜天际微颦处，六代兴亡一梦醒。 

　　○题丁元善炼师阳明楼 

　　贺老家西百尺楼，好山多处称仙游。丹光散作霞千缕，剑气吹成月一钩。窗外鹤归辽海暮，袖中龙起鉴湖秋。道人久直黄金殿，可使归来雪满头。 

　　○刘山驿 

　　开窗坐看千峰顶，对酒还思万里程。飞雨远随松子落，湿云近向树头生。正愁绝壁乌鸢背，忽听半空鸡犬声。安得身骑辽海鹤，徧游八极醉吹笙。 

　　○赠漳南巡检许以衷 

　　将军早献安边策，手挽强弓起七闽。正为功名轻万里，已知勇略冠千人。风鸣鼓角山村晓，日射旌旗海戍春。匹马何时渡江水，笑谈为国扫妖氛。 

　　○建德城西寺 

　　山门东转步廊深，长日禅房占绿阴。松径雨晴添虎迹，竹潭风冷听龙吟。上林久说相如赋，故里徒夸季子金。独坐胡床看明月，不知凉露湿衣襟。 

　　○赠天台李炼师 

　　翠蛟青凤下晴空，家住天台第几重。岁久松肪成琥珀，夜深丹气出芙蓉。仙童奏简骑文虎，太乙悬旗起绛龙。昨夜从师到天上，故山还着白云封。 

　　○泉州驿别太守偰世玉 

　　老夫欲起犹便睡，候吏频催却治行。万里烟云随骥足，五更风雨杂鸡声。乾坤笑我应无补，江海逢君倍有情。且解金鱼沽别酒，洛阳桥下正潮平。 

　　○风泾舟中 

　　白发飘萧寄短篷，春深杯酒忆曾同。落花洲渚鸥迎雨，芳草池塘燕避风。烽火此时连海上，音书何日到山中？故人别后遥相望。夜夜空随斗柄东。 

　　○吴景文居庭牡丹盛开饮后有感 

　　韶光天遣属君家，犹是东京第一花。金鼎夜寒团绛雪，锦机春暖簇红霞。倚风忽作缠头舞，避日还将便面遮。薄暮阑干同醉倚，却怜孤客鬓先华。 

　　○送有亨侄还钱唐 

　　嗣宗诸侄仲容贤，客路飘零雪满颠。曾为颂椒留子美，却思戏蜡爱僧虔。十年江海三杯酒，百里溪山一钓船。何日兵戈得休息，敬亭春雨共归田。 

　　○次韵李清叔元夕 

　　绛烛烧烟散满城，九衢车马似潮声。山河影转琉璃薄，陆海光浮菡萏平。蝶睡误翻歌扇暖，鹊惊疑报画檐晴。夜阑人静天如水，依旧残星数点明。 

　　○苏子瞻画像 

　　老龙起深夜，来听洞箫声。酒尽客亦醉，满江空月明。 

　　○龙虎山十咏 【录四。】 

　　金鸡山 
　　象山 
　　龙井 
　　云台山 

　　△金鸡山 

　　巨灵劈山石，飞出黄金鸡。至今山下人，犹听云中啼。 

　　△象山 

　　载宝出西域，献琛自南溟。仙人一叱之，化作青崚嶒。 

　　△龙井 

　　宝剑落深潭，时时见光怪。鳞甲飞上天，白昼风雨快。 

　　△云台山 

　　天星二十八，下作汉廷将。功成归帝傍，精彩射石上。 

　　○明仁殿进讲五首 

　　春日君王出殿迟，千官帘外立多时。觚棱雪转寒无奈，先许儒臣到讲帷。 
　　黄绫写本奏经筵，正是虞书第二篇。圣主从容听讲罢，许教留在御床边。 
　　殿前冠佩俨成行，玉椀金瓶进早汤。自愧平生饭藜藿，朝来得食太官羊。 
　　黄金为带玉为檐，剑戟如林卫紫髯。也爱儒臣勤讲读，向前轻揭虎皮帘。 
　　奏对归来日已西，独骑瘦马踏春泥。行从海子桥边过，犹望宫城柳色齐。 

　　○送人归庐州 

　　淮水春深绿似苔，故人天上恰归来。扁舟系在门前树，犹记行时手自栽。 

　　○题渊明小像 

　　乌帽青鞋白鹿裘，山中甲子自春秋。呼童检点门前柳，莫放飞花过石头。 

　　○和马伯庸学士拟古宫词七首 

　　城上鸦啼曙色催，五门三殿一时开。玉皇不许群仙见，隐隐车声天上来。 
　　绿池香水出芙蓉，十二钗寒妬玉虫。只恐禁园今夜雨，华清明日又西风。 
　　宝扇微开万乐从，紫衣扶辇出行宫。近臣侍罢樱桃宴，更遣黄门送两笼。 
　　紫云扶日上盘盘，花气熏衣露始干。行处不禁春色恼，回身却倚玉阑干。 
　　睡思厌厌易入眉，绣帘低下燕归迟。黛鬟不整钗梁亸，满院杨花梦觉时。 
　　殿头昨夜报春残，尽放宫人赏牡丹。独有沈香亭北畔，一枝偏许八姨看。 
　　云影微开日脚垂，杏花深院落游丝。不知谁动秋千索，惊起黄鹂过别枝。 

　　○和胡士恭滦阳纳钵即事韵五首 

　　紫驼峰挂葡萄酒，白马鬉悬芍药花。绣帽宫人传旨出，黄门伴送内臣家。 
　　野阔天垂风露多，白翎飞处草如波。髯奴醉起倾浑脱，马湩香甜奈乐何。 
　　荞麦花深野韭肥，乌桓城下客行稀。健儿掘地得黄鼠，日暮骑羊齐唱归。 
　　野馆吹灯夜未央，薄寒偏透越罗裳。出门不记人行路，马首惟占北斗光。 
　　新教生驹不受骑，小红车里簇归时。钩帘醉卧毡毹月，不省人间有别离。 

　　○至正十一年秋七月巡按松州虎贲分司时山谷寒甚公事绝少明日即还为赋此 

　　秋风摵摵衣绵薄，夜雨萧萧烛焰低。万里江南才梦觉，此身元自客辽西。 
　　云叶缤纷雪弄花，小营近午却排衙。分司御史浑无事，又鞚青骢踏白沙。 

　　○咏尘 

　　春城花露欲生泥，十二街头漫漫飞。落絮游丝共无赖，半粘香汗半罗衣。 

　　○发通州 

　　日日思归未有期，及归翻恨数年迟。开船听得吴歌起，绝似阊门送别时。 

　　○送王元伯游金陵并简樊时中都事王德常管勾 

　　闭门十日九风雨，熟睡不知春水生。树上啼鸟忽惊觉，故人只在石头城。 

　　○题画 

　　楼阁参差烟水村，凉风槲叶下纷纷。何人理钓秋江上，惊起新来白雁群。 

　　○滦河曲二首 

　　椎髻使来交趾国，橐驼车宿李陵台。遥闻彻夜铃声过，知进六宫瓜果回。 
　　白沙冈头齐下马，为拾阏支八宝鞭。忽见草间长十八，众人分插帽檐前。 

　　○水仙二首 

　　太液池边雪始干，晓妆初试佩珊珊。帘钩欲下东风细，犹梦珠宫扇影寒。 
　　十二瑶台风露寒，银河澹澹月团团。龙宫自与尘凡隔，别有铢衣白玉冠。 

　　○重过丹阳寄钱成夫 

