<!-- { "loadSidebar": true } -->
　　南徼旌旗万里回，中天城阙九重开。龙门仗簇青云起，鹤禁香通紫气来。父老多流去日泪，公卿不乏济时材。已闻奉玺归金室，早听趋朝进玉杯。 

　　○送唐子华嘉兴照磨 【子华名棣，吴兴人。善画。】 

　　闻君秋思满南湖，行李今晨发帝都。幕府初乘从事马，江城还忆步兵鲈。树浮白日山侵越，潮蹴青天海入吴。闲暇凭高动诗兴，须成一醉扫新图。 

　　○送杜德常御史赴西台 

　　御史才华旧省郎，翩翩云路起鹓行。天回紫阁明奎璧，地切乌台动雪霜。分陕定存周礼乐，过秦犹有汉文章。欲因巡郡还搜访，别酒临风意独长。 
　　绣衣此别近如何？骢马西行处处过。驿树苍茫连灞浐，江花浩荡过岷峨。三秦久诉诛求尽，六诏仍闻警急多。早听封章切肝胆，为怜编户困干戈。 

　　○次韵元日朝贺 

　　宫漏催朝烛影斜，千官鸣玉动晨鸦。交龙拥日明丹扆，飞凤随云绕画车。宴罢戴花经苑路，诗成传草到山家。小儒未得随冠冕，遥听钧天隔彩霞。 

　　○秋日巡山和王君实四首 【录二。】 

　　巡山千骑接神都，谷满秋田雾下初。烽火不闻乘夜警，人烟多见入云居。百年礼乐成周典，万古山河列汉书。喜有新诗继风雅，诸公才气总凌虚。 
　　衣冠如雨耀神都，郊甸新凉拂马初。日月近临黄阁贵，风云遥限紫宸居。少陵漫拟陈三赋，司马先能着八书。想见九关严守虎，玉堂金殿最清虚。 

　　○七月十一日赴安南 

　　燕城秋早五云开，路入南交几月回。奉使始从天上出，行人即看日边来。班超万里终投笔，郭隗千金更筑台。圣主恩深极炎海，伏波铜柱任苍苔。 

　　○涿州楼桑村先主庙 

　　先主君臣并材杰，天倾炎汉苦须扶。曹瞒力尽纔分国，葛亮谋成竟托孤。道路只今通陇蜀，山河无复限荆吴。行人为指楼桑庙，肠断西风散白乌。 

　　○磁州 

　　晓出邯郸露满空，武安红树起西风。鼓山路向云间落，滏水船从地底通。秋草尚疑曹氏冢，野花无复赵王宫。古来富贵皆黄土，莫笑行人忆梦中。 

　　○汴梁 

　　汴上荒城绕故宫，山头危石堕秋风。夷门市起闻嘶马，梁苑樵归见断鸿。斗草尚余残后碧，进花无复盛时红。欲登高处肠先断，满目闲愁赋未工。 

　　○上蔡 

　　上蔡城头黄叶多，闻鸡看剑起长歌。徒怜丞相东门犬，犹忆将军半夜鹅。树底衣裳沾雾雨，马前灯火动星河。凉风满路吹行铎，那似金门听玉珂。 

　　○登 【一有南字。】 岳 

　　万壑千峰次第开，祝融最上气崔嵬。九江水尽荆扬去，百粤山连翼轸来。入树恐侵玄帝宅，牵萝思上赤灵台。明年更拟寻春兴，应及潇湘雁北回。 

　　○兴安县 

　　乱峰如剑不知名，篁竹萧萧送驿程。转粟未休离水役，负戈犹发夜郎兵。百蛮日落朱旗暗，九岭风来画角清。空使腐儒多感慨，西南群盗几时平。 

　　○书南宁驿 

　　岁晚驱驰忆帝京，北风回首重关情。中天日月回金阙，南极星辰绕玉衡。父老尚烦司马檄，蛮夷须用伏波兵。也知文德能柔远，传道新思欲罢征。 

　　○泸江 

　　泸江之水发南诏，龙编古城居下流。冯夷伐鼓迎汉节，泉客弄珠随越舟。鲸海遥连白日动，鳌山近戴青天浮。层波莫据鼋鼍险，日夜东归未敢休。 

　　○题天使馆 

　　元统三年颁正朔，诏书远到极南开。使旌入馆青云动，仙盖临江白日回。谕蜀岂劳司马檄，朝周终见越裳来。还家耆旧应相问，文化如今徧九垓。 

　　○却侍姬 【连夕蒙遣侍姬，皆即辞却，我辈非陶谷辈人，不宜以此见。】 

　　夜宿安南天使馆，主人供帐烂相辉。宝香烬起风过席，银烛花偏月照帏。王母谩劳青鸟至，文箫先放彩鸾归。书生自是心如铁，莫遣行云乱湿衣。 

　　按苏天爵撰《傅与砺墓志》云：与砺受命行至安南，安南人多设谲诈以绐使者，或郊迎张宴犒众，或盛饰侍姬侑酒。君皆却之，即谓此也。 

　　○崇仁峡 

　　扁舟夜宿鱼龙窟，久客长怀虎豹关。岁暮思家成白发，天涯持酒得青山。张骞浪喜蒲萄入，马援终嫌薏苡还。天子只今多遣使，将军何日遂平蛮。 

　　○桂林喜吕仲实佥宪至 

　　正月交州奉使归，忽闻鞍马发王畿。岭南瘴雨开铜柱，江上春云逐绣衣。草热虫蛇常并出，树深豺虎近皆肥。明朝按节劳咨访，边郡于今未解围。 

　　○过故妻墓 

　　湘皋烟草绿纷纷，洒泪东风忆细君。每恨姮娥工入月，虚疑神女解为云。花阴午坐闲金剪，竹里春愁冷翠裙。留得旧时残绣 【一作锦。】 在，伤心不忍读回文。 【按陶九成《辍耕录》，新喻傅若金尝志其妻殡云：君讳淑，字蕙兰，姓孙氏，其先汴人。年二十三，归我于湘中。泰定五年八月廿有一日卒，后三日寓殡湘中。又按与砺墓志，谓与砺两娶皆孙氏，此诗盖为孙蕙兰作也。哀戚之情，多见悼亡之作，惜集中未及全载，兹特采入，附于卷末。详见《绿窗遗稿》。】 

　　○洞庭连天楼 

　　崔嵬古庙压危沙，缥缈飞楼入断霞。南极千峰迷楚越，西江众水混渝巴。鲛人夜出风低草，龙女春还雨湿花。北倚阑干望京国，故人何处认 【一作望。】 星槎？ 

　　○龙翔寺 

　　梵王宫殿倚青冥，先帝旌幢拥百灵。宝网自鸣空里乐，琅函时出赐来经。近山凤去花仍碧，遥海龙归树独青。玉辇宸游竟寥廓，行人挥泪读新铭。 

　　○凤凰台 

　　太白题诗凤游处，古台萧索换流年。风流偶出齐梁后，文藻犹含晋宋前。淮水夜明沧海月，石城春暗秣陵烟。古来宫殿俱无迹，风雨凭高独 【一作思。】 黯然。 

　　○送笃御史之南台 

　　旅馆天寒尽日空，绣衣临访走儿童。已闻俗客惊题凤，更访邻人失避骢。短刺实愁归后见，清樽虚拟别时同。明朝挟策秦淮道，惆怅燕云隔断虹。 

　　○送赵仲礼御史兼呈王侍御五首 

　　文章御史久为郎，南赴金陵道路长。百粤云山连楚大，六朝烟树入隋荒。清秋按郡行骢马，落日登台咏凤凰。新喜诸公振风采，早闻当道去豺狼。 
　　都门相送意踌躇，别路秋生白羽车。霜雪总看鵰去疾，风烟那问雁来疏。岭南斥堠愁烽燧，江左诛求畏简书。白面少年空解事，绣衣行县定何如。 
　　建业城头鸟乱啼，知君感古夜闻鸡。荆扬贡赋元趋鲁，晋宋文章渐入齐。草疏或依松影坐，哦诗应就竹阴题。书来宜忆京华客，日日长衢听马嘶。 
　　衮衮晴云塞要津，终闻圣主用儒臣。蜀都文物来西汉，奎阁图书近北辰。此日赐冠簪獬豸，暮年留像画麒麟。极知风俗须扬激，肯使贤才但隐沦。 
　　赐车南粤初归日，驻节秦淮欲暮天。啸咏偶经梁旧寺，登临犹忆晋诸贤。谢安别墅虫鸣里，王导新台鸟去前。多谢府中贤侍御，别时能作送行篇。 

　　○次韵曾士敏寄其子经筵典书元杰 

　　天涯游子日思归，行李何时发帝畿？司马未论金换赋，买臣终欲锦为衣。紫驼车动秋尘合，黄犬书回暮雪飞。我亦乡心满江浦，千山烟树正霏微。 

　　○寄王君实 

　　游子江南生事微，五年京国梦柴扉。弹冠总为王阳在，乘櫜虚随陆贾归。藜藿已秋仍寄食，芰荷当暑未成衣。诸公也念求升斗，日夜高堂白发稀。 

　　○送孙伯起掾岭南 

　　北去频闻霜雪多，驿程犹是过滦河。悲风绝幕回苍隼，落日穹庐卧紫驼。行色且谋寒夜饮，别怀休忆醉时歌。都门已隔千行柳，况复乡山老薜萝。 

　　○寄鄂季弟幼霖并寄仲弟次舟 

　　弟兄终岁长旅，南北何时却定居。春至每瞻衡岳雁，秋来犹食武昌鱼。每愁年长须经事，即恐家贫废读书。仲氏应门独辛苦，平安消息近何如。 
　　吾亲双 【一作霜。】 鬓日纷纷，为客艰难不使闻。养老只须常 【一作长。】 善饭，生儿何必总能文。书同洛下思黄耳，心似河阳见白云。季弟还家报兄好，归期犹恐过春分。 

　　○闻张吏部督海运归咏怀奉简 

　　日边双节下沧溟，云际千艘赴驿亭。直为邦畿须转粟，也因江海念流萍。玉京永夜瞻卿月，银汉清秋识使星。待尽西风始相见，客愁如酒一时醒。 

　　○和危山臞寄弟四首 

　　天子开朝策治安，近臣每入漏初残。香飘紫殿回金雀，仗下彤庭度玉鸾。御苑纵田春正乐，边城吹角夜犹酸。腐儒未省经邦计，直道休歌《行路难》。 
　　画戟连云甲第高，内官如雨送春醪。贡金半铸分封印，赐锦多裁侍宴袍。自古圣明非独治，至今材武系相遭。文章且共安微命，廊庙由来录旧劳。 
　　故园兄弟总相思，久客怀归屡失期。司马却惭题柱早，东方翻恨上书迟。都门树 【一作柳。】 暗愁中见，乡国花繁别后知。昨日南桥访春水，望云回首独多时。 
　　天涯骨肉久离居，京国风尘鬓欲疏。娱日强倾开岁酒，忆家频看来年书。路通一水花开里，门掩千峰木秀初。便拟邀君此时发，归舟同食楚江鱼。 

　　○寿王左丞 

　　南极诸星映赤霄，东风二月满青条。焚香凤阁春开宴，鸣玉龙墀午散朝。但使经纶齐稷契，不劳服食慕松乔。日长自度升平曲，闲听云间合《九韶》。 

　　○送卢茂实之广南宪幕 

　　仙城近接众山回，宪府遥临百粤开。海上喜通持节使，幕中兼得济时材。鲛宫织罢鱼龙出，蜑户珠还蚌蛤来。预想到官多暇日，清诗题徧岭头梅。 

　　○寄陈维祯兼呈揭公公许为故妻作传 

　　太史临文笔最精，一闻往事独伤情。每怜对镜窥鸾舞，犹怪吹箫逐凤鸣。列女未终刘向传，故妻虚瘗柳州铭。书成定寄湘江浦，预拟《招魂》学楚声。 

　　○方壶 

　　蓬莱员峤对嵯峨，知有群仙日日过。琪树晓通云气湿， 【一作近。】 羽轮秋会月明多。秦人采药空依海，汉使乘槎但入河。谁识高斋有仙岛，不劳万里涉风波。 

　　○送何时学游湖南北 

　　涔阳极浦远帆多，忆昨狂游是处过。今日送君如梦寐，少年为客莫蹉跎。沅湘日落明秋叶，江汉风回乱夕波。若过楚累凭借问，沙头芳草近如何。 

　　○同孔学敏游仙游观 

　　恒仙宅前江水盈，凤凰山下野禽鸣。犹闻采药辞空谷，无复焚香礼上清。雪里并游金节冷，月中同载羽轮轻。登临尽日多惆怅，欲倚鸾箫和楚声。 

　　○汉江衔山图 

　　西来一水浮襄汉，上有群峰截杳冥。层构回临沙渚白，乱帆斜映石林青。地雄缥缈连嶓冢，天险微茫带洞庭。咫尺风烟应万里，无因一上岘山亭。 
