<!-- { "loadSidebar": true } -->
　　封上颂台礼，轻车入汉中。节毛吹渭雨，木叶动秦风。把酒台基古，驰书岁事丰。朝回倚西阁，日日数归鸿。 

　　○立春夜试墨 

　　轻雪作春花，飞来入鬓斜。紫貂迎晓雾，绛蜡炫晴霞。书诏频趋阁，思归即借车。几时将稚子，随意踏江沙。 

　　○次韵筠轩司徒足成旦公所藏英宗御题之句元题曰日光照吾民月色清我心又题琴曰至治之音二首 

　　化国多长日，高人侍紫宸。观书从上相，属笔念生民。云汉文章备，风雷号令新。惟应青简在，能载古风淳。 
　　御翰龙池晓，翻经鹫殿阴。云依清静叶，月印妙明心。千载堂堂去，诸天肃肃临。朱弦谁为鼓？至治有遗音。 

　　○正月十一日朝回即事 

　　宫树春阴 【一作光。】 合，霓旌拂曙来。天光临阁道，云气转蓬莱。昼漏沉沉鼓，晨尊滟滟杯。香霏帘底雾，乐殷殿前雷。祥瑞仪曹奏，珍淳尚食催。舞庭分鹭序，效献过龙媒。融雪微生草，轻风不动埃。老人南极至，王母上方回。玉色何多喜，金华得重陪。裁诗贺新雨，西阁待门开。 

　　○赠别兵部崔郎中暂还高丽即回中朝 

　　束发来东海，从军护北门。珠光连旭景，玉气达春温。渊静龙含德，门严虎列屯。从容参幄帐，慷慨属櫜鞬。拜表推黎献，趋朝谒至尊。云依温室树，星入紫微垣。不道璠玙贵，仍婴管库烦。利行虽近市，义守不窥园。眷遇忘身得，危难欲手援。怀邦维父母，于国实甥婚。□□还羁靮，原原致璧飱。鲁连名竟重，箕子教应存。简在从当日，扶持□宿藩。清宫风肃肃，骖乘火焞焞。帝所为郎重，王家报礼惇。暂伸桑梓敬，未爱李桃繁。神阙秋期早，康侯昼锡蕃。九成思阁凤，六月待冥鹍。 

　　○次韵李侍读东平王哀诗 

　　宇宙生奇变，明良陷逆图。传闻昏白昼，悲愤结全区。治极机潜否，恩深事失谟。犯车仍断軏，坏户竟伤枢。魑魅嫌明镜，强梁忌雅模。甘心成首祸，借口肆群腴。隐忍危冲决，凭陵善唯俞。自天傒鈇钺，累月具箪壶。裹革疑亡地，招魂竞出都。笳鸣残夕月，马偾四交衢。所痛仓皇际，将无古昔殊。腹心何蛊蚀，肘腋不支梧。列位多翘楚，干城总豹貙。讵言归厄数，不复颂贞符。天讨公无赦，皇心爱不姑。报雠论婉娈，锡爵酹呜呼。相业今如在，民生实少痡。谁能疵璧玉？唯有泣琼珠。执简书群盗，当关欠一夫。驰奔嗟薄日，沐浴止中途。决去思投阙，违之或泛湖。危知无复死，恨不奋前诛。春雨烦冤涤，朝阳癙思疏。讴吟申感慨，述作惧荒芜。芒忽思离散，焄蒿起苑枯。神还嵩岳峻。气直斗杓孤。陟降先皇侧，回翔造化徒。英灵常会合，瞻想岂虚无。 

　　○送陈硕 【并序。】 

　　莆田陈氏，庆历名法从故家也。自众仲来京师，集得友焉。凡问学修己之事，有益于愚陋多矣。又从知其父兄之贤也，问所自出，则南塘赵氏，信乎其学之有传矣。尝以其从子硕来见，予爱其端谨可望。南归省父，众仲送之以文。予不能忘也，乃赋诗曰： 
　　六岁过闽郡，书声忆满城。目盲今子夏，心醉昔延平。尔叔同游息，吾文愧老成。每分重席暖，相对一灯明。远海乘桴意，高山伐木情。愿携邛竹杖，往看离支生。辟掾青衫旧，趋庭彩服轻。为言穿木榻，亦未厌藜羹。宝瑟留飞雁，兰舟及啭莺。佩怀湘渚赠，绶向会稽迎。去去江云湿，飘飘鸟雾清。重来知有意，时我已归耕。 

　　○奎章阁有灵壁石奇绝名世御书其上曰奎章玄玉有勅命臣集赋诗臣再拜稽首而献诗曰 

　　《禹贡》收浮磬，尧阶望矞云。自天承雨露，拔地起絪缊。击拊磬音合，衡从玉兆分。巨鳌三岛力，威凤九苞文。辨位资干坎，为山填幅员。固知兴宝藏，不假运神斤。书帙侵春润，香炉借宿熏。烟光晴冉冉，波影昼沄沄。融结由元化，登崇荷圣君。瑞于龟出洛，重若鼎来汾。柱立尊皇极，盘安广帝勋。讵云陈秘玩，因愿献前闻。 

　　○送袁伯长扈从上京 

　　日色苍凉映赭袍，时巡毋乃圣躬劳。天连阁道晨留辇，星散周庐夜属櫜。白马锦鞯来窈窕，紫驼银瓮出蒲萄。从官车骑多如雨，祗有扬雄赋最高。 

　　○赠星上人归湘中 

　　潭北湘南无影树，一花吹度海门潮。天香满室定初起，云气上衣身欲飘。宝月夜寒龙在钵，银河秋近鹊成桥。岂无一个邛州竹，与尔松根共寂寥。 

　　○子昂秋山图 

　　翁昔少年初画山，丹枫黄竹杂潺湲。直疑积雨得深润，不假浮云相往还。世外空青秋一色，窗中远黛晓千鬟。瀛洲鸡犬同人境，尚想翁归向此间。 

　　○谢茅山主者赠白罗氅衣请为作大洞祖宗师四十五赞 

　　鹤氅裁成雪色新，仙翁持寄感情真。清高自此全抛俗，宽博由来稳称身。佩玉洞闻云外响，剑光飞射日中尘。画图写向群真里，便是挥豪赞咏人。 

　　○送莫京甫广宪经历 

　　延春阁下承恩日，是我经帷侍讲时。方拥青编临绮席，遥看朱绂拜丹墀。风微细草鸣珂佩，日暖飞花近鬓丝。上忆远人常轸念，莫言南海是天涯。 

　　○欧阳元功待制入院后仆以兼领成均辰酉甚严绝不得相见今夜当同宿斋宫赋此先寄并简谢敬德修撰 

　　学省初兼禁直稀，故人同署却相违。食余苜蓿承朝日，坐候棠梨过夕晖。 【成均堂东有棠梨树，日影至则师生始散，二十余年矣。】 预喜奉祠秋寺烛，定知催早朝衣。今晨瘦马经门巷，想拥青绫尚掩扉。 

　　○次韵张蔡国公淡庵青山寺诗 

　　相国观山负夙期，圣恩祇许暂相违。身随云影留三宿，心了泉声绝百非。开士谈空依宝树，野人耕雨荐山薇。双龙深护安禅处，绕坐诸天近紫微。 

　　○次韵国子监同官二首 

　　坐隐乌皮髀肉消，诸生应笑懒边韶。阶前老马随秋草，袖里遗编俟早朝。乞米西邻晨有粥，留家南国暑无绡。经明亦是归耕好，清梦无时万里桥。 
　　学宫南直禁垣阴，假寓惟愁两壁沈。一曲镜湖遗老事，三年经幄小臣心。银河回夜天逾近，草径迎秋露转深。珍重乡人居巷北，时能来往和鸣琴。 

　　○次韵马伯庸宝监学士见贻诗并简曹子贞学士燕信臣待制彭允蹈待制 

　　禁庐晓直夹城西，经笥龙光映壁奎。绕阁浮云飞野马，当阶生草伏驯麛。雷行已识天无妄，风烈唯闻帝弗迷。徒积寸诚无补报，每还冰署欲鸡栖。 

　　○鳌峰者国史院庭中石名也伯宁御史为仆言自其先公时与诸老名胜赋诗者盖数百篇今玉堂无本而御史家具有之且曰峰所托差低盍稍崇其址乃八月五日既克如命因赋此以报且请录示旧诗补故事以传云 

　　视草堂前石一拳，何人移置自何年？久怜翠色连重地，故拔孤根近九天。俯仰百年承雨露，等闲千尺接云烟。故家御史遗书在，为录鳌峰旧赋篇。 

　　○题南野亭 

　　门外烟尘接帝扃，坐中春色自幽亭。云横北极知天近，日转东华觉地灵。前涧鱼游留客钓，上林莺啭把杯听。莫嗟韦曲花无赖，留擅终南雨后青。 

　　○次韵伯庸尚书春暮游七祖真人庵兼简吴宗师二首 

　　石渠承雨作流泉，中有参差荇菜牵。花近飞觞鱼骇逝，柳低步障燕随穿。红尘朝路常参吏，清昼斋居几劫仙。但乞会稽寻贺监，酒船一棹水中天。 
　　一住京华三十年，春花秋月谩相牵。高情总付珠帘卷，危坐空余木榻穿。水曲停骖新禊事，墙阴题字昔游仙。动成陈迹多惆怅，安得长生老后天。 

　　○触石坠马卧病蒙恩予告先至上京寄溉之学士敬仲参书二首 

　　翠幄临都尚驻郊，言瞻龙漠度前茅。雨余草气千原合，日下云章五色交。给札修辞持玉笔，赐羹充腹出珍庖。白头感遇知何补，阿阁清严栖凤巢。 
　　趋召颠隮叹目昏，旋闻予告荷深恩。药颁西域千金剂，酒赐初筵九酝尊。默忆旧书忘昼永，行吟冷署觉春温。摩挲素壁光于雪，思得参书写树根。 

　　○云州道中数闻异香 

　　云中楼观翠岧峣，载道飞香远见招。非有芝兰从地出，略无烟雾只风飘。玉皇案侧当霄立，王母池边向日朝。却袖余熏散人世，九天清露海尘飘。 

　　○次韵杨友直北行道中 

　　萧萧戎马昔升虚，壮士吹笳惨不舒。关外羽书三月急，道傍茅舍百年余。沙田雨足仍生黍，河水冰消不禁渔。洛下贾生犹献策，平明立在玉阶除。 

　　○王仪伯参政见和郊字韵诗复用韵叙谢二首 

　　龙游宫沼凤游郊，通水明堂不翦茅。绵蕝草仪三日具，大亨飨帝五云交。执舆已信神为马，和鼎宁容祝代庖。八月凉风张乐地，颂声洋溢播云巢。 
　　圣远言湮感垫昏，河汾千载最知恩。垂绅论道称前古，束发明经奉至尊。车骑身从游汗漫，庭闱心在视寒温。朝回未觉归途晚，斗柄西移揭角根。 

　　○次韵马伯庸尚书 

　　邃阁晨趋禁掖西，暮街骑马及鸡栖。退朝每想花边散，得句应从竹上题。赐被南宫无宿火，斋居方丈有蒸藜。凤池何似承明近，久候文星共聚奎。 

　　○二十五日即事呈阁老诸学士 

　　松阴鹄立候宫车，风送飞花着白须。水影渐移帘侧畔，莺声祗在殿东隅。近床儗进名臣操，载笔亲题列女图。太液雨余波浪动，龙舟初试散鱼凫。 

　　○赋砀山成简卿心远亭 

　　作亭临河河水浑，草树绕屋啼鸟闻。梦回枕上彭城雨，目送檐间芒砀云。归来黄菊有佳色，坐老青山无垢氛。但愿尊中长得酒，曲阿莫问旧参军。 

　　○谢吴宗师送牡丹并简伯庸尚书 

　　轻风紫陌少尘沙，忽见金盘送好花。云气自随仙掌动，天香不许世人夸。青春有态当窗近，白发多情插帽斜。最爱尚书才思别，解吟胡蝶出东家。 

　　○送进士刘闻文廷赴临江录事 

　　清江百尺石为城，太华千峰积雨晴。官府几时书帙静，渔舟尽日钓丝轻。故家好访春秋学，上国多传月旦评。颇有老怀烦录事，到州为问范先生。 

　　○大廷策士问经世之道仆忝在读卷之列观诸进士所对有感赋此录以赠别刘性粹中支渭兴文举二贤良 

　　昔人有欲问先天，林下相期二十年。已向尘埃成白发，尚从灯火事青编。获麟遂讫春秋后，鸣鸟犹闻礼乐前。春雨未来农事晚，独怀归计在山田。 

　　○罗朋友道擢高科拜官还崇仁赋此为别 

