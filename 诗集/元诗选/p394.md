<!-- { "loadSidebar": true } -->
　　初平牧羊处，白石及秋登。挂锡月中到，禅房云上曾。使君持玉节，老客望金陵。想见双溪水，先霜早已冰。 

　　○姑苏台 

　　白日初高瓦欲黑，姑苏台前春拍塞。百花绿洲水曲尺，小浪群吹度游鲫。晴烟涨暖野荒荒，个个西山澹疏碧。海气东来扬短篷，吴儿岸坐长歌发。逸兴遥将白波去，送目飞鸿倦低翮。扁舟甚有五湖思，风雨漂摇从所泊。幸逢大国全盛日，地极苍生无裂坼。向来时运数更变，河山南北烽火隔。人攀岩穴恐不险，乐土不居何暇择。只今城雉多垦凿，麋鹿所游尽桑麦。自笑生来但为客，五十有家无土著。有酒不作怀抱恶，明日日出已非昨。 

　　○蜀江春晓 

　　蜀江二月桃花春，仙子江头裁锦云。牙樯■〈舟定〉子双荡桨，兰叶冲破愁杀人。浣花诗客茅堂小，醉眼看春狎花鸟。柳絮抛风乳燕斜，画帘卷雨啼莺晓。蘼芜草生兰叶齐，碧流黛石青无泥。郫筒有酒君莫惜，明日残红如雨飞。 

　　○逢僧话旧 

　　朱雀桥头白下门，旧游回首几人存。令威不返辽东鹤，圆泽难招石上魂。金剎火余灰未冷，锦囊诗在墨犹温。东来邂逅逢僧话，老泪临风堕酒尊。 

　　○题迭山卷 

　　江山老骨归元亮，今古何心两伯夷。半夜寒增霜院酒，一编孤愤雪楼辞。 

　　◆庄节先生韩性（五云漫稿） 

　　性字明善，绍兴人。其先家安阳，宋魏忠献王琦，其八世祖也。性深于先儒性理之说，四方学者，受业其门，户外屦无所容。前代遗老王应麟、俞浙、戴表元辈皆折辈行与交。同里与游最密者唐珏、王易简、吕同老，皆一时名士。每值风日清美，或同挟策于云门禹穴，或共榜舟于邪溪镜湖，逍遥容与，弥日忘返，望之者疑其为世外人也。延佑中，宪府尝举为慈湖书院山长，受而不赴。天历中，赵世延以其名上闻。后十年，门人李齐为南台监察御史，力举其行义，而性已卒矣，年七十六，赐谥庄节先生。所著有《礼记说》四卷、《诗音释》一卷、《书辨疑》一卷、《郡志》八卷。文集有《五云漫稿》十二卷。虞学士集曰：君为文优游不迫而陈义甚高，汪洋不穷而立论甚要。黄侍讲溍曰：先生之文，博达隽伟而变化不测。人第见其如奇葩珍木，不择地而发，鱼龙出没，隐显后先，以为可喜可愕，而莫知夫山之所以高，水之所以深也。两公皆文章大家，而罄折先生如此，宜为一时人望所宗也。 

　　题水仙图 
　　兰亭 
　　曹娥庙歌 
　　题谢皋羽西台碑 
　　韩左军马图卷 
　　题龚翠岩中山出游图 
　　宛委山 
　　东山 
　　阳明洞二首 
　　若邪溪 
　　阳明洞 
　　镜湖 
　　曹娥江 
　　天香阁 
　　集杜句题五马图 
　　葛仙井 
　　歌风台 
　　天衣寺 
　　定善寺 
　　樵风庙 
　　读三国志 
　　题赵子固墨兰 

　　○题水仙图 

　　洛下风流人，人言影亦好。况乃蛟宫仙，迥立清汉表。翠裙湿凉蟾，晴光白如扫。坐对冰雪容，不受东风老。澄江渺余怀，相期拾瑶草。 

　　○兰亭 

　　昔人艺芳兰，遗迹越溪上。风流晋诸贤，好奇极寻访。坐令后来人，吊古更惆怅。忆昔初来游，精庐适新创。俯仰三十年，故交独青嶂。今晨天气佳，烟堤系轻舫。相携得良朋，举酒互酬倡。散策依晴林，沿洄俯新涨。地偏尘易遣，虑澹情自畅。回首昔时游，乐事终不忘。谁谓古人远，千载欣一饷。彭殇端齐轨，蒙庄谅非妄。 

　　○曹娥庙歌 

　　承荃桡兮桂舟，弭灵旗兮中流。望四山兮何所，映朝阳兮上浮。玉笄兮琼佩，驭青蛇兮云之外。采杜若兮江皋，芳菲菲兮未沬。潬不极兮海门，饯多景兮江滨。吹参差兮屡舞，驰玉轪兮缤纷。雷填填兮拊鼓，桧阴阴兮灵雨。波渺渺兮安流，神乐康兮终古。 

　　○题谢皋羽西台碑 

　　零陵断石青如天，七星下贯寒蛟泉。神诃鬼护万万古，中有处士西台篇。台前月色为君好，断港驰啼蕙花老。酪瓶羊炙试招魂，一片丹心向晴昊。邯郸枕冷泰山秋，海树不着人家愁。晞发阳阿向天籁，凤凰作使追灵修。紫雾黄尘窥下土，清都仙人半空语。汶楸十九春鬼长，玉鸡吐绶闱扶桑。 

　　○韩左军马图卷 

　　五花云散紫电光，絷维未许飞龙骧。垂头欲就圉人饮，渴乌作势吞银潢。长安画史擅笔力，万里猛气收毫芒。羽人乘风倦鞍勒，一笑收拾藏巾箱。世人不识真骕骦，顾影尚尔分骊黄。放鹤峰前有遗意，神骏政可夸支郎。 

　　○题龚翠岩中山出游图 

　　是为伯强为谲狂，睢盱鬼伯髯怒张。空山无人日昏黄，回风阴火随幽篁。辟邪作字魏迄唐，殿前吹笛行踉蹡。飞来武士蓝衣裳，梦境胡为在缣缃。中山九首弥荒唐，犹可为人祓不祥。是心画师谁能量？笔端正尔分毫芒。清都紫府昭回光，三十六帝参翱翔。阴气惨淡熙春阳，谓君阁笔试两忘，一念往复如康庄。 

　　○宛委山 

　　秦山几千仞，翠入蓬莱城。城中望山色，明暗分阴晴。老夫散策山前路，为爱看云不归去。仰看惊怪鹭飞来，回头忽见云生处。崦中孤起如炊烟，乘风腾上苍厓巅。厓巅宿云喜迎接，横空一幅兜罗绵。天风吹散银千缕，淡处是烟浓是雨。云师拗怒不肯回，露出峰头尺来许。一雨三日溪水肥，老夫欲归不成归。云师知我惨不乐，故出小谲相娱嬉。老夫作诗一笑领，举袖收云散空迥。倚松绝叫山下人，仰看云峰起山顶。 

　　○东山 

　　远山倚空青蒙蒙，剡溪白匝来天东。天机不卷芳草碧，中有行地双蟠龙。扶藜欲出人间世，俯仰明河在平地。长松忽动鹤飞来，万里刚风起衣袂。蔷薇开落春复秋，洗屐何人继清游。凭阑一笑众山小，遥指云气看齐州。 

　　○阳明洞二首 

　　洞天深窅行客疑，飙轮碧简谁能稽？倚松长啸岩壑动，放怀未必今人非。石气盘空散成雾，桧子无风落青雨。草间欲问苗龙坛，薜荔鳞鳞络铜虎。 
　　蕙草雪消蜂蝶疑，游子挈榼来何稽？少待山桃缀红糁，回首已怜春事非。青风成云湿成雾，洞天深沉百花雨。山深玉殿锁碧苔，天上通明罗九虎。 

　　○若邪溪 

　　一川暝色锁烟萝，萧洒禅关偈独过。檐卜香中诗梦远，芭蕉叶上雨声多。九重阙下心犹恋，二十年前事总讹。画舫兰桡待明发，若邪溪水夜增波。 

　　○阳明洞 

　　日日携壶坐钓矶，眼看门外软红飞。已无游骑寻芳事，却访幽人入翠微。石磴欲青春雨足，酒炉初冷絮花稀。悠然自解登临意，十里香风一棹归。 

　　○镜湖 

　　鸦陈连空木叶疏，西风衰柳半平芜。湖山照眼长奇丽，不枉千金买画图。 

　　○曹娥江 

　　隔岸樯竿着暮鸦，待舟人立渡头沙。数拳顽石生云气，一半斜阳有浪花。 

　　○天香阁 

　　阑干曲曲乱云封，回首炉峰翠几重。上界刚风秋万顷，银河开徧碧芙蓉。 

　　○集杜句题五马图 

　　使君五马一马骢，声价歘然来向东。飞电流云绝潇洒，迥立阊阖生长风。肉鬉磊块连钱动，大宛立仗青丝鞚。不须对此成叹嗟，古来才大难为用。 

　　○葛仙井 

　　凤凰不栖枳，天马肯就闲。胡为九渊龙，卧此数仞山。苟无风霆威，何异蛙蠙繁。世网易婴人，有如百尺澜。悠哉志士怀，直欲苏人寰。一朝蹑浮云，游戏穷玄间。宁知天瓢侧，不及眢井蟠。百年抚陈迹，老木亦已刊。名高虽易毁，志远终难攀。山中白头僧，笑我发浩叹！ 

　　○歌风台 

　　武帐如星连巨鹿，重瞳谁敢相驰逐。刘郎深闭函谷关，坐听城南新鬼哭。赤鳞半月天无光，阴陵匹马虚彷徨。百二山河笑谭取，殿前上寿称明良。榆社归来故庐在，山川不改风光改。酒酣自作三侯章，儿童拍手声翻海。君不见帐中悲歌愁美人，乐府千载传授新。英雄吐气天为窄，便肯变灭随飞尘。高台古碑字盈尺，神呵鬼护蛟龙石。四顾铜雀叹凄凉，堕瓦无声土花碧。远山横空暮烟起，行客徘徊殊不已。当年遗事尚可寻，断云飞度香城水。 

　　○天衣寺 

　　春流双涧深，晓色十峰阴。胜地青莲宇，千年静者心。焚香入空翠，鸣磬出幽林。去路白云满，禅宫何处寻。 

　　○定善寺 

　　开人宴坐时，大千入毫发。两山不受招，胡为在吾闼？ 

　　○樵风庙 

　　朝南暮北樵风径，遗庙千年尚乞灵。山瘦不知如许事，闭门新注相牛经。 

　　○读三国志 

　　玉垒浮云尚惨然，兴亡自古总由天。渭川星殒嗟何早，却遣谯周七十年。 

　　○题赵子固墨兰 

　　镂琼为佩翠为裳，冷落游蜂试采香。烟雨馆寒春寂寂，不知清梦到沅湘。 

　　◆薛助教汉（宗海集） 

　　汉字宗海，永嘉人。幼力学有令誉，以青田教谕迁诸暨州学正。始拟北郊制宫悬于杭，众推汉董务，乐成，驿传上之，大臣以太祝荐。延佑五年，待铨京国，辟功德使，授休宁县主簿。将行，祭酒邓文原荐之，遂留止。泰定元年春二月，选国子助教，四月，大驾北幸，用故事赴教上都。八月还，九月三日卒居贤坊寓舍。宗海于古今制度名物创作变易，年考月究，无或有爽。赵文敏公号为鸿识，得古遗器书画，必宗海辨之乃定。与司业虞伯生、博士柳道传友善。其卒也，二君哭之甚哀。鲁子翚志其墓，称其诗律书楷严缜有法，而慎悫不矜，非雅交莫克知也。 

　　和郑应奉杂诗六首 
　　送曹学士草诏毕还大都 
　　和虞先生上京夏凉韵 
　　和虞先生箸香 
　　送马少卿伯庸南祀嵩恒淮渎 
　　和张仲实秋夜感旧 
　　送牟伯厚还霅 
　　书墨竹 
　　题画马 
　　都城晓起和张汉杰韵 
　　题刘理之木石 
　　雪山盘车图 
　　和袁德平 
　　寄余希声 
　　摇落 
　　枉渚 
　　和伯雍夜坐 
　　湖上 
　　和马伯庸御史效义山无题四首 
　　马元博下第归松江省觐 
　　送杜清碧入京二首 
　　送杨仲弘编修 
　　和柳道传感怀 
　　送柳汤佐 
　　送赵虚一降香至南海庐山会稽 
　　郭子昭淮东经历 
　　题赵显卿友义卷后 
　　睡起 
　　夜归 
　　题医学李教授归隐图 
　　寿承旨张畴斋 
　　闲闲宗师生朝 
　　题桶底图 
　　题四马图 
　　糟豚蹄东阳酒送理之 
　　九月晦日二首 

　　○和郑应奉杂诗六首 

