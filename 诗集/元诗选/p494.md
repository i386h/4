<!-- { "loadSidebar": true } -->
　　千峰秀出青莲宇，下界神龙走风雨。帝遣灵鳌戴此峰，来作中吴天一柱。吴王宫雉结浮云，日日西施醉歌舞。春□馆娃乐未终，敌人隔江尝胆苦。夜半越师溪上来，翻手繁华化为土。砚池鸟下咏青苹，樵路幽香来秋坞。昔时宝屧响瑶阶，谁信荆榛上修庑。惟有琴台石，峨峨似苍虎。吾将炼成金，天高不可补。飞阁当天开，五湖三江入窗户。君不见鸱夷子，浮沈两国烟波里。属镂谗锋固莫辞，耻雪夫差 【一作椒。】 肯知止。肯知止，今人宁无鼎铛耳！奈何古之人，九泉呼不起，酒尽苹芜三万里。 

　　○金陵行 

　　金陵城头生紫烟，金陵水立东风前。神山蜿蜒行入海，白日化龙飞上天。十年不见吹箫侣，丹凤深巢惜毛羽。仙子天端骑凤来，衣上斑斑碧桃雨。碧桃如霞浮寿觞，秦淮之鲤数尺长。林鸟回翔集庭树，华峰特立天中央。君行出门无百里，中道嗷嗷塞人耳。霜风洒笔山岳摇，夜半飞章奏天子。 

　　○八月望与项可立约游石湖是夜月蚀又雨次韵就约王山人明日同游 

　　黑云出山雨交加，太虚倏忽生疵瘕。琼楼瑶镜不可见，但觉银海浮玄华。长思昔年玉川子，作歌发愤刳妖蟆。不知三万八千户，此时何处相邀遮。我欲攀天蹑天柱，御风飞步蓬莱家。蓬莱扬尘水如墨，冻蛟化鱼啼喊呀。獬廌从来不识字，努力自言能触邪。遗我白兔所捣药，酌以金尊之紫霞。万古清光终莫掩，二国自战空墙蜗。酒醒忽忆五湖寺，亦有中顶仙人茶。明朝与君买船去，上山采桂穷幽遐。 

　　○仲容 【摘】 【谪】 阮图 

　　林中长忆仲容贤，水底龙吟阮上弦。弹破白云飞不去，化为盘石已千年。 

　　○钱塘怀古次高则诚韵 

　　钱塘潮上海门深，千古灵胥恨未平。北斗文星长黯黯，内园官树尚阴阴。承华殿冷西人语，太乙坛空上帝临。月黑鄂王祠下路，风吹青火出山林。 

　　○送陶教授还台州 

　　广文先生赋归去，天台此时花正开。月行舟上山水白，人散江头风雨来。燕雀争鸣碧玉树，麒麟不上黄金台。何如门前五杨柳，日日青丝吹酒杯。 

　　○鳌峰寺 

　　石道青莲入翠微，金鳌海上数峰奇。楼前风满潮来急，檐外山高月到迟。僧语夜深松子落，客吟春尽□花知。日西又立溪桥马，呼酒长亭唱《柳枝》。 

　　○乌夜啼 

　　城头乌夜啼，月白蓟门时。朝阳借光彩，翱翔凤凰池。春风黄金树，结巢在高枝。中心怀反哺，还向故人 【一作山。】 飞。 

　　○真女吟 

　　尝闻汉宫人，恩深妒还重。自怜冰雪姿，肯恋金屏宠。春风吹倒山，妾心终不动。羞死王昭君，玉颜没青冢。 

　　○郎亡金 

　　郎亡金，持者谁？十年同舍难相知。不疑肝胆似冰雪，仰天吐气摧双眉。古人重黄金，交情弃如土。奈何今之人，身为黄金死。结交心不同，须防未然绝。何时郎得金，白珪之玷乃可灭。 

　　○白门柳 

　　白门女郎若杨柳，舞衣深劝金陵酒。青丝素手结同心，沈醉东风回马首。红袖掩啼痕，请君听妾言。柳色年年好，玉颜岂长存。柔条不忍折，妾意与君恩。纷纷花落青春暮，雨暗长亭空断魂。 

　　○归燕曲 

　　春寒吹北风，吹送青云燕。归心与去舟，乘风似飞箭。愁杀倚楼人，泪滴如花面。乌衣自有家，梦断昭阳殿。 

　　○柳枝词 

　　江头好风日，杨柳参差青。柔条为君折，行歌出西城。江流二月碧如酒，木兰之舟天上行，欲别不醉难为情。 

　　○久别离送柳韶之西安 

　　久别离，长相思。溪头杨柳树，十见黄金枝。枝长花飞如白雪，心期暗结东风知。东风吹花化为萍，一夜浮游满溪水。满溪水，到天池。萍亦因之几千里？何时萍实成，与子乘舟泛蓬瀛。 

　　○题玉山中所藏赵千里画金碧山水图 

　　天上白云满空谷，树下三间两间屋。玄晏先生不出门，自检残书手□读。醉翁斜带紫纶巾，过水呼童御黄犊。犊之背乐不可言，王孙写入冰绡幅。君不见戎车□战场，秦王失其鹿。笑杀当时园绮翁，白头去谒隆准公。 

　　○题玉山中钱舜举画五柳庄图 

　　飞泉屋后银河悬，孤松屋上苍龙眠。四山无数白云出，好柳五株当门前。葛巾丈人步其下，悠然别有山中天。 

　　○题三笑图 

　　我思庐山三十载，喜见虎溪三笑图。远公爱客不爱酒，陶令爱酒无钱沽。黄冠道人爱谈道，握手顾我成胡卢。乃知古来贤达士，出处自与常人殊。君不闻东晋英雄数周顗，对语新亭泣新鬼。 

　　○题二乔图 

　　乔公二女如花颜，玉宫仙树参差间。凤裾鸾书明月环，宝钗压堕青云 【鬟】 【环】 。手捻丹霞染天章，绣屏晓卧珊瑚床。石镜山前琼草香，春风荡漾紫鸳鸯。娇歌双笑兰烟苍，中军留醉牙帐光，回头两鬓飞秋霜。 

　　○游箫台寄李五峰 

　　箫台天高山气寒，琼楼倒景金沙滩。露洗长松翠蛟泣，晓风吹瘦青琅玕。仙游王子今千载，箫去台空山不改。石梯奇峭石萝深，东望蓬莱隔沧海。华表栖尘鹤未归，烧丹灶湿苍苔衣。木落鏦铮下铁壁，紫岩桂落香风飞。云门道士相迎送，五色芙蓉满溪洞。生平屐齿能几来，回首十年如一梦。客乡迟暮秋复秋，故园泪□黄花愁。长绳难系西飞日，彭殇蚁□营荒丘。雪瀑洒巾清入骨，烟霞杳霭孤鸿没。世人倏忽不可期，独酌芳林劝明月。 

　　○船上燕姬 

　　燕姬倚娇色，珠帽络金花。半醉玉盘面，双鬟云影斜。水边忽自笑，眉目艳春华。芳心为谁发？翠袖拂琵琶。 

　　○宴郑明德与袁子方张伯雨得落字 

　　东家白云翁，载酒青山郭。相招竹林彦，坐对春风酌。一花飞入楼，泛我银凿落。醉步松月归，令人梦孤鹤。 

　　○桃坞吟与项可立寒食同游 

　　客乡见寒食，因作桃坞游。桃坞年年发春色，馆娃香径随风 【一作东。】 流。罗敷采桑隔绿水，渔童小海歌蹋舟。三五丫鬟不知丑，紫花红花簪满头。欲开未开竹旁户，见我白髭佯作羞。羞颜微破背人笑，自言此客曾来否。侧闻橐 【一作郭。】 驼语，此客宁尔留。太白老，元丹丘，玉尊锦瑟春风楼。 

　　○题张叔厚描寿阳公主梅妆图 

　　正月七日含章殿，落梅吹花香扑面。玉人睡起犹未知，重理新妆镜中见。花如玉貌多婵娟，三十六宫多学徧。城中丑妇不解羞，采花自点双眉头。 

　　○芭蕉士女 

　　为爱芭蕉步玉除，云根飞翠湿霞裾。蕊珠宫里归期近，懒把芳心叶上书。 

　　○奉酬子山秘监三首 

　　青烟竹外煮金芽，更对山人酌紫霞。半醉东风催上马，一身香雨湿宫花。 
　　金谷花香弄彩球，毡乡云暖更温柔。客怀不记春深浅，卧看桃花溪上流。 
　　太液春深绿水滨，后宫争唱《柳枝》新。黄金不买《长门赋》，醉酒花阴睡杀人。 

　　○松门玩月 

　　徘徊青松门，鉴我古明月。露零沐青髯，玄珠烛寒发。愿言驾云螭，飞步上天阙。微雨中夜来，北风卷成雪。 

　　○春夜酬李五峰 

　　酣歌惜春夜，起向月中立。北斗挂长松，风摧翠蛟泣。山花如美人，飞香染衣湿。青天落吾手，大白不满吸。推山出门去，秀气还复入。 

　　○题溪山钓雪图 

　　隆冬西北云，群物共衰槁。万雪閟阴崖，青松一何好。小竹不受风，低回向人扫。茅檐化穹庐，树压珊瑚倒。谁将渭水竿，移舟入瑶岛。此时沙漠天，啮旃命如草。复有辕下车，夜蹶蓝关道。哀哀节义躯，何如此溪老。溪老谓余言，贞心当自保。讵知三尺蓑，功成在华颢。 

　　○送张学录归柯山 

　　幽人若明月，皎皎天壤间。忽醒西堂梦，随舟入柯山。山中古树影，照见鬓毛斑。白兔捣灵药，何时得休闲。两两乘鸾女，笑舞如花颜。长歌紫云上，仙风安可攀。因之下江浦，遗以双玉环。 

　　○松雪上人以墨君见似遂托兴而歌之 

　　海水变为酒，尽醉蓬莱客。骊龙与翠蛟，各饮三千石。众影行月光，云气浮天白。仙人久不归，瑶草年年碧。 

　　○病起 

　　出户见青草，始知春意深。行行倦复止，至此庭树阴。层云掩朝日，归鸟思故林。节序忽已易，徒劳霜鬓侵。幸有尊中物，为吾解愁襟。 

　　○送黄仲珍归松江 

　　幽兰抱贞姿，结根岩谷中。光风泛奕叶，及此春露浓。君子既不异，众草难与同。尚为王者香，含华待清风。抚琴起长叹，曲尽情未终。 

　　○秋浦送吴录事之吴中 

　　长思秋浦月，今见秋浦人。山中读书屋，乃与九华邻。当山弄明月，垂彼清溪纶。得鱼赤金尾，骑上龙门津。吴头坐烟艇，放鱼歌白苹。多君如李白，且尽尊中醇。 

　　○白云歌 

　　白云出千峰，飞渡沧海去。白下杨花春满江，一夜随云化为絮。黄鹤乘之上青天，下视蓬莱落何处？我作《白云歌》，劝君一杯酒。不见从龙云，风雨飘零作苍狗。碧山堪栖君好归，富贵于吾亦何有。 

　　○醉时歌 

　　挹翠楼前秋日清，挹翠楼下秋水明。海色屏开九峰晓，玉树时作蛟龙鸣。主人爱客劝客醉，凤弦欲语杯先行。杯上菊花黄似酒，碧袖双歌若杨柳。白日飞去红烛来，两两玉童争拍手。拍手笑，风飔飔。初疑蓬岛，何异瑶池。人生百岁，不乐何为。不愿发再黑，但愿长醉如今时。 

　　○和陈伯良韵代荡子妇作 

　　美人如花隔秋水，翠发新蟠凤凰尾。年年花底醉秦宫，不是盈盈花上鬼。舞衫血色迎风挥，南风北风吹折枝。谁怜荡子妇，含矉坐荆扉。夜夜望明月，睡时山月低。男儿未富贵，徒劳歌扊扅。君心叩月不自见，愿照若兰锦中诗。妾身如蚕不食叶，自然吐出五色丝。字字结同心，无人为持去。夜梦化为娥，寻君不识处。随云飞遍十二峰，梦回日出沧江东。中使传书呼塞鸿，少年仙客成老翁。请君归，劝君酒。酒如泉，杓如斗，庭中桂树青鸾小。 

　　○玉山佳处 

　　玉山有佳处，乃在昆仑西。蓬莱数峰小，上与浮云齐。云中飘飘五色凤，只爱碧梧枝上栖。芝草琅玕满玄圃，群仙共蹑青云梯。太湖三万六千顷，水水流入桃花溪。溪头浣花如濯锦，百花潭边浮紫泥。紫皇拜尔山中相，闲把丝纶草堂上。渔庄一钓得龙梭，龙女吹箫书画舫。西风玉树金粟飞，东风柳浪金波漾。岁岁年年乐事多，绿野平泉何足尚。十二楼头看明月，太乙明星夜相访。酌霞觞瑶台，露湿芙蓉裳。我亦桃源隐居者，握手一笑三千霜。 

　　○松屋 

　　四壁青萝月，长松白鹭巢。山风吹叶下，添覆一重茅。 
