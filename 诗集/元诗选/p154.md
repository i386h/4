<!-- { "loadSidebar": true } -->
　　不学东方朔，归寻马子微。人间无药卖，海上有云飞。谷暖金鹅大，溪深土鸭肥。当年种桃种，高过石楼扉。 

　　○送毛真人南还 

　　真人不似壶丘子，老去都忘杜德机。左乙象文令虎守，尚方凫舄背人飞。岩扉暖翠侵缃帙，江渚晴霞上羽衣。游子故园春似海，客窗长日听催归。 

　　○春日思远游 

　　春日思远游，远游欲何止。角哀见楚王，伯桃树中死。出门逢路人，天下无二子。春山一万重，春江一万里。上有无心云，下有无情水。 

　　○次韵答都下友人二首 

　　百金买骏马，千金买红妆。长安画楼上，饮酒吹笙簧。夭夭园中桃，郁郁陌上桑。美人越山下，白发生雕房。 
　　凉风振高梧，繁露集幽菊。揽衣起徘徊，残月照我屋。层襟郁孤清，日日尘眯目。银河在天上，手短不可掬。 

　　○元宵怀钱塘 

　　武帝亲祠太乙神，流光汹旭动星辰。行宫典礼犹存汉，轵道山河已易秦。香径至今啼木客，露盘无复泣金人。红灯几点东风里，犹是元宵一度春。 【此诗误入《侨吴集》。】 

　　○和康庸田鲁瞻公言怀韵 

　　震泽三江入堰潴，今年春雨又生鱼。汉廷数月宽租诏，鲁史元无告籴书。沟洫已非神禹迹，东西空引白公渠。袖中夙有匡衡疏，也拟金门候属车。 

　　○江城即事 

　　江城十日九风雨，骑马出门行紫苔。春草绿时犹作客，云山多处忽登台。青青野竹题诗去，小小吴姬唤酒来。漠漠候车乘早发，城东昨夜杏花开。 

　　○题木斋卷 

　　昔年种树不胜巢，老干今如屋脊高。屡许狙公分橡栗，时呼木客醉松醪。衣巾白日沾苍雪，枕簟西风梦海涛。岁晚淹留吾倦矣，借君丛桂续《离骚》。 

　　○桃花幽禽图 

　　金塘花竹滟春红，枝上幽禽弄暖风。莫把残英都蹴尽，无情流水画桥东。 

　　○题熊云巢竹石图 

　　道人种竹三千个，定有新巢宿凤凰。石上幽香飘露粉，檐间新绿袅风篁。天坛月白瑶笙近，水国春寒翠袖长。见说故人东海上，钓竿日暮倚扶桑。 

　　○送李彦方副使入闽 【在奎章阁纂修《经世大典》方毕。】 

　　海邦赤子穷无告，诏遣儒臣着绣衣。天禄阁中书灏灏，越王山下马騑騑。鱼风满港榕阴合，燕雨侵帘荔子肥。一道澄清俄顷事，使星还向紫垣飞。 

　　○建昌胡氏小有楼 

　　窈窕麻姑宅，登临忆谢公。近闻好山色，都在小楼中。屋曙丹霞吐，城深翠雨通。石池正当户，人立藕花风。 

　　○题子昂江天钓艇图 

　　雨余秋水满山前，正是江南落雁天。何处故人鱼艇小，乱蝉疏树夕阳边。 

　　○申屠子迪为山南宪掾白部使者毁夷陵曹操庙 

　　黄牛峡口滩声急，楚女传芭水庙秋。此地殷勤祠魏武，何人辛苦得荆州。莫令故国无遗祀，不见中郎尽发丘。千载有人伸大义，高风全似故安侯。 

　　○送赵子期使交趾 

　　晓日承恩紫殿深，都门祖道马骎骎。上书不奏唐蒙策，归槖宁将陆贾金。露入珠盘鲛室白，苔生铜柱象崖阴。为君临水歌《黄鹄》，天北天南万里心。 

　　○为彭道士赋鹤峰 【在信州城南。】 

　　跨鹤台高倚翠微，昔人城郭是邪非。蕊珠宫观秋如水，有客吹笙月下归。 

　　○题张氏风竹图 

　　湘江风卷白头波，北渚云深帝子过。欲采琼芳渡江去，翠衫轻薄晓寒多。 

　　○清漳黄氏北墅 

　　闻说黄家墅，开门入翠岚。细岑依舍北，流水出城南。雨暖兰抽笋，霜晴树落柑。千年读书地，更莫乞羊昙。 

　　○寿吴宗师 【晚号「看云道人」。】 

　　九朝冠佩泰阶平，国有儒仙作上卿。碧海宵晴迎日出，黄庭春暖看云生。竹间自洗金鹅蕊，花外长留翠凤旌。莫学华阳贞白老，乞身神武听吹笙。 

　　○送余嘉宾赴常宁州判官 

　　家在洞庭左，舟行湘水间。湍流多度竹，石耸不依山。野郭看花出，州田载稻还。旧闻官事少，幽兴转相关。 

　　○送杨田甫巡检之官潮阳 

　　与君相识三十载，邂逅都门白发生。南海珠明飞别鹤，上林花暖啭新莺。蜑丁浦口迎官舰，瘴母云头避使旌。自是升平游宦乐，不教泷吏恼吟情。 

　　○程氏竹雨山房 

　　江南春尽雨涔涔，绕舍篔筜含积阴。园曲疏泉石苔滑，篱根系船溪涨深。山寒翡翠巢密叶，日暮鹧鸪啼远林。此时世虑淡于水，联床灯火百年心。 

　　○西山诗 【并序。】 

　　至顺三年六月之吉，西山新寺之穹碑树焉。是日百僚无敢不至碑所。余与赵博士继清早作，出平则门，沿大堤并驻跸亭下，转入湖曲。逢赵宗吉、成汉卿二编修与刘敬先典籍骑驴，从苍头，挈匏樽，邀余与继清就堤侧藉草坐。灌木延阴，风泠然生涧底，幽鸟鸣其上。命苍头堤傍取荷为盘，以实腊肉，倒尊中浊醪，饮数行。瓮山流黛，与湖影相荡潏于杯盘巾袂之上。余在京师七年，盖未有一适如此时也。酒尽，三君子起曰：子于此能无诗乎？余言归即赋之。及归，以职事縻绕少清趣。明年三月，宗吉持纸来索诗。户外雪深二尺，无他客，乃赋诗曰： 
　　蓐食出西郭，初日明远川。联镳走山麓，山树尽含烟。紫石拥驰道，绿水侵弄田。高人湖上来，邂逅野涧边。茂柳垂密幄，层莎布柔毡。回风飒幽爽，有鸟声清圆。采荷荐珍胏，洗琖行芳泉。芙蓉濯新雨，迥立方婵娟。晤言摅素抱，逸思慕遐骞。窈窕绀园夕，珠林映璇渊。黄金作台殿，缥缈集诸天。顾惭凡躅污，亟去不敢邅。适意无先期，重寻有中悁。华月忽易改，赏心与时迁。晨兴望云物，皓雪满层巅。 

　　○题云林晚晴图 

　　故人别后江波绿，神女归来峡雨干。海上日花春冉冉，天边云树晓团团。满汀芳草留孤艇，度石幽泉咽下滩。最爱东头小亭子，听莺何日一凭阑。 

　　○陪赵公子游蒋山即席次李五峰韵 【甲戌十月一日也。】 

　　弭棹丹阳郭，鸣鞭白下山。晴原烟翳翳，幽树鸟关关。石液玻瓈碧，云根玛瑙殷。佛岩开细菊，僧径入丛菅。雨洗川容净，潮随野色还。六朝有遗事，尽在夕阳间。 

　　○陆氏菊逸 

　　望仙桥下市廛间，汩汩红尘没马鞍。谁种禽花满幽径，故收野色入晴阑。篱根荷锸培深雨，邻曲移杯对早寒。玩此芳丛足怡老，南山当户不曾看。 

　　○送邓文质 

　　蓟门风雪貂裘敝，寒槖能多季子金。万里壮游孤砚在，十年归梦乱山深。春来草色生南浦，日暖莺声满上林。空阔庭前看流水，浮荣何足累初心。 

　　○白画眉图 

　　隋家宫妓扫长蛾，销尽波斯百斛螺。化作雪禽春树顶，远山无数奈愁何。 

　　○送叶天根南还 

　　我识天根子，于今二十年。吹箫来翠岭，鼓枻入丹渊。日出扶桑底，云生建木巅。人间方夜半，海上得春先。老我江湖迥，微官岁月迁。荒泉流竹里，冷雨浸芝田。发短何为者，君归重惘然。飞霞浮夕景，定在石林边。 

　　○郊居 

　　郊居息尘事，日夕望青山。青山秋气多，白云出其间。露渚野芳集，枫林江色寒。夷犹感流序，况乃旷幽攀。 

　　○吴宗师赤城阻雨次甘泉韵 

　　三十六盘啼杜鹃，杜鹃啼尽到平川。千山白雨作秋气，六月赤城堪昼眠。银渚星槎留使客，竹宫风帐候神仙。衰予病起桥门下，目送晴云度楚天。 

　　○送宜黄刘县尹 

　　宝剑妆成即远游，郎心何似妾心忧。茜裙香湿芙蓉雨，翠袖凉生薜荔秋。江北长愁宁滞酒，周南多病莫登楼。海门潮落江瑶美，能把千金买越舟。 

　　○与陈敬初同舟北游题饯行卷后 

　　我爱天台陈敬初，少日辞家即远图。上书拟献贾生策，入关便弃终军繻。八月官河秋水大，三江亲舍暮云孤。名成归去岁未晚，卜邻有约依东吴。 

　　○秋山行客图 

　　雨余空翠晓蒙蒙，有客骑驴落木中。满目好山行不尽，溪猿啼断石楠风。 

　　○题杨氏所藏画图 

　　山光浓淡雨初晴，曲曲江清树色明。若买草堂江上住，尽开窗户看云生。 

　　○缙溪道士 

　　缙云溪上缙云山，春水流出桃花湾。白头道士鹤为马，月明骑过居庸关。 

　　○送郑子经游霞城 

　　子经与我真弟兄，海风十二吹青苹。桐花影里忽相见，美人为奏青楼笙。酒酣气盛欲飞起，谓可戾契图功名。楼前雪恶雁欲堕，宝鞭笑指丹霞城。人生聚散亦何有，岁月与子相峥嵘。金台有约不可爽，春船拟破滹沱冰。 

　　○和萧秀才歌风台 

　　歌风台前野水长，王媪卖酒茅屋凉。酒边父老说刘季，头戴竹冠归故乡。山河霸气已消歇，飒飒老柳吹斜阳。台前小儿更击筑，筑声更似三侯章。 

　　○东归歌送郑子经 

　　北风吹山蕉叶黄，长亭野日寒荒荒。驱车送子归故乡，人生此处堪断肠。旧游回首秋山下，醉帽簪花同走马。欢娱如此离别何，华月芳年不堪把。子今去矣来何时？翠壶云深那可知。向来亦有燕山期，子今去矣来何时！ 

　　○三笋吟 【并序。】 

　　子经家藏三笋图，予作三笋吟以志之。 
　　蜀妓椎茧如截肪，鲛工夜织青犀裳。翰林待诏擅花竹，砚屏春透宫云香。镵根蔫鲜玉生汗，南风入林翠胎绽。牙根冤血点点红，三凤声沉九秋晏。太官金锜陈淳熬，看图未必葅尔曹。馋夫煮箦政未熟，见此豪夺君其弢。 

　　○张书巢画图 

　　万里青城叟，归寻江上山。瀑喧春雨过，汀暗暮云还。驻马白沙曲，怀人绿树间。蓟门有巢父，幽兴最相关。 

　　○秋荷图 

　　持衣寄所思，欲寄不得远。水国风露凉，徘徊九秋晚。 

　　○明妃出塞图 

　　昭君北嫁呼韩国，巫山更有昭君村。黄金镂鞍玉骢马，分明载得巫山云。凉风吹动钗头燕，一曲琵琶写幽怨。沙草遥连鸡鹿塞，野花不种鸳鸯殿。内家日日选娉婷，泪痕满袖空多情。汉廷自此恩信重，美人身比鸿毛轻。 

　　○崇碧轩诗 【并序。】 

　　江西张继明归进贤，山中屋前后皆高岭。前岭曰瀑坌，盖谓飞瀑若尘坌然。门临清溪，溪受飞瀑。张氏有田如千亩，溪行田间。后岭旁有深谷，多古木。屋东为轩四楹，豫章松竹杂树，与山俱青，因名轩曰崇碧。奎章学士虞公为大书之。继明又来钱唐求诗于予，诗曰： 
　　豫章山中多豫章，长松大竹相扶将。屋东微见红日动，檐曲细含翠雨凉。洗空丝瀑落溪艇，暖客锦苔铺石床。何时到子轩下坐，太朴显民同瓦觞。 【危太朴、杨显民，皆继明之所厚。而其居又相近也。】 
