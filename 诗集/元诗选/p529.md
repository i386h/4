<!-- { "loadSidebar": true } -->
　　○玉山佳处联句 【并序。】 

　　十九日玉山主人与客吴水西卧酒不能起，余与元璞坐东庑池上。清风交至，竹声荷气，清思翛然，殆非人间世。因与联句若干韵，不知二公在华胥梦中，亦有此乐否？书之卷中，以索二公一笑。 
　　玉山山中清昼长，偶来池上据胡床。 【立。】 桐阴竹色不见日，水气荷风多是凉。 【琦。】 鱼度波心行个个，鹤来林下舞跄跄。 【立。】 嫩篁承宇清摇帻，文藻萦波绿映裳。 【琦。】 每爱汤休诗句好，独怜贺监醉时狂。 【立。】 
　　饭输香积真成愧，酒送金茎或可尝。 【琦。】 冰盌泠泠寒欲冻，莼丝细细滑仍香。 【立。】 濯缨聊复■〈奭斗〉清溜，结佩还须撷野芳。 【琦。】 世上黄尘方没马，山中白石忽为羊。 【立。】 诗成醉卧不知处，翠雨霏霏满竹房。 【琦。】 

　　◆郑炼师守仁（蒙泉集） 

　　守仁号蒙泉，天台黄岩人。幼着道士服，长游京师，寓蓬莱坊之崇真宫，不事干谒，斋居万松间。一夕大雪填门，蒙泉读书僵卧自若，京师号为独冷先生。至正间，出主白鹤观。诗多失传，仅见《玉山雅集》。 

　　登桑干岭迎达礼部 
　　和句曲张外史韵寄上清薛外史 
　　危太朴应奉寿 
　　和刘遵道佥宪韵题开玄道院呈王真人 
　　凤凰台和李御史韵 
　　和吴大宗师九日迎驾龙虎台韵 
　　送任生之松江从学 
　　上京怀张外史 
　　和沈自诚孤雁韵 
　　和贡泰父待制上京即事二首 
　　雨中海棠分韵得肉字 

　　○登桑干岭迎达礼部 

　　晓发桑干岭，行行路入云。众山皆在下，惟我独超群。驿骑天边出，杨花树杪分。老僧邀茗供，坐石共论文。 

　　○和句曲张外史韵寄上清薛外史 

　　明月照寒水，清霜积厚冰。知君多念我，为客独依僧。湖海十年梦，诗书半夜灯。忽闻江国雁，写寄剡溪藤。 

　　○危太朴应奉寿 

　　华盖山前爽气浮，瑞锺人品最清修。汗青笔力齐班马，太白神光焕斗牛。绛阙早朝香满袖，玉堂夜直月如钩。春风道上看红药，政是斯文独步秋。 

　　○和刘遵道佥宪韵题开玄道院呈王真人 

　　龟溪溪上开玄馆，玉灵仙人别洞天。金碧楼台深翠里，画图城郭淡烟边。桃花春昼霞千树，暖日东风锦一川。人在归根亭上燕，香飘外国羃林泉。 

　　○凤凰台和李御史韵 

　　夜深烽火东城鼓，步绝金莲春笋泥。千载王风天转北，六朝文物日沈西。江浮汉地淮山小，鸟没吴云宫树低。独足不回鳷鹊去，云台今此让鸟栖。 

　　○和吴大宗师九日迎驾龙虎台韵 

　　深秋黄道翠华开，辇路清光被草莱。一地行宫成玉陛，九天明月照金台。班趋文武红云合，乐奏箫韶彩凤来。至正明仁希历代，词臣乐颂太平回。 

　　○送任生之松江从学 

　　尔翁与我同兄弟，乃父论交亦友生。愧我江湖空老大，喜君头角又峥嵘。早看器识如刘晏，还拟文章似祢衡。春雪一篷波万顷，柳条青眼总离情。 

　　○上京怀张外史 

　　两冬为客住龙沙，长忆西湖处士家。昨夜不知身万里，短窗明月梦梅花。 

　　○和沈自诚孤雁韵 

　　海国风高失蓟云，声声哀怨不堪闻。自怜片影荒城月，肯为饥寒向别群。 

　　○和贡泰父待制上京即事二首 

　　野韭青青黄鼠肥，地椒细细白翎飞。郎君怯薛今朝出，请得官钱买酒归。 
　　金鞍宝马女郎骑，笑拥香车出内时。齐到五云新月下，举鞭相向始分离。 

　　○雨中海棠分韵得肉字 

　　花神泣向臙脂国，泪浥紫绵红沁肉。沈香亭北锦屏寒，太真政在华清浴。 

　　◆子庭禅师祖柏（不系舟集） 

　　祖柏号子庭，四明人。寓居嘉定，宋史魏王之后。幼从禅学，尝住慧聚寺。以画兰与普明齐名，所居曰「不系舟」。子庭能口辨，有诗名。浪迹云游，乞食村落，对人不作长语，间杂谐调。其嘲游虎丘云：「家家恕斋字，户户雪窗兰。春来行乐处，只说虎丘山。」盖谓吴下游赏，动辄必登千人石，一时争尚班恕斋所作字及僧雪窗所写兰故也。一日，偶触某官驺从，缚至，知其为子庭也，命赋所张盖。应声曰：「百骨攒来一线收，葫芦金顶盖诸侯。一朝撑出马前去，真个有天无日头。」因笑而释之。后至元丙子，松江亢旱，府官遣吏赍香帛迎请嘉兴方士沈应元雷伯结坛仙鹤观，行月孛法，下铁简于湖泖潭，日取蛇燕焚之，了无应验，羞赧宵遁。子庭有诗，其一联云：「谁呼蓬岛青头鸭，来杀松江赤縺蛇。」闻者绝倒。丁丑夏，民间讹言朝廷采取童男女，一时嫁娶殆尽。子庭作诗云：「一封丹诏未为真，三杯淡酒便成亲。夜来明月楼头望，惟有姮娥不嫁人。」其滑稽类如此。 

　　秋夜长简玉山 
　　题松溪渔隐图 
　　暮春雍熙寺访沈自诚不遇 
　　题赵仲穆看云图 
　　虎溪三笑图 
　　题倪云林为韩复阳写空山芝秀图 
　　诚道原溪山晚霁图 
　　戏题阴凉室阶前芭蕉 
　　题玉山主人壁 
　　朝命移栽栝子松于内苑 
　　题自写菖蒲二首 
　　效刘屏山作十二相属歌 

　　○秋夜长简玉山 

　　秋夜长，秋夜长。青灯半炧，玉漏未央。云叶扬影，露华凝光。为问湖阴柳，应有长条刺钓篷。 

　　○题松溪渔隐图 

　　老树惊鹊，枯莎怨螀。幽人对景炯不寐，西风一迭神凄凉。我欲渡，河无梁。我欲济，津无航。攀鳞附翼愧凡骨，化金点石无仙方。腰金秉象兮我貌弗扬，剸蛟缚虎兮我机弗张，有弓无由挂扶桑。夜光明月孰辨昔那子，黄河太华谁是今欧阳。天宽地大若无碍，无处可着诗人狂。西风再迭兮形无尔伤，黄鹄可跨兮苍虬可骧。南箕可簸兮北斗可浆，所不可以智力而致者惟命之常。何圣贤亦不能免于厄兮，或毁于臧，或畏于匡。然大人虎变有不可得而测者，岂非寻常之中而有筑岩之傅，钓磻之吕，卧庐之亮，纳履之良者耶？西风三迭兮声始洋洋，黄金满地山花香。呼童重洗琥珀觞，篱菊已露螯已霜。乐天知命兮吾亦从此逝矣，相与忘形乎无何有之乡也。歌欲断，夜将半。拔剑起舞无人伴，却对嫦娥影凌乱。君不见芙蓉晓梦万花酣，有人却恨春宵短！ 

　　○暮春雍熙寺访沈自诚不遇 

　　暇日远相问，古寺幽且深。青苔余华落，双树一莺吟。炉存散微篆，茗熟独成斟。明当持山酒，慰子客居心。 

　　○题赵仲穆看云图 

　　旧游清苕上，爱看弁峰云。稍将春雨度，始见远林分。起灭悟真理，逍遥遗世纷。于焉自怡悦，永怀陶隐君。 

　　○虎溪三笑图 

　　境缘心妄起，心悟境自忘。三老同一笑，物我两茫茫。月照清溪水，风散白莲香。无端一笑已，千古笑何长。 

　　○题倪云林为韩复阳写空山芝秀图 

　　每忆云林子，隐居清且闲。蹇裳采芝秀，倚杖自秋山。微雪松阴暝，青苔石上斑。韩康偏有意，时复到柴关。 

　　○诚道原溪山晚霁图 【道原隐于芝阜。】 

　　微雨过溪上，青山草阁前。牛羊知返径，童稚喜归船。烟树村村鸟，春泉处处田。披图忆芝草，头白尚安眠。 

　　○戏题阴凉室阶前芭蕉 

　　新种芭蕉绕石房，清阴早见落书床。根沾零露北山润，叶带湿云南涧凉。得地初依苍石瘦，抽心欲并绿筠长。雨声夜响巅崖瀑，晴碧朝浮海日光。樗栎自惭全寿命，楩楠合愧托岩廊。观身正忆维摩语，草字宁追怀素狂。白昼栖迟吾计拙，青霄偃仰汝身强。岁寒要使交期在，莫畏空山有雪霜。 

　　○题玉山主人壁 

　　杖锡穿云雨湿衣，我来君出两相违。君边听得仙童语，学士朝朝向晚归。 

　　○朝命移栽栝子松于内苑 

　　大夫去作栋梁材，无复清阴覆绿苔。今夜月明风露冷，悞他千里鹤飞来。 

　　○题自写菖蒲二首 

　　盆泓浅浅映幽丛，绿发翛翛堕镜中。潇洒凭谁供拂掠，澹烟微雨及清风。 
　　云骨溪毛瘦不禁，井花濯濯翠阴阴。闲来坐对清诗眼，月落半窗风露深。 

　　○效刘屏山作十二相属歌 

　　鼷鼠不发千钧机，衅钟无罪牛何之。大人虎变不可测，狡兔死窟元来痴。龙梭悬壁风雷起，常山蛇行首应尾。服车良马时使欤，触藩羸羊势然耳。楚人冠猴事有无，鸡肋取食难为图。累累堪笑丧家狗，慎勿远效辽东猪。 

　　◆蜀畤坾公本诚（凝始子稿） 

　　本诚初名文诚，字道元， 【一作原。】 后名道元，字觉隐，嘉禾语溪人。住兴圣禅寺，嗣法虚谷陵禅师。又主本觉寺，寓吴下佳山水间。居无常处，以诗自豪。与天隐至公、笑隐欣公诗声相埒，呼为诗禅三隐。天隐先化去，师与笑隐洪武初尚在，有文集行世。道元喜诙谐，常与程渠南同食蕈，道元嘱赋，渠南应声云：「头子光光脚似丁，祗宜豆腐与波棱。释迦见了呵呵笑，煮煞许多行脚僧。」闻者绝倒。又善书，山水学巨然，翎毛竹石俱有洒脱之韵。自云吾尝以喜气写兰，以怒气写竹。每画毕，辄喜题跋其上。自称辅成山人、大同山翁、凝始子，或诡言「蜀畤坾公笔」云。 

　　感兴二首 
　　贫居 
　　余尝作二诗观者皆喜文卿见余写此卷俾余书之于上 
　　吴江长桥 
　　山行 
　　秋晚溪上作 
　　书斋即事六言一首大云特索余书故书之 
　　题画 

　　○感兴二首 

　　贤士志弘廓，不以官拘身。达士理明彻，不以身拘神。百年在瞬息，营营徒苦辛。华表鹤归来，城郭非旧人。冥心合元化，庶以全吾真。 
　　清晨入鄽郭，闾巷溢车马。驺哄喧市尘，茫洋万人海。父老里中旧，殷勤共迎迓。亦有诸弟昆，更互陪语坐。世故论万端，喧哇杂碎琐。大要在功利，余一无所解。勉强相酬酢，意会无不可。但念道不同，语久若聋哑。不如返吾庐，世有谁知我。 

　　○贫居 

　　造物非贫我，欲我闲且安。贫居自有乐，此乐非人间。萧然一茅宇，十年卧空山。山深无客来，独与云往还。芰荷制冬衣，藜藿供朝餐。登山玩崔嵬，临流听潺湲。为无贪着念，随地可盘桓。但得闲中乐，岂以贫为艰。愈贫愈无事，无事心愈闲。虽居人世中，恰似出尘寰。 

　　○余尝作二诗观者皆喜文卿见余写此卷俾余书之于上 

　　莫造屋，莫造屋，何用经年兴土木。造屋人在堂，拆屋人在腹。不知造时荣，但见拆时辱。莫造屋，莫造屋。世道由来反复多，兴废但分迟与速。 
