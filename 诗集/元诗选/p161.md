<!-- { "loadSidebar": true } -->
　　青袍朝士困京华，此老萧闲竹满家。山压穷愁诗强项，海枯渴旰 【一作肺。】 酒槎牙。商岩未采芝如草，彭泽将归菊有花。孤负江头理渔事，短篷春雨梦沤沙。 

　　○题唐子华画王师鲁尚书石田山房 

　　秋水桥边红叶林，数家茅屋傍青岑。冈头种玉朝烟暖，陇上鉏云宿雨深。摩诘辋川宜入画，少陵韦曲自成吟。束薪岁晚来同煮，应许山中道士寻。 

　　○题述律存道元帅平师宗三州卷后 

　　不用牙璋远出师，将军凭轼下 【一作定。】 边陲。僰酋争歃金盘血，汉使高悬玉帐旗。司马文章传太史，武侯威略震南夷。只今父老兰沧上，拟刻宁蛮第一碑。 

　　○寄题杜原父怀友轩 

　　尺五城南近世纷，移家来并武夷君。他年功业谁青史，此客山林自白云。石气晓侵书幌湿，溪声时杂棹歌闻。故人已有同栖约，杖策行穿虎豹群。 

　　○瓜州与成居竹王克纯登江风山月亭 

　　风起西津断客艘，熊家亭上得凭高。云移乌影沈江树，雨带龙腥出海涛。开辟自天留壮观，登临如我老英豪。放舟拟就金山宿，一夜清寒袭锦袍。 

　　○奉答新仲铭禅师 

　　吴枫初冷雁连天，梦在江南野水边。词客欲归嗟老大，美人不嫁惜婵娟。豺狼正尔当官道，龙象于今护法筵。我识新公老禅衲，一灯蒲室是真传。 

　　○冰蟾为金齐贤赋 

　　老蟾素魄禀金精，千岁玻瓈幻结成。明水夜零阴隧冻，丹书秋满肉芝生。腹凝寒露藏虚白，影入银河浴太清。拟问姮娥乞灵药，与君骑向广寒 【一作廷。】 行。 

　　○送式无外归高丽 

　　三韩山水有灵晖，秀出斯人了佛机。岳寺禅余留偈别，王城斋罢戴经归。瓶收沧海降龙入，锡度秋空近鹤飞。只恐故林云卧后，一灯秋老木棉衣。 

　　○春日泛湖陪李旻德融席上作 

　　春来浑不到湖边，偶逐东风上画船。花气暖流 【一作熏。】 黄鸟岸，水光晴展白鸥天。绿尊兴极 【一作剧。】 频呼酒，银管声高正辊弦。我比放翁应更放，看花不独海棠颠。 【仲举善谐谑，出谈吐语，辄令一坐尽倾。尝为集庆路学训导，御史下学，点视廪膳。邻斋出对云：「豸冠点馔，是日适用驴肉。」仲举戏续云：「驴肉作羹。御史盖河南人也。」闻之大怒，欲逮捕之。仲举乘夜逃奔扬州。观此亦可以见其疏放之一班矣。】 

　　○送刘侯赴大理 

　　万里南云入马蹄，蛮酋迎拜过阿黎。将军拔剑歌玄武，使者乘轺祀碧鸡。六奠星文开井络，两关鸟道插天梯。圣朝谋帅先诗礼，努力筹边息鼓鼙。 

　　○挽忠襄王 

　　圣主中兴大业难，元戎报国寸心丹。军中诸将惊韩信，天下苍生望谢安。羽檄北来兵气肃，楼船南下海波寒。老臣拟直词林笔，细传成功后代看。 【忠襄王谓察罕帖木儿也。察罕起兵沈丘，悉平河南山东诸处红巾。至正壬寅，为田丰、王士诚所刺。先是有白气如索，起危宿，贯太微垣。太史奏山东当大水，顺帝曰：不然，山东必失一良将。即驰诏戒察罕勿轻举，未至而已及难矣。】 

　　○招韩伯清泛湖二首 

　　南园携手赏芳红，唤取能歌盛小丛。传与春风留杏萼，明朝开向曲声中。 
　　段桥春水绿初柔，更有群凫来上游。好借鸱夷盛酒去，玉箫吹上画船头。 

　　《元史》称仲举遗稿不传，其传者有律诗、乐府，仅三卷。四明周屺公所录嘉兴朱竹垞藏本，乃是明初僧大杍手抄，有洪武四年题识。其外《元音》、《清气》诸家选本所收，颇有未经见者。至《玉山雅集》所载古体尤多，并附于后。 

　　○清河水涨答复中吉监县水字诗 

　　漭泱清河涨，湍流滋浸淫。沧溟浑灌注，浊浪浩浮沈。洲渚津涯阔，泥沙沮洳深。沿淮泽鸿满，漂荡渡江浔。 

　　○辱井石阑 

　　好事能收断石存，摩挲堪惜古云根。楼空野寺钟何在，宫浸寒芜井已眢。古篆半余阑上字，妖姬犹有梦中魂。试扪洼处红犹湿，不是臙脂是血痕。 

　　○上元夜雨 

　　门外东风惊落尘，夜寒街鼓断无人。江山长抱千年恨，雨雪虚销一月春。红蜡光深行酒罢，玉龙声急落梅频。邻翁闻说儿时事，何异繁华梦里身。 

　　○壬申元日大雪二日立春晴景豁然春燕有作 

　　白雪青天映日红，楼台高下玉山中。盘蔬晓送冰丝脆，钗杏春生蜡带融。北斗龙杓回后夜，东皇鸾辂驾灵风。何如得接云霄上，一看烟花绕禁宫。 

　　○癸亥岁八月十六夜月 

　　蟋蟀梧桐秋满庭，浮云散处见疏星。仙人修月浑无迹，使客乘槎自有灵。一道银河通碧海，三更白露下青冥。西风忽起吹黄鹄，梦断瑶池醉未醒。 

　　○郡城晚望览临武堂故基 

　　全晋山川气象开，满城烟树拥楼台。土风旧有尧时俗，人物今无楚国材。千嶂晚云原上合，两河秋色雁边来。昔贤胜赏空陈迹，落日登临画角哀。 

　　○自悼诗二首 

　　十二楼空月自明，一圆一阙总关情。每从画里瞻琼在，复向诗中记受生。魂不归来歌楚些，梦还惊觉厌秋声。遥知别鹤离鸾思，只在芙蓉海上城。 
　　梦中常苦不分明，天上人间各有情。桃叶柳枝无限思，灵芝瑞露可怜生。蕙兰谩织回文锦，鹦鹉犹传响板声。欲得近音何处问？风烟遮断武林城。 

　　○九日行湖上 

　　是节最关情，随山得散行。西风片雨过，落日半湖明。野菊黄堪把，官醅绿可倾。坐来无限思，散入远鸿声。 

　　○露坐 

　　官街人静鼓冬冬，独坐中庭满扇风。堕地一丝和露湿，青虫悬在月明中。 

　　○宋徽宗画栀禽 

　　龙沙魂断梦华空，遗墨凄凉扇面中。三十六宫恩怨尽，更无花鸟诉秋风。 

　　○马上望江南诸峰 

　　浮云散尽暮天空，遥见江南数十峰。安得夸娥两神力，为分苍翠过淮东。 

　　○朱翁子负薪卷 

　　富贵危机解杀身，是非千古付樵人。当时长史魂应悔，不向山中只负薪。 

　　○题兰 

　　鶗鴂声中花片飞，楚兰遗思独依依。春风先自悲芳草，惆怅王孙又不归。 

　　○题王蕺隐画山水 

　　额黄销尽玉婵娟，翠袖凝愁倚暮烟。旧日汉宫三十六，更无秋露泣铜仙。 

　　○题赵仲穆江圃归帆图 【渔浦八十五里为苎萝，浦口有西施庙存。】 

　　西施浦头鸿雁声，苎萝山下于菟行。前村路暗愁未到，回首海天秋月生。 

　　○今我不乐三章章五句 

　　今我不乐思故山，虎豹盘踞愁难攀。岂无壮士藏□间，谁能西乡发一矢？畏途如此何由还。 
　　鸱鸮夜鸣兮天似漆，烟际争头小星出。破窗无灯望白日，东方未明起擥衣，风雨何来忽萧瑟。 
　　月白西南星宿稀，巷无行人蝙蝠飞。步檐萧萧露沾衣，目断天涯徧芳草，王孙不归春自归。 

　　○人雁吟悯饥也二章 

　　雁飞渡江谋稻粱，江人趁熟亦渡江。雁下江中唼苹藻，人饥尽属江中央。天长水阔罗网多，无衣无食可奈何？人声未断雁声起，弃儿呱呱道傍死。不见雁春还北飞，人今去此将何之？叹息人穷不如鸟，何日相随如雁归。 
　　雁啄啄，飞搏搏。江边虞人缚矰■〈矢敫〉，人饥处处规尔肉。岂知雁饥肉更薄，城中卖雁不直钱，市头籴米斗五千。妻儿煮糜不敢饱，朝朝射雁出江边。不闻关中易子食，空里无人骨生棘。县官赈济文字来，汝尚可生当自力。 

　　○紫檀筚篥曲赠善吹者任子中 

　　君不见龟兹乐工能新声，截竹插芸吹月明。黄沙碛里橐驼断，花门山上浮云生。夜深促节转悲壮，只愁崩倒赤连城。石崖划裂水泉涌，海鹘怒戛风力竦。贾胡惊起怨思长，都护罢饮精魂动。传之中国久更新，任郎妙解尤绝伦。镂檀作管如紫玉，连蝉锦囊金作束。等闲未肯出向人，为我酒边吹一曲。落花撩乱游丝起，流莺无言蛱蜨死。当头独发调最高，响来直在青云里。顿令阳春变秋色，佶栗吴霜飞绕指。教坊弦索惨不骄，歌舞堂中静如水。古谁得名今莫比，讵数阳陶与关李。南音北谱此正繁，含嚼纷纭徒聒耳。我心感慨未易降，已觉满坐寒摐摐。安得酒船百斛乘月去，数声吹黑鱼龙江。 

　　○六月廿六日泛湖遇雨 

　　忽雷矆■〈目闪〉奔雨急，山灵昼藏水仙泣。蝃蝀下饮湖水立，恍惚疑有蛟龙入。疾风吹裂南天青，芙蓉放香熏水腥。吴歌楚舞方烂熳，更尽花间双玉瓶。 

　　○蟠松引 

　　何年风雨拔老湫，干卧千岁长黄虬。垂胡磥碨髯怒磔，雷火不敢烧其瘤。卒然一见势欲攫，况可手扪双角鯄。悬知根受元气大，跁跒力争崖石碍。樛枝互错横铁□，弓纽□张攲羽盖。低无玄鹤寄巢居，幽有苍夔出光怪。故人语似灵岩山，卧云之树同屈蟠。身横百围容客踞，声入半空生昼寒。毕宏韦偃世无有，画史掉首应嗟难。彼当为甲此为乙，造化偏锺两奇崛。爱之欲□重摩挲，图赞还须怪魁笔。君不见龙门寺千丈。齐耸巃嵷荫白日。 

　　○题林若拙画孤山图 

　　孤山处士孤吟处，水影月香余妙句。鹤声叫绝陵谷秋，修竹祠空几愁暮。白云生根着湖水，力尽西风飞不去。何人鞭石下崔嵬，中流截断鱼龙路。丹青楼观花如雾，葵麦无情仅前度。何似槎牙半死枝，百年犹是咸平树。荒烟坏柳断桥冰，宿葑田深散鸥鹭。画船歌舞不须臾，落落诗名自如故。野人亦有沧洲趣，安得数椽相近住。长待天寒欲雪时，杖藜来访梅边墓。 

　　○题吴性存所藏赵仲穆竹枝双蝶图与玉山同赋 

　　满丛鲜碧露团香，院落春红过野芳。蛱蝶一生花里活，飞来还恋竹风凉。 

　　○玉连环歌为邢从周典簿作 

　　于阗河头夜光发，赤髯贾胡采明月。中有美璞凝寒晶，惟有鬼工能琢成。伊谁得此邢公子，示我绿玉双连理。怳如空碧虹气垂，半隐青瑶蟾一规。展之两环不盈尺，迭作团团小苍璧。縠文错落映雷文，宛是昆吾宝刀刻。庐陵学士癖好奇，辨古重以琼琚词。珊瑚佩钩讵可数，我疑制自金源时。集贤仙人丈人行，凤阁舍人文有样。请君留束锦宫袍，待看挥毫玉堂上。 

　　◆贡尚书师泰（玩斋集　玩斋拾遗） 

