<!-- { "loadSidebar": true } -->
　　巅崖老树缠冰雪，石觜枒杈横积铁。北平山深林樾黑，下虽有径人迹灭。眈眈老虎底许来，抱石踞坐何雄哉！目光夹镜尾束胯，百兽却走潜风埃。赵侯欲尽神妙功，都着威棱阿堵中。想当■〈石盘〉礴噀墨时，众史缩手甘凡庸。至今元气老不死，神物所在缠阴风。前年驱马下靖边，崖东突起草底眠。腰间恨无铁丝箭，寝皮食肉空长叹。今朝过喜一嚼快，熟视须顶为摩编。货驯跖服暴戾息，弭耳道义思拳拳。主人爱玩中有谓，遇事炳变通经权。我闻汉家大猎阹冰天，豸冠思赋长杨篇。四方猛士今云合，早晚龙旗到渭畋。 

　　○清江引为僧永真赋 

　　秋江水清深几竿，渔郎放舟烟渚间。中流举网紫鳞出，不祇博酒供盘飱。借问渔翁乐何主，泛宅浮家无定所。卖鱼生怕近城门，肯到红尘污人处。芦花两岸晚潮平，忆着莼鲈思径去。朝廷物色那可得，泽畔行吟何自苦。沧浪水清濯我缨，林婆酒熟容赊取。人间万事一醉休，睡煞江南烟与雨。觉来满眼是青山，独速绿蓑还自舞。渔父乐，真可与，细泻焦桐入新谱。 【谓琴操有 【清江引】 也。】 朅来山城官事纷，簿书凫吏对斜曛。开图空会渔家趣，我恨不若江头人。 

　　○醉歌行 【燕平湖作，时为平阳府判。】 

　　苍陂水涨玻璃滑，堤柳含烟翠蒲茁。当年亭馆已陈迹，老树遗台犹秀拔。我来置酒池上头，使君不负骢马游。县曹供张散平碧，呼集妓乐罗珍羞。君侯一笑开怀抱，十日东风醉芳草。自嗟客子何所有？春色三分二分老。人生欢乐不易得，况值清明时节好。终年尘土簿书里，未碍金尊重倾倒。湖光照眼明罗绮，碧潋瑶翻歌扇底。气酣急遣张水嬉，取乐不论冠佩委。溪风吹面縠纹生，两叶兰舟铙鼓起。红衣飞坠彩绳高，没入苍烟惊跃鲤。郡人亦喜岁华新，四面纵观空巷里。佳人弄水祓不祥，公子联镳特观美。锦筵香细酒不空，既醉穷欢忘夸靡。溪神捧出柘枝娘，翠袖娉婷矜便体。绣靴画鼓随节翻，罗袜尘生步秋水。一春盛集固云乐，此会宾僚尤燕喜。山阴修褉晋诸贤，畅叙幽情差可拟。客言行春似蜀守，醉到浣花而已矣。树梢晴日向斜晖，使君皁盖先醉归。就中二公最爱敬，移次临流尽余兴。一杯未了风翻浦，山公倒载寻归路。自怜白发非春事，多为湘妃厌歌舞。呼儿觅纸纪岁时，不以斯文乌所覩。至元乙亥三月春，元巳纔过日在寅。浩歌月底还自笑，醉里诗成似有神。 【上二公谓同知张明卿、治中忽英甫。】 

　　○玉壁城怀古至元甲戌冬十月廿五日由稷山入万泉道出故城临风吊古慨然有作 

　　我行河东几欲徧，大抵盘回山阜转。南崖高与北山齐，玉壁城根分一线。荒烟废垒点抔土，炮具梯冲经百战。短碑盛说郧君灵，万骑阴风想平甸。一曲悲歌敕勒川，当时神武已凄然。韦公守御尽良策，更着百斗飞上天。乃知诬杀咸阳日，即是邕皇入邺年。 【郧君，韦孝宽封号。有宋元佑间庙碑，邕即宇文武帝名。建德六年，平齐入邺。】 

　　○羽林万骑歌 【并序。】 

　　至元丙子岁立春后三日，醉八奉御宅。明日，酒恶，隐几坐，殆不能为怀。遂取《通鉴》阅唐明皇帝清宫事迹，作古乐府一章，号曰《羽林万骑歌》。书示表弟韩从益。且浮太白数四，觉酒气拂拂从指间出去矣。其辞曰： 
　　韦娘鸡晨遵篡武，牝雏啄李求太女。履霜得冰忽深戒，祸始房陵帝私语。神龙殿前虹贯日，王气龙池濯烟缕。羽林万骑骁且雄，守捉内外生阴风。鞯裁文豹虎衣炳，扼腕久弗诸韦容。潞州别驾眼横电，虬髯英姿真太宗。暗中结纳许清禁，继以幽求玄礼仙凫忠。玄武门前听二鼓，散乱天星陨如雨。平明一扫妖氛空，相王已是玄真主。东城瑞霭朝日鲜，五王甲第临天渊。三郎归来龙在沼，晴波翠滟终南烟。开元隆平此张本，烟火万里春熙然。谁图勇断蛾眉剑，翻作环儿并辔鞭。 【画家有玉环并辔图。】 

　　○日蚀诗 

　　至元十四载，维龙集丁丑。孟冬丙辰朔，诘旦阴风吼。朝家有移告，日蚀百司守。伐鼓币用社，庶啬哄奔走。都城十万家，竟日喧釜缶。壮于田单兵，声势助冲掊。盎水观日景，占刻入午辰。 【蚀午正三刻。】 阳精从西亏，若有物噬吞。初看偃珥玦，再覩已半轮。终风转蓬勃，天影惨以昏。斯须食之既，阳光蔀无垠。始似昏晕镜，久乃挂铁钲。团团溢阴影，环轮玉为绳。晴天朗昼藏厚夜，九衢草草人面青。众宿不多出，争光见三星。 【谓填星、角、大角三宿也。】 只愁六凿浑沌死，苍生百万沦幽冥。盼盼向申正，轮圆复其明。炷香再拜立前庑，心魄动荡久尚惊。邻翁行年八十一，如此灾变见未曾。我问长老说，日月中有乌兔精。顾兔固微物，性狡阴邪萌。人间三窟厌不处，缘云入月为家庭。太阳养火乌，赫赫森神兵。词内祝融家，渴饮咸池泠。三足利钩戟，炬火燃两睛。婪婪铁作喙，啄云下开变阴晴。曜灵壮汝觜与距，外侮有犯乌维凭。六龙顿辔或少轫，知有神物拥护终是阴为惩。不然日围千里不一蓄，栖尔其内将何营？及兹阴精盛，所历乖常经。阳乌虽神力寡弱，势重不敌从侵凌。避集扶桑枝，噤缩潜威灵。想当既厄时，如何炎官赤熛不率其徒来助势与声。彤幢绛天鼓雷霆，振乌挟日腾两翮。火吻喷薄摧阴凝。逐兔入月胁，隐伏跧其形。朴朔知所惧，弥离黯光晶。含章合玄度，安曜周八纮。天公此两目，万古更不盲。嗟予既匪羲和官，区区空抱倾阳诚。天高不可阶，此事难具陈。作诗拟月蚀，欲见此志终或伸。卢仝抚掌韩愈笑，吾等狂德君其邻。 

　　○签院赵公许惠欧苏集作诗以问之 

　　平生性癖耽坟籍，细字牛毛早年笔。只今五十眼昏花，清昼看时满行黑。投身散地百无事，不著书遮如有失。赵公嗜书似邺侯，不为章句非雕搜。绾持枢纽日多暇，借箸自有胸中筹。更寻往事较所处，有梦不到琳琅璆。嗟予何者登瀛洲，残膏未免窥前修。奫然渊海鲛鳄翥，洞视千古苏韩欧。文如不作作取法，舍是三子将谁求。穷阎虽具何足玩，破碎熏黑支吟头。牙签插架三万轴，谁省浙本铺银钩？或苏或欧两俱可，勿使石璧成空投。仁存义举侯门事，却恐乘机似巧偷。 【仁存义举，用《史记》「侯之门，仁义存」。晋石璧见《管子》。】 

　　○小边行一百五日同总尹张彦亨赴小边口相视河流回马上偶作此诗 

　　北趋小边相河害，坐看长堤惊裂坏。中流忽起刘子叹，疏浚神功思禹大。忆当残金竟河界，两涯峡束如萦带。灵鼍万鼓动地来，汹汹声闻千步外。堤防不议四十年，河行虚壤任徙迁。乃今去京无一舍，冲波南卧翻鲸鳣。今年筑堤捍渰水，明年卷扫防洄渊。涛头况与酸枣直，南北高下尤相悬。既非经渎久远计，徒费民力妨农田。正有避移策上闻，放之旷野从奔冲。不然建议以土湮，大堤缕水横西东。楗以木石束逾钟，递河东去过京角。此是永逸无穷功，作诗拟达宣房宫。 

　　○梦陈节斋 【并序。】 

　　至元十六年己卯寒食夜，卧开封后堂，梦节斋陈公。既觉，呼童吹灯，信笔赋此。追忆往事，令人短气。书示正甫、敬甫二君子。同为一嘅也。 
　　花枝入帘春梦香，游丝翻空清昼长。今年寒食客梁苑，追忆往事心彷徨。前年考试登兹堂，陈侯馆予罗酒浆。拊床高咏逸兴发，不觉灯前大雨声淋浪。生平胸臆向予尽，使我肝胆争开张。重来物是人不复，夜梦见之昼微茫。谁期此会乃死别，刬血不灭吴云苍。揽衣起行步落月，梅影满庭空断肠。 

　　○滹沱流澌行 【并序。】 

　　冯征西传云：世祖自蓟驰至饶阳芜蒌亭，南渡滹沱入信都。王将军霸称冰坚可渡处，今鼓人指县东北龙华乡故河道曰全渡者，即其处也。且以饶阳取直趣冀，其经鼓县东界无疑。但河自收国庚午徙县南行流，问诸父老云：今七十有一年矣。春秋鼓聚在今县西五里，废城尚在，今曰下曲阳者是也。至元庚辰夏，予按部是州，士子张春卿者请予纪其事，因为赋此。 
　　王郎何人着柘黄，欲与赤伏争翱翔。汉炎中断天复炽，肘后顽石胡为光。萧王挥戈指幽蓟，战血满野风尘苍。募兵返得市人噱，当时南驰亦苍皇。鸢鞮城东滹水长，北风烈烈天雨霜。前驱候骑两失色，河虽流澌无可航。兔肩麦饭未下咽，大冰横合坚于梁。古称王者阨不死，淮陵一言殆天使。赤龙已渡凌四开，白鱼跃舟未逾此。坛亭王气如水清，妖彗邯郸死灰耳。彼苍有意开真主，固令若辈先驱处。君看陇蜀最健者，一旦等蛙终汉虏，王郎区区安足数。苍茫此日龙华渡，漠漠野烟生绿树。留在长河阅世人，万古朝宗浩东骛。 

　　○义侠行 【并序。】 

　　予为王著作《剑歌行》，继更曰《义侠》。或询其所以，因为之解曰：彼恶贯盈，祸及天下，大臣当言天吏，得以显戮。而着处心积虑，一旦以计杀之，快则快矣，终非正理。夫以匹夫之微，窃杀生之柄，岂非暴豪邪，不谓之侠可乎？然大奸大恶，凡民罔不憝。又以春秋法论，乱臣贼子，人人得而诛之，不以义与之可乎？又且以游侠言，古今若是者不数人，如让之止报己私，轲之劘躯无成。较以此举，出于寻常万万也。凡人临小利害，尚且顾父母、念妻子。虑一发不当，且致后患。着之心，孰谓不及此哉？然所以略不顾藉者，正以义激于衷，而奋捐一身为轻，为天下除害为重。足见天之降衷，仁人义士，有不得自私而已者，此着之心也，何以明之？事既露，着不去，自缚诣司败，以至临命，气不少挫。而视死如归，诚杀身成名。季路仇牧，死而不悔者也。故以《剑歌》易而为《义侠》云。着字子明，益都人。少沈毅，有胆气，轻财重义，不屑小节。尝为吏不乐，去而从军。后与妖僧高比行假千夫长，归有此举，死年二十九。时至元十九年壬午岁三月十七日丁丑夜也。 
　　君不见悲风萧萧易水寒，荆轲西去不复还。狂图祇与蝥蛛靡，至今恨骨埋秦关。又不见豫让义所激，漆身吞炭人不识。劘躯止酬一己恩，三刜襄衣竟何益。超今冠古无与俦，堂堂义烈王青州。午年辰月丁丑夜，汉允策秘通神谋。春坊代作鲁两观，卯魄已褫曾夷犹。袖中金锤斩马剑，谈笑馘取奸臣头。九重天子为动色，万命拔出颠崖幽。陂陀燕血济时雨，一洗六合妖氛收。丈夫百年等一死，死得其所鸿毛輶。我知精诚耿不灭，白虹贯日霜横秋。潮头不作子胥怒，地下当与龙逢游。长歌落笔增慨慷，觉我发竖寒飕飕。灯前山鬼忽悲啸，铁面御史君其羞。 【是月受南台侍御史，故云。】 

　　○入奏行美圣政而重民急也 【一作《免租谣》，赠崔中丞。】 

