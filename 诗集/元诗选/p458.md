<!-- { "loadSidebar": true } -->
　　暂时相见又相违，留滞天涯更易悲。客泪清和秋雨落，乡心杳逐朔云飞。路经险阻行须稳，书报平安寄莫迟。邂逅故人如问我，为言贫病未能归。 

　　○自赵城还府 

　　简子城边过尽春，却寻归路并清汾。落花乱逐溶溶水，远树低连漠漠云。姑射雨晴山似染，洞羊风暖草如熏。独怜疲俗诛求困，愁叹声多不可闻。 

　　○读唐诗鼓吹 

　　杰句雄篇萃若林，细看一一尽精深。才高不似人间语，吟苦定劳天外心。白璧连城无少玷，朱弦三叹有遗音。不经诗老遗山手，谁解披沙拣得金。 

　　○吊王内翰从之 

　　往年高步到瀛洲，岂料东陵是故侯。庾信竟归周室老，刘桢真有岱宗游。山瞻斗仰名空在，桂折兰摧恨未休。郁郁佳城滹水上，野烟寒草未经秋。 

　　○上韩应州 

　　天挺英雄入彀中，堂堂自有古人风。飞机力赞兴龙业，唾手能收汗马功。四海威名方共仰，一时才武更谁同？颍川不是留黄霸，行拜中书作相公。 

　　○怀刘京叔 

　　奕世金兰契，于今只有君。英才殊落落，余子漫纷纷。一别几春草，相思空暮云。何时展良觌，把酒共论文。 

　　○宿云台观 

　　趋程疲永路，记宿喜琳宫。莲岳三峰对，松林一径通。地偏残暑失，境静俗尘空。入夜清诗梦，山泉落枕中。 

　　○中条阻雨 

　　行李淹蒲坂，归期念晋州。高风千叶下，寒雨一山秋。涧响频惊梦，虫声乱入愁。酒醒孤馆里，心折大刀头。 

　　○初秋雨后 

　　积雨荡烦暑，回风吹早凉。老苔翻旧碧，病叶堕新黄。久客应吾道，浮生半异乡。黑貂浑弊尽，愁看一开箱。 

　　○雁 

　　北塞迎霜雪，西风送羽翰。数行天澹澹，万里路漫漫。日落秋声急，江空暮影寒。故人书断绝，矫首望云端。 

　　○幽居有感 

　　闲居仍地僻，门闭草莱深。车马无还往，诗书有讨寻。严霜催岁晚，破屋觉寒侵。计拙烦亲旧，谁能数赐金。 

　　○秋风亭故基 

　　危亭冠雉堞，飞构何崔嵬。一夕堕劫火，变化成烟灰。颓基翳蓬蒿，坏道封莓苔。萧条古城上，空有秋风来。 

　　○除夜 

　　三十七年过，劳生强半休。此心空耿耿，吾道每悠悠。感物百忧集，思亲双泪流。春风添一岁，又是五更头。 

　　○送李郭二子还乡 

　　丧乱身为客，淹留泪满衣。亦知生处乐，未卜有年归。祖帐临寒水，仙舟漾夕晖。春来一相送，肠断故山薇。 

　　○中书耶律公挽词 

　　虎啸龙兴际，乘时自有人。风云开惨淡，天地入经纶。忽报台星坼，仍传薤露新。斯民感无极，洒泪叫苍旻。 

　　○应州庙学释奠 

　　夜色斋厨肃，秋风殿宇清。右文遭圣代，备礼引诸生。牢醴严三献，豆笾陈两楹。祭余同饮福，旭日树头明。 

　　○送李端卿东行 

　　故人有所适，驱马出东城。红树添秋色，青山满去程。曾为同省掾，偏怆远离情。别后能相忆，因风为寄声。 

　　○子猷访戴图 

　　兴尽空回雪夜舟，访人虚语亦悠悠。须知汾水多奇士，岂独王家一子猷。 

　　○梅影 

　　隔窗浑似李夫人，江月多情为返魂。宛是依依旧颜色，向人憔悴立黄昏。 

　　○秋夜 

　　寂寂江城夜向阑，西风吹雁叫云端。一声远过南楼去，月满碧天秋水寒。 

　　○临潼温泉 

　　琢玉为池浴太真，芙蓉花暖水生春。谁知寂寞千秋后，留与行人洗路尘。 

　　○长安早发 

　　行李怱怱浐水头，雨余凉气动新秋。五更马上还家梦，先逐西风到晋州。 

　　○秋夜闻笛 

　　云净寒空月满楼，何人横玉叶清秋。《梁州》才罢《伊州》起，不尽关山此夜愁。 

　　○废宫 

　　断砖残础碎盘花，辇路荒凉蔓草遮。玉殿朱楼俱不见，坏墙嶾嶙遶人家。 

　　○过茹越岭有感 

　　山川良是昔人非，北望松楸泪满衣。三十余年成底事，全家南渡一身归。 

　　○蒲津晚渡 

　　黄河城下水沄沄，船去船来几夕曛。老尽津头垂钓客，柳阴相对白鸥群。 

　　◆杜处士瑛（缑山集） 

　　瑛字文玉，其先霸州信安人。辟地河南缑氏山中，读书讲学，博览古今。金亡，间关转徙，教授汾晋间。中书粘合珪开府于相，瑛赴其聘，遂家焉。与良田千亩，辞不受。岁己未，元世祖南伐至相，召对，见瑛身长七尺，美须髯，气貌魁伟，条奏从容，谓可大用，命从行，以疾弗果。江南平，诏征之，辞不就。左丞张文谦宣抚河北，奏为怀孟、彰德、大名等路提举学校官，又辞。于是杜门著书。至元十年，卒于家，年七十。遗命其子曰：我死，棺中第置《杜甫诗集》一编，题其志石云「处士杜缑山墓」。天历间，赠资德大夫、翰林学士、上护军，追封魏郡公，谥文献。所著有《缑山文集》十卷。金之将亡也，遗老儒硕皆来居相。缑山而外，如蒙城田芝、北燕刘骥、永平王盘、古郑周子维、武安胡德桂、浑源刘祁、太原高鸣、刘汉臣、燕山尚子明、林虑张允中、洛水徐世英、李仲泽、汴魏献臣、田仲德、郭谦甫，各以经术教授，互相提唱，盖彬彬乎多文学之士，亦一时之盛事也。 

　　吊故宫 
　　秋思 
　　邺南城 
　　西陵 
　　汤阴道中 
　　晓出相州 
　　登古邺城 
　　环翠亭宴饮 
　　三台怀古 
　　征南口号 

　　○吊故宫 

　　月上觚棱椒壁湿，饥乌啄碎琅玕石。劫灰飞尽海扬尘，废殿荒台土花碧。洛阳书生汴梁客，一夜秋 【一作春。】 风头欲白。尊中赖有酒如泉，醉倚寒窗破愁寂。 

　　○秋思 

　　壮心忽忽剧悬旌，秋气能令客子惊。白雁不闻云外过，清霜先向鬓边生。铜驼巷陌周东土，金凤楼台邺北城。千古繁华俱一梦，空余草木战风声。 

　　○邺南城 

　　王气销沈井径荒，北风日夜刮枯桑。羖飞天上河声断，犬吠陵头日色苍。陆地百年沧海变，西陵千古暮云长。呜呜敕勒平川水，寒遶阴山恨未忘。 

　　○西陵 

　　望眼凭高入杳冥，偶随飞鸟到西陵。波声冷撼苍厓石，霜气晨凝老树冰。自谓摸金神可侮，岂知破冢鬼还憎。却怜横槊英雄志，留与诗人说废兴。 

　　○汤阴道中 

　　城连蔓草就陂陀，匹马玄黄两鬓皤。兔穴废场新事改，燕巢老树旧恩多。嵇林鬼物防直棘，羑水天风鼓恨波。顾我本非尘土客，云山随意听高歌。 

　　○晓出相州 

　　梦中乡国血沾襟，愁里光阴雪满簪。客路风霜荡水阔，诗囊尘土饭山深。花开自乐本无事，云去复来犹有心。闻健拟从嵇阮醉，山阳暮雨竹成林。 

　　○登古邺城 

　　杖底行云拂古苔，袖边风雨湿轻埃。风声尉帅黄龙去，水势朱家白马来。往事无端随世变，野花依旧向人开。九原唤起陈书记，坐对三台共一杯。 

　　○环翠亭宴饮 

　　坐客终朝望眼西，好山高与暮云齐。鹤鸣渔浦天风急，鳌背仙宫海浪低。千古地形雄妹土，一川烟景胜耶溪。歌声唤起凌波梦，莲叶香深路恐迷。 

　　○三台怀古 

　　岿然双塔夕阳明，慨想曹瞒旧典刑。九锡初非基禅让，三分犹自愧英灵。水从石椁沈边白，山在香囊分处青。空使羯奴夸壮健，西陵草木为谁醒？ 
　　白鸟飞边望眼宽，兴来一吸酒杯干。土花渍雨铁梁涩，蔓草接秋冰井寒。树拂晓风摇北土，水涵落日蹴西山。书生岂识兴亡事，片瓦摩挲认建安。 

　　○征南口号 

　　春早云南麦已黄，泸江蒸雾水如汤。马蹄半带阴山雪，变作人间六月凉。 

　　◆善夫先生杜仁杰（善夫先生集） 

　　仁杰，字仲梁，先称善夫，济南长清人。金正大中，尝偕麻革信之、张澄仲经隐内乡山中，以诗篇倡和，名声相埒。元至元中，屡征不起。子元素仕元，任福建闽海道廉访使。仁杰以子贵，赠翰林承旨、资善大夫，谥文穆。仲梁性善谑，才宏学博，气锐而笔健，业专而心精。平生与李献能钦叔、冀禹锡京父二人最为友善。遗山元好问《送仲梁出山诗》有云：「平生得意钦与京，青眼高歌望君久。」其相契之深可知也。 

　　和信之板桥路中古风二首 
　　发黄有感 
　　禹城道中 
　　病中枕上 
　　送信云父 
　　病中忆坦夫兄 
　　从军 
　　雨中寄高无尘 
　　雪后书事 
　　至日 
　　宿金线泉 
　　中秋夜宿普照喜周卿至 
　　无题 
　　沧浪亭观雨 
　　病中呈裕之 
　　自遣二首 
　　读前史偶书 
　　解嘲呈元明府 
　　延津待渡寄仲温参议 
　　夜宿郓城 
　　长门怨 
　　鲁郊 

　　○和信之板桥路中古风二首 

　　岸风坼枯凌，野日明远烧。山晚云烟深，游子悲崄峭。平生文字僻，所历入吟啸。急景不贷人，佳处领其要。 
　　木杪来江光，中途憩消摇。佳人在空谷，尺素昔见招。徒老黄尘中，愧尔渔与樵。永怀《梁父吟》，日暮风萧萧。 

　　○发黄有感 

　　飘萧中年发，既少何用白。苍黄未甚丝，明知不更黑。妻孥恐生悲，劝我课鉏摘。眷然抚镜镊，青山堕虚席。 

　　○禹城道中 

　　自发酰鸡覆，蓬心得少瘳。乾坤一尺棰，今古几全牛。岁月怜丹灶，云山笑白头。此生真欲上，何地不菟裘。 

　　○病中枕上 

　　忽忽卧几月，遂成疏懒名。却因久病后，更觉万缘轻。月落窗影动，夜寒灯晕生。狸奴似相慰，分坐守残更。 

　　○送信云父 

　　居士身轻日，秋天木落时。山青云冉冉，川白草离离。涉世心将破，怀人鬓已丝。相逢琴酒乐，应怪久违期。 

　　○病中忆坦夫兄 

　　共脱壬辰乱，他乡见愈亲。论才唯有子，知己更无人。避世相看老，通家未拟贫。竹林平日约，早晚得为邻。 

　　○从军 

　　野阔牛羊小，天低草树平。吴疆连晋境，汉卒杂番兵。月合围城晕，风酣战阵声。中原良苦地，上古错经营。 

　　○雨中寄高无尘 

　　久客饶孤闷，连阴动浃旬。行云应已倦，细雨亦伤频。飘泊嗟吾道，饥寒任此身。人家酒应熟，谁为问南邻。 

　　○雪后书事 

　　雪罢山原净，日晴风景新。一川花气午，万壑水声春。天地开华国，关河失战尘。无边春色里，惆怅独行人。 

　　○至日 

　　松竹浣花里，桑麻杜曲田。苍茫辞蜀地，辛苦见秦天。死去谁怜汝，生还事偶然。但甘终垄亩，待聘岂前贤。 

　　○宿金线泉 

