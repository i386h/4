<!-- { "loadSidebar": true } -->
　　营丘古齐国，绵历几千春。轨路偶经从，延瞰一悲辛。郛郭尽阡陌，濠湟半烟云。旦摇禾黍实，暮走狐兔群。陵迟世祀忽，变换民居新。庙寝想余基，文物忆前人。在昔商政熄，于时周德闻。圣贤相际 【一作济。】 会，文武共经纶。太公扶大业，伯夷守其仁。首阳遗节义，东海爵功勋。功勋谁独久？节义两同湮。物理有感触，长叹回吾轮。 

　　○至昌乐 

　　秣马安丘邑，弭节昌乐县。道路正搔首，郡邑忽驰箭。邯河已虎据，穆陵复豺战。西拒拥戈矛，南出张组练。仓茫走黎庶，错愕动缨弁。我行日已远，我力日已倦。亨衢冀栖息，异事骇闻见。如何命不淑，所至时辄乱。既同丧家狗，亦类焚巢燕。仆御心尽灰，妻孥泪如霰。我道苟如此，安得发不变。 

　　○次益都 

　　我行何处所，北海乃其地。去家万里余，为客九秋际。白杨夹轨路，黄茅结官第。陆嫌泥活活，水愁河弥弥。逐寇骑宵驰，防敌城昼闭。疲甿已星散，惊尘仍雾起。长啸指牛山，掩泣望淄水。进退两难图，徘徊尚谁恃。《易》戒触藩羝，《诗》刺离罦雉。已矣可奈何，愁来但甘寐。 

　　○题刘凝之骑牛图 

　　日落未落西山前，谁家老翁牛背眠？短身曲局耸两肩，山花插帽帽为偏。左手拊牛右捉鞭，牛行不动稳若船。一童冲冷手握拳，迎风鼓势走欲先。荒郊幂幂草纤纤，云是匡庐古道边。匡庐山水好盘旋，此日刘公初挂冠。刘公作令天圣间，民物熙熙德化宣。世上浮荣直几钱，白发东归耕石田。当时出处亦偶然，乃留遗迹后人看。长安城中足豪贤，车骑骈罗气灼天。一朝变灭如云烟，姓字寥寥若个传？我观刘公差独贤。 

　　○题平章公所藏天马图 

　　君不见余吾水中天马出，赤鬣缟身朱两翼，割玉为鞍鞲不得。锦衣使者捷若飞，紫缰金勒看君骑，却忆拂林初献时。凤城五门平旦启，驰道行骄辔耳耳，路旁见者谁不喜？众中牵出朝未央，挥雾流沫满道香，毛带恩波眩目 【一作日。】 光。龙眠老子识马意，行过天闲重回视，白笔描成落人世。我公购之滦水滨，百金市画冀得真，奔霄追电何足云。从今吹笛大军起，料知一日行千里。 

　　○次韵春雪禁体 

　　孙生读书光映檐，杨公涤笔色摇椀。岂知今日物象新，总向三春堆积满。着地都将委琐藏，拂池尽把瑕玼涴。直愁芝菌埋没平，讵惜松篁摧挫短。杂梅既无北使折，穿杨那有东风管。千逵晓滑乍羞明，万瓦夜寒仍待伴。村村掩土蛰迷户，处处压林巢覆卵。集迟固为入坎深，消早岂缘侵座暖。世事已如鸿印爪，我生方类鹿行疃。卧庐正慕焦寝安，扫径却嗟袁路断。何人无事杖堪寻，谁家有酒门可款？皓首书生自局束，紫髯参军每萧散。方晨致命许降临，未午催诗戒迟缓。徐君可是常胜家，白战先陈汉庭袒。《阳春》一曲古难和，冻笔阁来敢辞懒。 

　　○湖州行送人作郡 

　　湖州岁岁修城堡，敌骑时烧城外草。城外居民如野鹿，目睽睽兮尾促促。去输官税输不足，半在军中半在狱。独留新妇饷姑前，也执吴绡供税钱。吴绡已尽归未得，复到官家候消息。我相闻之忧尔湖，命选贤侯此剖符。贤侯若为湖作主，便须罢却征求苦，留得湖民障兹土。 

　　○送归安丞 

　　之子官何处？湖流一舸通。汀洲苹影外，城郭水光中。夜泛苕溪月，春吟箬 【一作若。】 下风。若逢陈太守，为报各衰翁。 

　　○除夜客中二首 

　　忽忽岁欲暮，飘飘叹此生。孤舟游子恨，两地老妻情。数蹇频思卜，涂穷懒问程。遥知小儿女，犹自说升平。 
　　已就长涂往，堪怜暮景斜。一年惟此夜，千里更谁家。恋国心空赤，忧时发已华。此身如可乞，只合老烟霞。 

　　○岁暮留别 

　　五十明朝过，何从托此身。不堪垂老日，翻作负羁臣。四海无知己，长涂惟见君。明朝分别处，草木为谁春。 

　　○自定川入海 

　　乍离东海郡，又上北溟船。红见波中日，青窥水际天。乡关千里隔，身世一帆悬。乡信何从达，归鸿落照前。 

　　○渡黑水洋 

　　舟行沧海上，魂断黑波前。好似星沈夜，仍逢雨至天。鲸迷川后国，龙触估胡船。强起推篷看，惟应发欠玄。 

　　○次大牢山下 

　　草树丛祠古，波涛仙掌清。钟声千里阔，帆影一舟横。茅屋边山戍，泥墙傍海城。中原风景异，到此暗伤情。 

　　○至胶州 

　　自入东胶路，乡邦此地赊。人悲西候日，帆乱北溟霞。民俗农为业，州城土作家。驿楼何处是？庭树暮栖鸦。 

　　○宿高密 

　　客路信悠悠，荒城许暂投。黄尘齐地晚，红叶海邦秋。灯影明官驿，钟声度县楼。去家今几许，犹自梦东州。 

　　○过营丘 

　　山川无变易，人事有消亡。堪叹鹰扬地，都为鹿卧场。故基穿井邑，衰草半濠隍。属有归欤叹，登临倍感伤。 

　　○寓昌乐 

　　淮海来时路，东西几日程。一年行万里，数口托孤城。邯水方驰箭，崤函未罢兵。余年已无几，坐此欲何成？ 

　　○次益都 

　　使傅来遥甸，估车驰近垧。茅庐城外市，杨树驿边亭。淄水穿原绿，牛山入郡青。西游应未遂，又复渡沧溟。 

　　○送班景道 

　　乡邦南北异，姓字独先知。忽见还成别，重逢总未期。路分残雨外，马度夕阳时。莫动林居兴，辕门新拜师。 

　　○送路理问出使太原 

　　使君持节欲何之，好是中原酣战时。天远储闱淹岁月，云缠杀气傍旌旗。渭川浪急舟行速，秦树阴深马去迟。复命东藩还几日，风霜看取鬓成丝。 

　　○次韵游宝华寺 

　　失脚江湖鬓欲华，寻僧姑啜赵州茶。卓泉不复闻飞锡，说法空传见雨花。水乐隔林迷梵呗，云衣入户乱袈裟。同游赖有兰台客，时出新诗斗彩霞。 

　　○渡海 

　　结屋云林度半生，老来翻向海中行。惊看水色连天色，厌听风声杂浪声。舟子夜喧疑岛近，估人晓卜验潮平。时危归国浑无路，敢惮波涛万里程。 

　　○黑水洋 

　　涉海纔经五日期，深洋一望黑淋漓。波摇月夜人先见，船过雨天龙未知。险胜吕梁漂鹢处，悲同巫峡泣猿时。平生一段乘桴意，莫为微躯到此疑。 

　　○登大牢山 

　　海上名山谁作邻，数峰高起自为群。林明夜见水底日，浪动莫疑岩下云。渺渺乾坤何处辨，迢迢齐楚此中分。那堪回首东南地，烽火连年警报闻。 

　　○至东胶 

　　海上惊闻报晓鸡，人家只在水云西。小舟横浦潮初落，茅屋压檐鸦乱啼。县市仅夸南货聚，州城独许北军栖。平生自是多离恨，一到中原便惨凄。 

　　○次昌乐 

　　世乱何从托此身，荒城牢落偶相亲。民情固洽初来日，兵气终悲乍见人。巨鹿郡连来羽檄，穆陵关近起烽尘。携家避地头俱白，寇至更堪消息真。 

　　○秋思 

　　往事分明似梦中，弊衣破帽立西风。河流不为愁人计，势逐长江日夜东。 

　　○忆汪遯斋二首 

　　四明羁客近如何？欲去今纔一月过。记得小斋多野色， 【一作思。】 豆花阴里唱离歌。 
　　一身独向中原去，每到前涂忆故知。折得柳条无寄者，小桥东畔立多时。 

　　○三妇艳辞 【以下《鄞游稿》。】 

　　大妇荡湖船，中妇歌《采莲》。小妇独娇态，含羞辞未宣。牵篷掩花面，何处不堪怜？ 

　　○雉子班 

　　天地茫茫遂物情，雉子班兮在林垧，心怀耿介飞且鸣。扇绮翼，振锦膺。文章尽称丽，意气自多惊。宁判 【一作「我宁」。】 带箭死榛莽，不肯为裘奉圣明。韩信烹汉鼎，仲由醢卫庭。智勇难并立，贤愚每相倾。宜哉避世士，往同 【一作从。】 雉子逃其形。 

　　○艾如张 

　　翠为衿，锦为衣，朝朝暮暮泽水飞。泽中青草深且茂，莫听尔媒登垄雊。垄头西接桃李场，蓬藋艾尽有罗张。罗虽可避机莫测，尔误触之恐身伤。请看旧日张罗处，祥凤冥鸿不肯顾。 

　　○感怀八首 

　　黄虞去我远，大道邈难追。悠悠观世运，终古叹兴衰。王风哀以思，周室日陵迟。五伯方迭起，七雄更相持。兼并逮狂秦，干戈益纷披。复闻晋虏乱，五胡乘祸机。杀伐代相寻，昏虐无休期。群生困涂炭，万象翳氛霏。岂无忧世者，咄嗟吾道非。楚狂隐歌凤，商山沦采芝。去去君勿疑，古今同一时。 
　　杪岁属摇落，青蒲忽青青。萌达未几日，大火已南明。天运一如是，废兴安得停。商郊迁夏鼎，殷士裸周京。异方既已没，亳社亦已平。务光真达道，敝屣薄时荣。 
　　宠极辱会至，势利真祸罗。君看道旁木，几曾成斧柯。世中繁华子，追恨每苦多。芬芳有徂谢，平地生风波。陆机去华亭，苏子狭三河。平生已谓毕，末路其如何？ 
　　秋风何萧瑟，一夜下庭绿。登高望宇宙，悄悄伤心曲。人生百年内，四序相迫促。衰颜与颓运，去去不再复。今晨与君会，明旦成往躅。夸父走虞渊，前涂乃尔速。世人不自悟，朝暮营所欲。冰炭满襟抱，殊无一朝足。奄忽乘物化，身名同草木。 
　　时秋救边急，喧呼闻点兵。荒城接沙漠，群马尽嘶鸣。荷戟者谁子？赢粮将远征。借问何所之？天骄窥汉城。西奔丁零塞，北走单于庭。穷冬冰雪交，殊方不可行。骨肉两决绝，悲极哭无声。怯卒当劲虏，投鱼饇长鲸。已分沙场死，暴骨无完形。驱车舍之去，不忍听此声。圣人御宇内，早使太阶平。 
　　伐木音久废，交友竟吾欺。利害纷啖食，迫逐方交驰。晨起践零露，四顾将安之。东路阻山海，北走到临淄。临淄古齐国，淳风亦早衰。惟闻管敬仲，尝受鲍叔知。其人今已殁，乡里失其依。知音苟不存，仗剑起旋归。 
　　在世忽如寄，胡乃劳其生。浊酒报初熟，颓然醉前荣。日暮彩云敛，天宇湛虚明。群动各已息，一鸟忽嘤鸣。感之欲长叹，酒至还复倾。陶公殁已久，谁能喻吾情？ 
　　索居将永矣，浩然怀故都。故都何处所，限此江与湖。时时起望之，风波缅前涂。独见双飞燕，连翩还我庐。我庐有丛菊，近亦开几株。恐从分别来，灵根日就芜。请为语比邻，早把恶草除。恶草除已尽，叹息复何如。 

　　○游东湖 

　　漾舟疑港断，进帆喜湖广。境丽趣非一，路迷心已往。云峰互稠沓，烟波纷滉瀁。梵宇浮镜入，琳宫蹑屏上。浪起孤屿沈，水落众山长。隐隐草畔堤，悠悠芦际榜。幽怀自此多，客情复谁奖？身固脱虞穽，心犹寄尘网。安得超世姿，来纵山泉赏。 

　　○游大慈山 

