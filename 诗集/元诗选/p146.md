<!-- { "loadSidebar": true } -->
　　仙人不可见，借鹤过仙家。夜卧千峰月，朝餐五色霞。祠空风扫叶，人去鹿衔花。归隐知何日？分炉学炼砂。 【胡元瑞《诗薮》云：天锡诗法青莲，如「海嶂连云起，江潮入市流」。「胡庐南雪下，短褐北风前」。「夜卧千峰月，朝餐五色霞」。「朔风吹野草，寒日下边城」。句格宏整，在大历、元和间，殊不多得也。】 

　　○旧剑 【以下三题系和吴赞甫《斋中十咏》，亦见《黄晋卿集》。】 

　　忆昔蛟龙剑，提携竟出门。红尘走马处，白日报人恩。岁月铜花涩，云烟牛斗昏。凄然中夜舞，回首暗销魂。 

　　○尘镜 

　　古镜色如墨，千年独此留。玉台尘网暗，珠匣土花浮。莫笑尘埃满，曾令鬼魅愁。蟠龙今已化，云雨梦悠悠。 

　　○卧钟 

　　龙簴久摧折，深埋奈尔何。耕民谁睥睨，野衲自摩挲。雅奏多年歇，铭文几字讹。斜阳荆棘里，长伴旧铜驼。 

　　○登镇阳龙兴寺阁观铜铸观音像 

　　眼中楼观 【一作阁。】 见应稀，铁凤栖檐势欲飞。天半 【一作外。】 宝花飘 【一作开。】 阁道，月中桂子落僧衣。高擎玉露仙人掌，上碍银河织女机。全赵堂堂遗物在，山川良是昔人非。 

　　○台山怀古 【一作《越台怀古》。】 

　　越王故国四围山，云气犹屯虎豹关。铜 【一作铁。】 兽暗随秋露泣，海鸦多背夕阳还。一时人物风尘外，千古英雄草莽间。日暮鹧鸪啼更急，荒台丛 【一作「苔野」。】 竹雨斑斑。 

　　○题扬州驿 

　　银烛高烧照不眠，呼儿饮马吸清泉。寒砧万户月如水，塞雁一声霜满天。《金缕》欵歌来枕上，银瓶索酒到亭前。明朝走马燕山道，赢得红楼说少年。 【《雁门集》《过广陵驿》一首云：「秋风江上芙蓉老，阶下数株黄菊鲜。落叶正飞扬子渡，行人又上广陵船。寒砧万户月如水，老雁一声霜满天。自笑栖迟淮海客，十年心事一灯前。」】 

　　○四时宫词四首 

　　御沟涨暖绿潺潺，风细时闻响佩环。芳草宫门金锁闭，柳花帘幕玉钩闲。梦回绣枕听黄鸟，困倚雕阑看白鹇。落尽海棠天不管，修眉惭 【一作凝。】 恨锁春山。 
　　日长缝就缕 【一作郁。】 金衣，高柳风轻 【一作清。】 拂翠眉。 【一作丝。】 闲倚小楼题画扇，但闻别院笑弹棋。主家恩爱有时尽，贱妾心情无限思。又向晚凉新浴罢，琵琶自拨断肠词。 
　　宫沟水浅不通潮，凉露瑶街湿翠翘。天晚 【一作远。】 不闻青玉佩，月明偷弄紫云箫。正宫夜半羊车过。 【一作近。】 别院秋深鹤驾遥。却把闲情望牛女，银河乌鹊早成桥。 
　　悄悄深宫不见人，倚门 【一作阑。】 惟有 【一作覩。】 石麒麟。芙蓉帐冷愁长夜，翡翠帘垂隔小春。天远难通青鸟信，瓦 【一作风。】 寒欲 【一作似。】 动白龙鳞。夜 【一作更。】 深怕有羊车到，自起笼灯照雪尘。 

　　○酌桂芳庭 

　　桂枝秋露洗银瓶，醉里题诗记答曾。接竹池通丹井水，隔松人诵蕊珠经。茶香石鼎烧红叶，酒渴冰盘破紫菱。一带钟山青未了，碧窗云气护龙亭。 

　　○次韵 

　　江南三月踏残芳，白苎衣轻树影凉。曲巷银灯先马去，谁家翠袖隔帘香。细歌《金缕》鸣牙板，新酒檀槽出玉浆。卧病日长思往事，买舟乘兴过沧浪。 

　　○章贡道中 

　　多情明月落船傍，万里孤城望帝乡。客里已无金马诏，箧中犹有赐衣香。岭南地湿家山暮。天上风微殿阁凉，忆得当年曾夜直，玉龙银箭漏声长。 

　　○吉安道中 

　　西风吹雁不成行，万里孤舟下夕阳。度峡冷风攲客帽，卷帘凉月落琴床。江湖水满鸥偏乐，花柳春深马正忙。又看青原山色好，故乡归计喜相将。 

　　○采石谩兴 【《雁门集》误作《章贡道中》。】 

　　谁记将军亡国时，江东父老鬓如丝。古今天堑几千里、南北楼船百万师。中国一飞传檄箭， 【一作「箭檄」。】 南朝谩有渡江碑。太平到处山如画，暖日晴风 【一作岚。】 扬酒旗。 

　　○次韵登凌歊台 

　　山势如龙去复回，闲云野望护崇台。离宫夜有月高下，辇路日无人往来。春色不随亡国尽，野花只作旧时开。断碑衰草荒烟里，风雨年年上绿苔。 

　　○宿青阳云松台 

　　县门遥接九华山，日日天开图画看。云气晓连铜篆湿，翠光晴锁砚池寒。人间官府红尘马，天上神仙白玉盘。高卧云松定何日，仰攀北斗夜阑干。 

　　○过五溪 

　　万壑泉声下五溪，小凉天气下溪时。相逢桥上无非客，行尽江南都是诗。苦雨最嫌鸠唤急，爱山不厌马行迟。几时宿向华峰顶，露月萧萧生桂枝。 

　　○梦登高山得诗 

　　杖藜踏破碧崔嵬，梦里清游乐未回。万壑泉声松外去，数行秋色雁边来。文章小杜人何在？风雨重阳菊自开。山路云深行客倦，竹鸡飞上独春台。 

　　○复题平望驿 

　　秋雨黄华下九天，又随归雁过吴川。荒村有火夜投宿，野渡无人秋放船。中酒不堪连夜饮，思家无奈五更前。归来却被青山笑，万丈黄尘两鬓烟。 

　　○过高邮射阳湖杂咏九首 

　　飘萧树梢风，淅沥湖上雨。不见打鱼人，菰蒲雁相语。 
　　秋风吹白波，秋雨鸣败荷。平湖三十里，过客感秋多。 
　　野鹤如人长，迎风理毛羽。独立秋雨凉，人来忽飞去。 
　　雨湿鼓声重，风匀湖面平。官船南北去，帆影挂新晴。 
　　白鹭爱秋水，独立仍自行。得鱼固偶尔，惊飞亦常情。 
　　秋水落红衣，秋波日潇洒。不见采莲人，惟逢捕鱼者。 
　　霜落大湖浅，渔家悬破罾。此时生计别，小艇卖秋菱。 
　　捕鱼湖中水，卖鱼城市里。夫妇一叶舟，白头共生死。 
　　大罾一丈阔，小舟一叶轻。相传子与孙，终古无人争。 

　　卢琦《圭斋集》载《过高邮》五言古诗一首，稍有异同，附记于此：「飘萧树梢风，淅沥湖上雨。不见打鱼人，菰蒲雁相语。秋风吹白浪，秋雨鸣败荷。平湖三十里，过客感秋多。白鹭爱秋水，独立仍自行。得鱼故偶尔，惊起亦常情。沙边见渔家，捕鱼湖心里。夫妇同操舟，白头共生死。破罾一丈阔，小舟一叶轻。相传与子孙，终古无战争。」 

　　○病中杂咏二首 

　　为客家千里，思归月满楼。木犀开欲尽，病里过中秋。 
　　病形如瘦鹤，照影向清池。自有冲霄志，游鱼莫见疑。 

　　○憩奉真道院 

　　落花风扬步虚声，翠草玄芝烂熳生。过客不知春早晚，午窗晴日睡闻莺。 

　　○渡淮即事 

　　杨花点点冲帆过，燕子双双掠水飞。淮上渔人闲不得，船头对结绿蓑衣。 

　　○春词 

　　深宫尽日垂珠箔，别殿何人度玉筝。白面内官无一事，隔花时听打球声。 

　　○秋词 【《雁门集》作《宫词》。】 

　　清夜宫车出建章，紫衣小队两三行。石 【一作曲。】 阑干畔 【一作外。】 银灯过，照见芙蓉叶上霜。 

　　○上京即事五首 

　　大野连山沙作堆，白沙平处见楼台。行人禁地避芳草，尽向曲阑斜路来。 
　　祭天马酒洒平野，沙际风来草亦香。白马如云向西北，紫驼银瓮赐诸王。 
　　牛羊散漫落日下，野草生香奶酪甜。卷地朔风沙似雪，家家行帐下毡帘。 
　　紫塞风高弓力强，王孙走马猎沙场。呼鹰腰箭归来晚，马上倒悬双白狼。 
　　五更寒袭紫毛衫，睡起东窗酒尚酣。门外日高晴不得，满城湿露似江南。 

　　○将游茅山先寄道士张伯雨 

　　借骑白鹤访茅君，琪树秋声隔夜闻。料得山中张道士，开门先扫鹤巢云。 

　　○春日镇阳柳溪道院 

　　城外青溪出洞门，道人归去日长曛。柳花满地无人扫，隔水遥看是白云。 

　　○将入闽赵郡崔好德求题舆地图 

　　月轮西转日生东，四海车书总会同。骑马出门天万里，山川长在别离中。 

　　○阻风南露筋过罗汉寺登楼看山茶 

　　野寺寻春酒未醒，不知几日过清明。小阑干外东风急，一树山茶落晚晴。 

　　○登姑苏台 

　　阊门杨柳自春风，水殿幽花泣露红。飞絮年年满城郭，行人不见馆娃宫。 

　　○兰溪舟中 

　　水底霞天鱼尾赤，春波绿占白鸥汀。越船一叶兰溪上，载得金华一半青。 

　　○黄亭驿晓起 

　　积雨莓苔上壁青，晓寒山馆梦初醒。鹧鸪声里流年度，自是行人不忍听。 

　　○和经历杨子承晓发山馆 

　　梦回山馆月西斜，曙色千峰动紫霞。杜宇一声山竹裂，鹧鸪飞上野 【一作海。】 棠花。 

　　○经历司暮春即事 

　　霞飞海燕拂帘过，风卷鱼鳞剪绿波。闲倚石阑数春事，满池红雨落花多。 

　　○题淮安王氏小楼 

　　拂晓楼窗一半开，楼前昨夜浪如雷。满江梅雨风吹散，无数青山渡水来。 

　　○醉起 【《雁门集》作《宫词》。】 

　　杨柳楼心月满床，锦屏绣褥夜生香。不知门外春多少，自起 【一作半醉。】 移灯照 【一作看。】 海棠。 

　　○宫词 

　　骏马骄嘶懒着鞭，晚凉骑过御楼前。宫娥不识中书令，借问谁家美少年。 

　　○题进士索士岩诗卷士岩与余同榜又同为燕南官由翰林编修为御史台掾兼经筵检讨除为燕南廉访经历 

　　忆昔登天府，文华萃帝乡。俊才鱼贯列，多士雁成行。宝剑悬秋水，骊珠耿夜光。三场如拾芥，一箭已穿杨。上策师周孔，飞声陋汉唐。凤池开御宴，虎榜出宫墙。赐笏丘山重，恩袍雨露香。天花皆剪翠，法酒尽封黄。冠盖游三日，声名满四方。历阶超宰辅，捧表谢君王。第甲分三馆，镌碑立上庠。曲江嘉宴会，合席尽才良。契谊同昆弟，比和鼓瑟簧。誓辞犹在耳，离思各惊肠。台阁需材器，儒林作栋梁。超迁乌府掾，辉映绣衣郎。迫晏封几事，平明出奏章。日披坟典旧，时念簿书忙。检讨超经幄，论思近御床。圣朝稽古道，日暮下回廊。羁旅然薪桂，长吟出锦坊。弱妻贫且病，羸马瘦仍僵。穷巷回车辙，空厨泛酒浆。故人传奏目，请便趣行装。皇极三台重，燕南各道昌。承恩辞魏阙，揽辔去恒阳。晓幕芙蓉露，秋空栢树霜。诸司循直矢，群吏肃宏纲。汉水浮神马，岐山出凤凰。行须冠獬豸，已见走豺狼。惭愧蓬蒿翼，乘风亦下翔。 

　　○石夫人 

　　危危独立向江滨，四伴无人水作邻。绿鬓懒梳千载髻，朱颜不改万年春。雪为腻粉凭风傅，霞作臙脂仗日匀。莫道脸前无宝镜，一轮明月照夫人。 

