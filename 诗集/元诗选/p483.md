<!-- { "loadSidebar": true } -->
　　歌风台 
　　发瓜州 
　　赠柯敬仲博士 
　　和敬仲韵 
　　题江风山月亭 
　　五泄山二首 
　　题杨补之雪梅卷 
　　钱唐雨中招申屠彦德 

　　○追和唐询华亭十咏 

　　顾亭林 
　　寒穴泉 
　　吴王猎场 
　　柘湖 
　　秦皇驰道 
　　陆瑁养鱼池 
　　华亭谷 
　　陆机宅 
　　昆山 
　　三女冈 

　　△顾亭林 

　　顾公读书处，乃是林塘居。竹树久凋谢，红翠何稀疏。鱼鸟非昔游，风烟尚遗墟。身灭名不朽，流闻千载余。 

　　△寒穴泉 

　　石窦出寒冽，湛湛天影平。处静能自洁，不汲元无声。饮之烦热除，鉴此毛骨清。寄语沈酣者，一啜当解酲。 

　　△吴王猎场 

　　孙氏保泽国，上马操金戈。获禽非其志，岂必施虞罗。霸气凌秋旻，精采一何多。俯仰迹已陈，禾麻被平坡。 

　　△柘湖 

　　湖瞰平林外，波摇断崖滨。柘山应孕秀，秦女乃能神。剪纸徼灵贶，乘槎觅要津。渡头风正恶，愁杀采菱人。 

　　△秦皇驰道 

　　秦皇混六合，荒诞殄厥修。求仙望蓬莱，驱车乃东游。道毙杂鲍鱼，腥风夕弥留。徐福竟不还，何处营丹丘。 

　　△陆瑁养鱼池 

　　华亭郭西偏，云是陆瑁居。宅墓了不存，况此池中鱼。纤鳞依藻荇，采取无复余。皇风反淳古，数罟或可除。 

　　△华亭谷 

　　邈邈华亭谷，远带松江流。亦有赏心人，于焉放扁舟。风将彩帆举，身与元气浮。拍手招鸱夷，傲睨三千秋。 

　　△陆机宅 

　　士衡多奇才，儒术何渊深。少年作《文赋》，吐秀含规箴。遭谗卒遇祸，白日云为阴。一闻华亭鹤，遗趾尚可寻。 

　　△昆山 

　　兹山孕奇秀，因人得佳名。人去山亦枯，竹柏藏秋声。寒泉湛空碧，石穴俨不倾。焉知千载后，岂无君子生。 

　　△三女冈 

　　传闻三女冈，不志三女名。萧萧白杨尽，靡靡芳草生。西施殆其国，此恨尚未平。碧血化游■〈虫粦〉，犹当照吴城。 

　　○过花村将台怀荅剌罕丞相 

　　槛外长江切岸来，曾陪丞相驻崇台。旄头不动军容肃，鹢首齐飞将令催。虎兕萧条荒垒在，鱼龙寂寞暮潮回。美人不见空搔首，更听云间白雁哀。 

　　○次韵风月亭留题 

　　重来扬子故人远，满目风烟如隔生。我游无往不适意，世故何者能关情。清宵宴坐山月上，白日缓步江风轻。扁舟欲发更留滞，隔岸杳杳来钟声。 

　　○简王君实佥事 

　　顾瞻幽蓟三千里，局促舟航十二时。篙拄岸沙移寸寸，雾迷朝雨下丝丝。白头应笑冯唐老，青眼几成阮籍悲。能向江边迂宪节，持杯来赴野人期。 

　　○黄河道中 

　　荒荒大野兼天远，浑浑长河与海通。云暗春城榆荚雨，浪翻沙岸鲤鱼风。简书上计千艘集，玉帛来朝九域同。献纳愿陪青琐议，衰迟已是白头翁。 

　　○黄楼 

　　山河壮丽雄三楚，人物风流忆二苏。自古必争形胜地，当年曾屈霸王图。吕梁东下波涛险，芒砀西来岛屿孤。试上黄楼酹明月，百金取酒未为迂。 

　　○歌风台 

　　淮南不轨天威及，清跸西还过沛中。乐作酒酣乡思激，云飞风起霸心雄。龙光已逐寒烟散，鸟篆空余碧藓蒙。极目荒台增感慨，冥鸿矫矫入秋空。 

　　○发瓜州 

　　一别芜城逾十载，重来鱼鸟亦相亲。童童碧树添新冢，段段青山似故人。把镜未须惊白发，持杯犹得及芳春。却将此日思前日，只觉今身是后身。 

　　○赠柯敬仲博士 

　　与子浮沈三十载，归来文采更风流。虚名聊尔或见录，尤物移人何足留。说剑谈玄皆外慕，买田筑室是良谋。眼花耳热争意气，泯灭无闻同一沤。 

　　○和敬仲韵 

　　忆子曾陪翠辇过，朔风海子起层波。上方授衣黑貂鼠，太官进膳金头鹅。此日此时甘放旷，某山某水且婆娑。但愿年丰饱吃饭，击壤细和尧民歌。 

　　○题江风山月亭 

　　往日扁舟渡扬子，水榭风轩吾旧游。天籁动波蛟窟夜，云根倒影兔华秋。岚光漠漠浮京口，树色依依到石头。试与题诗分物色，玉箫吹月上扬州。 

　　○五泄山二首 

　　七十二峰水碧，白云半掩招提。清昼焚香燕坐，绿阴深处乌啼。 
　　山骨层层刻画，溪流曲曲萦回。岩际玉龙歕雪，天风吹落瑶台。 

　　○题杨补之雪梅卷 

　　水边石上竹林西，香影亭前放鹤时。今见画图疑是梦，南枝雪压得春迟。 

　　○钱唐雨中招申屠彦德 

　　春云拂地雨淅淅，户外屦空生绿苔。朝天门外楼依水，好棹小舟乘兴来。 

　　◆林学士泉生（觉是集） 

　　泉生，字清源，泉之永福人。与卢琦、陈旅、林以顺皆以文学为闽中名士。泉生学邃于《春秋》，天历庚午，登进士第。授福清州同知，转泉州经历，迁永嘉尹，调漳州推官，擢知福清州。除翰林待制，以母老辞。会复置行省，改理问，寻升郎中，迁知漳州。召入翰林直学士、知制诰、同修国史，寻卒，谥文敏。清源以志略自负，不能下人。后稍自晦抑，号谦牧斋。晚益折节，更号觉是轩。为文宏健雅肆，诗豪宕遒逸。所著有《春秋论断》及《觉是集》二十卷。 

　　杂言四首 
　　落花怨 
　　杨柳怨 
　　赠永阳黄子邵和文丞相韵 
　　武夷山 
　　白鹤寺听琴楼 
　　真诰岩 
　　张戡猎骑图卷 
　　题高尚书夜山图 
　　岳王庙二首 
　　方广岩纪游 
　　题大龙湫和李五峰韵 
　　题瑞岩寺 
　　题曾彦明所藏雨竹 
　　玉虚洞 

　　○杂言四首 

　　大朴本淳默，结绳已多端。书契起百伪，千载不复旋。大道日已降，支离竞各言。安得万喙寂，俗厚如古先。仍当废简牒，置我六籍前。 
　　礼乐设空器，诗书无全经。仲尼既已矣，沮溺不耦耕。谁能笑庖牺，今亦无负苓。我欲观马图，黄河清未清？ 
　　东家陶苦窳，适市日十千。西家琢瑚琏，待贾三十年。材轻信易售，器重良自怜。世事每如此，古今无不然。 
　　吾尝观四时，亦复悲草木。秋风落人间，百卉不敢绿。岂无岩谷英，粲粲若松菊。但得根本坚，自然耐幽独。 

　　○落花怨 

　　落花怨东风，情薄不可托。红颜为君开，衰颜为君落。愿落流水中，随君远漂泊。 

　　○杨柳怨 

　　杨柳愁春江，何事多离别。年年枝上青，日日行人折。安得如桃李，当使人娱悦。 

　　○赠永阳黄子邵和文丞相韵 

　　赠君以幽兰，弃之不如草。古来沟壑间，将见壮士老。忧君君不知，慷慨为君歌。歌竟欲痛哭，言辞不能多。但愿江海水，水化作杯酒。倾倒入君怀，得君一回首。 

　　○武夷山 

　　千山来武夷，势若群龙趋。峥嵘入霄汉，一一飞跃如。石城开楼台，神仙之所居。高岩挂锺鼓，幽壑藏舟车。一水九曲折，烟霞共萦纡。昂昂大王峰，回顾双玉姝。变态千万状，迥与人境殊。我行入幽深，凉云袭衣裾。王事有程期，未能尽崎岖。瞻望不忍去，为之少踌躇。青鸾竟何在，落日啼猩鼯。鬼工凿灵嶂，想在天地初。不知百粤前，谁其宅此都。魏王何代人，髑髅至今枯。精神在青天，此物蝉蜕余。还丹九转就，身外复有躯。鸡犬舐丹鼎，尚能游太虚。虹桥宴曾孙，何不与之俱。迩来二千年，谁使恩义疏。驼羹不见遗，无人荐干鱼。空余炼丹鼎，寒烟覆青芜。当时烧白石，黄金满洪炉。黄金果何用，亦为仙所需。安期不可见，此事知有无。吾将搴束茅，来依紫阳庐。青鳞既可钓，枸杞亦可蔬。遨游青山间，心朗气亦舒。时从二三老，野服歌唐虞。神仙果有之，必就贤人呼。长生如可求，吾当受其书。 

　　○白鹤寺听琴楼 

　　青山如横琴，双瀑为之弦。何人作此曲，一奏 【一作弹。】 三千年。上有倚天拂云之乔松，下有伏波步月之苍鼋。松今未凋鼋未老，人间此曲何时了。我来十月溪水销，古木万壑风萧萧。飞流向我作宫征，使我听之心寂寥。临轩再拜问此水，巢由去后谁知己。我今剩有两耳尘，不敢向此溪中洗。山僧煮茗樵父歌，吾亦无如此水何！ 

　　○真诰岩 

　　山行一百五十里，人家鸡犬如桃源。上有太古白石洞，中是群仙炼丹坛。人间风雨不敢到，梁时栋宇今犹存。陶公真诰已入奏，孺子昆仑去未还。帝遣蛟龙护灵石，时闻钟鼓鸣空山。箫台回光日月白，河汉挂屋星辰寒。休粮道士逐白犬，种桃金母驱青鸾。千年茯苓长根蒂，百岁老人古衣冠。曾闻赤水出岩洞，饮者白日生羽翰。前朝此地禁樵采，迩来胜致多凋残。长松滴露封丹灶，独鹤衔烟锁洞门。神仙有楼不肯住，我辈走马何时闲。愿分半间云月屋，自种数亩枸杞园。岩头独坐洗尘耳，消此两涧清潺湲。 

　　○张戡猎骑图卷 

　　戎王小队猎秋野，豹尾服弓金络马。苍髯奚官喜追逐，隔马相呼意闲暇。鞭梢生风箭飞雨，乌骓如龙犬如虎。沙平草浅狐兔肥，穹庐月寒归未归。 

　　○题高尚书夜山图 

　　善画尚书高彦敬，能书学士赵子昂。两翁秋兴江海动，一尺夜山吴越苍。云松雾塔参差见，野水寒沙渺漭长。山窗抚卷应惆怅，却忆东坡赋雪堂。 

　　○岳王庙二首 

　　岳王坟上褒忠寺，地老天荒恨尚存。介冑何堪投狱吏，衣冠无复望中原。青山能掩苌弘血，落日空悲蜀帝魂。辽鹤不归人事别，吴宫青草又黄昏。 
　　谁收将骨瘗 【一作葬。】 西湖，已卜他年必沼吴。孤冢有人来下马，六陵无树可栖乌。庙堂短计惭嫠妇，宇宙惟公是丈夫。往事重观如败局，一龛灯火属浮屠。 

　　○方广岩纪游 

　　上方楼阁倚空明，磴路如天鸟亦惊。屋顶石岩常欲坠，檐前瀑雨不能晴。龙湫千古风雷气，山殿六时钟磬声。最爱白云飞不去，半山飘泊伴人行。 

　　○题大龙湫和李五峰韵 

　　雁荡峰头春水生，无边木叶作秋声。六龙卷海上霄汉，万马嘶风下雪城。春尽不知阳鸟去，岩高惟许白云行。故人家住青山下，野竹寒流亦有情。 

　　○题瑞岩寺 

　　危亭跨石出层虚，咫尺栏干翫月余。春入冈原分斥卤，烟生林樾认村墟。江流阔狭潮来去，山色有无云卷舒。安得一瓢供我老，风吟月啸度居诸。 

　　○题曾彦明所藏雨竹 

　　苍梧秋云来，寒翠滴不已。君看叶上波，都是湘江水。 

　　○玉虚洞 

　　空谷结层云，寒泉落空沼。中有太古灵，悠然隔深窅。 

　　◆李参政源道（仲渊集） 

