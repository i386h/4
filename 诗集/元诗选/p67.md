<!-- { "loadSidebar": true } -->
　　○次韵端父和鲜于伯几所寄诗 

　　画舸西湖到处游，别来飞梦到杭州。百年底用忧千岁，一日相思似几秋？苦忆东南多胜事，空吟西北有高楼。只今赖有刘公干，时写新诗解客愁。 

　　○趵突泉 

　　泺水发源天下无，平地涌出白玉壶。谷虚久 【一作只。】 恐元气泄，岁旱不愁东海枯。云雾润蒸华不注，波涛声震大明湖。时来泉上濯尘土，冰雪满怀清兴孤。 

　　○继郑鹏南书怀 

　　岂不怀归苦未闲，宦情羁思不成欢。可能治郡如龚遂，只合临流似幼安。棋局懒从先处着，医方留取用时看。夜来梦到苕溪上，一枕清风五月寒。 

　　○德清闲居 

　　已无新梦到清都，空有高情学隐居。贫尚典衣贪购画，病思弃研厌求书。圉人焚积夜防虎，溪女叩扉朝卖鱼。困即枕书饥即饭，谋生自笑一何疏。 

　　○题山堂 

　　手种青松一万栽，山堂留得 【一作在。】 翠屏隈。推窗绿树排檐入，临水红桃对镜开。山雉雊迎朝日去，野禽啼傍夕阳来。老妻亦 【一作也。】 有幽栖意，数日迟留不肯回。 

　　○海子上即事与李子构同赋 

　　小姬劝客倒金壶，家近荷花似镜湖。游骑等闲来洗马，舞靴轻妙迅飞凫。油云判污缠头锦，粉污生怜络臂珠。只有道人尘境静，一襟凉思咏风雩。 

　　○重用韵 

　　更从何处访蓬壶，花满平堤水满湖。韩嫣金丸落飞鸟，王乔仙履下双凫。姬姜自爱千金貌，游侠轻量一斛珠。我老不知年少事，水边行散似春雩。 

　　○送杜伯玉四川行省都事 

　　浣花溪上草堂存，今见能诗几代孙。橘刺藤梢隐丛竹，椒浆桂酒荐芳荪。日长画省文书静，春近岷江雪浪奔。我向东吴君向蜀，别离从古解销魂。 

　　○次韵李秀才见赠 

　　曾是先皇侍从班，龙髯飞去竟难攀。重来赤日黄尘里，梦到清泉白石间。岂有文章供世用，久判渔钓与云闲。何当便理南归棹，呼酒登楼看弁山。 

　　○人日立春 

　　今年人日与春并，人得春来喜气迎。宫柳风微金缕重。御沟冰泮玉鳞生。阴消已觉余寒散，阳长争看晓日明。霜鬓彩幡浑不称，强题新句慰羁情。 

　　○送岳德敬提举甘肃儒学 

　　苦欲留君君不留，奋髯跨 【一作跃。】 马走甘州。功名到手不可避，富贵逼人那得休。春酒蒲萄歌窈窕，秋沙苜蓿饱骅骝。儒冠也有封侯相，万里归来尚黑头。 

　　○赠放烟火者 

　　人间巧艺夺天工，炼药燃灯清昼同。柳絮飞残铺地白，桃花落尽满阶红。纷纷灿烂如星陨，■〈火霍〉■〈火霍〉喧豗似火攻。后夜再翻花上锦，不愁零乱向东风。 

　　○题温雪峰诗迹 

　　出拥旌麾一俊臣，归寻松竹作闲人。龙蛇留遗人间世，泉石逍遥物外身。自古神仙皆旷达，由来豪杰岂埃尘。山川良是诸孙老，华表归来又几春。 

　　○胜概楼 

　　楼下寒泉雪浪惊，楼前山色翠屏横。登临何必须吾土，啸傲聊因得此生。檐外白云来托宿，梁间紫燕语关情。济南胜概天下少，试倚阑干眼自明。 

　　○老态 

　　老态年来日日添，黑花飞眼雪生髯。扶衰每藉齐 【一作过。】 眉杖，食肉先寻剔齿櫼。右臂拘挛巾不裹，中肠惨戚泪常淹。移床独就南荣坐，畏冷思亲爱日檐。 

　　○弁山佑圣宫次孟君复韵 

　　意行骑马到林间，晴雾都沈远近山。琼树着花春自早，翠禽双语意相关。一杯到手先成醉，万事无心触处闲。犹欠抱琴来托宿，静中规写水潺潺。 

　　○醉后同张刚父清风楼联句 

　　碧树未黄风露秋，晚云萧瑟乱山愁。 【赵。】 千家疏雨催砧杵，两岸残阳入钓舟。 【张。】 画角吹残人罢市，清尊饮散客登楼。 【赵。】 古今回首俱陈迹，唯有溪声日夜流。 【张。】 

　　○题秋山行旅图 

　　老树叶似 【一作先。】 雨，浮岚翠欲流。西风驴背客，吟断野桥秋。 

　　○题萱草蛱蝶图 

　　丛竹无端绿，幽花特地妍。飞来双蛱蝶，相对意悠然。 

　　○黄葵词 

　　仙掌郁金衣，朝阳风露晞。可怜蜂与蝶，祇解弄春晖。 

　　○题太白酒船图 

　　萧洒稽山道，风流贺季真。相思不相见，愁杀谪仙人。 

　　○寄题真定明远亭 

　　未到新亭上，先题明远诗。云间归雁小，山外夕阳迟。 

　　○独夜 

　　秋风动林叶，夜雨滴池荷。孤客睡不着，乱蛩鸣更多。 

　　○题李仲宾野竹图 【并序。】 

　　吾友李仲宾为此君写真，冥搜极讨，盖欲尽得竹之情状。二百年来，以画竹称者，皆未必能用意精深如仲宾也。此野竹图，尤诡怪奇崛，穷竹之变，枝叶繁而不乱，可谓毫发无遗恨矣。然观其所题语，则若悲此竹之托根不得其地，故有屈抑盘躃之叹。夫羲尊青黄，木之灾也。拥肿拳曲，乃不夭于斧斤。由是观之，安知其非福邪？因赋小诗以寄意云。 
　　偃蹇高人意，萧疏旷士风。无心上霄汉，混迹向蒿蓬。 

　　○天冠山题咏 【录六。】 

　　龙口岩 
　　长廊岩 
　　金沙岭 
　　寒月泉 
　　玉帘泉 
　　一线天 

　　△龙口岩 

　　峭石立四壁，寒泉飞两龙。人间苦炎热，仙境已秋风。 

　　△长廊岩 

　　修岩如长廊，下有流泉注。山中古仙人，步月自来去。 

　　△金沙岭 

　　攀萝缘石磴，步上金沙岭。露下色荧荧，月生光炯炯。 

　　△寒月泉 

　　我尝游惠山，泉味胜牛乳。梦想寒月泉，携茶就泉煮。 

　　△玉帘泉 

　　飞泉如玉帘，直下数千尺。新月横帘钩，遥遥挂空碧。 

　　△一线天 

　　酰鸡舞瓮中，井蛙居坎底。莫作一线看，开眼九万里。 

　　○题周秀才此山堂 

　　青青云外山，炯炯松下石。顾此山中人，风神照松色。 

　　○晓起闻莺 

　　暑气晓来清，时时闻远莺。还思故园路，松下绿苔生。 

　　○牧废苑 

　　一片中原地，纷纷几战争。至今将不去，留与后人耕。 

　　○黄清夫秋江钓月图 

　　尘土染人衣袂，烟波着我船窗。为问行歌都市，何如钓月秋江。 

　　○题王子庆所藏大年墨雁 

　　鸿雁栖栖遵渚，黄芦索索鸣秋。羡杀承平公子，笔端万里沧洲。 

　　○初至都下即事 

　　尽日车尘马足间，偶来临水照愁颜。故乡兄弟应相忆，同看溪南柳外山。 

　　○送王月友归杭州 

　　云本无心漫出山，兴来依旧与云闲。何当从子东南去，扫地焚香昼掩关。 

　　○清胜轩绝句 

　　小草幽香动碧池，暖风晴日长新荑。南窗昼倚绿阴静，听尽行人过马蹄。 

　　○题东野平陵图 【事见《笠泽丛书》。】 

　　骑驴渺渺入荒城，积水空林坐自清。政使不容投劾去，也胜尘土负平生。 

　　○次韵刚父即事绝句四首 

　　玉树雕伤众草黄，夜虫时语怨流光。美人望望隔秋水，不寄相思书一行。 
　　凄凉鼓角北风传，嘈杂琵琶思远天。白雪有谁知幼眇，翠蛾空自惜联娟。 
　　摇落山川树影稀，陇云时逐雁南飞。苦无绿酒酬佳节，犹有黄花媚夕晖。 
　　溪头月色白如沙，近水楼台一万家。谁向夜深吹玉笛，伤心莫听《后庭花》。 

　　○戏题僧惟尧墨梅 

　　萧洒孤山半树春，素衣谁遣化缁尘。何如澹月微云夜，照影西湖自写真。 

　　○题范蠡五湖杜陵浣花二首 

　　功名自古是危机，谁似先生早拂衣。好向五湖寻一舸，霜黄木叶雁初飞。 
　　春色醺人苦不禁，蹇驴驮醉晚骎骎。江花江草诗千首，老尽平生用世心。 

　　○梅花 

　　萧洒江梅似玉人，倚风无语澹生春。曲中桃叶元非侣，梦里梨花恐未真。 

　　○送王子庆诏檄浙东收郡县图籍 

　　木落江南天地秋，西风吹子过东州。试开图籍寻佳处，便命舟车作胜游。 

　　○题龚圣予山水图二首 

　　泽雉樊中神不王，白鸥波上梦相亲。黄尘没马归来晚，只有西山小慰人。 
　　当年我亦画云山，云白山清咫尺间。今日看山还自笑，白头输与楚龚闲。 

　　○杭州雨中 

　　江南十日九阴雨，花柳欲开无好春。却忆京城二三月，秋千风暖涨香尘。 

　　○题舜举折枝桃 

　　醉里春归寻不得，眼明忽见折枝花。向来飞盖西园夜，万烛高烧照烂霞。 

　　○怀德清别业 

　　阳林堂下百株梅，傲雪凌寒次第开。枝上山禽晓啁哳，定应唤我早归来。 

　　○部中暮归寄周公谨二首 

　　日暮空街生白烟，归来羸马不胜鞭。明朝又逐鸡声起，孤负日高花影眠。 
　　三年谩仕尚书郎，梦寐无时不故乡。输与钱唐周老子，浩然斋里坐焚香。 

　　○绝句 

　　春寒恻恻掩重门，金鸭香残火尚温。燕子不来花又落，一庭风雨自黄昏。 

　　○都南张氏园寓居 

　　尺五城南迹似幽，乡心空折大刀头。杏花飞尽燕脂雪，日日东风未肯休。 

　　○和黄景杜雪中即事四首 

　　雪寒凄切透书帷，极目南云入望低。欲报平安无过雁，忽惊残梦有鸣鸡。 
　　君说江南苦未归，香橙新酒蟹螯肥。何当与子扁舟去，共挽清溪浣客衣。 
　　客里相从意最亲，高秋快饮见天真。明年去学潘怀县，满县栽花做好春。 
　　当年临水照春衫，浮玉山前水似蓝。归计未成羇思恶，为君飞梦到城南。 

　　○东城 

　　野店桃花红粉姿，陌头杨柳绿 【一作翠。】 烟丝。不因送客东城去，过却春光总不知。 

　　○湖上暮归 

　　春阴柳絮不能飞，雨足蒲芽绿更肥。政恐前呵惊白鹭，独骑款段遶湖归。 

　　○即事二首 

　　湘帘疏 【一作细。】 织浪纹稀，白苎新裁暑气微。庭院日长宾客退，绕 【一作满。】 池芳草燕交飞。 
　　古墨轻磨满几香，砚池新浴照人光。北窗时有凉风至，闲写《黄庭》一两章。 

　　○咏逸民九首 

　　驱车秣驽马，吾将适齐国。闻有鲁连子，倜傥好奇画。一谈秦师走，再说聊城拔。功成不受赏，高举振六翮。布衣终其身，岂复为世役。茫茫千载远，安往访遗迹。踌躇东海上，向风长太息。 
　　四时相代谢，荣耀何 【一作安。】 足恃。瓜田引新蔓，不见桃与李。知士解其会，遇坎当复止。邵生故秦吏，乃亦睹兹理。贤哉感我怀，三叹不能已。 
