<!-- { "loadSidebar": true } -->
　　○李陵台 

　　落日关塞黑，苍茫路多岐。荒烟淡暮色，高台独巍巍。呜呼李将军，力战陷敌围。岂不念乡国，奋身或来归。汉家少恩信，竟使臣节亏。所愧在一死，永为来者悲。千载抚遗迹，凭高起遐思。褰裳览八极，茫茫白云飞。 

　　○次上都崇真宫呈同游诸君子 

　　鸡鸣涉滦水，惨淡望沙漠。穹庐在中野，草际大星落。风高班马 【一作「马惊」。】 嘶，露下貂裘薄。晨霞发海峤，旭日照城郭。嵯峨五色云，下覆丹凤阁。琳宫多良彦，休驾得栖泊。清樽置美酒，展席共欢酌。弹琴发幽怀，击筑咏新作。主时属承平，幸此帝乡乐。愿言崇令德，相期保天爵。 

　　○失剌斡耳朵观诈马宴奉次贡泰甫授经先生韵五首 

　　诏下天门御墨题，龙冈开宴百官齐。路通禁籞联文石，幔隔香尘镇水犀。象辇时从黄道出，龙驹牵向赤墀嘶。绣衣珠帽佳公子，千骑扬镳过柳堤。 
　　珊瑚小带佩豪曹，压辔铃铛雉尾高。宫女侍筵歌芍药，内官当殿出蒲萄。栢梁竞喜诗先捷，羽猎争传赋最豪。一曲《霓裳》纔舞罢，天香浮动翠云袍。 
　　绣绮新裁云母帐，玉钩齐上水晶帘。凤笙屡听伶官奏，马湩频烦太仆添。风动香烟飘合殿，日扶花影上雕檐。金盘禁脔纔供膳，阶下传呼索井盐。 
　　上林宫阙净朝晖，宿雨清尘暑气微。玉斧照廊红日近，霓旌夹仗彩霞飞。锦翎山雉攒游骑，金翅云鹏织赐衣。宴罢天阶呼秉烛，千官争送翠华归。 
　　滦河源似九龙池，清暑年年六月时。孔雀御屏金纂纂，椶榈别殿日熙熙。青藜独喜颁刘向，黄阁重开拜子仪。千载风云新际会，愿将金石播声诗。 【时太傅脱公再入相。】 

　　○雨夜同天台道士郑蒙泉话旧并怀刘子彝 【蒙泉时奉祠上京崇真宫。子彝常于四明东湖筑天坛道院，以待蒙泉东归。】 

　　履雪台州老郑虔，相逢滦水话当年。草堂听雨秋将半，石鼎联诗夜不眠。遥忆东湖来梦里，起看北斗落窗前。刘郎独爱长生诀，日日天坛望鹤还。 

　　○行路难 【至正己丑夏，右相朶儿只公拜国王，就国辽东。是日左相贺公亦左迁，因感而作。】 

　　行路难，难行路，黄榆萧萧白杨暮。枪竿岭上积雪高，龙门峡里秋涛怒。嵯峨虎豹当大关，苍崖壁立登天难。千车朝从赤日发，万马夜向西风还。鉴湖酒船苦不早，辽东白鹤归华表。夜雨空阶碧草深，落花满院行人少。世情翻覆如秋云，誓天歃血徒纷纷。洛阳争迎苏季子，淮阴谁识韩将军。行路难，难行路，白头总被功名误。高楼昨夜歌舞人，丹旌晓出东门去。子午谷，终南山，青松草屋相对闲。拂衣高歌上绝顶，请看人间行路难。 

　　○塞上曲五首 

　　秋高沙碛地椒稀，貂帽狐裘晚出围。射得白狼悬马上，吹笳夜半月中归。 
　　杂沓毡车百辆多，五更冲雪渡滦河。当辕老妪行程惯，倚岸敲冰饮橐驼。 
　　双鬟小女玉娟娟，自卷毡帘出帐前。忽见一枝长十八，折来簪在帽檐边。 【长十八，草花名。】 
　　马乳新挏玉满瓶，沙羊黄鼠割来腥。蹋歌尽醉营盘晚，鞭鼓声中按海青。 
　　乌桓城下雨初晴，紫菊金莲漫地生。最爱多情白翎雀，一双飞近马边鸣。 

　　○归途至金合山怀虞侍讲 

　　羸骖八月过云州，殿阁嵯峨迭嶂稠。空谷无人黄叶落，白云如雪满溪流。独登金合寻仙迹，还忆青城觅旧游。日落长歌下山去，西风十里异香浮。 【虞公过山下，常闻异香十余里。】 

　　○还京道中 

　　客游倦缁尘，梦寐想山水。停骖眺远岑，悠然心自喜。晨霞发暝林，夕溜洄清沚。出峡凉风驰，入谷塞云起。霜清卉木疏，日落峰峦紫。迢递越关河，参差望宫雉。家童指归路，居人念游子。各嗟行路难，深垂摄生理。终期返南山，高揖谢城市。 

　　「海上幽人锦绣肠，独临滦水惜年芳。千金不卖《长门赋》闲写新诗寄玉堂。」临川危素敬题。「忆陪仙仗度关时，玉帐星联紫翠围。今日读君天上曲，依然环佩月中归。」括苍胡深敬题。 

　　○赠张直言南归 

　　天子开明堂，股肱任夔契。四方多章奏，俯伏陈陛阙。臣闻黄河流，汹汹怒冲啮。巨野及青徐，千金尽鱼鳖。载忧山东盗，冯陵据巢穴。腰弓入城市，白昼肆攘夺。岭南失控御，猺犷恣猖獗。运饟山溪阻，野战瘴云热。爨僰寇云南，兵祸久联结。谁怜郦生辨，竟堕韩侯谲。 【参政木律存道事，与郦食其同。】 边将多贪残，驼羊尽膏血。南兵久孱懦，海上纵狂孽。租庸毙吴楚，鹾征困闽浙。文牍日冗繁，民力愈疲竭。诏下阊阖门，求言补遗缺。张君素忠愤，意气古豪杰。裹粮涉江淮，徒步犯霜雪。伏谒中书堂，扬眉吐奇说。愚策十有六，历历甚详切。倘蒙录一二，亦足解钳掣。鲰生匪狂谬，阁下幸裁决。丞相属春官，分曹校优劣。翩然不俟报，长揖与予别。言归南山庐，白云可怡悦。长溪钓鲂鱮，春山采薇蕨。饭疏饮清泉，终焉养高洁。贱子托深谊，持觞候车辙。既摅平生蕴，尚复鉴前哲。刘蕡竟下第，贾谊空呜咽。读君囊中书，扪君口中舌。歌君《白马篇》，赠君苍玉玦。相期烂柯山，笑濯澄潭月。 

　　○南城咏古十六首 【并序。】 

　　至正十一年八月既望，太史宇文公、太常危公，偕燕人梁处士九思、临川黄君殷士、四明道士王虚斋、新进士朱梦炎与余，凡七人，联辔出游燕城。览故宫之遗迹，凡其城中塔庙楼观台榭园亭，莫不徘徊瞻眺，拭其残碑断柱，为之一读。指废兴而论之，余七人者，以为人生出处聚散，不可常也。邂逅一日之乐，有足惜者，岂独感慨陈迹而已哉。各赋诗十有六首以纪其事，庶来者有所征焉。河朔外史乃贤序。 

　　黄金台 
　　悯忠阁 
　　寿安殿 
　　圣安寺 
　　大悲阁 
　　铁牛庙 
　　云仙台 
　　长春宫 
　　竹林寺 
　　龙头观 
　　妆台 
　　双塔 
　　西华潭 
　　白马庙 
　　万寿寺 
　　玉虚宫 

　　△黄金台 【大悲阁东南，隗台坊内。】 

　　落日燕城下，高台草树秋。千金何足惜，一士固难求。沧海谁青眼？空山尽白头。还怜易河水，今古只东流。 

　　△悯忠阁 【唐太宗悯征辽士卒阵亡而建。】 

　　高阁秋天迥，金仙宝珞齐。青山排闼见，紫气隔城迷。朱栱浮云湿，琱檐落照低。因怀百战士，惆怅立层梯。 

　　△寿安殿 【殿基今为酒家寿安楼。】 

　　梦断朝元阁，来寻卖酒楼。野花迷辇路，落叶满宫沟。风雨青城暮，河山紫塞愁。老人头雪白，扶杖话幽州。 

　　△圣安寺 【寺有金世宗、章宗二朝篆。】 

　　兰若城幽处，联镳八月来。宝华幢盖合，衮冕画图开。断碣苍苔暗，空庭落叶堆。饥鸢不避客，攫食下生台。 

　　△大悲阁 【阁榜虞世南书。】 

　　阁道连天起，丹青饰井干。如何千手眼，只着一衣冠。金榜交龙挟，琱甍吻兽攒。凭高天万里，白纻不胜寒。 

　　△铁牛庙 

　　燕人重东作，镕铁象牛形。角断苔花碧，蹄穿土锈腥。遗踪传野老，古庙托山灵。一酹壶中酒，穰穰黍麦青。 

　　△云仙台 【今之望站台。】 

　　台殿青冥外，团团海月凉。隔帘闻凤管，秉烛奏 【一作按。】 霓裳。铜雀晨霞眩，金盘夕露瀼。仙人不复返，愁杀海生桑。 

　　△长春宫 【全真丘神仙处几之居。太祖常召至西域之雪山诵道，屡劝上以不杀。】 

　　羸骖蹋秋日， 【一作水。】 迢递谒琳宫。松子花砖落，溪流板阁通。楼台非下土，环佩忆高风。草昧艰难日，神仙第一功。 

　　△竹林寺 【金熙宗驸马宫也。寺僧云：一塔无影。】 

　　城南天尺五，祇树给孤园。甲第王侯去，精蓝帝释尊。老僧夸塔影，稚子斲松根。何日天台路，相从一问源。 

　　△龙头观 【龙头悬三牙签，刻曰「建隆元年」。】 

　　仙馆红尘外，龙头得借看。开函云气湿，近席雨声寒。碧血凝螺黛，香涎逼麝檀。牙签认题字，犹是建隆刓。 

　　△妆台 【李妃所筑，今在昭明观后。妃常与章宗露坐。上曰：「二人台上坐」，妃应声曰：「一月日边明。」上大悦。】 

　　废苑莺花尽，荒台燕麦生。韶华如逝水，粉黛忆倾城。野菊金钿小，秋潭石镜清。谁怜旧时月，曾向日边明。 

　　△双塔 【安禄山、史思明所建，在悯忠寺前。】 

　　安史开元日，千金构塔基。世尊宁妄福，天道自无私。宝铎游丝罥，铜轮碧藓滋。停骖指遗迹，含愤立多时。 

　　△西华潭 【金之太液池。】 

　　秋水清无底，凉风起绿波。锦帆非昨梦，玉树忆清歌。帝子吹笙绝，渔郎把钓多。矶头浣纱女，犹恐是宫娥。 

　　△白马庙 

　　祠宇当城角，霜蹄刻画真。房星何日坠，骏骨自能神。曾蹴阴山雪，思清瀚海尘。长疑化龙去，腾蹋上云津。 

　　△万寿寺 【寺有许道宁画屏。】 

　　皇唐开宝构，历劫抵金时。绝妙青松障，清凉白玉池。长廊秋屧响，高阁夜钟迟。独有乘闲客，扶藜读旧碑。 

　　△玉虚宫 【太道教以供薪水之劳，为其张本。宫主张真人，其貌甚清古。】 

　　楼观回深巷，松枝夹路低。拾薪供早爨，抱瓮灌春畦。经向琅函读，诗从古鼎题。白须张道士，送客过桃溪。 

　　○古镜篇寄韩与玉 【时与玉将南归，故赋此留别。】 

　　古镜团团似秋水，美人当窗正梳洗。芙蓉凉月斗婵娟，默默自怜还自喜。朝来开匣忽凄然，一痕微雪映华钿。却恨东风惜桃李，年年开傍镜台边。粉绵拭镜还清澈，佳人薄命空愁绝。不如化石在山头，万古千年照明月。 

　　○病起书事呈兼善尚书 

　　闇闇积雨浸城皋，四望平畴白浪高。太息人材无董贾，可怜经济属萧曹。山东璧马祠河伯，海上旌旗拥贼壕。燮理自知廊庙贵，腐儒忧国谩心劳。 【尚书时奉白马玉璧祭决河回，复命议平海寇。】 

　　○孔林瑞槐歌 【并序。】 

　　先圣墓林古槐一章，枝干偃蹇，肤理若镌刻篆籀龙凤，细如丝发，虽善画者，莫能状其奇巧。袭封衍圣公愈加培植，见者咸加敬爱。因以纪瑞云。 
　　阙里阴阴槐树古，百尺长柯挟风雨。密叶蟠空拥翠云，深根贯石流琼乳。苍皮皴蚀纹异常，天成篆籀分毫芒。游丝萦错科斗乱，云气飞动龙鸾翔。嬴秦书焚士坑僇，几叹遗经藏壁屋。千年圣道复昭明，喜见文章出嘉木。神明元冑嗣上公，雨露滋沐深培封。清阴如水石坛静，弹琴树底歌熏风。 

