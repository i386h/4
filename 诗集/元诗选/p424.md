<!-- { "loadSidebar": true } -->
　　江上霜寒木叶雕，忆君何处思迢迢。长年旅食同秋雁，故里风烟隔暮潮。甚欲寄书酬远别，绝怜把烛待清宵。双溪月色凉如水，谁采琼芳慰寂寥。 

　　○苕溪草堂为范叔豹赋 

　　征君家住白苹溪，烟雾萧骚万竹迷。茅屋秋风辽海阔，锦城秋色傍人低。朝来把钓频维棹，雨过看山独杖藜。传得杜陵千古意，肯容投老遂幽栖。 

　　○次韵杨子寿同浦太守游顾园四首 

　　辟疆园里好花开，路隔仙源一水回。春暖凫鹥当槛浴，草青胡蝶上衣来。柘枝屡舞团团扇，竹叶深倾滟滟杯。何事绿波生浩荡，画桥风急彩舟回。 
　　厌厌行酒日西斜，太守风流两鬓华。箫引凤凰停夜月，杯传鹦鹉泛流霞。飞花半入长洲苑，归燕空思王谢家。剪尽绿杨三万树，暖风吹絮满天涯。 
　　望中烟雨赤阑桥，芳草行人去路遥。翠壁流泉通地底，青林虚阁转山腰。迟迟彩艇香风度，滟滟金塘柳色饶。何处隔楼闻笑语，玉人□按紫琼箫。 
　　石洞阴阴雪乍融，溪虚弱柳不禁风。花飞草阁通归燕，舟泊晴江见断虹。甚欲题诗春竹里，不堪吹笛水烟中。归来坐对高城晚，门外乌啼月照空。 

　　○次韵聂茂宣见贻就简陆伯渊 

　　扬雄宅里曾相识，甫里祠前会面时。白日过门应问字，青春别墅只围棋。隔溪水涨桃花屋，深巷鸡鸣桑树枝。甚欲相从二三子，篝灯细雨共谈诗。 

　　○虎丘 

　　春草青青绕阖庐，山深石径转崎岖。空闻落日腾金虎，无复三泉閟玉凫。陆羽井深春雨歇，生公石在白云孤。伤心莫问鱼肠剑，怨逐秋声上辘轳。 

　　○送卢益修炼师所画水仙 

　　卢敖爱向山中住，长遣看云一舄飞。昨夜候神东海上，梦随环佩月中归。 

　　○题秋林高士图 

　　山磴坡陀细路平，石桥流水雨初生。绝怜童子惊秋色，听得空林落叶声。 

　　○题赵仲穆画送郑蒙泉之鄞 

　　海宁太守归来日，爱写新图入卧游。见说甬东风日好，春山如雾隔瀛洲。 

　　○题米南宫画 

　　风流不见米南宫，依旧云林远树重。貌得匡庐旧游处，半江秋色洗芙蓉。 

　　○题柯丹丘画 

　　溪上青山石径纡，暖云晴嶂锦模糊。行人如隔湘江岸，日暮青林啼鹧鸪。 

　　○题溪村烟雨图 

　　山雨朝来不作泥，望中烟雨使人迷。依稀绝似羌村路，无数春船逆上溪。 

　　○梨花 

　　渚宫花落雨霏霏，春尽江南客未归。多少东家胡蝶梦，相思并逐彩云飞。 

　　○题扇头 

　　洞庭木落山月低，出门秋色风凄凄。客行忆过黄陵庙，谷口青猿一个啼。 

　　○题谢仲和竹石 

　　江南谢老独风流，爱写晴云竹树幽。绝似玉堂残月夜，数枝晴雪映高秋。 

　　○题宋王孙雨竹 

　　閟阁春寒写素屏，两枝如玉立亭亭。分明自注银潢水，白日天阶洗凤翎。 

　　○题魏明铉画 

　　老翁住在浣花村，日日哦诗醉瓦盆。怪底横江见船尾，不知春水到柴门。 

　　○题画 

　　重冈细草覆坡陀，风引松花落涧阿。草屋雨余云气湿，开门不厌好山多。 

　　○过女儿浦 

　　浦口寒烟生白波，苹花风急棹舟过。人家一路青山下，只有秋田落雁多。 

　　○村行 

　　江烟漠漠雨霏霏，野饭吹香落钓矶。三十六陂秋水阔，背人白鸟一双飞。 

　　○题赵仲穆画 

　　水晶宫里佳公子，拄笏看山逸兴多。昨夜溪南新水涨，钓丝晴拂白鸥波。 

　　○赵彦荣临画 

　　北苑南宫奈老何，青山依旧洛中多。相思一夜鸥波梦，稚子船头结绿蓑。 

　　○鸜鹆图 

　　东风吹柳日沉沉，阶下宜男绿正深。百尺游丝春院静，卧看鸜鹆步花阴。 

　　○题渔家壁 

　　漫郎家住黄泗浦，闲看飞花坐北窗。渡口青山高似屋，门前湖水直通江。垂杨系艇已千尺，春鲤上盘纔一双。野老相过无一事，白头喜对酒盈缸。 

　　○许浦道中 

　　许浦经行三十里，狼山已见宿云霾。何人挽粟能通海，有客贩盐初过淮。马度冈峦何历历，鸡鸣风雨只喈喈。一春多病兼寒色，愁绝山颠与水涯。 

　　○题唐子华山水末句用杨廉夫五字 

　　我爱会稽杨使君，洞庭秋月约平分。时时吹笛中流去，卧看苕山如画云。 

　　○送人之轧溪兼简王十二秀才 

　　不见草堂枫树西，春云杂树晚相迷。白沙今夜柴门月，又逐青山过轧溪。 

　　○为静嵓上人赋半间云房 

　　松下半间屋，绕檐生白云。山香石上起，华雨静中闻。扫榻看桐影，支筇对夕曛。悠悠百年意，世事任纷纭。 

　　○送僧归严陵 

　　春船上濑急，归路石溅溅。白石百花静，清江初月圆。偶逢林下叟，为话竹间禅。明发遥相忆，青山生暮烟。 

　　○倪元镇画 

　　玄馆夏初度，青林暑气中。开轩对流水，坐石待熏风。花落葛巾侧，鸟鸣山几空。经鉏者谁子？散发奏丝桐。 

　　○送樊仲益省郎之解州 

　　六月句吴国，重逢樊省郎。题诗过山馆，惜别度河梁。淮树生秋早，汾阴去雁长。明年朱绂贵，遥忆奉华觞。 

　　○题胡廷晖画 

　　仙馆空青里，春船罨画中。鸥波千丈雪，渔笛一丝风。 

　　○题元镇画二首 

　　断霭生春树，微茫隔远汀。梁溪新月上，照见惠山青。 
　　高江新水生，微月流云度。美人胡不知，相思隔春树。 

　　○梁溪倪元镇为余写湖山清晓图河东张仲举题诗于上友人郑君杰竟持去不还虽往欲观亦不出示郑真忍人也今观斯图触景会意宁不为之慨叹谩赋长句云 

　　韶也性颇癖，为爱名山游。及兹见图画，近远须购求。梁溪倪君与我好，看山作图非草草。春山烂熳走云涛，海树微茫隔烟岛。硕人之居在涧阿，天青石壁搴女萝。弹琴暝落松上雪，濯足影动窗前波。而我忆在西湖住，对画看山日忘暮。河东太史惊见之，为写新诗美无度。东家郑君何太痴，时复把玩称绝奇。一朝冲雨卷藏去，使我梦寐长思之。只今看画即欲死，永言思之嗟已矣！出门笑问沙上鸥，东流弥弥春江水。 

　　○有怀玉山征君次沈自诚韵 

　　翔燕屡云至，落花辞故枝。当轩盼流景，恻怆神亦疲。达士多旷志，所慕惟书诗。朝耕孰与俦，夕钓任所之。岂不念时好，沈沦与世违。取琴为之弹，曲绝令心悲。白云破高冈，夕月照水涯。徒令千载心，默默谁与期。 

　　○次韵倪元镇双燕吟 

　　双燕双燕复双燕，年去年来几相见。东风花落杏梁深，不比朝飞雉带箭。主人长年不知还，梦随胡蝶千万山。人生那似双飞燕，去去来来梁栋间。 

　　○衡门书事二首 

　　风雨衡茅深复深，朝来隐几独长吟。正怜静里耽诗癖，忽喜门前有足音。爨下焦桐弹别鹤，箧中茧纸写来禽。南山千古悠然意，惆怅何人识此心。 
　　门巷青苔积雨深，林花落尽一莺吟。高情不鼓《南熏》调，长日只闻流水音。涧底青丝牵弱荇，窗前碧色护来禽。莫嫌身外求名远，自是幽居惬素心。 

　　○石榴花辞 

　　石榴花，为谁好，一树垂垂向官道。年年花落复花开，不觉前年人易老。去年花开白日长，长官载酒来称觞。流莺蛱蝶共飞舞，不惜醉倒花树傍。今年花开秋可怜，累累结子满树颠。无人载酒花下饮，只说花开胜去年。去年今年两结子，雨露生成有如此。人老不似花再开，莫惜载酒花前来。 

　　○题女真猎骑图二首 

　　白草原头闻雁声，黄沙碛里马蹄轻。举头忽见边城月，倒着丝鞭不肯行。 
　　塞上秋雁白雪飞，溅溅生血洒毛衣。日斜却过轮台下，争看红妆猎骑归。 

　　○题青山白云图 

　　山腰绿树雨初收，天际白云如水流。忆在九江船上望，杨花飞雪下轻鸥。 

　　○题九龙图 

　　九龙起幽壑，百谷走春雷。峡坼苍厓断，天倾白浪回。朝行神禹穴，暮过楚王台。应有天瓢手，为霖遍九埃。 

　　○山水四景 【录二。】 

　　西风木落晓猿惊，一水东流日夜声。两岸青山看不尽，扁舟又过楚王城。 
　　扁舟晚泊洞庭西，江草江花岸岸齐。却过白龙祠下去，两边枫树鹧鸪啼。 

　　○芭蕉士女图 

　　玉阶风细漏迟迟，月冷笄珈鬓影垂。怪底新凉满团扇，红蕉花下立多时。 

　　○梧桐士女图 

　　厌厌微步出深宫，露湿红绡怯晚风。争信长门今夜月，肯分清影照梧桐。 

　　○秋林才子 

　　残照下西岭，微云翳轻阴。蹇驴行落叶，归思在秋林。 

　　○寄唐子华县令兼简赵季文从事 

　　乡里衣冠日已疏，归来俯仰十年余。苍筠独喜经秋后，白发休嫌把镜初。犹子总传韦偃画，诸孙只守邺侯书。西邻从事耽诗癖，日日过门应下车。 

　　○送僧游庐山将之西蜀谒玉泉尊者 

　　闻道山人庐阜去，远从西蜀陟崔嵬。舟行五月瞿唐险，天入三巴鸟道回。兰若清猿闻苦竹，袈裟细雨忆黄梅。玉泉智者还相见，应说乡人海上来。 

　　○小隐为居延王孙德新赋 

　　草堂三日风雨惊，闭户不闻车马声。书签颇怪燕泥湿，井屋忽看春草生。王孙亦在城西住，手种团团青桂树。朝来读书不下堂，自写淮南小山赋。 

　　○投赠兼善都水二首 

　　尚书北柱最清高，持节东南护水曹。千载河渠数刘向，一时词赋重王褒。玉垣天近含鸡舌，阿阁朝回拾凤毛。更忆龙池旧时柳，年年雨露浥宫袍。 
　　视草堂深近玉除，每从进讲佩银鱼。南宫昼漏通青琐，东井金文焕石渠。古篆久知通史籀，新诗端拟过黄初。茂陵多病缘行事，惟待青冥荐《子虚》。 

　　○送广德程万户弟从军 

　　桓桓程将军，年未三十气如云。一朝诣阙袭父职，献书讨贼争功勋。朝廷恩深礼数厚，授钺前驱那敢后。云鸟天青没画旗，辕门月黑鸣刁斗。将军有弟才且贤，从兄万里何翩翩。看云倏尔归奉母，如此一门忠孝全。杨花三月潼川暮，挥戈又指湖南去。吹笛高城破虏风，饮马长江洗兵雨。学书学剑真男儿，功名拾芥须尔为。长歌更劝一杯酒，归来细颂平蛮诗。 

　　○登姑苏台刘从事索赋二首 

　　送客古台下，系马古台阴。日落黄尘起，马嘶青草深。古人俱白骨，遗像空黄金。抚事已千载，徒伤千载心。 
　　台榭已芜没，江山非昔游。鸟啼烟树里，日落古城头。源水闻吴曲，青枫系越舟。望中衰柳色，知是旧长洲。 

　　○过南沙曹氏别墅会沈伯熙索赋 

