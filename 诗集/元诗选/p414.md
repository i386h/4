<!-- { "loadSidebar": true } -->
　　玉之荣，石之英，光莹岂若秋金精。秋金之精铸镜成，良工锡以银华名。银华颜色如霜雪，携向秦宫叹奇绝。珊瑚台上吐菱花，玳瑁匣中生明月。夜筹已竭晓筹终，宫女对之难为容。云鬟被首黛渝色，我貌如心不堪饰。早知鉴心如鉴貌，汉兵敢犯咸阳道。咸阳汉殿空中立，秦镜团团昼飞入，至今鬼母夜深泣。 

　　○白纻歌 

　　阖庐宫中夜挝鼓，宫树乌啼月未午。玉缸提来酒如乳，白纻衣成向君舞。美人醉起行步难，腰间珂佩声珊珊。肯缘娇爱减君欢，宝钗堕地不敢言。宫中门户多无数，君恩反复日几度。明朝重着舞时衣，心中已道不相宜。 

　　○凉州行 

　　凉州城头闻打鼓，凉州城北尽胡虏。羽书昨夜到西京，胡兵已犯凉州城。凉州兵气若云黑，百万人家皆已没。汉军西出笛声哀，胡骑闻之去复来。年年此地成边土，竟与胡人相间处。胡人有妇能汉音，汉女亦解调胡琴。调胡琴，按胡谱。夫壻从军半生死，美人踏筵尚歌舞。君不见古来边头多战伤，生男岂如生女强。 

　　○短歌行 

　　青天上有无根日，驰光暂明还复黑。昼夜相催老却人，忽忽吾言四十七。偶看旧镜镜为羞，昔髭未生今白头。朱颜丹药已难觅，青史功名行且休。岁岁年年待富贵，富贵不来老还至。老既至兮百事非，病妻对之怨且詈。妻年比我虽稍卑，近亦摧颓如我衰。一生仳离殆居半，此世欢娱能几时。总多子女知何益，北邙冢墓无人识。古往今来共如此，我亦胡为空叹息。人生满百世岂多，尊中有酒且高歌，有酒不歌奈老何。 

　　○除夜客中 

　　岁月遽如许，蹉跎老却人。一年惟此夜，明日又逢春。湖海未归客，风尘多病身。感时浑不寐，灯火独相亲。 

　　○郡斋度岁二首 

　　失脚双溪路，今经两度春。不堪飞雪夜，还作望乡人。世事方如梦，生涯笑此身。惟应两蓬鬓，不负岁华新。 
　　条风纔应律，柏酒又浮杯。旧腊随宵尽，新年逐晓来。浮生苍狗变，暮景白驹催。自叹忧时客，初心寸寸灰。 

　　○寄宁之鹏南兄弟二首 

　　携家非得计，世乱且求安。有季俱行役，谁人救急难。月从愁里没，雪向望中寒。昨夜乡书到，知君不忍看。 
　　一自干戈后，先庐几处存。遽成豺虎峡，愁杀鹡鸰原。岁酒空今夕，春风非故园。忧来无避处，只是倚衡门。 

　　○投王郡守 

　　已落时人后，谁能说姓名。惟应马南郡，偏重郑康成。宾馆悬床待，公庭罢吏迎。为居门下久，童仆亦多情。 

　　○投同佥公 

　　授钺几专征，分藩复此行。身为汉飞将，家若鲁诸生。秘略三边服，妖氛一剑横。已多门下客，持笔待功成。 

　　○郡斋守岁 

　　守岁寒斋里，开盘试奠辛。杯行犹是腊，酒醒即逢春。天地长为客，风尘叹此身。岁时追往事，独有老随人。 

　　○剑池送人 【以下《吴游稿》。】 

　　祖龙南狩年，拔剑当风立。慷慨逞雄心，斫石石为入。耿耿秋水光，棱棱铁花涩。杀气缠蛟螭，腥痕凛原隰。参差世祀移，寂寞威风戢。要离去不顾，湛卢见之泣。英图怅若兹，余波眇谁挹？茂宰歘骞腾，军容何翕习。仗剑戍三边，斩首当几级。惟国养甲兵，有忾须讨袭。相期献馘归，此地共栖集。 

　　○登尧峰 

　　已从■〈含面〉泉游，复向尧峰去。尧峰眇何所，甿俗不知处。披拂强追寻，疲苶窘凌遽。息喘倚茂松，济胜犯零露。积石拥近蹊，飞岚护遥树。仰观天宇垂，俯睨河流注。石湖尚波澜，洞庭但烟雾。游子多悲怀，触景增远慕。微迹既漂泊，流年复迟暮。半生仅一来，百龄能几度。回驾怅难淹，又复首前路。 

　　○对雨金达可送酒至 

　　星缠离夜月，桂渚发朝雷。族云起泉室，零雨下阳台。飘檐方似雾，集地复如埃。空蒙迷野鹜，沾洒滑阶苔。旅人乏愉悦，孤馆独徘徊。久缺清酤至，忽值白衣来。岂不欲为酌，因君停玉杯。 

　　○徐叔度遗纨扇 

　　团团七华扇，名在制久缺。感君裂纨素，与蒙却烦暍。入手讶如珪，映容疑学月。玩之炎气消，握之微风发。却愿暑长在，无使君暂歇。 

　　○次韵宿西山 

　　旦棹东湖澨，暝策西山麓。林光漏月清，水影漾天绿。初风革故和，穷律转新肃。悲来攒人怀，山房不成宿。 

　　○送陈同知 

　　楚客事晋君，已皆荣厚禄。身章袭犀象，鼎食饫粱肉。荀范作姻娅，赵魏与追逐。旦分驰道出，夜旁天居宿。故悲绝宗党，新敬起宾仆。东洲有儒生，官路独迷躅。青年结主知，穷老佐州牧。今为千里行，犹未分符竹。 

　　○治圃四首 

　　三春丰雨泽，晨兴观我畦。嘉蔬有余滋，草盛相与齐。勠力治荒秽，指景光已西。好月因时来，归路杳然迷。暮鸟寻旧林，晚兽遵故蹊。我亦息微劳，去去安吾栖。 
　　长夏罕人事，斋居有余闲。北窗多悴物，且遂灌吾园。攒根既舒达，积叶亦葱芊。瓜瓞绕畦长，新葵应节鲜。抱瓮一回视，生意盈化先。在我岂不劳，即境多所欢。悠悠千载间，樊生信为贤。 
　　苒苒素秋节，凄凄天宇清。挈杖视西园，俯仰伤我情。藜藿日就凋，惟见野草青。草青亦几日，霜露早已零。万物会有终，人生无久荣。功勋苟不建，木若托林垧。所以荷蒉翁，长歌悲磬声。吾其理吾圃，聊以隐自名。 
　　穷冬霜露下，谷风转凄其。以今四运周，感兹百卉腓。披榛归北圃， 【一作囿。】 墟里故依依。桑竹余朽株，台榭有遗基。野老相与至，嘲谐谈昔时。谈罢辄引觞，陶然无所思。纷纭世中事，寒暑相盛衰。此理苟不胜，役役徒尔为。既以适吾愿，何能忽去兹。 

　　○泛石湖 

　　束发企名都，游宦及兹年。遂陪登瀛侣，来上泛湖船。水光曜残日，林影溢中天。岩穴停桡见，楼台鼓枻看。苍苍敛暝色，幂幂曳寒烟。菰蒲有余凄，鸥鹭相与闲。窈窕趋回浦，荡漾媚遥川。水宿怯宵清，篷卧爱月穿。俯视潜夜鱼，仰睇冲晓鸢。窘身愧浮霄，敛志惭跃渊。何当谢冠冕，岁晏此盘旋。 

　　○雨后泊秀州城下忆僚友作 

　　晨风变淑景，春霞启阴期。云根结翳翳，雨足散垂垂。鄙人独言迈，去棹不得维。路无行轮声，岸有荒楚滋。暮抵秀城下，夜泊河水湄。游鱼返深渚，啼鹃起重基。客涂玩物理，宁不恋所思。 

　　○至杭宿钱塘驿 

　　昨夜宿临平，今旦入钱塘。明岑净朝气，回浦漾晨光。隐隐吴岫出，遥遥越岸长。棱棱见摛堞，戢戢覩攒墙。堪叹游歌地，都非佳丽场。楼台已阒寂，阛阓亦荒凉。平生昧陈力，末暮忝为郎。徒然感恩义，谁复听忠良？晚投公馆宿，官烛何炜煌。自怜无补报，饮愧遶中肠。 

　　○泛西湖舟中作 

　　夙负海岳志，缅怀西湖名。蹉跎去玄发，邂逅征素情。驿鞚依岸息，画舫漾波轻。前睇苏堤绕，旁窥葛岭横。恋结处士祠，悲缠忠将茔。兴繁赏屡失，境变魂愈惊。雉堞见新筑，翚甍失旧营。空余歌舞地，讵闻箫管声。顾余文墨吏，遑知治乱情。人隐虽未弭，客怀聊暂清。一动群生念，咄咄何时平？ 

　　○游吴山承天观 

　　石径趋巍宫，云甍倚层壁。昔闻帝子游，今见羽人宅。鳞居庭际拥，蜃阁窗外辟。复岭曲且盘，乔林隐复直。路萦赏心侣，谷馆咀芝客。既近已欣觏，抚远亦惊觌。离离越树青，渺渺海门白。乘风迟来潮，倚月候归汐。徘徊忆天险，俯仰夸地德。于时将指使，暂此荡尘臆。岂无犬马情，终负烟霞癖。何当解朝组，相从隐仙籍。 

　　○抵富阳宿县治作 

　　戾戾风荡波，鳞鳞云出崿。乘轺临安道，指景富春郭。是节春已暮，遥涂寒尚薄。升阳对人掩，倾润洒衣落。解鞍憩危岭，倚剑望幽壑。饥禽声固惨，哮虎势尤恶。既暝入公署，息念坐尘阁。俯思还浦鱼，仰忆回风鹤。以之念乡县，临觞不能酌。 

　　○次场口 

　　久宦迷故都，故都在何处？驱车向邻壤，头白不知路。长林日夕行，旷野东西顾。方远叹涂阻，逾近覆心惧。岂无入林翮，莫与归飙遇。 

　　○至古城饮冯氏家 

　　跋马向斯里，彷佛见乡闬。徒知故山近，终嫌归路断。移疾驻近郊，薄言息短翰。新知固云集，旧交多雨散。惟君好兄弟，视我实亲串。慷慨谈昔游，留连兴累叹。荒基记歌榭，弃础忆吟馆。不覩物兴衰，讵知时治乱。鄙人获良晤，是节牵薄宦。清卮阻久陪，别袂限长判。作诗写情虑，聊用慰忧患。 

　　○望九灵山 

　　九灵眇何许，连峰高不极。依稀接远雾，仿像起寒色。我家是山下，别来岁频易。屋庐闲鸟声，冢墓遗兽迹。可望不可至，空多故乡忆。 

　　○泛海 

　　仲夏发会稽，乍秋别勾章。拟杭黑水海，首渡青龙洋。南条山已断，北界水何长。远近浪为国，周围天作疆。川后偶安恬，天吴亦屏藏。荡桨乘月疾，挂席逐风扬。零露拂蟠木，旭日耀扶桑。我行无休隙，此去何渺茫。东海蹈仲连，西溟遁伯阳。轻名冀道胜，重已企时康。孰谓情可陈，旅念坐自伤。 

　　○渡黑水洋 

　　舟行五宵旦，黑水乃始渡。重险讵可言，忘生此其处。紫氛蒸作云，玄浪蹙为雾。柁底即龙跃，橹前复鲸怒。掀然大波起，歘与危樯遇。入水访冯夷，去此特跬步。舟子尽号泣，老篙亦悲诉。呼天天不闻，委命命何据。川后幸戢威，风伯并收驭。偶济固云喜，既往益增惧。居常乐夷旷，蹈险忧覆坠。出处愧宿心，祸福昧前虑。皎皎乘桴训，用以慰情素。 

　　○望大牢山 

　　稍入东胶界，即见大牢山。峰攒侔剑戟，嶂迭类云烟。棱棱插巨海，渺渺漾中川。波涛共突兀，天日相澄鲜。氓居接岛屿，观宇连术阡。既馆茹芝士，亦巢遯世贤。客行积昏旦，水宿倦舟船。兹山思独往，结茅征愿言。柁师不我从，太息归中原。 

　　○抵胶州 

　　舟行无休期，晨夜涉风水。蹈越入 【一作历。】 吴乡，乘楚造齐鄙。逗浦波尚险，即陆路纔砥。依稀见州郭，仓皇问官邸。土墙讶半颓，草屋惊全圮。所幸民俗淳，稍使客情喜。北来既旬月，西去尚几里。严程谓已近，危涂方始此。沮洳浩茫茫，菅茅复靡靡。幽燕去魂断，伊洛望心死。日暮坐空床，浩然念枌梓。 

　　○宿高密 

　　长涂跋且涉，征车驰复息。晓旦发东胶，落景次高密。城居不几户，驿舍仅容膝。仆马立空旷，徒侣话曛黑。客情既牢落，世议复纷惑。前险虽幸过，后艰方未测。骨肉在远道，亲朋皆异域。纵云当别家，胡乃轻去国。明朝望乡处，呜咽泪沾臆。 

　　○过营丘 

