<!-- { "loadSidebar": true } -->
　　游丝落絮春漫漫，西楼晓晴花作团。楼中少妇弄瑶瑟，一曲未终坐长叹。去年与郎西入关，春风浩荡随金鞍。今年匹马妾东还，零落芙蓉秋水寒。并刀不翦东流水，湘竹年年泪 【一作露。】 痕紫。海枯石烂两鸳鸯，只合双飞便双死。重城车马红尘起，干鹊无端为谁喜。镜中独语人不知，欲插花枝泪如洗。 

　　○后平湖曲 

　　越女颜如花，吴儿洁于玉。天教并墙居，不着同被宿。美人一笑千黄金，连城不博百年心。楼上墙头无一物，暮爨朝舂一生足。秋风拂罗裳，秋水照红妆。举头见郎至，低头采莲房。郎心只如菱刺短，妾意未觉藕丝长。与郎期何许？眼碍同舟女。春波澹澹无尽情，双星盈盈不得语。十里平湖艇子迟，岸花汀草伴人归。鸳鸯惊起东西去，惟有蜻蜓接翅飞。 

　　○长安少年行 

　　黄衫少年如玉笔，生长侯门人不识。道逢豪客问姓名，袖把金鞭侧身揖。卧驼行槖锦帕蒙，石榴压浆银作筒。八月苍鹰一片雪，五花骄马四蹄风。日暮新丰原上猎，三更歌舞灞桥东。 

　　○黄金行 【赠王飞伯。】 

　　王郎少年诗境新，气象惨淡含古春。笔头仙语复鬼语，只有温李无他人。天公着诗贫子身，子曾不知乃自神。人闲不买诗名用，一片青衫衡霍重。儿贫女富母两心，何论同袍不同梦。入门唤妇不下机，泪子垢面儿啼饥。君诗只有贫女谣，何曾梦见金缕衣。外家翁媪日有语，嫁女书生徒尔为。昆阳城下三更酒，醉胆轮囷插星斗。一夕 【一作昔。】 诗肠老蛟吼，十尺长人堕车走。斫头不屈三万言，欲向何门复低首。何人寿我黄金千，使君破镜飞上天。 

　　○隋故宫行 

　　渭川杨柳先得春，二月莺啼百啭新。长春宫中千树锦，暖日晴云思杀人。君王半醉唱吴歌，绛仙起舞嚬翠蛾。吴儿谩说曾行乐，三十六宫能几多。千秋万古金银阙，海没三山一毫发。繁华梦觉人不知，留得寒螀泣秋月。 

　　○解剑行 

　　古剑黑于漆，郁郁动星文。摩挲二十年，今日持赠君。长鲸鼓浪三山没，知君不是泥中物。袖间一卷白猿书，未分持刀买黄犊。壮怀风云郁沉沉，惭愧漂母无千金。长安侏儒饱欲死，万古不解天公心。北风浩浩吹行客，陇水无声雪花白。荆卿墓头秋草干，击筑行歌欲谁识。君不见秦相五羖皮，去时烹鸡吹 【炊】 扊扅。又不见敝裘苏季子，合从归来印累累。丈夫堕地自有万里气，翕忽变化安能知。大冠如箕望吾子，富贵同生亦同死。 

　　○征西壮士谣 

　　三十未有二十强，手内蛇矛丈八长。总为官家金印大，不怕百死向沙场。捉却贺兰山下贼，金鞍绣帽好还乡。 

　　○望云谣 

　　涉江采芙蓉，芙蓉待秋风。登山采兰苕，兰苕霜早雕。美人亭亭在云霄，郁摇行歌不可招。湘弦沉沉写幽怨，愁心历乱如曳茧。金支翠蕤纷在眼，春草迢迢春波远。 

　　○望归吟 

　　塞云一抹平如截，塞草离离卧榆叶。长城窟深战骨寒，万古牛羊饮冤血。少年锦带佩吴钩，独骑匹马觅封侯。去时只道从军乐，不道关山空白头。北风吹沙杂飞雪，弓弦有声冻欲折。寒衣昨夜洛阳来，肠断空闺捣秋月。年年岁岁望还家，此日归期转未涯。谁与南州问消息，几时重拜李轻车。 

　　○梁园春五首 【车驾迁汴京后作。】 

　　军从南去三回胜，雪自冬来二尺强。今岁长春多乐事，内家应举万年觞。 【长春，德陵诞节名。】 
　　暖入金沟细浪添，津桥杨柳绿纤纤。卖花声动天街远，几处春风揭绣帘。 
　　上苑春浓昼景闲，绿云红雪拥三山。宫墙不隔东风断，偷送天香到世间。 
　　楼观沉沉细雨中，出墙花木乱青红。朱门不解藏春色，燕宿莺啼处处通。 
　　双凤箫声隔彩霞，宫莺催赏玉溪花。谁怜丽泽门边柳，瘦倚东风望翠华。 【龙德宫有玉溪馆。丽泽，燕都西门名。】 

　　○探花词三首 

　　禁里苍龙启九关，殿前鹦鹉唤新班。沉沉绿树鞭声远，袅袅熏风扇影闲。 
　　浩荡春风入绣鞍，可怜东野一生寒。皇州花好无人管，不用新郎走马看。 
　　六十人中数少年，风流谁占探花筵。阿钦正使才情尽，犹欠张郎白玉鞭。 【李钦用二十七，张梦祥少一岁，又未婚云。】 

　　○猎城南 

　　翩翩游侠儿，白马如匹练。朝出城南猎，暮趁军中宴。北平有真虎，爱惜腰间箭。 

　　○春风来 

　　春风来时瑶草芳，绿池珠树宿鸳鸯。春风去后瑶草歇，来鸿去雁遥相望。鸳鸯不得双，燕鸿天一方。娟娟愁眉色，静与遥山长。锦衾复罗荐，梦语相思怨。月明乌夜啼，空闺泪如霰。 

　　○并州少年行 

　　北风动地起，天际浮云多。登高一长啸，六龙忽蹉跎。我欲横江斗蛟鼍，万弩迸射阳侯波。或当大猎燕赵间，黄熊朱豹皆遮罗。男儿万马随撝诃，朝发细柳暮朝那。扫云黑山布阳和，归来明堂见天子；黄金横带冠峨峨。人生只作张骞傅介子，远胜僵死空山阿。君不见并州少年夜枕戈，破屋耿耿天垂河，欲眠不眠泪滂沱。着鞭忽记刘越石，拔剑起舞鸡鸣歌。东方未明兮奈夜何！ 

　　○续小娘歌十首 

　　吴儿沿路唱歌行，十十五五和歌声。唱得小娘相见曲，不解离乡去国情。 
　　北来游骑日纷纷，断岸长堤是阵云。万落千村藉不得，城池留着护官军。 
　　山无洞穴水无船，单骑驱人动数千。直使今年留得在，更教何处避明年。 
　　青山高处望南州，漫漫江水遶城流。愿得一身随水去，直到海底不回头。 
　　风沙昨日又今朝，踏碎鸦头路更遥。不似南桥骑马日，生红七尺系郎腰。 
　　雁雁相送过河来，人歌人哭雁声哀。雁到秋来却南去，南人北渡几时回。 
　　竹溪梅i静无尘，二月江南烟雨春。伤心此日河平路，千里荆榛不见人。 
　　太平婚嫁不离乡，楚楚儿郎小小娘。三百年来涵养出，却将沙漠换牛羊。 
　　饥乌坐守草间人，青布犹存旧领巾。六月南风一万里，若为白骨便成尘。 
　　黄河千里扼兵冲，虞虢分明在眼中。为向淮西诸将道，不须夸说蔡州功。 【此为宋助攻蔡州而发。】 

　　○怀益之兄 

　　世故伊川叹，乡情越客音。天宜他日定，陆已向来沈。冉冉愁看老，源源事益侵。谁言易排遣，自分不胜任。鞭影惊疲马，钟声急暮禽。局中无旷迹，喧外有幽寻。梦失名家笔，书存遗子金。山田和石瘦，茅屋过云深。春雨蔬成圃，秋霜柿满林。树阴凉拂席，花气澹盈襟。宿鹭窥晨汲，孤猿伴暝吟。溪僧时问字，野客或知琴。抱璞休奇售，临觞得缓斟。阿 【一作同。】 兄团聚日，曾语 【一作话。】 百年心。 

　　○汴禅师自斲普照石 【一作瓦。】 为研以诗见饷为和二首 

　　寺废瓦不毁，研奇功亦多。已知良斲少，更奈苦心何！挺挺刚无敌，津津润可呵。羽阳陵谷变，冰井字书讹。赠比黄金璞，辞惭紫石歌。遥知玉音在，洗耳俟研磨。 【长吉有《紫石研歌》。】 
　　点化铅仍见，坚凝铁易穿。何年埋朽壤，此日睹青天。古色秋烟重，哀音夜雨悬。有刀堪切玉，是镜不名砖。佛荫沦空劫，书林结后缘。禅河一勺水，更拟就师传。 

　　○癸巳除夜 

　　鼎定周元重，薪安汉已然。不随南渡马，虚泛北归船。身并枯蜩化，心争脱兔先。尘埃嗟落泊，光景强留连。往事青灯里，浮生白发前。更残钟未动，犹属出京年。 

　　○病中 【病因食猪动气而作。癸卯四月二十一日晨起书。】 

　　战胜颇自恃，宁知从外腴。文章工作祟，时运迫摧枯。止酒嗟何及，烧猪本不图。膏梁无急变，山泽有真臞。诗信藤条戏，方遭铁弹诬。盐 【去声。】 红忘后顾，黧黑见前驱。眩入投床仆，晨淹伏枕呼。万钱惟呕泄，一脔尔乘除。静伏心仍悸，深调息亦粗。局嫌囚宇宙，渴忆卷江湖。风柳留蝉蜕，霜松映鹤孤。养和惩往失， 【几名养和，事见天随子诗。】 扶老念时须。杯杓归神誓，垣墙任佛踰。回蹊且垂翅，望或在桑榆。 

　　○老树 

　　老树高留叶，寒藤细作花。沙平时泊雁，野迥已攒鸦。旋食秋看尽，行吟日又斜。干戈正飘忽，不用苦思家。 

　　○阳翟道中 

　　长路伶俜里，羁怀苍莽中。千山分晚 【一作落。】 照，万籁入秋风。频见参旗缩，虚传朔幕空。故园归未得，细问北来鸿。 

　　○太室同希颜赋 

　　壮矣崧维岳，盘盘上窈冥。中天瞻巨镇，元气有遗形。雨入秦川黑，云开楚岫青。鳌掀一柱在，万古压坤灵。 

　　○送登封张令西上 

　　罢县人称屈，悠悠复此行。渭城秋雁到，秦岭暮云平。道路衣从典，风尘剑已鸣。山西多侠客，莫说是书生。 

　　○送曹吉甫兼及通甫 

　　意气羡君豪，怜君屈骑曹。安能事笔砚，且复混弓刀。风雪貂裘暗，关山马骨高。南飞见鸿雁，应为惜哀劳。 

　　○胜概 【三乡作】 

　　胜概烟尘外，新诗杖屦间。偶随流水去，澹与暮云还。吾道三缄口，时情一解颜。从今便高卧，已负半生闲。 

　　○少室南原 

　　地僻人烟断，山深鸟语哗。清溪鸣石齿，暖日长藤芽。绿映高低树，红迷远近花。林间见鸡犬，直拟是仙家。 

　　○落魄 

　　落魄宜多病，艰危更百忧。雨声孤馆夜，草色故园秋。行役鱼赪尾，归期乌白头。中州遂南北，残息付悠悠。 

　　○长寿新居 【同仲经赋。】 

　　地古村墟迥，川回县郭斜。蒲池余老节，菊水引 【去声。】 新芽。卜筑欣成趣，归耕觉有涯。迎门顾儿女，今日是山家。 

　　○十二月六日二首 

　　伥鬼跳梁久，群雄结构牢。天机不可料，世网若为逃。白骨丁男尽，黄金甲第高。阊门隔九虎，休续楚臣骚。 
　　海内兵犹满，天涯岁又新。龙移失鱼鳖，日食斗麒麟。草棘荒山雪，烟花故国春。聊城今夜月，愁绝未归人。 

　　○短日 

　　短日碪声急，重云雁影深。风霜侵晚节，天地入归心。零落沟中断，酸嘶爨下音。五年朝与夕，清血几沾襟。 

　　○送杨次公兼简秦彦容李天成 

　　海国山如染，云堆草易荒。时危频虎穴，路绝更羊肠。吊影双蓬鬓，携家一药囊。殷勤秦与李，无惜借余光。 

　　○倪庄中秋 【己亥】 

　　强饭日逾瘦，夹衣秋已寒。儿童漫相忆，行路岂知难。露气入茅屋，溪声喧石滩。山中夜来月，到晓不曾看。 

　　○阳兴砦 

