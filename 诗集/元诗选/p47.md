<!-- { "loadSidebar": true } -->
　　惊风吹沙暮天黄，死焰燎日横天狼。巉巉铁穴六十里，塞口一喷来冰霜。导骑局脊衔尾前，毡车轣辘半侧箱。弹筝峡道水复冻，居庸关头是羊肠。横拉恒代西太行，倒卷渤海东扶桑。幽都却在南口南，截断北陆万古强。当时金源帝中华，建瓴形势临八方。谁知末年乱纪纲，不使崇庆如明昌。阴山火起飞蛰龙，背负斗极开洪荒。直将尺棰定天下，匹马到处皆吾疆。百年一偾老虎走，室怒市色还猖狂。遽令逆血洒玉殿，六宫饮泣无天王。清夷门折黑风吼，贼臣一夜掣锁降。北王淀里骨成山，官军城上不敢望。更献监牧四十万，举国南渡尤仓皇。中原无人不足取，高歌曳落归帝乡。但留一旅时往来，不过数岁终灭亡。潼关不守国无民，便作龟兹能久长。汴梁无用筑子城，试看昌州三道墙。 

　　○怀来醉歌 

　　胡姬蟠头脸如玉，一撒青金腰线绿。当门举酒唤客尝，俊入双眸耸秋鹘。白云乱卷宾铁文，腊香一喷红染唇。据鞍侧鞚半淋鬣，春风满面不肯嗔。系马门前折残柳，玉液和林送官酒，二十五弦装百宝，一派冰泉落纤手。须臾高歌半酡颜，貂裘泼尽不觉寒。谁道雪花大如席？举鞭已过鸡鸣山。 

　　○化城行 

　　东郊野马如马惊，依稀隐约还成城。参差雉堞云间横，鳌头岌嶪擎长鲸。壮哉三都与两京，殿阁楼观颃空明。丹雘峭丽欹且倾，烟气荏苒摇斾旌。其中似有百万兵，是邪非邪寂无声。秦邪汉邪杳难名，长风忽来一扫清。赤日如血高天青，霜净沙干雁鹜鸣。路傍但见棘与荆，祇有惨淡万古情。人间城郭几废兴，一抔聚散皆化城。君不见始皇万里防胡城，人土并筑顽如冰。屈丏按剑将土蒸，坚能砺刀草不生。神愁鬼哭枯血腥，杀人盈城着死争。只今安在与地平，平地深谷为丘陵。江南善守铁瓮城，城外有田不敢耕。西北广莫无一城，控弦百万长横行。身为心城屋身城，一朝破坏俱化升。伫立感化参玄冥，乾坤翻覆一化城。 

　　○赵州石桥 

　　轮囷太古绿玉月，半插水面不挂天。一矼一段数十丈，大业至今七百年。深衔密帀无罅隙，嵌磨妥帖坚且圆。仰视压面势飞动，劲欲拔起疑坠颠。鬼功神力古未有，地维欲绝还钩连。蛟龙辟易洚水伏，细纹参错如新镌。晴虹不散结元气，海撁缥缈缠飞烟。冲风倒景鲤背摇，金澜滉瀁青环偏。乾坤壮观全赵雄，几回笑杀秦人鞭。往来细读张相碑，直与北岳相轾轩。先君有诗不忍看，摩挲华表空泫然。 

　　○闲闲画像 【王安仁藏。】 

　　乌巾鹤发鸢双肩，丹砂噀面深两颧。存神垂老孰与传，正大八九天兴前。金源一代一坡仙，金銮玉堂三十年。泰山北斗斯文权，道有师法学有渊。中华命脉屹不偏，楚妃正色绝纤妍。石光玉洁无腥膻，高文大册职所专。润色帝业星霓缠，体制妥帖开坤干。官样奥雅舂容篇，笔力壮浪倾源泉。草圣肆意挥云烟，晚年游戏西域禅。月江卷尽藤萝涎，清风修修易一编。每欲杖屦寻伊川，荧惑犯昴光竟天。不与亡国天惜贤，始终无慊独巍然。国初学士汴与燕，世章蔡党方腾骞。宣政佻靡快濯湔，补完大朴无雕镌。卿云腴霞凤鸾翩，贝阙宝府珠璧联。崇极欲圮龙步迁，此老始终元气全。大儒岩廊笔如椽，六鳌一掣三山连。纪甗堕地谁续弦？破觚顿脰皆沈绵。东涂西抹竞取怜，夸红姹紫十百千。安得起公重着鞭，万古一日当天悬。 【德陵尝赐公所服丹，潮红满面。公先壬辰之变以礼部尚书翰林学士丞旨卒于第，人以为天幸！】 

　　○晓登昆阳故城 

　　弓刀蹀西风鸣，惨淡夜入昆阳城。疏星牢落楚氛黑，立马起坐东方明。凌晨历览增壮观，世祖凛凛犹如生。以寡敌众古亦有，以怯为勇夫谁能？始知谨厚是真勇，彼伪不足当吾诚。眼中百万已破碎，着手一战成中兴。天定岂容人复胜，新莽犹然事符命。汉家王气满咸阳，空向渐台看斗柄。凭高落落生壮怀，万里一片青山来。子陵不屈亦堪惜，乃使耿邓升云台。东都制度遂狭陋，王室陵夷寖倾覆。漫将风节与维持，终入曹瞒莫能救。岩岩高节固可奇，济时行道胡不为。钓鱼台上秋风老，我欲与子论襟期。萧萧草木南阳道，龙虎舂陵气仍好。须当策杖向军门，整顿乾坤济时了。 

　　○巴陵女子行 【并序。】 

　　己未秋九月，王师渡江，大帅拔都及万户解成等自鄂渚以一军觇上流，遂围岳。岳溃，入于洞庭，俘其遗民以归。节妇巴陵女子韩希孟誓不辱于兵，书诗衣帛以见意，赴江流以死。其诗悲婉激切，辞意壮烈，有古义士未到者。今并其诗录于左方。呜呼！宋有天下，文治三百年，其德泽庞厚，膏于肌肤，藏于骨髓。民知以义为守，不为偷生一时计。其培植也厚，故其持藉也坚。乃知以义为国者，人必以义归之，故希孟一女子，而义烈如是。彼振缨束发，曳裾峨冠，名曰丈夫，而诵书学道以天下自任，一旦临死生之际，操履云为，必大有以异于希孟矣！余既高希孟之节，且悲其志，作《巴陵女子行》，以申其志云。 
　　北来诸军飞渡江，突骑一夜满岳阳。楼头火起入闾巷，曹逃偶走如牛羊。巴陵女子尚书妇，生平不识门前路。乱兵驱出势仓皇，夫婿翁姑在何处？吞声掩泪行且啼，啼痕沾湿越罗衣。此身忍使人再辱，裂帛暗写临终诗。上言社稷安危事，下说投江誓天志。一回宛转一悲辛，心折魂飞不成字。诗成泪尽赴江流，蛾眉萧飒天为愁。芙蓉零乱入秋水，玉骨直葬青海头。古来烈妇纔一二，谁似巴陵更文理。名与长江万里流，丞相魏公还不死。 
　　巴陵女子韩希孟，魏公五世孙，嫁与贾尚书男琼为妇。岳州破，被虏之明日，以衣帛书诗，愿好事君子相传，知吾宋家有守节者，其诗云：宋未有天下，坚正臣礼秉。开国百战功，每陈唯雄整。及其侍幼主，臣心常炯炯。帝曰卿北伐，山戎今有警。死狗莫击尾，此行当系颈。即日陛辞行，尽敌心欲逞。陈桥兵忽变，不得守箕颍。禅让法尧舜，民亦普安静。有国三百年，仁义道驰骋。未改祖宗法，天何赐太眚。细思天地理，中有幸不幸。天果丧中原，大似裂冠衽。君诚不独活，臣实无魏邴。失人与得人，垂诫常耿耿。江南无谢安，漠北有王猛。所以戎马来，飞渡巴陵境。大江限南北，今此一舴艋。本期固封守，谁知如画饼。烈火燎昆冈，不辨金与矿。妾本良家子，性僻守孤梗。嫁与尚书儿，含香署兰省。直以才德合，不弃宿瘤瘿。初结合欢带，誓比日月昞。鸳鸯会双飞，比目愿长并。岂期金石节，化作桑榆景。旄头势正然，蚩尤气先屏。不意风马牛，复此逸鄢郢。一方遭劫虏，六族死俄顷。退鹢落迅风，孤鸾吊空影。簪坚折白玉，瓶沈断青绠。死路定冥冥，忧心常炳炳。妾心坚不移，改邑不改井。我本瑚琏器，安肯作溺皿。志节匪转石，气噎如吞鲠。不作爝火燃，愿为死灰冷。舍生念曲蛾，乞怜羞虎穽。借此清江水，葬我全首领。皇天如有知，定许血面请。愿魂化精卫，填海使成岭。 

　　○武昌词三首 【并序。】 

　　王师围鄂，游骑于金牛镇得一妇人。欲侵之，厉声曰：「我夫壻翁姑皆死，目前未即死，又可受辱邪！速与我死。」遂置之。自称梅溪主人张素英，作歌诗数篇以见志。寻以疾卒。于湖中得一路分妻，一日以无夫选赐有功军人。即以掌批其颊，对今上大呼曰：「妾夫将千五百人扼敌沅州，妾命妇也，岂可辱于是，乞速赐死。」上矜其志，赐之衣粮，使有司存恤之，以俟其夫。亦寻以疾卒。又有汉阳教授之妻为一兵所掠，义不受辱，投于沙湖。三人者，仆亲见之，皆可附希孟之义。各为赋词以寓意云。 
　　巴陵女子韩希孟，梅溪主人张素英。解作歌诗还死节，不论倾国与倾城。 
　　乌鬼山头闹鼓鼙，武昌恭人携孺儿。黄须回鹘便批颊，义感万乘真英奇。 
　　汉阳宣教是妾夫，妾身未死缘事姑。骑士朝来强拥去，抱石半夜投沙湖。 

　　○使宋过济南宴北渚亭 

　　往年薄游宴渚亭，高秋霜落波光清。今年持节又来宴，菱叶荷花香半城。城南倒插泰山脚，城北沈涵海气横。周围尽浸楼台影，鱼鸟惯闻箫鼓声。锦堂流出珍珠冷，花底漂摇碎光炯。名泉多在府第中，绣帘深掩臙脂井。推波委涛到北渚，汇蓄涵渟数十顷。虹 【去声】 桥桁柳平分破，巨壑云庄入烟瞑。济南名士多老成，行台突兀皆名卿。尊中正有李北海，坐上宁无杜少陵。堰头腊瓮满船求，歌舞要送行人行。江南风景已不殊，渚亭即是西湖亭。 

　　○三汊北城月榭玩月醉歌 

　　大河奔放千里一片黄，鳌头杰观突起河中央。露华涨冷濯桂窟，氛露洗尽豁四旁。涛山隐映生金轮，水天不辨浑金光。杳然坐我月宫上，星斗错云锦裳。玉虹高挂饮酒海，黄流倒卷都淋浪。两行美人列嫦娥，翠绡深夜冰肌凉。悄然清唱多怨曲，搅乱羁思为停觞。轻飙忽来四座觉浮动，吹落桂子飒飒生秋香。急令挝鼓歌慷慨，骊龙掀舞白凤翔。玉床插天抱孤月，醉卧万里银河长。 

　　○望京府赏红梅 

　　汴梁宫中绛绡梅，移向汴河堤上栽。青条团掿杏花颗，琐细向阳才半开。张公小队呼我饮，风色偃髯寒气凛。玉衔径踏黄河冰，貂帽飒檐掀紫锦。金鞍细马歌舞人，雪压小桥不动尘。入门下马簇花宴，红莲旧府花正新。玉川金波碧香酒，折花遍插分素手。春透寒梢未全绽，风流正要臙脂瘦。赏梅不用歌落梅，缓歌却着银笙催。爱香细撷生霞蕊，浮动云腴嚼一杯。本是前村冷澹花，不称王侯将相家。明朝会散更向明月底，藉雪冻吟疏影里。 

　　○青城行 

　　坏山压城杀气黑，一夜京城忽流血。弓刀合沓满掖庭，妃主喧呼总狼藉。驱出宫门不敢哭，血泪满面无人色。戴楼门外是青城，匍匐赴死谁敢停？百年涵育尽涂地，死雾不散昏青冥。英府亲贤端可怜，白首随例亦就刑。最苦爱王家两族，二十余年不曾出。朝朝点数到堂前，每向官司求米肉。男哥女妹自夫妇，腼面相看寃更酷。一旦开门见天日，推入行间便诛戮。当时筑城为郊祀，却与皇家作东市。天兴初年靖康末，国破家亡酷相似。君取他人既如此，今朝亦是寻常事。君不见二百万家族尽赤，八十里城皆瓦砾。白骨更比青城多，遗民独向王孙泣。祸本骨肉相残贼，大臣蔽君尤壅塞。至今行人不叹承天门，行人但嗟濠利宅！城荒国灭犹有十仞墙，墙头密帀生铁棘。 

