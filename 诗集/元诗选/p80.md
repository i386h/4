<!-- { "loadSidebar": true } -->
　　十五读古文，二十舞剑器。驰猎溱洧间，已有丈夫气。裹粮上嵩高，灵奇发天秘。烨烨三秀芝，为我擢粲翠。空青丹银品，伏龟镂文贝。骈罗星辰精，附丽日月会。紫凤友朱鹭，翩翩剧翔戏。飞阁舒鸟翼，悬泉泻珠琲。磨崖见古刻，应是列仙记。扪萝欲登观，苔滑阻凌厉。烟霞荟蔚隮，雾雨萧飒至。余时戴箨冠，绿壁照缟袂。檀栾有盘石，真人每同憩。北临黄河水，浊流触天沸。蛟龙逐鼋鼍，鳞介满水裔。冲波崩金堤，万夫废穑事。官家忧其劳，玉马岁沉祭。江淮画鹢船，夜上歌嘒嘒。鱼盐不直钱，寡妇岂拾穗。酿酒相呼饮，颠倒再拜跪。中心忘嗔诃，纵谈诋汉魏。三十能歌诗，鄙薄雕虫技。不肯学仕宦，慷慨负高义。持钱送酒家，觞至即一醉。羹芼嶰谷笋，饭煮山阳穄。峨冠拟鲁儒，短衣真楚制。远行探禹穴，六月剖丹荔。巫峡与洞庭，彷佛苍梧帝。三吴震泽区，幼妇蛾眉细。唱歌搅人心，不可久留滞。沿淮达汶泗，摩挲泰山砺。圣乡有亡书，求道亦容易。童子操觚牍，价重麒麟罽。京国天下雄，豪英尽一世。舞羽肃文教，櫜甲饰武备。马迹见腾尘，车辙闻戛。翚骞天观起，鳞杂井屋缀。千亩开灵潢，驯象浴其汭。我皇拓文场，群髦咸战艺。汩予黔娄生，言辞罔絺绘。但幸晁董死，收拾在等第。胪传下阊阖，恩泽承滂沛。春云覆林塘，杂花悬火齐。词垣正舒华，吹竽独无喙。执笔御史府，羞缩如牡蛎。弹评则春秋，龃龉失剞劂。问俗西夏国，驿过流沙地。马囓苜蓿根，人衣骆駞毳。鸡鸣麦酒熟，木柈荐干荠。浮图天竺学，焚尸取舍利。安定昆戎居，贪鄙何足贵。返途历邠岐，原田表古畷。宛宛陶穴民，艰难谋树艺。骊山葬秦魄，茂陵迷汉竁。《黍离》悲故宫，《修竹》编清渭。日入狐狸骄，天阴螮蝀翳。温泉山津阳，古瓦识唐字。关河隔山东，华岳秋更霁。首阳饿夫薇，霜露已憔悴。铸牛挽浮梁，恍惚水所噬。晋俗枣齿黄，冀马电蛇驶。井陉阨坤维，太行逼象纬。煌煌日围近，赫赫天人瑞。田舍植汶篁，邮亭撷吴桂。优游逢化国，俯仰咏乐岁。岂用百二险，自乃十一税。北都上时巡，扈跸浮云骑。宴镐帐殿移，拜洛周庐卫。岩空山樱繁，川曲红药腻。列障敕勒塞，万里静烽燧。九节菖蒲良，贡篚充药饵。畴昔闭户居，耽读未见试。三年不窥园，自谓五经笥。四十得俸禄，仅可给美饎。谁能薄淮阳，不作鸿胪寺。简书畏怀归，弧矢示初志。振鹭方擢质，冥鸿忽垂翅。感叹对囊萤，兴言友荷蒉。谅非廊庙具，颇异市井辈。当曳邹阳裾，愿拥文侯篲。 

　　○赠客 

　　迭巘擢荟蔚，繁英粲纷葩。银茧霞已积，翠幢柏方遮。剧饮肆豪纵，清谈宴宾嘉。叫啸虎当岩，趍跄鹤行沙。联蛾聘赵女，贯珠唱吴娃。露庭泛兰丛，风闺透窗纱。鱼泳文波圆，禽翔矞云斜。逸乐谐金石，清真况烟霞。洗药秋汲涧，种秫春烧畬。寓言托庄列，潜心着羲娲。所贵丘园贲，终然心匪遐。 

　　○送袁伯长归浙东二首 

　　龙角不如犀，常不生马廏。麟趾不如牛，终当在君囿。我行泰山阿，日观望朝候。见子被云服，家居夹灵鹫。揖之不得近，跂慕尘光后。 
　　鸡鸣戒仆御，具食起就涂。仅取资给周，岂谓车骑都。行过青齐野，忍见人逃逋。翁姑累带索，跟胫无完肤。即欲与盘餐，但可饱一夫。迟迟去国旌，能得不疾驱。 

　　○西方泺 

　　鲁郊秋已深，西泺多蒲鱼。日暮积霭重，维舟月生初。露凉水禽宿，雨晴艳芙蕖。撷花结楚佩，宛若湘南居。 

　　○春云 

　　高云起城阙，流离度庭树。依风拂回塘，波缬光影注。荒林带疏烟，照日乱萦缕。婉娈连浮阳，空明映凄雾。岚翠含玉晖，景采满岩屿。逍遥幽赏谐，缅邈世娱阻。 

　　○赋海月送彭君教授九江 

　　江月照人近，海月涵太清。大地积微尘，何能翳其明。遡光俪阳耀，阴魄独含精。况尔朝夕驰，呼吸成虚盈。持兹烛玄造，万类无遁情。彭君忽起揖，子以知言名。 

　　○饮酒五首 

　　进士当盛明，自谓非时才。狂斐学文字，无圣为我裁。二者俱寡合，终令智士咍。斯旦已阳春，对我聊持杯。祖母在堂上，小孙方稚孩。俯仰见五世，居生岂悠哉。 
　　简编有重讹，折衷无权衡。黎庶有重困，救药无持平。昔者贤圣出，屯蹇踬其身。踬身不踬道，龙蛇果能伸。弃置姑饮酒，陶然会天真。万物各遂性，杂沓向我陈。 
　　考妣早弃我，得禄不逮亲。幸兹有祖母，九十康强身。我情终不乐，日思我亲仁。襁抱免水火，少长俾知伦。出入邹鲁俗，用变宿习因。植松在淮山，稼田为齐民。兴念辄涕泣，有酒亦逡巡。 
　　昔我七世上，养马洮河西。六世徙天山，日日闻鼓鼙。金室狩河表，我祖先群黎。诗书百年泽，濡翼岂梁鹈。尝观汉建国，再世有日磾。后来兴唐臣，胤裔多羌氐。春秋圣人法，诸侯乱冠笄。夷礼即夷之，毫发各有稽。吾生赖陶化，孔阶力攀跻。敷文佐时运，烂烂应璧奎。 
　　嗟哉寡谐合，苍发秃不齐。觞至即饮嚼，犹恐逢诃诋。众人以儒进，我不限吏资。入官养交誉，惟恐不合时。含笑作雅咏，遭骂亦诡随。出入践华要，諈诿成其私。积阶渐崇贵，剽猎章句辞。鼓颊说古今，证据称云为。斯世岂可诬，小夫甘自欺。兴言发喟叹，饮者终不知。 

　　○留别沂州张君仲 

　　扬舲下彭城，分颿上沂水。与子作别离，眷言重徙倚。曩在京华居，连室同井里。出则马辔 【一作「镳御」。】 联，入则衣袂比。今也 【一作「兹辰」。】 各散去，相顾意未已。我操田器归，子执州符仕。慎勿轻此身，期以善自止。 

　　○观耕者有言 

　　庶矣新田殖，疲民得无饥。先输公家赋，又足食其私。老父揖我语，岁功实由兹。劝农古有官，助给牛种施。今官亦劝农，行田吏奔驰。尔去告尔长，我自安无为。 

　　○礼部合化堂前后栽小松 

　　买松栽两阶，绿发已可梳。恐是女元君，截须生地腴。迟尔千尺长，下产黄琥珀。服以安心神，飞身作仙客。 

　　○寄六弟元德宰束鹿 

　　我有六兄弟，我长汝最幼。我长守田庐，汝幼侍亲右。跋涉万里途，随牒越闽岫。亲复当官清，昼坐寘宴豆。教汝读诗书，夙夜猎文囿。不幸亲弃予，万里汝扶柩。汝兄元礼贤，斩服携汝走。我自河淮南，迎丧匍匐救。号哭天不，崩裂屡颠踣。归安桐乡阡，铭文手自镂。买石砻古仪，树栢夹汉兽。俯仰叹存没，今兹霜露又。汝今出作县，我偶尚书簉。戒汝忆亲教，公田代耕耨。汝素谨礼法，口未见嗔诟。更宜歌我诗，无视我老谬。憔悴伤民恫，恚忿两莫斗。县政书考功，同去听山溜。 

　　○端午效六朝体 

　　修篁发秀林，新荷迭芳池。采丝撷雾缕，纱縠含风漪。蕤宾应乐律，端阳正岁时。馥馥兰汤浴，滟滟蒲酒持。汉宫斗草戏，楚船张水嬉。江心铸龙镜，好用照湘累。 

　　○移梅四首 

　　幽屏逐鱼鸟，沈迹俦隐沦。所欣在林薮，嘉植日以亲。眷言江介品，纷葩号南珍。遇我好奇服，移根得良因。井井十亩园，菁茆荫涧滨。缟裳擢玉质，宜此空山春。 
　　始逃爨下厄，复脱燎原焚。结根园亩间，炯炯临水濆。疏华照岁暮，绿萼栖宝熏。春阳桃杏繁，鼎实独已先。遐情惬真赏，来置我石田。北枝散余霞，苔光生碧鲜。 
　　玄冬阳已复，仙葩缀疏星。隔浦映碧竹，随风堕寒灯。我来刈薪蒸，弛檐南山陉。攀茎嗅清馥，撷英嚼芳馨。樛结灌木丛，颜色无光荧。彷徨未忍弃，洗濯归林亭。 
　　植尔当庭隅，岂复资鼎味。迁尔自谷中，岂复相妩媚。冽冽玄冥候，众植各浮脆。高标自凌寒，孤尚独冠岁。么禽何处来？飞下双羽翠。 

　　○初日二首 

　　初日照我树，我树日华滋。檀栾绿阴合，四顾无曲枝。盛暑炽烦歊，其中有凉飔。成林荫千亩，栖息任所宜。 
　　初日照我书，我书在东牖。赫矣先圣言，天地相永久。秦火虽燎原，其灰为世寿。人文待兹成，老死学敢后。 

　　○史馆闲题二首 

　　骑马到画省，冠佩趋几筵。岂但文字美，所乐长官贤。京国足府寺，金谷相百千。飞书日杂沓，奔命惧不先。肃肃馆阁严，操瓢绩简编。上有日月光，下有草木妍。森罗大象列，俟此言语宣。蹇予昧儒学，群髦辱官联。遭逢赖明世，益喜身悠然。 
　　画省真仙居，华屋映丹树。青石倚阑干，松发沐云雾。绮疏刻连钱，承尘画翔鹭。中有河汉文，夜深室光聚。玉函黄金钥，太史自侍御。河上一竖儒，伊吾诵章句。偶趋彤庭诏，词林迩天路。虽乐文雅懿，终惭紬绎误。 

　　○拟古 

　　长安青云士，任侠日娱游。千金为人寿，万金买名讴。小舅拜郎官，女壻恩泽侯。出入意气盛，欢乐不知忧。银柈荐海品，羊酪乞苍头。生逢承平世，死葬昆仑丘。 

　　○登都北神山醉中题壁 

　　过溪踏瑶琼，入山采苍翠。仙宫名神山，下负六鳌背。我来访丹药，羽人已千岁。清啸响山谷，幽姿媚松桧。白水从北来，南与众川会。开窗目沃野，千峰俨相对。自是山林乐，何但官爵贵。买田酿清泉，里社日相慰。诗成怅如失，天风逼衣袂。东望邹衍庙，杯酒可远酹。谈天剧当时，古屋尚粉绘。骑驴独归去，人世空一喟。 

　　○种桃 

　　种桃南山麓，三岁不得实。种瓜东郊园，撷之在百日。岂不思迟暮，终焉有常食。如何种 【一作植。】 瑶草，千岁始一获。 

　　○拟古 

　　驱车上疾坡，六马汗满沟。解航下急泷，百夫不能留。微机有逆顺，无用卜筮谋。车迟或可安，航速或覆流。 

　　○度居庸关次继学韵 

　　飞鞚陟云巘，决眦尽图画。天气吹高寒，山雨洒长夏。冥冥白鸟去，寂寂松子下。陆行石当途，水舂泉绕舍。高与蜀道齐，深乃盘谷亚。笋舆约重来，羸马苦常跨。朋从咏连迭，酬应给闲暇。得见王子乔，吾将骖鹤驾。 

　　○题惠崇画 

　　龙门千尺梧桐树，多在石崖悬绝处。上有古巢生凤凰，凤凰台高山水长。吴蚕入茧白云丝，画史落笔光陆离。江天万里莫射雁，春草年年出湖岸。 

　　○淮安路池山 

　　淮浦蒲花秋渺渺，淮岸杨花春袅袅。白鱼初下酒船来，十里风烟隔飞鸟。吾生欲向淮安居，更闻池山好田庐。濯足沧浪箕踞坐，不问朝家求聘车。 

　　○赠陈众仲秀才缬云辞 

　　缬云织波射金水，郎君水西着皮履。南陌紫尘十丈高，捋须买酒意气豪。万里将书凭好鸟，荔枝千颗团团小。天津不隔少微星，阊阖门开夜光晓。 

