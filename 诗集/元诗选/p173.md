<!-- { "loadSidebar": true } -->
　　○和杨廉夫买妾歌 

　　刘郎持玉笛，再入天台山。天台女儿不相见，采药直入桃花源。刘郎吹笛花能言，云离雨别三千年。青矑横波发鲜碧，蓝红染作夭桃色。刘郎今姓杨，相逢便相识。金条脱，龙缟衣。飙车木凤凰，飞下铁山西。蒨桃拂面丹如雨，红蝶黄莺解歌舞。桃源无路入人间，一身金翠来何许？玉山子，莫将迎。方平会麻姑，参语无蔡经。飞仙不入风沙地，无端夜过昆山市。三涤肠，三洗髓，绛雪玄霜玉池水。 

　　○代玉山子答 

　　建昌老父吹羌管，背花吹尽风花片。雪中花老花未知，我起开帘纳江燕。夏姬出境春争妍，房老不出金谷园。花奴鼓急人人顾，砑光帽滑花难住。 

　　○待月坛 【为胡伯玉赋。】 

　　忆昔待月钱唐秋，眼寒桂树枝相樛。桂枝半蠹花不实，折之不得令人愁。帝乡幽燕邈吴越，还向山中弄明月。闻道君家待月坛，坛空风露何漫漫。便欲因之遡寥廓，倒骑玉蟾飞广寒。广寒宫殿殊清绝，素娥婵娟皎如雪。笑指桂树对我言，留取高枝待君折。待君折，须几时。明年八月会相见，付与天香第一枝。 

　　○题海棠 

　　东风吹堕缃云影，别院春迟宫漏永。绣帷宝带绾流苏，梦入瑶台呼不醒。荧荧银烛花蕊多，城头乌啼奈晓何。 

　　○石溪歌 【为石汉和尚作。】 

　　石溪一滴水，本自明河来。明河倒泻箕尾湿，千里万里喧风雷。小龙挟向云间过，水滑瓢攲误倾堕。苍崖一息裂清泉，似是巨灵新擘破。南州衲子天下奇，夜撑铁笛欲渡之。珠船照耀明月冷，赤手拾得珊瑚枝。又复扬铃向东去，直到众流归一处。东方火发海影红，金乌飞上扶桑曙。 

　　○胡伯玉隐趣园君子池 

　　五月菡萏发，红妆明绿波。君看池上水，何似若邪多。若邪女儿歌艳歌，轻舟短棹相经过。倾城颜色有人妒，日暮凉风知奈何。 

　　○芦鸿四咏飞鸣宿食 【录二。】 

　　肃羽遵寒渚，渡江芦叶黄。谁云南去远？不敢过衡阳。 
　　沙汀栖处稳，夜漏有奴看。月暗芦花白，一身秋梦寒。 

　　○送李仲积北上 

　　北上京华去，名成几日归。春风折杨柳，离思两依依。 

　　○送孙仲明尉再到东阳省墓归太原二首 

　　游子思亲日九回，首丘无计转堪哀。故人相见休相问，不为东阳酒好来。 
　　西风老泪断人肠，滴死坟前草树荒。明日还家重回首，白云何处是东阳。 

　　○石 

　　拳石当轩玉色寒，雨苔蚀尽鹧鸪斑。也知好事无真见，不看真山看假山。 

　　○山水 

　　青山如髻树如麻，茅屋青帘认酒家。侵晓一番风雨过，满川流出碧桃花。 

　　○送蒙古教授郭受益归洛阳 

　　匹马金华道，西风过雁初。莼羹十里地，菰米九秋余。齐语传声涩，巴童问字疏。汤汤清洛水，旧学复何如。 

　　○白鹦鹉 

　　开元白鹦鹉， 【一作雪衣女。】 长在玉墀边。宫树栖应熟，胡书读未全。音余西域语，梦入广南天。莫把宫中事，偷归外国传。 

　　○银谷涧山房 

　　楼台依水石，石树带疏篁。洞口有灵药，水西无夕阳。天花空处没，春草定中长。芳桂已飞尽，有时闻妙香。 

　　○春日 

　　细雨花阴重，轻烟草色匀。惊禽长避客，娇燕却依人。弦管红楼酒，跧蹄紫陌尘。东风竞游赏，因想杏园春。 

　　○雨二首 

　　云气朝弥积，涛声晚更雄。鼃生沈灶下，人入漏天中。稍觉伤生意，深愁误化工。羲和司叱驭，为拥日车红。 
　　楚泽连空阔，吴天极杳冥。水添今日白，山没向来青。鸥鹭乘原隰，藜蒿翳户庭。出门知未可，试学卫生经。 

　　○送张仲举归晋阳举进士二首 

　　藉甚张公子，词华众所推。门闾千里望，天地一编诗。花落山公宅，云寒杵臼祠。看君归晋日，翻作别家时。 
　　挂帆谢公浦，把酒阖闾城。江柳不忍折，春风当别行。关云连楚暗，陇月向吴生。叶落长安道，思君北问程。 

　　○黄晋卿见过却归乌伤 

　　江雨间行人，江干雨又新。今朝下垂榻，几日望行尘。冰雪莺迁树，江湖雁得春。非君被轩冕，怀抱欲何伸。 

　　○送乌经历归二十韵 

　　大府罗宾彦，修门得俊贤。明时优外任，密画制中权。晓日卿云丽，高秋白月悬。千寻看壁立，百炼识金坚。殷浩名无忝，崔群美可专。绯袍临僻壤，华发忆流年。山揖金华秀，城当婺女躔。民风仍皞皞，王道故平平。玄畅尘嚣外，芙蓉爽气边。宪台依翠柏，幕府拥红莲。法谨持三尺，书应受一编。公言归可否，德意赖承宣。歙郡推夷直，河阳赞巨川。可能羞哙伍，岂复愧卢前。渊媚珠含彩，林辉玉吐烟。豫筹纔婉婉，归思忽翩翩。趋拜麒麟殿，违离玳瑁筵。几时嗟蠖屈，后日看莺迁。空遗参军纸，曾辞太守钱。双溪清若许，明月送归船。 

　　○题建炎遗诏 

　　解下涂金膝上衣， 【一作「蛾眉金缕衣」。】 怱怱命将墨淋漓。图中吴楚无端坼，月里山河一半亏。银汉经天都是泪，杜鹃入洛不如归。黄衣传诏三军泣，不是班师诏岳飞。 【鹿皮子律诗多出韵者，即吴才老通用之意。已为宋景濂《洪武正韵》发其端矣。】 

　　○蛱蝶图 

　　禁籞名园信所之，深红腻紫共春晖。人疑落叶有生色，我道飞花上故枝。掌上艳姬垂袖舞，屋头故吏窃香归。花中只许秦宫活，未必庄生入梦思。 

　　○北山别业三十八咏 【录十六首。】 

　　太霞洞 
　　飞雨洞 
　　碧落洞 
　　巴雨洞 
　　梅暾石 
　　越观 
　　陈氏山林春日杂兴 
　　少霞洞山居 
　　圁谷涧 
　　秦素坛 
　　招隐岩 
　　紫薇岩 
　　石甗峰 
　　飞花亭 
　　空翠堂 
　　鹿皮子墓 

　　△太霞洞 【冬春居此洞。】 

　　石林深处饭胡麻，几度登临送日车。 【一作「山中穴处逞春和，洞下栽桃揽物华。」】 雪到峰头犹是雨，云生石上半成霞。相看露下朝华草，不放春归冷艳花。 【地冷花迟。一作「树临阴壑元无影，日傍晴崖不度花。」】 魏紫姚黄风扫尽，人间蜂蝶到山家。 【一作「暮夜相过玩清月，山前邻笛两三家。」】 

　　△飞雨洞 【盛夏居此洞，流沫成雨，中有小泓。】 

　　蜀天万里入东州， 【一作「天梯石栈落东州」。】 冷翠侵扉翠欲流。朱鲤有灵时出穴，白狐生火几经秋。山中十暑寒犹在，潭上千年雨未收。昨日西林晞白发，湿云依旧满貂裘。 

　　△碧落洞 【秋初入居此洞。】 

　　灏气翻衣露满怀，人言天上我惊猜。近从月里种花去，遥见鼎湖飞叶来。使我加餐有黄独，为人题榜是青苔。杖头化作光明烛，愿逐东皇下九垓。 

　　△巴雨洞 

　　湿云侵袂 【一作「衣洞」。】 细■〈氵戎〉■〈氵戎〉，自晒蓑衣石上枫。海月长来飞雨下，仙家半入漏天中。石棱近水依崖长，山柹着霜连叶红。却笑当年补天手，炼成五色竟无功。 

　　△梅暾石 

　　篁竹萧萧暗 【一作隔。】 水鸣，朝暾奕奕耿残星。繁花无处分南北，明月何时厌死生。石树裹云长自湿，日华映雨半边晴。霜晨露夕长来往，几度携琴鼓再行。 

　　△越观 【在岩顶。】 

　　吴根越角两茫茫，石伞峰头俯大荒。鸟道北来通禹会，雁程南不尽衡阳。云移暂觉天河没，月暗不知松影长。天姥若邪他日事，明朝采蕺下山梁。 

　　△陈氏山林春日杂兴 

　　剩水残山瘴海滨，一丘一壑可全真。月华 【一作「夜光」。】 虽死犹随我，春色为尘亦污人。石护生香成石乳，花连别树作花身。 【新接梅。】 他年终拟忘名氏，碣石桐江理钓纶。 

　　△少霞洞山居 

　　太霞洞口 【一作里。】 采金芝，千岁山南 【一作前。】 听碧鸡。煮石鼎中饶 【一作烧。】 绿薤，封书函外有丹泥。度关僧寄娑罗树，入市人传木客诗。又 【一作却。】 抱瑶琴向阴洞，青禽啄碎碧梧枝。 

　　△圁谷涧 【一作台。】 

　　云在阑干叶在庭，瓢 【一作囊。】 中无药事 【一作自。】 飞腾。丹霄有路星辰近， 【一作「长河如带东南坼」，又作「银河属地西南湿」。】 明月无根日夜生。满袖天香和梦冷，半村雨色傍林青。仙人约我琼楼上， 【一作「琼楼玉宇丹霄里」。】 只恐月中秋更清。 

　　△秦素坛 

　　竹死烟寒树不荣，石坛千仞与云平。春来天上元无色，雨到人间方有声。梦入松风吹不断，诗如芳草剪还生。陶山北望飞霞散，夜半有时孤鹤鸣。 【一作「他年学制邹生律，尽种山樊与杜蘅」。】 

　　△招隐岩 【一作山。】 

　　何年积盖与山齐，树转峰回草径微。野火裂为方解石，秋风不到寄生枝。谁来树下看云坐，半入人间作燕飞。箬笠岩 【一作柏叶山。】 前今净社，不须更草《北山移》。 

　　△紫薇岩 【在兰池上。】 

　　手种岩花对北峰，花间无叶紫茸茸。人行凫雁不到处，家在莺花第几重。绿水值阴还又碧，青春着树却成红。紫薇莫入丝纶阁，且伴山中白发翁。 

　　△石甗峰 

　　柏叶山前莺乱啼，小楼西望石离离。北峰云出何曾断， 【一作「甑中云起长如湿」。】 东郡 【一作门外。】 山凡不解飞。萝茑相扶根着树，蟾蜍不死肉成芝。黄粱梦短风尘暗，不是山人好食薇。 

　　△飞花亭 

　　昨日朝华照夕曛，又看夕秀比朝菌。松高猿见古时月，花晚莺添几日春。盛露囊中封腊药，无尘袖里裹吴云。人间何用春长在，只爱飞红日日新。 

　　△空翠堂 

　　蕉叶茙葵照槛明，山光入室雨初晴。平分天上无边色，送尽江南未了青。息石长年依砌活，茯苓无种入阶生。亭西昨日林霏重，采药归来露满庭。 

　　△鹿皮子墓 

　　土蚀苔 【一作石上藤。】 侵古瓦棺， 【一作斑。】 化台深锁万松关。坐看天上楼成日，吟到人间诗尽年。勾漏无灵丹灶冷，孟郊未死白云闲。江南春草年年绿，又向他生说郑玄。 

