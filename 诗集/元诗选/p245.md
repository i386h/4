<!-- { "loadSidebar": true } -->
　　眼见藤梢已过墙，手拈书卷复堆床。闲临水槛亲鱼鸟，欲出柴门畏虎狼。冠制不嫌龟壳小，衣裾新剪鹤翎长。从来任拙唯疏懒，一月秋阴不下堂。 

　　○春日 

　　闭门积雨生幽草，叹息樱桃烂熳开。春浅不知寒食近，水深唯有白鸥来。即看垂柳侵矶石，已有飞花拂酒杯。今日新晴见山色，还须拄杖蹋青苔。 【云林所居，苔藓盈庭，不容人迹，绿缛可爱。每遇坠叶，辄令童子以针缀杖头挑出，不使点坏。】 

　　○二月十日玄文馆听雨 

　　卧听夜雨鸣高屋，忽忆陂塘春水生。何意远林饥独鹤，若为幽谷滞流莺。成丛枸杞还堪采，满树樱桃空复情。二月江头风浪急，无机鸥鸟亦频惊。 

　　○雪后过陈子贞隐居 

　　陶公卜宅南村里，快雪初晴思一游。树辨微茫来独鹤，橹摇敧侧散轻鸥。墨池绕溜春冰满，尘榻翻书夕照收。相见惘然如有失，掉头吟咏出林丘。 

　　○次韵萨天锡寄张外史 

　　谷口路微山木合，湿衣空翠不曾晴。饥猿扳槛为人立，寒犬号林如豹声。小阁秋清听雨卧，长空日出采芝行。道心得失已无梦，沐发朝真候五更。 

　　○送张外史还山 

　　道士朝乘白鹤还，楼台金碧锁空山。半天花雨飞幢节，万壑松风杂佩环。丹井夜寒光剡剡，石坛春静藓斑斑。飘然便拟从君隐，分我玄洲一 【一作屋。】 半间。 

　　○寄张贞居 

　　不但入城踪迹少，南邻野老见犹稀。狂歌鸣凤聊自慰，旧学屠龙良已非。苍藓浑封麋鹿径，白云新补薜萝衣。羊君笔札谁能继，欲读灵文一扣扉。 

　　○赠别益以道书记 

　　一笑相逢岂有期，因怀西崦话移时。李公祠畔 【一作「堂里」。】 空余月，陆子泉头旧有诗。旅思凄凄非中酒，人情落落似残棋。云涛眼底三生梦，鸥影秋汀又远 【一作别。】 离。 

　　○送宝南琛往往荆溪碧云寺兼简方厓 

　　碧云林壑杳重重，此去风流似简公。舂药碓闲湍激下，吟秋 【一作「空山。」】 蛩响月明中。结茅拟候芝三秀，眠鹿应遗地一弓。闻道重居开竹牖，待予艇子过溪东。 

　　○奉和虞学士寄张外史 

　　华阳上馆谁曾到？知有高人避世深。当户春云团紫盖，洗空花雨散青林。丹台篆迹龙蛇动，经阁松 【一作涛。】 声鸾鹤吟。念子离居消息远，几将书札寄遥岑。 

　　○春日试笔 

　　喜看新酒似鹅黄，已有春风拂草堂。二月江南初变 【一作破。】 柳，扁舟晚下独鸣榔。苔生不碍山人屐，花发应连野老墙。美酒已判千日醉，莫将时事搅愁 【一作离。】 肠。 

　　○寄张天民先生 

　　清溪演漾绿生苹，溪上轩楹发兴新。只欠竹阴垂北牖，尽多山色近南津。湖鱼入馔长留客，沙鸟缘阶不畏 【一作避。】 人。愧我萍踪此淹泊，片云回首一伤神。 

　　○居竹轩 

　　翠竹如云江水春，结茅依竹住江滨。阶前迸笋从侵径，雨后垂阴欲覆邻。映叶黄鹂还自语，傍人白鹤亦能驯。遥知静者忘声色，满屋清风未觉贫。 

　　○送张炼师游七闽 

　　高士不羁如野鹤，忽思闽海重经过。舟前春水他乡远，雪后晴山何处多。觳觫卧云芳草细，钩辀啼树野烟和。武陵九曲最清绝，落日采苹闻棹歌。 

　　○杭人有传余死者贞居闻之怆然因赋此以寄 

　　果园橘熟谁分饷？茅屋诗成懒寄将。衰谢皆传余已死，迂疏真与世相忘。夜分风雨鸡鸣急，天阔江湖雁影长。寥落百年能几面，论文犹及重衔觞。 

　　○寄张德常 

　　身世萧萧一羽轻，白螺杯里酌沧瀛。逍遥自足忘鹏鷃，漫浪何须记姓名。石鼎煮云听夜 【一作涧。】 雨，玉笙吹月和松声。凭君为问张公子？曾到良常梦亦清。 

　　○题张以中野亭 

　　人境旷无车马杂，轩楹只在第三桥。开门草色侵书幌，隔水松声和玉箫。一榻云山供夏簟，满江烟雨看春潮。君能撷取飞霞佩，天际真人近可招。 

　　○题孙氏雪林小隐图 

　　天地飘摇一短篷，小窗虚白地炉红。翛然忽起梨云梦，不定仍因柳絮风。鹤影■〈衤离〉褷檐上下，鹿迒散漫屋西东。杜门我自无干请，闲写芭蕉入画中。 

　　○送杭州谢总管 

　　南省迢遥阻北京，张公开府任豪英。守臣视爵等侯伯，仆射亲民如父兄。钱庙有碑刓夜雨，岳坟无树着秋声。好将饮食濡饥渴，何待三年报政成。 

　　○上巳日感怀 

　　石梁破屋路敧斜，僻似华阳道士家。漠漠春云飞别鹤，潺潺夜雨杂鸣蛙。闲看稚子翻书叶，时有邻翁汲井花。日暮伤心江水绿，共舟人已蹑飞霞。 

　　○赠张玄度时方丧内 

　　吴松江水似荆溪，九点烟岚落日西。寂寂郊园寒食过，萧萧风雨竹鸡啼。蕙花委砌心应折，芳草归途意转迷。曾得鲁连消息否？春潮随雨到长堤。 

　　○喜谢仲野见过 

　　阶下樱桃已着花，窗前野客独思家。故人携手蹋江路，拄杖敲门惊梦华。藉草悲歌声激烈，停杯写竹字敧斜。新蒲细柳依依绿，西北浮云望眼遮。 

　　○寄熙本明二首 

　　在山无事入城中，每问归樵得信通。松室夜灯禅影瘦，石潭秋水道心空。幽扉独掩林间雨，疏磬遥传谷口风。几度行吟欲相觅，乱流深涧隔西东。 
　　白首遥知得道余，不闻诗思近何如。高斋夜雪同谁话？古木寒山独自居。梦里只寻行去路，愁时聊读寄来书。夕阳溪上多飞鸟，若个能看影是虚。 

　　○寄卢士行 

　　阖闾浦口路依微，笠泽汀边白板扉。照夜风镫人独宿，打窗江雨鹤相依。畏途岂有新知乐，老境 【一作景。】 空思故里归。拟问桃花泛春水，船头浪暖鳜鱼肥。 

　　○送徐子素 

　　山馆留君才一月，梅花无数倚霜晴。垂帘幽阁团云影，贮火茶炉作雨声。深竹每容驯鹿卧，青山时与道人行。归舟载得梁溪雪，惆怅邻鸡月四更。 

　　○三月一日自松陵过华亭 

　　竹西莺语太丁宁，斜日山光澹翠屏。春与繁花俱欲谢，愁如中酒不能醒。鸥明野水孤帆影，鹘没长天远树青。舟楫何堪久留滞，更穷幽赏过华亭。 

　　○再用韵呈诸公 

　　北窗高卧自清宁，烟雾衣裳云锦 【一作翠。】 屏。举世无知心自得，众人皆醉我何醒。黄熊号野兵埃黑，白骨生苔鬼磷青。旧宅荒芜时入梦，墨池谁访子云亭？ 

　　○次韵邵生 【一作《疏林远岫图写赠子素征君》。】 

　　已从鸥鸟狎云深，老我无机似汉阴。采采菊花犹满地，萧萧霜发不胜簪。南游阻绝伤多垒，北望艰危折寸心。好在吴松江水上，青猿啼处有枫林。 

　　○别章炼师 

　　方舟共济春江阔，访我寒烟菰苇中。鼓柁斜冲薲叶雨，钩帘半怯杏花风。仙人坛上芝应碧，玉女窗中桃未红。拟趁轻帆数来往，缥壶不惜酒如空。 

　　○寄养正 

　　得君佳句清如玉，秋色惊人换物华。老境侵寻真有感，故园隔绝更兴嗟。女萝绿遍牵茅屋，乌桕红明映落霞。欲酌一尊浇磊块，几时邀子过田家。 

　　○赠岳松涧 

　　曾访神仙五粒松，涧泉流润白云封。林间萝茑交青影， 【一作蔓。】 石上 【一作「水畔」。】 菖蒲开紫茸。煮石有方留秘诀，采苓 【一作芝。】 何处觅行踪。岳君别我三千岁，晚戏沧洲又汝 【一作「得再」。】 逢。 

　　○送僧游天台次张外史韵 

　　四明山水名天下，师去那知客路遥。雪霁惊麕腾宿莽，月明寒鹊集疏条。坐寻云顶千峰石，归趁江头八月潮。说与住山 【一作「寄语山中」。】 光老子，送宾也合过溪桥。 

　　○过许生茅屋看竹 

　　舟过山西已夕曛，许生茅屋远人群。凿池数尺通野水，开牖一规留白云。煮药烟轻冲灶出，碓茶声远隔溪闻。可怜也有王猷兴，阶下新移少此君。 

　　○寄德朋 

　　故人欲问梁鸿宅，遗迹犹应杵臼存。枫叶菊花秋瑟瑟，荒园废圃雨昏昏。农人掩舍春明墅，县吏催租夜打门。唯有德朋多远思，赋诗刻烛酒重温。 

　　○寄顾仲瑛 

　　江海秋风日夜凉，虫鸣络纬尚綀裳。民生惴惴疮痍甚，旅泛依依道路长。衰柳半敧湖水碧，浊醪犹趁菊花黄。知君习静观诸妄，林下清斋理药囊。 

　　○与伯雨登溪山胜概楼 

　　楼下清溪夏亦寒，溪头个个白鸥闲。风回绿卷平堤水，林缺青分隔岸山。若士振衣千仞表，何人泛宅五湖间。绝怜与子同清赏，拟向云霄共往还。 

　　○和华以愚韵兼题所画春山高士图 

　　扁舟溪上数来过，白发残春奈我何！柳絮如烟迷晓浦，杏花飞雪点春波。林扉有客图丘壑，石室何人带女萝。欲和华山高隐曲，羁愁凄断不成歌。 

　　○风雨 

　　风雨萧条歌慨慷，忽思往事已微茫。山人酒劝花间月，秦女筝弹《陌上桑》。灯影半窗千里梦，泥涂一日九回肠。此生传舍无非寓，谩认他乡是故乡。 

　　○故吾 

　　缥缈青山日欲晡，弥漫秋水兴何孤。鹤归城郭生新梦，尘掩图书尚故吾。南亩艺苗伤硕鼠，北窗临涧听啼乌。醉归倘乞封侯地，便复移家傍酒垆。 

　　○二月廿二日潘子素王叔明来慰藉临别为写水傍树林图并题 

　　积雨开新霁，汀洲生绿薲。临流望远岫，归思忽如云。 

　　○竹石图 

　　雨过黄陵庙，风生渭水波。当时卸帆处，苔石倚乔柯。 

　　○为曾高士画湖山旧隐 

　　厌听残春风雨，卷帘坐看青山。波上鸥浮天远，林间鹤带云还。 

　　○题画 

　　罨画溪头唤渡，铜官山下寻僧。水榭汀桥曲曲，风林云磴层层。 

　　○绝句四首次九成韵 

　　我别故人无十日，冲烟艇子又重来。门前积雨生幽草，墙上春云覆绿苔。 
　　断送一生棋局里，破除万事酒杯中。清虚事业无人解，听雨移时又听风。 
　　没径春泥不出门，山烟江雾昼长昏。糟床声杂茅檐雨，破却阴寒酒自温。 
　　郯子论诗冀北空，晤言千里意常同。待晴紫陌堪萦手，行咏山光水影中。 

　　至正十四年二月廿五日雨，郯君九成赋绝句四首云：「杏花帘幕看春雨，深巷无人骑马来。独有倪宽能忆我，黄昏蹑屐到苍苔。」「春色三分都有几，二分已在雨声中。墙东两个桃花树，恨杀朝来一番风。」「十日春寒早闭门，风风雨雨怕黄昏。小斋坐对黄金鸭，寂寞沈香火自温。」「春寒时节病头风，惆怅年华逝水同。世事总如春梦里，雨声浑在杏花中。」倪瓒留宿高斋，篝镫为写《春林远岫图》，并次韵四诗题画上，时夜漏下三刻矣。佩韦斋中书。 

