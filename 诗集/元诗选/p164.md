<!-- { "loadSidebar": true } -->
　　江边乞地学种蔬，周遭步量弓百余。十日去耕十日锄，耕锄未毕仆已痡。东家倩人不受呼，西家倩人纳官租。菜苗虫食且半枯，昨朝许有今朝无。出门抱瓮空踌躇，南邻老圃笑我迂。共倚大树立须臾，手把一卷神农书。口称此事焉可诬，治土贵熟壅贵腴。三犂两耜工力俱，燥湿得所避亢淤。田不荦确坚已粗，深畦浅垄画成区。四分井字旁通渠，浏浏野水翻渴乌。然后种艺皆荣敷，寒暑按节顺弗踰。风和日媚雨露濡，水菘山芥菠■〈艹陵〉苽。韭黄薤白葱蔱苏，绿葵青藿华靓姝。藻荇芹茆苹蘩芜，瓜瓞茭藕苔笋蒲。蔓菁芦菔连根株，牡丹芍药萼重趺。茄房豆荚悬瓠壶，紫姜红蓼郁雕胡。玉延蹲鸱巧相扶，皮毛脱迸明月珠。长颈短脰腻理肤，冰浆雪液如凝酥。翠鳞银甲虬髯须，魁首肥颜施丹朱。琅玕琥珀钩珊瑚，镵劚摘掇视密疏。多盈筐箱少盈裾，削剥淹渍役膳奴。甘膬鱻微芗味殊，主奠翼翼宾于于。熟可羹芼生可咀，适口绝胜羞仙厨。子欲学圃不早图，只今后时将何如。列鼎肉食称鄙夫，炰脍日厌荤与鱼。请子置之勿次且，褒衣博带归尔儒。吾计子食当晨晡，家园自足供所需。予嗤翁言亦何愚，翁实勤苦少暇娱。白须黑面形瘠癯，暵即胼胝汗辘轳。涝即腰胫没垢污，矧兹恶苣与苦荼。加以臭蒜杂秽荽，邪蒿浊苋兼滑榆。多食呕泄神志愈，得失往往如瑕瑜。西伯爱歜垂圣谟，大官专膳国以墟。曾晳嗜枣宣尼徒，亦有请学讥樊须。孤竹采薇终饿殂，屈到好芰竟离居。元亮隐菊多令誉，诸葛元修名岂虚。陶家虀瓮庾家菹，黄金不聘苏东湖。是非荣辱理不渝，世间万物皆乘除。翁言固辨亦过谀，邻家有酒且共沽。醉酣仰面一长吁，忽见黄鹄翔天衢。 

　　○秦邮露筋庙 

　　飞蚊撇天连白草，落日荒原泣姑嫂。嫂留旁舍姑独行，花颜夜委长淮道。乱声鼓翅腹正饥，利觜噆肤血方饱。妾行岂不念辛苦，死重如山生似羽。欲识当年一寸心，庙前老树啼春雨。 

　　○吴中曲送杨伯几南游 

　　鲤鱼风起波纹绿，枯葭折蘤啼寒玉。榜声催晓渡江心，蓦听吴娃旧时曲。杨郎年少轻别离，三尺光芒练带垂。虎丘山头候月出，灵岩洞口看云飞。梅花雪点身上衣，慈母倚门听马归。 

　　○送张介臣伴读归省济南 

　　□天迷蒙日脚消，雪花散乱风飘萧。重裘着体如压铁，呼酒不来寒正骄。东风匹马去千里，仰视王屋当云霄。到家方慰母心喜，入门更听儿啼娇。华灯夜照舞衣热，髣髴鸣凤和笙箫，暗黄着柳垂长条。虎闱春信趣还镳，一杯迟子城南桥。 

　　○友人赴陕西作县 

　　角声吹起满城雪，北风萧萧嘶小驖。银瓶细溜蒲萄热，三迭歌残人欲别。长安西去山嵯峨，野旷春浓诗思多。县深花拂琴丝和，小吏呼筹衙又过。莫忘都门送时节，杨柳枝寒不堪折。 

　　○挽陈尧 【草庐吴先生门人也，有俊才，卒年十八。其妻亦痛哭而绝。】 

　　乘舟沃酒鱼口热，小袖莱衣双凤结。春归白玉不禁寒，雪兔西沈半山阙。望夫化去孤石裂，死与韩凭誓同穴。鬼狐寒食上新丘，阴风自扫梨花雪。 

　　铁崖曰：玩斋为予通家，每令评其所著，如《东南有佳人》、《嶰谷有美竹》，深得比兴。《田入柳风息》、《芙蓉生绿水》，远诣选体。厚伦理，如《风树》、《春晖》；树风操，如《葛烈女》、《段节妇》、《李贞母》、《陈尧妻》；感古，如《苍梧》、《滕阁》；纪变如《河决》、《苏台》；论人物如《耕莘》、《蹈海》。游方之外，如《子虚道人》、《杨白花》、《吴中曲》。有古乐府遗音《国字》、《黄河》，可补本朝阙制。其它所作，固未可一二数也。 

　　○关山月送殷文学还浙西 

　　白波汹涌风初起，绿烟渐堕冰壶里。林鸟沙鸥寒不栖，万顷玻璃净如水。揽衣推户仰视天，一寸乡心几千里。仆夫在门严戒程，霄人呼筹催罢更。街头萧萧马初过，城中角角鸡乱鸣。嗟哉我亦天涯客，握手欲别难为情。遥怜后夜相思处，枫叶沧江一船住。 【一作轻。】 

　　○太平三山值风 

　　天堑东南地，长江日夜流。大风吹水立，骤雨挟山浮。浩荡掀黄鹄，攲倾舞《白鸥》。莫怜舟似叶，此亦壮哉游。 

　　○游麻姑万松庵 

　　积雨变秋思，清游惬道心。过桥分履迹，问寺逐锺音。红堕鸟争果，绿深鱼占阴。何当脱尘鞅，重此契幽寻。 

　　○游江阴君山 

　　孤嶂临沧海，千山涌大江。远帆归市独，高塔倒波双。鸥鹭争洲溆，蛟龙怒石矼。壮游心未已，飞雨洒楼窗。 

　　○听雨堂为周叔量赋 

　　听雨高堂上，君家好弟兄。树深催暮色，竹密助秋声。列坐情方适，连床梦屡惊。却怜江海阔，鸿雁每孤征。 

　　○台州寄杨子秀 

　　路转千峰合，溪通一带斜。饭炊黄渡雪，酒染赤城霞。未访仙人宅，先寻博士家。近闻归隐处，尽种碧桃花。 

　　○兴化湄州岛祠天妃还 

　　夜宿吴山上，朝行莆海东。地偏元少雪，天阔自多风。不见波涛险，宁知造化功。百年神女庙，长护海霞红。 

　　○送李盘野 

　　秋水芙蓉岸，孤帆天上归。青山四面起，白雁数行飞。里父供新酿，家人澣旧衣。封侯定何事？且理钓鱼矶。 

　　○送蒙古彭教授往高州 

　　万里高州路，怜君此日行。藤阴频驻马，榕叶乱啼莺。人到乌蛮异，官同博士清。定知江海上，殊俗尽谐声。 

　　○赤城 

　　山近云连驿，沙虚雪拥村。瓠壶悬谷种，土锉爨柴根。冻雀来依幔，晨鸡立傍门。客中甘澹泊，不必问盘飱。 

　　○题黄观澜卷 

　　碧天看不尽，沧海去无边。气涌风雷动，光涵日月悬。奇文方浩瀚，余景尚漪涟。好种珊瑚树，他年系钓船。 

　　○春晚书怀二首 

　　东吴丧乱后，消息竟何如？日望平安信，空传报捷书。壮心徒感激，老泪独欷歔。坐对垂杨晚，行人江上疏。 
　　江黑雨将至，水高潮正来。花随两岸别，鸥逐片帆开。世治逢多难，吾生愧不才。飘零添白发，见者莫惊猜。 

　　○寄静庵上人 

　　细雨桐花晚，微风麦气秋。王符偏好学，宋玉不胜愁。世事同蕉鹿，人心类棘猴。何时虎溪上，还共远师游。 

　　○忆侄景 

　　自汝南台去，栖迟两见春。鼓鼙江上月，烽火海边尘。衰病全非昔，传闻总不真。近知更大将，旗帜一时新。 

　　○和马仲皋立秋韵 

　　酒尽青山暮，书从白雁过。长风断疏雨，阙月挂明河。故国逢人少，新秋到客多。不知沧海上，何日罢干戈。 

　　○题朱质夫东野草堂 

　　幽人海昌住，草屋向村墟。□竹频呼鹤，分泉谩种鱼。梨花春巷冷，榆叶夜窗虚。细雨篝灯火，匡床正读书。 

　　○洪栈驿 

　　万壑从东下，群峰向北围。牛车緪水去，驴驮负薪归。隙日斜窥户，尖风直透衣。羁怀正无赖，一鹗向南飞。 

　　○和石田马学士殿试后韵 【并序。】 

　　丁卯岁，学士与先君同为读卷官，在院倡和甚多，此则发榜后所作韵也。 
　　春风驰道入宫墙，青琐深沈引夕郎。草染绿波生太液，花扶红日上披香。声名已重千金璧，恩宠方隆七宝床。治世斯文今极盛，九天星斗自成章。 

　　○送陈太祝使江浙收礼器乐书二首 

　　天子齐明奉宗庙，容台祇饬备仪章。云雷出地雕彝鼎，日月悬天画衮裳。驿骑昼停山木荫，船窗风度水花凉。过家莫醉红楼月，上国回鸾欲禘尝。 
　　六月楼船泛御河，太平乐谱自编摩。凤鸣嶰谷曾吹律，马出蒲梢更作歌。古尺要将诸部定，新声还用四清和。器成早入神庭奏，人颂明时瑞应多。 

　　○崇真宫醮罢勅画吴宗师像 

　　海日曈昽照九衢，霓旌霞旆拥高居。尚方勅画仙官像，中使传宣学士书。剑气朝寒垂白练，丹光夜暖出红蕖。石坛醮罢清如水，犹听松阴起步虚。 

　　○画马 

　　汉家旌节度流沙，夺得戎王铁喙騧。天上白鱼秋弄影，月中玄兔夜生花。九图妙入将军笔，八骏神空阿母家。独控奚官更超绝，长楸锦队谩如霞。 

　　○送黎兵胡万户南还 

　　将军仗策去安边，诏下东南万里天。云海旌麾趋玉帐，春江鼓角载楼船。黎人满溜槟榔水，蜑户齐分牡蛎田。遥想军中无一事，坐驱千骑猎平川。 

　　○送陶翁归豫章 

　　秋雨初晴■〈禾罢〉稏香，蟹红鱼白忆江乡。十年客枕鸡声月，千里归帆雁背霜。入室亲朋罗酒馔，上堂儿女挽衣裳。逢人莫说京华事，汉署今无白发郎。 

　　○送寿弘毅应奉赴兴国路经历 

　　院门深锁落松花，东接蓬莱小海斜。绛蜡夜深催视草，紫泥春早听宣麻。凤凰池上人辞直，鸿雁江南客过家。幕府秋来清似水，吟诗应对白鸥沙。 

　　○天寿节日大明宫朝罢口占简张约中博士 

　　金门珠箔转回廊，文武分班有旧章。花露重沾腰佩湿，松风轻度鬓丝凉。仗随骐骥通朝贡，杯进夔龙祝寿康。最喜太常张博士，清标如雪照鹓行。 

　　○送林希元应奉赴上虞县尹 

　　居庸雪消河水深，南行赖有买舟金。相如多病因能赋，东野长贫为苦吟。已许姓名辞凤阙，更传声价到鸡林。白头作县临东海，谁识先生去住心。 

　　○送余廷季赴海东佥宪 

　　绿发相从白发生，都门握手倍多情。论交岂少新朋友，对酒何如老弟兄。玉节绣衣江上骑，苑花宫柳日边莺。使星一夜移东海，定遣文章到两京。 

　　○送苏伯修侍郎赴淮东廉使 

　　黄金台上受新恩，还向长杨谒至尊。行殿晓寒颁玉节，驿亭春暖簇朱轓。青蒲叶短烟波阔，黄柳枝长雪水浑。别后新诗好相寄，广陵冠盖接都门。 

　　○题四川张万户夫人贞节卷 

　　白帝楼前巷陌深，将军旌旆正沉沉。玉箫声断孤鸾曲，绿绮弦空别鹤吟。岂是人生轻一羽，要知身死重千金。春风冢上连枝树，只有韩凭会此心。 

　　○赠仙居散人 

　　青山四面玉嵯峨，中有山人隐薜萝。细雨闲门芳草满，微风深涧落花多。童窥丹灶时惊鹤，客写《黄庭》欲换鹅。我亦平生爱疏散，春来应许谢朝珂。 

　　○送东流叶县尹 

　　江流东下县南迁，一簇人烟野岸边。荻笋洲青鸥鸟狎。杨花浪白鲚鱼鲜。印来聚吏排衙鼓，社到随民出俸钱。应是绣衣行部处，拦街齐颂长官贤。 

　　○广微天师祈雪有应诗以美之 

