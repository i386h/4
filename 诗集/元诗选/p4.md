<!-- { "loadSidebar": true } -->
　　五年不唤溪南渡，日夕心驰洛西路。山中今日见君诗，惆怅良辰又相误。龙蛇大泽变风景，虎豹天门郁烟雾。丈夫不合把鉏犂，青鬓无情忽衰素。平泉漫作穷愁志，笠泽休题自怜赋。 【陆龟蒙有《自怜赋》。】 长安正有五侯鲭，肮脏谁能作楼护？青灯老屋深蓬蒿，蝙蝠掠面莎鸡号。剑歌夜半激悲壮，松风万壑翻云涛。区区墓上曹征西，我知惭愧王东皋。人生只有一杯酒，螟蛉蜾蠃安能豪。 

　　○西园 【兴定庚辰八月中作。】 

　　西园老树摇清秋，画船载酒芳华游。登山临水袪烦忧，物色无端生暮愁。百年此地旃车发，易水迢迢雁行没。梁门回望绣成堆， 【时金主迁都于汴。】 满面黄沙哭燕月。荧荧一炬殊可怜， 【蒙古破金燕都，焚宫至，火一月不灭。】 膏血再变为灰烟。富贵已经春梦后，典刑犹在 【一作见。】 靖康前。当时三山初奏功，三山宫阙云锦重。璧月琼枝春色里，画阑桂树雨声中。秋山秋水今犹昔，漠漠荒烟送斜日。铜人携出露盘来，人生 【一作岂。】 无情泪沾臆。丽川亭上看年芳，更为清歌尽此觞。千古是非同一笑，不须作赋拟《阿房》。 

　　○双峰竞秀图为参政杨侍郎赋 

　　红烟霏霏云拂石，山木萧萧山鬼泣。江岸人家失南北，两峰突兀何许来？元气淋漓洗秋碧。画家晴景费经营，共爱移山入杳冥。安得北风吹雨去，倚天长剑看峥嵘。 

　　○二月十五日鹤 

　　九龙冈上玄元祠，人言尊像神所遗。年年二月降灵鹤，来无定数有定期。城头晓露生新警，万首望穿云际影。不知浊世谁下临，只许霜毛见修整。石坛花落松风冷，戛然长鸣人语定。百年黧老夸见闻，万里黄冠赴灵应。只从游骑突重围，城郭并与人民非。可怜陊殿荒烟 【一作墟。】 里，无复当年丁令威。 

　　○阎商卿还山中 

　　阿卿去月从我来，今日西山成独往。野人不是城中物，涧饮岩栖梦余想。翰林湿薪爆竹声，待诏履穿沾雪行。兰台从事更闲冷，文书如山白发生。孤灯静照寒窗宿，北风夜半歌黄鹄。田家闭门风雪深，梅花开时酒应熟。半世虚名不疗贫，栖迟零落百酸辛。凭君莫向山中说，白石清泉笑杀人。 

　　○邓州城楼 

　　邓州城下湍 【音专。】 水流，邓州城隅多古丘。隆中布衣不复见，浮云西北空悠悠。长鲸驾空海波立，老鹤呌月苍烟愁。自古江山感游子，今人谁解赋登楼？ 

　　○宛丘叹 

　　秦阳陂头人迹绝，荻花茫茫白于 【一作如。】 雪。当年万家河朔来，尽出牛头入租帖。苍髯长官错料事，下考大笑阳城拙。至今三老背肿青，死为逋悬出膏血。君不见刘君宰叶海内称，饥摩寒拊哀孤惸。碑前千人万人泣，父老梦见如平生。冰霜纨袴渠有策，如我碌碌当何成！荒田满眼人得耕，诏书已复三年征。早晚林间见鸡犬，一犂春雨麦青青。 【髯李令南阳，配流民以牛头租，迫而逃者万余家。刘云卿御史宰叶，除逃户税三万斛，百姓为之立碑颂德。贤、不肖用心相远如此！李之后十年，予为此县，大为逋悬所困。辛卯七月，农司檄予按秦阳陂田，感而赋诗。李与刘皆家宛丘，故以《宛丘叹》命篇。】 

　　○游黄华山 

　　黄华水帘天下绝，我初闻之雪溪翁。丹霞翠壁高欢宫，银河下濯青芙蓉。昨朝一游亦偶尔，更 【一作又。】 觉摹写难为功。是时气节已三月，山木赤立无春容。湍声汹汹转绝壑，雪气凛凛随阴风。悬流千丈忽当眼，芥蔕一洗平生胸。雷公怒击散飞雹，日脚倒射垂长虹。骊珠百斛供一泻，海藏翻倒愁龙公。轻明圆转不相碍，变见融结谁为雄？归来心魄为动荡，晓梦月落春山空。手中仙人九节杖，每恨胜景不得穷。携壶重来岩下宿，道人已约山樱红。 

　　○密公宝章小集 

　　天东长白大宝幢，天河发源导三江。有木蔽映山朝阳，云谁巢者雏凤凰？云间吐气日五色，百鸟不敢言文章。名都盘盘魏大梁，黄金甲第罗康庄。王家书绝画亦绝，欲与中秘论低昂。密公书院无丝簧，窗明几洁凝幽香。元光以后门钥废，文士稍得连壶觞。客来喜色浮清扬，典衣置酒余空箱。生平俊气不易降，眼中俗物都茫茫。渊明素琴嵇阮酒，妙意所寄谁能量。在昔武元握干纲，扶桑为弓射八荒。猎取 【一作两。】 大国如驱羊，民风朴鲁资鸷强，文洽未及武克刚。兴陵之孙越王子，天以人瑞归明昌。十三执经侍帝傍，十八健笔凌阿房。撑肠文字五千卷，灵台架构森铺张。高阳苗裔袭众芳，胡不置之贡玉堂。袖中正有活国手，地下纔得修文郎。悲风萧萧吹白杨，丘山零落可怜伤。承平故态耿犹在，拂拭宝墨生辉光。恰似如庵连榻坐，一瓯春露澹相忘。 【「明昌宝玩」、「群玉中秘」，内府图书印也。越邸有柳公权《紫丝鞋》、欧率更《海上》、杨凝式《乞花》等帖。然独推元章《华佗》为古今绝笔。宋画谱，山水以李成为第一。国朝张太师浩然、王内翰子端，奉旨品第书画。谓成笔意繁碎，有画史气象。次之荆、关、范、许之下，密公识赏超诣，亦以此论为公。郭干晖，崔棘公以为当在太古无上。唐以来诸人，笔虚笔实，皆非其比，故予诗及之。樗轩，公自号也。又所居有如庵，诗集号《如庵小稿》。越王诸子，惟「樗轩贫甚，典衣沽酒」之句，盖实录云。甲午三月二十有一日，为辅之书于聊城至觉寺之寓居。】 

　　○荆棘中杏花 

　　墙东荒蹊抱村斜，荆棘狼藉盘根芽。何年丹杏此留种，小红濈濈争春华。野人惯见谩不省，独有诗客来咨嗟。天真不到铅粉笔，富艳自是宫闱花。曲池芳径非宿昔，苍苔浊酒同天涯。京师惜花如惜玉，晓担卖彻东西家。杏花看红不看白，十日忙杀游春车。谁家园亭有此树？郑重已着重帏遮。阿娇新宠贮金屋，明妃远嫁愁清笳。落花萦帘拂床席，亦有飘泊沾泥沙。天公无心物自物，得意未用相陵夸。黄昏人归花不语，惟有落月啼栖鸦。 

　　○送张君美往南中 

　　南朝词臣北朝客，栖迟零落无颜色。阳平城边握君手，不似铜驼洛阳陌。去年春风吹雁回，今年雁逐秋风来。春风秋风雁声里，行人日暮心悠哉。长江大浪金山下，吴儿舟船疾于马。西湖十月赏风烟，想得新诗更潇洒。 

　　○赠休粮张炼师 

　　金砂雾散风雨疾，一点黄金铸秋橘。中林宴坐人不知，野鹿衔花蜂课蜜。富儿盘馔罗膻荤，扰扰飞蝇复聚蚊。见说西山好薇蕨，一枝青竹愿随君。 

　　○读书山雪中 

　　前年望归归不得，去年中途脚无力。残生何意有今年，突兀家山堕眼前。东家西家百壶酒，主人捧觞客长寿。先生醉袖挽春回，万落千村满花柳。山灵为渠也放颠，世界幻入兜罗绵。似嫌衣锦太寒乞，别作玉屑妆山川。人言少微照乡井，准备黄云三万顷。何人办作陈莹中，来与先生共炊饼。 【陈先生贬官后，荅京师人书云：「南州有何事？今年好雪，明年炊饼大耳！」】 

　　○过晋阳故城书事 

　　惠远祠前晋溪水，翠叶银花清见底。水上西山如卧屏，郁郁苍苍三百里。中原北门形势雄，想见城阙云烟中。望川亭上阅今古，但有麦浪摇春风。君不见系舟山头龙角秃，白塔一摧城覆没。薛王出降民不降，屋瓦乱飞如箭镞。汾流决入大夏门，府治移着唐明村。只从巨屏失光彩，河洛几度风烟昏。东阙苍龙西玉虎，金雀觚棱上云雨。不论民居与官府，仙佛所庐余百所。鬼役天财千万古，争教一炬成焦土。至今父老哭向天，死恨河南往来苦。南人鬼巫好禨祥，万夫畚锸开连冈。官街十字改丁字，钉 【去声。】 破并州渠亦亡。几时却到承平了，重看官家筑晋阳。 

　　○蟾池 

　　老蟆食月饱复吐，天公一目频年瞽。下界新增养蟾户，玉斧谁怜修月苦。郡国蟾池知几所？碧玉清流水仙府。小蟾徐行腹如鼓，大蟾张颐怒于虎。渠家眉间有黄乳，膏梁大丁正须汝。何人敢与月复雠？疾过池头不容语。向来属私今属官。从今见蟆当好看，爬沙即上青云端。 

　　○高门关 

　　高门关头霜树老，细路千山万山绕。乱余村落不见人，雪霰霏霏暗清晓。莘川百里如掌平，闲田满眼人得耕。山中树艺亦不恶，谁遣多田知姓名。许李申杨竟何得？只今惟有石滩声。 【许致忠、杨汤臣、申伯胜、李仲常，名宦四家，隐卢氏，时以多田推之。乱后俱不知所在矣。】 

　　○甲辰秋洛阳得黄葵子种之南庵明年夏六月作花佛经所谓阎浮檀金明净柔软令人爱乐者此花可以当之因为赋长韵予方以病止酒故卒章及之 

　　芳蕤浥露娇黄湿，五迭湘裙轻襞积。晨妆午醉一日间，白白红红总狼藉。上阳宫女要头冠，摹写虽工破的难。看来明净复柔软，花中乃有阎浮檀。千里移根洛阳陌，主人不饮谁看客？乞与金杯自倾侧，明年为渠当举白。 

　　○云峡 【并序】 

　　君璋启事西凉，占对称旨。其还也，行台公以宣和宝石为贶。奇秀温润，信天壤间之尤物。君璋目之曰「云峡」，邀词客赋诗，予亦同作。 
　　石盆清冷贮秋水，水面苍烟飞不起。一堆寒碧几研间，宝气峥嵘插箕尾。山中雪浪空影像，长安鹦鹉犹纨绮。枉着奇章甲乙中，槁项纔堪把耕来。不知天壤此尤物，鬼刻神劖通有几。熏蒸似欲出泉脉，莹滑定应凝石髓。剥裂雯华渍月秋，辛苦诗仙费摹拟。车箱箭筈连西东，仇池百穴总玲珑。飞堕不嫌灵鹫小，奇探已觉太湖空。故都乔木今如此，梦想熙春百花里。膏血纲船枯九州岛，亡国愁颜为谁洗？主人天质粹以温，天然与山作知闻。退食从容北窗卧，今古起灭真浮云。 

　　○云岩 【并序】 

