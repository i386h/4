<!-- { "loadSidebar": true } -->
　　人言从军乐，岂识从军苦。妇女连车归，玉帛不可数。我行橐屡空，令不违部伍。枕戈夜无眠，悠悠听更鼓。 
　　将军不负腹，所至牛酒丰。民间苦箕敛，兵食常不充。曾闻古良将，士卒甘苦同。投醪饮河水，千载怀高风。 
　　昔闻横行将，今无深入师。募我备行伍，易若呼小儿。桓桓貔虎装，介冑光陆离。岂知行路人，深为世道悲。 
　　月落悲笳动，群马萧萧鸣。惊沙寒掠面，急柝催晨征。中天怒招摇，白光射霓旌。肠断陇头水，乌乌闻哭声。 
　　连年苦东寇，今年困西征。身甘马革裹，命若鸿毛轻。安得休王师，一言下齐城。归去对邻里，耕田歌太平。 

　　○宿水车田舍 

　　水车山前溪月白，去年曾作寒夜客。主翁团坐竹炉红，老姥烧茶多喜色。今年又宿邻西家，柴门临水竹交加。眼前风物总如旧，只有疏篱梅未花。平生到处多清兴，聊对沙鸥发新咏。明年强健又重来，沙鸥笑我胡为哉。 

　　○水车歌 

　　老农呼妇呼孙子，齐上沟车踏河水。浪走源头雪霰飞，天翻脚底风雷起。飒飒昆明龙蜕骨，宛宛常山蛇顾尾。倏尔盈科叹水哉，激之过颡由人耳。吼声■〈氵虢〉■〈氵虢〉河伯怒，苗色芃芃田畯喜。阿香滴瓢苦瑟缩，鲛人泣绡无尺咫。苏枯辛活庄子鲋，腾空如化琴高鲤。东村桔槔不亦劳，西邻辘轳安足拟。忘机却笑抱瓮夫，巧制端从斲轮氏。天心普顺固无边，人力强为终有已。欲令田野息愁叹，要在庙堂能燮理。五风十雨岁穰穰，弃置沟车如敝屣。 

　　○题筠轩友竹诗卷 

　　有竹无人孤负竹，有人无竹令人俗。二者如何可得兼，惟有君家清意足。君家竹围青玉城，君家有人冰雪清。幅巾相对弄明月，是人是竹俱忘形。东邻种桑富纨绮，西邻种花蜂蝶聚。岂无红袖引壶觞，那得诗人叩门户。诗人爱竹如爱宾，娟娟秀色诗争新。君当开径扫白云，相逢不是尘埃人。 

　　○九月一日清溪道中二首 

　　老树依沙岸，柴门上下邻。断桥归郭路，细雨过溪人。白鹭双飞去，黄花数点新。惜无遗世友， 【一作客。】 联句坐苔茵。 
　　微月悬孤榻，残云过断塍。松风林外笛，茅屋水边灯。久坐忘为客，清吟未得朋。沙头有饥鹘，昏暝亦飞腾。 

　　○晚步 

　　一笻循野岸，凉思集衣襟。雁阵迷秦篆，蛩声助越吟。溪黄添夜潦，云黑载秋霖。未必号寒甚，前村急暮砧。 

　　○和看云庄楼壁旧题 

　　舒眼层楼表，归心强自宽。山回江势曲，树密雨声寒。北使君需急，东游客兴阑。最怜苗未格，空忆舞阶干。 

　　○用韵叹冬雨回集大三首 

　　湿云连野树，流水绕孤村。两月无来客，终朝闭小轩。冥冥山气重，■〈氵虢〉■〈氵虢〉涧声繁。认作清明景，红芳惜不存。 
　　迢递接关塞，阴遥送岁年。百川黄潦合，四野黑云缠。映竹疏还密，如麻断复连。无由同夜话，一榻独萧然。 
　　久厌冬深雨，长吟屋漏诗。凄凉乔木下，想象熟梅时。水没江边鹬，雷翻水底螭。天时犹尔变，人事得无移。 

　　○开岩寺 

　　一个长松在，入门先自清。旧题犹在耳，重到岂胜情。杰阁依岩出，幽泉绕竹鸣。老来多古意，长记散华名。 

　　○游清心寺 

　　夏日清心寺，萧萧树石佳。高人留别院，幽意满空斋。松偃新移路，渊临欲堕厓。五年纔一过，回首为兴怀。 

　　○九日 

　　残日凄风岸，登临感物华。早禾千顷雪，秋树半村霞。酩酊携壶牧，风流落帽嘉。古人那可作，一笑对黄花。 

　　○和山居六咏 

　　玉川家口尽风流，绝爱长须不裹头。拾菌断厓双屩雨，捣茶破屋一灯秋。饥寒未得文章力，忠孝空遗简策愁。何用枯肠五千卷，无怀时节有书不。 
　　解却尘缨到处闲，底须岘首与商颜。独醒不慕酒泉郡，太瘦休嘲饭颗山。得路谩夸腾踏去，有巢何待倦飞还。近来生意君知否，种得琅玕与药栏。 
　　早年节概慕长缨，晚入玄关探杳冥。岁计仅余供鹤米，家传只有相牛经。三更清气坐生白，千载空名避杀青。儿辈幸能书姓字，底须辛苦学《黄庭》。 
　　毁誉何曾畏简书，是非终不到庭除。衣忘纨绮食忘肉，山可樵苏水可渔。民物遇秦多坎轲，世情如蜀几崎呕。有时自说江湖梦，一笑梅花月上初。 
　　种花绕屋验天时，种竹当门作己知。《白石歌》残牛饭早，青城山下鹤书迟。有年自许锸随我，万里谁甘革裹尸。占得一枝吾事了，笑他 【鹏】 【鹤】 翼似云垂。 
　　不钓湘江不洞庭，一庵高卧白云层。姓名幸不官人识，面目从教俗子憎。麦陇晓晴来馌妇，竹林秋晚约棋僧。分光自有松头月，高照世间无尽灯。 

　　○新山别馆十景 【并序。】 

　　耳目所得者为景，性情所得者为乐。景常多而乐常少者，何也？今夫农夫樵牧之处于山野也，云峰雪岭，青泉茂林，日当其前，身劳于斧斤犁鉏而不知所以为乐。富贵之人心醉于声色势利，虽有凉风佳日，异卉名花，亦不暇顾以为乐。间有高世绝俗之士，归田园而见南山，拄手版而挹西爽者，噫，可数也夫！余家东北麓，作考妣祠堂，题曰「新山别馆」。直赤城之阳，乌冈之右，陇势北走而中断，屋临山北，缭以修垣，牵连冈陇，前挺高竹，后□群松，上下杂沓，苍翠如织。东偏为门，登右版，涉陇上，旁通支径。弯环花竹，间入馆中。西翼小亭，坐可五六人。有员峤却立其前，树气清郁，禽语浏亮，皆若效奇以出，映带后先。余以耳目所接，次其景，性情所得，发为韵语。虽不足以鼓吹风雅，然必着之篇什者，志吾乐也。吾之乐，异乎前所闻，非徒乐是山之景而乐吾亲之所遗我者何如也！同志之士，一唱三和，吾早暮诵之馆中，以乐吾之所乐，亦仁人永锡尔类之心。至正庚寅夏日。 

　　桃源春晓 
　　赤城栖霞 
　　双涧观澜 
　　华顶归云 
　　螺溪钓艇 
　　清溪落雁 
　　南山秋色 
　　琼台夜月 
　　石梁雪瀑 
　　寒岩夕照 

　　△桃源春晓 

　　数点残星挂绿萝，看桃行入旧山阿。洞门花雾红成阵，沙麓岩前翠作涡。天外曙红惊鹤梦，水边啼鸟和渔歌。刘郎去后无人到，吟倚东风草色多。 

　　△赤城栖霞 

　　赤城霞起建高标，万丈红光映碧寥。美人不卷锦绣段，仙翁泻下丹砂瓢。气连海屿 【一作宇。】 贯旭日，光入溪瓮生春潮。我欲结为 【一作「继兹」。】 五色佩，碧桃花下呼周乔。 

　　△双涧观澜 

　　柱峰堂下翠纷纷，俯鉴澄源气自芬。两涧合流元有绪，八风吹水自成文。沄沄尚 【一作注。】 想在川上，混混终当放海滨。 【一作濆。】 欲举源头问寒拾，幽亭尽日对松云。 

　　△华顶归云 

　　四万八千山上山，山中夜夜白云还。底须出岫弥六合，且复与僧分半间。古殿结阴灯影澹，长松留暝寺门关。谪仙已览庐山秀，留得书堂相对闲。 

　　△螺溪钓艇 

　　旧日溪源浸巨螺，一竿来此老渔蓑。远寻短棹轻舟 【一作「孤吟」。】 兴，高唱斜风细雨歌。夜泊松潭明月近，昼眠花港绿阴多。朝朝老瓦盆边醉，冷看王孙细马驮。 

　　△清溪落雁 

　　清溪溪口荻花秋，底事年年伴白鸥。北去不辞书帛寄，南来非为稻粱谋。荒烟渺渺长桥外，落叶萧萧古渡头。见说洞庭风月好，碧波千顷少渔舟。 

　　△南山秋色 

　　观彼南山小众山，霜明红树碧云寒。余清入座把不尽，积翠浮空染未干。漠漠祇愁晴雾隔，霏霏休待夕阳看。何人会得悠然趣，前有陶公后有韩。 

　　△琼台夜月 

　　万仞台端接绛霄，秋风吹梦度金桥。素娥独倚白银阙，羽客双吹紫玉箫。清气逼人凡骨换，孤光入酒醉魂消。绣襦甲帐今何在，谁为文生一见招。 

　　△石梁 【一作桥。】 雪瀑 

　　山北山南尽白云，云中有水接天津。两龙争壑那知夜，一石横空不度人。潭底怒雷生雨雹，松头飞雾湿衣巾。昙华亭上茶初试，一滴曹溪恐未真。 

　　△寒岩夕照 

　　岩户阴森隔万松，暮云卷尽寺林空。天边渐蚀千峰紫，木杪犹余一缕红。两个归僧开竹院，数声残磬度溪风。凭谁唤起寒山子，共看回光入梵宫。 

　　○和刘伯温感怀四首 

　　在昔曾闻夏变夷，台莱自足固邦基。为言横槊赋诗士，不是投戈讲艺时。野外观风忧稼穑，江边回首见旌旗。斩蛟未有旌阳术，安得相从闾左慈。 
　　旧时左辖下三台，坚壁相持久不开。但欲黄金留翠袖，岂知白骨长苍苔。两年征伐多荼毒，一旦功名付草莱。大谬最怜分阃帅，受降未了敌还来。 
　　风雨萧萧震广川，前村茅屋冷炊烟。潮声有信来还去，贼势无时断复连。胠箧难存悬磬室，污邪化作不毛田。何时甲洗天河水，月色满城江可怜。 
　　入水无媒得纬萧，谁能驱退恶溪潮。沉沉城郭貔貅老，汹汹波涛蛟鳄骄。败舫似闻川鬼哭，畏途不奈客魂消。舞阶干羽今何在？千载曾闻格有苗。 

　　○咏十器 【录五。】 

　　鰕须杖 
　　鹤骨笛 
　　鹅毛褥 
　　雁羽扇 
　　鱼魫屏 

　　△鰕须杖 

　　曾读安南奉使书，海翁往往策鰕须。隐居素号江湖侣，老去仍充疾病扶。不涉畏途愁鬼夺，怕行沧海见龙趋。乌巾鹤氅舒徐步，宜入香山《九老图》。 

　　△鹤骨笛 

　　长颈中虚发妙音，秋风一曲《水龙吟》。唤回城郭千年梦，吹断云霄万里心。楚水棹闲修竹老，孤山春去落梅深。此时消尽扬州兴，只有山阳泪满襟。 

　　△鹅毛褥 

　　野老铺陈亦好奇，聚毛曾到蔡州池。每思迭雪敷云处，尚想眠沙泛浦时。坐石未温惊客至，累茵虽贵恐身危。正宜布被梅花帐，旦粥凝香起未迟。 

　　△雁羽扇 

　　烹不能鸣有近忧，羽毛之美为谁留？几挥赤壁千年敌，借得衡阳六月秋。蒲箑未书尚待贾，素纨捐箧有余愁。西风不受元规污，一幅纶巾对白鸥。 

　　△鱼魫屏 

　　何人遗公鱼魫屏，定须东海鲙长鲸。不应虚室自生白，正与幽人相对清。素色晓涵银汉冷，寒光夜照玉蟾明。平生未识豪家客，金雀徒闻后世名。 

