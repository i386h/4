<!-- { "loadSidebar": true } -->
　　娄江东流五十里，一溪青界娄江水。溪中有水山为辉，结庐人住桃源里。虎头几叶之云孙，彩袖斑斑奉甘旨，弟兄连璧趋庭隅，鸾凤将 【一作引。】 雏下阶址。琪树香生翠霭间，萱草花明紫芝底。龟甲珠帘白玉钩，远隔鞓红映罗绮。石田移得少陵居，教子经鉏足欢喜。张骞泛槎天上来，相见出门惊倒屣。有酒在樽琴在几，把酒奏琴忘尔汝。珠玉挥毫喧坐起，笑我分题续貂尾。酒酣休诵德璋文，冰雪相看我老矣。 

　　○秋暮 

　　秋色已云暮，天寒未授衣。异乡三载过，倦客几时归。交漆惟君久，论心见面稀。题诗寄清隐，江国雁初飞。 

　　○梁溪春暮寄范德原 

　　三月梁溪上，徘徊忆故人。客留山馆雨，花落野桥春。愧我无儿子，怜君有老亲。何时相对榻，重与话酸辛。 

　　○梁溪留别虞彦高 

　　野人情旷达，志不在轻肥。夜雨三更梦，春江一棹归。神驹难并驾，鸷鸟不群飞。老去纔闻道，吾生渐觉非。 

　　○客海陵光孝寺秋深感怀二首简盛克明 

　　海陵萧寺里，独客感秋深。只有君知己。更无人听琴。鹡鸰天共影，促织夜偏吟。回首南塘路，凋残枫树林。 
　　孤灯照无寐，飘泊寄僧房。蕙草零秋露，莎鸡啼夜墙。愁来嗟伯道，老去忆冯唐。晓把青铜镜，生憎鬓底霜。 

　　○次韵游虎丘 

　　宝剎近城郭，峰从海涌来。千人盘石侧，绝壁剑池开。闻道吴王冢，今为释氏台。古碑题木客，陈迹几风埃。 

　　○冬至日试笔奉寄玉山主人 

　　驰逐为家贫，阳生岁又新。须眉半将白，天地一闲人。梅萼香东阁，桐阴静北邻。玉山有佳士，念我走风尘。 

　　○冬日平江寄倪元镇 【此首见《玉山饯别寄赠诗》，题作《代简玉山》。】 

　　玄文馆里逢君日， 【《玉山饯别寄赠诗》作「芝云堂上西窗夜」。】 剪烛传杯夜 【一作共。】 话时。寒月半窗亲下榻，幽人满坐共 【一作对。】 吟诗。无儿守舍冯唐老，有客分金鲍叔知。咫尺维舟 【一作「玉山」。】 空怅望，封题聊为寄相思。 

　　○雨中夜宿瓜州江浦 

　　春阴江浦易黄昏，雨里人家早闭门。归雁云间知塞路，过帆沙嘴带潮痕。遥瞻北固青山郭，只隔南淮绿水村。野寺疏钟到孤枕，闲愁清夜与谁论！ 

　　○秋暮夜宿望亭 

　　茅屋沿堤密掩扉，官桥昏黑泊船稀。守关戍火明村坞，隔岸渔灯照石矶。寒木尽随溪雨落，断鸿犹趁野云飞。篷窗攲枕浑无寐，倦听人家夜捣衣。 

　　○浣花馆 

　　浣花溪在界溪头，爱汝新成小隐幽。日日花闲频洗，时时柳外更维舟。春风绣幕围歌扇，夜月珠帘控玉钩。倚杖看云双眼豁，功名富贵等浮沤。 

　　○题梅花士女 

　　梦里寻香出晓城，一声残角暗魂惊。美人不作罗浮梦，独倚梅花看月明。 

　　○题文湖州湘中推篷图 

　　岳王楼前湖水边，离歌惊觉鹧鸪眠。生绡一幅秋云乱，又上江南客子船。 

　　○江行春暮 

　　江岸蔷薇也自红，可怜夜雨落花丛。不如燕子知人意，个个飞来近短篷。 

　　○白鸥 

　　几个白鸥真可爱，碧波荡漾即为家。春江正喜中流急，又□潮头过浅沙。 

　　○和西湖竹枝词二首 

　　郎去远过江上山，望郎江上几时还。只怕郎归不相识，湖边日日照容颜。 
　　三月湖边花正开，江边望船郎未回。燕子来时春又去，心酸不待吃青梅。 

　　○题蕺山题扇图 

　　笔花闲落素纨云，□映芳衢老眼昏。明日晓烟生曙色，应怜不识右军门。 

　　◆贞期生张渥（贞期生稿） 

　　渥字叔厚，淮南人。博学明经，累举不得志于有司，遂放意为诗章，自号贞期生。又能用李龙眠法为白描，前无古人，虽时贵亦罕能得之。与玉山主人友善，即一时景绘为《玉山雅集图》，会稽杨廉夫为之序，传者无不叹美云。 

　　题所翁画龙 
　　题昭君出塞图 
　　题了堂上人炼雪轩 
　　绛雪亭 
　　题金碧仙山图 
　　题明雪窗兰 
　　题画扇便面 
　　题王元章梅 
　　题赵翰林画兰 
　　和西湖竹枝词 
　　西湖口占次玉山韵四首 

　　○题所翁画龙 

　　我闻真龙神变化，呼吸风云齐上下。胡为却向九渊潜，颔下骊珠光不夜。一朝帝勅鞭雷霆，秘怪恍惚无逃形。蜿蜒千丈露头角，颠倒山岳翻沧溟。乾坤澒洞日为黑，元气淋漓收不得。愿将点滴试天瓢，草木晴光苏下国。龙兮龙兮汝为龙，攀之不见追无踪。何当飞空附其尾，手接鸿蒙究元始。 

　　○题昭君出塞图 

　　黄沙漫海燕云高，燕山雪冻春不毛。胡雏生长狞如枭，毡处肉食胆气豪。角弓羽箭花纹刀，踊跃快马腾飞猱。玄旗树日惊霜飙，云是使者来汉朝。汉宫佳人颜色娇，蛾眉顦顇发无膏。手挥琵琶响檀槽，声声呜咽写郁陶。穹庐不暖乡梦劳，边月长照非良宵。天寒赐着灰色貂，双壶滟滟倾蒲桃。金门玉殿心旌摇，长安烟水空迢遥。群胡蹋歌嗾犬獒，自怜耳绝闻箫韶。画工受赂死莫逃，笔底妍丑移分毫。掖廷旧好恩不交，在胡虽恨宠可要。宁胡计失令胡骄，干戈万里遗腥臊。庙堂老将蜀锦袍，玉帐坐爵摩赤旄。兜离碧眼满近郊，凤凰之穴蟠蛇蛟。北风动地吹黄茅，独留青冢狐狸号，流魂千载谁能招？呜呼！流魂千载谁能招。 

　　○题了堂上人炼雪轩 

　　雪消成水固非异，煮水作雪真为奇。吾师悟此煎茶法，掬泉敲火须临时。手抟清风弄明月，幻作一同滋味别。试看椀面乳浮花，浊恼消除置冰铁。君不见达磨面壁雪山中，至今直指传宗风。又不见玉川先生洛城里，军将扣门日高起。何似松风堂上人，不谭九转丹有神。漱琼咽玉诗清新，盐我肥水华津津。 

　　○绛雪亭 

　　溪上花无数，春风别有天。楼台仙子宅，书画米家船。绛雪回歌扇，红霞落舞筵。羽觞飞醉月，应是酒如泉。 

　　○题金碧仙山图 

　　丹崖翠壁五云间，此是蓬莱第一山。笑指碧桃花发处，玉鸾曾载月中还。 

　　○题明雪窗兰 

　　援琴谁叹生空谷，结佩应怜感逐臣。九畹断魂招不得，墨花夜泣楚江春。 

　　○题画扇便面 【一作《题蕺山题扇图》。】 

　　一自兰亭飞笔后，昭陵风雨夜如何？当年老媪能知此，扇出人间百 【一作待。】 价过。 

　　○题王元章梅 

　　照水疏花冰有晕，横窗瘦影玉无痕。孤山月冷黄昏后，拄杖曾敲处士门。 

　　○题赵翰林画兰 

　　白鸥波点研池清，楚畹香风笔底生。记得弁峰春雨后，拨云移种向南荣。 

　　○和西湖竹枝词 

　　长簪高髻画双鸦，多在湖船少在家。黄衣少年不相识，白日敲门来索茶。 

　　○西湖口占次玉山韵四首 

　　清晓移舟及暂晴，水花明媚照娉婷。银筝玉柱纤纤手，翻得新声醉里听。 
　　水光承雨乱银花，柳外双峰出碧丫。我便欲寻蓑笠去，断桥湾里是渔家。 
　　浅绛笼纱白玉肤，鬓云双亸映犀梳。尊前自有丹青手，描取崔徽入画图。 
　　舞衫歌袖奏红纱，一朵春云带晚霞。尽日无人见纤手，小屏斜倚笑簪花。 

　　◆弋阳山樵李瓒（戈阳山樵稿） 

　　瓒字子粲，一字子鬯，姑苏人。幼从余元明游。多才能文，自号弋阳山樵，旁通浮屠并漆园氏学。至正十一年冬，尝过玉山，作分题序有云：人生百年，忧患之秋多，燕乐之日少。而况友朋南北东西，迄无定居，则今日之簪盍，夫岂偶然哉！读此亦足见其胸襟之旷达矣。 

　　因颜陋隐寄上清外史薛玄卿 
　　春夜怀豫章倪中岂并太原王本中二子皆客京师故诗及之 
　　江浦送别 
　　种葵 
　　袁南宫江西归吴门隐居短句奉寄 
　　玉山佳处以夜阑更秉烛相对如梦寐分韵得对字 
　　柳枝词 
　　春草曲 
　　归鸿曲 
　　关河柳 
　　沧浪亭 
　　击檝行 
　　再题渔庄 
　　春原 
　　春初奉寄海虞山北声九皋上人 
　　遣兴 
　　春半 
　　遣兴 
　　柳花 
　　怀玉山西墅 
　　牡丹一章奉寄玉山公子 
　　玉山草堂 
　　玉山佳处 
　　暮春二绝句 
　　渔庄欵歌二首 

　　○因颜陋隐寄上清外史薛玄卿 

　　仙人薛外史，高隐在幽闲。碧云上清镜，皓月琼林坛。博疋坐虚室，飞神修大丹。弹琴松树里，吹箫清夜间。几时访山馆，相与游三山。 

　　○春夜怀豫章倪中岂并太原王本中二子皆客京师故诗及之 

　　耿耿春夜永，迢迢更漏残。美人隔千里，清月在江关。举杯不能乐，援琴孰为欢。怅望五云外，目送双飞翰。王子经纬学，紬绎茫无端。倪生富文史，落笔回狂澜。古剑没丰城，大璞昧荆山。奇材每不识，万古一长叹。而我困畎亩，漂流吴楚间。釜鱼独恒饥，衣鹑每怀单。慷慨念二子，频年事征鞍。庶几抱琴志，不愧齐门弹。 

　　○江浦送别 

　　协风吹冰泮，水色茫微绿。沙融文禽集，波暖白鸥浴。之子逝将别，分手愁局促。离觞一何频，征舸嗟去速。今日江浦东，明朝关山北。棹歌不堪闻，凄然泪盈掬。 

　　○种葵 

　　种葵南轩下，葵长不盈尺。芃芃初叶茂，挺挺交柯直。匪以花为美，有取心向日。孤忠类臣子，恒性若有德。只恐秋风至，兰蕙同萧瑟。虽然遇雕落，凡草孰可匹。 

　　○袁南宫江西归吴门隐居短句奉寄 

　　江国徂春暮，兰苕生蕙风。佳人天之末，高隐林泉中。有怀不能伸，愁思渺无穷。朱弦发清响，大吕振黄钟。依依阊门柳，去去塞北鸿。永言寄歌诗，用以慰幽悰。 

　　○玉山佳处以夜阑更秉烛相对如梦寐分韵得对字 

　　日夕南窗云，水生东北汇。开筵草堂接，拄笏玉山对。泂酌兴未央，清吟心每醉。酒香鹦鹉满，琴韵凤凰碎。崔蔡有雄才，邹枚富佳制。笑谈可冥身，出处当拔萃。慨慷宁废歌，栖迟何足累。天高星汉移，夜久鸿雁逝。投笔惭鬓丝，长啸风尘际。 

　　○柳枝词 

　　吴江绿水生春明，江上柳枝今渐青。栖乌哑哑中夜鸣，愁绝东风长短亭。柳枝当户森成束，思妇正倚阑干曲。别情有恨不可解，万里相思泪盈掬。愁多不织流黄机，织得回文更憯凄。功名误人不足恃，稾砧稾砧何日归！ 

　　○春草曲 

