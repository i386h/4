<!-- { "loadSidebar": true } -->
　　大圭，字恒白，姓廖氏，泉州晋江人。得法于妙恩，博极群书。尝曰：不读东鲁论，不知西来意。为文简严古雅，诗尤有风致。自号「梦观道人」，着《梦观集》及《紫云开士传》，晋江有金钗山，其《募修石塔疏》云：「山势抱金钗，耸一柱擎天之雄观；地灵侔玉几，覩六龙回日之高标。」一时传诵。同时有守仁，字一初，富阳人。亦号梦观，有《梦观集》六卷。洪武间，征授右善世，诗见《列朝诗集》中，而曹能始《石仓诗选》合为一人，误也。 

　　咏史 
　　定公生焚诗 
　　夏日同赵生郑生许氏兄弟游龟山山有大石下有遗址相传欧阳詹读书于此因造焉相与慷慨赋诗分韵得鱼字 
　　造唐山人居 
　　筑城曲 
　　和詹生春雨寒歌 
　　夜闻水车 
　　次韵陈骘民惜春 
　　出无车 
　　僧兵守城行 
　　五日吊古 
　　世故 
　　次韵詹生怀陈众中阮信道 
　　湖月简闲中 
　　桐下井 
　　江晚 
　　五峰山 
　　无题 
　　闻杜宇 
　　戏成 
　　谢檄 
　　夜起 
　　次韵王季鸿游九日山 
　　台上晚凉未去 
　　独坐 
　　王丞石泉 
　　云榭 
　　送钱将军北上 
　　龟峰绝顶 
　　忆梅山隐者 

　　○咏史 

　　敦弓彀明月，决拾生清风。一发期必中，大射师友同。学成遂专巧，教者初无功。其心既杀羿，天下惟一蒙。含戴亦齿发，位置三才中。如何怀此逆，天地或尔容。啮镞果有术，肆毒应无从。蚩蚩一为鉴，维以保令终。 

　　○定公生焚诗 【并序。】 

　　吾释氏者定，世古昆吾人。客漳久之，侨居开元寺，业白以老。至元四年秋，峒贼来攻城甚急，漳人莫知所出，定公礼空而祝曰：「使城不陷贼，吾当火吾身以答。」已而果然，越六年夏，遂累薪为龛室西郊，行与众诀，留之不可，乃自燔其间。其火之始张也，人视之泰然，无毫发惴惴色，郡人咸大骇异，请即其地作塔庙以祠。于乎！定以誓故生而自焚，宜若得罪于名教者，然与夫食人之食而见危不能致命，立人之朝临大节而变者，不亦远乎哉！况定之心，以一身全一城之死靡渝，亦宜若无得罪于名教者也。抑吾闻之，定老出世学，其成就岂此哉！人殆见其肤耳，定之详，余实得之灵源上人。源与之同居，又将经始其祠者，且请余为之诗曰。 
　　群凶白日至，梯冲舞严城。畴能身独死，而俾城不倾。定公出兹誓，金石开精诚。未几来讯丑，复见沟垒清。前言傥云食，吾将负神明。积薪自厝火，怡然就无生。何意金石躯，倏忽煨烬成。顾此乃余事，足为流俗惊。塔庙遂翼翼，钟鼓初喤喤。为国效死节，勖哉尔簪缨。 

　　○夏日同赵生郑生许氏兄弟游龟山山有大石下有遗址相传欧阳詹读书于此因造焉相与慷慨赋诗分韵得鱼字 

　　闲情素乖俗，乐彼中林居。林居未云果，幽赏意有余。出郭青山多，佳木亦扶疏。并游得良友，方驾从所如。翠微薄炎景，萝风泛凉裾。云径步窈窕，石门入清虚。少留席丰草，绿缛绵以舒。丛柯翳鸣鸟，石涧清有鱼。形神一萧散，疲勚亦以袪。夤缘龟岩东，遂即欧阳庐。怀贤仰高躅，抚迹惊废墟。愿留石中室，毕诵人间书。兹焉恐迟暮，眷眷空踌躇。 

　　○造唐山人居 

　　行行野田尽，荒蹊入秋水。何人有新屋，郁郁松林里。欣然造其门，晤言乃君子。解衣坐微凉，超遥适闲美。日澹疏雨晴，山色散窗几。石上闻鸟鸣，林端见云起。平生事外心，即此胡不喜。少暇同饮泉，幽期自今始。 

　　○筑城曲 

　　筑城筑城胡为哉？使君日夜忧贼来。贼来犹隔三百里，长驱南下无一跬。吏胥督役星火催，万杵哀哀亘云起。贼来不来城且成，城下人语连哭声。官言有钱雇汝筑，钱出自我无聊生。收取人心养民力，万一犹能当盗贼。不然共守城者谁？解体一朝救何得。吾闻金汤生祸枢，为国不在城有无。君不见泉州闭门不纳宋天子，当时有城乃如此。 

　　○和詹生春雨寒歌 

　　十日春，九日雨，空屋贮寒寒色苦。晓雪都成陌上泥，暮云不见城东树。所思今何处？相去纔几许。独将寸心寄短琴，琴老无弦暗尘土。东风吹落锦一幅，文章字字成金玉。中有苦寒词，词古声更悲。赓歌我不忍，上诉苍苍知。俗眼瞳人久生脂，竞收琐尾遗瑰奇。野禽乘轩士徒步，黄土被绣人无衣。天公有意回春燠，千林一夜生红绿。长年呻吟卧掩门，人生不解同草木。君勿歌，春雨寒，我有两耳愁心百盘。炉空叶已灰，屋漏苔生椽，檐声夜夜春水悬。人间惟我与子同此味，鬓发未白书如山。春雨寒，歌一阕，穷达在天愁不得。当时短衣夜半悲饭牛，何如学取商颂声金石。 

　　○夜闻水车 

　　旱火秋蒸土山热，新苗立死田寸裂。西风何处送呜呜，一夜水车啼不歇。水车声作水中龙，赤脚踏龙怜老翁。白水田头月未落，千畦万畦云雨同。流苏醉卧谁家子？有耳不闻汝啼苦。水龙水龙汝勿苦，及物无功得如汝。 

　　○次韵陈骘民惜春 

　　金尊泻酒胡琴语，白日长看花在树。东风一夜来戏人，老红飞尽江南雨。劝君莫苦爱流芳，红颜百岁终黄土。山人眼底不见春，古桧阴阴翠虬舞。 

　　○出无车 

　　出门便有路，路与天长尽何处？今日出门去不去，去时吃苦不得住。茧生脚背汗雨流，草鞋穿破脚不羞。大砂小刺踏入肉，疼痛连心眉总蹙。前村落日起孤烟，客子苦饥还问宿。归来资用无一存，大悔三月不出门。白面年少命运好，连镳结驷隘衢道，肯信无车一生老。 

　　○僧兵守城行 

　　驱僧为兵守城郭，不知此谋谁所作？但言官以为盗防，盗在深山啸丛薄。朝朝上城候点兵，群操长干立枪槊。相看摩头一惊笑，竹作兜鍪殊不恶。平生独抱我家法，不杀为律以自缚。那知今日堕卒伍，使守使攻受官约。谓僧非僧兵非兵，未闻官以兵为谑。一临仓卒将何如？盗不来时犹绰绰。敌人日夜徂我城，示以假兵无乃弱。我官自有兵与民，愿放诸僧卧云壑。 

　　○五日吊古 

　　楚国大夫去，彭咸从所居。祇今浮水马，何处问江鱼？异俗悲遗事，离骚读旧书。一觞川上酒，斜日雨疏疏。 

　　○世故 

　　世故占星变，吾生共月孤。此时无梦寐，长恐涉艰虞。山色宜茅屋，松花满饭盂。素心将独往，及早谢人徒。 

　　○次韵詹生怀陈众中阮信道 

　　旧游陈与阮，不见独成吟。无复此联璧，为谁重鼓琴？方朔文字老，南国酒杯深。今日风流远，令人恨满襟。 

　　○湖月简闲中 

　　秋近清波荷叶圆，叶阴疏处见青天。偶临湖坐得佳树，欲傍花行无小船。林院鹤归山色外，水亭人去夕阳前。深知碧玉壶中乐，一笑临风揖地仙。 

　　○桐下井 

　　晓风吹银床，萧萧古桐树。时有新汲人，瓶携落花去。 

　　○江晚 

　　长天鸟飞尽，两岸芦花发。何处一舟来？清江上秋月。 

　　○五峰山 

　　一寻五峰老，孤塔在云端。铁策已古色，石房空昼寒。 

　　○无题 

　　树影半窗明月，虫声一夜清秋。我意浩然千古，人间总是闲愁。 

　　○闻杜宇 

　　情知望帝是前生，春尽江南忆锦城。到处青山山有树，如何偏起故乡情。 

　　○戏成 

　　城郭无心寄一瓢，此身便欲老山椒。山童忽报松花尽，又逐扁舟上早潮。 

　　○谢檄 

　　谢檄归来卧白云，祇今心事与谁论。故人不似苍苔好，岁晚青青一到门。 

　　○夜起 

　　野人独卧山中屋，夜半雨声清梦熟。起来竹下一开门，秋入千峰月如玉。 

　　○次韵王季鸿游九日山 【并序。】 

　　季鸿王君携友游九日山，过姜相墓，感秦隐君能为卜葬事，不暴于世。吊以诗，余未识其人，爱其诗，亦次其韵。 
　　有客车马同，新秋在云巘。幽寻意方惬，周览涕欲泫。碧草满地生，白石抱空转。下有丞相坟，奈此牛羊践。隐君昔深遯，芳木足幽搴。维时谅多艰，此地憩重趼。日长聃书尽，岁暮越山远。初月闻啸歌，归云同息偃。鹤足喜松高，鱼心畏池浅。有怀莫与同，尚古一何缅。姜公寔英材，悟主片言善。位及台鼎崇，职与谏垣选。骨鲠方左迁，时运盖多舛。澹泊两相求，绸缪永云展。吁嗟日南英，梁栋先摧剪。微尔收白骨，当时委苍藓。逸事传海陬，史氏阙光显。千载有若人，游影始相勉。往古凛高踪，来今戒驽蹇。友道日以偷，殷勤何由遣。 

　　○台上晚凉未去 

　　高台日将暮，风凉未归客。长歌林木秋，微霭山光寂。素友适心期，幽赏忘物役。殷勤松间月，照我归途白。 

　　○独坐 

　　秋风一来林院深，开户自弹焦尾琴。丛木寒凉独鹤白，乱云高下群山阴。老天有月照闲坐，清夜无人同苦吟。古来穷饿得不朽，我生与世空浮湛。 

　　○王丞石泉 

　　白石丛丛屋上山，泉声一道碧云间。十分如练月同色，万古不痕天照颜。静夜竹斋知雨意，清秋茶鼎共僧闲。甘寒可濯功名念，公子青袍鬓未斑。 

　　○云榭 【榭为陈洪进故筑。】 

　　老屋危台雨气昏，石苔不见旧镵痕。当年霸业旌麾尽，故国秋声树木存。度海雁行惊断角，近城萤火没荒垣。无人去买长瓶酒，一酹陈王千载魂。 

　　○送钱将军北上 

　　鲁国将军盖世雄，十年归卧海门东。旧游台阁诸公在，当日京师万马同。行李忽来人意外，觚棱重入眼明中。圣心政尔思颇牧，待赐临轩节钺崇。 

　　○龟峰绝顶 

　　危石青入云，上有千岁木。我来卧其间，天风响岩谷。 

　　○忆梅山隐者 

　　梦入青山去，独寻云侣游。依稀携手处，月出石门秋。 

　　◆石湖禅师宗衍（碧山堂集） 

　　宗衍，字道原，中吴人。善书法，遍读内外书，而独长于诗。至正初，住石湖楞伽寺佳山水处，一时名士多与游，为危翰林太朴先辈觉隐诚公所推许。尝以僧省堂选主嘉禾德藏寺，才辩闻望，倾于一时。年四十三而殁，孙西白金嗣其法。道原为诗，博采汉魏以降，而以少陵为宗。取喻托兴，得风人之旨，所著曰《碧山堂集》。初太朴与道原相知而未尝相见，及洪武革命，太朴归江南，而道原之殁久矣。特为之序其首云。 

　　石湖闲居 
　　遣兴 
　　独坐 
　　泊平望 
　　东皋为陈隐君作 
　　杂诗次俞伯阳韵 
　　静趣轩 
　　感兴 
　　遣兴 
　　对菊有感 
　　晚凉怀故山 
　　浴罢 
　　啄木 
