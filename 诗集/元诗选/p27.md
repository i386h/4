<!-- { "loadSidebar": true } -->
　　江南春草黄，江北秋雁飞。穷居念还往，故物悉已非。我有青云交，山林可同归。十年学抚琴，对客辄累欷。岂不愿和悦，调苦心易悲。青天无古今，白日相因依。向来炎炎人，所得一何微。成者化埃尘，不成翻祸机。玉美受雕镌，马良遭绊鞿。所以旷达士，但贵知我希。请休接舆歌，且急梁鸿噫。名微少士责，身闲免官讥。宁无一日力，相寻尽岖崎。霜鱼碧玉鲙，水菊黄金晖。君歌我按筑，我舞君揽衣。此日为君欢，醉游敞船扉。 

　　○题陈高士所藏冬青枝上白头翁画 

　　飞高得珍丛，青子饥可食。不知何忧愁，二鸟头亦白。道人天机深，清斋意相许。赖汝不能鸣，一鸣嫌杀汝。 

　　○浴蚕沙溪水一首为上饶陈烈妇作烈妇信州上饶人嫁同郡叶氏年二十五生子四龄而寡丙子兵寇起能以智全其家岁饥发粟赈贫类大丈夫慷慨知大节非徒守闺门贞行而已有司上其事赐旌表蠲复如法 

　　浴蚕沙溪水，采桑玉山巅。丝成白棱棱，胶作烈妇弦。烈妇何所言，弦中意缠绵。一说鸾影孤，二诉雏巢穿。巢穿尚可葺，影孤恨终天。有食不自肥，众禽仰喉咽。真宰悯其疲，劳役尽弛蠲。及今雏长成，雏举亦翩跹。朝阳照岩林，枯槁生光妍。黄蘗谁谓苦？铁石谁谓坚？请君屏俗耳，听我沙溪篇。 

　　○书叹七首 

　　王生困缧绁， 【泳道。】 刘子急征追。 【正仲。】 舒叟挈家走，几遭鞭与笞。 【东野。】 我无三人辱，闭门但穷饥。饱死世更多，徒忧何以为。敢作小夫叹，聊为才士悲。 
　　舒子高品藻，王生怪衣冠。处世那得耳，譊譊真自残。刘子最多爱，逢人倾肺肝。劝我学其道，缩身可泥蟠。胡为亦不免，念此坐长叹。 
　　英英天上星，碌碌涧中石。升沈虽不同，精爽或相激。我有知名友，四海邯郸璧。 【子昂。】 遭逢不相閟，颇为谈者惜。谈者自不知，斯人宁易得。 
　　袁弟豁达人，陈兄静默士。平生少附丽，颇与同忧喜。迩来怪事发，谈笑不可拟。一为脱渊鱼，一为坠柯蚁。吁嗟其奈何，天运固如此。 
　　数友越州居，无书已三年。台州已无数，逢人每相贤。日夜忆远友，远者隔蛮烟。风气不择州，俗情轻目前。管鲍死何处？寄酒洒其阡。 
　　结友何用多，管鲍无三人。读书何用博，得少全其身。君有徇名子，扰扰趋风尘。朝逐富儿餐，暮联豪士茵。归来反如客，鱼鸟亦相嗔。 
　　苏州米空熟，越州人不来。缓急托远婚，不如傍蒿莱。蒿莱在篱落，为我障浮埃。生女属他人，生男尚婴孩。从何得饘粥，作此聊自咍。 

　　○君莫夸少年一首赠余光远 

　　君莫夸少年，与我惫者疏。我亦常少年，少年君不如。谈谐今已忘，犹有少年余。东南山水国，早得飞长裾。春园虎丘树，夏槛玉泉鱼。吴妍与楚艳，过眼日千车。当此春风 【一作秋气。】 凄，游子易欷歔。我时未更事，意气益发舒。出门有佳侣，遇胜不得虚。惟忧日晷短，当去亦踌躇。官曹人所厌，高士不肯居。平生纵观处，最在客南徐。姻党四面集，彩衣拥安舆。停觥待淮蟹，醇甘逮僮胥。道路无此愿，此愿胜乡闾。自从秣陵归，郁郁不再摅。三间风雨屋，僻在荒林墟。非君好事者，谁能至吾庐？今来建溪上，逢君屡相于。行藏且勿问，人世有乘除。旧狂吾已悔，新锐君当袪。男儿不用世，资身在犁鉏。临风赠君别，劝君惜居诸。劝君重桑梓，勤君重名誉。岁晚未相忘，频寄山中书。 

　　○老树 

　　老树老且枯，数柯枝缀之。虫来食其叶，藤来缠其皮。幸然根本坚，未至甚离披。风霜既无损，雨露犹见私。如何乌鸟辈？同巢自倾危。斗击翼似斧，啄伤嘴如锥。树色岁时减，树力日夜衰。回首试一顾，但可相扶持。 

　　○伯收东冈麦 

　　伯收东冈麦，仲移西塍秧。四季各有役，餬口走皇皇。岂不惜冠履，兼尝业缣缃。怜尔衣食微，及兹筋力强。古来经术士，什九起耕桑。穷通自天命，谨勿事胥商。 

　　○邻峰 

　　霜严火炬青，月淡两峰白。堂堂夜行谁，邻峰贩醝客。贩醝事且止，归农收又薄。技击习鞭挝，鲜肥惯烹炙。外虽刑宪拘，内实饥困迫。鹿穷有狂奔，虎毙犹怒掷。如何陇上豪，坐作沟中瘠。世无卓鲁化，名在跖蹻籍。感叹重徊徨，羇危转惊赫。 

　　○次韵焦治中云洞纪游十四韵 

　　是身虚空中，如云本无有。游行又其寄，纵乐安得久。嵌岩大磈质，镵削奇鬼手。栋宇起何年？名称出谁口？忆昔扳藤蔓，凌空讶鸡狗。疏疏石生窾，剡剡室悬斗。乘峻开栈梯，缘明挂窗牖。岂无题壁堂，多逢斫畬叟。贤侯韦平家，雅韵王谢友。骊珠百四十，模写已八九。坐我南楼床，浇我北海酒。人生主客意，如此岂云偶。风花命浮沈，木雁天可否？悠然付一嘘，山灵傥回首。 

　　○宿福海寺 

　　斲岩苍龙角，汲流紫云根。道人不绝俗，自然无耳喧。屋脊挂修岭，一日过千辕。此中但高卧，松风有清言。听之亦无有，风定松在门。炊成我欲去，独鹤鸣朝暾。 

　　○春风 

　　春风吹愁端，散漫不可收。不如古溪水，秖望乡江流。新花红烁烁，旧花满山白。昔日金张门，狼藉余废宅。回首语春风，莫向新花丛。我见朱颜人，多金亦成翁。多金不足惜，丹砂亦无益。更种明年花，春风自相识。 

　　○八月十六张园翫月得一字 

　　明河荡残云，青海收晚日。婆娑林端月，为我良久出。洗杯问劳苦，天女笑肸肸。月行虚空中，万古无损失。且可娱今宵，勿复思昨日。歌情天水遥，坐影人树密。嗔醒有征酒，徼诗或呼笔。仲容欢入林，怀祖娇在膝。初犹整褐裘，久乃忘冠栉。趋锵翻奕盘，笑傲惊帐室。宁来共喧呶，不许私暇逸。蚩蚩复扰扰，醉态不可一。情知此月下，此乐世无匹。月光本天性，清莹本其质。动定极渟涵，声沈转萧瑟。怱忙记醉语，悟迟已难述。 

　　○秋虫叹 

　　夏虫声渐微，秋虫声渐繁。微物何所知，时至不得间。嗟我镜中发，亦复就雕残。凄然杂忧患，霜风扫茅菅。反不如彼虫，自得草莽间。所以达生士，逃名在空山。客居虽云乐，不如早知还。 

　　○赤泥岭行 

　　种桑三年寒得衣，养犊作牛堪挽犂。生男秖解恋乡土，五日溪船催父归。行前仓庚后杜宇，去家渐近闻剡语。恨身不作田舍儿，骑竹抟沙遶墙户。人生衣饭取裁足，阿奴碌碌犹类福。献书觅举真下策，年少奔驰头已白。君不见燕山万里客更难，赤泥岭上春风寒。 

　　○夜寒行 

　　昨日天寒不成醉，今日天寒不成寐。醉迟得酒可强欢，寐少愁多频发喟。柴竿苇炬闹荒城，役夫遥作鹳鸭鸣。拥衾高枕未云苦，熟听但觉令人惊。乌孙黄鹄飞不返，辽城白骨填未满。朔风萧萧吹戍旗，居人何如去人远。丈夫无成霜满须，沙场万里星河疏。南墙诗翁穷据炉，北窗少年犹读书。 

　　○自信上归游石门访故人毛仪卿振卿兄弟作长句赠之 【丙午冬。】 

　　山开未开白云梯，人行不行青麦溪。五年清梦隔蚁穴，千里飞尘深马蹄。重来交游亦笑乐，但觉几杖烦提携。门间霜叶无数积，风定水禽时一啼。药草春暄夜更长，木兰花下听天鸡。 

　　○昨日行 

　　种树莫种垂杨枝，结交莫结轻薄儿。杨枝不耐秋风吹，薄交易结还易离。君不见昨日书来两相忆，今日相逢不相识。不如杨柳犹可久，一度春风一回首。 

　　○招子昂饮歌 

　　与君相逢难草草，与君相逢苦不早。人生何处少泥涂？此日飘零武林道。武林城中马如云，闭屋狂歌人不闻。狂歌自笑君亦笑，依然狂绝不如君。君歌岂是真狂者，青衫少日春潇洒。至今俊笔五花纹，最惜青眸十行下。虚名何用等灰尘，不如世上蓬蒿人。黄金偏趋不贫室，白发难老无愁身。风雨无情亦如此。凄凄但聒穷人耳。不见朱楼高到天，凤箫龙管连朝起。连朝笙管可奈何，我歌且止须君歌。青天白雪望不极，坐见绿水生层波。我生何为被狂恼，江头鱼肥新酒好。从今作乐■〈扌弃〉醉倒，与君相逢难草草。 

　　○剡民饥 

　　剡民饥，山前山后寻蕨萁。斸萁得粉不满掬，皮肤皴裂十指秃。皮皴指秃不敢辞，阿翁三日不供糜。不如抛家去作挽船士，却得家人请官米。 

　　○采藤行 

　　君不见四明山下寒无粮，九月种麦五月尝。一春辛苦无别业，日日采藤行远冈。山深无虎行不畏，老少分山若相避。忽然遇藤随意斫，手触藤花落如猬。藤多力困一颦伸，对面闻声不见人。日昃将来各休息，妻儿懒拂灶中尘。须臾叩门来海贾，大藤换粮论斛数。小藤输市亦值钱，籴得官粳甜胜乳。明朝满意作晨炊，饱饭入山须晚归。南村种麦空早熟，逐日扃门忍饥哭。 

　　○少年行赠袁养直 

　　我昔如君初冠时，见君垂角儿童嬉。君今长大一如我，但少头上斑斑丝。诵书如流日千纸，更出清言洗纨绮。明珠在侧真自失，挟册茫洋吾老矣！人言四十当著书，春风半负黄公垆。童奴哂笑妻子骂，一字不给饥寒躯。儒学无成农已惰，履穷始悔知无奈。人生少年还易过，请君努力无如我。 

　　○义蜂行 

　　山翁爱蜂如爱花，山蜂营蜜如营家。蜂营蜜成蜂自食，翁亦藉蜜裨生涯。每当山蜂采花出，翁为守关司徼遮。朝朝暮暮与蜂狎，颇识蜂群分等差。一蜂最大正中处，千百以次分来衙。丛屯杂聚本无算，势若有制不敢哗。东园春晴草木媚，漫天蔽野飞横斜。须臾骈翼致隽永，戢戢不翅输牛车。似闻蜜成有所献，俦类不得先摩牙。重防覆卫自严密，虽有毒螫何由加。一朝大蜂出不戒，舂容靓饰修且姱。蜻蜓忽来伺其怠，搏击少坠遭虾蟆。群蜂仓皇迷所适，谒走欲绝声呀呀。求之不得久乃定，复结一聚犹如麻。我来访翁亲目睹，搏髀不觉长咨嗟。翁言蜂种幸蕃盛，众以义聚尤堪嘉。乌衣槐安传自古，蛮触分据两角蜗。虽云仿佛存国族，徒以纪异其词夸。博劳舅妇恨翼短，鳖灵异姓争荒遐。岂如兹蜂互推举，一体同气无疵瑕。我怜翁言私诮责，扶伤早愧隋侯蛇。况伊二毒俱下类，琐细不足劳鞭挝。前尤往悔俱勿论，事会倚伏来尚赊。新房才成蜂未壮，旧房委弃随泥沙。 

　　○雪后泛湖歌 【为阮使君作。】 

