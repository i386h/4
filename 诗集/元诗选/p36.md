<!-- { "loadSidebar": true } -->
　　○送潘鹤臞归侍母 

　　冉冉虞渊月，回光照我衣。萧萧大堤马，送客长鸣嘶。穷冬霜雪繁，陟冈行旅稀。子何意浩荡，归心如奋飞。王粲故乡志，江淹南浦悲。丈夫各有适，聚散焉可期。子有白头亲，天寒守重闱。蟏蛸悬牖户，知子行当归。举觞慈颜和，升轩福履绥。士生食万锺，高堂色养违。何如衡门下，菽水欢逶迤。羡子敦懿义，家声良不亏。闲居富词藻，札翰时相贻。 

　　○赠禽衍陆生 

　　征士士龙之子孙，天马为胸气深厚。逸才致远谁能羁？少年气已干牛斗。尔来狼狈一缊袍，豪荡肯居狐貉后。文豹深藏雾雨蒙，潜蛟终作风雷吼。相羊廛市昔倾盖，执雉定交欢握手。燕坐谈天试相语，击蛇掉尾还应首。众人乃欲攘其踰，无异酰鸡喧瓮缶。獬冠蝉弁戏推许，鼠目麞头惭老丑。嗟予退处操如蚓，分与穷猿擅林薮。虫飞蝠伏各有时，万物行藏信非偶。文章藻绘亦安用，画虎不成徒类狗。宁为牧猪隐蒲博，虽非待兔聊株守。豻袖无堪厕朝列，鹿门正可安农亩。君不见千秋麟阁诮猕猴，乌用丹青传不朽。 

　　○过长安堰 

　　霜落天清木叶零，我非王事亦宵征。三更灯火鱼龙动，千里星河雁鹜鸣。大舶低昂衔尾进，扁舟来往一身轻。抱关恐有高人隐，野客低头愧送迎。 

　　○送汤师言番江书院山长 

　　风土迢迢吴芮邑，送君还忆旧羁栖。芝山拥郭苍龙卧，番水粘云白雁低。远道故应劳梦想，一官那得限东西。野花芳草江南路，千里秋风入马蹄。 

　　○杭州道中书怀四首 

　　涉世恒多故，谋身转益迂。马周聊逆旅，阮籍岂穷途。鹭宿依船尾，枫雕落酒壶。远行憀栗意，对此不能无。 
　　白雾笼舟楫，青山失画图。往来迷咫尺，收敛忽斯须。野旷连飞鹘，江清映浴凫。还将明媚色，且复慰征途。 
　　堤柳欹招缆，汀花笑入舟。高歌凫鹄起，阔视水云流。牢落江淹恨，飘零庾信愁。都将付尊酒，短发得禁秋。 
　　忧患看飘瓦，浮沈任转蓬。题诗霜叶赤，对酒烛花红。嵇阮情何旷，陶韦意未穷。前贤负高兴，不必万人同。 

　　○重午客中三首 

　　往恨湘累远，他乡楚俗同。流传存吊祭，汩没见英雄。竹叶于人绿，榴花此日红。未须嗟旅泊，吾道岂终穷。 
　　湖上冥冥雨，和愁细似尘。翠岚沾玉麈，清润逼纶巾。他日看浓抹，兹晨效浅颦。遂谙山水意，有为苦留人。 
　　令节殊方客，虚楼暮雨时。何心吟铸镜，予发欲成丝。昌歜谁浮玉，芳醪且满巵。今朝羇旅思，更用独醒为。 

　　○寄吴中诸友六首 

　　钱德钧 
　　萧子中 
　　汤师言 
　　唐希贤 
　　赵明仲 
　　冯景说 

　　△钱德钧 

　　风雨萧斋里，鸡鸣夜向晨。简编心力尽，灯火鬓毛新。余地知游刃，何人解斲轮。烦君毋割席，漂转暂埃尘。 

　　△萧子中 

　　并马春风陌，高歌夜雨床。遨游前梦失，漂泊此身忙。绿酒西湖色，冰肌六月凉。难招髯似戟，来对玉成行。 

　　△汤师言 

　　卓行拘常调，微官更数移。君怀同弃屣，吾道叹如丝。濩落才高世，飞腾命与时。晚成梁栋器，剩破十年迟。 

　　△唐希贤 

　　枉策招寻密，高谈谑浪俱。他乡怀楚奏，何日揽桓须。白月垂文练，青天落酒壶。看君话心事，余子尽崎岖。 

　　△赵明仲 

　　共话巴山雨，曾题华步秋。儒官虽寂寞，公子是风流。即拟同吴咏，焉知效楚囚。江南新作赋，寄尔恐添愁。 

　　△冯景说 

　　之子华簪裔，箪瓢祇晏如。为郎应驻辇，延客愧无车。早托襟期合，能容礼法疏。一灯何日共？料理读残书。 【右十三诗，命意闲远，下语清丽，可谓不流于俗矣。然少加精密，杜少陵、黄山谷不难到也。困学民渔阳鲜于枢题其后而还之。大德辛丑冬至前一日。】 

　　○首夏村居杂兴二首 

　　穿径幽篁破嫩苔，遶池涨绿泼新醅。黧黄梢蝶惊还起，翠碧窥鱼去复来。 
　　绿树荆扉晚更幽，鲈鱼菰菜近堪求。故人有兴能寻我，但觅吴淞欲尽头。 

　　○八月一日雨后赋兼寄城中诸友 

　　今我不乐思出游，宿酒昏昏仍懒惰。安得凉飙破烦郁，竹头抢地桐阴妥。纨扇那能脱腕挥，纱巾不觉酣眠堕。谁唤飞云起天末？政用此时持赠我。渴龙掉尾下饮江，列缺为右丰隆左。蜿蜒初若弥六合，变灭忽复成么么。长空收曀净千顷，落日着山县米笴。白衣苍狗觅虚无，孤鹜断霞明细琐。人生万事风雨散，苦欲控抟无一可。嗟予学道良已晚，阅世忘忧今亦颇。西畴■〈禾罢〉稏碧参差，南埭芙蓉红婀娜。聊寻清景日追逐，况复川原秋淡沱。故人城郭尚留连，何时共鼓吴淞柁？ 

　　○正月十六日与德钧子敬翼之洎儿子震游东季博山园赋诗 

　　我爱山园好，芳堂隐薜萝。野云栖不去，风叶扫还多。暂憩忘城郭，长谣咏涧阿。不嫌频启钥，重过意如何？ 

　　○湖上即事多怀月心之辞 

　　浙东山色渡江青，眼底新诗向此成。天尽云低看鹘落，日斜风细待潮生。 
　　送罢东风身是客，午窗半对紫玫瑰。家山枕上分明见，何处浓香唤梦回？ 

　　○题扇 

　　飞燕惊鸿拟未真，飘飘直欲似行云。入舟山色羞眉黛，隔岸榴花避舞裙。 

　　○白海青 【并序。】 

　　尚方有赐江浙省臣白海青者，杭州人士美以歌诗。征余同赋。 
　　渺渺东溟刷羽翰，乍随天马万人观。孤飞雪点青云破，一击秋生玉宇宽。赐予岂将追雁鹜，驱除直欲辨枭鸾。江南明月难同色，梦想瑶阶白露漙。 

　　○春日雪中 

　　萧斋听寒雨，出户霰已集。飞霙点砌销，绿苔稍沾湿。纷纷渐填委，势若包原隰。冥观阴阳妙，欲张故先歙。定知陈荄下，已有春风入。 

　　○与师言客钱唐凡三月余师言归后作诗奉寄 

　　灯花犹记别时红，为报君归我亦东。岂意黄尘迷瘦马，尚淹青眼送飞鸿。群山积雪清相射，千树寒梅望欲空。何逊扬州才思减，试烦妙语唤春风。 

　　○春雨漫兴三首 

　　日日春阴祇欲眠，强寻南陌复东阡。犹残碧树花多少，莫惜金尊酒十千。象管乌丝题往事，玉箫锦瑟负华年。愁来祇对西山坐，卷起帘翠接天。 
　　江上平芜望欲迷，江边密雨细如丝。冥冥白昼飞花急，漠漠青林度鸟迟。春事又当三月暮，人生那得百年期。谁能苦惜缠头锦？唤取娇娆舞《柘枝》。 
　　积雨厌厌愁断肠，暂晴犹得见春阳。频来幽鸟当窗语，半落闲花度水香。彩笔雕零诗漫兴，金杯摇荡酒生光。悠悠心绪浑抛却，付与游丝共短长。 

　　○和师言穷居即事韵二首 

　　城郭烟花裹屋庐，萧然谁识范莱芜。借居种竹怜君达，筑室移山笑我愚。坐久眼看乌几绽，醉来头向墨池濡。壮心纵复都销尽，未害狂歌击唾壶。 【来诗有「壮心触事渐消磨」之句。】 
　　雨声连夕乱鸣檐，野色今朝稍入帘。绿树成围黄鸟度，青天欲尽白波粘。熊经懒戏愁危坐，鹊语无凭喜漫占。若话浮名身外事，画蛇无足不须添。 

　　○题画黄葵 

　　忆昔戎葵花下饮，金杯春滟绿鬟欹。祇今花似金杯侧，独对西风咏折枝。 

　　○因公事留驿中遂登姑苏台晚望 

　　古驿西风起，中含水国秋。官闲公馆静，鸟下吏人休。移簟微凉入，登台晚兴留。乱蝉当槛急，众木抱城稠。天迥抟苍鹘，山横走翠虬。虚无疑地尽，突兀并云浮。绝景嗟才窘，微吟怯语遒。烟霏生变态，鸥鹭傲冥搜。初月清如湿，残霞散不收。似乘牛渚舫，若在武昌楼。娃馆今荒草，吴官祇废丘。按图非旧迹，访古莫深愁。苹浦渔歌断，枫根鬼唱幽。掠檐闻鹤警，照席数萤流。止舍惭昭子，投亭愧褚裒。疏顽能稍稍，漂转付悠悠。兹宇阅人久，伊谁似我俦？途穷翻一笑，鬓短耐千忧。世故从飘瓦，浮生等置邮。三更星斗落，万事入搔头。 

　　○秋夜怀友二首 

　　平生故旧谁知我？潦倒襟期子略同。纵酒祇判千日醉，读书少忍十年穷。岁华晼晚欺霜鬓，物色凄凉入共桐。未用相看叹摇落，古来江汉有秋风。 
　　屋角阑干北斗垂，谁家长笛夜深吹？月流河汉天机急，秋到山川木叶知。老去潘生聊漫赋，向来宋玉不胜悲。四时代谢浑闲事，有底穷愁入两眉？ 

　　○戏调月心 

　　扣门载酒可容来，怀抱相看得好开。祇恐彭宣惊女乐，后堂丝竹一时回。 

　　○陈仲渊别室 

　　琴中流水澜翻落，画里秋山杂沓开。更欲移床傍修竹，卧看饥鹤啄莓苔。 

　　○郊居寓目随事辄题四首 

　　雨洗万象出，暄和风日新。鸥声春命侣，山色暮迎人。 
　　绝江捕寒鱼，赤鯶巨莫逃。鲦鲿翻有神，腾出如银刀。 
　　把酒清江上，扁舟送夕晖。行云杯里度，白鸟镜中飞。 
　　决决堰根水，跳珠终日鸣。班荆坐忘返，中有激湍声。 

　　◆袁教授泰 

　　泰字仲长，通甫次子。以文学世其家，为郡学教授，别号寓斋。义乌王子克为之记。 

　　次寿道韵二首 
　　再次寿道韵二首 

　　○次寿道韵二首 

　　桃花夹岸护溪庄，白发渔翁久坐忘。过客此时停短棹，道人终日闭虚堂。雨沾弱柳垂垂绿，风动新篁隐隐香。茗鼎忽聆烹蟹眼，车声真用绕羊肠。 
　　烟际轻篷带雨推，水边疏牖趁风开。朋侪政可班荆坐，船舫时能载酒来。委地花枝徒艳冶，近人鸥鸟不惊猜。翳然林木幽栖意，惭愧愁肠日九回。 

　　○再次寿道韵二首 

　　浩浩波声激壮怀，油油水色绿于苔。乘流好御长风去，得意还期夜月来。医国恨无三折臂，亏功难累九层台。年登未免啼饥苦，火燎车薪水一杯。 
　　青青杞菊遍江庄，隐者盘餐意不忘。蓑笠尚留垂钓石，茅茨重复读书堂。坐深村落成幽赏，行入禅扃有妙香。回首城门车马迹，不堪尘事热中肠。 

　　◆玉井峰樵尹廷高（玉井樵唱） 

　　廷高，字仲明，别号六峰，遂昌人。其父竹坡，当宋季以能诗称。仲明遭乱转徙，宋亡二十年，始归故乡。尝掌教于永嘉，秩满至京，谢病归。所著有《玉井樵唱正续稿》。自题其卷首云：「先君登癸丑奉常第，宦游湖海，作诗凡千余首。丙子，家毁于寇，遗编散落，无一存者。仅忆《秋日寄僧》一联曰：『白苹影蘸无痕水，黄菊香催未了诗。』先业无传，雅道几废，不肖孤之罪也。」观此，则仲明诗学，有自来矣。 

　　江乡夜兴 
　　宫怨 
　　客中秋社 
　　翁村思归 
　　庚子营又青旧业二首 
　　秋夜旅怀 
