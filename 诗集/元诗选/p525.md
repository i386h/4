<!-- { "loadSidebar": true } -->
　　余向寓竹洲，洲上种菊百余栽，绕屋盈圃，过者因为菊田。今年归草堂，似闻秋风驾潮，扫荡无遗。儗与吾友求数株，聊应重阳故事如何。 
　　秋潮横挟风雨颠，洲上空闻有菊田。香色于人既无有，物情在我敢求全。颇怜尘世光阴迅，似觉人间雨露偏。白发满头难讳老，苍颜对客强为妍。岂惟酒向邻家得，自是杯从旧日传。陶宰不妨多种秫，杜陵且莫叹无钱。青天雁影西风外，红树秋声落照边。见说南庄饶物色，少分清艳到樽前。 

　　○访友 【并序。】 

　　洪武庚午九月廿七日，访钮声远于太仓城之正阳门，造其室曰洞云。四檐竹树盆山，清气可掬。因赋此诗，并求其画山图云。 
　　先生家住正阳门，绕屋松声日夜闻。大药总消头上雪，小山长带洞中云。已知济物宜终庆，况是清时属右文。却叹 【一作笑。】 吾诗与君画，海门风月拟平分。 

　　○东溟生诗为顾某赋 

　　东溟之生何所闻，抱艺学古以事亲。翛然一室东海村，市尘不到绝垢氛。坐见三洲渺无垠，一碧万里玻瓈盆。雪涛银屋相吐吞，烂霞浴出扶桑暾。是时幽人侍晏温，菽水之乐乐天真。兴来挥扫水墨浑，下笔惨淡愁鬼神。居然耕凿生意存，经营态度回 【阳春】 【春阳】 。百年缣素琴断纹，挦标装潢称绝伦。由其天机出清新，能事逸发皆可人。素昧平生笑语亲，一日索书来叩门。嗟余耳聩目力昏，那能复作寒螀呻。霜风搜林叶缤纷，寒菊艳艳东篱根。姑致是事且勿论，与子倒尽花前樽。 

　　○荆溪棹歌四首 

　　荆溪溪上晚山稠，沙棠港口木兰舟。裹头女子唱歌去，水色山光总是愁。 
　　大男凿山衣尽红，中男操舟惯张篷。独山门外北风恶，白浪如天怖杀侬。 
　　溪上雪消春水高，鹅黄新柳暗长桥。桥头人家好春酒，无情长与驻兰桡。 
　　双舟来往奈 【愁何】 【何愁】 ，日日溪中听棹歌。溪水西流流不断，海门东去作风波。 

　　○竹枝词三首 

　　千夫万夫皑作堆，什什五五鱼贯腮。长兴步头候粮去，红阑街里买薪来。 
　　臙支山头雨雪飞，臙支山前人苦饥。山下斧斤夜达旦，山上闲云长自归。 
　　十八里冈云有无，炎风扫地雪模糊。山川通塞奚能问，闲看清波入太湖。 

　　○寄怀茜川基古石二首北山翁也 

　　身闲无事且婆娑，转眼流年一掷梭。牢落诗怀三月过，颠狂风信五更多。潮来海市鱼论斗，柳暗江林鸟弄歌。颇讶寥寥无信使，题诗为问近如何？ 

　　○寄谢谌西堂惠纸二首 

　　云茧罗纹幸见投，乌皮几上雪凝眸。怀人端为双鱼信，作赋空惭五凤楼。 
　　翠峰山下连吴会，雪浪东来入海门。胸次不留元字脚，金香炉下铁昆仑。 

　　○感兴二首 

　　静室无尘少客过，新篁阴曳小坡陀。朝来始悟春归尽，风里杨花似雨多。 
　　落花寂寂掩柴扉，满地绿阴新笋生。自是老来游兴减，江山何处不堪行。 

　　○题水墨龙图 

　　画史凭陵造化机，研池倾倒墨龙飞。生绡半幅春云湿，疑是前山作雨归。 

　　○五月廿八日重过翠涛轩清坐终日薄暮而归赋此盖书所见也翠涛为竹而得名余不能无辞矣 

　　幽人爱竹不吃笋，养得修篁个个长。五月六月雨不落，千枝万枝风自凉。苍雪逼人时展簟，翠涛惊梦午移床。涓涓清润乌皮几，楚楚高搀薜荔墙。密影扫阶敷琐碎，余音拂水度笙簧。孙枝迸地浑疑占，老节凌云色更苍。三径旋开真得计，七贤避世故佯狂。因怀梅友称三绝，却笑荷花似六郎。白鹤归时云动荡，青鸾啸处夜微茫。对之可使食无肉，衰矣空惭鬓有霜。隐几无心开卷帙，卷帘随意炷炉香。日中见斗瞻霄汉，月下吹箫引凤凰。物外襟怀差可共，闲中滋味淡相忘。不寻酒伴鸡豚社，误落诗名锦绣坊。时复开樽排匼匝，每怜学子走■〈刍〉蹡。兴来坐久无聊赖，老去频过也不妨。他日成材惟汗简，于今触目尽琳琅。振衣散策归来后，江路迢迢又夕阳。 

　　○则明游余杭三桥步回过余草堂赋此谢之 

　　秋日三桥步，行舟野色新。乱山围草市，荒埭接江津。杉竹通蛮獠，麇麋贩猎人。欲将金粟酒，为子拂征尘。 

　　○题枯树图 

　　铁干槎牙翠叶残，云根剥落古苔斑。大材宁尽天年老，不遇工师不出山。 

　　○九月晦访声远留题 

　　海门潮上水如烟，贺老重维载酒船。喜见云山开雪壁，幸因郎囝鼓冰弦。应门童子清于鹤，捣药灵禽半是仙。岁晚卜邻应有约，几时行李到梅边。 

　　○寄则明二首 【时客于竹洲作。】 

　　苜蓿花开徧地秋，秋声浑在树梢头。西风昨夜吹归梦，唤起客怀无限愁。 
　　几树芙蓉近水低，碧沙凉露泣莎鸡。月边已有南来雁，飞过荻江官渡西。 

　　○晚归书事六言二首 

　　访旧五溪薄暮，沙长归路迢遥。虚市人家烧烛，流水孤村断桥。一个残僧待渡，数声短笛归樵。闪闪昏鸦啼后，江风又落寒潮。 
　　【渔】 【涣】 榜溪翁罢钓，邮铃稚子传书。暝烟寒雪欲落，腊柳半黄未舒。云叶落随去雁，浪花泼刺跳鱼。一段诗情画意，潇然风景愁余。 

　　○醉归 

　　醉归不觉已斜曛，稚子驩迎先候门。露林睡觉凉如水，树影满窗疑是云。 

　　○题黄鹤山樵画匡山读书图 

　　黄鹤山人美如玉，长年爱山看不足。醉拈秃笔扫秋光，割截匡山云一幅。诗豪每忆青莲仙，结巢读书长醉眠。我欲因之揽秀色，双凫飞堕香炉前。 

　　○寒食谩兴书所见二首 

　　杨柳东风日夜颠，杏桃无语不成妍。水流竟没鸥边石，雨重浑迷卵色天。节序怱怱无可那，物情汹汹最堪怜。荒村閴寂无鸡犬，何处人来扫墓田。 
　　三月三日雨初晴，清旦梳头坐草亭。一陂草色为谁绿？千树柳条无赖青。忧患未平心耿耿，衰迟那遣鬓星星。林鸠底事频呼妇，强聒春愁苦厌听。 

　　○九日雨中杂兴 

　　霜降海门天气肃，无边落木总缤纷。鸥眠夜渡芙蓉雨，雁落秋田■〈禾罢〉稏云。未有诗篇酬令节，祗将茗盌对炉熏。月中桂子飘人世，时有天香隔幔闻。 

　　○听雨 

　　倾倒天瓢走雨工，海门龙过起腥风。潇潇午夜鸣山竹，如在春江听打篷。 

　　○期友不至 

　　长日闲吟步紫苔，流光转眼熟黄梅。雄风豪雨将春去，浊垢深泥少客来。老柘叶稀愁茧瘦，草田水漫厌鹃催。题诗问讯王文学，怀抱何时一笑开。 

　　○风雨连日闭户默坐怀思可知忽翠涛轩以笋蔬之惠走笔答之 

　　春事都随逝水东，不堪日夜雨兼风。龙归海浦沈云墨，鸟啄樱桃落子红。老境讵言诗有债，醉乡谁谓酒无功。鲑蔬向赖西邻笋，缶时将五尺僮。 

　　○集句题水仙图 

　　秋水为神玉为骨，山矾是弟梅是兄。恍然坐我水仙府，吾与汝曹俱眼明。 

　　○杂诗五首 【以下见《玉山雅集》。】 

　　三月南江渡，行春属晚晴。留连花下■〈榻，舟代木〉，酾酒待潮生。 
　　开船收雨色，新水达春江。鸂■〈涑鸟〉元无侣，雎鸠自一双。 
　　青天归雁喜，密树坐莺深。落日春愁里，怀人浩荡心。 
　　城门踏青草，城下杨花度。荒垄无耕人，三月输官赋。 
　　近江乔木里，强半棣华栽。叶覆青青蔓，相沿别树开。 

　　○仿李商隐一首 

　　花落铜盘蜡炬融，逶迤春色照芙蓉。当筵行酒金钗侧，隔座吹笙绣幕重。已有鸾刀飞鲙缕，未须翠釜出驼峰。夜深环佩云中过，宛在瑶台月下逢。 

　　○登淀山寺 

　　一上湖南淀山寺，寺门高开秋树颠。下界云烟惟一气，八方楼阁驻诸天。无风灵籁时生壑，深夜神龙或起渊。我独题诗此临眺，寥寥宇宙几千年。 

　　○怀友 

　　□夏夜景静，斋阁临前池。当檐素月流，举扇凉飔吹。参差丹棘花，婀娜红莲枝。玉人美无度，耿耿劳我思。 

　　○江水辞送友人之龙江二首 

　　江水一百里，南风一日程。飞华多意绪，相逐柁楼行。 
　　江水五百里，上有兰与芷。采之遗所思，含情似江水。 

　　○采莲曲和铁厓先生二首 

　　刺船水中央，拢船乘晚凉。近番滩上过，叶里好鸳鸯。 
　　盈盈藕上花，采采堕清泪。愿将心中丝，系君双玉佩。 

　　○蹋踘篇和铁厓先生二首 

　　江南稚女颜色新，百花楼前蹋绣轮，红蕖小袜不动尘。不动尘，放娇态。微风来，舞裙带。 
　　芙蓉小踘蹋晓风，金璧步摇声丁冬，绣衫窄窄交斜红。交斜红，露玉腕。挥紫绵，浥香汗。 

　　○草堂纪事二首 

　　六月四日登草阁，云薄林深暑气消。无赖野莺飞个个，不知风雨一朝朝。 
　　池上戎葵高一丈，白白朱朱复可怜。近报彩舟来浦口，频开金向花闲。 

　　○过沙湖赋竹枝诗 

　　白沙湖头月色新，白沙湖里水如银。可是吴宫双玉管，听得一声愁杀人。 

　　○题萱蝶图 

　　堂前萱草散满地，朶朶幽花也可怜。绝爱篔筜相映带，生憎蛱蝶舞留连。 

　　○和靖看梅图 

　　西泠桥下林家墓，犹有旧时无数花。孤云何处双飞鹤？落日鵁鶄满白沙。 

　　○舟中三首 

　　潮发江门百余里，晓过芙蓉湖上头。袅袅秋风吹榉柳，层层云气盖船楼。 
　　无声星光驾秋色，即看露气薄人衣。逶迤流吹天头落，泼剌惊乌树里飞。 
　　天河垂地月光白，荻岸秋连野水青。浪静野沤来片片，橹摇枫叶下冥冥。 

　　○渡吴淞江 

　　九月渡江江水落，荻花岸岸与秋连。沙桥攲侧平当树，江鹤翻回巧触船。 

　　○送姚子华浙东帅府掾 

　　掾郎辟举南州掾，炳炳才名早岁收。幕府简书闲白昼，戟门旌旆卷高秋。花开拟上瀛洲看，酒熟频为鉴曲游。北来或有双鱼使，烦寄新诗写我忧。 

　　○和铁厓西湖竹枝词 【以下补遗。】 

　　江头竹枝青复黄，纤纤织作养蚕筐。乍可采桑南陌上，不愿黄金逢贵郎。 

　　○送瞿惠夫青龙镇学官二首 

　　山雨萧萧夜转多，思君别后定如何？帷犀怪底时时动，池上东风生绿波。 
　　云影垂江护晏阴，题诗东阁晓寒侵。便须骑马迎君去，街上青泥三尺深。 

　　○题宋杨补之墨梅 

　　繁华渐觉枝头少，冷蝶寒蜂尽不来。寄语春风莫相妬，明年还我最先开。 

　　◆空谷先生俞远（豆亭集） 

