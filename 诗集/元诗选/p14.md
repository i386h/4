<!-- { "loadSidebar": true } -->
　　拟将齐物物难齐，惟有山林迹可栖。身望凤池惭不到，名登雁塔愧先题。未能忘旧归家鹤，长是思鸣失旦鸡。天为东周道垂丧，肯生夫子在关西。 

　　○荅子荣 

　　行藏事拙且乘流，游徧人间老即休。多汗愈肤三伏暑，渐衰潘鬓一时秋。风高势欲欺茅屋，雨急声疑在竹楼。今世宦情何处好？但忧无蟹有监州。 

　　○即事 

　　铁马长驱汗血流，眼前戈甲几时休？谁能宰似陈平社，那免悲如宋玉秋。漠漠微凉风里殿，萧萧残夜水边楼。千村万落荒荆棘，何止山东二百州。 

　　○宽张文 

　　怪来久不造龙门，依旧相逢一笑温。任把锦囊嘲李贺，休将布鼓诧王尊。事随势过心犹骇，言与时违舌可吞。谁为书生肯推毂？绨袍且念故人恩。 

　　○读五代史 

　　破却千金筑一台，折冲阃外望人才。中原山岳河分断，塞上牛羊草引来。西海正惊天狗堕，北人忽拥帝羓回。犹怜仙掌英灵在，能把潼关闭不开。 

　　○索和长平诸诗友送行韵信笔奉呈君玉闰之资客中一笑 

　　汉厦非无论道毡，自惭老去鬓皤然。闲愁似海藏皮里，往事如风过耳边。几度班荆谁与话？一朝倾盖□相怜。柴门近日多来客，火速移床待孝先。 

　　○昨晚蒙降临无以为待早赴院谢闻已长往何行之速也因去人寄达少慰客中未伸之志耳 

　　书生掉舌岂其时？手底青编亦倦披。铁锁尚沈江漠漠，铜驼又没草离离。阴山路上明妃曲，天宝年中杜甫诗。古往今来几兴废，白头恨见太平迟。 

　　○送郡侯段正卿北行二首 

　　征途万里朔风寒，过尽阴山复有山。岁既在于辰巳后，星多客向斗牛间。漫漫积雪无冬夏，劫劫飞鸿自往还。若到龙庭试回首，太行一片白云闲。 
　　猎猎霜风堕指寒，一鞭行色抵天山。马嘶衰草孤烟外，雁没长空落照间。入塞尽穿毡帐过，去乡须待锦衣还。功名大抵黄粱梦，薄有田园便好闲。 

　　○杜门 

　　近来人事颇相乖，独坐何曾得好怀。犬吠为连酤酒市，鸡鸣长傍读书斋。门终待学张家塞，闼恐难当哙等排。恶客就中多气岸，时时下马系堂阶。 

　　○中秋 

　　露下天街一气凉，月明不复被云妨。正当金帝行秋令，疑是银河洗夜光。鲛室影寒珠有泪，蟾宫风散桂飘香。席间醉客忙归去，独共三人尽此觞。 

　　○代乐仲和张温甫处督米 

　　未必书生气尽寒，食常不足为居闲。清于孺子沧浪水，瘦似诗人饭颗山。欲向田文弹铗去，恐因丘嫂颉羹还。闻君自有江湖量，肯为枯鱼少破悭。 

　　○和王季文襄阳变后二首 

　　逐鹿中原未识真，指踪元自有谋臣。虞全不念唇亡国，楚恐难当舌在人。拔剑挽回牛斗气，举鞭蹙起汉江尘。相逢空洒英雄泪，谁是荆州一角麟！ 
　　天命须分伪与真，衙蜂战蚁尽君臣。蛟龙不是池中物，燕雀休嗤垄上人。衣不能胜嵇绍血，扇无可奈庾公尘。自从绝笔春秋后，谁复伤时为泣麟？ 

　　○一字题示商君祥 【并序。录二十首。】 

　　余年三十有九，遭甲戌之变。乙亥秋七月南迈，时侄谦甫主河南福昌簿，迎至西山，侨居厅事之东斋。小学师商君祥投诗索和，顷刻间往回数十纸。谦甫曰：「一鼓作气未可敌，姑坚垒以待。」侄壻郭鸿渐曰：「可以单师挫其锐」，乃出百字题请赋以酬之。遂信笔而书，殊无意义，付其徒孙男乐山示之，三日不报。谦甫笑曰：「五言长城不复敢攻也。」君祥于是携酒来乞盟，大会所友，极欢而罢。 

　　云 
　　雨 
　　尘 
　　春 
　　梅 
　　松 
　　竹 
　　蜂 
　　僧 
　　渔 
　　樵 
　　砚 
　　香 
　　隐 
　　寿 
　　行 
　　住 
　　饮 
　　啸 
　　愁 

　　△云 

　　旱魃将为虐，从龙便出山。人间三尺雨，命驾早知还。 

　　△雨 

　　晚有来苏意，忧深望岁人。一犂虽美满，犹恨不当春。 

　　△尘 

　　不忧悬榻室，可奈污人风。踏破青鞋底，犹疑是软红。 

　　△春 

　　来莫愁春迟，去莫怨春忙。春不随人老，谁教汝断肠？ 

　　△梅 

　　未报江南信，先开雪里村。要看花上月，立马待黄昏。 

　　△松 

　　郁郁愁无地，青青独有心。疑从大夫后，倾盖到如今。 

　　△竹 

　　潇洒能医俗，檀栾看上番。我宁负此腹，忍使箨龙冤。 

　　△蜂 

　　弄晴沾落絮，带雨护园花。有课常输蜜，无春不到衙。 

　　△僧 

　　貌与松俱瘦，心将絮共沾。一庵空寂地，香火读《楞严》。 

　　△渔 

　　一声歌欸乃，万顷国烟波。鳌蟹中间醉，蓑衣拜浪婆。 

　　△樵 

　　云外山将遍，人间日易斜。不知棋换世，柯烂未还家。 

　　△砚 

　　端溪温润石，价重百车渠。一滴玄潭水，蝇头万卷书。 

　　△香 

　　小炷博山鼎，半残心字灰。游蜂何处客，应为百花来。 

　　△隐 

　　孔负二宜去，嵇知七不堪。青山休老地，佳处是终南。 

　　△寿 

　　灰如恋阙心，雪似穷经首。问年今几何？看饮屠酥酒。 

　　△行 

　　水笑杯犹渡，山惊锡尚飞。垂垂瓶钵老，何处未来归。 

　　△住 

　　俗尚家灵运，谁堪社远公。空山云不出，愁杀渡溪风。 

　　△饮 

　　竹叶杯中醁，金钗坐上春。浅斟低唱境，犹道是粗人。 

　　△啸 

　　成瑨风生坐，孙登月满台。东皋今寂寞，元亮早归来。 

　　△愁 

　　解使回肠断，能催两鬓秋。天涯未归客，容易上眉头。 

　　○十六日夜戏书 

　　贪作 【臧祚切。】 梅花梦，都忘柳絮禅。可怜人与月，不似夜来圆。 

　　○老杜醉归图二首 

　　寻常行处酒债，每日江头醉归。薄暮斜风细雨，长安一片花飞。 
　　百钱街头酒价，蹇驴醉里风光。莫傍郑公门去，恐犹恨在登床。 

　　○卜居 

　　东邻西舍两三家，簌簌墙头落枣花。渐愧画梁双燕子，笑人今日又天涯。 

　　○和筹堂途中即事 

　　晚风吹雨过山堂，灯火秋凉好对床。却被荒鸡笑人懒，一声催起着鞭忙。 

　　○过云台 

　　夜半风吹霁色开，晓乘残月过云台。连山断处瞰平野，一线黄流掌上来。 

　　○济源龙潭 

　　尘世悠悠不识真，一潭春碧养潜鳞。可怜无故惊雷起，误却山前失筯人。 

　　○雨后 

　　春空霭霭暮云低，飞过山前雨一犂。明日却寻归去路，马蹄犹踏落花泥。 

　　○阻风 

　　东风作恶几时休，况值春光欲尽头。谁谓闲人无个事，一年长是为花愁。 

　　○明皇击梧图 

　　不使梨园弟子知，太平音在凤凰枝。一朝野鹿衔花去，长恨秋风落叶时。 

　　○阳关图 

　　一杯送别古阳关，关外千重万迭山。试问青青渭城柳，不知眼见几人还。 

　　○千里江山图 

　　笔下江山取意成，一峰未尽一峰生。凭谁试向行人问，水郭烟村第几程。 

　　○雪后送宝泉之碧落 

　　酒面轻风不作寒，天花散落满人间。殷勤行脚休辞远，出得城门是雪山。 

　　○和王成之梅韵 

　　朝来一雪羃晴沙，行到前村始见花。驿使便将春色去，暗香今夜落谁家？ 

　　○下太行 

　　山中日日伴云闲，不见闲云只见山。君去试从山下望，青山却在白云间。 

　　○东山道中 

　　采遍山城草木芽，百年老树尽枯查。眼前多少闲田地，雨后春耕有几家。 

　　○太平泉 

　　试从涧底觅根源，剔藓剜苔得旧泉。人事尽随流水去，几时复见太平年。 

　　○十七日送行 

　　怱怱又别故园春，花落犹随马后尘。相对离筵莫惆怅，送行人是欲行人。 

　　○寄别 

　　马蹄踏破乱山青，送客风回酒半醒。归客莫将云外指，大都一十五长亭。 

　　○孟浩然图 

　　却因明主放还山，破帽骑驴骨相寒。诗句眼前吟不尽，北风吹雪满长安。 

　　○夜梦月下与数仙子酌酒仍各赋诗 

　　天风一扫暮云开，收拾群仙共酒杯。但指今宵是新月，不知曾照古人来。 

　　○和平太行路韵 

　　凿开险阻若天成，暂使时间眼界平。却羡长安西去路，青山不管送人行。 

　　○和君瑞月下闻砧 

　　夜凉枕上梦频惊，有底秋天不肯明。老眼近来闲泪少，那禁月下捣衣声。 

　　○香梅二首 【邓妓之小字匠手，有诗，边仲宁索和，因用其韵。】 

　　被谁说破梦中梅？应有罗浮倒挂来。祇为怕愁贪睡后，返魂纔向北枝开。 
　　一枝潇洒陇头香，分付新愁竹叶觞。纸帐不须寻短梦，天涯倦客已无肠。 

　　○魏征 

　　立朝谠议尽良规，谁使君王死后疑。一旦銮舆渡辽水，实时扶起墓前碑。 

　　○王庭秀悠然轩 

　　小轩开后快双明，峭拔南山立翠屏。好是晚来新雨过，白云堆里露尖青。 

　　○留别 

　　主人把酒再三留，送客风高势未休。更听愁眉歌一曲，尊前肠断小温柔。 

　　○寒食戏书 

　　蓦见花间弄药回，同心髻绾绿云堆。多情更有墙东月，送得秋千影过来。 

　　○周昉内人图 【录四。】 

　　倦绣 
　　捣衣 
　　按乐 
　　览镜 

　　△倦绣 

　　心情犹在未收时，却顾花间影渐移。不道春来添几线，日长只与睡相宜。 

　　△捣衣 

　　一夕秋风雁过声，铁衣辛苦向边城。将军不用和戎计，双杵休辞月下鸣。 

　　△按乐 

　　倚风无力见温柔，初下喧天羯鼓楼。犹向花阴理新曲，君王不惜锦缠头。 

　　△览镜 

　　不教朱粉污天真，长对菱花顾影频。但把蛾眉扫来淡，尚嫌不似虢夫人。 

　　○襄阳咏史 

　　汉高庙 
　　光武庙 
　　宋玉宅 
　　关将军庙 
　　刘表祠 
　　凤林 
　　杜甫故里 

　　△汉高庙 【在襄阳县西南钟山。】 

　　垓下未闻歌散楚，泽中已见哭亡秦。乾坤到底归真主，愁杀鸿门碎斗人。 

　　△光武庙 【在襄阳东四十五里。光武，南阳枣阳人。今枣阳县是也。舂陵在枣阳东，望气者苏伯阿至南阳，遥见舂陵曰：「气佳哉！郁郁葱葱。」光武始起兵还舂陵，望舍南火光烛天。今枣阳在襄阳东界六十里。】 

