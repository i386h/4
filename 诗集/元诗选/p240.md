<!-- { "loadSidebar": true } -->
　　行家织锦成染别，牡丹花红杏花白。作双紫燕对衔春，一匹锦成过半月。持来画堂卷复开，佳人细意为翦裁。银灯连夜照针黹，平明设宴章华台。为君着衣舞《垂手》，看得风光满杨柳。蝶使蜂媒无定栖，万蕊千花动衣袖。回回舞罢换新衣，新衣未缝锦下机。怜新弃旧人所悲，百年欢乐无 【一作惟。】 片时。 

　　○莲塘曲 

　　青苹风起柳塘水，波声夜聒鸳鸯睡。一点芳心不自持，露荷又作璚珠碎。藉丝织锦香满机，裁成衣裳将遗谁？只愁贱妾梦魂短，不恨荡子归来迟。花间鶗鴂依芳草，等闲绿遍邯郸道。还应忆念荡舟人，满架芙蓉镜中老。 

　　○过歌风台 

　　世间快意宁有此，亭长还乡作天子。沛宫不乐复何为，诸母父兄知旧事。酒酣起舞和儿歌，眼中尽是汉山河。韩彭受诛黥布戮，且喜壮士今无多。纵酒极欢留十日，感慨伤怀涕沾臆。万乘旌旗不自尊，魂魄犹为故乡惜。从来乐极自生哀，泗水东流不再回。万岁千秋谁不念？古之帝王安在哉！莓苔石刻今如许，几度秋风灞陵雨。汉家社稷四百年，荒台犹是开基处。 【瞿宗吉云：豪迈跌宕，雅与题称。】 

　　○题华光梅 

　　墨梅之作盛衡湘，始作俑者唯华光。此僧平生十万纸，笔力所到花为香。是谁好事怜清苦，三二百年存绢素。和靖多情纵有诗，广平得意还能赋。东坡先生昔倅杭，万松岭见一枝长。我今见画如昨梦，都在君家白玉堂。 

　　○学仙曲 

　　二八女人貌婵娟，杏花阴里竞秋千。同心锦带刺石莲，逢人学缚剪刀钱，却妒鸳鸯沙上眠。 

　　○古辞 

　　欢乐自欢乐，苦辛长苦辛。城中十万户，谁是种田人。 

　　○水殿纳凉图 

　　别殿红绡女，无风亦自凉。阑边是湖水，夜夜宿鸳鸯。 

　　○七夕 

　　乞与人间巧，全凭此夜秋。如何针线月，容易下西楼。 

　　○别刘博士 

　　祇为情如雨，从教醉似泥。免看杨柳色，相送出城西。 

　　○铜雀台 

　　自古谁无死？英雄岂不知。望陵歌舞歇，还有梦来时。 

　　○峡川 

　　石与青天近，浮云向客低。自然堪下泪，不是有猿啼。 

　　○题扬州左史臣画扇 

　　后土祠前路，金鞍忆旧游。春风双燕子，浑似在扬州。 

　　○邻墙梅花 

　　腊后春纔到，寒香袭素袍。梅花如有意，不在粉墙高。 

　　○问梅 

　　一种陇头树，东风都合吹。未应造物者，偏在向南枝。 

　　○别故人 

　　未别欲千言，临别无一语。惟此旧时心，随君渡江去。 

　　○白头翁 

　　疏蔓短于蓬，卑栖怯晚风。祇缘头白早，无处入芳丛。 

　　○题宋子障太守画 

　　老树含青雨，平林澹白烟。隔溪茅屋在，好泊米家船。 

　　○访旧三竺次泐禅师杂兴韵 

　　酒馆湖船尽有名，玉杯时得肆闲情。至今人说张员外，不是看花不出城。 

　　○题明皇击球图 

　　管钥声随万乘游，开元球马最风流。九龄老去无人谏，不破中原不肯休。 

　　○小游仙次韵四首 

　　汉武求仙未绝情，枉将心力事金茎。灵王太子因无欲，吹得琅玕作凤鸣。 
　　桂阁金银不甚高，仙山几许隔波涛。信回青鸟无寻处，一色春风是绛桃。 
　　小娃莫说脸如莲，自牧羊龙向葑田。笑指清泠桥下水，此中元是碧瑶天。 
　　青蛇昨夜付书回，只许麻姑自坼开。说道蓬莱山下路，莫因清浅不归来。 

　　○题鹦鹉士女图 

　　美人应自惜年华，庭院沉沉锁暮霞。 【一作「长门几日断羊车，闲得工夫坐日斜。」】 只有旧时鹦鹉见，春衫曾似石榴花。 

　　○过泖湖 

　　泖湖有路接天津，万顷银花小浪匀。安得满船都是酒，船中更载浣纱人。 

　　○题吴彩鸾写韵图 

　　小点红鸾欲下迟，远山浑似画来眉。如何一念人间事，上界仙曹便得知。 

　　○同徐大章溪上看芙蓉 

　　日暮归来雨湿衣，凉风千树彩云飞。渚宫只在秋江上，何事襄王梦到稀。 

　　○荷花词次韵周伯温参政 

　　一种西湖与若邪，鸳鸯宿处便为家。秋房结得新莲子，便是当时藕上花。 

　　○柳枝词二首 

　　樽前不弃小腰身，争欲搀先上舞茵。多谢东风好抬举，尽情分付画眉人。 
　　春光领略不胜娇，摇荡东风千万条。悔尽江州白司马，一生空咏小蛮腰。 

　　○唐天宝宫词八首 

　　寿王妃子在青春，赐与黄冠号太真。不是白头高力士，翠华那得远蒙尘。 
　　兴庆池头芍药开，贵妃步辇看花来。可怜三首清平调，不博西凉酒一杯。 
　　清源小殿合《凉州》，羯鼓琵琶响未休。为是阿瞒供乐籍，八姨多费锦缠头。 
　　舁上儿绷满翠容，黄裙高髻一丛丛。君王入内闻欢笑，赐与金钱满六宫。 
　　四海承平倦万机，只将彩戏悦真妃。不平最是弹双陆，骰子公然得赐绯。 
　　小部梨园出教坊，曲名新赐荔枝香。《霓裳》按舞长生殿，击碎梧桐夜未央。 
　　香囊遗下佛堂阶，不使君王不怆怀。想着当年雪衣女，羽衣犹得苑中埋。 
　　天宝年中宠贾昌，黄衫年少满鸡坊。绛冠斗罢罗缠项，又得君王笑一场。 

　　○觉来 

　　好风吹雨觉来迟，开遍荼■〈艹縻〉总不知。团扇晚凉人似玉，也须消瘦暮春时。 

　　○春光 

　　湖上偏多杨柳风，桃花吹尽雨前红。等闲却被东君笑，大半春光在醉中。 

　　○柳花词二首 

　　栏马墙西欲暮春，花飞不复过中旬。倚天楼阁晴光里，争扑珠帘不避人。 
　　满院长条散绿阴，谁家门户碧沉沉。地衣不许重帘隔，雪白花铺一寸深。 

　　○辇下曲一百二首 【并序。录四十。】 

　　昱备员宣政院判官，以僧省事简，搜索旧文稿于囊中。曩在京师时，有所闻见辄赋诗，有《宫中词》、《塞上谣》共若干首，合而目之曰《辇下曲》。其据事直书，辞句鄙近，虽不足以上继风雅，然一代之典礼存焉。 
　　五垓千陛立朝廷，槛首铜鵰一丈翎。不待来仪威凤至，日闻韶濩在青冥。 
　　州桥拜伏两珉龙，向下天潢一派通。四海仰瞻天子气，日行黄道贯当中。 
　　东楼绯服唱鸡人，击到朱鼙第几声。楠寐奉常先告备，驾行三叩紫鞘鸣。 
　　国戚来朝总盛容，左班翘鹖右王封。功臣带砺河山誓，万岁千秋乐未终。 
　　三司侍宴皇情洽，对御吹螺大礼终。宝扇合鞘催放仗，马蹄哄散万花中。 
　　只孙官样青红锦，裹肚圆文宝相珠。羽仗执金班控鹤，千人鱼贯振嵩呼。 
　　西天法曲曼声长，璎珞垂衣称艳妆。大宴殿中歌舞上，华严海会庆君王。 
　　竹扛金铸百寻余，顶版高镌梵国书。禁得下方雷与电，声光不敢近皇居。 
　　墀左朱阑草满丛，世皇封植意尤浓。艰难大业从兹起，莫忘龙沙汗血功。 
　　国初海运自朱张，百万楼船渡大洋。有训不教忘险阻，御厨先饭进黄粱。 
　　辽东羞贡入神厨，祭鲔专车一大鱼。寝庙岁行春荐礼，有加铏豆杂鲜腒。 【禽鸟之肉。】 
　　当年大驾幸滦京，象背前驮幄殿行。国老手炉先引导，白头联骑出都城。 
　　请号关牌趋鼓阁，弓刀千骑领兵符。例差右姓巡仓库，哄唱穹庐赐大酺。 
　　祖宗诈马宴滦都，挏酒啍啍载憨车。向晚大安高阁上，红竿雉帚扫珍珠。 
　　驼装序入日精门，铜鼓牙旗作队喧。一听巡阶铃钹振，满宫俱喜出迎恩。 
　　华缨孔帽诸番队，前导伶官戏竹高。白伞葳蕤避驰道，帝师辇下进葡萄。 
　　守内番僧日念吽，御厨酒肉按时供。组铃扇鼓诸天乐，知在龙宫第几重。 
　　御前亲拜中书令，恩赐东宫设内筵。手署勅黄唯一道，任谁祇受付双迁。 
　　鸡人唱罢内门开，千骑前头丞相来。卫士金瓜双引导，百司拥醉早朝回。 
　　端本堂深绣榻高，满前学士尽风骚。星河骑士知唯马，惯识金笺玉兔毫。 
　　儒臣奉诏修三史，丞相衔兼领总裁。卒士院官传赐宴，黄羊挏酒满车来。 
　　文明天子念孤寒，科举人材两榜宽。别殿下帘亲策试，唱名纔了便除官。 
　　炉香夹道涌祥风，梵辇游城女乐从。望拜■〈糹余〉楼呼万岁，柘黄袍在半天中。 
　　对朋角饮自相招，黄鼠生烧入地椒。马湩饮轮金铎刺，顶宁割发不相饶。 
　　柳林密遣弄臣回，封印黄金盒一枚。天语直将西内去，便教知是草芽来。 
　　直教海子望蓬莱，青雀传言日几回。为造龙舟载天姆，院家催造画图来。 
　　西方舞女即天人，玉手昙花满把青。舞唱《天魔》供奉曲，君王长在月宫听。 
　　鸭绿江波胜鸭头，鱼龙变化满中州。分来一派天潢水，到得乌桓便不流。 
　　昭君遗下汉琵琶，拗轸谁弹狈获沙。春色不关青冢上，只今芳草满天涯。 
　　西番僧果依时供，小笼黄旗带露装。满马尘沙兼日夜，平坡红艳露犹香。 
　　圜殿仪天十六楹，向前黄道不教行。账房左右悬弓角，尽是君王宿卫兵。 
　　棕毛四面拥龙床，殿角凉生紫雾香。上位励精求治切，不曾朝退不抬汤。 
　　闲家日逐小公侯，蓝棒相随觅打球。向晚醉嫌归路远，金鞭相过御街头。 
　　斗鹌初罢草初黄，锦袋牙牌日自将。闹市闲坊寻搭对，红尘走杀少年狂。 
　　教坊女乐顺时秀，岂独歌传天下名。意态由来看不足，揭帘半面已倾城。 
　　似将慧日破愚昏，向日如尝下钓轩。男女倾城求受戒，法中秘密不能言。 
　　肩垂绿发事康禅，淡扫蛾眉自可怜。出入内门装饰盛，满宫争迓女神仙。 
　　壁衣面面紫貂为，更绕腰阑挂虎皮。大雪外头深一尺，殿中风力岂曾知。 
　　天朝习俗乐从禽，为按名鹰出柳阴。立马万夫齐指望，半空鹅影雪沉沉。 
　　栏马墙临海子边，红葵高柳碧参天。过人不敢论量数，雨露相将近百年。 

　　○宫中词二十一首 【并序。录十二。】 

　　宫中词唯唐陕西司马王建一百首为得体，盖从内臣出入宫闼，所赋俱实见其事。厥后蜀主花蕊夫人效其体，赋诗一百首，亦其身亲见之。宋王安国校官书，见其本序而置之内阁。元初，奉天杨奂录宋宫人语五言诗十八首，颇得其情，足次二家后。大抵宫中词，论富有天下，贵为天子，不可以文工拙称。必非想象，必亲见，皆非闾巷之士可拟而赋者。后学庐陵张昱光弼志。 
　　裹头保母性温存，不敢移身出后门。寻得描金龙凤纸，学摹国字教皇孙。 
