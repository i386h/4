<!-- { "loadSidebar": true } -->
　　暖云着柳春蒙蒙，绵航两旗杨柳风。美人娟娟锦船里，约烁瞳人剪秋水。阿鬟养花花满门，洗花染作真朱裙。窈窕行烟蹋烟步，野棠乱落麒麟墓。东风扑天驱马来，露香翠泣鸳鸯杯。玉箸丁东鸣碧椀，鸾箫二尺猩红板。琼花起舞歌竹西，铁崖酣春写春题。幽绪不凭蜂蝶使，怨绝冰丝弦第四。便裁雌霓作云笺，写入花游第几篇。 

　　○送姚子章赴浙省计事玉山同赋 

　　之子东游去，神驹背若鸿。天枢黄道外，星使紫微中。北岫云双屐，西湖雪一蓬。重来旧游地，谈笑莫怱怱。 

　　○送赵克让归洛阳赴举 

　　圣化开元极，文星入上台。梁王尤好赋，贾谊独多才。江草迎人远，宫花近马开。君门多雨露，得意早归来。 

　　○平远楼 

　　对酒川光湿，钩檐爽气浮。地从天际没，水近日边流。树密烟藏寺，苹生绿满洲。幽人有佳兴，于此一登楼。 

　　○题仲穆画唐马 

　　大宛千里马，朱汗翠连钱。夜秣玉关下，晓呈金殿前。横门花似雨，韦曲柳如烟。虢国争驰道，将军避绣鞭。 

　　○题超览楼 

　　阑干超览楼，高倚越王台。水接三韩外，山从百粤来。御风凉满袖，问月酒停杯。少待谈空罢，登临亦快哉。 

　　○听雪斋以夜色飞花合春声度水深分韵得飞字 

　　暮雪密成围，寒侵酒力微。度窗闻暗响，启户见斜飞。渐觉明书幌，时来近舞衣。酣歌过午夜，香霭正霏霏。 

　　○归越次郯九成韵 

　　雪消汀草碧，行子理归舟。落日千山暮，清江万里流。萧萧鸣去马，渺渺没轻鸥。自笑清狂者，真成汗漫游。 

　　○近诗数首简玉山 【一作《白鹤观题寄玉山主人》。】 

　　我离 【一作住。】 城中五十日，念子终日不相忘。驿回陇首梅未发，雁过沙头书几行。田间鸡黍酒正熟，霜后园林橘半黄。亦欲归栖 【一作「后日东归」。】 同一笑， 【一作醉。】 酣歌不减少年狂。 

　　○寄卢益修 

　　山中旧屋近如何？想见凉云长薜萝。剡水舟回应载雪，山阴帖在可笼鹅。相思坐使岁华晚，顾影空怜月色多。惆怅何人赋《招隐》，淮南桂树不胜歌。 

　　○题水竹居 

　　隐君溪上茅斋好，遶屋竹林秋更清。放艇莫惊鸥鹭宿，吹箫还倚凤凰鸣。一川夜月芙蓉净，数亩凉云薜荔生。俗客不来清昼寂，小窗瑶瑟间书声。 

　　○暮春偶书 

　　沉沉柳巷无行迹，惟见帘前落絮频。小雨欲晴先酿暖，轻阴拂地不惊尘。已知春事无多日，解醉花前有几人。深院时时剪刀响，倩谁裁制小乌巾。 

　　○用陈敬初雨中见寄有过湖别墅意 

　　似闻茅屋傍清溪，杨柳青青水拍堤。醉里不知家远近，望中惟见树高低。溪云出洞欲行雨，江石穿波不染泥。何日扁舟过湖去，竹间取次着新题。 

　　○送柏子庭归四明 

　　东风夜起江花落，荡桨过江江水香。并人晴树日杲杲，隔岸烟草春茫茫。题诗自有汤休句，载酒宁无贺监狂。菖蒲花发蒲萄熟，思尔令人意不忘。 

　　○题顾处士竹逸亭 

　　征君结屋玉山里，个个修篁一尺围。秋声六月起萧瑟，翠雨尽日生霏微。仙人或送青精饭，道士时来白羽衣。清觞雅瑟在盘石，坐看白云天际飞。 

　　○玉山席上次曹新民韵 

　　绿树当门过屋高，满溪新水系双舠。千林夜色悬青雨，万顷晴云卷素涛。鹦鹉倾杯传翠袖，琵琶度曲响金槽。扬雄赋就风流甚，制得轻红小褎袍。 

　　○玉山草堂以冰衡玉壶悬清秋分韵得悬字 

　　芝草琅玕徧石田，采英撷秀入芳筵。白鱼作 【一作斫。】 鲙明于雪，绿蚁倾樽吸似川。潭底行云秋共迥，檐间高树月初悬。山僧醉说无生法，金粟天花落满前。 

　　○春辉楼以攀桂仰天高分韵得天字 

　　飞楼高倚玉绳边，两两青娥舞绣筵。北斗倒悬江动石，清秋不尽水如天。故人相见风尘际，此夜同看海月圆。明夕光华应更好，买花重上泛湖船。 

　　○渔庄以解钓鲈鱼有几人平声字分韵得鲈字 

　　波光月色净涵虚，炯若清冰在玉壶。水槛夜凉栖翡翠，钓竿秋静拂珊瑚。杯行玉手琼英酒，鲙斫金盘雪色鲈。书卷诗篇不知数，为君题作辋川图。 

　　○舟中作次玉山韵 

　　落日清江好放船，西风满棹未须牵。鲸鲵已静波澄海，鸿雁初来水接天。过眼风光如隔梦，近人风月也堪怜。归来尚有黄花在，暂醉佳人锦瑟前。 

　　○寓月溪寄玉山兼怀德辅 

　　玉山山中春又回，看春还又几人来。堂前梧竹性所爱，溪上桃花眼见栽。顾况题诗皆好句，王褒作赋最多才。何时舣棹娄江曲，共听弹琴坐石苔。 

　　○姚子章人回知骑从在杭即欲渡江一见递中得书闻已归玉山中遂成怅然因寄 

　　闻住西湖十日还，冷泉亭下水潺湲。钱塘东去直到海，于越南来总是山。情逐断猿明月夜，兴随孤鸟白云间。玉山池馆花无数，应待幽人一破颜。 

　　○漫兴一首呈玉山主人 

　　五月田家未足秧，壖边水鹳近人长。溪流到海无百里，潮汛乘风矢万航。春树暮云迷远近，南山北斗自低昂。相思相见真如梦，莫惜题诗卧草堂。 

　　○送户部员外郎张君师允铨选 

　　圣主当阳宁，文星冠甲科。经纶弥宇宙，带砺誓山河。荆楚藩屏大，番禺职贡多。铨衡须遴选，郎署得逶迤。夙拜天书宠，俄闻使节过。后尘云拥骑，前队鼓鸣鼍。五岭初消瘴，三江渐息波。柴桑访遗逸，庐阜入吟哦。地远云双翼，天空海一蠡。庭闱情最切，鼎鼐味应和。还直青绫被，重鸣白玉珂。归来宣室夜，前席问如何？ 

　　○秋华亭以天上秋期近分韵得期字 【并序。】 

　　至正十年七月六日，玉山主人置酒小东山秋华亭上，歌舞少间，群姬狎坐庭中。时夜将半，秋声露气在竹树间，曲水萦带山石下与银汉同流，翛然若非人间世。因分题赋韵如左。 
　　溪上新亭绝萧爽，四檐高树碧参差。香浮金粟秋盈把，凉沁琼花月满枝。路近东山深窈窕，水通遥汉共逶迤。银瓶细泻深杯酒，罗扇新题小字诗。曲倚瑶筝声累咽，歌停翠管舞频攲。露零菡萏枝枝谢，风入梧桐叶叶吹。每忆天孙候河鼓，更烦星使问秋期。道林明日难为别，更约山公醉习池。 

　　○题东山图玉山同赋 

　　不起谢安石，其如天下何？向来游赏地，芳草落花多。 

　　○响屧廊 

　　山中老禅寂，同坐说吴王。时有风前叶，铮然下屧廊。 

　　○题敬仲竹木 

　　洞庭秋尽水层波，光动珊瑚碧树柯。夜半仙人骑紫凤，满天清影月明多。 

　　○题墨雁 

　　黄沙衰草雪毵毵，八月天山冷不堪。昨夜朔风吹过影，尽将秋色到江南。 

　　○题山居图 

　　千涧淙淙一径通，长松尽入白云中。征君更在山深处，满谷桃花烂熳红。 

　　○题高宗诗意便面 

　　当朝山色尚烟岚，近侍承恩罢早参。边奏不来春殿寂，自将情思写江南。 

　　○题赵子昂桃花马 

　　学士当年侍武皇，诏骑天马入明光。上林三月花如雨，吹落金鞍片片香。 

　　○题松石 

　　匡庐道士山阴住，遶屋青松个个长。溪上一番春雨过，白云满地茯苓香。 

　　○题胡环瘦马图 

　　坚昆此去几万里，荒草黄云连白沙。到得单于台下日，暖风开遍地椒花。 

　　○题陈闳画唐人呈马图 

　　大宛直在玉关西，万里风沙入骏蹄。一自殿前随仗立，垂头不肯向人嘶。 

　　○题赵松雪楚江清晓 

　　曾从江上系孤舟，渺渺清江万里流。两岸青山春正晓，一声鸣橹下扬州。 

　　○题赵千里临李思训煎茶图 

　　山风吹断煮茶烟，竹外谁惊白鹤眠。写就淮南《招隐》曲，松花离落石床前。 

　　○题李遵道古木新篁 

　　山中昔日藏书处，无数珊瑚并石根。海上樵夫都不识，断云苍藓长秋痕。 

　　○题陶谷邮亭夜宿图 

　　行春使者惜春华，处处春风杨柳花。不向江南望江北，却将恩怨属琵琶。 

　　○题王元章梅 

　　老鹤归来不受呼，野桥江树雪模糊。西湖处处皆桃李，省识春风到画图。 

　　○题墨竹 

　　先生旧隐鉴湖曲，无数琅玕遶屋生。萧萧六月动秋思，不是风声即雨声。 

　　○题柯石 

　　千岩夜半风雨裂，古剑斫石生铜折。寒潭影动月峥嵘，碧藓淋漓老蛟血。 

　　○题边伯京画萱竹鸡鹣 

　　云根翠竹依苍石，溪上戎葵映碧流。自是鸳鸯元有侣，不因芳草解忘忧。 

　　○题钱舜举画鸡冠花 

　　玄霜冷渍丹砂汁，翠羽离披紫霞湿。金乌海底浴神光，绛帻鸡人露中立。 

　　○观牡丹有感 

　　摇摇红影 【一作雾。】 一枝斜，看舞东风两髻娃。堪笑年年未归客，借人池馆赏春花。 

　　○寄陈敬德 

　　郭外何曾有杜鹃，客中情绪自堪怜。清明过了梨花谢，风景依然似去年。 

　　○水殿图 

　　羊车欲过玉阑东，雉扇微开水殿风。白凤徘徊金井月，凉阴半在碧梧桐。 

　　○和西湖竹枝词二首 

　　侬家住在涌金门，青见高峰白见云。岭上已无丞相宅，湖边犹有岳王坟。 
　　杨柳树头双鹁鸪，雨来逐妇晴来呼。鸳鸯到死不相背，双飞日日在西湖。 

　　○湖光山色楼口占四首 

　　长烟落日孤鸟没，野岸平畴新水多。有客倚栏成独啸，白苹洲上起渔歌。 
　　团团绿树野人家，一道官河紫楝花。柳外时时啼布谷，林间轧轧响缫车。 
　　秧地已是三时雨，草阁风生五月凉。薝卜开花浑似雪，枇杷着子已全黄。 
　　晚烟晴树遶楼台，别浦荷花远近开。芳草茫茫随地远，野帆片片向人来。 

　　○柳塘春口占四首 

　　江浦雪消杨柳春，槛下新水碧粼粼。嫁得东风最轻薄，吹荡柔条拂着人。 
　　正月已尽寒未收，柳塘曲曲带平流。青丝银瓶送美酒，赤栏画桥横钓舟。 
　　日落大堤杨柳明，栖乌也复可怜生。若待清明花似雪，风光多属上林莺。 
　　嫩绿新生杨柳枝，轻风故故向人吹。春波不尽东流意，折得柔条欲遗谁。 

　　○渔庄欸歌二首 

　　芙蓉千树齐临水，橘柚满林都是霜。饮罢玉人归别院，只留明月照渔庄。 
　　对酒清歌窈窕娘，持杯劝客手生香。袖中藏得双头橘，一半青青一半黄。 

　　○泊阊门次玉山韵 

　　渌水秋风荡桨船，白苹洲上月初弦。清光半入红窗里，照见羁人夜不眠。 

