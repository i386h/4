<!-- { "loadSidebar": true } -->
　　班姬流落到而今，闻道翻身入道林。歌扇舞裙忘旧业，药炉经卷半新吟。闲眠白昼三杯醉，静对青松一曲琴。更看他年栖隐处，蓬山楼阁五云深。 

　　○过燕京和陈秀玉韵三首 

　　回首亲朋半土丘，嗟予十稔浪西游。半生兵革慵开眼，一纸功名暗点头。下士笑予谋计拙，至人知我谓心忧。再行不惮风沙恶，鹤迹云踪任去留。 
　　狐死曾闻尚首丘，悲予去国十年游。昆仑碧耸日落处，渤海西倾天尽头。君子云亡真我恨，斯文将丧是吾忧。尚期晚节回天意，隐忍龙庭且强留。 
　　余生不得乐林丘，犹忆丁年选胜游。几帙残编聊映眼，一张衲被且蒙头。貔貅已报西门役，柱石犹怀东顾忧。自料荒疏成弃物，菟裘归计乞封留。 

　　○还燕京题披云楼和诸士大夫韵 

　　闲上披云第一重，离离禾黍汉家宫。窗开青琐招晴色，帘卷银钩揖晓风。好梦安排诗句里，闲愁分付酒杯中。静思二十年间事，聚散悲欢一梦同。 

　　○谢飞卿饭再用韵纪西游事 

　　河中 【西域寻思干城，西辽目为河中府。】 花木蔽春山，烂赏东风纵宝鞍。留得晚瓜过腊半，藏来秋果到春残。亲尝芭榄宁论价，自酿蒲萄不纳官。常叹不才还有幸，滞留遐域得佳餐。 

　　○再用韵赠抟霄 【以抟霄戒肉罢鹰犬，故以是诗美之。】 

　　凛凛风神白玉山，罢游鹰犬逞金鞍。瑶琴高挂么弦绝，牺易频翻断简残。息念如僧还有发，忘形见客似无官。伽陀诵罢炉熏冷，一钵疏羹当晓餐。 

　　○再用韵 

　　云山叠叠复云山，瘦马芦鞭矮面鞍。瀚海去程千驿远，扬州归梦五更残。尘缘淡处应忘世，逸兴浓时好解官。二顷良田何必觅，春山笋蕨亦供餐。 

　　○和抟霄韵代水陆疏文七首 

　　资生无畏济人深，便见能仁六度心。尘世捐财矜苦厄，寒林洒饭拔幽沈。既临巨海钩神物，试叩洪钟伺好音。今日湛然攀旧例，珠缨休惜挂 【祇】 【秪】 林。 
　　新朝威德感人深，渴望云霓四海心。东夏再降烽火灭，西门一战塞烟沈。颙观颁朔施仁政，伫待更元布德音。好放湛然云水去，庙堂英俊政如林。 
　　五派分流道愈深，尘中谁识本来心。穿心土椀元无漏，没底胶船却不沈。山色水光呈妙相，鸟啼猿啸露圆音。云霞活计无求饱，何事狂童 【狂童影元写本注作独夫】 作肉林。 
　　前生未了妄缘深，薄宦相萦负夙心。只见渊明能印弃，谁知居士解舟沉。穷通荣辱皆真梦，毁誉称讥尽假音。中隐冷官闲况味，归心无日不山林。 
　　新诗欬玉起予深，独有抟霄我许心。真迹居尘聊俯仰，高名与世任浮沈。同成雅会清茶话，共赏枯桐白雪音。他日归休约何处？燕山参谒万松林。 
　　贤帅文章蕴藉深，云川倾盖便同心。掀髯谈道檠灯灺，抵足论文塞月沈。有眼句中君得意，无弦琴上我知音。乘舟误捉波中月，莫学当年李翰林。 
　　渔矶旧隐荻花深，尘世宁忘昔日心。两岸清风单舸稳，满江明月一钩沈。饥来煮稻无兼味，醉后鸣榔笑五音。闲卧烟蓑春梦断，不知潮起没青林。 

　　○寄贾抟霄乞马乳 

　　天马西来酿玉浆，革囊倾处酒微香。长沙莫吝西江水，文举休空北海觞。浅白痛思琼液冷，微甘酷爱蔗浆凉。茂陵要洒尘心渴，愿得朝朝赐我尝。 

　　○和李振之 

　　半纸功名未可呈，无心何处不安生。十年沧海尘空起，百岁黄粱梦乍惊。旧径既荒松菊在，丹诚不变鬓髯更。年来渐有升平望，每恨栖鸡半夜鸣。 

　　○连国华饯予出天山因用韵 

　　十年不得舞衣班，一忆江南胆欲寒。黄犬候来秋自老，白云望断信何难。军中得句常横槊，客里伤心每据鞍。游子未归情几许，天山风雪正漫漫。 

　　○蜡梅 

　　越岭仙姿迥异常，洞庭春染六铢裳。枝横碧玉天然瘦，蕾破黄金分外香。反笑素英浑淡抹，却嫌红艳太浓妆。临风浥此蔷薇露，醉墨淋漓寄渺茫。 

　　○和武川严亚之见寄二首 

　　今年又得亚之诗，每叹风云会遇迟。拙运且淹童子役，雄材宜作帝王师。羡君笔下挥千字，知子胸中蕴六奇。静对西风和新句，凄然南望动深思。 
　　寥落龙沙寄此生，情锺我辈岂无情。参商管鲍贤朋友，南北机云好弟兄。莲叶飘香思晚浦，梅花飞雪梦春城。故园日夜归心切，未济斯民不敢行。 

　　○己丑过鸡鸣山 

　　三年四度过鸡鸣，我仆徘徊马倦登。寂寞柴门空有舍，萧条山寺静无僧。残花溅泪千程别，啼鸟伤心百感生。今古兴亡都莫问，穹庐高卧醉腾腾。 

　　○寄天山周敬之 

　　当年倾盖识君初，烂饮天山驻使车。秋去安仁空有赋，雁来公瑾又无书。林峦红叶如人老，篱落黄华亦我疏。为向天涯道岑寂，强吟新句附双鱼。 

　　○赠蒲察元帅五首 

　　闲骑白马思无穷，来访西城绿发翁。元老规模妙天下，锦城风景压河中。花开杷榄芙蕖淡，酒泛蒲萄琥珀浓。痛饮且图容易醉，欲凭春梦到卢龙。 
　　使君排饭宴南溪，不枉从君鸟鼠西。春薤旋浇浓鹿尾，腊糟微浸软驼蹄。丝丝鱼脍明如玉，屑屑鸡生烂似泥。白面书生知此味，从今更不嗜黄虀。 
　　筵前且尽主人心，明烛厌厌饮夜深。素袖佳人学汉舞，碧髯官妓拨胡琴。轻分茶浪飞香雪，旋擘橙杯破软金。五夜欢心犹未已，从教斜月下疏林。 
　　主人开宴醉华胥，一派丝篁沸九衢。黯紫蒲萄垂马乳，轻黄杷榄灿牛酥。金波泛蚁斟欢伯，雪浪浮花点酪奴。忙里偷闲谁若此？西行万里亦良图。 
　　闲乘羸马过蒲华，又到西阳太守家。玛瑙瓶中簪乱锦，琉璃锺里泛流霞。品尝春色批金橘，受用秋香割木瓜。此日幽欢非易得，何妨终老住流沙。 

　　○庚辰西域清明 

　　清明时节过边城，远客临风几许情。野鸟间关难解语，山花烂熳不知名。蒲萄酒熟愁肠乱，玛瑙杯寒醉眼明。遥想故园今好在，梨花深院鹧鸪声。 

　　○壬午西域河中游春四首 

　　幽人呼我出东城，信马寻芳莫问程。春色未如华藏富，湖光不似道心明。土床设馔谈玄旨，石鼎烹茶唱道情。世路崎岖太尖险，随高逐下坦然平。 
　　二月河中草木青，芳菲次第有期程。花藏径畔春泉碧，云散林梢晚照明。含笑山桃还似识，相亲水鸟自忘情。遐方且喜丰年兆，万顷青青麦浪平。 
　　异域春郊草又青，故园东望远千程。临池嫩柳千丝碧，倚槛妖桃几点明。丹杏笑风真有意，白云送雨太无情。归来不识河中道，春水潺潺满路平。 
　　寓迹尘埃且乐生，垂天六翮敛鹏程。无缘未得风云会，有幸能瞻日月明。出处随时全道用，穷通逐势叹人情！凭谁为发丰城剑？一扫妖氛四海平。 

　　○游河中西园和王君玉韵 

　　清明出郭赴幽期，千里江山丽日迟。花叶不飞风定后，香尘微敛雨余时。雕镌冰玉诗尤健，挥扫龙蛇字愈奇。好字好诗独我得，不来赓和拟胡为。 

　　○河中游西园二首 

　　河中春晚我邀宾，诗满云笺酒满巡。对景怕看红日暮，临池羞照白头新。柳添翠色侵凌草，花落余香着莫人。且着新诗与芳酒，西园佳处送残春。 
　　几年萍梗困边城，闲步西园试一巡。圆沼印空明镜莹，芳莎藉地翠茵新。幽禽有意如留客，野卉多情解笑人。屈指知音今有几，与谁同享瓮头春。 

　　○河中春游有感 

　　西胡 【寻斯干有西戎梭里檀故宫在焉。】 构室未全终，又见颓垣遶故墉。绿苑连延花万树，碧堤回曲水千重。不图舌鼓谈非马，甘分躬耕学卧龙。粝食粗衣聊自足，登高舒啸乐吾慵。 

　　○过闾居河 

　　河冰春尽水无声，靠岸钩鱼羡击冰。乍远南州如梦蝶，暂游北海若飞鹏。隋堤柳絮风何处？越岭梅花信莫凭。试暂停鞭望西北，迎风羸马不堪乘。 

　　○过沁园有感 

　　昔年曾赏沁园春，今日重来迹已陈。水外无心修竹古，雪中含恨瘦梅新。垣颓月榭经兵火，草没诗碑覆劫尘。羞对覃怀昔时月，多情依旧照行人。 

　　○西域从王君玉乞茶因其韵七首 

　　积年不啜建溪茶，心窍黄尘塞五车。碧玉瓯中思雪浪，黄金碾畔忆雷芽。卢仝七椀诗难得。谂老三瓯梦亦赊。敢乞君侯分数饼。暂教清兴遶烟霞。 
　　厚意江洪绝品茶，先生分出蒲轮车。雪花艳艳浮金蘂，玉屑纷纷碎白芽。破梦一杯非易得，搜肠三椀不能赊。琼瓯啜罢酬平昔，饱看西山插翠霞。 
　　高人惠我岭南茶，烂赏飞花雪没车。 【是日作茶会值雪。】 玉屑三瓯烹嫩蘂，青旗一叶碾新芽。顿令衰叟诗魂爽，便觉红尘客梦赊。两腋清风生坐榻，幽欢远胜泛流霞。 
　　酒仙飘逸不知茶，可笑流涎见曲车。玉杵和云舂素月，金刀带雨剪黄芽。试将绮语求茶饮，特胜春衫把酒赊。啜罢神清淡无寐，尘嚣身世便云霞。 
　　长笑刘伶不识茶，胡为买锸谩随车。萧萧暮雨云千顷，■〈稳，石代禾〉■〈稳，石代禾〉春雷玉一芽。建郡深瓯吴地远，金山佳水楚江赊。红炉石鼎烹团月，一椀和香吸碧霞。 
　　枯肠搜尽数杯茶，千卷胸中到几车。汤响松风三昧手，雪香雷震一枪芽。满囊垂赐情何厚，万里携来路更赊。清兴无涯腾八表，骑鲸踏破赤城霞。 
　　啜罢江南一椀茶，枯肠历历走雷车。黄金小碾飞琼屑，碧玉深瓯点雪芽。笔阵陈兵诗思勇，睡魔卷甲梦魂赊。精神爽逸无余事，卧看残阳补断霞。 

　　○和冲霄韵 

　　星星华发镜中惊，好赋归欤接淅行。重位宁贪高一品，故园无惮远千程。晴天花络春山色，落日松和秋水声。无恙闾峰三百寺，遨游吟啸老余生。 

　　○西域河中十咏 【录八】 

　　寂寞河中府，连甍及万家。蒲萄亲酿酒，杷榄看开花。饱啖鸡舌肉，分餐马首瓜。 【土产瓜，大如马首。】 人生唯口腹，何碍过流沙。 
　　寂寞河中府，生民屡有灾。避兵开邃穴，防水筑高台。六月常无雨，三冬却有雷。偶思禅伯语，不觉笑颜开。 
　　寂寞河中府，颓垣遶故城。园林无尽处，花木不知名。南岸独垂钓，西畴自省耕。为人但知足，何处不安生？ 
　　寂寞河中府，西流绿水倾。冲风磨旧麦， 【西人作磨，风动机轴以磨麦。】 悬碓杵新粳。 【西人皆悬杵以舂。】 春月花浑谢，冬天草再生。优游聊卒岁，更不望归程。 
　　寂寞河中府，清欢且自寻。麻笺聊写字，苇笔亦供吟。伞柄学钻笛，宫门自斲琴。临风时适意，不负昔年心。 【得故宫门坚木三尺许，斲为琴，有清声。】 
