<!-- { "loadSidebar": true } -->
　　旦公山堂城东南，画图古桧何毵毵。城中无山有山癖，直藉豪墨穷幽探。旦公弹琴古桧下，郁郁窗户生晴岚。春雨时来鹤鸣谷，秋声夜作龙吟潭。先皇昼坐群玉府，内使趣召飞双骖。毕宏韦偃出中秘，营丘北苑开縢缄。是时旦公主舒卷，一二文士相交参。旦公归来坐成想，亦颇拈笔为楩楠。伯熙奉诏每有作，礧砢相并将无惭。嗟予怀归亦已久，摩挲老目百不堪。山中岂乏真偃蹇，可容白发抽朝簪。 

　　○题柯敬仲画 【并序。】 

　　予先世居隆州州治之后山，石室翁守郡时，隆为陵州。州事简，时来就吾家，拾故纸背作茅兰竹木之属，所得颇多。吾幼时尚收得数纸，今亦亡之。丹丘生用文法作竹木，而坡石过之。近又以新意作墨花甚妙，从子悦有眉山学官之行，丘为作此，予爱而赋之。 
　　昔者老可守陵州，守居北山吾故丘。太守时来看山雨，每画纸背成沧洲。老蒲松烟色过重，挥霍阴崖交剑矛。百年离乱亡故物，敝箧江南谁复收。新图篔筜枝叶修，使我不乐思昔侯。碧鸡祠前杜鹃叫，玉女井上丛篁幽。棠梨树高青子落，碧花翠蔓萦牵牛。扬雄无家不归老，蟏蛸蟋蟀寒相求。丹丘先生东海客，何以见我空山秋。萧条破墨作清润，残质刊落精英留。陂重复分细草，山石萦纡生乱流。眉山学官莫厌冷，言归故乡非远游。石田茅屋傥可得，万里欲上东吴舟。百花潭深濯新锦，持报以比珊瑚钩。 

　　○白翎雀歌 

　　乌桓城下白翎雀，雌雄相呼以为乐。平沙无树托营巢，八月雪深黄草薄。君不见旧时飞燕在昭阳，沉沉宫殿锁鸳鸯。芙蓉露冷秋宵永，芍药风暄春昼长。 

　　○题简生画涧松 

　　简生与我皆蜀人，留滞东南凡几春。每拂齐纨作山水，使我感慨怀峨岷。如此长身两松树，满谷悲风散阴雾。雌雄如剑变为龙，鳞鬣齐成擘崖去。秘阁尝观韦偃图，苍润雄深世所无。默识形神出模画，把笔莽苍增嗟吁。玉堂宝书本同馆，官府既分难复见。摩挲新墨慰衰朽，鬓雪飘萧数开卷。昔我樵牧青城山，坐起政在双树间。当时简生若相见，应并写此听潺湲。刘郎集贤好宾客，好着幽窗对晴碧。凌灵为我哦七言，有鹤飞来破秋色。 

　　○题柯博士画 

　　矶头风急潮水长，蒹葭苍苍系鱼榜。青山一发是江南，白头不归神独往。幽篁绕屋茅覆檐，木叶脱落秋满帘。买鱼沽酒待明月，定是黄州苏子瞻。子瞻文章世希有，谪向江波动星斗。夜投断岸发清啸，栖鹘惊飞怒蛟吼。图中风景偶相似，欣然挥洒春云开。子瞻应是念乡里，还化江东孤鹤来。 

　　○题高彦敬尚书赵子昂承旨共画一轴为户部杨侍郎作 【高文简公一日与客游西湖，见素屏雅洁，乘兴画奇石古木。数日后，文敏公为补丛竹。后为户部杨侍郎所得　虞文靖公题诗其上。此图遂成此三绝。】 

　　不见湖州三百年，高公尚书生古燕。西湖醉归写古木，吴兴为补幽篁妍。国朝名笔谁第一？尚书醉后妙无敌。老蛟欲起风雨来，星堕天河化为石。赵公自是真天人，独与尚书情最亲。高怀古谊两相得，惨淡酬酢皆天真。侍郎得此自京国，使我观之三叹息。今人何必非古人，沦落文章付陈迹。 

　　○题滦阳胡氏雪溪卷 

　　去年，予与侍御史马公同被召。出居庸未尽，东折入马家瓮望缙山，度龙门百折之水，登色泽岭，过黑谷，至于沙岭乃还。道中奇峰秀石，杂以嘉木香草，辇道行其中，予二人按辔徐行，相谓颇似越中，但非扁舟耳。适雨过，流潦如奔泉，则亦不甚相远。郭熙《画记》言画山水，数百里间必有精神聚处乃足记，散地不足书。此曲折有可观，恨不令郭生见之。滦阳胡太祝乃以「雪溪」自号，岂所见与予二人同乎？然滦水未秋冰已坚，寻常已不可舟，况雪时耶？当具溪意云尔。因为赋诗云： 
　　积雪平沙阴山道，射虎残年不知老。岂识船如天上坐，翠竹为帷树为葆。昔乞镜湖苦不早，白发如丝照清潦。他年此地若相逢，应着渔蓑脱貂帽。 

　　○题杨友直检校所藏李营丘枯木图 

　　老龙出海苍髯须，营丘枯木天下无。回枝屈铁堕崖雪，涧底应拾青珊瑚。明堂清庙要梁栋，朔风吹沙泽腹冻。老身不用叹迟暮，按图来求万钧重。 

　　○酬萧侯送蒲萄 

　　萧侯昔致蒲萄苗，山童不灌三日焦。宛西上品复亲致，手种窗南自浇水。一月当生一尺长，移向江头薜荔墙。秋深雨足马乳重，举囊石压青霞浆。是时萧侯当走马，来访衰翁茅屋下。酒酣舞剑倾一尊，不信金盘露如泻。 

　　○题衮尘骝图 

　　骅骝食粟石每既，立仗归来汗如洗。脱羁展转聊自恣，落花尘土随身起。君不见春雷起蛰龙欠伸，雾拥云蒸九河水。 

　　○林皋亭 

　　九月天气肃，鹤鸣在林阴。使君甚好客，来者总能吟。红树秋山近，黄华夕露深。邻翁八九十，有酒即相寻。 

　　○题子昂长江迭嶂图 

　　昔者长江险，能生白发哀。百年经济尽，一日画图开。僧寺依稀在，渔舟浩荡回。萧条数根树，时有海潮来。 

　　○送先陇二邻僧还吴 

　　兰若背山阴，松筠夹径深。门闲容虎卧，湖近听龙吟。雨过泉添涧，风飘磬出林。衲衣皆旧识，一一谢幽岑。 

　　○次韵阿荣存初参议秋夜见寄 

　　寓馆城门夕，高秋雨露开。天垂华盖近，月转紫垣来。疏阔思良会，淹留到不才。深期谢安石，挥尘散风埃。 

　　○雪谷早行 

　　积雪拥柴门，行人稍出村。溪头或遇虎，木末不闻猿。接栈回山阁，支桥就树根。驱车上重坂，回首见朝暾。 

　　○雪岩楼观 

　　高阁丹青起，中天紫翠分。窗当太白雪，门俯九疑云。伐木山人去，吹箫帝子闻。尘中归未得，春思转纷纷。 

　　○送人之剑阁倅 

　　往年登剑阁，快马着春衫。设险怀前赋，摩崖觅旧劖。乡人游雪界，郡倅试冰衔。归道观新政，春江不挂帆。 

　　○寄子山尚书 

　　竹色侵衣碧，重帘雨气深。白鹅翻墨沼，紫燕入书林。北海春尊侧，西山夕阁阴。东曹公事少，歌舞散黄金。 

　　○漫兴 

　　雨阁添衣润，风帘隐几高。白头更事少，病目向书劳。南客传音信，东家问酒醪。江边茅屋破，归楫若为操。 

　　○送张尚德 【并序。】 

　　史馆荐张尚德为检阅官，朝廷以为宜，称可其请。未奏也，有司以阙簿注新进士。尚德颇有闻，即敛裳宵逝。噫！进退若是，可以信史馆之荐人矣。予力虽不足以留之，亦终不敢失之也。故作是诗以饯之。 
　　六月初闻雨，官河潦水生。江南归宋玉，稷下谢荀卿。鵰鹗青霄迥，蒹葭白露盈。都留诗兴在，来听上林莺。 

　　○寄丁卯进士萨都剌天锡 【镇江录事宣差。】 

　　江上新诗好，亦知公事闲。投壶深竹里，系马古松间。夜月多临海，秋风或在山。玉堂萧爽地，思尔佩珊珊。 

　　○明皇按乐图 

　　新度《霓裳曲》，三年教得成。惊鸿浑不下，飞燕若为轻。芍药春亭暮，芙蓉野水生。梨园多白发，吹笛到天明。 

　　○送长沙守 

　　白发长沙守，循良又好文。近辞金马去，远有玉鱼分。对竹听湘雨，开帘看岳云。汉廷思贾谊，一饭莫忘君。 

　　○代众仲作 

　　昔在泉州住，将军每见招。春云山对屋，夜雨水平桥。池鸭穿荷叶，溪鱼上柳条。禁城钟鼓起，车马晚萧萧。 

　　○送王照磨之官云南 

　　遗庙珍珠浦，归舟僰道溪。飞鸢愁暑雨，走马畏山泥。官署尊丹鹫，祠官胜碧鸡。题诗远相送，红日五云西。 

　　○玉堂燕集图 

　　朝廷多暇日，别馆又青春。薄醉犹催酒，清歌况有人。玉堂金砚匣，翠袖白纶巾。老去浑无赖，凭谁为写真。 

　　○画桧 

　　茅山多古树，此桧更长生。鹳鹤栖来稳，蛟龙化得成。云深还近户，月落似闻笙。千载如相见，苍然故旧情。 

　　○赠杨友直 

　　洛阳杨友直，字儗汉中郎。画若锥穿石，垂如雨漏墙。舞花羞女美，醉草笑僧狂。昨日鸿都学，烦君写数行。 

　　○题朱邸竹木 

　　江上复春雨，层阴覆碧波。石高龙影卧，林迥鹤声过。解佩猗兰浦，扬旍落木坡。佳人翠袖薄，日暮欲如何？ 

　　○赤壁图 

　　过鹤生新梦，携鱼忆旧游。清霜凋木叶，落月涌江流。隐者时 【一作谁。】 堪访，良田亦易求。如何玉堂夜，白发不胜愁。 

　　○八月八日有感题视草堂壁 

　　载笔趋芸阁，探囊索缊袍。坐销秋日净，心折夜风高。识字头先白，谋生计转劳。文园多病渴，常想赐蒲萄。 

　　○赋程氏竹雨山房二首 

　　春雨过山竹，幽泉绕舍鸣。燕泥书帙晚，鱼浪钓丝晴。奉席从孙子，连床总弟兄。旧闻林下叟，读《易》到天明。 
　　游子闻春雨，思亲望故园。竹间开几席，花底注山尊。累世书连屋，频年稻满村。卜邻淳朴地，绝学欲重论。 

　　○戏作试问堂前石五首 

　　试问堂前石，来今几十年？衰颜空雨雪，幽致自风烟。微醉寒堪倚，孤吟静更眠。旧湖春水长，谁系钓鱼船。 
　　为问堂前石，何年别太湖？春风神不王，夜月影长孤。不中明堂柱，空余艮岳图。颇思嘉种木，岁晚与相扶。 
　　为问堂前石，何无藤蔓缠？金莲疑可致，紫菊若为妍。旧梦遗波浪，闲情阅岁年。祇缘相识久，亲为濯清泉。 
　　碣石久沦海，女娲曾补天。乾坤遗蕞尔，雾雨护苍然。淬剑龙随化，弯弓虎自全。昔贤多赋此，谁赋最流传？ 
　　为问堂前石，屡逢堂上人。远来嗟最久，独立与谁邻？运载劳车马，摩挲识凤麟。銮车书吉日，追琢到嶙峋。 

　　○代石答五首 

　　幸自邻顽鄙，毋烦问岁年。当寒金作砺，向暖玉生烟。眉黛无归意，毛群有叱眠。凉州三百斛，亦未酹觥船。 
　　昔观一柱观，还度几重湖。雪尽身还瘦，云生势不孤。研穿邺台瓦，赋就草堂图。芝阁玄云在，危踪敢藉扶。 
　　牛角何堪砺，蜗涎谩自缠。沈冥辟邪古，羞涩望夫妍。神物须清鉴，灵根属小年。金舆曾共侍，千载忆甘泉。 
　　转徙宁论地，存留亦信天。露盘危欲折，劫火不同然。洛下残经断，岐阳数鼓全。向无文字托，寂寞竟谁传？ 
　　去岁留诗别，嗟哉白发人！冠依子夏制，居切左丘邻。执钥充振鹭，修辞缀获麟。终须愁坎壈，勿用诮嶙峋。 【道园尝以江左先贤甚众，后生晚进，知者盖鲜，欲取元裕之《中州集》遗意，别为《南州集》以表章之，以病目而止。】 

　　○送鲁子翚廉使之汉中 

