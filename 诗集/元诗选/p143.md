<!-- { "loadSidebar": true } -->
　　黄鹤山头雪未消，行人归计在今朝。城高铁瓮江山壮，地接金陵草木雕。北府市楼开旧酒，南朝官柳识归桡。吏人莫见参军面，水宿风餐鬓发焦。 

　　○寄京口鹤林主人了即休 

　　白头不出城南寺，枯坐蒲团笑客忙。过暑葛衣浑 【一作从。】 破碎，逢秋竹院愈荒凉。空山云湿龙归钵，古屋松低鹤在 【一作到。】 床。遥忆题诗旧游处，夜深东壁月苍苍。 

　　○腊尽过练湖 

　　独倚牙樯数客程，残年风景足乡情。寒天半夜无人语，明月满船闻雁声。云外好山如有约，烟中野树不知名。明朝乌鹊桥头闹，应是人家出户迎。 

　　○送友之金陵 

　　江城晓 【一作积。】 雨开新霁，行李萧萧去远垧。千古风流 【一作光。】 鬓毛 【一作边。】 白，六朝山色马头青。秦淮月出潮初上，萧寺钟鸣 【一作声。】 酒半醒。莫唱当时《后庭》曲，殿台芳 【一作衰。】 草夜 【一作自。】 飞萤。 

　　○宿曲阳仙馆 【一作《宿茅山崇禧观南坞楼》。】 

　　天际三峰横紫烟，山前山后尽芝田。楼台木末疑无路，鸡犬云中半是仙。白石经年皆化玉，青松尽 【一作镇。】 日只闻泉。曲林三馆幽深处， 【一作「楼地」。】 一夜重 【一作钟。】 楼听雨眠。 

　　○姑苏台奉别侍御王继学 

　　骢马霜台好使君，碧罗衫色透 【一作绣。】 春云。帘垂绶带虾须细， 【一作织。】 烛翦金钗燕尾分。四海名高瞻北斗，五弦调古和《南熏》。姑苏台下人无数，争看门生 【一作「文星」。】 拜主文。 

　　○吴山女道士 【并序】 

　　吴山 【一作「武林吴山」。】 紫阳庵浙民丁氏， 【一作「有丁姓者」。】 弃族为全真。一日召妻入山， 【一作「忽召其妻」。】 书付 【一作诗。】 四句云：「懒散六十三，妙用无人识。顺逆两俱忘，虚空镇长寂。」 【一有坐字。】 抱 【一有一字。】 膝而逝。 【一有「俗谓之骑鹤化」六字。】 尸堂尚存，其妻束发簪冠为 【一有女字。】 道士，奉 【一有其字。】 夫尸不下山二十年。 【一有「几于得道，神仙渺茫，姑不暇论其妇」十四字。】 一节 【一有乃字。】 可尚也。 【一有「妇年七十」四字。】 姓王名守真，因赋此以赠之。 
　　不见辽东丁令威，旧游城郭昔人非。镜中春去青鸾老，华表山空白鹤归。石竹泪干斑雨在，玉箫声断彩云飞。洞门花落无人扫， 【一作迹。】 独坐苍苔补道衣。 【丁号「野鹤」。】 

　　○崔镇阻风有感 

　　逆风吹河河倒行，阻风时节近清明。南人北人俱上冢，桃花杏花开满城。虽云少年 【一作「年少」。】 惯作客，便觉此日难为情。河鱼春 【一作村。】 酒不 【一作亦。】 足醉，赖有同舟 【一作船。】 好弟兄。 

　　○三衢马太守昂夫索题烂柯山石桥 

　　洞口龙眠紫气多，登临聊和《采芝歌》。烂柯仙子何年去，鞭石神人此地过。乌鹊横空 【一作桥。】 秋有影，银河垂地水 【一作夜。】 无波。遥知题柱凌云客，天近应闻织女梭。 

　　○和参政王继学海南初还韵 

　　飘零南北与东西，倦鸟投林未许栖。灯下冷风山鬼到， 【一作啸。】 岭南春雨竹鸡啼。炎天海国瘴烟 【一作云。】 合，深夜蛮乡客语低。昔日持书乌府上，五花骢马凿霜蹄。 

　　○题刘涣中司空 【一有山字。】 隐居图 

　　放光山 【一作峰。】 下结茅庐，光照山人夜读书。童子抱琴随白鹤，邻翁看竹借篮舆。门前秋叶 【一作景。】 从风扫，屋后春田带雨锄。自笑 【一作叹。】 天涯倦游客，十年未有一廛居。 

　　○九华山 【一有题字。】 石墨 【一作潭。】 驿 

　　马上行人思 【一作看。】 九华，飘飘高兴满 【一作旆倚。】 天涯。排空峭石生玄笋，落日奇峰挂赤霞。仙掌九秋倾 【一作擎。】 露屑，天河半夜碍星槎。云中五老应招手，呼我 【一作唤客。】 来游太乙家。 

　　○至龙潭驿 

　　野草山花知姓字，人生踪迹似浮萍。帆冲细雨空江白，鸟没长淮远树青。今夜故人离水驿，明朝别酒尽沙瓶。怱怱又入丹阳去，暮鼓晨鸡已候听。 

　　○凤凰台为御史大夫易释董公同赋 

　　六朝歌舞豪华歇，商女犹能唱《后庭》。千载 【一作古。】 江山围故国，几番风雨入空城。凤凰飞去梧桐老，燕子归来杨柳青。白面书生空吊古，日陪骢马绣衣行。 

　　○凤凰台怀古 

　　凤凰一去不复返，竹实桐花空满庭。暮雨楼台连野寺，秋风鼓角动边城。水边万井吴烟白，天外三山楚树青。不见骑鲸李公子，几回惆怅此中行。 

　　○游钟山感兴 

　　骢马穿松 【一作云。】 到上方，南巡辇路碧苔荒。禅僧白首 【一作昼。】 看行殿，山鬼黄昏避御床。云冷夜无龙在钵，日长时有虎巡廊。小桃十月开如锦，犹带前朝雨露香。 

　　○游钟山遇雨 

　　虎踞龙蟠翠作堆，竹舆高下路萦回。潮声万壑松风过，云气满楼山雨来。梁武庙前芳草合，荆公墓下野花开。百年感慨成何事？且尽生前酒一杯。 

　　○李清庵见过 【一作《清庵携酒访》。】 

　　采石仙人携酒来，病怀 【一作颜。】 今日 【一作始。】 为君开。何人更有八十岁，与子须 【一作恣。】 倾三百杯。《金缕》歌残银烛短，锦袍醉倒玉山颓。明朝酒醒重相见，杖屦江村看腊 【一作早。】 梅。 

　　○和马昂夫登楼有感 【一作《层楼感旧》。】 

　　倚遍阑干忆往年，南朝民 【一作文。】 物已萧然。空遗故国山如画，依旧长江浪拍天。市井笙歌今渐少，御街灯火夜相连。青青门 【一作楼。】 外秦淮柳，几度飞花送客船。 

　　○和马昂夫 【一有「杂咏」二字。】 赏心亭怀古 

　　景阳宫井绿芜深，空有杨花暗御林。一自朝云归寺里，几回明月到楼心。陈台露冷蛩声苦，楚水波寒雁影沈。白发词臣多感慨，长歌对酒向谁斟。 

　　○次王本中灯夕观梅 

　　翠禽偷梦出南园，绰约冰姿傍绿尊。冰镜玉钗浮翠影，风帘银烛照妆痕。粉香微润无人见，素质多寒藉酒温。不似海棠春睡去，西楼月落已黄昏。 

　　○游崇禧寺有感 【一作《再过钟山大崇禧万寿寺有感》。】 

　　紫翠云中出雨堂， 【一作「烟霞出上方」。】 老僧挥泪 【一作「游人登览」。】 忆先皇。赤阑相映苔花落， 【一作「石阑空见岩花乱」。】 翠辇不来山路荒。此日山河 【一作「风云。」】 消王气，旧时草木识 【一作染。】 天香。夜深行殿无人到，应有山云 【一作灵。】 护御床。 

　　○秋日登石头城 

　　登临未惜马蹄遥，古寺秋高万木 【一作叶。】 雕。废馆尚传陈后主，断 【一作新。】 碑犹载晋南朝。年深辇路埋花径，雨坏山墙出翠翘。六代兴亡在何许， 【一作处。】 石头依旧打寒潮。 

　　○三益堂芙蓉 

　　斑帘十二卷轻碧，秋水芙蓉隔画阑。绣 【一作彩。】 扇摇 【一作迎。】 风霞透影，锦袍弄月夜 【一作酒。】 生寒。湘魂翠袖留江浦，仙掌红云湿露盘。只恐淮南霜信早，绛纱笼烛夜深看。 

　　○再游崇禧寺 

　　野人再到城南寺，临水芙蓉次第开。新酒瓦盆青映竹，旧题石壁绿封苔。夕阳半岭牛羊下，秋色满天鸿雁来。独有 【一作上。】 新亭天地阔，不须挥泪洒蒿莱。 

　　○游清溪道院 

　　旧游淮水东边月， 【一作「晚凉喜见城东月」。】 高照升龙 【一作「西邻」。】 道士家，丹灶火光穿树木，石坛幡影走龙蛇。虾须卷夜收云气，仙掌擎秋泻露华。天外松风吹鹤梦， 【一作「倚杖扣门惊鹤睡」。】 珊珊珂佩隔青霞。 

　　○和张仲举清溪夜行 

　　溪上人家溪树青，溪行野客思冥冥。月光荡水游鱼出，屐齿穿沙 【一作花。】 宿雁 【一作鸟。】 醒。蔓草古陵神道没，枫林夜火鬼祠灵。《后庭》遗曲依然在，商女能歌不忍听。 

　　○送欣上人笑隐住龙翔寺 【一作《寄贺天竺长老欣笑隐召住大龙翔集庆寺》。】 

　　江 【一作东。】 南隐者人不识，一日声 【一作才。】 名动九重。地湿厌看天竺雨，月明来听景阳钟。衲衣香暖留春麝，石钵云寒卧夜龙。何日相从陪杖屦，秋风江上采芙蓉。 【是诗颔联原作「地湿厌闻天竺雨，月明来听景阳钟。」他日虞文靖公见之曰：「诗信佳矣，但有一字不稳，何邪？闻与听字义相同，盍改闻作看？唐人『林下老僧来看雨』。又有出处矣。」天锡叹服。】 

　　○九日登石头城 

　　九日吟鞭聚石头，翠微高处倚晴秋。西风不定雁初度，落木无边江自流。两眼欲穷天地观，一杯深护古今愁。乌台宾主黄华宴，未必龙山是胜游。 

　　○偕廉公亮游钟山 

　　十里松风吹酒醒，马头云气碧崚嶒。空山落叶时 【一作疑。】 闻雨，古塔疏林夜 【一作不。】 见灯。胜地难逢今日会，旧游却记向年曾。使君五老峰前去，应有新诗寄病僧。 

　　○金陵道中题沈氏壁 

　　烟树云林半有无，野人行李更萧疏。堠长堠短逢官马，山北山南闻 【一作听。】 鹧鸪。万里关河成传 【一作客。】 舍，五更风雨忆呼卢。 【一作「吾庐」。】 寂寥一点寒灯底， 【一作在。】 酒熟邻家许夜酤。 

　　○送王真人北上代刘宗师 【一作《送王习灵新授宗师朝京》。】 

　　玉佩丁东 【一作「珊珊」。】 下界闻，天风吹动碧霞 【一作榴。】 裙。刘郎跨鹤游三岛，王子吹笙 【一作箫。】 到五云。洞府 【一作花洞。】 夜光 【一作深。】 传玉印，石坛月黑礼茅君。若逢天上吴夫子，应问 【一作有。】 丹砂炼几 【一作肯我。】 分。 

　　○升龙观夜烧香印上有吕洞宾老树精 

　　兰风吹动吕仙影，老树槎牙吐暮秋。夜静药炉丹火现，月明神剑夜光浮。已知浩气无穷尽，不到心灰未肯休。铁笛一声吹雪散，碧云飞过岳阳楼。 

　　○寄中台王本中 

　　王郎楚楚金闺彦，五凤楼前看斗鸡。花外漏传银箭午，日边班退紫宫西。吟诗月白倾瑶 【一作盘。】 露，归马春红踏锦泥。应念栖迟江海 【一作左。】 客，破窗灯火雨凄凄。 

　　○送佥事王君实之淮东 

