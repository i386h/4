<!-- { "loadSidebar": true } -->
　　辽水穷边牟盖东，镇人今始识儒宫。诗书直化三韩远，文轨须令万国同。隼度塞云秋有雪，鳌翻海浪昼多风。知君回首神州路，一发青山落照中。 

　　○余伯畴归浙东简郡守王居敬 

　　四明游客住京都，旅舍青灯照影孤。家信十年黄耳犬，乡心一夜白头乌。却携长铗辞金水，直挂轻帆到鉴湖。为问蠡吾王太守，别来安稳有书无？ 

　　○送涂茂才北游 

　　黄河十月已流冰，暂解行装驻广陵。逆旅壮怀销北斗，故山归梦入孤灯。千金燕市方求马，万里天池欲徙鹏。曾是公卿有知己，孝廉船上觅张凭。 

　　○越僧无涯号栖云乞赋 

　　上方何处但闻钟，深护林扉翠几重。卧冷衲衣侵片石，行随锡杖度千峰。松晴每下安巢鹤，潭暮时留听法龙。更欲移禅沃洲去，微茫岩洞不曾封。 

　　○高沙失守哭知府李齐公平 

　　高邮自昔号铜城，一旦东平委贼兵。杀气仓皇迷野色，怨魂呜咽泣江声。广陵琼树春仍在，甓社珠光夜不明。白首故人悲赵李，临风惟有泪纵横。 【参政赵伯器死泰州。】 

　　○寄答翟彬文中时避慈溪 

　　静对孤灯思往事，偶闻疏雨落寒窗。愁边白发三千丈，梦里青山十四双。蜀魄有声疑诉国，楚招无些忆沈江。只因诗思缘君苦，吟断遥钟已晓撞。 

　　○闻归集贤远引奉简一章 【时吕左丞、欧承旨、司尚书继亡。】 

　　故旧相看逐逝波，思归无路欲如何。将军每叹檀公策，朝士徒悲穆氏歌。南海明珠来贡少，中原健马出征多。先生自说将高举，不遣冥鸿到罻罗。 

　　○望江 【是岁合越饥。】 

　　寒潮已退大江空，不见来鸥与去鸿。半岭彩霞缠落日，一川红树照西风。鲁连蹈海英灵远，王粲登楼感慨同。径欲投竿会稽石，得鱼为饱浙河东。 

　　○答马易之编修病中作 

　　喜君近疾已平安，楮帐绵衾且避寒。饭颗任嘲诗骨瘦，糟丘能遣客怀宽。天街钟动朝初罢，海国书回岁又残。忽讶衰翁不相问，北风吹雪正漫漫。 

　　○歙汪希仲罕代自雄新二州警曹话其风土为赋 

　　越鸟巢南涨海东，地兼夷夏气惟雄。洞深屋垒层厓上，泷险船行乱石中。春树湿云生桂蠹，瘴茆经雨落沙虫。宦游最数蛮荒恶，羡子归来面更红。 

　　○东坡淮口墨迹卷后有黄策诗 【策号「随缘子」。】 

　　潮落潮生沙岸头，布帆来往几经秋。山川如故人何在，天地无情水自流。败垒荒墟非昔画，野烟寒照总新愁。只应千古清淮月，曾照东坡此唤舟。 

　　○九日燕允孚森玉轩醉中感怀 

　　不见江南信使来，菊花应傍战场开。风尘眇眇家难问，节忽怱怱老转催。把酒多无今日醉， 【坐中客此语有足动心者。】 登高只益寸心哀。白头一觉湖山梦，谁料繁华有劫灰。 

　　○故御史王楚鳌元戴为临川王伯达三画求题三首 【王馆宾也。】 

　　双凤山人茅作屋，五云阁吏绣为衣。写将潇洒沧洲趣，留待风流二老归。岁月无情遗墨在，江湖多事宿心违。寒藤古木江西道，惟有当年白雁飞。 【右《双凤山居图》。山在临川五里，王自奎章典签为廌史，故云阁吏。】 
　　罨画溪头春水波，美人兰棹远来过。杯如贺老稽山酒，曲有吴儿小海歌。楼馆云晴空翠湿，汀洲花暗夕阳多。只今粉墨余高致，愁绝樵风冷薜萝。 【右《山阴春霁图》。时宪巡行越中。】 
　　小史堞前烟水空，淮山无数直丛丛。使君援笔写秋色，舟子唱桡乘晚风。几处渔家依落木，半汀残照下飞鸿。白云望断仙游远，应在蓬莱碧海中。 【右《万港秋泛图》。时为淮西佥宪。】 

　　○春日有怀柯敬仲博士 

　　建章莺啭曙光初，上直开门漏点疏。花拥西清森仗卫，星临东壁焕图书。汉庭长者多推毂，楚国骚人久卜居。为问五云仙阁吏，彩毫春咏近何如？ 

　　○悼亡日 【是早题画梅一幅，夜梦梅花盛开有感。】 

　　剪水裁云聚作花，直教颜色冠芳华。一双仙子玉条脱，三尺天家香辟邪。南国好音将过雁，西窗残梦已啼鸦。年年此日伤春思，忍把归心赋落霞。 

　　○中秋望亭驿对月代祀北还 

　　月色沧波共渺茫，驿亭杂坐看湖光。仙家刻玉青蟾兔，帝子吹笙白凤凰。芦叶好风生晚思，桂花清露湿空凉。回槎使者秋怀阔，倒泻银河入酒觞。 

　　○正月九日夜雪甚寒 

　　雪后西山照眼青，早寒微霰又飘零。昨非未必今皆是，众醉何由我独醒。学篆每朝临《碧落》，存神长夜养《黄庭》。若为唤得瀛台侣，相与吹箫上杳冥。 

　　○雪中早朝 

　　北风吹雪浩漫漫，晓出津桥立马看。春入上林花树早，水连平地海波干。金城万雉微茫湿，月阙双龙赑屃寒。今日天颜知有喜，紫宸朝下散千官。 

　　○送春答何高士 

　　湖山不见暮云浑，杨柳风寒早闭门。情在旧游花历历，酒淹残睡雨昏昏。种桃道士今何处？采若骚人不返魂。欲识伤春无限意，杜鹃枝上有啼痕。 

　　○清明雨晴游包山龙华寺过慈云岭 

　　当年玉辇此经行，古寺犹题扈从名。龙凤谶空山气歇，马羊劫换海波平。野桃着雨春红落，岭路埋云湿翠生。日暮人归烟树黑，饥鼯啼雨上宫城。 

　　○七月廿七日书所见 

　　杏花树底血犹红，一宿星痕雨洗空。凤阙追班听帝诏，羽林坐甲卫皇宫。天官占候征玄象，国士精诚贯白虹。引领云间望笙鹤，朝来佳气已葱葱。 

　　○存道元帅师宗感时及陡遡山刀寨入贡次韵二诗送归关戍 

　　徼外频传羽檄飞，将军三起着戎衣。空山狐兔无藏窟，平陆龙蛇有杀机。已见赵佗知汉德，更令孟获识天威。此行整顿蛮荒了，箐雨泸烟好赋归。 
　　群蛮连岁哄滇中，陡遡山前喜挂弓。万里筹边频却虏，半生忧国早成翁。塞垣烽火方无警，幕府文书已上功。奏赋归来五云阁，汉廷不独数严终。 

　　○送谟侍者还江阴 

　　禅祴无尘锡杖青，一龛天竺更南屏。杨枝偏洒瓶中水，贝叶时翻笈内经。旧业池菱秋漠漠，归舟江树晓冥冥。今朝又作芜城别，何处钟声入夜听。 

　　○寄陈敬初郯九成 

　　忆昨阊门绾柳条，远烦相送过枫桥。夕阳陌上东西路，春水江头早晚潮。老境此心惟白社，英年何处不青霄。诗林别后应俱进，时遣邮筒慰寂寥。 

　　○游天竺寺 

　　石梁溅水湿苍苔，阴洞傍穿涧底回。殿阁金银从地涌，山林图画自天开。龙随僧到分云住，猿听人呼下树来。游兴未阑斜日尽，马头呼酒尚徘徊。 

　　○题张外史马塍新居 

　　窈窕丹房古涧阿，长松修竹绕层坡。桃园隐者时相遇，茅洞仙人夜或过。沆瀣杯寒供晓食，青冥笙响答空歌。白云浮出池痕满，知是龙泓宿雨多。 

　　○登六和塔 

　　江上浮图快一登，望中烟岸是西兴。日生沧海横流外，人立青冥最上层。潮落远沙群下雁，树攲高壁独巢鹰。百年等是豪华尽，怕听兴亡懒问僧。 

　　○登金山吞海亭了公请赋 

　　危亭突兀戴鳌头，俯视沧溟一勺浮。龙伯衣冠藏下府，梵王台殿起中流。扶桑夜色三山日，滟滪江声万里秋。老我惜无吞海句，但磨崖石记曾游。 

　　○赋中书左曹小瀛洲 

　　东曹地迥集名郎，宛是仙家紫翠房。阊阖上通天咫尺，蓬莱移出海中央。金波日暖浮鳷鹊，玉树春浓下凤凰。几度梦回清夜直，此身如在五云乡。 

　　○三月望日游虎丘寺题小吴轩 

　　海涌峰前云树盘，佛宫飞阁出巑岏。虎来古冢金精白，龙卧秋池剑影寒。禅老说空留坏石，鬼仙题雨下虚坛。凭高不尽登临兴，更借西山晚翠看。 

　　○吴江 

　　坐倚风樯看太湖，波涛澒洞半三吴。寒通上界咸池气，黑入中流水伯都。云暗蛟龙应起立，雪深鸿雁自惊呼。望亭有酒宵堪醉，买得渔家一尺鲈。 

　　○二月望日湖上值风 

　　疾风吹浪满重湖，云掩西山一半无。黄帽牵船依岸过，苍头按鹘绕林呼。莺花世界如春梦，烟雨楼台似画图。童稚兹游今白发，断桥斜日重踟蹰。 

　　○寄观志能照磨 

　　鳌背三山最上峰，美人手把玉芙蓉。仗围泰畤传宵燎，漏下层城蹋晓钟。锦瑟无尘飞刻雁，金壶有墨洒雕龙。老怀已托王郎道，早晚归营北涧松。 

　　○送成礼部谊叔察访守令河南山东 

　　历数开千载，明良会一时。朝廷严守令，宵旰为黔黎。南服方多故，东州复阻饥。郎官膺简拔，使者出询谘。此命于今重，如君众论推。直承廉察往，肯作畏难辞。灵雨随华毂，流风度彩旗。草兼骢一色，柳与辔同丝。梁宋分淮甸，青齐并海涯。政苛嗟虎猛，民散念鸿离。罢耎宁胜任，奸贪只自私。中牟因雉见，单父得鱼知。或有隳其职，谁能慎所司。张弦从急缓，朗鉴各妍媸。治道诚先务，皇心实在兹。俱为良吏选，足慰远人思。空阔青云步，孤高玉树姿。暂倾冠盖饯，行赴简书期。事业悬钟鼎，光华映羽仪。归来前席问，请入史臣词。 

　　○寄题顾仲瑛玉山诗一百韵 【并序。】 

　　至正九年秋，海道粮舶毕达京师，皇上嘉天妃之灵，封香命祀。中书以翥载直省舍人彰实徧礼祠所。卒事于漳，还次泉南，卧疾度岁。乃仲春至杭，遂以驿符驰上官，而往卜山于武康，克襄先藏。秋过吴门，顾君仲瑛留燕草堂之墅。 【一作窝。】 宴 【一作嘉。】 宾十又二人，分题玉山 【一作「昆墅」。】 诸景诗，皆十韵，尽欢而别。舟中笔砚少暇，因叙事述怀，累成百韵。语繁则易疵，聊以记行役耳，录寄仲瑛洎席上诸君子。他日或游昆墅，当为一亭一馆赋之也。 
