<!-- { "loadSidebar": true } -->
　　重溪迭嶂竹交加，曾着芒鞋踏白沙。名胜多年嗟寂寞，文章此日羡才华。青云步武纔重见，白屋诗书尚几家。乡邑相逢烦告语，好敦忠信作生涯。 【白沙，友道居近之。昔崇仁有何同父尚书、李公父舍人坟墓故宅在焉。国朝六科，崇仁举进士第者，惟家弟与友道，才二人，故云重见，所以深期望于来者云。】 

　　○赠赵生 

　　天门一日观黄榜，茅屋三年掩素扉。湘帙蠹鱼春雨润，綀囊萤火夜光微。梦游朔雪留鸿迹，思入南山望鹤飞。会倚宫墙看射策，上林初日炫朝衣。 

　　○访李真人不遇 

　　退朝花底佩珊珊，去访真人晓出关。芳草欲迷行径古，长松深护步廊闲。苍龙挟雨得瑶简，白鹿穿云致玉环。如到天坛看月影，定知清露满人间。 

　　○赋壶洲 

　　传闻海上有玄洲，曾是安期旧所游。千顷白云都种玉，一杯弱水不胜舟。鱼龙夜护黄金鼎，鸾鹄晨朝紫绮裘。波浪不惊星斗近，步虚声里度清秋。 

　　○次韵朱本初访李溉之学士不遇 

　　城南城北暖尘飞，伐木相求苦未归。吟到碧桃还细雨，行寻芳草又斜晖。绮窗彩笔题诗徧，斗帐沈香入袖微。共载小车胜上马，重游莫待晓红稀。 

　　○寄赵子敬平章 

　　闻道乘闲入翠微，犹愁岚气湿人衣。道旁野树飞花尽，溪上春云作雨归。故旧钓丝轻在手，仙人棋局静忘机。赤松曾许同千载，儗向高秋傍鹤飞。 

　　○仁寿寺僧报更生佛祠前生瑞竹有怀故园三首 

　　闻道故园生瑞竹，试从来使问何如？苍筤独出千丛里，翠节骈生数尺余。比管可吹丹穴凤，长竿莫钓锦溪鱼。折筳已向灵氛卜，亦说能归似两疏。 
　　闻道故园生瑞竹，令人归兴满江干。扁舟不畏瞿塘险，匹马谁云蜀道难。杜甫溪头花匼匝，孔明庙里柏阑珊。新堂题作归欤字，定得临江把钓竿。 
　　闻道故园生瑞竹，吾家孙子好归看。佛祠竟日春阴覆，先陇多年暮雨寒。门户凄凉嗟老病，乡关迢递报平安。重来慎勿劳余梦，驷马桥边据马鞍。 

　　○别国史院鳌峰石 

　　执戟扬郎久不迁，频年从幸到甘泉。赐归特许先三日，作赋时令奏一篇。翠勺娱人花带露，貂裘倚马草横烟。殷勤为谢堂前石，何处来秋共月圆。 

　　○谢书巢惠梅花 

　　巢翁远送梅花树，正在东风四日前。红萼无言余旧雪，白头相见又新年。喜从嘉树来江雨，忆共香秔上海船。春夜不眠宾客醉，只留孤鹤伴清妍。 

　　○再用韵简巢翁 

　　岂无尊酒梅花侧，闻道长斋绣佛前。方阁护云宜暖日，小车冲雪称高年。颇辞阁下金莲炬，但乞湖中罨画船。约取巢翁携鹤去，鬓毛同白不争妍。 

　　○送王君实御史 

　　顿觉文星阙下稀，旁人犹道此言非。东风十日京城雪，西道三春客子衣。莺满辋川君定到，鹃啼剑阁我思归。千花并绕图书府，相待承恩入紫微。 

　　○送欧阳元功谒告还浏阳 

　　晓奉新书进御床，解缨随见濯沧浪。归鸿不计江云阔，倦骥空怀野水长。竹簟暑风魂梦远，茶烟清昼鬓毛苍。篮舆千里宜春道，投老相求访石霜。 【虞文靖父井斋先生尝分教于潭，见欧阳元功所为文，为之击节，缮写成帙，亲题以寄文靖。时文靖为国子助教。此题前一首云：「忆昔先君早识贤，手封制作动成编。交游有道真三益，翰墨同朝又十年。」盖纪其实也。】 

　　○八月十五日伤感 

　　宫车晓送出神州，点点霜华入敝裘。无复文章通紫禁，空余涕泪洒清秋。苑中苜蓿烟光合，塞外蒲萄露气浮。最忆御前催草诏，承恩回首几星周。 

　　○送许有孚赴湖广提举 

　　奉诏抡文秘殿西，才华知合籍金闺。思亲浩荡江波远，恋阙迟回苑树低。望鹤楼前移彩鹢，吟诗花底听黄鹂。归来尚觉春风早，雁字充庭玉笋齐。 

　　○赋石竹 

　　积雪初消萼绿华，东风吹动绛绡霞。龙嘘石气千年润，鹤过林阴一径斜。刻字欲寻金错落，析旌如织翠交加。绮窗坐对吹笙暖，未觉人间岁月赊。 

　　○奉同吴宗师赋蔡七祖新斋 

　　城南烟树听莺啼，石上莓苔觅旧题。自有琴心传内景，更将书帙事幽栖。晚来相鹤风生竹，雨过笼鹅水满溪。蜀客草玄成底事，萧条白发媿青藜。 

　　○寄来鹤亭主人 

　　德清旧馆何时到？雨后春泉定满池。绿字久无弘景信，紫苔应长少霞碑。数峰烟树天垂野，千顷鸥波雨散丝。海内交游多老去，为谁溪上放船迟。 

　　○送张兵部巡视运河 

　　画桥冰泮动龙舟，鸭绿粼粼出御沟。使者旌旗穿柳过，人家凫雁傍溪浮。桃花吹雨春牵缆，江水平堤夜唱筹。应有余波方浩荡，不令归楫恨淹留。 

　　○谢吴宗师惠墨 

　　念我衰年不废书，锦囊古墨送幽居。明窗尘影丹同熟，玄圃云英玉不如。敢为文章胜虎豹，祗应笺注到虫鱼。研磨不尽人间老，传与儿孙尚有余。 

　　○三用韵答巢翁就以奎章赐墨赠之 

　　邻父长思长史书，不辞频谒恼巢居。临池三月玄霜尽，对月千篇白雪如。赋敌洛波翔翠羽，歌成湘浦媵文鱼。故分泸石松烟色，犹是奎章旧赐余。 

　　○题着色山图 

　　江树重重江水深，楚王宫殿在山阴。白云窈窕生春浦，翠黛婵娟对晚岑。宋玉少时多讽咏，江淹老去倦登临。扁舟却上巴陵去，闲听孤猿月下吟。 

　　○题画 

　　缉熙殿里御屏风，零落谁收百岁中。锦树总含春雨露，画桥犹是旧青红。花开陌上怀归燕，潮落江头送去鸿。何似绿波生太液，绛桃风急彩船东。 

　　○城东观杏花 【此诗误见萨天锡《雁门集》中。】 

　　明日城东看杏花，丁宁儿子早将车。路从丹凤楼前过，酒向金鱼馆里赊。绿水满沟生杜若，暖云将雨少尘沙。绝胜羊傅襄阳道，归骑西风拥鼓笳。 

　　○寄海南故将军 

　　海上风来五月秋，晚凉应上木兰舟。金盘丹荔生南国，玉椀清冰出北州。狂客醉时花作阵，美人歌罢月如钩。期门旧识将军面，从猎还披翠羽裘。 

　　○次韵宋诚甫学士城南访病暮归 

　　骑马城南觅旧题，飘萧席帽碧云低。东风花柳过韦曲，落日儿童唱大堤。绣阁岂无和玉髓，锦囊还有铸金蹄。归来吟转楼头月，池冷芙蓉翡翠栖。 

　　○题康里子山尚书凝春小隐六韵 

　　群玉府中香满袖，凝春亭里看花开。彩云近席微风动，红日当窗好客来。西海珊瑚阶下长，东家胡蝶雪中回。竹深每听尚书履，池煗时分太液杯。凤咮浮烟金错落，鹅群随水白毰毸。人间应得函封帖，青李来禽绕舍栽。 

　　○次韵杜德常博士万岁山 

　　秘阁沉沉便殿西，频年立此听春鹂。风摇翠岸新生柳，雨浥铜池旧产芝。玉几由来常咫尺，衡门此日遂栖迟。申生欲去柴车在，杜甫长吟雪鬓垂。墨沼游鱼翻宿藻，画檐飞燕罥晴丝。山中竹簟凉如水，应共钧天九奏时。 

　　○次韵宋显甫 

　　御沟雪融三月初，凫鹥鸿雁总来居。蒲萄水绿可为酒，杨柳条青堪贯鱼。迤逦天河起箕尾，滉瀁云海浮青涂。舟前花落傍飞燕，堤上风来湿舞裾。翠辇时留金騕褭，锦波不着玉芙蕖。临流宋玉偏能赋，莫待东都客问予。 

　　○燕陈公子宅赠燕学士 

　　落日照大堤，花间闻马嘶。城头鼓角起，相送五门西。 

　　○宣和墨竹寒雀 

　　洒墨写琅玕，深宫春昼闲。萧条数枝雪，不似纥干山。 

　　○上马 

　　眼昏身手钝，上马怕风沙。祇好扶藜杖，循篱看落花。 

　　○画双蝶 

　　舞罢庭花落，池边看睡凫。无端双蛱蝶，飞上绣罗襦。 

　　○捕鱼图 

　　网罟日相从，天寒泽国空。钓竿长倚树，老却渭川翁。 

　　○题柯敬仲杂画十首 

　　北苑今仍在，南宫奈老何。青山解浮动，端为白云多。 
　　雨过苍苔石，云生野岸泉。幽怀春冉冉，穉子秀娟娟。 
　　铁石余生色，冰霜作晓妍。春雷明日起，何处尚龙眠。 
　　昔过篔筜谷，钩衣石角斜。儗寻龙作杖，拾得上天槎。 
　　黄金千琐甲，琱玉六帘钩。雨送鸳鸯梦，烟笼翡翠愁。 
　　娟娟生玉润，楚楚作金声。羽扇迎风定，羊车过月明。 
　　峡口春云重，江南夜雨多。水深桃叶渡，风急《竹枝歌》。 
　　平陆苍龙起，近山生远烟。前村三万顷，明日水平田。 
　　莓苔生石路，翠竹自交加。不惜青鞋湿，临流踏白沙。 
　　昨夜采樵去，偶逢三尺枯。山人不到海，不识是珊瑚。 

　　○题李溉之学士湖上诸亭 【录五。】 

　　烟萝境 
　　金潭云日 
　　漏舟 
　　秋水观 
　　无倪舟 

　　△烟萝境 

　　玉女乘烟雾，松间采薜萝。飞行了无迹，明月送空歌。 

　　△金潭云日 

　　金沙滩上日，潭底见云行。祇有琴高鲤，时时或作群。 

　　△漏舟 

　　春水如天上，秋潭见月中。如何列御寇，犹欲待泠风。 

　　△秋水观 

　　湖深山影碧，天净月光空。幸自无波浪，苹花谩晚风。 

　　△无倪舟 

　　三周华不注，水影浸青天。不上银河去，空明击棹还。 

　　○次韵竹枝歌答袁伯长三首 

　　沙禽东去避网罗，荡舟相逐如远何。越山青青越女白，从此劳人魂梦多。 
　　春江风涛苦欲归，东尽沧溟南斗低。明年白日百花静，忆尔琴中乌夜啼。 
　　燕姬当炉玉雪清，箫中吹得凤凰声。不及晴江转柁鼓，洗盏船头沙鸟鸣。 【杨铁崖《西湖竹枝词》载此三诗。谓虽不为西湖而赋，而其音节兴象可以为《竹枝》之则云。】 

　　○木芙蓉 

　　九月襄王宴渚宫，霓旍翠羽度云中。满汀山雨衣裳湿，宋玉愁多赋未工。 

　　○水芙蓉 

　　长洲宫沼醉西施，荡漾兰舟不自持。愿奉君王千岁乐，一盘清露玉淋漓。 

　　○送四川宪使 

　　已叹玄经返墨池，复愁国史奉严祠。离乡游子归仍晚，独对东风惜鬓丝。 

　　○曹将军马 

　　高秋风起玉关西，踣铁归朝十万蹄。貌得当时第一匹，昭陵风雨夜闻嘶。 

　　○马图 

　　昔在干淳抚蜀师，卖茶买马济时危。乡人啜茗同观画，解说前朝复有谁。 

　　○王母图 

　　偷桃小儿痴且妍，恃恩无赖更蒙怜。窃翻雷电天公怒，风雨落花红九川。 
　　黄竹遗墟白雪高，空桑戴胜向晨嗥。茂陵多欲非仙器，枉赐金盘五色桃。 

　　○竹杏沙头鸂鷘 

　　蛱蝶飞来石竹丛，罗襦曾试绣纹重。荷花啼鸟银屏暖，卧看窗间唾碧茸。 

