<!-- { "loadSidebar": true } -->
　　天门高高俯四极，寸田尺地登版籍。泽梁无禁渔者多，瀚海横戈恣充斥。去年官饟私敓攘，今年私醝官价偿。屠烧县邑诚细事，大将不死鲸鲵乡。 【谓孛罗帖木儿左丞。】 烹羊椎牛醉以酒，腰纒白带红帕首。定盟歃血许自新，御寇征蛮复何有。国家承平岁月久，念汝纷纷迫餬口。羽林坚锐莫汝撄，慎勿轻夸好身手。春风柳黄开阵云，号令始见真将军。 【孛罗帖木儿讨方国真，兵败被执，为求招安，至正辛卯岁也。】 

　　○银瓶娘子辞 【并序。】 

　　娘子，宋岳鄂王女。闻王被收，负银瓶投井死。祠今在浙西宪司之左，逢感其节孝，敬为之辞。 
　　苍梧月落乌号霜，寒泉幽凝金井床。绮疏光流大星白，梦惊万里长城亡。女郎报父收囹圄，匍匐将身赎无所。官家圣明如汉主，妾心愧死缇萦女。井临交衢下通海，海枯衢迁井不改。银瓶同沈意有在，万岁千春露神采。魂今归来风泠然，思陵无树容啼鹃，先王墓木西湖边。 

　　○任月山少监职贡图引 

　　好风东来快雨俱，夫须亭观职贡图。厥酋高鼻深目胡，冠插翟尾服绣襦。革带鞮鞻貂襜褕，左女执盏右执壶。手容恭如下大夫，酋妻髻椎将湛卢。五采杂佩相萦纡，转顾飞虎飞龙旟。锼耳者殿帕首驱，璎珞袒跣两侏儒。一檠木难珊瑚株，一戴玉琢狻猊炉。神獒髬髵状乳貙，复谁牵之鬈发须。最后峨弁饰宝珠，若将入朝谨进趋。秃奚踉蹡亦在途，锦膊骢带汗血驹。尊贵卑贱各尔殊，经营意匠穷锱铢。唐称二阎道元吴，今也少监称京都。少监材抱岂画史，禹迹曾为帝亲理。河伯川后备任使，无支祈氏甘胥靡。大德延佑贞观比，辇陆航海填筐篚。鸟言夷面远能迩，少监临古不无以。赵公商公暨高李，颉颃霄汉嗟已矣？霱云曙开俨斧扆，包茅不入颡谁泚？周编大书王会礼。安得臣臣奉天纪，陋儒作歌歌正始。 

　　○淮安忠武王箭歌题垂虹桥亭 

　　淮王昔下江南城，万灶兵拥双霓旌。锦裘绣帽白玉带，金戈铁马红鞶缨。皁鵰羽箭三十六，一一插向鯋鱼箙。鹿麛昼号猿抱木，王师所过全生育。彤弓亲授圣天子，弓影射入东吴水。水波恍浸铜柱标，仰见浮屠半霄起。王当是时戢武功，指顾草树生春风。宋家降玺朝暮得，思罢贯革垂无穷。浮屠上层龙所宫，宝盘绀碧莲花同。弦张满月报驺发，忽露半笴芗云中。铙歌啁轰鼓笳竞，父老顿足欢声应。泗州使返睢阳亡，汉关将入天山定。两贤成败关衰盛，雄材逸气王谁并？我浮扁舟五湖兴，载拜何由重安靖，猛士经过合深省。 

　　○扬子舟中望鹅鼻山时闻黔南消息 

　　山环芙蓉城，私怪鹅鼻状。奔涛锁长薄，大石 【山名。】 凛相抗。势雄千军垒，气敓万锺藏。草树春不蕃，莓苔滑难傍。刚风过灵雨，复值桃花涨。破暝鸥鹭盘，乘阴龙鱼王。飘鼓一苇间，揽之胆增壮。谢安晋元臣，岂局江海量。苍生方颠连，其敢遂疏放。黔阳百粤地，黄雾吹虎韔。再观神秀姿，不止西北向。焞焞苍精出，闪闪白月漾。三叫冯夷宫，吾奚独惆怅。 

　　○题烈女庙 【并序。】 

　　女何，江阴人。少有容操，五季时，避乱前湖舟中。贼持兵犯之，何泣曰：吾身堕汝手，肯从吾祷之于天、于父母乎？贼由是少懈。何乃起立，且拜且祈，乘间竟投水死。后里父梦见何曰：吾当血食此地，伺湖成田，则庙貌祀我。既而果然。今庙在华藏寺南，郡志所载略异，逢盖得先大母所传云。 
　　遗庙湖阴四百年，斑斑江竹映婵娟。鱼龙水落萑蒲外，鸡犬村成檿柘边。不待清名垂女史，尚存贞魄降神弦。君王社稷今焉在，伏腊粢盛自俨然。帷箔夜凉临月榻，佩环晨响起云軿。湘灵鼓瑟虞风盛，蔡琰闻笳汉鼎迁。嗟彼生还羞故国，何如死节报皇天。明妆靓服黄尘里，重为伤时涕泗涟。 

　　○钱塘春感六首 

　　紫罽軿车从六龙，尽随仙曲度青空。苍山楼阙旃林里，赤羽旌麾野庙中。百姓未忘周大赉，成都元有汉遗风。流莺不管伤春恨，冲落桃花满树红。 
　　王气凌虚散晓霞，虎闱麟阁静烟花。中天日月迂黄道，沧海风云冷翠华。望帝神游夔子国，乌衣梦隔野人家。当时举目山河异，岂但红颜泣塞笳。 
　　周南风俗汉衣冠，五色云中忆驻銮。璎珞桧高藏白兽，蕊珠花发降文鸾。河通织女机丝湿，雨歇巫娥翠黛寒。满地吴山谁洒泪，一江春水独凭阑。 
　　日华初动衮衣明，剑佩千官隐绣楹。五色黼函开玉座，九重汤药下银罂。书题凤尾仙曹喜，恩浃螭坳学士荣。文化有余戎事略，铜驼草露不胜情。 
　　瑶池青鸟集觚棱，白塔金凫閟夜灯。云母帐虚星采动，水晶宫冷露华凝。骊山草暗墟周业，郿坞花繁失汉陵。白马素车江海上，依然潮汐撼西兴。 
　　金爵觚棱月向低，泠泠清磬万松西。五门曙色开龙尾，十日春寒健马蹄。红雾不收花气合，绿波初涨柳条齐。遗民暗忆名都会，尚绕湖漘唱大堤。 

　　○读谢太皇诏稿 

　　半壁星河两鬓丝，月华长照素帘垂。衣冠在野收亡命，烽火连营倒义旗。天地昼昏忧社稷，江淮春涨泣孤嫠。十行哀诏无多字，落叶虚窗万古思。 

　　○读国信大使郝公帛书 

　　西北皇华早，东南白发侵。雪霜苏武节，江海魏牟心。独夜占秦分，清秋动越吟。蒹葭黄叶暮，苜蓿紫云深。野旷风鸣籁，河横月映参。择巢幽鸟远，催织候虫临。衣揽重裁褐，貂余旧赐金。不知年号改，那计使音沈。国久虚皮币，家应咏藁砧。豚鱼曾信及，鸿雁岂难任。素帛辞新馆，敦弓入上林。虞人天与便，奇事感来今。 【公覊旅日，有以雁四十饷公，内一雁体质稍异，命畜之。于后雁见公，辄张翮引吭而鸣。公感悟，择日率从者二十七人，具香北拜，二人舁雁跽其前，手书尺帛，亲系雁足，且致祝曰：「累臣某敢烦雁卿通信朝廷，雁其保重！」欲再拜，雁奋身入云而去。未几，虞人获之于苑中。以所系帛书托近侍以闻，上恻然曰：四十骑留江南，曾无一人雁比乎！遂进师南伐，越二年宋亡。书今藏诸秘监河南主客刘澹斋云。】 

　　○忆旧游二首 

　　醉酒高阳里，题诗左氏庄。碧云垂草带，红旭散花房。流水循除活，飞丝拂鬓长。座中谁潦倒，遗却紫香囊。 
　　紫累妨过马，青苔委佩鱼。名通天上籍，腹有架间书。春水浮斋舰，山云落板车。尚怀仁里好，耕凿对休居。 

　　○题垂虹桥亭 

　　长虹垂绝岸，形势压东吴。风雨三江合，梯航百粤趋。葑田连沮洳，鲛室乱鱼凫。私怪鸱夷子，初心握霸图。 

　　○感宋遗事 

　　五月无花草满原，天回南极夜当门。龙香一篆魂同返，犹藉君王旧赐恩。 【至元十三年正月，伯颜丞相入杭。二月起宋三宫赴上都。五月，见世祖皇帝。寻命幼主为检校大司徒，封瀛国公。十二日，内人安康朱夫人、安定陈夫人、二侍儿失其姓，浴罢 【肃】 【萧】 襟闭门，焚香于地，并雉经死。衣中有清江纸书云：不免辱国，幸免辱身。不辱父母，免辱六亲。艺祖受命，立国以仁。中兴南渡，踰三百春。躬受宋禄，羞为北臣。大难既至，守于一贞。焚香设誓，代书诸绅。忠臣义士，期以自新。丙子五月吉日泣血书。】 

　　○自干封归省祖垄过大南岭向玉山 

　　从亲客殊乡，所忻尘事屏。兹承有方役，愿言千里骋。朝辞县北山，午踰虚南岭。湿岚冱浮阴，高日下疏耿。乱田麦蕃膴，绝壁松秀整。登登箯舆劳，委委萝径永。异迹辨夔足，独往见僧影。冲襟畼宽旷，玄趣集深静。丘墓躬汛扫，庭闱念定省。仆夫戒期程，乌啼复予警。 

　　○复如干封晚经渔浦 

　　穷曛经渔浦，寒水白于练。总总星东出，猎猎风北转。眼中兽蹄过，笛里鱼状变。稍闻刁斗应，渐喜烟火见。谁家长林根，系艇沙渚面。天含潇湘思，山错吴越甸。承平谢忧患，少壮忘羁贱。瓜桥往未遑，云源访殊便。明涉子陵滩，桂酒同一奠。 

　　○敬题谕淮安朱安抚诏后 【附诏文云：大元皇帝圣旨，谕淮安州安抚朱焕。据陈楚客奏：臣与朱安抚同年，又有通家之好，自戊午归顺之后，不相见者十有八载。今王师吊伐，诸道并进，数内一路，领涟河、清河将士攻取淮东未附州郡，窃恐城陷之日，玉石俱焚，臣于古人情分，不容缄默。且彼所以婴城自守者，无他，原其本心，但未知趋向之方，初无执迷抗拒之意。今大江南北，西至全蜀，悉入版图。若蒙圣慈，特发使命，宣示德音，开其生路，彼亦识时达变之士也，宁不以数万生灵为念乎！臣昧死上言，伏候勅旨。准奏。今遣使特旨前去，宣布天信。若能识时达变，可保富贵。应在城守御将帅同谋归顺者，意不殊此。故兹诏示，想宜知悉。至元十二年七月汉儿字书。】 

　　九鼎沸莫止，大厦倾莫支。太阴初阳不得烛下土，小龙望望闽之陲。六宫掩泣向北去，孤臣凭城尚南顾。也知天命有所归，忍为生灵贷生路。当时不死良为此，至今人说姜与李。君家富贵八十年，露台风馆啼猩鬼。世事茫茫难具论，遗诏幸得传诸孙。乌丝细字书题罢，黄叶乘秋正打门。 

　　○听郑廷美弹琴 

　　画阑月照芙蓉霜，博山水暖蔷薇香。石屏石几青黛光，郑乡君子琴中堂。榴裙蕙带辞罗洞，玉佩珠璎脱飞鞚。何处春深云满林，小巢并语梧花凤。君不见湘灵鼓瑟湘江浒，苦竹祠荒愁暮雨。遗音一听增感伤，使我无言重怀古。重怀古，鸡喔喔。明星烂熳东城角，谁家尚奏桑间乐？ 

　　○妇董行 【并序。】 

　　妇董，滕人，刘进妻也。进与兄顺，并以勇称。金季山东乱，盗蜂起，因共募丁壮保里闬。天兵驻峄山，进单骑觇之，中流矢死。顺徙家淮南，举室溺淮水，董为宋招抚吕文德裨将所获，欲犯之，度不免，乃谓曰：夫丧不远，家难荐臻，一身流离，娩在旦暮，死生非我有，愿将军勿疑。夜果生一男。先是顺已入济州，愬于石太尉珪曰：顺有弟，不幸没于敌。其妻在孕，为南军拘幽舟中，万一不得收遗息，使弟为厉，实顺之罪也，惟明公是图。石为发步卒三百人迹其所，往次淮扬，始知董所在。阴使人侦之，生子盖三日矣。及见，具道顺意。董悲感不自胜，且抆泪曰：妾以姙不得先夫死，今幸不辱先，所天使有后，皆伯赐，敢名此子曰伯佑，以志不忘。遂抱授侦者，目送数十步，投江以死。至正五年秋，进玄孙士行语其事于逢，逢高其节义，作诗哀之。 
