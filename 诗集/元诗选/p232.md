<!-- { "loadSidebar": true } -->
　　美人初睡起，内史报兰汤。散尽黄金饼，无寻赤凤皇。 

　　○焦仲卿妻 

　　生为仲卿妇，死与仲卿齐。庐江同树鸟，不过别枝啼。 

　　○小临海曲 【一名《洞庭曲》。】 十首 

　　日落洞庭波，吴娃荡桨过。道人吹铁笛，风浪夜来多。 
　　道人铁笛响，半入洞庭山。天风将一半，吹度白银湾。 
　　仙橘大如斗，浮之过洞庭。江妃浑未识，唤作楚王萍。 
　　海客报奇事，青天火瓮飞。明朝雷泽底，新有落星矶。 
　　网得珊瑚树，移栽玛瑙盆。夜来风雨横，龙气上珠根。 
　　海上双雷岛，浑如滟滪堆。乖龙拔山脚，飞渡海门来。 
　　潮来神树没，潮归神树青。云里天妃过，龙旗带雨腥。 
　　客入毛公洞，洞深人不还。明年探禹穴，相见会稽山。 
　　太液象圆海，金莲夜夜开。水中万年月，照见昆明灰。 
　　秦峰望东海，云气常飘飘。桑田明日事，奚用石为桥。 

　　○桂水五千里二首 

　　桂水五千里，潇湘雨气空。衡山七十二，望见女英峰。 
　　桂水五千里，南风大府开。象王新贡入，鲛女送珠来。 

　　○西湖竹枝歌 【一作《小临海曲》。】 九首 【并序。】 

　　予闲居西湖者七八年，与茅山外史张贞居、苕溪郯九成辈为唱和交。水光山色，浸沈胸次，洗一时尊俎粉黛之习，于是乎有《竹枝》之声。好事者流布南北，名人韵士属和者无虑百家。道扬讽谕，古人之教广矣。是风一变，贤妃贞妇，兴国显家，而《烈女传》作矣。采风谣者，其可忽诸？至正八年秋七月，会稽杨维桢书于玉山草堂。 
　　苏小门前花满株，苏公堤上 【一作下。】 女当垆。 【一作「水平湖」。】 南官北使须到此，江南西湖天下无。 
　　鹿头湖船唱赧郎， 【一作「片言许郎金石刚」。】 船头 【一作「阿奴」。】 不宿 【一作是。】 野鸳鸯。为郎歌舞为郎死，不惜 【一作怕。】 真珠成斗量。 
　　家住西湖 【一作「城西」。】 新妇矶，劝君不唱缕金 【一作「金缕」。】 衣。琵琶元 【一作本。】 是韩朋 【一作冯。】 木，弹得鸳鸯一处飞。 
　　湖口楼船 【一作「行云」。】 湖日阴，湖中断桥湖水深。楼船 【一作「行云」。】 无柁 【一作心。】 是郎意，断桥无 【一作有。】 柱是侬 【一作奴。】 心。 
　　病春日日可如何？起向西窗理琵琶。见说枯槽能卜命，柳州衖口问来婆。 
　　小小渡船如缺瓜，船中少妇《竹枝歌》。歌声唱入空侯调，不遣狂夫横渡河。 
　　劝郎莫 【一作休。】 上南高峰，劝侬 【一作我。】 莫 【一作「郎休」。】 上北高峰。南高峰云北高雨，云雨相催愁 【一作「随恼」。】 杀侬。 
　　石新妇 【即秦皇缆石也。】 下水连空，飞来峰前山万重。不辞妾作望夫石， 【一作「妾死甘为石新妇」。】 望来 【一作「萧郎」。】 或 【一作忽。】 似飞来峰。 
　　望郎一朝又一朝，信郎信似浙江 【一作「钱唐」。】 潮。浙江潮信 【一作「床脚搘龟」。】 有时失， 【一作烂。】 臂上守宫无日消。 【此题各本所载不同，《元诗体要》共有十首，去取互异。今从《西湖竹枝唱和》传本录之。】 

　　○吴下竹枝歌七首 【率郭羲仲同赋。】 

　　三箬春深草色齐，花间荡漾胜耶溪。采菱三五唱歌去，五马行春驻大堤。 
　　家住越来溪上头，臙脂塘里木兰舟。木兰风起飞花急，只逐越来溪上流。 
　　宝带桥西江水重，寄郎书去未回侬。莫令错送回文锦，不答鸳鸯字半封。 
　　马上郎君双结椎，百花洲下买花枝。罟罛冠子高一尺，能唱黄莺舞雁儿。 
　　《白翎鹊操》手双弹，舞罢胡笳十八般。银马杓中劝郎酒，看郎色似赤瑛盘。 
　　骑马当轩鹄觜靴，西风马上鼓琵琶。内家队里新通籍，不是南州百姓家。 
　　小娃十岁唱桑中，尽道吴风似郑风。不信柳娘身不嫁，真珠长络守宫红。 

　　○漫兴七首 【并序。】 

　　学杜者必先得其情性语言而后可，得其情性语言，必自其漫兴始。钱塘诸子喜诵予唐风，取其去杜不远也。故今漫兴之作，将与学杜者言也。 
　　■〈青盍〉画溪头翠水家，水边短竹夹桃花。春风嗾人狂无那，走觅南邻羯鼓挝。 
　　丈人接■〈罒离〉白毡裁，花边下马不惊猜。环沈溪头买酒去，高堂寺里看碑来。 
　　长城女儿双结丫，陈皇宅前第一家。生来不识古井怨，唱得后主《后庭花》。 
　　杨花白白绵初迸，梅子青青核未生。大妇当垆冠似瓠，小姑吃酒口如樱。 
　　今朝天气清明好，江上乱花无数开。野老殷勤送花至，一双蝴蜨趁人来。 
　　南邻酒伴辱相呼，共访城东旧酒垆。柳下秋千间络索，花间唤起劝胡卢。 
　　我爱东湖旧广文，更过水口觅将军。醉归尝骑广文马，不怕打鼓噤黄昏。 

　　○冶春口号七首 【寄昆山袁、郭、吕三才士。】 

　　今年腊底无残雪，却是年前十日春。骑马行春桥上路，密梅花发便撩人。 
　　吴下逢春春思浓，不堪花发馆娃宫。吴山青青吴水白，愁杀江南盛小丛。 
　　见说昆田生玉子，海西还有小昆仑。明朝去拔珊瑚树，龙气随飞过海门。 
　　鲛卵兼斤传海上，海人一尺立阶前。娄江马头天下少，春水如天即放船。 
　　南朝宫体袁才子，更说西昆郭孝廉。自是玉台新句好，风流无复数香奁。 
　　湖上女儿柳叶眉，春来能唱黄莺儿。不知却是青娘子，飞傍枇杷索荔枝。 
　　西楼美人不受呼，清筝一曲似罗敷。可无东厩五花马，去博西楼一斛珠。 【妓名也。】 

　　○春侠杂词 【一作口号。】 八首 

　　金丸脱手弹鹦鹉，玉鞭嬉笑击珊瑚。侍儿无赖有如此，知是霍家冯子都。 
　　花袍白面呼郎神，当阶夺花不避人。天马乘龙金络脑，贾家贵壻正娇春。 
　　柘林纵猎金毛鹰，花街行春银面马。夜宿倡楼酒未醒，飘风吹落鸳鸯瓦。 【又一诗云：「昨日布衣行九州岛，今日绣衣拜冕旒。马前清道一千步，当街不敢窥高楼。」吴复编《古乐府》不载。】 
　　蜀琴初奏双鸳鸯，嶰竹和鸣双凤皇。夜阑酒散不上马，紫荆月堕西家墙。 
　　石上叶生青凤尾，阶前花开黄鹄觜。美人弄水百花池，水洒花枝双蜨起。 
　　凤皇城外横门道，小妓军装金线袄。春晖无赖苦撩人，自下雕鞍蹋芳草。 
　　美人遗我昆溪竹，未写雌雄双凤曲。爱惜长竿系钓缗，钓得江西双比目。 
　　关右新来豪杰客，姓字不通人不识。夜半酒醒呼阿吉， 【平声。】 碧眼 【胡】 儿吹笔笛。 【此首吴复《古乐府》及《复古诗》俱不载，见章编《铁崖诗集》。】 

　　○燕子词二首 

　　燕子来时春雨香，燕子去时秋雨凉。鸳鸯一生不作客，夜夜不离双井塘。 
　　燕子楼头入妾家，燕来燕去惜容华。祇应韩重相思骨，化作湖中并蒂花。 

　　○小游仙十首 

　　东华尘又起瀛洲，十屋今添第几筹。阿母西来骑白凤，蛾眉相见不胜秋。 
　　麻姑今夜过青丘，玉醴催斟白玉舟。莫向外人矜指爪，酒酣为我擘箜篌。 【以上二首，见《玉山名胜》，小蓬莱所题。】 
　　天上莨常宫又成，文章只数老玄卿。五云阁吏亦谪世，牛鬼少年专盛名。 
　　日落海门吹凤匏，须臾海水沸如炮。船头处女来相唤， 【一作「听曲」。】 知是洞庭千岁蛟。 
　　曾与毛刘共学丹，丹成犹未了情 【一作尘。】 缘。玉皇敕赐西湖水，长作西湖月水仙。 
　　西湖仙人莲叶舟，又见石山移海流。老龙卷水青天去，小朵莲花 【一作峰。】 共上游。 【以上二首亦见《玉山名胜集》。】 
　　青旄节卫翠云軿，按部东行过赤城。龙女遗珠鸡卵大，结为双佩赐方平。 
　　若木西来赤岸东，白金城阙碧珠宫。天家令急不敢住，折得五花归饭龙。 
　　东逾弱水赤流深，夜得桃都息羽旌。地底日回天上去，金鸡如凤自交鸣。 
　　金鹅蕊生瑶水阴，锦驼鸟鸣珠树林。上皇敕赐龙色酒，天乐五云流玉音。 

　　○海乡竹枝歌四首 

　　潮来潮退白洋沙，白洋女儿把锄耙。苦海熬干是何日？免得侬来爬雪沙。 
　　门前海坍到竹篱，阶前腥臊蟛子肥。孲■〈牙子〉三岁未识父，郎在海东何日归。 
　　海头风吹杨白花，海头女儿《杨白歌》。杨花满头作盐舞，不与斤两添铜铊。 
　　颜面似墨双脚頳，当官脱袴受黄荆。生女宁当嫁盘瓠，誓莫近嫁东家亭。 【《海乡竹枝》非敢以继风人之鼓吹，于以达亭民之疾苦也。观民风者，或有取焉。】 

　　《铁崖古乐府》十卷，门人吴复类编。每卷加以评识。铁崖自言：予三体，咏史用七言绝句体者三百篇，古乐府体者二百首，古乐府小绝句体者四十首。绝句人到吾门者，章禾能之。古乐府不易到吾门，张宪能之。至小乐府，二三子不能，惟吾能之。故五峰李著作，推为咏史手云。门人章琬又编《复古诗》六卷，皆五七言绝句，大半见于吴编《古乐府》中。其香奁诸作，并类附于后。 

　　○烽火辞 【【《烽火辞》，成化本作《烽燧曲》。】 以下复古诗。】 

　　美人方一笑，烽火不须惊。昨夜骊山下，西戎已结兵。 【吴复类编，二韵倒转。】 

　　○去妾辞 

　　万里戎装去，琵琶上锦鞯。传来马上曲，犹唱《想夫怜》。 

　　○宫词十二首 【并序。】 

　　宫词，诗家之大香奁也。不许村学究语。为本朝宫词者多矣，或拘于用典故，又或拘于用国语，皆损诗体。天历间，予同年萨天锡善为宫词，且索予和什，通和二十章。今存十二章。 
　　鸡人报晓五门开，卤簿千官泊虎 【一作帝。】 台。天上鴐鹅先有信，九重鸾驾上都 【一作京。】 回。 【每岁此禽先驾往返。】 
　　开国遗音乐府传，《白翎》飞上十三弦。大金优谏关卿在，伊尹扶汤进剧编。 
　　海内车书混一时，奎章御笔写乌丝。朝来中贵传宣急，南国宫娥拱凤池。 
　　熏风殿阁日初长，南贡新来荔子香。西邸阿环方病齿，金笼分赐雪衣娘。 
　　宫锦裁衣锡圣恩，朝来金榜揭天门。老娥元是南州女，私喜南人擢殿 【一作状。】 元。 
　　北幸 【一作狩。】 和林幄殿宽，句 【一作高。】 丽女侍婕妤官。君王自赋 【一作制。】 昭君曲，敕赐琵琶马上弹。 
