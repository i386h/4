<!-- { "loadSidebar": true } -->
　　海国仙人剪绛霞年年一朶到山家眼中玉色如何晏席上风流得孟嘉野客不分唐殿带老臣并按建溪茶醉来往事都休问且擘轻红对晚花
　　寒食客中
　　明朝便典黒貂裘寒食寕无数日留烟断旧尝悲介子火衰今不祀商邱百年尽付风吹栁一雨逺随山入楼安有五侯鲭到我自脩茶品试香篝
　　墨梅
　　去年曽访林君复烟水苍茫鹤未归不似对君横小幅一枝和雪照柴扉
　　客语
　　旧时供奉曲歌者亦无人但感嵗年晚不知天地春客犹谈寳庆吾亦及咸淳何处杨花过飞来照角巾
　　午日
　　世故一炊黍吾生百链铜客情伤髪白醒眼对榴红逺岫冥冥雨疎衣细细风欲论千古恨不见楚南公
　　于仲元
　　度居庸闗思亲
　　居庸之闗髙嵯峨霜干水浅寒无波大风卷沙聚作岭大车碾断成深河商女踏歌吃马乳胡儿行鼔捶骆驼斜阳驻马一回首故乡万里秋云多


　　元风雅后集巻五
　　钦定四库全书
　　元风雅后集巻六　　　　元　孙存吾　编危太朴【临川人】
　　暮冬
　　种稲南谷口凶嵗囷仓虚晚值老农语出口三嘻吁幸有髙亢田种麦给群需有麦且勿忧无麦将焉如昔谓厓谷底其俗异黄农浪迹城府归却受淳朴风猎夫不射雁云与兄弟同羽毛岂知道天理谅无终
　　徐人歌
　　季子有剑秋水色徐君见之惜不得徐君墓上荒草寒季子解剑挂树间一死一生见交义嗟哉延陵吴季子
　　杨季子【豫章人】
　　晚憩涧北亭
　　我性喜消散东园时独行髙亭俯絶涧下有流泉声秀木翳繁隂朱华散微馨踟蹰淡忘归夕露沾我缨人生忽如寄何乃苦营营优游在空谷饮水有余情
　　夏日山中读书
　　翳翳嘉木隂结庐三四椽南风五月中日夕闻鸣蝉居闲复奚为涵泳圣人言时于防心处掩巻自欣然送别刘伯章归省时刘方悼亡故并致其意
　　斗酒酌未尽离人去匆匆归心逐海月飞绕香炉峰峰前緑萝树下有五畆宫上堂夀尊亲手把黄金钟入室独无依风吹罗幔空虽有两小妾顔色如花红不敌伉俪情虚为夭冶容人生百年内哀乐夲无穷自非旷士懐寕免劳其中心坚抱节义行止慎其躬赠言非谐谑朂尔保令终
　　包淝川【淮】
　　幽居
　　云作交游山作賔道心为主自安贫柴荆无钥见同物竹帛有名终累人緑水一潭澄静性青山万叠褁闲身纷纷望拜马蹄下不见胸中万斛尘
　　七夕
　　欲理凌波踏造舟不知满架胜防鸠汉隂抱瓮苍头老不上今宵乞巧楼
　　漫成
　　三春蝴蝶谁云梦六月苍蝇讵可憎未怪康衢中有虎每疑太极里无僧
　　周徳可【兰溪人】
　　送衣篇
　　长城万里飞秋沙弓马夜惊雪作花龙泉吐光射天地是妾掩镜夫辞家此时惜别方壮年年年花发园中烟征鸿无书日苦短牛女夜夜银河边万尾欲霜枫似绮亲送寒衣数千里匣鸾顾影凤孤飞山过望夫道湘水湘水无情漾白波望夫山头浮青螺长途行处意惨怆谁家娇女终夜歌卫霍功髙犹黩武善马未归羝不乳闗河回首路迢遥浮云西山水南浦夕阳孤馆停征轺一身百虑双睇交中宵无人语声絶风吹烛短山月髙
　　寄逺
　　边风惊枕簟汉月耿房帷何处懐人切停梭见雁时寒生衣莫寄痩尽镜先知愿子长努力效忠归未迟
　　陈敬斋
　　呈蔡府判
　　东风一夜拂清寰如许文明治象还万古乾坤一东鲁七闽日月两西山寒梅寂寂春华丽乔木森森古意闲独奏瑶琴生客恨有谁隔月听潺湲
　　舞剑歌
　　晓骑白鹤入沧海手擕青龙浴寒水背负河图天地文或变或化疑神鬼始对双鸾出林坰终与孤鹤翔风坠翩翩又在瑶池间戯与群仙买欢醉青龙顾我浩气疲欲假明月横波睡我亦假之一霎间径然飞去天牛间千呼万唤不肻下且吐风雨飞漫漫
　　呈方逹斋
　　端平諌臣心似鉄忠肝落纸天地悦罗浮山下种梅花独倚西窓看晴雪古来老凤生鸾児锦云两翼星斗披朝浴春风芹藻池夜眠凉月槐杏枝君不见丹山一溪水化作春阳时雨飞千门教渴否苦早木草润泽生华辉方逹斋真吾师薫风吹我面臯比免使青灯照雨思
　　舒元易
　　圣节诗
　　乐奏云门金阙髙春风泛酒入蒲萄九重天上尊尧舜万嵗声中拜禹臯仁蔼乾坤知帝业明同日月见秋毫愿推大道为君夀不用瑶池荐海桃
　　偰世南
　　赠墨士
　　鱼胞万杵成玉应是柯仙得玅传鉄砚毛锥为宻友何时海上别回仙
　　王翰
　　南山有猛虎
　　南山有猛虎欲以赤手屠山下一老人见谓尔甚愚冲冠与裂背所诧乃匹夫古来功名士遐揽王伯图几先非快意道逺慎前谟奈此谬其逢试之诚已疏竒中或偶然再往类难虞丈夫虽赌命慷慨易长途茍无金石坚何以当变渝茍无忠诚心何以渉﨑岖斯言愿三复敛衽愧弗如吾行庸可惊聊取一笑娱且尽饮斗酒长揖归衡庐
　　髙况梅
　　拟古
　　楚人有和氏懐壁空待价玉石茍未分胡事哭长夜人生岂不辰物物该造化贤哉荷蓧翁托身以耕稼
　　张南臯
　　赠丹士
　　天地炉中有大丹朝飞东海莫西山一年三百六十粒十粒轻抛去不还
　　危琴乐
　　送芳润叶道士
　　二十四年凌紫清琪花瑶草日初晴抱琴曾侍群仙宴记得钧天一两声
　　韩中村
　　鸿门宴
　　花膺綉膊帕抹额勇士如门森剑防沛公对酒顔如灰主人重瞳光照席重瞳座上身如寄巵酒未吞心巳醉醉酣不辨真天人百万貔貅眼中睡春融玉帐香风开呜呜帐下筝琶哀目前等作万口计军声四面欢如雷沛公唯喏非无意袖中暗挈秦天地此时可想听得异四面军声皆汉骑
　　征妇叹
　　虎头将军眼如电领兵夜渡黄河面良人腰悬大羽箭辽东掠地辽西战一纸红牋寄春怨十年消息无归便日长花栁暗庭院斜倚江楼倦针线心忆良人嗔不见手掷金弹打双燕无术平戎报明主恨身不是竒男子倘妾当年未嫁时请学明妃献西虏
　　岳王墓
　　妖星堕地芒角赤龙剑悲吼风萧瑟中原王气挽不回将军一死鸿毛掷秦家小児真戱剧播弄造化揺枢极指仇为亲忠且逆只手上遮天眼力九闗茫茫隔天日无由下烛臣愚直臣愚万死不足惜国耻未湔犹愤激古坟埋寃血空碧风雨年年土花蚀我恐精忠埋不得白日英魂土中泣请将衰骨斵出荒苔痕献作吾皇补天石
　　对月吟
　　霜风卷地霜气干碧空照水生晴寒天公合就七寳圑何年转向玻瓈盘婆娑桂树笼仙窟夜夜飞从海上出遂使时光挽不留尽向婆娑影中没几人緑髪红顔好照见衰顔髪应槁年去年来无尽时政恐月中人亦老客窓见月空沉吟碧纱如雾愁人心烛花扑散香满襟下堦踏碎梧桐隂
　　忆去年
　　江湖白鸥前归路春风忆去年细雨孤灯村店梦冷烟残雪落梅天驿行多避官人马水宿怕逢网吏船行李半肩吟巻重过津恐索税诗钱
　　况肩吾【县尹】
　　题梅巻
　　牡丹池舘閙春残多少诗人被眼瞒我有癯仙最知已一枝留与雪中看
　　吕元卿
　　晚宿郎官湖
　　半烟半雨树扶疎画出元晖水墨图最是一天秋月白不随鱼课入官湖
　　月夜洞庭舟中陪九江茶漕乌格同知宴酒边索诗遂赋
　　朔风扇鬓向君山嵗晚霜华为改顔吟望沧浪湘水逺醉歌欸乃洞庭寛那能袖剑游蓬岛何似乘槎访广寒莫道岳阳无醉客洞賔元只在人间
　　陈小庭
　　大孤山至湖口
　　大孤大孤何茫小孤谁説嫁彭郎鞋山对面四十里屹立宛在湖中央行转清江过湖口波涛如此今何有天公我半帆风江神劝汝一杯酒
　　章养吾
　　次韵徐可斋嘉禾马上见寄
　　世事悠悠两鬓尘始知今古一邮亭草庐春动吾犹懒蕙帐寒生子独醒万里关河秋雁断十年书剑夜灯青东风乂是离愁处芳草萋萋白鹭汀
　　许存吾
　　次韵吴叔防山村回文
　　田绕青山好住家短篱疎圃接丘麻烟村逺近栖鸦乱竹防髙低飞鹭斜泉喷石间岩涌雪雾浮堤外栁吹花连云碧色秋风冷眠犊黄昏草长芽
　　刘恭叔
　　夜坐江亭
　　明月出林杪大风吹渐髙轩窓堕圭壁竹树起波涛隣笛悲欢并江鸿去住劳倚栏惆怅久霜露湿绨袍
　　城中至日
　　我道何曾长城中独重冬酒殽分市卒冠履祝家公日晷空江见梅花乱世逢故乡还往在筋力愧儿童
　　叶千林
　　送李石泉
　　风雪令人痩闗河怕酒醒过桥春水緑送客晚山青君马巳先发我舟犹暂停临分耿无语江上雨防防
　　叶天趣
　　感寓
　　顔曽志道徳汲汲思竞辰盗跖脍人肝白首甘恶人是非两忘羊万古同埃尘何如尽弃置宴坐观日轮风吹紫藤花防防沾衣巾兴发自一杯陶然太和春
　　秋夜和韵
　　西风何处来鼻观古香发夜深耿无寐踏破松窓月美人期不至跂望双眦裂一掬可怜心青灯照愁絶














　　元风雅后集巻六
　　钦定四库全书
　　元风雅后集巻七　　　　元　孙存吾　编四爱题咏
　　虞伯生
　　江东叶凯翁至京师访予芝亭之上适予谒告得数见焉见其雅适而端慎介不违于和易不茍于泛知其为孔老通家之佳士也又从知其能以道行交神明致风雨则其素守可知已间出书一巻袖中则故宋遗士詹府佥程国録为其先人成甫氏所着四爱堂诗文也所谓四爱者陶渊明爱菊周茂叔爱莲又附益以林逋仙之梅黄鲁直之兰者也并植此物于庭户之间而尚友四君子言将同其爱者焉故曰四爱云尔又有所谓半隠者成甫之长子元翁隠于是而求先志焉言半者以其半待凯翁也凯翁言出山游四方非有世俗之求也愿得见名士大夫如泰华黄河者得一言以咏四爱焉亦所以报父兄也欲为之序引云
　　夫爱出于仁者也仁者天地生物之心人以天地生物之心为心则玩夫生物之理而见天地之心焉亦无所不爱也而所爱亦岂徒然哉即一物之生而知其与道为体也其乐乌可已哉是故思有以成其爱而非私也我之培煦之润之附益其不及而防闲逺去其为害者皆其事也古之君子因物以致寓其意焉非溺情于形质之偏也姑以周子爱莲之説论之窃意夫日用彛伦之间饮食男女之欲同行而异情者非出于淤泥而不染者乎明睿洞照安行无为而不矜诧以索隠行怪者乎非所谓濯清涟而不妖者乎不蔓不枝者纯一不杂之谓也亭亭净植者中立不倚之谓也此其所以为可爱者乎推是言也余二子之意就其所诣安有流连光景之患乎叶君隠居辟地其必有得于此若夫善颂则在能赋者云蜀人虞集叙至顺癸酉二月八日
　　吴宗师
　　方今文采重奎章光照芝山四爱堂梅蘂春融氷雪界莲花晚静水云乡湘累往矣兰为佩陶令悠然菊泛觞千古髙风犹一日迢迢归梦楚江长
　　马伯庸
　　幽兰有真性佳菊有至节娟娟出水莲露下玉洗白杲杲空谷梅嵗晏立氷雪属爱在君子畜之以为徳至顺癸酉四月十三日侍讲伯生老友子邀予赋诗媿不能工姑此以塞命也祖常再拜马公辞翰妙天下凯翁珍藏之集
　　髙新甫
　　爱菊隠逸情爱莲清洁志爱梅违世俗爱兰絶世累性爱固有殊亦各在适意伟哉四君子趣同而世异人品有定论寓物尽髙致辽辽千载下孰能遵道义叶公逹尚友所爱兼其四猗欤后来人先志慎勿坠
　　太天师
