<!-- { "loadSidebar": true } -->
　　红山高占夕阳多此景穷边有几何天未补时曽炼石日将沉处谩挥戈花从火树光中落鸟向丹霞影里过好幅画图牛背上晚风横笛牧儿歌
　　襄阳懐古
　　衰柳斜阳古大隄秋风禾黍习家池小儿不唱拦街曲过客犹寻堕泪碑左传注成元凯癖唐音刻尽浩然诗兴亡多少伤心事惟有襄山汉水知
　　同唐佥宪游吉祥寺
　　一湾流水白云乡万叠云笼紫翠房石鼎谩煎茶味苦竹炉闲煮菜根香世间山静寺亦静天下人忙僧不忙防雨乍晴风日暖緑隂深处鸟声长
　　和邹克清韵
　　闲临流水静看山树底飞云手可攀緑野旧开田二顷黄芽新葢屋三间春残花迳何曽扫月落柴门尚未闗有酒便当呼一醉青铜无处觅朱顔
　　和游卫水韵
　　管弦声里泛仙舟笑引壶觞倚舵楼拖碎白云鱼网去挂残红日酒旗收闲鸥睡起沙头立落叶飞来水面浮不是不归归未得许多诗景苦相留
　　和邹克清韵
　　老来无复梦周公醉后衰顔借酒红金缕且听新乐府铁衣休话旧军功年年天上月长好嵗嵗世间人不同万事穷通皆有命到头谁拙与谁工
　　自咏
　　小园祗隔市防东六月凉生四面风地濶尽容芳草緑墙低不碍夕阳红鸟呼鸟唤声相似人醉人醒趣不同自是文章真率防凭谁写入画图中
　　次尹同仁冡宰韵
　　世事真如天上云白衣苍犬转头新西施不笑东施丑北阮空嫌南阮贫酒到醉时休劝客棊当胜处且饶人落花满院莺声巧又是门阑一度春
　　端午
　　角黍堆盘酒满壶喜逢佳节泛菖蒲门高不碍齐公子江濶难寻楚大夫昔荷圣恩颁彩扇今随乡俗佩灵符豪华争剪寒臯舌谁向丹山问鳯雏
　　次马执之韵
　　藜羮黍酒腹便便老向丘园过几年莫笑买牛新学稼也曽骑马旧巡边一湾流水门前绕两度闲云树底眠更有晚来堪画处白鸥飞上钓鱼船
　　过寺吟景
　　桥边流水屋头山杨柳隂隂昼掩闗除却寺中无处静不知僧外有谁闲软红香土云遮断新緑苔痕雨送还记得旧游经此地醉吟身在画图间
　　过回中山
　　回中山下暂停鞭俯仰遗宫独怅然王母若曽亲见帝武皇应是早登仙世间味有长生果天下人无不死年寂寥茂陵陵上土春风依旧草芊芊
　　夜坐
　　感昔懐今坐夜深悠悠身世任浮沉三缄已锢金人口百链难销铁汉心春瓮有天藏酒圣草堂无地著书淫不知谁是钟期耳乗月时来一赏音
　　送陈宗理
　　去年别我出神州此日君行我复留客路有期空聚散宦游无计自沉浮江声月色孤舟夜枫叶芦花两岸秋别后五云宫阙晓相思多在鳯池头
　　登伾山
　　大伾山上登高望景入新秋分外竒哺子燕衔禾穗米补巢鸦折树头枝雨添野水连天逺风约闲云出岫迟醉眼糢糊看不尽石屛高处为题诗
　　小金山
　　晚钟孤寺背斜曛草迳闲随曲迳分一水尽头僧钓月万松深处鹤巢云花心已谢春将老山影初圆日未曛马首紫藤吹不断满懐诗思乱纷纷
　　送李世望
　　相逢何事复相违樽酒长亭对夕晖北去怜君归路逺南来嗟我故人稀鸟离緑树林无伴云卧青山石有衣正值麦秋风景好马头吟遍到京畿
　　同赵伯颗游山
　　游徧南山与北山酒杯难尽故人欢十年夜雨论心易千里春风防面难逺路野花将子落隔林啼鸟欲声干浮丘更有无穷景何日重来仔细看
　　次韵
　　小园风景浩无边都在斜阳柳影前榴火带风红满地草烟和雨碧连天鹊遗巢去鸠争入蛛曳丝来蝶倒悬只恐醉时情兴没预先分付与吟笺
　　送邢先生代作
　　野岸平芜接暮烟离人初上卫河船沽来酒薄难成醉钓得鱼多不用钱云破月移沙际树萍开风动水中天吟余斜日孤防外闲听渔歌自在眠
　　游紫金山
　　退休赢得老来闲跳出浮生梦觉闗镜影地涵三处水玉痕天凿两重山白云为我供诗兴红叶欺人上醉顔自笑平生如倦鸟随风飞去又飞还
　　丁亥中秋
　　瑟瑟西风吹雨晴可怜佳节在边城百年人有几时健一嵗月无今夜明鲁酒为谁浇战骨商歌空自怨和盟睢阳已死汾阳老羞对儿曹説用兵
　　和陈学士送李天官韵
　　上林无事借春辉到处青山可采薇仕宦得闲方是贵世途虽好不如归未为霖雨云先出才脱樊笼鳯已飞我亦年来思故国几多时事与心违
　　赠朱都宪巡抚甘州
　　天涯喜遇旧知音琴上无弦趣自深醉挹云山供小酌笑呼风月入豪吟十年不作还家梦一饭难忘报国心闻道酒泉忧旱久墨池春水是甘霖
　　挽林都宪尊公
　　五转儒官四十年老来归隠向林泉葢间茅屋留云住扫片松隂借鹤眠炊黍忽成身后梦买山虚费杖头钱郎君鹄立青霄上分得恩波及墓田
　　九月九日夜兀坐诵潘邠老满城风雨近重阳之句因为韵赋
　　天涯归思浩无穷夜夜家山客梦中何似今宵眠不得一庭黄叶閙秋风
　　回山王母宫
　　回山寂寞翠华遥上有仙宫接绛霄渺渺西池在何许行人犹自説前朝
　　扇面小景
　　放鹤庭前木叶稀修琴人去几时归山中无处着尘土流水满溪云乱飞
　　马宪副画
　　襟懐还比楚山高一路风霜属宪曹枥下久知淹骥足不知谁是九方臯
　　四皓围棊
　　暴楚强秦一局收那应末着更安刘就中诸吕真勍敌頼得傍观有绛侯
　　王都阃扇面
　　晚归披得一蓑烟寂寂闲云锁钓船却恐风吹过溪去沙头惊起白鸥眠
　　东风吹梦过江南小促飞觞拥笑谈莫怪玉人歌未了满庭花雨正春酣
　　吉祥寺
　　石鼎烟消午漏迟闲情偏与静相宜老僧斜枕松根卧云去云来总不知
　　白雪楼
　　古郢城边秋草深我来无处觅知音朱帘画栋俱尘土千载谁传宋玉心
　　西渡
　　桃花渡近莫愁村不似刘家妬妇津薄暮雨寒催鼔棹隔江应有未归人
　　白秀才小扇景
　　水云堆里小楼台石迳无尘长緑苔何处幽人特相访两舟撑入柳隂来
　　咏牡丹
　　看花曽醉上林春梦里光隂记不真今日穷途头似雪好花都属少年人
　　平逺亭
　　城上翛然结数椽登临正值雨晴天不知老眼寛多少一防青山小似拳
　　吉祥寺薛宪副拈出韵
　　竹声清与鸟声兼花影重重转过帘更是隔溪山顶上白云如笠半垂檐
　　次吴仪宾韵
　　醉袅吟鞭自唱酬不知何处有离愁数声啼鸟雨初霁云影满溪春水流
　　朱门
　　闻説朱门夜半开楚王时唤莫愁来于今满地皆荆棘野鸟不啼人自哀
　　梅仙台
　　居摄金縢不可论先生名迹至今存此台不为神仙筑要望南阳白水村
　　丰乐河
　　郢北鄢南土脉肥人家老不识年饥蹇驴防醉斜阳外知是秋成赛社归
　　中秋无月
　　年年遇着中秋节活计虽贫强自欢不似今年贫得甚倚栏无个月明看
　　小画
　　满屋闲云一径苔眼前无处着尘埃隔溪小犬惊休吠应是渔翁送酒来
　　金瓶牡丹
　　万嵗山前春雨寒五侯亭馆倚雕栏莫轻今日穷途眼曽向金瓶赏牡丹
　　鹦鹉
　　花落梨园宿雨晴东风枝上梦初醒雪衣娘子调新谱学得霓裳第几声
　　袁安卧雪
　　卧雪丰姿入画清当时令尹亦多情于今纵有袁安在雪里谁来问死生
　　谢安图
　　高卧东山嵗月多放情声妓欲如何后来始为苍生起却听桓伊席上歌
　　拍板
　　有声无字耳通神六片红牙万种春可惜杨环差一拍东风吹入马嵬尘
　　东园闻莺
　　草色遥分一迳斜竹篱茅舍是谁家树头听得黄鹂语恰似嗔人折杏花
　　题十様锦草
　　睢阳坟上雨潇潇千古徒怜百战劳魂魄化为原上草犹穿十様锦征袍
　　蜀中送赵伯颙还广阳
　　濯锦江头酒一觞孤舟烟雨渺茫茫离情好似江头水一路随君到广阳
　　竹
　　湘妃分翠满苍梧管领春风呌鹧鸪我欲放舟闲载酒紫箫吹过洞庭湖
　　游城东
　　才上肩舆便有诗石门城外暮春时东风似解游人意留得残红一两枝
　　奏凯
　　犬戎巢穴一时平手挽银河洗甲兵回首狼烽无处觅只留寒月照边城
　　春寒
　　二月边城雪尚飞年年草色见春迟不知上苑新桃李开到东风第几枝

　　石仓歴代诗选卷三百八十六
　　钦定四库全书
　　石仓歴代诗选卷三百八十七
　　明　曹学佺　编
　　明诗次集二十一
　　丘濬
　　古意
　　千金买寳刀百金买角觽寳刀头有环角觽能解丝殷勤寄逺人用以慰所思所思不见察幽独甘自怡
　　感兴
　　天际多刚风沧溟隔弱水相思不可极之子在万里万里各一天恍惚在我前区区倘见察敢不输中悁
　　过友人园居
　　爱此林泉胜载酒时来过芳树发春华方池激清波嘉鱼争出跃好鸟鸣相和天气既已暄景物亦已多主人雅好客相对酣且歌歌竟各叹息人生能几何
　　月下有懐
　　明月空中悬碧云天际合美人渺何许望望转萧索翩翩惊鹘定片片檐花落恻然对孤影下帷闭斋阁
　　拟古
　　江南秋风至草木变焜黄淅淅吹入衣使妾増悲凉悲凉知为谁良人在沙场暮听邉马嘶朝看塞雁翔饥飱风中靡渴饮雪下浆羊角冲地起沙砾争飞扬回首望故乡长天但茫茫岂无肥与甘亦有衣与裳妾心空恻恻路逺莫寄将北望长太息涕泪如雨霶几欲往从之河广无舟梁仰天吁中忱矢志期不忘但愿南风竞吹君来妾旁
　　杂诗
　　南国有珍木中含要妙音匠氏一顾之斵削为素琴絙以朱丝弦寄以太古心时时横膝上山水托意深别鹤为翔舞游鱼跃幽沈云何世俗耳不如鱼与禽雅郑竟莫分吾心安所任
　　秋懐
　　草木忽变衰恻然感我心鸟飞日向暮岂不懐故林阅人日已多涉世日以深高官世所慕直道古所钦青青海中山遥遥山上岑行行即可到决意须在今有山不归去何劳忆山吟
　　送刘绍和还南京
　　交游徧寰宇契合无几人骎骎入老境落落星在晨鼎鼎百年间防晤能几句况复限区域世务萦其身久别喜相见见疎情转亲俄顷又复去寜不含酸辛缅懐古贤哲未必生同辰道同心自契千里如比隣溶溶天上月湛湛空中云举目即见之光景常如新
　　文江王文学挽章
　　茫茫宇宙内山林多隠沦白首抱幽独没世志莫伸所以高蹈士往往増悲辛寜知造化理得失恒相因在生虽不遇后嗣多有闻父子本同体何必亲其身请看芹水翁肥遯文江濵幸哉有贤子委质为王臣生被冠绂荣死镌铭述文耿耿不亡者浩然长独存
　　送吴旦赴南康文学
　　匡庐古名邦山水多幽胜香炉生紫烟彭蠡涵明镜民淳风俗古地僻嚣尘静昔贤过化处草木皆可敬横经讲道余无事一游泳
　　游泳何所适白鹿有遗基近闻乡先达起废重构之突兀有新宇剥落多古碑千载紫阳翁垂训留明规古称斆学半曰此以为师朂哉毋自画贤圣皆人为
　　题古康三洲岩寄京中同志
　　羣山势巃一穴空谽谺滴乳成物象峭壁绣藓花土鼓有函音丹灶无遗砂谁云蓬莱洲此名殊不嘉我来恣清赏疑是古仙家惜哉竒絶景落此穷海涯模写不能尽述语人谓夸鳯池文彩客刷羽期餐霞
　　题画为萧考功作
　　爱此春山秀防云淡悠悠苍松俯深涧翠篠媚清流结屋者谁子独占云山幽抱琴循侧迳引领仍归舟归舟天际来何时经丹丘丹丘多羽人为问相见不
