<!-- { "loadSidebar": true } -->
　　一年风物爱秋晴独向空庭坐月明万里山河皆在眼异乡儿女正关情灯前有梦难欹枕客去无心自举觥高阁卷帘过夜半不知凉露湿冠缨
　　与表兄殷通府话别
　　十载重逢鬂欲皤问君官况定如何山厨夜煮呉稉饭水驿时闻越櫂歌列县民贫劳抚字故园家近喜经过休言不是西堂客若比西堂梦更多
　　萧海钓寄蛎黄上元日出以飨客因赋一首
　　薄筵无物荐清宵黄蛎分香味颇饶腥带海风崖际出冻随春雪酒边消东关地僻劳相寄南客方传始解调不有可人佳赏在一春诗兴又萧条
　　哭傅曰会郎中用体斋见慰韵
　　秋来哭子正酸辛又悼通家意更真寄我尚题前月信惜君犹是后生身江山荏苒年华尽梦寐分明笑语亲因与大苏谈旧事半牀风雨两愁人
　　又
　　登科犹记嵗逢辛曾见趋堂画里真应与傅岩为后裔定知何逊是前身文章饰吏谁兼美兄弟论交我最亲月落屋梁秋署冷忆君还是梦中人
　　送呉学士克温之南京
　　玉堂风月每平分北客南来又送君千里山川非远别两都词赋旧能文亭边野兴随脩竹江上归心驻白云二十年前曾此梦不胜吟望立斜曛
　　一舫斋诗
　　十亩青山八九椽卧游聊以屋为船星槎有路疑秋泛波浪无声搅夜眠东海添筹非浪语南华飘瓦亦同篇也知白髪诗人兴不在芦花浅水边
　　送衍圣公闻韶袭封还阙里
　　夜来佳气绕门阑晓聴郎君已拜官鲁郡山川归旧国孔林苹藻荐新盘田无公税堪为养家有遗书正好看从此云霄是平地道途长为报平安
　　方石先生祖母赵节妇没已五十年方石以礼部侍郎诰请移为旌表为诗纪事
　　路接清风岭未遥旧乡遗俗岂全消百年始报生成德六馆重开节义条星小竟随孤月照江清耻受恶溪潮先生不为彛伦起兹事因何彻九霄
　　鲁编修铎颁诏安南
　　命使炎邦帝选才状元刚去省元来车从北斗杓前指诏向南天尽处开史局事严应暂辍宫袍恩重许新裁归装不带宫中物自写黄封作寿杯
　　西苑焚藁纪事
　　史家遗草尽成编太液池头万炬烟天上六丁元下取人间一字不轻传先朝故事非今日内苑清游亦胜縁却上广寒云雾里禁城东指是文渊
　　泉山书院诗
　　甘泉山下浥清风得似滁阳有醉翁岚气每随天早晩水声长绕屋西东千寻峭壁瞻依地万顷平田灌溉功二物古来堪比寿愿登嶻写琤琮
　　城南姚氏园饯刘太宰与诸吏部晩会归得二首
　　不到城南又隔秋聊因送客驻行驺林梢宿雨衣犹湿树底斜阳席未収岂谓东曹非旧约须知下界有仙游壁间谩作题名纪聚散终同水上沤
　　又
　　园上高田园下池秋来风物两相宜红衣落尽莲初实碧叶凋残树总垂江左故人伤别久省中仙客怪来迟病囘已觉诗情减却为情多强赋诗
　　雪月夜观水精碁戏作
　　雪月光中夜未阑楸枰乱落水精寒情贪白战停杯久眼入空明下子难长怪官曹无暇日偶从愁里得竒观撚须呵手非吾事聊复灯前凭几看
　　九日崔郎小会
　　共看西轩纳晩凉满城风日爱重阳苔因雨积犹余緑菊为霜迟且未黄病里山林心转癖老来儿女意偏长向时忧乐谁先后莫问江湖与庙廊
　　湛编脩若水册封安南
　　圣朝荒服尽冠缨岭外交南旧有名文字不随言语别道途长共海波平一家两被周封命六载三囘汉使旌天上玉堂非逺别故乡重慰倚门情
　　地震斋居国贤侍郎以诗来自通州次韵一首
　　独坐空堂别院深可堪无酒更无琴双垂短雪衰年鬂寸结寒灯半夜心露祷似闻天上语逺书如聴谷中音朝来整笏趋朝地钟鼓楼高月未沈
　　闻邃自得红梅
　　载酒寻梅兴未涯移栽仙馆路何赊氷霜晩节元同调桃李春风别是家三弄已闻琴入操五更应梦笔生花芳隣拟卜千金价老朽从今莫浪夸
　　闻河南捷
　　山东羣盗复河南血战中原万蚁酣守似墨城谁却九捷如曾杼尚疑三潜行不觉关山隘屡饵深防将士贪刚道羣凶真授首又闻舟檝下江潭
　　团墩秋月
　　庾亮楼前月正明谢公墩上雨初晴清光照我双吟鬂此夜懐人万里情隔竹流萤看不见绕枝羁鸟宿还惊天涯一望乡心切肠断秋山笛里声
　　梅涧
　　地僻沙寒水更清老梅偏向涧边横风吹落瓣仍低陨石压傍枝却倒生野鹤对人轻欲舞蹇驴冲雪痩能行山翁只在山中老看尽春光不入城
　　西山和许廷冕刘时雍汪时用三兵部韵
　　春流曲折去还来细路萦回合更开花落幽人愁未到日斜归鸟并相催祗园绀老双林树古洞青縁半壁苔红袖碧笼俱寂寞新诗读罢半怜才
　　又
　　半岭香台石磴斜诸空缥渺送天花新开防寺雄西郭旧赐经幢出内家避暑亭前泉带雨回龙殿下水明霞太平天子无巡幸头白山僧诵法华
　　送王侍御用之巡按湖广
　　帝遣台臣出北州绣衣青盖拥行驺传词禁阙双龙曙揽辔高城疋马秋呉地青山当楚断洞庭春水入江流故园东下无多路使节归来是昼游
　　秋雨答鸣治次韵
　　客情摇落竟难収砌草墙虫亦自秋月尽俸钱随例给雨荒书屋借人修哀歌莫倚王郎醉短髪聊同杜老羞马上诵诗浑不记为君归咏水西楼
　　中元陪祀山陵有述
　　石径岩扉入杳峰峦层复坐分屏天遗劒鼎神灵宅地识河山表里形虎卫旌旗晨拥陛龙宫灯火夜开扄十年两度陪鹓侣清庙歌成得再聴
　　黄土道中李员外同年留宿
　　雨澹荒溪野水昬萧条鞍马入空村平沙问渡逢渔艇深树闻钟隔寺门白饭青刍非旧主细泉嘉果得名园东曹一榻分灯意夜下虚亭白露繁
　　送开州陈同知
　　十年尘土暗青袍作宦今看改鬓毛南国才名非汨没北州民力正烦劳贫怜范叔惟尘甑贵识王祥有佩刀春兴不随公事了綘纱笼月坐挥毫
　　候马北安门外游慈恩寺后园有感
　　乱溪流水入荒塍九曲湾头十丈藤寻徧野亭无旧土访囘萧寺有遗僧苍苔断处看将合老树栽时记未曾莫怪疲僮淹送马三年一到竟何能
　　与仲律饮鸣治宅用原博韵
　　偶陪骢马游三日复到城南意惘然山色见如逢旧友菊花开不厌残年幽居地接东陵近爱客心知北海贤犹识旧堂曽下榻隔楼风雨赋诗眠
　　立春后一日席上次若虚韵
　　地近彤楼御气边苑花宫栁意先传三冬閠月留余日两度风光共一年庭浅恨无投辖井酒穷须办典衣钱瓦杯陶鼎能留客未愧烹肥与击鲜
　　次韵白宗璞员外使宻云途中遇雪
　　蓟门春雪尚能花却望边城路更赊应律未回燕谷暖舞风还湿汉旌斜青山骨耸如争痩白雪词工欲鬬葩此夜宫绫寒不寐未知清景属谁家
　　大雨亨大诗屡至叠前韵
　　急雨雄词欲鬬淙奚论陆海与潘江倾残峡水声犹壮挽尽天河力未降敢谓中流堪比障故知行潦不宜艭高歌忽断浮云外犹有晴虹照夜缸
　　碧筩酒次韵柬傅曰会中书
　　翠盘深处碧为筩照见池头一丈红别有清风来地主巧将甘露夺天公香随緑蚁应前度心入灵犀已暗通我不负花还负此不胜余兴绕堂中
　　少保商先生寿七十
　　白头归老荷君恩一代勲名众所尊自古年华稀七袠本朝科甲重三元海中仙子长生箓洛下先生独乐园恠见台光映东壁郎官又侍紫防垣
　　次韵答王世赏夜雨感懐
　　何处吟诗成不寐夜窻残梦雨来时清闻木叶随空逺暝觉山钟到枕迟千里关河逰子恨一年生事窭人悲万间大厦君须作不用归心绕故篱
　　西山
　　日照西山紫翠生雨余秋色更分明蜃楼出雾东浮海雉堞连云北绕城旧识邮亭犹问路渐多僧寺岂知名十年几度登临约不尽平生吏隠情
　　夜窻聴雨
　　潇潇残雨入深更半洒疎窻半拂楹芳草池塘应有梦落花庭院不胜情聴疑野寺昬钟逺望忆江船夜火明明日晓晴须出郭葛衣藤杖一时轻
　　糁径杨花
　　漠漠杨花带逺天舞如轻雪糁如氊径当僻处随人到春向多时着意偏地湿似沾前夜雨日斜犹飏隔溪烟春光到此真须惜莫爱牀头沽酒钱
　　经废道院
　　偶从樵客看棋回囘首仙宫迹已頺嵗久荒碑横蔓草日长饥鹤啄苍苔空闻河上仙翁去不见山隂内史来更説前朝封禅地玉符金秘有人开
　　次太子太傅余公登镇朔楼韵三首
　　边城胜槩拱皇都杰阁东来眺望孤落日平沙随地逺澹烟飞鸟入空无中原将帅歌周伐北土山川尽禹敷欲识老臣经济畧武侯营阵有新图
　　鼓角声髙起画檐坐来双鬂几茎添三边戍久衣重换二月寒多草尚纎邉地敌情嗟易变汉家兵食恐长淹知公不似征西将醉下南楼月满帘
　　北来风物感重逰又上孤城百尺楼白骨川原遗旧恨荒田禾黍动新愁华夷地仰威名重台省官兼位望优从此黄河南下路不教塞马饮长流
　　世赏席上次韵夏提学
　　坐久莓苔欲满庭屐痕犹带雨时青京尘画断车马迹山色晓看云雾屏鹦鹉笼深空望眼鳯皇巢近有栖翎相思只恨西垣夜长怪东堂梦易醒
　　厓山大忠祠
　　汴城杭郡总丘墟三百年来此卜居海内山河非汉有岭南民物是周余行宫草草慈元殿讲幄勤勤大学书辛苦相臣经国念有才无命欲何如
　　北风吹浪覆龙舟溺尽江南二百州东海未填精卫死西川无路杜鹃愁君臣宠夺三朝共夷夏兴亡万古雠若遣素王生此后也须重纪汉春秋
　　送平江伯陈公漕运还淮安二首
　　贤劳三世服王家千里山川道路赊周甸土中南北贡汉河天上往来槎晨挥玉麈风生座夜拂银灯劒有花闻説江淮多故老风流皆作祖侯夸
　　朝廷漕运仰南东百里闗河属会通胜国封疆还蓟北西山泉出城中舟车坐惜千金费畚挿虚劳累嵗功犹有腐儒忧国念欲将经国问元戎
　　世贤双生一子夭死慰之以诗
　　城东熟子离离长向西园记送时正爱春风聨蒂好坐看寒雨一枝垂人生得意难为乐造物何心亦妬竒从此柯条终逺大为君重诵古绵诗
　　蓟门烟树
　　蓟丘城外访遗踪树色烟光逺更重飞雨过时青未了落花残处緑还浓路迷南郭将三里望断西林有数峰坐久不知迟日暮隔溪僧寺午时钟
　　送崔指挥谦漕运还大河
　　滞雨浓云黯不収漕歌声动木兰舟星稀禁阙天初霁水落长淮地始秋国计已随山共积乡心应寄雁深愁山南后裔声名在要识清朝有壮猷
　　重谒茂陵
　　寝树寒声起夜飔载闻清庙有歌辞鼎湖已逐羣龙化周驭空传八骏驰千古山川神陟地三年祥禫礼成时防臣亦抱劬劳恨万事伤心忍赋诗
　　赐枇杷
　　尚方珍果赐新尝分得江南百颗黄逺道不妨经月暑冷枝疑帯隔年霜龙笺帖罢名初散翠笼开时手亦香归领君恩荐家庙不禁清泪满衣裳
　　寄庄定山
　　六峰东靣一江横此老逃名竟得名山屋到秋惊雨破野舟闲日任潮生消愁物已杯中办得意诗从枕上成三十年前携手地寺门斜月晩钟声
　　舟发张家湾宿河西务
　　苍茫正合尘中眼缥缈真乘水上舟江月海云疑是梦画图诗巻坐消忧沙边细浪随鸥鸟树里青山入柁楼行尽驿亭三百里五更风急住滩头
　　早发沧州
　　片防轻舸发沧州野树离离散不收两地伤心河上草一灯残梦渚西楼尘生晓市人烟集雾拥春城水气浮我欲凭高问归雁潇湘何处可维舟
　　登雨花台
