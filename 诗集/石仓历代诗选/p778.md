<!-- { "loadSidebar": true } -->
　　莺老花残不记春闭门蚕忌动经旬宁知画阁鸣筝女堕地妆成锦绣人
　　石仓歴代诗选巻五百四
　　钦定四库全书
　　石仓歴代诗选巻五百五
　　明　曹学佺　撰
　　明诗次集一百三十九
　　陈氏【仁和人都御史李公昂妻南康守陈敏政其父也】
　　春草
　　无人种春草随意发芳丛緑遍郊原外青回逺近中羃烟黏落絮和雨衬残红不解王孙去凄凄对晚风
　　髙邮
　　萧萧芦苇拂长堤野色秋光总入题木落山空云影薄天髙水濶浪痕齐商舩泊岸牙樯密旅馆招人酒斾低一片孤帆随鸟没又闻柔橹夕阳西
　　秋兴二首
　　小塘蒲柳渐萧疎露滴银床下井梧隠去陶潜恋松菊归来张翰忆莼鲈雨收残暑蝉声咽风送新凉鴈影孤每为悲秋减怀抱任敎香冷博山炉
　　江上浮云幛碧空乱山愁锁夕阳红边城画角吹残日野寺疎钟度晚风梧树着霜飘败叶菊花经雨发寒丛愁多倦写蝇头字坐倚胡牀看塞鸿
　　秋夜
　　霜染枫林几树红碧天云散月如弓十年游览江湖外一枕逍遥梦寐中到处山河多禹迹满城冠服有唐风愁怀清思难逍遣四壁啾啾聒夜虫
　　行闽山见居人以竹引泉
　　行尽山溪路渺茫防家茆屋对斜阳引泉竹溜穿防入堕粉松花绕舍香樵径无人闲卧犊石田初雨渐分秧平生颇有山林僻欲向溪边结草堂
　　睡起
　　旭日晖晖上枕屏芙蓉衾暖梦初醒银钩半卷鲛绡帐玉醴新倾琥珀瓶梅树结胎惟露紫竹枝含影尚余青冻蝇无力飞还堕又挂蛛丝入短櫺
　　赠五台尼姑云秀峰
　　贝叶翻经下五台翛然飞锡到天台鉢分甘露沾三界手散昙花遍九垓机事忘时心地豁真空悟后性田开何当得遂防禅约不二门中任往来
　　秋夕
　　水滴铜壶夜漏停楼头月午睡初醒丹炉养药重添火小阁焚香再礼星摵摵风声飞坠叶辉辉灯影照寒屏拥衾忽尔成竒梦直驾长鲸过洞庭
　　朱夫人静庵许来访竟不见过作此以寄
　　美人曾约来相访底事云斩竟不过深院雪消芳草緑小园风过落梅多欲餐白石先投药爱写黄庭不换鵞我欲共君修大道他年铜狄再摩挲
　　书懐
　　游宦江湖已有年归来晦迹爱林泉自知学道疎人事每为搜诗减夜眠开户欲寻芳草地卷帘愁对杏花天肯将俗事萦怀抱须向山中作女仙
　　朱静庵【海寜人周教诲济之妻】
　　白苎词
　　西风肃肃天雨霜馆娃宫深更漏长银台绛蜡何煌煌笙歌劝酒催华觞美人起舞雪满堂清歌宛转飞雕梁君王沉醉乐未央台前月落天苍苍
　　春睡词
　　茸茸芳草含新緑露井夭桃锦云簇石阑干外早莺啼又唤春光到华屋绮窻花影摇玲珑玉人梦破春溶溶云鬟半軃凤钗滑枕痕一缕消轻红香汗轻轻透衾湿含情欲起娇无力海棠庭院鸟声和睡足东风一竿日
　　平望舟中即事
　　独坐篷窻下挑灯话别离旋沽平望酒细味硖川诗远寺钟声动孤村月上迟含愁缄尺素我北堂思
　　客中偶成
　　异乡久为客风雨阻归程两岸数峰碧孤舟一羽轻篷窻残烛在烟树早鸦鸣坐待东方曙依稀见海城
　　吴山怀古
　　万里中原战血腥宋家南渡若为情忠臣有志清沙漠庸主无心复汴京北塞春风啼蜀魄西湖夜月照琼筝百年兴废空陈迹回首吴山落照明
　　春雨
　　湿云漠漠雨如丝花满西园蝶未知金屋晓寒莺语澁画楼春寂燕归迟宫桃有恨啼红泪烟柳多情敛翠眉檀板金樽久寥落孤城愁听角声悲
　　湖曲
　　湖光山色映柴扉茅屋疎篱客到稀闲摘松花酿春酒旋裁荷叶制秋衣红分夜火明书屋緑涨晴波没钓矶惟有溪头双白鸟朝朝相对亦忘机
　　夜坐
　　吴蚕初出悄无眠数尽更筹觉暮寒柳色弄隂春已暝角声吹月夜将阑金罏火冷沉烟细罗幌风生蜡炬残独坐空庭望银汉碧天如水露漙漙
　　秋夜
　　月转梧桐夜未央绣屏斜袅篆炉香金风初起桂花落玉露无声秋夜长碧海望穷仙路远紫箫声彻晚天凉乘槎欲共天孙防惆怅银河路渺茫
　　初夏
　　落尽残红日正迟薰风一夜折蔷薇池塘雨过无人到满地榆钱莺乱啼
　　病中作
　　剔尽寒灯梦不成拥衾危坐到三更不知何处吹羌笛落尽梅花月满城
　　竹枝词二首
　　西子湖头卖酒家春风摇荡酒旗斜行人沽酒唱歌去踏碎满堦山杏花
　　横塘秋老藕花残两两吴姬荡桨还惊起鸳鸯不成浴翩翩飞过白苹滩
　　客中即亊
　　华屋沉沉乳燕飞緑杨深处啭黄鹂疎帘不卷薰风静坐看庭花日影移
　　秋日见蝶
　　江空木落鴈声悲霜染丹枫百草萎蝴蝶不知身是梦又随秋色上寒枝
　　闺怨
　　啼鸟惊回晓梦醒起来无力倚银屏蛾眉未得张郎画羞见东风柳眼青
　　春蚕词
　　桃花落尽日初长陌上雨晴桑叶黄拜罢三姑祭蚕室渐笼温火暖蚕房
　　染甲
　　金盘和露捣晴霞红透纎纎玉笋芽翠袖笼香理瑶瑟緑隂新绽海棠花
　　邹氏【名赛真当涂濮未轩之配和仲韵之母铅山费鵞湖其婿也有士斋集】
　　官邸寄妹
　　封缄凭鴈寄多病尚纒绵寒粟侵肌玉秋蓬乱鬓蝉乡书犹未达骨肉自相牵何日归宁处燃灯话少年
　　除夕感怀
　　举斚诵椒篇光隂万象鲜和弦清旧曲晚景度新年霜鬓随时改天葩近日妍泉源乡国意应在白云边
　　父母以诗召女婿还乡赓韵奉答
　　双亲别我数年余多少愁怀未可舒井臼晨昏惟在已家园南北未成居舅姑甘防三炊粟夫婿生涯数巻书千里乡闗归便得题桥应欲共相如
　　韶儿从学舅氏未轩省父南归予携幼子女居京邸作诗寄之
　　长子南游数月余况君别后更踌躇消容怕览奁前镜遣闷闲看架上书侍女断韲勤和鬻幼儿抛食厌无鱼清贫固可平生意忘却离愁乐自如
　　用帘字韵呈未轩
　　日过书窻便卷帘鸭炉香烬手重拈自知和气如春暖更觉清心耐夏炎义理精微宜苦究世情侥幸也堪嫌笑谈莫把工夫废堂上严亲鬓雪添
　　和子充修撰韵
　　双鲤传书度逺川异乡砧葛又经年秋风泮水苹应荐晚节疎篱菊正鲜病态谁应怜骨肉清时岂久卧林泉重来叙我天伦乐风月平分入短篇
　　韶子逺游兼妇室孙枝无兆寄此
　　逺别双亲二载余悠悠常自倚门闾莺啼乔木三春景鴈过南楼几度书伐桂有期忻自若梦兰无兆竟何如归鞍拟在黄花候一道光风迓板舆
　　京邸九日怀未轩
　　十年清苦伴青氊乔擢无繇别思牵枫叶萧萧添晓醉黄花朶朶鬬寒妍秋江未见归张翰孤馆谁怜老郑防欲觅白衣充酒使遥传逸兴到篱边
　　丙辰舟次桃源和未轩韵寄子
　　数载参商薄宦羁团栾未久又分离客边寥落逢长至眼底萧疎少故知冰雪连天迷野曙烟波无路接淮涯蓬窻怅望家南北何日安闲得自怡
　　子充初度适韶子防闱揭晓之辰而状元子婿有褒封之典喜而赋之
　　东床今日寿筵开翰苑文光接上台千里门楣瞻鹤算九重恩命锡鸾廻酒斟秋露珍珠滴花映春晖锦绣堆倘遇封胡登甲第欢迎箫鼓动楼台
　　青防儿懒学
　　人言二子并徐卿泾渭何分浊与清窻下饱看须继晷帐中攻苦要张檠少承家学青氊旧老迸流年白髪生那积籯金为尔遗祗应留与寸田耕
　　新春感怀
　　蓬门深掩度朝曛白髪萧萧又见春腊意防梅香未落土膏滋麦緑将匀心闗桂玉家常事职废蚕桑老病身尚赖桓君嗣余庆芝兰堦下棘成薪
　　二月念一日张家湾发舟忆亡女费恭人
　　数朝停棹玉河濵咫尺云霄万里情老眼不胜伤子泪鸾胶能续断弦盟虀盐澹泊追前烈金紫光荣属后生賸有名驹堪慰意舅家宅相定须成
　　正徳戊辰予以孤孙援例上京馆于宗伯子充官邸甥孙相聚已三月余矣已已春欲南返幸遇刘侍御简命南廵而夫人辈别处一舟子充进予曰侍御与宏有乡里之好而亡舅和仲亦其同年因请付搭侍御竟容老幼与夫人同舟是亦良縁也夫人伍氏乃宦族裔举止文物迥出常流自拜防后日蒙青旴时贶茗椀老态不胜感激愧无以报故勉成近体一律致意云
　　袍笏文江播世求喜逢邂逅谊相投徳昭阃范推桓氏书载闺装迈邺侯寒谷生阳承隙照晓瓶传茗试清流明当远达乘龙客逆旅深恩为我酬
　　喜幸有感而作
　　几年骨肉间天涯喜接云笺慰逺思位重容台光黼黻花生玉带照门楣时人争羡乘龙贵老景难忘防犊私桥梓声名俱梦幻幸留遗属孙枝
　　辛未冬往金陵顾训孙防余亲家姑拜合眷甚慰夙懐
　　亲情仰慕已多年萍水相逢白髪鲜羣从雍雍迎客邸诸姬欵欵话灯前醇醪为我殷勤笃旧事论心感慨偏惜别尚期重防晤采江崖畔迓归船
　　冬夜不寐闻钟有感
　　隠隠钟声夜向晨羣鸦作阵起寒林退朝曾记儿郎贵闭户谁闻车马音霪雨不堪愁桂玉青氊缘未积籯金百年门祚孙曾继四代传来有旧簪
　　丙午岁冬和子充举人韵
　　簪缨曾是旧家门射中金屏喜可言幸托菲葑谐伉俪敢期瓞防儿孙鴈鸣旭日成嘉防胪唱春风沐宠恩偏胜韦郎须我识少年声价溢乾坤
　　鹭鸶小景
　　联拳属玉儿飞向矶头立秋寒雪不消防破江天碧
　　用韵奉未轩取笑
　　趋机曾勉乐羊思霜雪青青连理枝常忆十年勤苦意寒窻夜雨剪灯时
　　立春日子充阁老书报恩赐玉帯
　　玉带生花出帝家新恩喜报下天涯春风门巷知多少昨夜先来上烛花
　　潘氏【台州人贡士裘西川之妻有碧天道人藁】
　　重阳
　　独坐小窻下幽蛩不絶鸣青天孤月净满耳是秋声
　　秋月
　　园亭当水中两岸芦花没夜久人未眠碧水荡秋月
　　莲塘
　　溪水流东去埀杨对我门凄凉断桥路残月照黄昏
　　秋词
　　翩翩黄叶落西风月满池亭秋夜空萸菊酒香人已醉白苹江冷度哀鸿
　　俞节妇【无锡俞宪之母宪即辑百家明诗者】
　　早起口号
　　喔喔喔隣鸡三唱足舅姑在髙堂穉子牵衣哭谁道天未明檐前见红旭
　　王素娥【山隂人】
　　闷怀
　　妾泪非易弹乡闗渺千里世事与愁肠相对何人语
　　渡钱塘喜晴
　　风微月落早潮平江国新晴喜不胜试看小舟轻似叶载将山色过西陵
　　黄昏
　　堦下蛩吟又暮秋倚阑独立恨悠悠几多心事三年泪忍向瑚枕上流
　　独愁
　　黄昏愁听雨萧萧挑尽残灯夜寂寥防线罢拈肠欲断薰笼香冷火应消















　　石仓歴代诗选卷五百五
　　钦定四库全书
　　石仓歴代诗选卷五百六
　　明　曹学佺　撰
　　明诗次集一百四十
　　章羽士【名志宗号逍遥子】
　　坐驰
　　坐驰夫如何心与物俱往主人已离舍客气日侵长门户生荆棘白日游魍魉精神斵丧尽灵府无资养经营四海间何日廻轮鞅
　　至人
　　至人尚髙洁不为名利闗开庐卧白云把酒对南山南山青崒嵂流水声潺湲泠然清我心我心今正闲但得心中好何妨头上斑
　　不言钱
　　阮籍性嗜酒王衍不言钱二公生颇异谁贤谁不贤我无嗣宗才亦无夷甫权懒向陌中走祗爱山中眠酿泉成美酒作诗成长篇求道心是道修仙身是仙不蕲皇命召须待玉诏宣何时出世间骑鹤上青天
　　闲述
