<!-- { "loadSidebar": true } -->
　　故人扬子云校书麟阁下寂寞少交游纷纶富文雅予为陇西使寓居洛阳社相思非不深行行避骢马
　　酬闻人侍郎别
　　怅人心不乐万里向悠悠凌朝憇枉渚薄暮遵江洲君住青门上我发霸陵头相思自有处春风明月楼整棹北川湄回首望城邑林疎风至少山髙云度急共懐万里心各作千行泣欲见终无縁思君空伫立
　　赠鲍舂陵别
　　落叶思纷纷蝉声犹可闻水中千文月山上万重云海鸿来倐去林花合复分所忧别离意白露下霑裙
　　春咏
　　春从何处来拂水复惊梅云障青琐闼风吹承露台美人隔千里罗帏闭不开无由得共语空对相思杯
　　何逊【字仲言东海郯人】
　　铜雀妓
　　秋风木叶落萧瑟管弦清望陵歌对酒向帐舞空城寂寂檐宇旷飘飘帷幔轻曲终相顾起日暮松栢声
　　拟轻薄篇
　　城东美少年重身轻万亿柘弹随珠丸白马黄金饰长安九逵上青槐防道植毂撃晨已喧肩排暝不息走狗通西望牵牛亘南直相期百戏傍去来三市侧象牀杳绣被玉盘传绮食倡女掩歌扇小妇开帘织相看独隐笑见人还敛色黄鹄悲故羣山枝咏新识鸟飞过客尽雀聚行龙匿酌羽方厌厌此时懽未极
　　望廨前水竹答崔録事
　　萧萧藂竹映澹澹平湖浄叶倒涟漪文水漾檀栾影相思不会面相望空延颈逺天去浮云长墟斜落景幽疴与嵗积赏心随事屏乡念一邅回白髪生俄顷
　　暮秋答朱记室
　　游扬日色浅骚屑风音劲寒潭见底清风色极天浄寸隂坐销铄千里长辽迥桃李尔繁华松栢余本性故心不存此髙文徒可咏
　　酬范记室云
　　林密戸稍隂草滋堦欲暗风光蕋上轻日色花中乱相思不独懽伫立空为叹清谈莫共理繁文徒可玩髙唱子自轻继音予可惮
　　落日前墟望赠范广州云
　　縁沟緑草蔓扶楥杂华舒轻烟澹栁色重霞映日余遥遥长路逺寂寂行人疎我心懐硕徳思欲命轻车髙门盛游侣谁肯进畋渔
　　道中赠桓司马季珪
　　晨缆虽同解晚洲阻共入犹如征鸟飞差池不可及本愿申覊旅何言异翔集君渡北江时讵令南浦泣
　　夕望江桥示萧谘议杨建康江主簿
　　夕鸟已西度残霞亦半消风声动密竹水影漾长桥旅人多忧思寒江复寂寥尔情深巩洛予念返渔樵何因适归愿分路一扬鏕
　　寄江州禇谘议
　　自与君别离四序纷回薄分手清江上念别犹如昨追忆边城游奚寻平生乐俱登巃嵸岭共坐逶迤阁清吹或忘归繁文时间作连镳戏浅草游幰遵长薄五载同衣裘一朝异暌索夫君颇留滞骖騑未沃若早秋正凄怆余晖晚销铄林叶下仍飞水花披未落如何隔千里无由举三爵因君奏采莲为余吟别鹤
　　赠诸游旧
　　弱操不能植薄伎竟无依浅智终己矣令名安可希扰扰从役倦屑屑身事微少壮轻年月迟暮惜光辉一涂今未是万绪昨如非新知虽己乐旧爱尽暌违望乡空引领极目泪沾衣旅客长憔悴春物自芳菲防花临水发江燕绕樯飞无由下征帆独与暮潮归
　　秋夕仰赠从兄寘南
　　堦蕙渐翻叶池莲稍罢花髙树北风响空庭秋月华寸心懐是夜寂寂漏方赊抚乏欢娱临觞独叹嗟凄怆户凉入徘徊櫩影斜无为淹戚里见就还田家
　　南还道中送赠刘谘议别
　　一官从府役五稔去京华遽逐春流返归帆得望家天末静波浪日际敛烟霞防荠生寒叶村梅落早花游鱼上急水独鸟赴行楂目想平陵柏心忆青门爪曲陌背通垣长墟扺狭斜善邻谈谷稼故老述桑麻寝兴从闲逸视听絶喧哗夫君日髙兴为乐坐骄奢室堕倾城佩门交接幰车入塞长云雨出国暂泥沙握手分岐路临川何怨嗟
　　与沈助教同宿湓口夜别
　　我爲浔阳客戒旦乃西游君随春水駚鸡鸣亦动舟共泛湓之浦旅泊次城楼华烛已消半更人数唱筹行者从此别去去不淹留
　　与苏九德别
　　宿昔梦顔色咫尺思言偃何况杳来期各在天一面踟躇暂举酒倐忽不相见春草似青袍秋月如团扇三五出重云当知我忆君萋萋若被迳懐抱不相闻
　　赠韦记室黯别
　　故人傥送别停车一水东去帆若不见试望白云中促膝今何在衔杯谁复同水夜看初月江晚泝归风无因生羽翰千里暂排空
　　渡连圻
　　此山多灵异峻岨实非恒洑流自洄纠激濑视奔腾悬崖抱竒崛絶壁驾崚嶒硣磟上争险岞崿下相崩百年积死树千尺挂寒藤诡怪终不测回沈意难登愿欲书闻见聊以寄亲朋
　　下方山
　　寒鸟树间响落星川际浮繁霜白晓防苦雾黒晨流鳞鳞逆去水弥弥急还舟望乡行复立瞻途近更脩谁能百里地萦绕千端愁
　　春夕早泊和刘谘议落日望水
　　旅人嗟倦游结缆坐春洲日暮江风静中川闻棹讴草光天际合霞影水中浮单舻时向浦独檝乍乘流娈童泣垂钓妖姬哭荡舟客心自有绪对此空复愁
　　嘲刘郎
　　房栊灭夜火窗戸映朝光妖女褰帷去躞蹀初下牀雀钗横晓鬓蛾眉艶宿妆稍闻玉钏逺犹怜翠被香宁知早朝客差池已雁行
　　咏照镜
　　朱帘旦初卷绮机晨未织玉匣开鉴影宝台静临饰对影独含笑看花时转侧聊为出蠒眉试染夭桃色宝钗若可间金钿畏相逼荡子行未归啼妆坐沾臆
　　拟青青河畔草转韵体爲人作其人识节工歌
　　春兰日应好折花望逺道秋夜苦复长抱枕向空牀吹台下促节不言于此别歌筵掩圑扇何时一相见弦絶犹依轸叶落才下枝即此虽云别方我未成离
　　学古二首
　　长安美少年羽骑暮连翩玉羁玛瑙勒金络珊瑚鞭阵云横塞起赤日下城圆追兵待都防烽火望祁连虎落夜方寝鱼丽晓复前平生不可定空信苍浪天
　　昔随张博望辞帝长杨宫独好西山勇思为北地雄十年事河外雪鬓别闗中季月边秋重严野散寒蓬日隐龙城雾尘起玉关风全狐君已复半菽我犹空欲因上林雁一见平陵桐
　　春暮喜晴酬袁戸曹苦雨
　　振衣喜初霁褰裳对晚晴落花犹未卷时鸟故余声春芳空悦目游客反伤情乡园不可见江水独自清愿得同携手归望对都城
　　七夕
　　仙车驻七襄鳯驾出天潢月映九微火风吹百和香来懽暂巧笑还泪已沾裳依稀如洛汭倐忽似髙唐别离未得语河汉渐汤汤
　　咏早梅
　　兔园标物序惊时最是梅衔霜当路发映雪拟寒开枝横却月观花绕凌风台朝洒长门泣夕驻临卭柸应知早飘落故逐上春来
　　塘边见古塜
　　行路一孤坟路成坟欲毁空疑年代积不知陵谷徙几逢秋叶黄骤见春流弥金蚕不可织玉树何时蕋陌上驱驰人笑歌自侈靡今日非明日所念谁怜此
　　登禅冈寺望和虞记室
　　南望南郭门拱树稍云密北窗北溱道重楼雾中出接树隐髙蝉交枝承落日光隂不可舍懐抱何由悉
　　答髙博士
　　北窗凉夏首幽居多卉木飞蜨弄晚花清池映疎竹为宴得快性安闲聊鼓腹将子厌嚣尘就予开耳目
　　赠王左丞
　　櫩外莺啼罢园里日光斜游鱼乱水叶轻燕逐风花长墟上寒霭晓树没归霞九华暮已隐抱郁徒交加
　　敬酬王明府
　　星稀初可见月出未成光澄江照逺火夕霞隐连樯贱躯临不测玉体畏垂堂念别已零泪况乃思故乡
　　日夕出富阳浦口和朗公
　　客心愁日暮徙倚空望归山烟涵树色江水映霞晖独鹤凌空逝双鳬出浪飞故乡千余里兹夕寒无衣
　　临行与故游夜别
　　歴稔共追随一旦辞羣匹复如东注水未有西归日夜雨滴空堦晓灯暗离室相悲各罢酒何时同促膝
　　与胡兴安夜别
　　居人行转轼客子暂维舟念此一筵笑分为两地愁露湿寒塘草月映清淮流方抱新离恨独守故园秋
　　见征人分别
　　凄凄日暮时亲賔俱竚立征人抜劒起儿女牵衣泣骑出萧闗追兵赴马邑且当横行去谁论裹尸入
　　看伏郎新婚
　　雾夕莲出水霞朝日照梁何如花烛夜轻扇掩红妆良人复灼灼席上自生光所悲髙驾动环佩出长廊
　　咏娼妇
　　暧暧髙楼暮华烛帐前明罗帷雀钗影寳瑟鳯雏声庭花枝上发新月雾中生谁念当窗牖相望独盈盈
　　咏春雪寄族人治书思澄
　　可怜江上雪回风起复灭本欲映梅花翻悲似玉屑朝莺日弄响暮条行可结咸言不适时安知非矫节
　　边城思
　　栁黄未吐叶水緑半含苔春色边城动客思故乡来
　　爲人妾怨
　　燕戏还檐际花飞落枕前寸心君不见拭泪坐调弦
　　闺怨二首
　　竹叶响南窗月光照东壁谁知夜独觉枕前双泪滴闺阁行人断房栊月影斜谁能北窗下独对后园花
　　苑中见美人
　　罗袖风中卷玉钗林下耀团扇承落花复持掩余笑
　　萧子范【字景则齐髙帝之孙】
　　罗敷行
　　城南日半上微步弄妖姿含情动燕俗顾景笑齐眉不忧桑叶尽还忆畏蚕饥春风若有顾惟愿落花迟
　　春望古意
　　光景斜汉宫横梁照采虹春情寄栁色鸟语出梅中氛氲闺里思逶迤水上风落花徒入戸何解妾牀空
　　望秋月
　　河汉东西隂清光此夜出入帐华珠被斜筵照寳瑟霜惨庭上兰风鸣檐下橘独见伤心者孤灯坐幽室
　　夜听雁
　　天月广庭辉游雁犯霜飞连翩辞朔气嘹唳独南归夜长寒复静灯光暧欲微凄凄不可听何况触愁机
　　萧子显【字景畅子范弟】
　　代美女篇
　　邯郸暂辍舞巴姬请罢弦佳人淇洧出艶赵复倾燕繁秾既为李照水亦成莲朝酤成都酒暝数河间钱余光幸未惜兰膏空自煎
　　燕歌行
　　风光迟舞出青苹兰条翠鸟鸣发春洛阳梨花落如雪河边细草细如茵桐生井底叶交枝今看无端双燕离五重飞楼入河汉九华阁道暗清池遥看白马津上吏传道黄龙征戍儿明月金波徒照妾浮云玉叶君不知思君昔去栁依依至今八月避暑归明珠蚕茧勉登机郁金香蘤特香衣洛阳城头鸡欲曙丞相府中乌未飞夜梦征人缝狐貉私怜织妇裁锦绯吴刀郑绵络寒闺夜被薄芳年海上水中鳬日暮寒夜空城雀
　　春别三首
　　翻莺度燕双比翼杨栁千条共一色但看陌上携手归谁能对此空相忆
　　江东大道日华春垂杨挂栁扫轻尘淇水昨送泪沾巾红妆宿昔已应新
　　衔悲揽涕别心知桃花李花任风吹本知人心不如树何意人别似花离
　　萧子云【字景乔子显弟】
　　东郊望春詶王建安隽晚游
　　金塘緑泉满上园梨蕋落蛱蝶恋残花黄莺对妖蕚芳菲满郊甸恵风生兰薄子家冠葢里我馆幽栖郭緑杨垂长溪便桥限清洛相去能防许一水终疎索
　　赠海师游甑山
　　真心好邱壑偏悦幽栖人忽闻甑山旅万里自相亲泬寥晚霖霁重叠晴云新秋至蝉鸣栁风髙雾起尘动余忆山思惆怅惜荷巾
　　落日郡西斋望海山
　　渔舟暮出浦汉女采莲归夕云向山合水鸟望田飞蝉鸣早秋至蕙草无芳菲故隐天山北梦想日依依
　　萧子晖【字景光子云之弟】
　　春宵
　　夜夜妾偏栖百花含露低虫声绕春防月色思空闺传语长安驿辛苦窑辽西
　　冬晓
　　步栏光欲通曙鸟向西东烛灭传余气帷香开晓风繁花无处尽还销寒镜中
　　王籍【字文海琅邪临沂人】
　　櫂歌行
　　扬舲横大江乘流任荡荡轻桡暮不息复逐夜潮上时见湘水仙恒闻解佩响
　　入若邪溪
　　艅艎何泛泛空水共悠悠隂霞生逺岫阳景逐回流蝉噪林逾静鸟鸣山更幽此地动归念长年悲倦游
　　王训【字懐范暕长子】
　　度关山
