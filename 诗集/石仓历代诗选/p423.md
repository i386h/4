<!-- { "loadSidebar": true } -->
　　送张文学之檇李
　　回川带绿树窈窕双鸣禽江郭去非逺伤离空满襟林中古殿静池上高斋隂应想弹琴士杏花春雨深
　　越来溪
　　溪上山不改溪边台已倾越兵来处路流水尚哀声昨日荷花生今朝菱叶死亡国不知谁空令怨溪水
　　南峰寺
　　樵归众山昏天峰尚余影欲投石门宿更度西南岭逺闻云间钟萝迳入寺氷悬灯照静室一礼支公影鸟鸣涧壑幽泉响窗户冷对此问山僧何如沃州境
　　寒泉
　　逺络丛峰间平流盘石上月照欲成潭风吹不生浪声兼寒叶下色映秋苔涨野客照羸顔曾来倚笻杖
　　支遁庵
　　闲登待月岭逺扣栖云关石室闭千载高僧犹未还残镫黄叶下古座青苔间不见跏趺影鹤鸣空此山
　　灵岩寺响屧廊
　　君王厌丝竹鸣屧时清耳独步六宫春香尘不能起那知未旋踵麋鹿游遗址响沈明月中迹泯荒苔里
　　夜饮余左司宅得细字
　　春防非有期春愁本无际焉知君子堂此夕相与诣灯销月窥栏角警霜委砌舞影怜鹤长吟声笑蝇细邻鸡易催旦共欢休复寐丧乱得幽欢畴云匪良计
　　刘凝之骑牛图
　　夫子初亦仕歌颍之湄园庐忽在念解绶言归期方春养孤犊既耕亦以骑春风草茫茫出游徧山陂田家有美酒辄醉不复疑当昔天圣间实号休明时岂无理人术终恐尘鞅縻嗟今属丧乱怀策竞欲施清芬逺莫挹载诵庐山诗
　　剡原九曲四首
　　欲知溪流长百转来越峤舟行安能极岚路入斜照清景不足娱昔人岂辞诏石砚久难磨空林闭遗庙山折水蹔旋山开水仍往东陂堰初成秋色弥然广碧萝花茸茸月映石壁上何时试沿洄一理烟中舫密篠覆碕岸石穴黝而深居人负薪归驻听风水音回看莲花峰霭霭生夕隂不有僧钟来髙路谁能寻危梁渡清濑逶迤入前渚犬鸣树蒙笼烟景暗墟聚雨中耕叟歌月下归人语欲寻仙尉踪凄凉一茅宇
　　怀徐七
　　哀鸿巳鸣渚落叶初覆陌故园当授衣却思逺行客客行已日远我思日已积东南望归棹鸟去烟波夕忧来不成言怀抱空戚戚岂无一尊酒黄花为谁摘
　　独步登西丘
　　幽卧意不适出门聊独行恻恻田野中斜径多不平逶迤登逺丘迢递望髙城风交二麦动烟迥孤花明偶逢植杖翁疑是古耦耕欲问恐相诮归来怅中情
　　栁絮
　　轻盈易飘泊思逐春云乱已拂武昌门还萦灞陵岸沙头雀啄堕水面鱼吹散官树晓茫茫哀歌肠欲断
　　送萧隠君自句曲经吴归维扬
　　适从江东来复作江北去来去逐江云萧萧旧巾屦身带烟萝雨初下大茅峰孤帆拂楚树迟听广陵钟去家忽来归怜君似黄鹤日暮渺相思淮南桂花落
　　赋得真娘墓送蟾上人之虎丘
　　色相终坏灭佳人能久妍断碑山寺里小冢竹林边兰叶春风带苔花暮雨钿情留吴苑客梦逐楚台仙髙僧方宴坐身在散花天
　　送倪雅
　　交游结深欢离别生逺念聊持毛子檄蹔脱刘生剑南风栁下亭杯动江色滟山遥马望驿日落蝉鸣店此去渐成名驱驰君勿厌
　　秋日山中
　　山泽含雾雨偶来若居夷我无逺游志何与亲爱离暑退初可喜秋来转堪悲壮顔岂草木憔悴同此时中心与百忧日暮如有期悄悄出空宇悠悠适荒陂阨穷勿复叹天欲昌吾诗
　　宿幻住栖云堂
　　窗白鸟声晓残钟渡溪水此时忧梦回独在空山里松岩留佛灯叶地响僧履余心方正寂无使羣动起
　　晓起春望
　　今朝有春意原野晴始緑疎花未破烟新禽稍鸣旭物情各欣荣客意胡刺促居闲厌寂寞从仕愁羁束两事不可齐人生苦难足安得长放歌花开酒醅熟
　　陈氏秋容轩
　　西郊莽迢递川树凝烟景雨过落红蕖斜阳半江冷蝉鸣山欲暗鴈去天逾永孤客对萧条应嗟镜中影
　　雨中遣兴
　　积雨坐无闷端然便寂寞好鸟不频啼闲花最迟落行园毎度径望岫时登阁只此可终朝何当有樽酌
　　闻钟
　　迢迢烟际发隠隠岩中应初来觉寺遥乍歇看山暝惆怅未眠人空斋几回听
　　池上晩
　　春晩思悠悠阁前池水流新蒲风叶响如对野塘秋野塘前歳路已隔归舟度鸟下独回头青山杳然暮
　　醉归夜醒闻雨
　　觉来闻雨声灯辉耿残夜窗间有危叶暗助潇潇下不记醉归时寝斋如客舍
　　和张羽怀吴兴旧游之作效其体
　　城贯緑川长朱阁暎飞梁莺娇山唱度莲艳水嬉张花童搦翠管桑妇挈银筐若溪酒脂碧顾渚茗旗香择胜事未厌惊乱意俄伤回看旧游地秋草变凄凉
　　绿水园宴集
　　平居寡良防艰哉况兹时幸逢金闺英中筵接光仪名园遇修禊景丽春阳熈绿芷荣曲沼朱华敷广墀情宣寄髙文忧襟为之披觞来不敢诉虑此朋欢亏何由淹返斾颓光愿迟迟
　　送程较理游江上
　　风亭袅离管草绿江水暮送此南浦人孤帆雨中渡别伤足自缓前驿花满路春丛恋山鸎晩絮迷汀鹭我今独愁居芳月谁与度伫立望遥波相思积烟雾
　　僧斋闻雨
　　寂寂初罢语悠悠未成眠髙斋有春雨夜半落灯前已伤花委树复臆水盈田老衲独无听绳牀方坐禅
　　见耕者
　　兹晨有佳兴挈杖行逺墟春耕稍已出土脉向暖舒嘤嘤鸟啭谷浏浏泉鸣渠歳功自兹始为农亦良劬而我惰四体偃息在敝庐饥匮固当尔无为叹踟蹰
　　雨中书湖上渔家壁
　　渔舍烟不起潇潇雨初暝孤客与羣鸥寒依苇间听山昏望易失波动愁难定归思满苍茫空怜去帆迥
　　至莲村
　　昔爱兹里幽誓将搆蓬庐孰云坠世网重到十载余丧乱喜独完烟火霭旧墟柴门在深巷落日榆栁疎邻翁念契濶携筐馈双鱼苦问客何事顔貌与昔殊焉知涉艰难多戚长少娱贫贱非所耻中情在闲居愿翁勿相诮终当遂吾初
　　雨中登白莲阁望故园
　　亭亭髙阁上渺渺清川曲日暮霭羇愁蓠蘅雨中绿闻钟僧已返荷笠人犹牧归棹独难寻江南望云木
　　寻照公
　　逺寻林下僧不识林下路隔云孤磬响因到繙经处相对竟忘言夕阳在只树
　　游灵岩赋得越来溪
　　越女游未去越兵嗟已来青山旧溪上无复见楼台过客空惆怅荷花秋自开
　　雨中客僧舍
　　客梦方蹔适竹间风雨惊起登林端阁迢递望层城景寒川树疎野晦原烟平不邀释子语何以缓羁情
　　东坡路上阻水
　　不觉去村逺潇潇栁间步江雨夜来多春流稍侵路褰裳自可涉不待渔舟渡
　　始闻夏蝉
　　翾翾才得蜕咽咽未成喧翳叶谁能见南风绿绕轩乍惊变节物还念别郊园何待当秋听方令羁思繁
　　将往海上舟行雨投僧舍
　　沙响闻雨来中途生旅愁遥寻晩林磬蹔驻寒塘舟窗下一僧老竹间双鸟幽谁言阻远去翻使得佳游
　　江上晩晴
　　江虹断雨脚返景明虚理宿鸟乱归村幽人独临水渔舟隔浦饭烟火芦中起闲吟望逺岑绶步寻芳芷此夕遇新晴忧怀偶然喜
　　冒雨暮归过白沙湖
　　天寒满湖雨独棹东归急遥望氷边村萧条暮烟湿家人应我深暎柴扃立
　　送袁宪史由湖广调福建
　　只谓逺游苦宁知逺游乐君今万里归顔色殊不恶自言楚帆开初别凤凰台采石月下过匡庐天际来试沽彭泽酒憔悴陶家栁最爱小姑妍临行复回首逺逐绣衣游闲登黄鹤楼千峰汉阳晩一鴈洞庭秋西上荆门渚银钗见巴女歌断竹枝词江陵夜风雨看尽几多山今朝始得还秋风吹驿骑又欲度闽关闽关闻更好瘴雾晨收早椰子美如浆兰花多似草嗟余恋故乡不肯涉津梁把酒看君去相思空断肠
　　晓卧丁校书轩
　　窗月澹欲失昽昽逼初曙屋外鸟声多应知有嘉树残香掩幽寝未事澄纷虑颇似宿东岩僧斋竹深处
　　水上盥手
　　盥手爱春水水香手应绿纭纭细浪起杳杳游鱼伏怊怅坐沙边流水去难掬
　　秋日端居
　　秋意日萧索郊园霜露余出游无山水聊复守吾庐巷辙久已断山瓢仍屡虚非甘寂寞者谁乐此闲居
　　晩步游褚家竹亭
　　落日犹半野闲来潭上游非因恋幽赏聊欲散烦忧澄波鱼噞夕荒竹鸟吟秋不是愚溪上胡为吾久留
　　早发土桥
　　空山逺无驿逆旅聊可宿怀征鸣鸡燃带续我烛仆夫昨行苦烂漫睡正熟呼之愧怱怱推车出茅屋髙岩尚悬斗深谷未升旭欲亟去仍迟怪石暗崩触思当在家乐日晏始舒足胡为此行迈霜露劳局促王事靡敢辞非关徇微禄
　　寓天界寺雨中登西关
　　片云出钟山隂满江东晓幽人阁上寒风雨啼鸎少红尘禁陌净绿树层城绕不为怨春徂离怀自忧悄
　　送陈四秀才还吴
　　君是故乡人同作他乡住同来不同返惆怅临分处手把长干花回望长洲树恐起忆家心愁题送君句
　　送周四孝亷后酒醒夜闻鴈声
　　别时酒忽醒客去惟空舍风雪鴈声来寒生石城夜遥忆渡江船正泊枫林下
　　洪武二年八月十三日元史成中书表进诏赐纂修之士一十八人银币且引对上奬谕擢授庶职老病者则赐归于乡阅二日中秋诸君以史事甫成而佳节适至又乐宠赐之优渥而惜同局之将违也乃即所寓天界佛寺之中庭致酒为翫月之赏分韵赋诗以纪其事启得衢字云
　　圣主念前鉴述作征名儒羣来髙馆间厠迹愧我愚孰谓此责轻毫端有褒诛书成进丹陛召对共拜趋去留虽不同雨露均沾濡已淹三时劳可废一夕娱况逢端正月当空照睂须流光满金界境与人间殊广庭布长筵嘉肴荐芳腴岂惟多士集亦有名僧俱兴酣贵形忘谐笑不复拘觞行岂辞数仰看转斗枢明晨即分袂此乐诚须臾
　　答定水寺芑公
　　日晏初出院闲斋一萧然忽枉名僧书始知在清泉忆昔云岩居共缔林中缘夏隂绕涧吟秋霁开阁眠暌合苦难常别来歳频迁趣同贵道在迹异慙名牵明日出东海想照空山禅无因荷衣襆往礼髙峰前
　　过白鹤溪
　　昨发白鹭洲今过白鹤溪溪流几回转只在晋陵西月出女犹浣云深猿自啼茅峰虽咫尺无计蹑丹梯
　　至吴松江
　　江净涵素空髙帆漾天风澄波三百里归兴与无穷心期弄明月迢递辞金阙晩色海霞销秋芳渚莲歇久别钓鱼矶今朝始拂衣忘机旧鸥鸟相见莫惊飞
　　始归田园
　　辞秩还故里永言遂遐心岂欲事髙蹇居崇自难任清晨问田庐荒溪尚能寻秋虫语左右翳翳桑麻深别来几何时旧竹已成林父老喜我归携榼来共斟问知天子圣欢然散顔襟相期毕租税歳暮同讴吟
　　答张院长雨中见怀
　　林园寝扉掩闲坐道心生山药翻寒色塘漪含晓清乍违枉芳札逺忆愧深情此日知同寂梧窗听雨声
　　施泽阻风
　　客行阻风涛舍舟步江侧芳村经战余草木尽愁色夜投土屋中月出林半黑燃薪燎我衣炊黍作我食夜长关塞寒归梦何由得遥想倚闾亲中宵泪横臆



　　石仓歴代诗选巻二百九十二
　　钦定四库全书
　　石仓歴代诗选巻二百九十三
　　明　曹学佺　编
　　明诗初集十三
　　髙啓
　　江上看花
　　两年京师不见花青衫白马驱尘沙今年江边偶无事狂醉烂漫寻春华游蜂飞蝶日妍暖红紫正发纷交加穿蹊每入隣媪圃叩门或到山僧家渐老都无少年乐底用箫鼓随行车攀条绕树对吟咏不忍归去至日斜花应得我相慰赏似笑欲舞争矜夸我如无花亦寂寞闭户有酒谁能赊夜来茅屋卧云雨晓起走看成咨嗟飘英坠萼不可缀余艳只侣销残霞明知春色不久住岂料便去难留遮野莺啼罢一回首恨与芳草盈天涯
　　谢陈山人赠其故弟长司所画山水
