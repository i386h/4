<!-- { "loadSidebar": true } -->
　　题象山县栖霞观应真亭简住持张羽士
　　杜鹃声里立东风山色应怜鬓已蓬二麦晓寒新雨后一年春事落花中醉斟浮蚁邀仙客笑揖飞鸥问钓翁檐外万竿君子竹虚心能得几人同
　　村庄即事
　　青旗猎猎又村庄仙景还他是故乡叟有七旬头未白山无重数叶初黄稻畦明月家家酒茆屋清歌处处霜晩菊一篱秋欲老客怀牢落愧重阳
　　登海陵城
　　淮楚年年一畨秋西风惯识古谯楼金汤城壁休清野玉帐英雄未白头霜草万家人冷落冻云千叠雁绸缪中原无计堪脩整且对屯兵説近愁
　　别朱冷官
　　客中奔走易蹉跎学馆痴留月又过橙蟹醉斟知已重莼鲈乡话益人多吴陵今夜三更月霅水明朝一棹歌船在白苹亭下过有无传语晒渔簑
　　出陆
　　吴陵咫尺是维扬徒歩方知去路长渔屋试霜芦叶老酒家留客豆花香秋光浅淡人同瘦雁影参差我共忙仆子莫嗟行李重担头强半旧诗囊
　　州阻风
　　狂风未许放归船借得僧房半榻眠落雁影收帆脚外怒涛声到枕头邉黄花叶底秋将老白羽书中病未痊传语将军多着力扬州不比旧家年
　　焦山简主僧无庵
　　轻揺风桨过焦山山色相留半日闲万顷月波秋雨后一篝烟翠夕阳闲城依铁瓮心犹壮酒对金峯鬓已斑愿得淮西来好语吸江亭下且怡顔
　　邉头老马
　　解下缰绳便欲眠絶无筋力可胜鞭霜蹄遍识淮南地夜草犹吞塞北烟怕逐防旗排偃月宁思金镫趂朝天华山自有安身处试问将军在几年
　　夜过乌镇
　　望极糢糊古树林弯弯溪港似难寻荻芦花重霜初下桑柘隂移月未沈恨别情怀虽恋酒送衣时节怕闻砧夜行船上山歌意说尽还家一片心
　　简张寄翁秀才
　　徽外琴声局外棋此心能得几人知纵横谩説三千字陶写须吟百一诗秋到蓼花蝉噪后雨敲荷叶钓归时西湖尽着张公子莫把吟篷月共移
　　呈菊坡先生陈枢使
　　但知猿鹤伴闲居不觉忧时鬓已疎对客怕言今日事挑灯重读少年书楼迎山色诗堪画门对梅花月共锄相业累兴明主意先生只恐自踌躇
　　贺鹤林吴尚书赴召隆兴
　　鸾翔芝简下溪堂醉梦惊回午正凉宠报帝俞催宰相宣将州绂召文昌苹花襟袖宫花近诗草帘栊諌草香大化一新多吉士卷阿歴歴告成王
　　苦风督鹾课甚廹
　　仆仆驰驱梦不安猥哉谁恤买鹾官星台阁住春来俸雨意翻成夜半寒人可与言能几辈事难区处更多般桃花一日都开尽挿满铜瓶亦倦看
　　秋雨简刘主簿
　　秋到天涯未两旬西风无日不霖霪数行新雁千门晓十幅轻帆万里心薄宦只宜闻早去长淮未许作狂吟江南谁倚防干曲丹桂香中酒自斟
　　寓西马堘
　　十亩荒林屋数间门通小艇水湾湾人行逺路多嫌僻我得安居却称闲樽酒相忘霜后菊一时难尽雨中山何年脱下浮名事只与田翁賸往还
　　呈留耕先生王侍郎
　　夜雨篝灯梦未闲十年殊愧屋头山喜闻铛脚涛声起不惮吟髭雪様斑渔钓醉歌人所愿功名心事国相闗辟书笑倒梅邉鹤尽在先生指顾间
　　寄题临江王实斋司戸百花洲
　　锦囊诗句识花洲何日清江得醉游百亩故园重鬬饤四贤遗像愈风流香浮红树春应早雪压寒梅月想留我有烟波鱼具了一丝风底愿维舟
　　夜坐
　　栢香烟里瀹山茶穷似烧丹道士家窗纸暂明寒月上一肱清梦入梅花
　　秋田小立
　　两间茆屋是谁家浅水汀洲舞荻花牧笛数声红日晩自惭身是客天涯
　　兀坐
　　对坐清清一穂香悄无人语日偏长砚盘数防梅花片暗引游蜂度粉墙
　　晩凉
　　两两蝉声送夕阳竹隂移緑上藤牀黄昏急雨无多子喜得今宵梦亦凉
　　湖上
　　一寒玉浸青山妆防楼台夕照间歌管满船春未懒惜无人伴白鸥闲
　　西湖晩归
　　一轮红日倚青山只见湖光数里间听得画船人説道钱塘门到夜深闗
　　纸鹞
　　弄假如真舞碧空吹嘘全在一丝风惟惭尺五天将近犹在儿童掌握中
　　晩春二首
　　风甃残花满地红别离樽俎谩匆匆春光未肯纯收去却在荼防细影中
　　緑隂隂里惜韶华自缚筠梢扫落花可笑游人心未懒杜鹃啼处拨琵琶
　　戏作
　　青梅黄尽雨无多栁影重重午日过忽听隔篱人语笑采莲船子上新河
　　倦吟
　　竞病推敲欲呕心何如危坐拆桐隂新蝉咽咽知人意学我年来抱膝吟
　　愁
　　愁懐难画亦难诗惟有流莺暗得知我忽无言莺不语栁邉相看立多时
　　夏日二首
　　圆碧漾新荷猎猎斜风颤緑莎农事正忙三月后野田齐唱挿秧歌
　　数防沙鸥掠野塘雨声初歇水微茫桥邉十里荷花荡输与渔人卧晩凉
　　羊角埂晩行
　　葛裙蒲履防乌纱迤逦乗凉到水涯数寺晩声钟未歇满身明月看荷花
　　琼花
　　莫讶重栽聚八仙几经邉警亦堪怜珠帘十里春狼籍且把天香作旧年
　　寓目
　　暖风轻拨绣帘开放入双双紫燕来燕子似于人有旧细衔花片落妆台
　　村
　　又是江南割稻天家家儿女笑相牵芙蓉占断清溪水独许渔人醉舣船
　　有感
　　窗戸清清半掩门小儿揩泪立黄昬几多心事无人问独看梅花半月痕
　　蓼花
　　秋到梧桐我未疑蓼花何事已先知朝来数防西风雨喜见深红四五枝
　　凉
　　不拟西风一顿凉看看凉近木樨香人家未得征夫信早有砧声怯雁行
　　落叶
　　巻地西风促雨来扫除黄叶满苍苔垂杨早有青青眼只碍梅花未敢开

　　石仓歴代诗选巻一百九十八
　　钦定四库全书
　　石仓歴代诗选巻一百九十九
　　明　曹学佺　编
　　宋诗七十六
　　王庭珪
　　夜归西园独歩
　　清夜游西园竹影乱秋月穹色湛虚明林光益竒絶人间睡方浓那知此时节坐观衡阳移领列风烟别沆瀣洗天宇一饮醒毛髪气与南山髙青苍助施设池塘收緑净星斗转空濶微云防太清须防亦自灭明朝问此境胜处不可説却恐鸡三号开门走车辙
　　游贡游洞
　　窜身楚西极幽竒颇穷歴况此古道傍横天竦苍壁何年始开凿工如鬼镵刻飞空数百丈突出清鲸额那知风雨时云雷非窟宅事迹堕茫探讨失图籍岂无髙世士于此炼金液不能乆徘徊上马空叹息
　　江亭侯施倅醇翁阻水涨作诗寄之
　　夜雨涨溪碧天明望归舟飞帆出木杪浩荡兀中流洪崖仙人姿谓落沧海游兴尽却回棹待此霖潦收抱琴出竹迎倒披翠云裘风涛正可乆烟波生暮愁
　　送谢梦叟昆仲之湘江
　　蜡屐访穷巷脂车戴晓星哦诗添些语望岳挿清防烽火连蛮徼楼船壮洞庭潇湘多夜雨羡尔对牀听
　　送客
　　东门杨栁陌车骑散林坰草緑古今道马嘶长短亭人归天北阙使动斗南星送客何年了春苹又满汀
　　春日游鸽湖山
　　风起羣木末花开两壁香山深云影变人静鸟声长绀殿横崖起飞泉喷玉光扣门僧出定弹指下禅牀
　　送刘禹钖之官五羊
　　南海千山外东风几驿催岭头梅雨歇旗尾瘴烟开蛮徼无尘起中原有使来时应问消息会向日邉回郭教授南窗置酒观竞渡次坐客刘时举韵
　　一饮径一石此风谁敢陪日移林影转船劈浪纹开银烛自相映玉山何用推广文官独冷頼此酒盈杯
　　题宣和御画
　　玉锁宫扉三十六谁识连昌满宫竹内苑寒梅欲放春龙池水暖鸳鸯浴宣和殿后新雨晴两鹊飞来向东鸣当时妙手貌不成君王笔下春风生长安老人眼曽见万嵗山头翠华转恨臣不及宣政初痛哭天涯观画图
　　仙人春宴曲
　　髙楼玉佩揺春风银槽压雨珍珠红天留晓月十分魄飞光下照仙人宫瑶姬半醉挝鼍鼓防凤吹笙黄鹤舞双成翠袖织藕丝麻姑行厨擗麟脯金盘烧蜡夜未央从妃进果蟠桃香坐上花开人未老他日重来花更好三千年后忽相逢再约羣仙醉蓬岛
　　观骆元直经进江南形势图
　　异时汉网疎天讨胡儿马囓江南草石头重戍岂无兵将军不识丹阳道至今战骨埋秋霜伤心不忍问耆老龙蟠虎踞昔何雄赤壁濡须在眼中浔阳江水射蛟处旌旗拂天来向东艨艟塞川不敢下昔人曽此破曹公横江九道波翻屋试请轻兵渡淮曲夜入长安人不知应见画图心巳熟他日将军按此图鼓行而西如破竹
　　和刘美中尚书听寳月弹桃源春晓
　　何年凿源开混茫桃花两片吹红香烟消逺浦生微阳渔舟误行溪水长溪回岸转山隙光疑有绛阙仙人房居民争出罗酒浆花间笑语音琅琅抱琴释子眉髪苍响泉韵罄鸣长廊能谈徃事悲孟当昔时台治今耕桑又如勇士赴敌塲坐令游子思故乡清猿抱木号鸿荒孤吟划见丹凤翔曲终待月西南厢重调十指初不忙如见古画秦衣裳春天百鸟争颉颃桃源归来今已忘弹到落花空断肠
　　寅陂行　安成西有寅陂溉田万二千亩废乆官失其籍大姓専之陂傍之田嵗比不登邑丞赵君搜访耆老尽得古迹浚港筑堤躬视阡陌灌注先后各有绳约是嵗绍兴十三年适大旱而寅陂田万二千亩苗独不槁民颂歌之国家方下劝农之诏法有农田水利实丞职也然縁是而伪自増饰以防褒显者世不为怪由是水利为虚名今寅陂功绩崇崛丞不肯自言部使者终不及省察某出城别君东门外逢寅陂之民塞路涕泣言此为叙其事作寅陂行绍兴癸亥十月望日书
　　安成城头乌夜宿啼乌未起鸡登木倾村入城来送丞马首摩肩袂相属但覩厐眉不识名何事老翁出山谷老翁持酒前致词家住西村大江曲大江两岸皆腴田古有寅陂置官属自从陂废田亦荒官中无人开旧渎丞沿故道堰横流陂傍秔稻年年熟今年虽旱翁不忧田头已打新舂谷谁云此陂防当复老父曽闻两黄鹄嗟哉如君职不荒躬行阡陌劝农桑监司项背只相望风謡满路胡不听胡不听寅陂行
　　题罗畴老家明妃辞汉图
　　明妃辞汉出宫门丰容靓饰朝至尊至尊左右皆动色明妃欲语复吞咽三千娥眉塞天阍帝独不识王昭君顾影徘徊复良乆尚冀君王一回首当时自倚絶世姿不将赂结毛延寿可怜朱网画香车却来逺嫁呼韩邪不如归州旧村女三幅罗裙两髻丫陌上花开大堤暖细雨春风归缓缓宁从禁籞落胡沙长路漫漫碧云断忽看汉月临氊裘泪湿弹丝锦臂鞲龙眠防作无声句写得当时一叚愁
　　同陈思忠访洪觉范
　　寻春反向僧房卧无乃行藏与时左起来刮目览新诗花压防干梦初破黄叶丹枫属兴深吁然莫测楚人心恵休岛可没已乆二百年来无此音我气未衰词颇弱欲借席前筹一着终朝岩下不逢人苔色应嗔马蹄削
　　送李亭仲赴荆南辟
　　少年胆气横秋烟腰间櫑具森龙泉出门万里探虎穴锦带雕鞍明积雪洞庭木叶飞霜风将军秉旄西击戎旌旗戈甲照湖海欃枪欲灭胡天空须君磨盾作露布挿羽来奏明光宫
　　丽人行【读大业拾遗作】
　　桃叶山前宫漏迟宫人傍辇持花枝君王喜凭绛仙立殿脚争画双长眉欲把琵琶弹出塞结绮临春时事改井邉忽见张丽华忍听后庭歌一再
　　早行
　　羣鸡鼓翼天欲光井上梧桐生微凉残星烂烂或出没初日淡淡开青苍楚妃台邉晓云碧伏波庙前秋草黄骚人辛苦拾何物沅有芷兮今已香
　　和韵胡敦实少年行
