<!-- { "loadSidebar": true } -->
　　功利争先变法初典刑独守老成余穷人未信诗能尔倚市悬知绣不如代北诸生渐狂简床头杂説为爬梳归来问鴈吾何敢疾世王符解著书
　　东栏棃花
　　棃花淡白柳深青柳絮飞时花满城惆怅东栏一株雪人生看得几清明
　　次韵答邦直子由
　　君虽为我此迟留别后凄凉我已忧不见便同千里远退归终作十年游恨无扬子一区宅懒卧元龙百尺楼闻道鹓鸿满台阁网罗应不到沙鸥
　　司马君实独乐园
　　青山在屋上流水在屋下中有五亩园花竹秀而野花香袭杖屦竹色侵盏斚樽酒乐余春碁局消长夏洛阳古多士风俗犹尔雅先生卧不出冠葢倾洛社虽云众与乐中有独乐者才全德不形所贵知我寡
　　过云龙山人张天骥
　　郊原雨初足风日清且好病守亦欣然肩舆白门道荒田咽蛩蚓村巷悬棃枣下有幽人居闭门空雀噪西风髙正厉落叶纷可扫孤僮卧斜日病马放秋草脱身声利中道德自濯澡躬耕抱羸疾奉养百嵗老吾生如寄耳归计失不早故山岂敢忘但恐迫华皓从君学种秫斗酒时相劳
　　台头寺雨中送李邦直赴史馆兼寄孙巨源
　　霜林日夜西风急老送君归百忧集清歌窈眇入行云云为不行天为泣红叶黄花秋正乱白鱼紫蟹君须忆凭君説向髯将军衰鬂相逢应不识
　　河复【并叙】
　　熙宁十年秋河决澶渊注钜野入淮泗自澶魏以北皆絶流而济楚大被其害彭门城下水二丈八尺七十余日不退吏民疲于守御十月十三日澶州大风终日既止而河流一枝已复故道闻之喜甚庶几可塞乎乃作河复诗歌之道路以致民愿而迎神休葢守土者之志也
　　君不见西汉元光元封间河决瓠子二十年钜野东倾淮泗满楚人恣食黄河鳣万里沙回封禅罢初遣越巫沈白马河公未许人力穷薪刍万计随流下吾君仁圣如帝尧百神受职河神骄帝遣风师下约束北流夜起澶州桥东风吹冻收微渌神功不用淇园竹居民种满河流淤仰看浮槎栖古木
　　答吕梁仲屯田
　　乱山合沓围彭门官居独在悬水村居民萧条杂麋鹿小市冷落无鸡豚黄河西来初不觉但讶清泗流奔浑夜闻沙岸鸣罋盎晓看雪浪浮鹏鲲吕梁自古喉吻地万顷一抹何由吞坐观入市巻闾井吏民走尽余王尊计穷路防欲安适吟诗破屋愁鸢蹲嵗寒霜重水归壑但见屋瓦留沙痕入城相对如梦寐我亦仅免为鱼鼋旋呼歌舞杂诙笑不惜饮釂空缾盆念君官舍氷雪冷新诗美酒聊相温人生如寄何不乐为君击皷行金樽
　　虔州絶句
　　白鹊楼前翠作堆萦云岭路若为开故人应在千山外不见梅花远信来
　　朱楼深处日微明皂葢归时酒半醒薄暮渔樵人去尽碧溪青嶂绕螺亭
　　却从尘外望尘中无限楼台烟雨蒙山水照人迷向背只寻孤塔认西东
　　烟云缥眇郁孤台积翠浮空雨半开想见之罘观海市绛宫明灭是蓬莱
　　回峯乱嶂郁参差云外髙人岂得知谁向空山弄明月山中木客解吟诗
　　访张山人
　　鱼龙随水落猿鹤喜君还旧隠丘墟外新堂紫翠间野麋驯杖屦幽桂出榛菅洒扫门前路山公亦爱山万木锁云龙天留与戴公路迷山向背人在瀼西东荠麦余春雪樱桃落晩风入城都不记归路醉眠中
　　续丽人行
　　李仲谋家有周昉画背面欠伸内人极精戏作此诗
　　深宫无人春日长沈香亭北百花香美人睡起薄梳洗燕舞莺啼空断肠画工欲画无穷意背立东风初破睡若教回首却嫣然阳城下蔡俱风靡杜陵饥客眼长寒蹇驴破帽随金鞍隔花临水时一见只许腰肢背后看心醉归来茅屋底方信人间有西子君不见孟光举案与睂齐何曽背面伤春啼
　　起伏龙行
　　徐州城东二十里有石潭父老云与泗水通増损清浊相应不差时有河鱼出焉元丰元年春旱或云置虎头潭中可以致雷雨用其説作起伏龙行一首
　　何年白竹千钧弩射杀南山雪毛虎至今颅骨带霜牙尚作四海毛虫祖东方久旱千里赤三月行人口生土碧潭近在古城东神物所蟠谁敢侮上欹苍石拥岩窦下应清河通水府眼光作电走金蟒鼻息为云擢烟缕当年负图传帝命左右羲轩诏神禹尔来懐宝只贪眠满腹雷霆瘖不吐赤龙白虎战明日倒巻黄河作飞雨嗟吾岂乐鬬两雄有事径须烦一怒
　　携妓乐游张山人园
　　大杏金黄小麦熟坠巢乳鹊拳新竹故将俗物恼幽人细马红妆满山谷提壶劝酒意虽重杜鹃催归声更速酒阑人散却关门寂歴斜阳挂疎木
　　送胡掾
　　乱叶和凄雨投空如散丝流年一以驶游子去何之节义古所重艰危方自兹他时着清德仍复畏人知
　　答范祖禹
　　吾州下邑生刘季谁数区区张与李重瞳遗迹已尘埃惟有黄楼临泗水而今太守老且寒侠气不洗儒生酸犹胜白门穷吕布欲将鞍马事曹瞒
　　送将官梁左藏赴莫州
　　燕南垂赵北际其间不合大如砺至今父老哀公孙蒸土为城铁作门城中积谷三百万猛士如云骄不战一朝鼓角鸣地中帐下美人空掩面岂如千骑平时来笑谈謦欬生风雷葛巾羽扇红尘静投壶雅歌清燕开东方健儿虓虎样泣涕怀思廉耻将彭城老守亦凄然不见君家雪儿唱
　　中秋见月寄子由
　　西风吹暑天益髙明月耿耿分秋毫彭城闭门青嶂合坐听百步飞鸣涛史君携客登燕子月色着人如着水筵前不设鼓与钟处处笛声相应起浮云巻尽流金丸戏马台西山郁蟠杯中渌酒一时尽衣上白露三更寒
　　与顿起孙勉泛舟
　　窓前堆梧桐牀下鸣络纬佳人尺书到客子中夜喟朝来一樽酒晤语聊自慰秋蝇已无声霜蟹初有味当为壮士饮一笑泻肝胃勿作儿女怀坐念蟏蛸畏吾侪俱老矣耿耿知我贵宁能傍门户短此千丈气萧条嵗行暮迨集维霰未明朝出城南遗迹观楚魏
　　游戏马台书西轩壁兼简顔长道
　　古寺长廊院院行此轩偏慰旅人情楚山西断如迎客汴水南来故绕城路失玉钩芳草合林亡白鹤古泉清淡游何以娯庠老坐听郊原琢磬声
　　十月十五日观月黄楼席上次韵
　　中秋天气未应殊不用红纱照坐隅山下白云横匹素水中明月卧浮图未成短棹还三峡已约轻舟泛五湖为问登临好风景明年相忆使君无
　　月下与客饮酒杏花下
　　杏花飞帘散余春明月入户寻幽人搴衣歩月踏花影炯如流水涵青苹花间置酒清香发争挽长条落香雪山城薄酒不堪饮劝君且吸杯中月洞箫声断月明中惟忧月落酒杯空明朝卷地春风恶但见绿叶栖残红
　　送蜀人张师厚赴殿试
　　忘归不觉鬂毛斑好事乡人尚往还断岭不遮西望眼思君直过楚王山
　　次韵答田国博部夫还
　　西郊黄土没车轮满面风埃笑路人已放役夫三万指从教积雨洗残春
　　过淮赠景山兼寄子由
　　过淮山渐好松桧亦苍然蔼蔼藏孤寺冷泠出细泉故人真吏隠小槛倚岩偏却望临江市东风语笑传
　　端午徧游诸寺得禅字
　　肩舆任所适遇胜亦留连焚香引幽步酌茗开净筵微雨止还作小窓幽更妍盆山不见日草木自苍然忽登最髙塔眼界穷大千卞峯照城郭震泽浮云天深沈既可喜旷荡亦所便幽寻未云毕墟落生晩烟归来记所歴耿耿清不眠道人亦未寝孤灯同夜禅
　　送刘寺丞赴余姚
　　中和堂后石楠树与君对牀听夜雨玉笙哀怨不逢人但见香烟横碧缕讴吟思归出无计坐想蟋蟀空房语明朝开锁放观潮豪气正与潮争怒银山动地君不看独爱清幽生雪雾别来聚散如宿昔城郭空存鹤飞去
　　和孙同年卞山龙洞祷晴
　　呉兴连月雨釡甑生鱼蛙往问卞山龙曷不安厥家梯空上巉絶俯视惊谽谺神井涌云葢阴崖垂藓花奔流百道泉赴谷走羣蛇不知落何处隠隠如缫车我来叩石户飞防翻白鸦寄语洞中龙睡味岂不嘉雨师少弭节雷鼓亦停挝积水得反壑稻苗出泥沙看君拥黄绶髙卧放晩衙
　　与客游道塲何山
　　清溪到山尽飞路盘空小红亭与白塔隠见乔木杪中休得小庵孤絶寄云表洞庭在北户云水天渺渺髙堂俨像设禅室各深窈奔泉何处来华屋过溪沼何山隔幽谷去路清且悄长松度翠蔓絶壁挂啼鸟我友自杭来尚叹所歴少明朝已陈迹清景堕空杳
　　与王郎昆仲及儿子迈绕城观荷花登岘山亭晩入飞英寺
　　昨夜雨鸣渠晓来风袭月萧然欲秋意溪水清可啜环城三十里处处皆佳絶蒲莲浩如海时见舟一叶此间真避世青蒻低白发相逢欲相问已逐惊鸥没
　　清风定何物可爱不可名所至如君子草木有嘉声我行本无事孤舟任斜横中流自偃仰适与风相迎举杯属浩渺乐此两无情归来苕霅间云水夜自明
　　吏民怜我懒鬬讼日已稀能为无事饮可作不夜归复寻飞英游尽此一寸晖撞钟履声集颠倒云山衣我来无时节杖屦自推扉莫作使君看外似中已非
　　游净居寺
　　寺在光山县南四十里大苏之南小苏之北寺僧居仁为余言齐天保中僧思恵过此见父老问其姓曰苏氏又得二山名乃叹曰吾师告我遇三苏则住遂留结庵而父老竟无有葢山神也其后僧智觊见思于此山而得法焉则世所谓恵大和尚智者大师是也唐神龙中道岸禅师始建寺于其地广明庾子之乱寺废于兵火至干兴中乃复而赐名曰梵天云
　　十载游名山自制山中衣愿言毕婚嫁携手老翠防不悟俗縁在失身蹈危机刑名非夙学陷穽损积威遂恐死生隔永与云山违今日复何日芒鞋自轻飞稽首两足尊举头双泪挥灵山防未散八部犹光辉愿从二圣往一洗千劫非裴回竹溪月空翠摇烟霏钟声自送客出谷犹依依
　　定惠院寓居月夜偶出
　　幽人无事不出门偶逐东风转良夜参差玉宇飞木末缭绕香烟来月下江云有态清自媚竹露无声浩如泻已惊弱柳万丝垂尚有残梅一枝亚清诗独吟还自和白酒已尽谁能借自知醉耳爱松风防拣霜林结茅舍
　　春日词
　　春云阴阴雪欲落东风和冷惊罗幕渐看远水绿生漪未放小桃红入蕚佳人痩尽雪肤肌睂敛春愁知为谁深院无人剪刀响应将白纻作春衣
　　寒食雨
　　自我来黄州已过三寒食年年欲惜春春去不容惜今年又苦雨两月秋萧瑟卧闻海棠花泥污胭脂雪春江欲入户雨势来不已小屋如渔舟蒙蒙水云里空庖煮寒菜破灶烧湿苇那知是寒食死灰吹不起
　　别子由
　　先君昔爱洛城居我今亦过嵩山麓水南卜宅吾岂敢试向伊川买脩竹又闻缑山好泉眼傍市穿林泻冰玉遥想茅轩照水开两翁相对清如鹄
　　过建昌李野夫公择故居
　　彭蠡东北源庐阜西南麓何人修水上种此一双玉思之不可见破宅余脩竹四隣戒莫犯十亩森似束我来仲夏初解箨呈新绿幽鸟向我鸣野人留我宿裴回不忍去微月挂乔木遥想他年归解组巾一幅对牀老兄弟夜雨鸣竹屋卧听隣寺钟书窓耿残烛
　　次韵杭人裴维甫
　　余杭门外叶飞秋尚记居人挽去舟一别临平山下路五年云梦泽南州凄凉楚防缘吾发邂逅秦淮为子留寄谢西湖旧风月故应时许梦中游
　　同王胜之游蒋山
　　到郡席不暖居民空惘然好山无十里遗恨恐他年欲欵南朝寺同登北郭船朱门收画防绀宇出青莲夹路苍髯古迎人翠麓偏龙腰蟠故国鸟爪寄层巅竹杪飞华屋松根细泉峯多巧障日江远欲浮天畧彴横秋水浮屠插暮烟归来踏人影云细月娟娟
　　赠王寂
　　与君蹔别不须嗟俯仰归来鬂未华记取江南烟雨里青山断处是君家
　　次韵王定国得颖倅
