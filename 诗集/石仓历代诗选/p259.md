<!-- { "loadSidebar": true } -->
　　南明山下读书堂曽许寒生借烛光髙义岂殊亲骨肉令人无复念家乡那知十载天涯别忽起三泉薤露伤追恨故时携手处焉能执绋助棺傍
　　发山口堤上
　　烟笼官柳柳笼堤风引澄波细细移骏马不知鞍上意回头已是获麟陂
　　戏王寛之
　　晩来闻説醉黄封弦管欣欣急雨中应笑西邻少风味一炉沈水对梧桐
　　湖上杂咏
　　何处清风作晩凉解衣相与面沧浪青萍紫芡令人恨遮却瑠璃万顷光
　　濵湖一一敞雕栏自是黄尘不汝闲今日舒眉宁易得未应轻作剡溪还
　　听泉
　　天中悬日月激激正鸣泉洗耳岂吾事披襟聊石边焦桐无杂弄佩玉有羣仙欲识偃溪语于今蹄与筌
　　顺阳东山下小池
　　行尽江山知几重山前池沼尚残红尘埃满眼欣相见驻马垂杨夹岸风
　　送薛唐卿赴省试
　　河东文物久尘埃之子亭亭郁有材已见中天鸣鸑鷟不应环堵更蒿莱緑衣春色知谁共青简风流自此开倾耳西州人快意玉阶曽上直言来
　　次韵酬徳符湖上春色
　　乘风曽到水精宫春色推轮目力中几处梅花傲残雪不随桃李事轻红
　　与仲孺述之世美东禅纳凉校韩文世美以韩公召先去
　　清风多处是精庐饭罢俱来校异书车马焉能落吾事未斜桐影且安居
　　洗竹
　　欣欣花草不关心絶倒宫庭一亩阴夏箨陨风栽几日秋筠要月拟千寻携持斤斧从他怪缭绕阑干着意深全是吴中旧潇洒过门应喜伴龙吟
　　南堂
　　倦来搘策立阶除深喜官中似隠居寒日西流报衙皷纷纷清影上图书
　　湖上访世美不遇
　　夜雨朝晴似蜀天湖光山色故人边琵琶不许陪犀麈听水亭东一黯然
　　次韵陈君益见寄
　　冉冉嵗云暮泠然流水心他邦勤短策今日慰孤斟竹韵凌风逺花光受月侵毫端落珠琲三复故情深
　　次韵罗正之朝散到临頴见寄
　　何事委天数平生嗤李寻同时得君子如古惜分阴白髪日非故黄花秋似深谁知千里驾中有嵗寒心
　　代书招徳符
　　北风鸣四野饥鸟下黄昬寒烛照无寐孤懐谁与论伊余赋招隠抚事倍销魂莫使衡门下朝来独负暄
　　曽氏北园
　　苏郎北阙未寻盟崔子西山尚掩扃矫首空庭问懐抱天髙无路雁边青
　　邻家集射
　　墙东金鼓不停喧知是将军奕世孙莫浪鸣弓向飞雁年年一度到中原
　　次韵君表送仲弓回有作
　　北野阴成幄崇朝得暂休班荆无浊酒交辔有清流风絮闲相逐晴丝懒自游吾行亦朝夕未拟问功裘
　　春阴
　　极目三封日易斜无因重守故庭花春阴又是怜芳草燕子飞来知几家
　　初夏过西苑呈商居平程良弼二年兄
　　红香吹尽緑阴垂恰似当年锡宴时今日玉津楼下过午声依旧啭黄鹂
　　仁老寄墨梅
　　前年谪向新州去岭上寒梅正作花今日霜缣玩标格宛然风外数枝斜
　　池上
　　荷花荷叶满池塘柄柄摇风作晩凉忽忆新开湖里过绕船终日送清香

　　石仓歴代诗选巻一百五十九
　　钦定四库全书
　　石仓歴代诗选巻一百六十
　　明　曹学佺　编
　　宋诗三十七
　　杨时
　　送富朝奉还阙
　　君不见庆厯承平道如砥驰车八荒同一轨敌人防张怒螳臂百万云屯若封豕又不见朔方横流涨天起腐麦蛾飞木生耳扶携道路杂老幼操瓢沟中半为鬼关河日夜刁斗惊嫚书乘驷来渝平兵间持节得英杰谈笑坐使羁长缨青社环城万区屋发廪分曹具饘粥饥羸枯颊陡生光丛冢不闻新鬼哭臧孙有后天匪亲闾门容车何足论朅来濉上见犹于雄姿宛有典刑存骅骝已度渥洼水朝燕暮越应千里行看玉勒驾銮舆濯足瑶池从此始
　　南康值雨
　　平沙涨雪清江濆水花照日红生鳞轩然五老出城表雕玉万仞窥长身云巾星弁覆华顶飞泉潄瀑垂天绅平生未识庐山面碧巘横云望中见江头一咫雨衔天奔浪号风作悲健朝来淤泥没牛马咫尺坐论千里逺芒鞋拄杖挂尘屋神马尻轮歘飞转卧龙庵前碧眼翁日饮山渌飱溪松神融气合八荒外此心炯炯宜先通未须勒移却俗驾防应一洗尘寰空寄言归侍壶丘子他日来游当御风
　　游武夷
　　函关﨑嵚走秦鹿天下并逐争羣雄抉云翻空鼇足折黔黎窜伏如寒蛩武夷山深水清泚避世犹有髙人踪龙东注海波涌玉女翠拥秋云松赤霄真骨写虚壁通泉凡笔慙非工藏舟浮梁跨絶壑隠见似与天潢通当时鸡犬不复见窠岩依旧烟霞笼我来秋杪月既望尚有幽菊埋榛丛天容洗净雨新霁云幕四卷清无风掀篷进棹穷异境注目想见流残红回船杖屦蹑幽径松竹窈窕环琳宫自怜病骨挂尘网幔亭髙防何由逢解衣归卧玉琐碎仰看明月穿疎篷
　　向和卿览余诗见赠次韵奉酬
　　杜陵头白长昬昬海图旧绣冬不温更遭恶卧布衾裂尽室受冻忧黎元诗人穷愁自古尔岂若种艺依青门嗟余老懒世不用穷巷久雨无髙轩虫鸣鸟噪感时节嫠不恤纬羞前言残章断简弃不録自愧潢潦无根源君胡衮字富褒饰三复妙语将谁论知君独负青云器欲使饥者名长存
　　岳阳书事
　　洞庭水落洲渚出叠翠疏峯逺烟没重楼百尺压髙城画栋沈沈倚天阙湖光上下天水融中以日月分西东气凌云梦吞八九欲与溟渤争雌雄澄澜无风雨新霁一日万顷磨青铜瑠璃夜影贮星汉骑鲸已在银河中湘妃帝子昔何许但有林壑青浮空苍梧云深不可见遗恨千古嗟何穷须臾晦防忽异色风怒涛翻际天黑乘陵濑壑走魑魅渟滀百怪谁能测忽看舟子玩行险更欲飞帆借风力安得晴云万里开依旧寒光浸虚碧
　　寄游定夫
　　忆昨相逢凤山址驹隙骎骎余半纪君趋乌府近清光陆海惊涛涨天起云帆大舸半摧溺舣岸得全诚偶尔我时捧檄赴京渚放浪江湖一浮蚁谈书考古老无用哺啜糟醨咀糠粃东归虽复有民社为米折腰良可耻市朝纷纷真羿彀朔干燕弧不容拟投身中地竟谁免未信棘端能捍矢重楼百尺卧徳问舍求田不须鄙早嵗结邻初有约齿豁头童今老矣筑田预想傍田庐负耒耦耕何日始
　　寄范正甫
　　羁穷莫厌如牢圏从古功名出屠贩男儿不负悬弧心马革裹尸犹足愿君不见淮阴寄食饥贫叟胯下英风亦何有逢时吐气雷电奔金印累累大如斗玉门昼夜羽檄惊睥睨欲堑天都城叩关虎士郁余怒科头奋防如雕鹰君从壮年蕴竒策未宜缩首藏柴荆昔人投笔真豪慨然万里终成名南山白额虽欲老百兽遭之犹裂脑
　　吴子正招饮时权酒局不赴作诗戏之
　　寒炉火冷浮青烟劲风刮面如戈鋋凝阴不动天欲雪竟日兀兀成拘挛广文才名四十年天寒坐客犹无氊防军官小技能薄寂寞冷坐诚宜然忘形杜老偶相覔传呼歌舞开华筵嗟余简书固可畏不得对饮檐花前谩有糟浆逆人鼻汝阳口角空流涎可能更似苏司业只与时时送酒钱
　　晩雨
　　断霞明灭天日黝雨意晴晖争好丑浮云冉冉无定姿白衣忽变如苍狗悲风激烈河汉翻雨脚如麻飞霰寒山深气腥豺虎乱乾坤四合谁云寛将溪野客懒成癖怯寒手挛面如墨把杯强吞僵立歌闭门独愁天已黑
　　离家作二首
　　败叶辞故枝惊飚送微雨田庐向收获城中亟完补游子欲何之道路修且阻俛首谢田叟余生厌羁旅胡雁依朔风羣飞逐南翔游子方北征朔风吹我裳揽辔望云间夜色正苍苍空羡南归翼幽懐増感伤
　　别游定夫
　　黾勉吾将仕谋身力已分漆雕慙未信卜子叹离羣惨淡交情重间关道路勤至言宜逺寄孤陋愿频闻
　　雨寒
　　天幕阴云积萧萧雨正霪泥污关市寂水入御沟深破屋寒侵骨哀弦冻絶音更愁风力健瘦怯不能禁
　　归雁
　　天末惊风急江湖夜思长悲鸣愁絶塞接翼冐清霜泽岸多缯弋云间乏稻粱茫然栖息地饮啄欲何伤
　　感事
　　世事浮云薄劳生一梦长散材依栎社幽意慕濠梁风急鹰鹯迅霜残草木黄投闲如有约早晩问耕桑
　　偶成
　　天逺何须问劳生听若何犁锄三亩足栖息一枝多白雪宁堪冐清时只浪过好寻明月影醉舞自婆娑
　　除夜感懐
　　嵗律俄云尽思家日日深二年为客恨千里倚门心节物罗樽俎儿童学语音然如在目恍惚梦难寻
　　其二
　　爱日乖余愿亲颜长在心逺游仍换嵗华髪已盈簪永夜谁同席残杯忆共斟相思空有泪挥洒满衣襟
　　泛江至土坊
　　万顷江湖逺孤乘一叶船雁飞云外字篷掩水中天波静橹声息风强帆影偏回环聊注目浩荡接青烟
　　秋日有懐寄从弟表民
　　羁旅吾方困哀思汝正烦望云愁雁序回首忆鸰原北圃蔬还盛东轩菊正繁飘零不相见沾洒独忘言
　　又用前韵和早梅
　　楚国春归早寒梅处处开月和清艳宿天与靓妆来东阁诗懐动南枝嵗律回萧然氷雪态无处覔轻埃
　　出京
　　旅泊惊秋意尘沙变客衣明星烂河汉残月暗帘帷风柳斜斜转云帆片片飞穷愁添别病衰晩意多违
　　言溪早起
　　短日催征辔听鸡踏晓霜逺山频入望薄酒谩搜肠湘浦莼丝滑吴松鲙缕长何时一疎放把钓卧沧浪
　　汉坂舟行
　　曲岸通幽径疎篱映竹斜坞深藏吠犬林薄露人家石濑鱼偏美邻村酒易赊秖应云水富自足一生涯
　　湘君祠
　　鸟鼠荒庭暮秋花覆短墙苍梧云不断湘水意何长泽岸蒹葭緑篱根草树黄萧萧竹间泪千古一悲伤
　　哀鸿
　　哀鸿常苦饥悲鸣垂其翼朔漠晓霜寒江湖晩烟羃乾坤一网罟髙飞亦何益日暮无与羣惊风暗沙碛
　　頴昌西湖泛舟
　　春过莺花无处寻移舟行近古城阴寒衣水上收残片倾耳枝间覔好音山隔曲堤迷逺近鱼跳文藻乱浮沈飘然自得江湖趣陡起归与万里心
　　送丁季深
　　烟含疎柳緑防茸杏颊桃英入眼红邂逅与君逢腊雪飘零独我过春风空愁转毂音尘逺且寄离懐笑语中后夜月明人寂寂相思那复一樽同
　　蕲州早起
　　城头雷动角声哀似共行人怨落梅欲报晨炊粱未熟唤回残梦眼慵开霜清暗觉貂裘冷月淡空令犬吠猜倚杖起肩风正烈不堪嘶马重徘徊
　　游玉华洞
　　苍藤秀木绕空庭叠石层峦拥画屏混沌凿开幽窍逺巨灵分破两峯青云藏野色春长在风入衣襟酒易醒采玉遗踪无处问拟投簪绂学仙经
　　和张倅行县
　　江浮叠巘弄清辉云外防鸿江上归击目自多幽兴在挥毫时见彩笺飞应愁零雨侵星驾好为援戈却晩晖帝室正须调鼎鼐北山为语不须讥
　　寄长沙簿孙昭逺
　　阳城衰晩拙催科阖寝空慙罪亦多祭灶请怜君自适载醪袪惑我谁过猗猗庭有兰堪佩寂寂门无雀可罗归去好寻溪上侣为投缨绂换渔蓑
　　席上别蔡安礼
　　故里相看眼暂明一尊聊此话平生杜陵蚤被微官缚元亮今为世网撄长路关山吾北去春风梅岭子南征结隣莫负当时约早晩沧浪共濯缨
　　汴上
　　天上行云曳白衣半衔晴日在林扉盘花落雁惊还起啄食饥乌趂不飞榆防青钱飘已尽月堤流水漭相围征途处处尘随眼多病长年与世违
　　荆州书事
　　千里濒江地可毛结庐何必故山椒载醪不过斜川路饮水谁同陋巷瓢勿问鸡虫闲得失但知鹏鷃各逍遥黄尘满眼僧窓静坐对风花意已消
　　直舍大风书事寄循道
