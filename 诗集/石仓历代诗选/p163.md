<!-- { "loadSidebar": true } -->
　　一室四无隣荒郊接古津幽闲消俗态摇落露家贫絶迹思浮海修书懒寄秦东西不复问翻笑泣岐人
　　和严谏议萧山庙
　　泽国瞻遗庙云韶仰旧名一隅连嶂影千仞落泉声老狖寻危栋秋蛇束画楹自为迁客惯那复怨徂征
　　湖州溪楼书献郑员外
　　危槛等飞樯闲追晚际凉青林上雨色白鸟破溪光目以髙须极心因静更伤惟公旧相许早晚待长杨
　　途中
　　一棹归何处苍茫落照昏无媒应失路有路始知春湖岸春耕废江城战鼓喧儒冠若相误何日始乗轩
　　西陵夜居
　　寒潮落逺汀暝色入柴扃漏永沈沈静灯孤的的青林风移宿鸟池雨定流萤尽夜成愁絶啼蛩莫近庭
　　题越州法华寺
　　寺在五峰隂穿縁一迳寻云藏古殿闇石防小房深宿鸟连僧定寒猿应客吟上方应见海月出试登临
　　途中
　　栁弱风长在云轻雨易休不劳芳草色更惹夕阳愁万里独归去五陵无与游春心渐伤尽何处有髙楼
　　雨夜
　　旅夕那禁雨梅天已思秋未明孤枕倦相吊一灯愁有恋惭沧海无机奈白头何人方睡穏溪上钓渔舟
　　送僧归日夲国
　　沧沧分故国渺渺泛杯归天尽终期到人生此别稀无风亦骇浪未午已斜晖系帛何须鴈金乌日日飞
　　夏夜有寄
　　月上簟如水轩髙帘在钩竹声寒不夏蛩思静先秋偶得青宵兴方知白日愁所思何处逺斜汉欲低流
　　汴下晩泊
　　亭上风犹急桥邉月已斜栁寒难吐絮浪浊不成花岐路春三月园林海一涯潇然正无寐夜橹莫咿哑
　　闗东献兵部刘员外
　　昨夜星辰动仙郎近汉闗玳筵吟雪罢锦帐押春还巳到青云上应栖绛圃间临邛有词赋一为奏天顔
　　途次淮口
　　寒流万顷碧南渡见烟光人向隋宫近山盘楚塞长有村皆緑闇无迳不红芳已带伤春病如何更异乡
　　登途懐友人
　　日落野原秀雨余云物闲清时正愁絶髙处更跻攀京洛遥天外江河战鼓间孤懐欲谁寄应付塞鸿还
　　题豪家故园
　　嵗久无泉引春来仰雨流萍干粘朽槛沙浅露沈舟照影人何在持竿客寄游翛然兴废外回首谢眠鸥
　　酬僧
　　吾师既续恵休才况值髙秋万象开吟处逺峰横落照定中黄叶下青苔双林不见金兰久丹楚空翻组绣来闻说近郊寒尚緑登临应待一追陪
　　登鹳雀楼
　　鸟在林梢脚底看夕阳无际戍烟残冻开河水奔流急雪洗条山错落寒始为一名抛故国近因多难怕长安祖鞭棹折徒为尔赢得云溪负钓竿
　　次韵和王员外难逰四韵
　　一分难减亦难加得似溪头浣越纱两桨惯邀催去艇七香曽占取来车黄昏忽坠当楼月清晓休开满镜花谁见玉郎肠断处露牀风簟半欹斜
　　书懐
　　傍岩依树结檐楹夏物萧疎景更清滩响忽髙何处雨松隂自转一峰晴见多隣犬遥相认来惯幽禽近不惊争得便夸饶胜事九衢尘里免劳生
　　彭门用兵后经沛路
　　长门一望一徘徊千里闗河百战来细栁旧营犹鏁月祈连新冢已封苔霜凋緑野愁无际烧接黄云惨不开若比江南更牢落子山词赋莫兴哀
　　其二
　　隋堤风物已凄凉堤下仍多旧战场金簇有苔人拾得芦花无主鸟衔将秋声暗促河声急野色遥连日色黄独上寒城正愁絶戍鼙惊起鴈行行
　　忆钓舟
　　青山小隠枕潺湲一叶垂纶几泝沿后浦春风随兴去南塘秋雨有时眠惯冲晓雾惊羣鴈爱飐残阳入乱烟回首无人寄惆怅九衢尘土困扬鞭
　　废宅
　　风飘碧瓦雨摧垣却有隣人与鏁门几树好花空白昼满庭荒草易黄昏放鱼池涸蛙争聚栖燕梁空雀自喧不独凄凉眼前事咸阳一火便成原
　　宋玉宅
　　草白烟寒半野陂临江旧宅指遗基已懐湘浦招魂事更忆髙唐说梦时穿迳早曽闻客住登墙岂复见人窥今朝送别还经此吟断当年几许悲
　　太保中书令军前新楼
　　十二栏干压锦城半空人语落滩声风流近接平津阁气色髙含细栁营尽日卷帘江草緑有时欹枕雪峰晴不知捧诏朝天后谁此登临看月明
　　送知古上人
　　昔年离别浙河东多难相逢旧楚宫振锡才寻三迳草登船忽挂一防风几程村饭添盂白何处山花照衲红不似投荒憔悴客沧浪无际问渔翁
　　金桥感事
　　太行和雪叠晴空二月春郊尚朔风饮马早闻临渭北射雕今欲过山东百年徒有伊川叹五利宁无魏绛功日暮长亭正愁絶哀笳一曲戍烟中
　　禁直偶书
　　玉皇新复五城居仙馆词臣在碧虚锦砌渐看翻芍药锁窗还咏碧蟾蜍敢期林上灵乌语贪草云间彩鳯书争奈沧洲频入梦白波无际落红蕖
　　送弟东归
　　偶持麟笔侍金闺梦想三年在故溪祖竹定期檐雪折稚杉应拂冻云齐谩劳筋力趍丹鳯可有文词咏碧鸡此别更无闲事嘱北山髙处谢猿啼
　　和张舎人
　　玉女盆边雪未消正多春事莫无憀杏花向日红匀脸云带环山白系腰莺啭树头欹枕听冻开泉眼杖藜挑陵迁谷变如须问控鹤山人字子乔
　　送友赴阙
　　故人归去指翔鸾乐带离声可有欢驿路两行秋吹急渭波千叠夕阳寒空郊已叹周禾熟旧苑应寻汉火残遥羡从公无一事探花先醉曲江干
　　秋日经别墅
　　别墅萧条海上村偶期兰菊与琴樽檐横碧嶂秋光近树带闲潮晚色昏幸有白云眠楚客不劳芳草思王孙北山移去前文在无复教人叹晓猿
　　望嵩山
　　三十六峰危似冠晴楼百尺独登看髙凌鸟外青冥窄翠落人间白昼寒不觉衡阳遮鴈过如何钟阜指龙盘始知万嵗声长在只待东巡动玉鸾
　　忆猿
　　翠微云敛日沈空呌彻青防怨不穷连臂影垂秋色里断肠声尽月明中静飘烟峡凄凄雨髙弄霜天嫋嫋风犹有北山归意在少惊佳树近房栊
　　新雁
　　湘浦春波始北归玉闗摇落又南飞数声飘去和秋色一字横来背晚晖紫阁髙翻云羃羃灞川低渡雨微微莫从思妇台边过未得征人万里衣
　　忆山泉
　　穿云落石细湔湔尽日疑闻弄管弦千仞洒来寒碎玉一深去碧涵天烟迷叶乱寻难见月好风清听不眠春雨正多归未得只应流恨更潺湲
　　东归望华山
　　碧莲重叠在青防落日垂鞭缓客程不奈春烟笼闇澹可堪秋雨洗分明南边已放三千马北面犹标百二城只怕仙人抚髙掌年年相见是空行
　　叶落
　　红影飘来翠影微一辞林表不知归伴愁无色烟犹在替恨成啼露未稀若逐水流应万里莫因风起便孤飞楚郊千树秋声急日暮纷纷惹客衣
　　春雨
　　霏霏漠漠暗和春羃翠凝红色更新寒入腻裘浓晓睡细随油壁静香尘连云似织休迷雁带栁如啼好赠人别有空阶寂寞事緑苔狼藉落花频
　　和陆拾遗题谏院松
　　落落孤松何处寻月华西畔结根深晓舍仙掌三清露晚上宫墙百雉隂野鹤不归应有怨白云髙去太无心碧岩秋涧休相望捧日元须在禁林
　　题扬子津亭
　　扬子江津十四经纪行文字徧长亭惊人旅鬓渐新白无事海门依旧青前路莫知霜凛凛故乡何处雁防防可怜不识生离者数防渔防落暮汀
　　还俗尼【本是歌妓】
　　栁眉梅额倩时新笑脱袈裟得旧身三峡却为行雨客九天曽是散花人空门付与悠悠梦宝帐迎回暗暗春寄语江南徐老说一生长短托清尘
　　上阳宫辞
　　苑路青青半是苔翠华西去未知回景阳春漏无人报太液秋波有鴈来素影可堪明月照红顔无奈落花催谁能赋得长门事不惜千金奉酒杯
　　春晩书懐
　　落尽红芳春意阑緑芜空锁辟彊园嫦娥断影霜轮冷帝子无踪露竹繁未达东林还絶想不劳南浦更消魂晚来谁共残莺约争奈风凄又雨昏
　　寄杨侍郎
　　云情鹤态莫夸慵正上仙楼十二重吟逸易沈鳷鹊月梦长先断景阳钟竒文已刻金书券秘语看镌玉简封何事春来待归隠探知溪畔有风松
　　杏花
　　粉薄红轻揜泪羞花中占断得风流软非因醉都无力凝不成歌亦自愁独照影时临水畔最含情处出墙头徘徊尽日难成别更待黄昏对酒楼
　　分水岭
　　两潺湲不暂停岭头长泻别离情南随去马通巴栈北逐归人达渭城澄处好窥双黛影咽时堪寄断肠声柴溪旧隠还如此清夜梁山月更明
　　浐水席上献座主侍郎
　　暖泉宫里告防回略避红尘小宴开落絮已随流水去啼莺还傍夕阳来草能縁岸侵罗荐花不容枝蘸玉杯莫讶诸生中独醉感恩伤别正难裁
　　子规
　　举国繁华委逝川羽毛飘荡一年年他山呌处花成血旧苑春来草似烟雨闇不离浓緑树月斜长吊欲明天湘江日暮声凄切愁杀行人归去船
　　春归次金陵
　　春隂漠漠覆江城南国归桡趂晚程水上驿流初过雨树笼堤处不离莺迹疎冠盖兼无梦地近乡园自有情便被东风动离思杨花千里雪中行
　　闗西驿亭即事
　　晚霞零落雨初收闗上危栏独怅留千里好春聊极目五陵无事莫回头山犹带雪霏霏恨栁未禁寒冉冉愁直是无情也肠断鸟归防没水空流
　　东归次瀛上
　　暖烟轻澹草霏霏一片晴山衬夕晖水露浅沙无客泛树连疎苑有莺飞自从身与沧浪别长被春教寂寞归回首青门不知处向人杨栁莫依依
　　偶书
　　青牛闗畔寄孤村山当屏风石当门古树緑隂连蔽芾长河飞浪接昆仑苔田緑后蛙争聚麦陇黄时雀更喧只此无心便无事避人何必武陵源
　　即事
　　抵鹊山前云揜扉更甘终老脱朝衣晓窥清镜千峰入暮倚长松独鹤归云里引来泉脉细雨中移得药苗肥何须一筯鲈鱼脍始挂孤防问钓矶
　　槎
　　浪痕龙迹老欹危流落何时别故枝嵗月空教苔藓积芳菲长倩薜萝垂有文在朽人难识无蠧藏心鸟莫窥家近沧浪从泛去碧天消息不参差
　　离岐下题西湖
　　送夏迎秋几醉来不堪行色被蝉催身随渭水看归逺梦挂秦云约自回雨细若为抛钓艇月明谁复上歌台千波万浪西风急更与红蕖把一杯
　　中秋陪熈用学士禁中翫月
　　月圆年十二秋半毎多隂此夕无纎霭同君宿禁林未髙知海阔当午见宫深衣似繁霜湿身疑积水沈遭逢陪侍辇归去忆抽簪太液池南岸相期到晓吟
　　岐下闻杜鹃
　　化去蛮乡北飞来渭水西为多亡国恨不忍故山啼怨巳惊秦鳯灵应识汉鸡数声烟漠漠余思草萋萋楼迥波无际林昏日又低如何不肠断家近五云溪
　　花村六韵
　　地胜非离郭花深故号村已怜梁雪重仍愧楚云繁山近当吟冷泉髙入梦喧依稀小有洞邂逅武陵源月好频依座风轻莫闭门流莺更多思百啭待黄昬
　　即席十韵
　　住处方窥宋平生未嫁卢暖金轻铸骨寒玉细凝肤妬蝶长成伴伤鸾耐得孤城堪迷下蔡台合上姑苏弄眼难降栁含茸欲鬭蒲生凉云母扇直夜博山罏翡翠交妆镜鸳鸯入画图无心同石转有泪约泉枯猿渇应须见鹰饥秖待呼银河正清浅霓节过来无
　　古锦裾六韵
　　濯水经何日随风故有人緑衣犹偪画丹顶尚迷真闇淡云沈古青苍藓剥新映襟知惹泪侵韀尚萦尘掣曳无由覩流传久自珍武威应认得牵挽几当春
　　御沟
　　一水终南下何年到沟穿城初北注过苑却东流激石珠争碎萦堤练不收照花长乐曙泛菊建章秋影金茎表光摇绮陌头旁沾画眉府斜入教箫楼有雨难澄镜无萍易掷钩秖懐泾合虑不带陇分愁自有朝宗乐曽无溃穴忧不劳夸大汉清渭贯神州
　　和睦州卢中丞题茅堂十韵
