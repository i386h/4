<!-- { "loadSidebar": true } -->
　　读书衡茅下秋深黄叶多原上见逺山被褐起行歌依依墟里间农叟荷蓧过华林散清月寒水澹无波遐哉凄遁情身外岂有他人生行乐耳富贵将如何
　　早春对雨寄懐张外史
　　林外苦泥雨忧来不可絶掀帷望天际春风吹木末飞萝散成雾细草緑如髪念子独髙世南山修隐诀抚弄无弦琴招邀青天月神安形不凋迹髙行自洁思之不可见饥渴何由歇愿为鸾鹄翔南游拂松雪
　　戊寅十二月丹丘柯博士过林下赋诗次韵以酬答
　　积雪被长坂卧疴守中林山川虽云阻舟楫肯见防倾葢何必旧相知亦已深惊风飘枯条清池冒重隂聮翩双黄鹄飞鸣緑水浔顾望思郁纡徘徊发悲吟愿言齐羽翮金石固其心欢乐何由替黄髪期满簪
　　古诗送友仁贤良之京师
　　吴山朝霭外阖门春雨余超忽孤帆逺天末浮云舒君今北阙游我栖南山庐荷锄事耕作闭戸咏诗书髙林鸣禽曙青苔行迹踈还期茅檐下一枉故人车
　　赠惟寅
　　隐几方熟睡故人来扣扉一笑无言説清坐澹忘机衣上松萝雨袖中南涧薇知尔山中来山中无是非三十不娶妻四十不出仕逍遥岩岫间翳名以自肆何曾问理乱岂复陈羙刺髙懐如汉隂终老无机事
　　送惟寅
　　春江烟霭绿逺树明清旭归鴈影斜斜鸣声断复续陈君挂帆去似与鴈相逐水际白云度山中甘雨足安得从耦耕柴门艺松菊去去且入城懐抱向谁倾姚公有古道虗夷多逺情俾尔遂髙隐狂歌乐幽贞
　　听钱文则弹琴
　　牛鸣野窌中鸡登山木上黄钟杂姑洗舂容以清亮别鹄暮鸣飞流水春演漾爱尔弦手忘令我形神畅忆昔擅能事宋袁余所向钱君生独后超轶絶尘鞅操琴晩闻道月斧挥天匠杳如清庙瑟朱弦听叹唱古道乆寂寥古音亦沦丧促轸泪沾缨歌诗重悲怅
　　为张来仪赋匡山读书处
　　庐山郁岧嶤上有香炉峰影落碧天外翠玉琢芙蓉牵萝读书处云灯无行踪犹遗石岩苔花开紫丰茸愁心飞春雪寳劒沈双龙应化苏躭鹤归栖千歳松仙岩采芝叟乆别倘相逢
　　题骊山图
　　校猎上林苑洗马昆明池霜威肃笳鼔云气画车旗马班陈赋咏卫霍绥蛮夷王风既未逺文明方在兹逶迤霄汉上鳯凰尚来仪
　　送马生
　　送子淮南行系舟江防柳翠影舞晴烟落我杯中酒举杯向落日春水浮天碧时见白鸥飞雪光翻绮席应笑披羊裘独钓渔边石
　　黄本中书斋为冩寄傲窓图
　　庭树緑交防时鸟语清绵春竹罗迳笋夏花敷沼莲慨然三季后契彼羲农前古井汲修绠空斋絙素弦长歌归去来悟悦陶公贤终寻桃源崦息景穷幽
　　为徐有常画叶湖别墅
　　叶湖水沦漪松陵在其西望见吴门山波上翠眉低白苹晩风起寒烟逺树齐水蕉笼笔格露桞罩金堤居贞寜汲汲旅泊自栖栖屛处观鱼鸟风雨夜乌啼
　　煮石山房
　　汲涧煮白石云栖南涧隈敲石发新火荆薪借余灰坐候升降理静观寒燠媒遂忘石鼎沸乍疑山雨来丹成同此术鹤化讵能猜我亦餐金液清浅笑蓬莱
　　九日过彦行用韵一首
　　荡舟烟景晩举杯当素秋黄花忽在眼白髪仍满头临流发悲叹援琴歌楚调罢席更淹留明月波间照何事鹿皮翁逃名隐屠钓
　　题赵若岩龙山精舍
　　我生倦驰骛无机如汉隂重游古兰若对山开我襟风流李谪仙赏静谐夙心琅然哦新诗如闻大雅音回首石林晩白云花雨深
　　萧闲馆夜坐
　　隐几忽不寐竹露下泠泠青灯澹斜月薄帷张寒防躁烦息中动希静无外聆窅然虗际讵知有身形
　　双寺精舍新秋追知戎昱长安秋夕
　　秋暑晩差凉茗余眠独早清风振庭柯寒蛩吟露草晨兴靣流水西望吴门道不知人事剧但见青山好
　　偶成
　　积雨不肯休萧条使人愁哀吟四壁静病卧百虫秋开门望原野江湖漭交流谁能载羙酒为我散烦忧
　　送章錬师并寄郑有道
　　良觌忽云阻桐花今亦繁落日满洲渚扬舲念孤鶱因懐息机叟蕴真从灌园晨扫石上云伫子接清言
　　冬日窓上水影
　　日池浮湛澹霞牖上萦回敷腴三素云照耀青莲台髙流辉自下含漪敛复开尸坐以黙观静极自春回
　　云泉为王光大赋
　　髙斋靣絶壁林密径难寻风落松上雪零乱幽磵隂皓洁映鹤氅清圆和瑶琴闲咏以自乐聊用忘华簪
　　懐寄强行之常州学官
　　君在西溪上年年杨柳春提壶坐柳下邀我见情真青叶己垂带白花还覆苹别来今见柳思尔采芳芹己卯正月十八日与申屠彦徳游虎丘得客字
　　余适偶入城本是山中客舟经二王宅吊古览陈迹松隂始亭午岚气忽敛夕欲去仍徘徊题诗满苔石
　　杜真人听松轩
　　计筹白石顶闻有丹丘生和玉饮晨露褰林餐绛英止鹤眠松警萤火照书明为善得仙道翛然不近名
　　泊舟
　　泊舟嘉树下开牖碧江浔慨然念黄落景憇惜清隂多暇观鱼鸟容与一登临蜕迹尘喧乆欲寡天机深
　　贞松白雪轩分韵
　　境静尘虑清雨余山光变池馆閟虗闲琴樽申缱绻蔚哉春木荣憇我飞翮倦石间有题字苔蚀己难辨
　　寄杨廉夫
　　吴松江水春汀洲多緑苹弹琴吹铁笛中有古衣巾我欲载羙酒长歌东问津渔舟狎鸥鸟花下访秦人
　　寄李隐者
　　南洲新月色照见水中苹便欲乘清影沿源访隐沦君住钿山湖緑酒松花春梦披寒雪去疑是剡溪滨
　　寄韩介石
　　江上雨云歇夕阳歌吹蒙朱弦弹緑绮令我忆韩众鱼戏弱藻下鸟飞明镜中梦乘清浦月直过霅溪东
　　赠友生
　　春林积雨晴江渚烟波緑谷鸟语绵蛮涧泉声断续萝迳与来踪空山开伐木时援清琴坐还同白云宿
　　龙门茶屋图
　　龙门秋月影茶屋白云泉不与世人赏瑶草自年年上有天池水松风舞沦涟何当蹑飞鳬去采池中莲
　　寻友人不遇
　　洲渚多落英泝流寻逺山轻舟载羙酒摇荡緑波间俯咏拾瑶草遐思隘尘寰夤缘忽失遇怅望迷空还
　　次张仲举韵
　　秧畴莳己遍午馌休中林忽闻轺车至揽衣欣慨深遂寻修竹下共憇西涧隂汲泉以煮茗遐哉遗世心
　　池莲咏
　　回翔波间风的歴叶上露清池结素彩华月映微步云隂花房敛雨歇芳气度欲去拾明珰踟蹰惜迟暮
　　徐氏南园对雨
　　樱桃花欲落风雨暮凄迷忽忆郊园日竹林通涧西弱蔓滋野援兰叶长芳畦念我当时友蒿莱没旧蹊
　　与张贞居云林堂宴集分韵得春字
　　青苔网庭除旷然无俗尘依微樵迳接曲密农圃隣鸣禽忽变夏踈花尚驻春坐对盈樽酒欣从心所亲
　　题张氏丛竹轩
　　髙轩自虗旷幽竹亦丛生苔石寒依玉风泉夜炙笙治冠轻可着醖酒緑因名好折青鸾尾仙坛扫月明
　　秋日赠张茂实
　　乆客东海上秋风吹练裠放言爱荘叟笑癖如陆云采药清晨出哦诗静夜闻沧浪可濯足吾与尔为羣
　　为文举画泖山图因题
　　华亭西畔路来访旧时踪月浸半江水莲开九朶峰酒杯时可把林叟或相从兴尽泠然去云涛起壑松
　　次韵酬彛斋见诒
　　荆溪丘壑逺暇日得跻攀野客时相过髙人意自闲开门看修竹卜宅近青山胜事今寜有幽吟一解顔
　　送僧
　　闻説四明道山川似若耶去依阿育塔还宿梵王家野井封残雪江船聚晩沙光公强健否持底作生涯
　　寄徐仲清
　　岩谷采灵药萧条栖道情白云檐下宿海鹤堦前鸣燕爼登春菌晨餐脯竹萌时凭五防水好过兰陵城
　　画竹赠王光大
　　荆溪王隐士相见每从容借地仍裁竹巢云独傍松青苔盘石浄嘉树緑隂重约我同栖遁嵩髙第几峰
　　题渔樵友巻
　　钓渚复燕山逃名宇宙间一篙春水浄半畆落花闲鸥鸟时亲狎松云共往还厌闻尘世事缅邈不相闗
　　题元材上壁
　　萧条江上寺迢递白云横坐待髙僧乆时闻落叶声鸱夷懐往事张翰有余情独悼扁舟去门前潮未生
　　题王元用秋水轩
　　秋水如玉涵緑蒲玉壶羙酒清若无佳人倚窓调锦瑟文君劝酒坐当垆昔年种柳绕汉南树今摇落人何堪惟有年年秋水至翠烟石黛漾晴岚开轩清映临秋水斜日荷花淡相倚凌波微步袜生尘交甫凝情佩还委
　　余不溪词
　　开馆在余不溪濵距溪无百步上清王真人所立溪流冬夏盈演玉光澄映与他水特异故为名焉庚午歳春因市药过浙江趋便道将归梅里俯斯水而悦之泝流闲咏盥濯平津顾瞻坛宇近在东麓遂舍舟造其下真人为出酒脯燕啸岩洞竟日乃返悠悠徂歳忽已十有七寒暑矣余既为农畎畆身依稼穯复迩政繁奔走州里欲为昔游其可得乎錬师下骞物表闲情夷朗周览宇内将还真馆余因访像畴昔之所覩极道山之清婉追赋短章以饯斯别若夫超踪溷浊逍遥迈葢深志于是矣览而咏言能无动悲慨乎
　　余不溪水緑生薲放舟演漾当青春舟随鹤影忽行逺洞口桃花飞接人云松蔽亏烟萝席俨在溪东之石壁羽人垂衣坐鼔簧馈我晨餐芝菌香从兹更发洞庭渚濯髪咸池临故乡
　　歳己酉八月十四日寓甫里之野人居刘君元晖邀余酌酒快雪斋中对月理咏因赋长句
　　凉月纷纷疑积雪凝晖散彩白于银此时独酌开轩坐便欲剡溪寻隐沦尔营茅斋名快雪我醉行吟踏秋月河汉无声风露寒心境泠然一髙洁
　　送潭州鲁总管
　　翽翽文鹓飞渡淮葳蕤五采下天阶西畴昨夜雨初徧田父讴歌有好懐湘潭山色随轻毂谈笑来为此州牧隔防桐林散绮霞三月洞庭春水绿
　　寄王叔明
　　几梦山隂王右军笔精墨妙最能文每将竹影抚秋月更爱山居冩白云秘笈封题饶古迹雅懐萧散逸人羣今年七夕闻多事画繙书到夕曛
　　八月三日与刘道益连床夜话风雨凄然五日开霁道益赋诗见贻次韵一首
　　扁舟小泊菰蒲雨论却消身意尘空寂室中无侍者萧条云外不羁人酒杯畏病不复举灯火新凉差可亲嫋嫋秋风振庭树緑波芳草似初春
　　春日送别余秀才
　　翼翼髙帆开逺天緑波芳草随烟绵春林风雨集忧思茅屋琴书移昼眠文采由来庾信少草圣近夸张旭颠百年聚散如落叶行客居人谁可怜
　　春日试笔
　　喜看新酒似鵞黄己有春风拂草堂二月江南初破柳扁舟晩下独鸣榔苔生不碍山人屐花发应连野老墙羙酒己千日醉莫将时事搅愁肠
　　用王叔明韵题画
　　王郎笔力追前軰海岳新图入卧游独鹤眠松犹警露孤猿挂树忽惊秋陶潜泽畔五株柳范蠡湖中一叶舟同煮茯苓期歳暮残生此外更何求
　　居竹轩
　　翠竹如云江水春结茅依竹住江滨阶前迸笋从侵迳雨后垂隂欲覆隣映叶黄鹂还自语傍人白鹤自能驯遥知静者忘声色满屋清风未觉贫
　　送杭州谢总管
　　南省迢遥阻北京张公开府任豪英守臣视爵等侯伯仆射亲民如父兄钱庙有碑刓夜雨岳坟无树着秋声好将饮食濡饥渴何待三年报政成
　　寄熈本明
　　白首遥知得道余不闻诗思近何如髙斋夜雪同谁话古木寒山独自居梦里只寻行去路愁时聊读寄来书夕阳溪上多飞鸟若个能看影是虗
　　送徐子素
　　山馆留君才一月梅花无数倚霜晴垂帘幽阁团云影贮火茶炉作雨声深竹每容驯鹿卧青山时与道人行归舟载得梁溪雪惆怅隣鸡月四更
　　三月一日自松陵过华亭
　　竹西莺语太丁寜斜日山光澹翠屏春与繁花俱欲谢人如中酒不能醒鸥明野水孤帆影鹘没长天逺树青舟楫何堪更留滞待穷幽赏过华亭
