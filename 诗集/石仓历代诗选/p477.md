<!-- { "loadSidebar": true } -->
　　题方壶畵
　　紫府深沉白昼闲仙人归去邈难攀当时暂谪来尘世写徧江南雨后山
　　题天师竹
　　上清仙子晋风流爱竹还同王子猷写得一枝清似玉湘滨露冷夜来秋
　　林塘佳趣
　　自脱荷衣别五湖秋风防度惜莼鲈玉堂酒醒青绫薄空忆林塘旧钓徒
　　题竹赠别吕希旸从役
　　露莎烟草满晴川罢钓归来暂泊船非是野情忘世事闲愁不到白鸥边
　　题倪元镇畵荆溪清逺图
　　铜官山下纵清逰每为飱松十日留吹断玉箫人去久暮云空鎻洞庭秋
　　其二
　　清閟髙人一散仙常留遗墨世间传当时曽写相思意谁信如今重惘然
　　渔村
　　汀苇苍苍白露凝一滩寒月未收罾西风吹醒江南梦四壁蛩声半夜灯
　　山行
　　萝茑隂中是防家青山数转到门斜桃源只在鸡声里不用缘溪认落花
　　附张洪【字宗海吴人】
　　悼贞妇
　　啴啴赴行役肃肃成谢功妇女既有归鸡犬亦相从宁辞道路逺万里来黔中边城尚艰食太仓乏陈红妇人在中馈何以能尸饔良人渐黧黑惨淡筋力穷常恐卧沟壑妾身何所终茍能事一饭岂惜膏沐容避人剪髻鬟易米羞晨供良人久惊讶覩我顔色同穷辞讯衷曲褁头云鬓空欷歔不下箸涙防微沾胸入恠久不出引脰经房栊仰呼不到天洒涙不及泉义当死生共恩始夫妇全亭亭朱丝绳梁上乃双悬小哉匹夫谅妄昧不足言念尔贞洁姿前后金石坚食贫励兹节见义恐不前妇道久不闻良心郁未宣孰知蛮貊地超世洵独贤
　　古东门行送别金彦贞
　　仆夫顾我悲辕马局不行古来离别地青草不复生居人攀桃李怅望难为情流尘起阡陌逺树花防防莫向秦东亭唱此东门行土中有死骨闻之复心惊食荼莫言苦饮醯莫言酸世间万事易惟有别离难既辞还执袂临行复据鞍对面相寛解回头涕已澜人生谁非客何独此哀叹但令长夀考相报各平安
　　谒黔宁王庙
　　曽聆玉帐肃徽音俯仰清祠感慨深客袂尚余他日涙羁懐不改旧时心耳闻种竹都成玉眼看栽松尽作林每嵗骑箕滇海上手分云液散甘霖
　　答俞都御史海上见寄二首
　　舳舻相接恨离居音问那堪咫尺疎见月思君因自切防云忆我定何如李膺舟楫神仙侣博望星辰太史书归去客懐同一洗贺家湖上醉红蕖
　　其二
　　渺秋槎海上还洞箫吹月过三山九霜风露蓬壶外万顷波涛袵席间地尽西南开帝域星环北极想天顔夜阑五色云光近回首扶桑不可扳
　　附偶桓【字武孟太仓州人】
　　杂诗
　　衡茅日岑寂嘉树生繁隂夙兴挹朝爽翛然澄我心如彼倦飞鸟冀得栖故林抱经味遗言且复理鸣琴惜哉钟子殁旷世谁知音
　　又
　　养疴卧丘樊庻得脱尘鞅三径日就荒行乐倦还往荆榛既蕃芜荼蓼亦滋长幽兰独憔悴况复纒草莽不因馨香发岂获君子赏
　　嵗暮
　　忽忽嵗云暮朔风吹客衣虽云乡井近转觉信音稀山响鼪鼯啸江空鹳鹤飞百年浑潦倒底事未能归送陈民初先生归广州兼问讯赵知事公杰
　　静江遥带五羊城官舸乗风畵鹢轻客馆乡人秋送别髙斋弟子日相迎桄榔接叶蛮烟暗螺蚌含珠海月明到郡为询贤赞府几时鞍马定朝京
　　其二
　　执简立台端百壬不敢噫道逺竟莫前动若飞翮铩嵗月无停辀季秋倐已届篱菊傍云肥江山日如畵轩车防时来夜雨一灯挂明徳正可崇相期各云励
　　附吕渊【字希顔常熟人】
　　和童佥宪士昂咏雪
　　隆冬气凛冽朔风布威严同云糊正密六出渐飞添纷纷花絮杂片片琼玉兼髙堆瓦将覆乱落尘不沾碧鸡没孤喙金马埋双尖皎洁炫晴瀑虚明夺夜蟾梅枝飘素粉竹叶悬牙籖防桥诗助思锦帐酒伤廉玉花轻入幔氷柱细垂檐自闻谢女咏翻似织成缣
　　万竿烟雨图为童佥宪赋
　　君不闻淇水隈烟笼万个绿猗猗又不闻湘江曲雨过千竿齐挺玉淇峯湘流各一方遥遥相隔千里长君胡巧将缩地诀并作无边烟雨乡鹧鸪声近黄陵庙山接九疑猿夜呌少年曽记畵船轻百咏新诗随口道今日看图忆少年老懐衰鬓两茫然总有琅玕可人景愧无珠玉惊人篇闻君爱竹几成癖沙土南金灰白壁闲来酣听戛铿鸣静里饱观苍翠色君兮君兮听我歌江上年年风雨多竹花零落碧云冷奈尔凤饥无食何
　　连云叹
　　连云栈道如升天千山万山相盘旋上有古今不伐之老桧下有昼夜不息之飞泉林深未知清昼永但闻百鸟相和巧出音绵绵鹧鸪之语人共识分明似诉行不得客懐闻此倍感伤驻马看云长叹息鸡头关前山最髙我马已痡仆亦劳悬崖万丈陡壁立俯瞰羣岭同儿曹乌龙江里涛声恶日日轰雷惨寒骨奔流直与沧海通势自天成非禹凿我来对此心茫然便欲解绶思归田乃知王事未可缓行行且诵皇华篇皇华四牡歌再续上徳未宣懐靡足何当两腋生羽翰顷刻搏风到西蜀
　　题曹佥宪三茅山水图
　　三茅山水何竒哉形胜彷佛东蓬莱山峯高耸彩云表水道近接沧江隈四时景物多佳致一入春来更明媚杨柳轻垂翠带长杏花艶吐胭脂丽松梧竹木交加新梵王宫殿髙嶙峋峩峩寳刹矗天际小小畵船撑水濵乡村逺近多茅屋朝出耕兮夜归读谿畔时逢访友人林间数遇携琴仆青帘揺飏酒家前一行飞鸟来青天眼中总是吟哦具意外了无尘俗牵曹公于此筑居第子孙防防习诗礼科甲相传继后先簪缨奕叶光闾里一从出仕趋金门十载思家劳梦魂闽山路隔无飞雁滇海宵深感断猿迩来忽得唐王宰故里畵图随笔洒新花新树景还同旧水旧山形不改看图对景情依依飘然便欲抽簪归却忆君恩未能报抚巻尽日徒欷歔朅来索我题长句我亦三茅隣近住何当与子赋归欤同老林泉最清处
　　题李侍御山水图
　　山色满郊原幽深隔市喧孤舟横古渡荒径掩衡门野树烟光薄溪桥曙色分依稀故园景吟对欲销魂
　　舂陵道中
　　蚤发潇南驿晨光尚未明山横疑水断滩急讶舟轻茅屋稀疎见筒车逺近鸣民安边患息千里乐廵行
　　赠徐宪副西还
　　江水碧于苔归舟不舍开梦缘情易得愁为别难裁树色迎征斾花香沁酒杯到家秋欲近松菊共徘徊
　　茶坪
　　茶坪春雨后旧干发新茸雀舌微含翠龙芽浅着红小筐和露摘疎篚带烟熏汲水时烹啜清生两腋风
　　送张都督至陜西遇陈同寅金
　　近捧纶音迎使臣马蹄三月到西秦一春独咏无佳句千里相逢有故人夜雨郊原芳草合东风庭院落花新相看莫怠咨询职盛世青年好致身
　　入连云栈
　　栈阁难行説与君来游方信峻连云江从鸟道声偏急山到鸡关势渐分岚气涨空朝靉叇林隂蔽日昼氤氲吟边忽动乡关思风雨猿声不可闻
　　川江夜雨忆近侍诸同年
　　西风吹雨夜潇潇独卧舟中正寂寥声滴蓬窗孤梦破寒生衾枕旅魂销黄牛庙古滩声急白马江空木叶凋遥忆同年诸近侍金门斜月正趋朝
　　和黄绣衣忠清堂韵
　　黄甲髙标赐出身一官今喜立通津谠言曾落将军胆直气仍埋御史轮葵蕚寸心常向日梅花清骨不沾尘少年更际平成防封事还看达紫宸
　　武攸道中懐诸同寅
　　千里巡行属暮秋宦情羁思两悠悠安边愧乏班生畧恋阙空懐杜甫忧月夜闻猿寻野寺霜晨策马度林丘相知若慰驱驰苦珠玉何妨每见投
　　留别贵州吴总戎
　　壮年曾忆叙边城今日相看鬓已更欵曲防巡新漉酒殷勤一叚旧交情柳营近拜将军命薇省仍叨岳伯名明日又成千里别滇南回首暮云横
　　城西别墅为素轩钱公作
　　滇南城外路西分水绕山回秀作纹杨栁四堤张翠幄稻梁千顷布黄云渠通泽国鸥频入地近仙家犬不闻几度叨陪清宴乐却疑身世逺尘氛
　　题镇江多景楼
　　独倚危楼眼界寛无边风景恣盘桓四围花木如屏拥千里江山入畵看帆破晚烟归别浦雁拖秋色下空滩来今往古诗何限景物难穷思易阑
　　淮河晚泊
　　乘轺千里戴君恩舟抵淮河日已昏万井人家城外市几行烟树水边村钟鸣兰若僧归渡犬吠茅檐客到门抚枕篷窗不成寐满懐离思向谁论
　　金陵酒兴
　　奉使南行属暮秋长途千里去悠悠青山满眼遍京口畵舫连樯遮石头抚景信知天地客感懐无奈古今愁一尊且作簪缨防痛饮厌厌夜不休
　　楚水吟懐
　　楚江秋晚净无埃五两髙悬畵鹢开落日亭亭催客去青山隠隠送诗来月临湘水猿声断云冷衡阳雁影回佳句入囊珠玉旧客边谁与共敲推
　　洞庭夜月
　　洞庭湖外岳阳城景到秋深月倍明金跃浮光风欲定璧沈千影浪初平君山连云气湘水悠悠到雁声遥想登楼清兴足倒骑黄鹤去吹笙
　　湘江烟雨
　　潇湘两岸树糢糊烟雨霏微似畵图鸿雁影斜风正急鹧鸪声断日将晡帆从青草湖邉落酒向黄陵庙下沽无限凄凉禁不得防回回首望神都
　　贵阳山色
　　贵阳山色最清幽客里看山信马逰蛾黛千层朝雨过螺青一抹暮云収人家结屋连村住涧水浮花绕郭流佳兴满懐清可掬诗成频向锦囊投
　　绣衣郭公询知郡博髙君善诲诸生畧无责报之意因大书仁夀二字嘉之予赋一律用张其美云
　　侍御多能笔似椽特书仁夀为君贤吴兴遗教尊胡瑗太学诸生仰郑防虀饭每甘心有乐束脩频却橐无钱愿言终始全清节应享声名过百年
　　过常德留别李总兵
　　不覩芝眉二十年相思每诵寄来笺经行正拟懽连日往返那期恨一天白髪无情催我老青云有路让君先明春尚得趋朝便肻约歌呼醉畵船
　　松岛春云【揽秀轩入景】
　　积石移松满戸庭春云飞绕似林坰日烘瑞彩香盈葢雨湿浓隂翠满屏三径飘扬迷鹤梦半岩舒卷带龙腥呼童浄扫窗前影自起挥镵斵伏苓
　　荷池夏雨
　　新凿荷池引水通雨深花满趣无穷盘倾珠颗齐翻翠衣露霞绡半折红四座凉生风细细一帘香沁雾蒙蒙此中清景真堪赏何必移家住瀼东
　　林亭翫月
　　林亭明月趣偏嘉知是滇南好事家一片寒光清属影十分秋色莹无瑕翠盘香露翻金粟荷葢西风老桂花恍似水晶宫殿里防回忘却在天涯
　　雪屋焚香
　　吟窝新结小崆峒静爇名香趣不穷四壁晴云生夜白一星温火吐春红水晶帘静诗魂爽银叶炉深鼻观通睡起只疑春色暮满帘飞絮月朦胧
　　草砌铺茵
　　东风芳草正芊芊匝砌铺茵亦可怜叠翠不当车马径生香偏近绮罗筵防茸雅称逰人坐葱蒨犹宜醉客眠想见明公行乐处只疑身在碧云邉
　　花台簇绣
　　春满亭防日乍长百花开遍鬬新妆锦屏髙映秋千索金缕深围蹴踘塲几阵轻风娇弄影一畨微雨细生香东翁最喜留宾醉更爇银灯看海棠
　　太华来青
　　排空髙揷净无埃万朶芙蓉暎日开拄笏岚光和露滴卷帘晴翠扑人来地连金马岧嶤耸势压青螺宛转回我欲题诗最髙处凌风飞上紫霞堆
　　商山耸翠
　　重重秀色翠糢糊展出天边一畵图瀑布喜看飞壑泻荡胸时见断云孤千寻玉柱排青笋九叠金屏上锦芜最爱初经风雨后满林香雾乱禽呼
　　题小景
　　绿树桥头路转回水光山色映楼台扁舟荡入荷花里知是逰人避雨来
　　题便面
　　碧天如洗月团团露滴松梢夜气寒记得畵船经赤壁酒醒诗就倚篷看
　　题宋徽宗潇湘鸲鹆图
　　御墨淋漓玉数枝畵图潇洒使人悲春风鸲鹆湘江景不似龙沙夜雪时
