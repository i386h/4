<!-- { "loadSidebar": true } -->
　　惜哉征夫子忧恨良独多浮天出鳀海束马渡交河雪萦九折嶝风巻万里波维舟无夕岛秣骥乏平莎凌涛富惊沬援木阙垂萝江飔鸣叠屿流云照层阿埃晦朔马白日照吴戈寝兴动征怨寤寐起还歌晨装岂辍警夕垒讵淹和苦哉逺征人悲矣将如何
　　白马篇
　　白马紫金鞍停镳过上兰寄言狭斜子讵知陇道难赤坂途三折龙堆路九盘冰生肌里冷风起骨中寒功名志所急日暮不遑餐长驱入石地轻举出楼兰直去已垂涕宁可望长安匪期定逺封无羡轻车官惟见恩义重岂觉衣裳单本持躯命答幸遇身名完
　　夜夜曲
　　河汉纵且横北斗横复直星汉空如此宁知心有忆孤灯暧不明寒机晓犹织零泪向谁道鸡鸣徒叹息
　　三日侍林光殿曲水宴应制
　　宴镐锵玉銮游汾举仙軷荣光泛彩旄修风动芝葢淑气婉登晨天行耸云斾帐殿临春籞帷宫绕芳荟渐席周羽觞分墀引回濑穆穆化升济济皇阶泰将御遗风轸逺侍瑶台会
　　游钟山诗应西阳王教五首
　　灵山纪地徳地险资岳灵终南表秦观少室迩王城翠鳯翔淮海衿带绕神坰北阜何其峻林薄杳葱青发地多竒岭干云非一状合沓共隐天参差互相望郁嵂构丹巘崚嶒起青嶂势随九疑髙气与三山壮即事既多美临眺殊复竒南瞻储胥观西望昆明池山中咸可悦赏逐四时移春光发陇首秋风生桂枝多值息心侣结架山之足八解鸣涧流四禅隐岩曲窈防终不见萧条无可欲所愿从之游寸心于此足君王挺逸趣羽斾临崇基白云随玉趾青霞杂桂旗淹留访五药顾歩伫三芝于焉仰镳驾嵗暮以为期
　　刘真人东山还
　　连峰竟无己积翠逺微微寥戾野风急芸黄秋草腓我来嵗云暮于此怅懐归霜雪方共下宁止露霑衣待余两岐秀去去掩柴扉
　　新安江至清浅深见防贻京邑游好
　　眷言访舟客兹川信可珍洞彻随清浅皎镜无冬春千仞写乔树百丈见游鳞沧浪有时浊清济涸无津岂若乘斯去俯映石磷磷纷吾隔嚣滓宁假濯衣巾愿以潺湲水霑君缨上尘
　　送别友人
　　君东我亦西衔悲涕如霰浮云一南北何由展言晏方作异乡人赠子同心扇遥裔发海鸿连翻出檐燕春秋更去来参差不相见
　　早发定山
　　风龄爱逺壑晚莅见竒山标峰防虹外置岭白云间倾壁忽斜竪絶顶复孤圆归海流漫漫出浦水溅溅野棠开未落山樱发欲然忘归属兰杜懐禄寄芳荃眷言采三秀徘徊望九仙
　　和竟陵王游仙诗二首
　　夭矫乘绛仙螭衣方陆离玉銮隐云雾溶溶纷上驰瑶台风不息赤水正涟漪峥嵘圃上聊攀琼树枝朝止阊阖宫暮宴清都阙腾葢隐奔星低銮避行月九疑纷相从虹旌乍升没青鸟去复还髙唐云不歇若华有余照淹留且晞髪
　　华阳先生登楼不复下赠呈
　　侧闻上士说尺木乃腾霄云骈不展地仙居多丽谯卧待三芝秀坐对百神朝衔书必青鸟佳客信龙镳非止灵桃实方见大椿凋
　　赤松涧
　　松子排烟去英灵眇难测惟有清涧流潺湲终不息神丹在兹化云軿于此陟愿受金液方片言生羽翼渇就华池饮饥向朝霞食何时当来还延伫青岩侧
　　古意
　　挟瑟丛台下徙倚爱容光伫立日已暮戚戚苦人肠露葵已堪摘淇水未沾裳锦衾无独暖罗衣空自香明月虽外照宁知心内伤
　　直学省愁卧
　　秋风吹广陌萧瑟入南闱愁人掩轩卧髙牕时动扉虚馆清隂满神宇暧微微网虫垂戸织夕鸟傍櫩飞缨佩空为忝江海事多违山中有桂树嵗暮可言归
　　宿东园
　　陈王鬭鸡道安仁采樵路东郊岂异昔聊可闲余步野径既盘纡荒阡亦交附槿篱疎复密荆扉新且故树顶鸣风颷草根积霜露惊麏去不息征鸟时相顾茅栋啸愁鸱平冈走寒兔夕隂带层阜长烟引轻素飞光忽我遒岂止嵗云暮若防西山药頽龄倘能度
　　三月三日率尔成章
　　丽日属元已年芳具在斯开花已匝树流嘤复满枝洛阳繁华子长安轻薄儿东出千金堰西临雁鹜陂游丝应空转髙杨拂地垂緑帻文照耀紫燕光陆离清晨戏伊水薄暮宿兰池象筵鸣寳瑟金瓶泛羽巵宁忆春蚕起日暮桑欲萎长袂屡已拂雕胡方自炊爱而不可见宿昔减容仪且当忘情去叹息独何为
　　织女赠牵牛
　　红妆与明镜二物本相亲用持施点画不照离居人往秋虽一照一照复还尘尘生不复拂蓬首对河津冬夜寒如此宁遽道阳春初商忽云至暂得奉衣巾施衿已成故每聚忽如新
　　应王中丞思逺咏月
　　月华临静夜夜静灭氛埃方晖竟户入圆影隙中来髙楼切思妇西园游上才网轩映珠缀应门照緑苔洞房殊未晓清光信悠哉
　　咏雪应令
　　思鸟聚寒芦苍云轸暮色夜雪合且离晓风惊复息婵娟入绮窻徘徊骛情极弱桂不胜枝轻飞屡低翼玉山聊可望瑶池岂难即
　　泛永康江
　　长枝萌紫叶清源泛绿苔山光浮水至春色犯寒来临睨信永矣望美暧悠哉寄言幽闺妾罗袖勿空裁
　　饯谢文学离夜
　　汉池水如带巫山云似葢瀄汨背吴潮潺湲横楚濑一望沮漳水宁思江海防以我径寸心从君千里外
　　别范安成
　　生平少年日分手易前期及尔同衰暮非复别离时勿言一樽酒明日难重持梦中不识路何以慰相思
　　初春
　　夹道覔阳春相将共携手草色犹自腓林中都未有无事逐梅花空教信杨栁且复共归来含情寄杯酒
　　春思
　　杨栁乱如丝绮罗不自持春草黄复绿客心伤此时青苔己结洧碧水复盈淇日华照赵瑟风色动燕姬襟前万行泪故是一相思
　　伤春
　　弱草半抽黄轻条未全绿年芳被禁籞烟花绕层曲寒苔倦复舒冬泉断方续早花散凝金初露成玉
　　领边绣
　　纎手制新竒刺作可怜仪萦丝应凤子结缕坐花儿不声如动吹无风自褭枝丽色傥未歇聊承云鬓垂
　　脚下履
　　丹墀上飒防玉殿下趋锵逆转珠佩响先表绣袿香裾开临舞席袖拂绕歌堂所叹忘懐妾见委入罗牀
　　咏新荷应诏
　　勿言草卉贱幸宅天池中微根才出浪短干未摇风宁知寸心里蓄紫复含红
　　六忆诗四首
　　忆来时灼灼上堦墀勤勤叙别离慊慊道相思相看常不足相见乃忘饥
　　忆坐时点点罗帐前或歌四五曲或弄两三笑时应无比嗔时更可怜
　　忆食时临盘动容色欲坐复羞坐欲食复羞食含哺如不饥擎瓯似无力
　　忆眠时人眠彊未眠解罗不待劝就枕更须牵复恐傍人见娇羞在烛前
　　八咏诗
　　登台望秋月
　　望秋月秋月光如练照曜三爵台徘徊九华殿九华玳瑁梁华榱与璧珰以兹雕丽色持照明月光凝华入黼帐清辉悬洞房先过飞燕户却映班姬牀桂宫袅袅落桂枝早寒凄凄凝白露上林晚叶飒飒鸣雁门早鸿离离度湛秀质兮似规委清光兮如素照愁轩之蓬髪影金堦之轻步居人临此笑以歌别客对之伤且慕经衰圃映寒丛凝清夜带秋风随庭雪以偕素与池荷而共红临玉阶之皎皎含霜霭之蒙蒙天衢而徙度轹长汉而飞空隐岩崖而半出隔帷幌而才通散朱庭之奕奕入青琐而玲珑寒阶悲寡鹤沙洲怨别鸿文姬泣胡殿昭君思汉宫余亦何为者淹留此山东
　　防圃临春风
　　临春风春风起春树游丝暧如网落花雰似雾先泛天渊池还过细栁枝蝶逢飞摇飏燕值羽差池扬桂斾动芝盖开燕裾吹赵带赵带飞参差燕裾合且离回簪复转黛顾步惜容仪容仪己灼灼春风复回薄氛氲桃李花青跗含素萼既为风所开复为风所落摇緑蔕抗紫茎舞春雪杂流莺曲房开兮金铺响金铺响兮妾思惊梧台未隂淇川始碧迎行雨于髙唐送归鸿于碣石经洞房响纨素感幽闺思帷帟想芳园兮可以游念兰翘兮渐堪摘拂明镜之冬尘解罗衣之秋襞既铿锵以动佩又絪緼而流射始揺荡以入闺终徘徊而縁隙鸣珠帘于綉戸散芳尘于绮席是时怅思归安能乆行役佳人不在兹春风谁为惜
　　嵗暮愍衰草
　　愍衰草衰草无容色憔悴荒径中寒荄不可识昔时兮春日昔日兮春风衔花兮佩实垂緑兮散红氛氲鳷鹊右照曜望仙东送归顾慕泣淇水嘉客淹留懐上宫岩陬兮海岸冰多兮霰积烂漫兮崖根攅幽兮帘隟布绵密于寒臯吐纤疎于危石既惆怅于君子倍伤心于行役露缟枝于初旦霜红夭于始夕雕芳卉之九衢霣灵茅之三脊风急崤道难秋至客衣单既伤檐下菊复悲池上兰飘落逐风尽方知歳早寒流萤暗明烛雁声断才续委絶长信宫芜秽丹墀曲霜夺茎上紫风销叶中緑山变兮青薇水折兮黄苇秋鸿兮疎引寒鸟兮聚飞径荒寒草合桐长旧岩围园庭渐芜没霜露日霑衣愿逐晨征鸟薄暮共西归
　　霜来悲落桐
　　悲落桐落桐早霜露燕至叶未抽鸿来枝已素本出龙门山长枝仰刺天上峰百丈絶下趾万寻悬幽根未蟠结孤株复危絶初日照光景终年负霜雪自顾无羽仪不愿生曲池芬芳本自乏华实无所施公子独留盻王孙少见知分取孤生枿徙置北堂陲宿茎抽晚干新叶生故枝故枝虽辽逺新叶颇离离春风一朝至荣华坐如斯自惟良菲薄君恩徒照灼顾已非嘉树空用慿阿阁愿作清庙琴为君舞鹤薜荔可为裳文杏堪作梁勿言草木贱徒照君末光末光不徒照为君含噭咷阳柯渌水弦隂枝苦寒调厚徳非所任敢不虚其心若逢阳春至吐緑照清浔
　　夕行闻夜鹤
　　闻夜鹤夜鹤呌南池对此孤明月临风振羽仪伊吾人之菲薄无赋命之天爵抱局促之短懐随冬春而哀乐愍海上之惊鳬伤云间之离鹤离鹤昔未离回发天北垂忽遇疾风起暂下昆明池复畏冬冰合水宿非所宜欲栖不可往欲去飞已疲势逐疾风举求温向衡楚复值南飞鸿参差共成侣海上多云雾苍茫失洲屿自此别故羣独向潇湘渚故羣不离散相依江海畔夜止羽相切昼飞影相乱刷羽共浮沈湛澹泛清浔既不经离别安知慕侣心九冬负霜雪六翮飞不任且养凌云翅俛仰弄清音所望浮丘子旦夕来相寻
　　晨征听晓鸿
　　听晓鸿晓鸿度将旦跨弱水之微澜发成山之逺防怵春归之未几伤此嵗之云半出海涨之苍茫入云途之弥漫无东西之可辨孰迩之能算微昔见于洲渚赴秋期于江汉集劲风于弱躯负重雪于轻翰寒溪可以饮荒臯可以窜溪水徒自清微容岂足玩秋蓬飞兮未极塞草寒兮无色吴山髙兮髙难度越水深兮深不可测羡明月之驰光顾征禽之驶翼伊余马之屡懐知君行之未极夜绵绵而难晓愁参差而盈臆望山川而无似唯星河犹可识孤雁夜南飞客涙但沾衣春鸿旦暮返客子方未归歳去欢娱尽年来容貌衰揽袵形虽是抚臆事多违青緺虽长复易解白云诚逺讵难依
　　解佩去朝市
　　去朝市朝市深归暮辞北缨而南徂浮东川而西顾逢天地之降祥值日月之重光伊吾行之未己非余情之信芳克待诏于金马奉髙宴于栢梁观鬬兽于虎圏望窈窕于披香游西园兮登铜雀攀青璅兮眺重阳讲金华兮议宣室昼武帐兮夕文昌佩甘泉兮屣五柞簮枍栺兮黻承光托后车兮侍华幄游渤海兮泛清漳天道有盈亏寒暑逓炎凉一朝卖玉碗眷眷惜余香曲池无复处桂枝亦销亡清庙徒肃肃西陵乆茫茫薄暮余多幸嘉运重来昌忝稽郡之南尉典千里之光贵别北邙于浊河恋横桥于清渭望前轩之早桐对南阶之初卉惟余情之屡伤岂兹焉之能慰眷昔日兮懐哉嵗将暮兮归去来
　　被褐守山东
