<!-- { "loadSidebar": true } -->
　　骋望京辅地金城千里余峩峩松柏陵霭霭桑柘墟明堂表青阳飞观切紫虚况有戚里第髙楼夹清渠爱妾舞罗縠嬖奴鸣佩琚东园赐秘器上林乗副车运有恒旋盛时无久居勿嗤城南巷寂寞扬雄庐
　　长门怨
　　憎宠一时心尘生旧屋金苔滋销履迹花远度銮音暮雀重门迥秋萤别殿隂君明犹不察妬极是情深
　　塞下曲
　　日落五原塞萧条亭堠空汉家好逺略籍役满山东去年出飞狐今年出云中得地不足耕杀人以为功登髙望衰草感叹意何穷
　　罗敷行
　　陌上三月时柔桑多绿枝携筐行采叶日暮畏蚕饥君来驻车马相逢在桑下谩说同心言不是知音者君贵多辉光妾贱无红妆自信田间妇难从天上郎长安畵楼宇无限如花女使君当早归莫共罗敷语
　　王明君
　　都门尘拂春风面临别看花泪如霰君王惆怅惜蛾睂不是前时畵中见白髪呼韩感汉恩宁胡谩号阏支尊氊裘肉食日胜贵不如但嫁巫山村黄沙白雪无城阙手冷鹍夜弹歇相随万里到穹庐只有长门旧时月
　　行路难
　　君不见盘中鲤蹔失风波登俎几君不见枝上蜩才出粪壤凌云霄推移变化讵可测勿谓明日同今朝出乗高车入大马半是当年徒步者范叔曾逃客溺余衞青亦在人笞下悠悠行路莫相欺为雌为雄未可知
　　怨歌行
　　妾始充下陈娇容常自持上宫三千妓一一妒蛾睂弦急有断声镜暗无妍姿遂令开时花遽作落后枝昨夕歌吹欢今夕蛩语悲从来班倢伃不胜赵昭仪
　　蒿里
　　素骖驾广栁萧萧出城闉庐俨象设犹恐死有神古原闭愁寃荒草不得春一作泉下客长违室中亲昔兴每待旦今卧焉知晨敛衣已成灰含具仍作尘家门谅不逺欲归竟何因平生所爱物娱玩由他人哀哉此里中同逝壮老均圣贤亦岂免闻道庶可珍
　　少年行
　　下直平明出禁门千塲纵赌共王孙宝刀不敢将输却明日沙塲欲报恩
　　长相思
　　长相思思何长愁如天丝远悠扬摇风曳日不可量不能绊去足惟解结离肠关山碧云看欲暮空帏坐掩荃兰香长相思思何长
　　双桐生空井
　　双生碧玉树竝覆黄金井根通夕润深叶带朝光冷应有感秋人时来鉴愁影
　　征妇怨
　　良人不愿封侯印虎符远发当番阵几夜春闺恶梦多竟得将军军覆信身没犹存旧战衣东家火伴为收归妾生不识边庭路寻骨何由到武威纸幡剪得招魂去只向当时送行处
　　车遥遥
　　鹍鸡啼霜海城白征夫趣装牛上轭天生两毂转长途那得令君不为客出门已远第一程耳中鸣铎渐无声房户宁嗟寂寞守山川惟念苦辛行欲车不行愿车覆还愁损我车中玉安得身如路傍草相随千里车前绿
　　邯郸才人嫁为厮养卒妇
　　妾能擫赵瑟旧得君王眷更衣直夜房侍酒登春殿出宫非故顔里妇犹相羡丛台罢往梦破屋流萤见末路多若斯纷纷贵成贱
　　秋江曲送顾使君
　　秋江月满秋潮大江上行人待潮过别离休説渡江难半日顺风船穏坐楚江茫茫葭菼平使君来时雄雉鸣子弟从军隔江去几家犹住夕阳城水田虽荒饭常足芡米夜舂二十斛谁道繁华不及前户无征税官无狱渡江渡江君莫留江北乐似江南秋
　　寒夜吟
　　月下冻痕生緑井隔帘霜片飞无影树枝风息转迎寒愁人如鸟栖未安夜短夜长应独觉荧荧残烛呜呜角
　　春江行
　　春江南北疑无防緑草緑波连不断一女红妆出浣纱恰如镜里见桃花裌衣犹冷过寒食云渡春隂半江黑浦口风多潮正深轻舟摇荡似人心鹧鸪暮啼归路逺飞絮茫茫楚江苑
　　养蚕词
　　东家西家罢来往晴日深窻风雨响二眠蚕起食叶多陌头桑树空枝柯新妇守箔女执筐头髪不梳一月忙三姑祭后今年好满簇如云蠒成早檐前缲车急作丝又是夏税相催时
　　采茶词
　　雷过溪山碧云暖幽丛半吐枪旗短银钗女儿相应歌筐中摘得谁最多归来清香犹在手高品先将呈太守竹炉新焙未得尝笼盛贩与湖南商山家不解种禾黍衣食年年在春雨
　　拟古
　　嵯峨云间楼俯视层城隂绮户相洞开清飇拂罗襟上有离居妇哀歌抚琴不知中怨谁掩抑一何深初为郢中唱再奏邯郸吟不惜努力歌写作絶代音风吹落君耳万里知愁心曲尽思寂寥青天日西沈
　　其二
　　东井不可饮威弧孰能张虚名竟何用千古同悲伤与君初结欢金石比中肠恩情忽乖分相望阻川梁闺门尚难越况彼道路长不如云中雁回飞自随阳
　　其三
　　美人一相见遗我白玉环上有双雕龙游戏在云间持此感深意佩结无时闲玉以比贞洁环以明不絶云龙永相从谁能使离别
　　其四
　　黄鸟鸣春阳流芳满西园攀条日已暮怅惋不能言御寒必重裘涉道斯双辕离居非君子何以解忧烦烦忧日已积佳期日已失思君如蓬莱可望不可即区区傥见察憔悴甘自毕
　　寓感三首
　　蚩蚩此羣氓几人出其俦谁云抱智虑乃足资劳忧晨秣思逺骋宵披务穷搜怀古复慨今百念纷自投樛扰得丧间若与方寸仇安知广成子冥卧昆仑丘无营亦无想八表独神游
　　揽辔登太行遥望落北州崤函正西峙黄河复东流百城无遗堵云烟莽相缪朝作冠葢塲暮为狐丘昔人争此地干戈迭相雠当其得意时连陌拥鸣驺百年奄忽尽魂魄空来游曷见采芝叟冥栖无所求
　　颓阳在川上蝉夕鸣悲嫋嫋风起波翻翻叶辞枝旷望天宇内沈寥此何时朱火已盈谢清商届其期览镜忽自嗟緑鬓生素丝万物有荣悴造化岂吾私
　　始发南门晩行道中
　　歳暮寒亦行征人有常期辞我家乡乐适彼道路危酒阑别宾亲驱车出郊岐我马力未痛已越山与陂回头望髙城落日云树滋遭乱既少安谋生复多饥途逢往来人孰不为此驰远游亦吾志去矣何劳悲
　　渡浙江宿西兴民家
　　挂帆无天风到岸日已夕舍舟理轻装欲问古镇驿沨沨滩声回莽莽山气积仆夫夜畏虎告我勿远适望林投人家炊黍旋敌石寒眠多虚警我体若畏席谁云别家遥数日已在客今宵始惊叹东西大江隔
　　夜抵江上船至晓始行
　　夜辞西陵馆霜谷叫歇津卒未具舟天险不可越渔商杂渡寒立沙上月苍烟隠遥汀益觉湖涨阔开桡散惊鳬海色曙初发胧昽前山来稍稍后岭没中流闻鼔角隔岸见城阙客路得奇观临风闷俱豁
　　宿汤氏江楼夜起观潮
　　舟师夜惊呼隔浦乱灯集潮声若万骑怒夺海门入初来听犹逺忽过睇无及震摇髙山动喷洒明月湿霜风助翻江蛟龙苦难蛰应知隂阳气来往此呼吸登楼觉神壮凭险方迥立何处望灵旗烟中去波急
　　杂咏
　　朝临髙堂上俯仰崇冈下春晖何悠悠清川自东防阳和发卉物时泽均播洒如何及芳晨萧条俱空野愿言释拘局登髙骋吾马旷地不见人忧心何由写兴谢固其常吾将尤谁者
　　题绿绮轩
　　幽抱时欲写帷中有鸣一弹落一叶庭树坐萧然寂寂山水夜迢迢河汉天忆听乌啼起南轩秋未眠
　　登景阁夜宴
　　王孙喜留宴开阁望明河是夕月微晕凉风池上多栖禽翻暗丛骇鱼动圆波清景厌丝竹雅咏答髙歌尊酌愿勿间良宵易蹉跎预忧别在旦车马层城阿
　　暮归
　　朝出鸡始啼暮归乌欲栖我身本无役胡为亦东西徒步二十年风埃面空黧入门闻邻杵秋气凛以凄芙蓉坠废沼络纬鸣中闺壮志苦不遂歌吟夜灯低富贵固有日我志焉能迷笑向细君道勿为翁子妻
　　送蜀山人归吴兴兼简菁山静者
　　南浦无碧草征鸿晨稍飞何当杪秋节临水送将归既来不能淹君心应好违恻恻袂始判遥遥帆已微天髙桂树落人在山中稀还寻同袍者更制薜萝衣
　　防宿城西客楼送王太史
　　君来欢不足君去忧何遽共听枫桥钟留连恐将曙蛩鸣故苑草鸟起髙城树明日独登楼归帆何处
　　出郊抵东屯二首
　　朝服久已解俨然山泽臞欲狎林野人相欢混贤愚朝来此水濵髙歌步踟蹰忽逢一田父舍耕拜路隅疑我是长官恠我体貌殊我已释所有彼我未忘欤
　　坐久体不适巻书出柴关临流偶西望正见秦余山野净寒木疎川长暝禽还此中忽有得怡然散襟顔
　　鸣山书舍图为黄君伯渊赋
　　伯鸾鬻舂地井臼有遗迹之子学幽栖托踪在林石清风竹林晓片月萝迳夕遥想一斋空图书满牀积
　　春草轩雨中怀王太史
　　西轩罢琴坐凉思欺白苎飒飒树声繁秋风满池雨莲衰少暗馥禽静多幽语对此阙良俦当欢反伤绪
　　次徐山人与倪云林赠答
　　昔游紫藤坞空山鹤鸣秋相望隠人居兴阑竟回舟迩来获晤赏谈剧风流每欲开南轩招我共偃休天寒鸿鴈鸣芰荷落长洲岂无一钓船访子溪水头终惭文墨牵只尺成阻修听雨掩阁卧观泉上岩游朝览赠答篇词藻夸两优我本丘壑人猿鹤肯见留拟结歳宴期壶觞展绸缪况聆西涧濵禅宫閟清幽夜看太湖月迟我同登楼
　　兰室为袁省郎赋
　　湘臯春水深澧浦秋风早如何庭户间芳防独妍好不有君子心憔悴同芳草
　　题曹氏春江云舍
　　遥波霭微云禽寒少相语君家在空濶欲往迷洲渚纷纷树离雾稍稍花滴雨日暮坐相思江东渺何许
　　萝径
　　幽溪入萝茑几曲到岩扉夏鸟频啼处隂隂花坠稀知当烟暝后从此荷樵归
　　茶轩
　　摘芳试新泉手涤林下器一榻鬓丝傍轻烟散遥吹不用醒吟魂幽人自无睡
　　过立公房
　　空院闭深竹幽花发孤妍春隂鸟语寂风磬时泠然非兹絶尘地何以寄髙禅
　　送芑上人东归
　　浮云如飞鸟相聚安可常偶来云岩寺几日共徜徉我去师亦归涧户欲荒凉池卧孤塔影庭栖双桂香重过应未期悠然山水长
　　送王主簿之归安
　　我歌栁恽诗送子南汀发山城逢社雨緑树啼莺歇留连孤艇迟怊怅双壶竭髙士尚为薄休惭府中谒无事坐闲防弹琴看明月
　　甪里村
　　髙皇本壮士提剑定四方晩为儿女情悲歌起彷徨爱子欲建储宠姬方侍侧顾惊四老人谓已成羽翼大臣岂不谏孰能干天机彼翁何为者足见人心归始潜避秦君终出安汉嗣世罗焉能羁舒巻聊自肆我来甪里村如入商顔山紫芝日巳老黄鹄何时还斯人神仙徒千载形不灭犹想苍岩中白头卧松雪
　　毛公坛
　　欲观汉坛符东上缥缈峰葛花坠寒露夕饮清心胷月出太湖水鹤鸣空涧桐真境久寂寥苍苔閟灵踪尝闻绿毛叟变化犹神龙世人岂得见偶许樵夫逢攀隂力易疲探志难从归出白云外空闻仙观钟
　　西斋池上芙蓉
　　池荷已衰飒孤艳仍独在沧洲逺梦违风露妍姿改窈窕徒自媚寂寞还谁待此地托根偏非无美人采
　　客有不乐者
　　客有不乐者黙坐空堂幽明灯照孤影对酒不能酬风雨忽夜至单衣飒惊秋叶陨已慽慽虫鸣尚悠悠于当属有念苦愿君声收读书仰千古命驾志九州孰云吾多智有已不解谋冥飞既难攀茍得亦可羞
　　天平山
　　入山旭光迎出山月明送十里松杉风吹醒尘土梦兹山凡几到题字徧岩洞阳崖树冬荣隂谷泉下冻怪石立谁扶灵草生岂种白云蓊然来诸峰欲浮动髙鹘有危楼幽禽无俗哢凌苏知履滑披岚觉裘重尝登最上颠远见湖影空渔樵出渚孤鸟雀归村众还寻老僧居隔竹听清诵我跻攀劳为设茶笋供几年歴忧欢造物若揶弄迷途远山林迟暮堪自讼难追谢公游空发阮生恸身今解组绂明时愧无用闲持九节笻寻访事狂纵石屋秋可眠山猿许分共
