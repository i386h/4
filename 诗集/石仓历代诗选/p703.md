<!-- { "loadSidebar": true } -->
　　忆昨见公丹青图己觉妙絶今所无公为海内文章伯落笔自与他人殊随龙云气忽飞动海天雨脚吹堂隅崒嵂回头絶岛孤野桥分明断岸纡更貌一杖仙翁癯抱琴潇洒双童俱吁嗟青云客夐异稷契姿早时拂衣卧南极无乃抱此胸中竒烟霞适与幽兴防髣髴坐我清溪湄鳣鲔泼泼春涨动渔舟两两花枝欹清溪迢迢何所嵗晚天涯滞游子愿公为我挥洒随箧笥道路风尘长如此
　　见罗罗
　　野人形骸如木土出入防身负长弩白布裹额金耳环腰下红丝约双股道傍私语如嗟咨山深少见汉官仪由来人情一失抚不独此辈为豺虎
　　贾太傅宅
　　千年古宅空形影古井荒苔只自深寂寂星沙系舟晩长秋五月寒蝉吟太傅才髙稷契姿汉室少康安足期惜哉少年苦太急一为痛哭君臣疑
　　镇逺防刘同年念故乡山水将卜隠居因题以别
　　三河有灵山下有泃阳泉山髙嵯峨郁而秀泉性温燠清且涟闻君念此将诛茅未去已觉心飘然云霄赤骥整初驾风飚急隼当秋天胡为早作宴游计无乃爱此山泉偏忆昔京都与君别回首十年不相见今朝执手蛮山中觉我衰迟顔发变浮云生态自朝暮碧草余葩满郊甸人生出处何必同钟鼎山林各有愿别君何地更逢君把酒临江心曲乱
　　送贵州周巡按子贤还朝
　　忆昨贵阳相见时朱榴花开光景迟言论侃侃见节操边城五月清霜飞海内相逢恨不早忧时每见杜陵诗夜郎西来有逆顺苗獞亦知事锄犁草中狐兎不足数道上豺狼犹自肥去年天王狩东都不知何日还宫阙南国地逺无消息沧海日暮空愁思只今济时须公等袖中短疏安所为喜今簪笔朝天去坐见一日新朝仪从此鸾舆罢游幸九重端拱问疮痍
　　相思行寄中州和大龄
　　与君一别后两见滁花开花开花落自春色思君髙卧梁王台梁王台深三尺雪哀弦急管縁云切至今风流空耳闻秖见台髙上新月明月照君心手弹緑绮琴夜静声激烈谁为听君音罢琴对酒还复歌春风万里吹黄河相思欲见知何地雪台竹色今如何
　　送周中丞贞庵北行次韵
　　忆君五年不得见一见匆忙何即别金函将贺世室成玉佩趋朝寸心热闗山苍茫嵗云暮癯形千里当氷雪愿君努力加餐饭马上重裘慎朝发长安腊尽春色回喜气风云动城阙宠沐君恩拜舞余缅想应回二三月琅琊山深紫霞烂欧子亭髙白石裂期君此时须少留置酒花间车辙
　　送马参将治守备燕河
　　将军勇鋭富才畧东方大盗不足平此日秋风洒金甲送君北上燕河营燕河逼临古塞外犯边轻我无备兵古人重守不重战此行须尔为长城
　　题画松
　　登堂忽讶生烟云错落长松偃东壁老榦半作虬龙形枝叶长留嵗寒色古来画者有韦偃近时廷章亦可师但留一榦在人世已觉涧壑无余姿更添白石相撑倚日照苍苔浄泥滓摩娑不觉毛发寒五月髙堂朔风起
　　张洞纪游用万徳上舎韵
　　重游名山三月暮杂花洞口春溟蒙扪萝累足入地底逸思飘然凌太空举头颠厓若覆盖琼脂玉乳悬玲珑危台百尺俯幽奥疑与圃沧溟通中有石笋起撑突傍觉巨象防防茸烟云氤氲不出户时有石燕飞空中蟠拏又如伏虎豹踊跃或似舞蛟龙千态万状接不暇吐舌骇此造化工眼无庐山瀑布泉暗滴石上时淙淙把炬捜竒更深入日午重闗掩曈昽手抚石牀蹴丹田恍闻玉女歌仙童丹田芝荒石牀冷至今修链留遗踪世上三十六洞天不知谁者似张公吾生足迹半天下空闻海上有方蓬
　　沈石田与吴心逺游罨画溪灯下作画题诗为别石田没而文衡山添一舟貌二公于中今心逺亦没矣见画感兴次韵
　　石田逍遥心逺逸擕手共作清溪游风吹栁条映沙白水涵舟楫兼天浮画中谁为石田老潇洒纶巾欹白头心逺飘然若仙俦意气已觉凌丹邱惜今二老不复作空使感叹临长流頼有衡山补遗墨清溪明月至今留
　　寄沐参将崧
　　故人忆自滇南别忽忽已是十年余雁飞亦是限南北不道十年无尺书将军勇鋭富韬畧有才偃屈空居诸吁嗟壮志岂终歇对酒犹自谈穰苴公家老骥适弃野臂韝苍鹰常待呼丈夫功业各有时幸今南夷宴无虞应知静处学不废好客还似当时无春来秋去花满户尚想棋局临方壶
　　春初有懐卫源阮副使同年
　　郊原日日春风生即看卫川花满城看花泛水醉不已拄杖时听黄鸟鸣吾乡亦有罨画溪溪大照见游鱼清未由濯足放歌去春去秋来空复情
　　复送顾华玉限韵限体
　　凉生六月蓟门秋浩荡河山景蒨舟渺渺云兼江燕没娟娟烟傍渚花浮髙天灏气开行色沧海文星彻舵楼衣彩已凌淮水曲鸡声犹忆鳯池头嫖姚骥子膺长御九万鹏图入壮游天署清髙铨选府地灵盘礴帝王州阳秋行见照千古劲笔须知回万牛裴楷清通元自异商衡眉目更谁收飘飖思逺风云上振荡词雄金石投籍籍麒麟黄阁逈早看功业耀前修
　　襄阳习池
　　青山爱岘首春风还习池尚想山公醉惟余羊子碑岩花落冉冉江栁垂丝丝亭台斜日畔今古一长咨
　　看山亭成
　　百尺慿虚槛亭开坐见山清时无野战司牧称官闲雨意防茫外岚光紫翠间樽前有双鹤日暮与云还
　　雨中登楼
　　节序黄梅朝隂午不开浮云暗山去急雨洒城来髙艳红葵湿低翔白鹭回洗心亭咫尺烟霭拥层台
　　至日陪祀山陵
　　龙翔鳯舞英灵窟万壑千嵓紫翠分天上玉台寒积雪空中金阁逈浮云百年青海无传箭今日朝廷正右文一奠新阳昭格里松萝香气入氤氲
　　除夕直宿部中同张元徳刻韵赋
　　禁漏迢迢传夜永椒盘相对烛花明省郎多病经秋骨客鬓双蓬万里情冻叶庭深余雪色哀鸿天涧带春声乡闗腊尽无消息回首苍茫北斗城
　　新修岳武穆祠
　　怅望秋风荐野苹精忠祠宇又更新寒烟白日荒山暮枯木南枝万古春志决幽燕终报汉眼中颇牧已无秦金符十二如儿戏岂料安危系若人
　　经盘江次刘元瑞韵
　　逾冈陟岭逢多病腊尽春来不记程瘴水已知添客泪穷山只是有人行缘厓昼雾愁俱黒触马春花眼一明西蜀未知天下险老夫筋力尽南征
　　兴隆东坡书院和朱凌谿韵
　　欲于何处觅仙踪怅望危栏俯碧穹石烟云虚半壁春深花鸟满幽宫乾坤一系西来马剑佩聊乘万里风不必殊方问招隠蜀山元自小舟通
　　楝庵为黄朝用作
　　中山同事校文初廿载驱驰防面疎忝窃看花成白首栖迟种楝只安居风吟髙叶琴樽晓云接长溪户牖虚何日扁舟挂冠去跳湖东畔访幽墟
　　春初饮亭上简同僚
　　悠然亭上坐春风落日清樽幸不空弱栁渐看低槛碧夭桃似欲向人红地分省寺通僚晩春入江湖引兴同总作渊明赋归去南山亦己笑成翁
　　题赠施文学
　　舟纡北渚轻风浪春入髙城防徃还乔木眼中无故宅行人溪上问南湾沙堤竹长萦新水书屋花开带逺山回首丰城余剑气中宵应出斗牛间
　　蓼莪山奉次泽西兄韵
　　五湖春色际天来沙鸟风帆递徃回笑日野花幽近竹入云风磴冷侵苔栖迟白首惟疎放报答青春信酒杯好事山僧能不倦晩犹擕客上髙台
　　送李献吉饷军宁夏
　　逺道青骢何蹴踏髙栁蝉苦嘈咂送君先忆见君时蓟门春日啼莺合
　　二
　　触人秋暑何弥弥游子驱车涉千里悠悠旌拂华山云萧萧马度泾川水
　　三
　　西塞山前列亭障剑气凌云意何壮汉家诸将收匈奴功名早致麒麟上
　　送钱水部致仕还无锡
　　张公洞深白日裂吴溪水燠青苹香梦中风土亦不恶他日与君俱故乡
　　又
　　银鲈重引江湖兴金掖初分鸳鹭羣白水春帆瞻细雨青天絶塞送孤云
　　醉翁亭待客
　　幽期有客久不至渐看山中白日斜不有嵓阿数枝竹是谁相伴坐烟霞

　　石仓歴代诗选巻四百六十八
　　钦定四库全书
　　石仓歴代诗选巻四百六十九
　　明　曹学佺　编
　　明诗次集一百三
　　王九思
　　白头吟
　　种花不盈藩种槿常满园结发为夫妇中道相弃捐今为陌路尘昔为比翼鸟鸟飞东西去芳华不自保盈盈白玉片落落长松枝松枝附女萝白玉生瑕疵春风透绮疏纎帷鉴明月独坐弹鸣琴曲哀弦易絶晨兴汲井水当窓理素丝素丝结易解君心谅难移白头誓偕老理无乖隔萌众女善謡诼情爱一时倾妾身如舜华君心若流水流水去不返舜华亦徒尔浮云起西北遥望涕泛澜思君君不知贱妾当何言
　　夏夜
　　时雨浄飘尘东方出明月明月照我懐况复防风发仰观星宿稀斗柄空中揭鸣虫各及时栖鸟巢深樾桃李竞春荣坐见羣芳歇人非金石姿忧伤徒自伐得酒且为乐无劳悲素发
　　吕子仲木遣其弟持书见访酬答来意
　　佳人抱沈疴髙卧泾川浔闭户理瑶瑟寥寥稀赏音白云宿髙槐清风吹古岑茅檐流月辉照见千载心恋故结遐梦道长违盍簪暮秋仲氏至恍如顔色临遗我尺素书琤然璆与琳上言长相思乃在终南隂再拜谢仲氏此意良已深我欲徃报之愧乏双南金含情靡终极坐晩枫树林
　　花下对酒忆康五
　　林栖鲜俦侣芳醑仰独亲繁香媚旭景嘉赏及兹辰习习谷风发萋萋卉木春黄鸟鸣枝间翩然求其羣对此岂不乐念彼同心人夙志干泰清丽藻回天文久要意不薄惠言兰吐芬室逺心徒劳追趋靡所因安得骖云霓顷刻驰见君
　　对菊有懐诸友
　　东篱零露滋秋色灿盈目仙姿有殊类宻叶映深緑时维霖潦收欣看酿熟引觞聊自酌玩此羣芳馥白云何英英南山亦矗矗防风吹我衿飘飘絶烦熇杖藜行且謡清商发新曲仰视归雁翔翩翩亦何速慨我平生亲佳人在空谷逸气蛟龙腾贞懐鸾鳯伏川原邈相隔鹣蟨不可属徘徊日空暮叹息倚修竹
　　北游
　　仆失夙严驾曰予徂渭阳出郭纵遐眺原野何茫茫是时春气浮雪融尘不扬条风应至征雁复北翔汩汨水泉鸣岸栁柔且黄感兹悦心意宁知道路长因思在环堵俛仰徒面墙安得长出游抚景以徜徉
　　春日宴集示诸友
　　嘉辰苦遄逝为乐当及时韶华盈陋园良朋复在兹列坐茂树隂潇洒多令仪时羞荐芳馨浊醪引满巵物菲意乃勤主献賔不辞珍葩映虚牖好鸟鸣髙枝感兹发天籁铿然吐丽词谦谦二三子盈盈氷雪姿嵗寒盟勿渝好爵吾与縻
　　过庆善宫
　　皇天颇厌乱太宗当其冲天歌起晋阳矫矫云中龙乃知沟浍间神物固难容诞育在兹壤山川灵气钟清渭环其区终南如堵墉遗宫閴萧爽朝暮闻清钟宫前断碑卧雨深苔藓封土民或拜舞卜嵗求丰凶樵牧不敢入亦钦王者踪客从浒西来经此南课农下马瞻閟像进止还肃雝
　　彭麓山房宴集
　　空有红瑚盈盈髙数尺持之博村酤反为农夫搤相逢不一醉别后怨畴昔我今有美酒来坐松下石劝君君不饮骑马将安适不见桃李花落尽五侯宅
　　懐粹夫
　　悠悠劳我思美人在河内偃息明月嵓飱霞吸沆瀣隔别数经秋嵗序不少贷伯劳与飞燕东西叹违背愿为比翼鸟飞游洽情爱
　　四皓图歌
