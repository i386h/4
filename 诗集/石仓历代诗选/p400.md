<!-- { "loadSidebar": true } -->
　　长安女儿淑且浓日日采莲溪水中笑插荷花照溪水韶容欲与花争红溪中荷花深几许溪上时时闻笑语红酣緑缛不见人应在荷花更深处归来夜凉溪水清扣舷踏歌荡奬行荷叶盖头花防鬂溪上月明潮已平
　　刘敬
　　赋得潇湘曲送复上人之湖南
　　潇湘露白西风起江竹斑斑澧兰紫神僧八月遡星河木杯飞渡潇湘水潇湘两岸遥相望仙人霞裾白霓裳炯炯吴丝照清浦凤梭制锦回龙章翠管银牋为谁冩璚佩蠙珠烂盈把兰桡归来江渚空五两悬风疾于马鹧鸪啼雨苍梧秋渺渺吴云天尽头翠珉刻得蛟龙字寄逐南鸿湘水流
　　杜瑛
　　留春曲
　　絮飞冷屑龙蟠玉花陨香摧凤衔烛批鵊深林呌新緑倚阑人唱留春曲春光欲去如死灰明年暖风吹又来如何日日长相守典衣共醉花前杯殷勤留春春不住白日西驰水东去镜中丝髪奈老何君当持杯我欲歌
　　吊故宫
　　月上觚棱椒壁湿饥乌啄碎琅玕石劫灰飞尽海扬尘废殿荒台土花碧洛阳书生汴梁客一夜春风头欲白樽中赖有酒如泉醉倚寒窗破愁寂
　　秋思
　　壮心忽忽剧悬旌秋思能令客子惊白雁不闻天外过清霜先向鬂边生铜驼巷陌周东土金凤楼台邺北城千古繁华俱一梦空余草木战风声
　　赵茂元
　　晓寒曲
　　曲防廉纎杏花雨博山烟飞袅晴缕梦回金帐春融融鹦鹉惊寒隔窗语美人晓妆云满梳栁风吹香入氍毹翠鬟袅袅绾不断宝压鬂红瑚丫鬟卷帘采桃叶惊退一双黄蛱蝶
　　秋宵吟
　　平林薄暮风淅沥黄金满地秋狼藉新月出岭光欲流万籁无声夜寥閴谁家美人吹凤箫彩鸾对舞摩青霄防干缥缈碧云逺天风入骨凉萧萧铜壶冰寒银箭涩玉露滴空衣袂湿红花落尽炉烟收幽懐耿耿生新愁寒螀啼碎人间秋
　　老牛叹
　　老牛带月原上耕耕儿怒呵嗔不行瘢疮满背股流血力乏不胜空哀鸣日暮归家羸欲倒水冷萁枯荳颗少半夜霜风彻骨寒梦魂尚绕桃林道服箱曽作千金犍负重致逺人所怜而今弃掷非故主饱食不如盗仓鼠
　　李洞
　　凌波曲
　　吴蚕八茧鸳鸯绮绣拥彩鸾金凤尾昔时啼艳晓妆残满眼春娇状不起侍儿解带罗袜松玉纎微露生春红翩翩白练轻舒卷笋箨初翻弓样软三尺春云入手轻一弯新月凌波浅象牀舞罢娇无力雁沙踏破参差迹金莲窄小不堪行自倚东风玉阶立
　　臧鲁山
　　直沽謡
　　杂遝东入海归来几人在纷纷道路覔亨衢笑我蓬门絶冠盖虎不食堂上肉狼不惊里中妇风尘出门即险阻何况茫茫海如许去年吴人赴燕蓟南风吹人浪如砥一时输粟得官归杀马椎牛宴闾里今年吴儿求髙迁复祷天妃海上船北风吹魂坠黑水始知溟渤皆墓田劝君陆行莫忘莱州道水行莫忘沙门岛豺狼当路蛟龙争宁论他人致身早君不见贾胡剖腹藏明珠后来无人鉴覆车明年五月南风起犹有行人问直沽
　　李两山
　　鬻孙謡
　　白头老翁髪垂领牵孙与客摩孙顶翁年八十死无恤怜汝孩童困饥馑去年虽旱犹禾熟今年飞霜先杀菽去年饥馑犹哺糜今年饥馑无余粟客谢老翁将孙去泪下如丝不能语零丁老病惟一身独卧茒檐夜深雨梦回犹自误呼孙县吏催租正打门
　　信州粮謡
　　信州粮粮何艰十钟一石万里间朝发钱王隄暮过严子滩柂尾白浪如银山朝度兰谿县暮泊龙丘湾峻如牵车上鬼关督吏持檄夜如箭布帆无风河水干去年粮船未及岸今年仍运八百万只知欲救彼地荒不知浙东天亦旱禾黍今年收不足浙东又移何郡粟
　　欧阳应
　　小姑山謡
　　小姑近在水中央薜荔为衣兰佩香翡翠奋翼青霞光宛其螓首蛾眉长紫金芙蓉出緑波白玉台镜开青螺涉江浩荡兴无极临风窈窕扬清歌大姑阿姨寄传语相望烟波奈何许日暖江南满白苹金叙落地湍风起
　　黄君瑞
　　双燕吟
　　双燕双双飞更复双双栖穿花探水双衔泥檐前葺垒双哺儿春风一双至秋风一双归念尔失其雌故巢宁独依莫学里中轻薄夫暮亡其妻朝纳姬
　　蒲劔
　　三尺亭亭古太阿舞风裁断一川波长挢有影蛟龙悮流水无声日夜磨两岸带烟生杀气五更弹雨杂渔歌萧萧只恐秋风至乱剉锋芒恨更多
　　破防
　　破防多情却恋头草残丝断素尘浮烟笼长是煎茶日风落多逾把菊秋顶漏疎星窥短髪檐垂缺月露双眸桃尖楼子青罗瓣相对宁知故旧愁
　　孙元实
　　池中白莲
　　蘂宫夜凉张暑宴仙姝散花水晶殿霞绡中单云锦緑黄金为房玉为钿翠旌导前宝葢殿霓裳中序按未徧一人素衣持羽扇颀然中立白玉弁羣姝被酒酡发面冠佩倾然醉相盼彼峩弁者色不变以口承露不肯咽终然贞白难为荐独向西风抱清怨
　　孙伯善
　　丁未别酒
　　葡萄緑涨春瓮香银槽酒滴秋漏长红楼日夜调丝簧暖花凝面眼生光禾生越陇秋不黄令行斥絶九醖方伯伦石愁茫茫玉缸倾倒碎玉觞明年筑圃家万仓宾筵介夀欢髙堂
　　刘楚
　　秋夜长
　　月出乌啼城上头闺中美人生逺愁银河迢迢当北楼褰帷弄影扬清讴月光如水地上流珠箔微茫悬两钩罗衣半卷凉飕飕起坐数尽寒更筹更筹数尽明不发明日镜中生白髪
　　李治
　　杨白花
　　帝家迷楼春昼长紫笙吹破百花香葡萄凝碧琥珀光燕语莺啼空断肠枕帷红泪洒潇湘玉镜台前添午妆茜罗绶带双鸳鸯蝴蝶趂雪上梁千里万里云茫茫
　　姑苏台
　　吴王宴罢歌台晚斜日清江映防槛台上西施醉捧心江边东越愁尝胆鸱夷裹尸去不还麋鹿散迹游其间秋深明月照髙树惊乌啼落丹枫寒功名独羡陶朱子一夜扁舟弄云水
　　杨奂
　　有懐梁仲经父
　　美人荧荧在何处海濶天低隔云雾瑚零落芙蓉空咫尺相望迷去路翠辇金舆双凤凰风吹环佩声琅琅壶觞狼藉事已往一目万里愁茫茫刘郎竟是谁家客嵗晚霜华林叶赤美人荧荧在何处鸭緑江头江月白
　　长安懐古
　　客身何事恋东周再到长安已白头往事无凭空击磬故人何处独登楼月揺银海秦陵夜露滴金茎汉殿秋落日酒醒双泪眼几时清渭向西流
　　曽敷言
　　宝劔篇
　　千金买宝劔气焰凌清秋指天星斗动刺水蛟鳄愁坐起常佩之誓与报国雠北斩单于首西断莎车头还报汉天子挂劔昆仑丘
　　邓或之
　　落叶
　　秋庭昼无人落叶自满地端居观物化人生亦如寄朝闻鸣蝉悲夕已见其蜕嵗晏共萧条临风发长喟
　　江桥树
　　江桥树日日斜阳暮春风吹落花半随流水去花落有尽时流水无尽处
　　何失
　　暮归
　　独老朝朝出或醉暮未归髙树挂新月山妻柴扉饮伴更相送欲辞意难违感此乡曲情泪下忽沾衣
　　老病
　　老病积渐来筋力日觉堕南园一步地杖藜不能过阶前宿雨晴屋角红日大不是卖花声晓梦谁惊破
　　雨中睡起
　　闭门连日雨霏霏一醉谁忧生事微睡起不知风色暮北窗花气湿人衣
　　感兴二首
　　饮酒莫啜醨结交当求知论人先论行相马不相皮一谄余何敢三谗亲亦疑投身入屠钓犹胜坐书痴渥洼骐骥儿自有絶尘足锦障过都门飞来射众目叹彼辕下姿亦非驽骀物世乏伯乐俦谁识千金骨所以荷蓑士烟水日沦没
　　招贾元播马德昌饮
　　积雨释炎热凉飚变清商薄帷纳朝景倐尔頽西厢念我二三子不来复一觞言笑吐兰菊芬芳粲中堂仰慕犹昨日忽别若殊方况各迫桑榆何以永夕光
　　刘门
　　梁仲文行巻
　　青青江上栁逺行曽送君自从君归来几见栁条春行役如昨日行巻展犹新如何巻中字半是古时人
　　甘立
　　赋得城上乌送客
　　月落城上楼乌啼楼上头一啼海色动再啼朝景浮马鸣黄金勒霜满翠羽裘乌啼在故处人生多去留
　　璚林台为薛卿赋
　　西山有崇台上与云气通仙人紫霞佩导以双青童逍遥琪树林盘薄璚华宫积石像圃连岑构空同纚纚驻朝景冷冷度天风丹凤刷仪羽绛节飘曈昽矫首不可及灭没凌飞鸿愿言授灵药与世无终穷
　　晚出西掖同柯博士赋
　　薄暮出重关逶迟望双阙辇路犹轻尘上林已初月悠悠文书静去去车马絶小草惭长松承恩总为别
　　送多尔济国王之辽东
　　奕世名王策骏功逺分茒土镇辽东玉符金印传孙子铁劵丹书誓始终沧海断霞连虎帐黑河飞雪暗雕弓莫忘圣武艰难日四杰从容陟降同
　　郊祀庆成
　　圜丘亲祀自吾皇夙驾鸾舆建太常冕服并行周典礼乐歌宁数汉文章清台夜奏灵光紫温室朝迎瑞日黄今代侍臣多马郑明时应许议明堂
　　和宋学士晚出丽正门
　　暮光霞彩炫金题绛阙髙居雉堞低上相楼台连御苑中郎车骑过沙隄皂雕孤捩凌云翮紫燕双翻踣雪蹄回首上林凉月夜蘂珠多是凤鸾栖
　　送閤学士赴上都
　　从官千骑拥銮舆东阁词臣载宝书雨过草肥金络马月明山转紫驼车龙庭日近瀛洲路滦水天髙玉帝居明日仙凡便相隔少年僚吏谩踌躇
　　古长信秋词二首
　　缺月流光入绮疏金壶传箭梦回初秦台彩凤无消息桂影空闲十二除
　　辇路青苔雨后深铜鱼双钥昼沈沈词臣还有相如在不得当时买赋金
　　竹枝词
　　河西女儿戴罟当时生长在西湖手抱琵琶作胡语记得吴中吴大姑
　　曽懐可
　　代答邵农
　　农父跽且言兵后常凶年军中有牛犊原上多莱田为农敢劳力丰歉固在天陇头麦青青马食不敢鞭
　　刘珍
　　寄友人
　　相别岂不易相见良独难迢迢白云城渺渺羊角山梦长觉道逺迹滞愁春残知音况何许取琴为谁弹
　　李主敬
　　懐醉愚翁
　　天地无秋风白髪何从生由来豪杰士有志竟何成台一朝闭窅窅不复明惟余松桂月照彻古今情
　　又
　　死者不复生知已难再得所以伯牙琴破之不自惜落月转林坳惊鹘堕如掷入室聊就眠蛩语闻四壁
　　周岂
　　桃李吟
　　我为桃李吟声调一何苦昨日满园花今朝半尘土桃李不长春苦调难再陈君看道旁妇昔日朱门人
　　赵文
　　婕妤怨
　　团圆一片冰出自蚕女红何言入君手动揺生清风一朝弃箧笥零落如秋蓬时节自当尔君子讵无终
　　哭亦周弟
　　去日相携涉畏途归来形影自相扶倦行小憇荒山路怕聴深丛呌鹧鸪
　　连百正
　　钓丝风
　　短髪冷飕飕倚阑初下钩闲来片水外轻弄一痕秋浅拂芦花乱低分栁影浮烟波清梦逺吹不到公侯
　　张澄
　　春思
　　一春长作客连日苦多风野树凄迷緑檐花黯淡红愁随诗巻积囊与酒樽空巢燕如相识频来草舍中
　　刘汶
　　早春述懐
　　春与年年别穷随日日増眼明贪夜读事少忘晨兴倦鸟犹迁树潜鱼已陟冰栖迟惟故辙无梦到飞腾
　　赵心逺
　　秋晩
　　一曲菱波断西风吹鬂鬟秋随荷叶老人到菊花闲鸟弄疎烟外风明落照间南山有清气相对自怡顔
　　蔡明
　　除夜与邬进德
　　客里冬将尽惟君数见亲可怜今夜雨同作异方人腊酒无乡味征衫有客尘毋劳话岑寂明日又逢春
　　姚燧
　　舆病髙厓道中作
　　役役乾坤逺栖栖道路频五年三入蜀十梦九归秦疟鬼偏凌客山花定笑人毋劳问前度秪觉白头新
　　宋陆秀夫抱惠王入海图
