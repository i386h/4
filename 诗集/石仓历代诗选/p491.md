<!-- { "loadSidebar": true } -->
　　亭前池水生莲花亭中老禅方结跏双枝作供浄瓶里彷佛玉井衔丹霞世上莲花亦常有玉堂不比丹青手水底氷蚕已化龙絶世于今故无偶师是莲花花是师亭亭净植湼不缁胸中五色舌上吐烂漫写出莲花词世间物物皆为幻我把新图作真看君不见中峰峰上十丈莲吹香夜夜到诸天
　　题江山万里图
　　曹郎胸中墨数斗笔下烟云千万重昆仑积石泰华接潇湘云梦银河通岷峨翠流三峡水衡岳青莲五老峰清溪九曲处士屋丹霞百丈神仙宫下有临渊欲坠之灵石上有参天不老之长松岚光雨气迷逺近咫尺万里将无穷谁知大地山河境乃在氷缣意匠中我今抚卷三叹息画史真能夺化工
　　鹊喳喳
　　鹊喳喳乌嚄嚄飞语流言满城郭日东升月西落今日之日已非昨贵人有病不饮药女巫降神歌噩噩天漫漫地漠漠氓之蚩蚩罔知觉马出河出洛天下文明圣人作
　　送逺曲
　　谁令车有轮去年载客西入秦谁令马有蹄今年载客过辽西车轮双马蹄四念君独行无近侍妇人由来不下堂侧身西望涕沾裳恨不化为双玉珰终日和鸣在君傍
　　至武冈
　　家居犹旅食儿子复南征娄县千江隔都梁百日行雁书天外逺马角梦中生食禄非吾愿何时复旧耕
　　至岳州宿岳阳楼
　　荡桨遡流光登楼望八荒江山出图畵天地入舟航夜静星文动秋髙月色凉题诗怀李白搔首髩沧浪
　　山居杂咏
　　好山看不尽游罢更须登石屋晴犹雨天池夏亦氷寻仙碧霞里飞步白云层松花飘满地归路喜逢僧
　　登灵岩
　　宝殿压崔嵬华池顶上开山从太白出水自洞庭来阁树联珠塔岩花照石台吴王清暑地那得有尘埃
　　怀古和陈惟寅韵
　　范蠡已霸越功成澹若无扁舟五湖上乌喙不敢呼冥鸿在寥廓燕雀下莱芜
　　兔走要离坟貍啼阖闾墓宝剑生土光银池浴秋露迢迢郭西门玉辇迷金步
　　海门潮不至昱岭掩空闗龙随白雁去何时复南还萧萧禁中树尽为樵牧攀
　　寄题集上人清晖楼
　　山水含晖翠欲流上人于此结飞楼髙明不比人间住缥渺浑如天上游璧月光涵吴苑夜金莲香引洞庭秋几时借得浮丘鹤与尔题诗在上头
　　扬州
　　琼花观里花无比明月楼前月有光华省不时开饮宴有司排日送官羊银牀露冷侵歌扇罗荐风轻袭舞裳遮莫淮南供给重逢人犹説好维扬
　　邳州
　　青山一发见邳州落日云迷故国愁父老空传黄石在仙人已伴赤松游乾坤不信无清气河水胡为尚浊流野树昬鸦栖未定数声哀角起髙楼
　　漷州望古北居庸诸山
　　古北居庸一望中风沙满眼乱芙蓉曦车夜转昆仑脊华葢隂移太乙峰金口水流终到海玉泉云起又随龙两京形胜今如此可拟秦闗百二重
　　湘乡道中
　　日暮倦趋山市逺解衣聊复憩岩阿云迷险道藤穿石水落悬崖草乱坡木客下时人迹少鹧鸪啼处客愁多向南言语凭谁辨莫问蛮方事若何
　　五月九日调军入绥宁是夜宿风门岭値雨
　　五月官军入不毛重冈复岭接天髙小臣报国宁辞死大将行兵无乃劳漠漠野烟啼魍魉隂隂山木挂猿猱二更风雨来闗峡自喜挑灯看宝刀
　　西湖竹枝歌
　　鸳鸯宛在水中央恰似阿侬初嫁郎掷却郎君金弹子劝君切莫打鸳鸯
　　姑苏竹枝词
　　吴门二月栁如眉谁家女儿歌栁枝歌声嫋嫋娇无力恰如杨栁好腰枝
　　岳阳楼夜宿
　　湘灵瑟鼔潇潇夜龙女笙吹淡淡秋楚曲吴歌互相荅岭猿巴鸟不胜愁
　　陈雷【字公声秀民之子有窳庵集】
　　春日怀周葵窗助教
　　紫燕黄莺来去飞緑杨烟暖午风微先生倚杖花边立童子舞雩川上归景物自随幽意得世情浑与此心违縁知野马多如许不染春云白练衣
　　夀陈晓山富春人号春江渔者
　　春江渔者词林客投老栖迟尚异乡七里滩头烟水逺一竿风外钓丝长赤霄白日飞鸾鹄碧树丹山集凤凰我亦平生爱潇洒放歌还许濯沧浪
　　题方氏澄心亭
　　澄心亭子水之湄结构空凉也自奇已映渚蒲青间出更涵沙竹翠相宜寒浆玉露银牀冻碧甃铜缾紫绠垂到此不因同静者湛然方寸与谁知
　　题杨氏问月轩次周葵窗韵
　　我欲停杯问广寒中间宫阙几时安丹桥有影非难上玉斧无痕许借看不信药成烦老兔谁怜桂冷湿青鸾相逢今夕知何夕莫笑清狂兴未阑
　　寄刘仲原经歴
　　鸳鸯湖水漾晴晖镜里遥峰入望微槐防午衙书帙静莲香秋幕吏人稀青云步穏名逾重白石歌长愿已违他日相逢话畴昔应怜憔悴不胜衣
　　自城东复向感化旧居留别徐徳厚
　　孤云无定水悠悠又复携书返旧丘橡栗树空猿叫夜蒹葭霜冷雁知秋懒梳白发频搔首笑对青山独倚楼暇日清游可乗兴到门题凤亦风流
　　寄姻友王近智
　　梦绕故山归未得俱将旅髩逐年华烟村白屋留孤树野水危桥踏卧槎倚马文章真可羡寄鱼音信莫令赊雄飞总是寻常事须用穷年读五车
　　效唐近体二首奉贽云门张布政
　　湖山佳丽有余晖台辅星明近紫微月转桐隂书帙静幕深花影吏人稀九重浩荡恩尤渥万里扶揺志不违无计干时空潦倒却令山鸟怪儒衣
　　异乡身世寄飘零毕娶犹惭向子平云外青山他自好雨中苍葑若为耕盐车困骥思刍秣涸辙穷鳞待水生重覔西湖旧游路舞堤杨栁不胜情
　　题徐思敬瑶池小景
　　萦泉叠石带烟霞此景人间有几家锦字书传青鸟使玉箫声绕碧桃花云容窈窕谁能写月色婵娟我欲赊不待扁舟乗兴去瑚长拂钓竿斜
　　赋孙徳芳雪香斋
　　淡妆素服出天真彷佛罗浮世外身自与芝兰同气味不须霜月借精神暗熏诗梦春先到光映书帷夜转新三嗅怅然成独咏为怜清絶更无伦
　　早春寄周致尧
　　百年身世浑如寄何处他乡是故乡栁态正须春弄色梅花自与雪生香扬雄寂寞犹白贺监风流醉亦狂倘许胜縁同晚嵗棃林风致即柴桑【棃林致尧所居之地也】
　　竹所次盛孔昭韵
　　万玉森森防草堂八窗虚敞夏生凉清修逈出风尘表潇洒骈生水石傍净扫莓苔聴翠雨闲题诗句洗铅霜箨龙更放新梢出相并梧桐宿凤凰
　　秋望
　　西风凉冷气萧疎对景谁能写畵图红树离离变霜色黄沙渺渺带烟芜岚消断壁山容瘦水尽遥天雁影孤乞我五湖舟一叶也应托兴为莼鲈
　　寄隠者
　　地隔烟霞絶垢氛悠悠世事了无闻渔樵来往频分席麋鹿寻常不离羣花下一樽黄菊露松间千顷紫芝云箕山颍水风流逺谁谓髙情属隠君
　　霜
　　悲角奏梅花江云冷万家不知青女妬却道弃铅华
　　题秋江待渡
　　逺岸白沙渺渺疎林黄叶离离莫怪行人争渡村深踏月归迟
　　题畵马
　　赭袍乌帽立奚官牵出春风十二闲不属丹青传写妙龙媒何得至人间
　　红梅
　　姑射仙人下杳冥绡裳环佩玉泠泠香魂误入罗浮梦几度微吟唤得醒
　　钓鱼图
　　歌向沧浪独羡鱼钓竿闲却意何如磻溪梦里青山老犹遇君王载后车
　　陈景融【号菊逸雷之子】
　　次饮酒怀古韵答张子英
　　日月不我与光隂年复年不知千载后孰识千载前寓怀一杯酒醉来頽其肩死生固虚诞彭殇亦徒然及时不勉励老大悲迁延营营世上人纷纷愚与贤贵贱各自适出处难同传浩歌且复饮赋命存乎天
　　次韵暮春
　　春风官路马蹄轻拙宦归来恨莫平呼酒且判今日醉看花又动昔年情朋游老去鸥盟冷世事于今蝶梦惊取紫拾青男子事便应投笔效班生
　　双清图
　　玉树花香璧月圆绣衣深映色清妍窗涵疎影孤山夜人在澄光万里天云母帐虚沈畵角水精帘净湿氷广寒髙处应难到立徧阑干醉不眠
　　题云山图二首
　　青山寂无言白云自舒巻对此淡忘归何心在轩冕云拥青山逺风生碧树凉悠悠髙世士矫首意何长
　　真长望月图
　　羽衣何蹁跹悠悠坐林樾浩歌天地间清风共明月
　　看云图
　　世态炎凉总不知此心惟与白云期千岩万壑无人迹慷慨登临有所思
　　云山图
　　浮世茫茫自古今红尘不到白云深挂冠神武归来后随意看山憩树隂
　　秋江独钓
　　云山万叠水烟空白鸟飞边思莫穷未遇君王后车载钓丝黄叶共秋风
　　仙女醉归图
　　碧桃花下宴初还云御逍遥拥侍环两髩天风吹不醒肯教清梦落人间
　　陈颢【字汉昭景融之子有竹邻稿】
　　夫子聴琴师襄图
　　苍姬尚文治叔世生宣尼立教以垂宪天纵圣哲资师襄何许人冠裳肃威仪援琴得髙趣挥手调朱丝悠悠太古音不借言与词松隂白日永萧瑟生凉飔一弹万虑息再弹心旷怡乐与二三子聴之忘神疲世逺不可作此音知者稀抚图三叹息长吟寄遐思
　　泣麟图
　　诗亡春秋作姬政日就麟也本仁兽出焉非所宜夫子因感伤临风涕交颐畵史载遗迹千古兴嗟咨方今圣人出端拱致无为岂独麟瑞世凤凰亦来仪往事勿复论作诗颂明时
　　题侯贰守归去来辞畵
　　旷达不世士性本爱丘山一为利禄縻役役簿领间田园已将荒不归诚厚顔敛裳中宵逝遥遥驾舟还矫首睇孤鸿髙举谢尘樊
　　其二
　　舍舟履平陆行李相追随原野何萧条晨光亦熹微前途问征夫载欣复载驰吾庐已在眼僮仆柴扉新归且慰意奚论昨是非
　　其三
　　故庐南山下三迳已就荒惟存旧松菊萧萧歴风霜入室携幼穉嬉笑牵衣裳怡顔盼庭柯寄傲倚南窗牀头有防酒陶然酣一觞
　　其四
　　束带事趋谒素志恒乖违迷途实未逺遂兹故园归榆栁纷掩映兰菊相因依俗辙稀往来竟日掩柴扉复得反自然谅匪造化私
　　其五
　　解印归故园行行循旧踪扶老借笻竹流憩挹松风矫首踪遐观湛然天镜空乌兔奚逼人飞走西复东丈夫贵适意畴能困樊笼
　　其六
　　天末云冉冉林端鸟翩翩云出既为雨鸟飞亦知旋君子识其微进退合自然靖节旷世髙素翁当代贤出处虽异途徳音可同传
　　其七
　　先人手栽树势若蛟龙蟠苔蚀鳞甲紫声号风雨寒别尔忽已久归哉此盘桓日入景翳翳抚之欲舍难但愿坚晚节不必封秦官
　　其八
　　素志本丘壑荣名非所谋进退适其宜谅不愧前修言归柴桑里避喧息交游与世渐相违驾言复焉求取乐在琴尊不顾身外忧
　　其九
　　游宦去乡邑谁不念同侪道路阻且修遂俾良晤乖爰归得聚首谈笑情相谐琴书日在眼抚玩适我怀以兹消百忧防然外形骸
　　其十
　　安居谢声利人人羡其髙诗酒得真乐庐舍无喧嚣孤舟出前溪巾车驾东臯渊鱼乐洋洋枝鸟鸣交交欣然览时物天地同逍遥
　　其十一
　　不为三径荒决志亦念归归来身我有悟昨事皆非晨兴出门去放迹信杖藜寻壑既窈窕经丘复逶迤于焉乐吾乐舍此复何之
　　其十二
　　微风自东来地脉初回阳好鸟出幽谷潜鱼跃芳塘欣欣木向荣涓涓水流香万物俱得时吾忧亦已忘归来衡门下且复酣杯觞
　　其十三
　　人生非金石寓形宇宙间抱才既沾禄知休即辞官委心随去留避俗谢往还遑遑欲何之富贵不可干划然发长啸白云起南山
　　其十四
　　农事在东臯孤往适兹旦微雨亦既零土膏湿凝汗僮奴未尽力宿草犹余蔓植杖陇畮旁耘耔日过旰劳生虽多艰卒嵗应饱饭
　　其十五
