<!-- { "loadSidebar": true } -->
　　题湘江竹林图
　　秋风嫋嫋湘江曲秋水潇潇湘水緑湘江之人美如玉翠袖天寒倚修竹鹧鸪时来林外啼凤凰夜向枝头宿我欲因之泛长江歴苍梧兮览潇湘天髙海濶白日静九疑山色云茫茫云茫茫増烦吁忽忆山中二三月茹有紫笋食有鱼开轩赋就淇园句都向琅玕节上书
　　春晓曲
　　辘轳伊轧绮窗晓翠帏梦觉芳春好暖云含雨浮碧空香雾和烟湿瑶草东风吹栁揺黄金莺啼燕语愁人心愁人心向谁人説天涯游子归未归闭门落尽棃花雪
　　畵竹自题
　　我昔泛东溟拾得苍龙尾置之怀袖中夜夜凉风起化为金错刀欲剪潇湘水只恐春雷鸣飞上青云里
　　题东臯野人
　　崇峦薄层霄嘉树翳平陆窗前流水声檐下白云宿晨兴眺东臯时还展书读澹然无俗营素心良自足
　　新春偶书
　　晨兴涉芳园晴旭照东林佳树蔼新緑花间有鸣禽临风散尘想俯溪澄道心归来念知已因之发长吟
　　又
　　端居感时驶荏苒冬复春修篁沐初雨古木含苍云物类既荣畅吾情亦欣欣缅然保贞素永答覆载恩
　　游东园
　　闲居澹无事琴书乐余清倦从南轩卧时向东园行疎篁含雨意古木敷春荣抚景恣游眺长吟发髙情
　　青龙山道中
　　晚过青龙下西风瘦马催水从平地出山向半空来月冷林栖鸟霜晴谷放梅百年游宦客重上凤凰台
　　秋晓
　　不寐晨兴早秋堂燕坐清曙光欺月色露气逼蛩声新谷炊方熟寒葵落又生牀头故书在终日未忘情
　　过友人山居
　　逺访幽人宅翛翛水竹苍石田沿陇瘦野井傍山凉买酒招邻曲题诗寄草堂向来一穉子今见过余长
　　晓出太平门
　　晓出太平门东邻日渐暾天光开晃朗曙色散清温碧汉流无极青山势独尊冈头古松树雨露每承恩
　　二月五日与张公迪共饮分韵
　　良宵有佳会况在尔东家已觉伤春雨先须问杏花青山随处好緑竹向人斜共爱张郎俊才能比孟嘉
　　过湖州苕溪驿
　　吴兴山水窟公馆一尘无地势来天目溪流入太湖蚕成供嵗用菱熟当秋租楼阁烟云外犹堪入畵图
　　东轩偶书
　　东轩日无事俗客少相干栁外禽声早花间雨气寒丹心恒自许青眼更谁看独爱云霄鹤乗风奋羽翰
　　寄南舟洽公
　　为爱长干寺西林景最妍石灯明似月竹室小如船地僻浑忘世心清久悟禅有时佳客至相与伴云眠游宜兴大涪山追和乡先生史良臣诗韵
　　夏日湖心寺危栏面面通一山都见水万竹尽含风石灶茶烟碧螺杯酒晕红胜游怀旧集归棹夕阳中
　　闲居
　　蜜熟黄蜂静泥融紫燕忙日停花妥艳风过竹生香美景追游少中年感慨长一樽消晚坐乗月更移牀
　　过道士王一初丹室
　　筑室依仙境幽居逈不同竹间惟养鹤石上只栽松碧海三山近瑶台万里通鼎中丹若就莫遣白云封
　　台州
　　千里东南路孤城傍海壖湖通溪上水山压树头烟地僻无征旅民稠悉种田喜闻军令肃边冦息多年
　　飞云渡
　　晓过东闗渡飞云接渡头衣冠迎逺道歌吹起中流巨港通畨舶危峰压戍楼海乡民物庶文雅出东瓯
　　田家晚泊
　　风磴翻危叶霜槐出断根过桥逢野老倚杖柴门驯犬熟迎客归鸦逺认村茒檐投晚泊烟雾敛初昬
　　龙泉道中
　　峰峻碧云连松间屋数椽引泉新作硙叠石旧为田林暝花飘雨溪晴竹带烟驱驰惊嵗晚何日遂朝天
　　送人省亲
　　都城三月栁如烟送客东归思惘然太学三年红杏雨故乡千里白云天晓经北固花迎斾夜泊西湖月满船记取明年春雁过新诗还寄锦云笺
　　寄怀柘溪书馆
　　家住三茒碧涧东怀人清思月明中白花满地翻松雪翠羽鸣窗和竹风长昼不知书梦逺好春休放酒杯空闲居诗句人争写费尽鸾牋与笔工
　　游鸡鸣寺
　　鸡鸣山顶梵王家竹树萧疎石磴斜月照台前僧施食日髙亭上客烹茶迢迢幽径通灵界密密深闗隔世哗独倚阑干望乡邑浮云如葢异天涯
　　题戒上人泊云轩
　　万松深处一茒亭云气萧萧岩壑清小榻梦回晴絮暖上方身被白衣轻雷鸣春谷知龙化雨过秋林辩鹤声杖锡又从京刹住灯传应得祖师名
　　游顾龙山为荣上人题清辉楼
　　岧嶤飞阁倚岩阿极目溪山乐趣多帘卷白云生逺岫窗含明月印澄波丹霞有客题诗去畵舫何人载酒过几度登临归路晚数声鸦鸟出烟萝
　　题緑筠轩
　　尔家住在筼筜谷曽聴西窗夜雨声彩凤归来山月上苍虬飞动海风生四时翠色连书幌六月凉隂防酒觥我亦有轩修竹里相期同结嵗寒盟
　　游顾龙山
　　山横烟霭树苍苍中有神人古道场宝塔逺连星斗出画楼髙拂凤鸾翔林间煮酒青梅熟雨后烹茶紫笋香忽忆旧游三十载梦魂飞绕白云乡
　　送山隂王内敬之辽东
　　送客东行买畵船故林三月正啼鹃红螺香泛棃花雨白苎晴分杨栁烟千里征途辽海上五更归梦越江边遥知别后相思处夜半诗成月在天
　　长淮舟中
　　长淮西上水漫漫四顾浑如碧海寛白酒盈樽聊独酌青山满眼共谁看芙蓉半落秋风老鸿雁初来暮雨寒千里思亲归梦逺昨宵随月到长安
　　登夀州城楼
　　系马重登溪上楼白云红叶照清秋黄河东下归淮海翠岭南来绕蔡州对月岂辞今夜醉看花还忆少年游朝天只待春正月畵舫东风过石头
　　濠梁驿与卢侍郎别
　　淮水西来千里长波涛汹涌日昬黄当门緑栁是何处隔岸青山非故乡渔歌乍歇棹歌起藕花半落苹花香明日濠梁与君别相思两地云茫茫
　　清真轩为王驸马题
　　禁城西畔列侯家别有轩居静不哗绕槛竹声鸣翠雨隔帘云气逐飞花锦筝按曲春行酒宝鼎烧香夜煮茶最爱屋头山色好雨余苍翠湿窗纱
　　游金山
　　闗山迢递接神州才到南徐却暂留月带钟声来枕上云移山影过船头煮茶夜汲中泠水携酒朝登北固楼窃禄自惭无以报此心朝夕向东流
　　湖州
　　城临震泽水如空天目南来地势雄满院新凉桐叶雨一帘清气藕花风民生自足耕桑内士俗犹存礼义中追想玉堂人去逺图书零落水晶宫
　　过姑苏
　　畵舫琴书载碧流顺风三日到苏州帆移杨栁堤边路人在芙蓉水上楼古阜龙蹲秋月照荒台鹿走暮云收香醪满泛鲈鱼美卧聴吴儿夜唱筹
　　游虎丘山
　　阖闾城外虎丘山古塔崚紫翠间暂向溪边停畵舫谩来林下扣禅闗水流长见花开落僧定不知云往还最爱西岩如畵里可能无意一凭栏
　　灵岩寺
　　来访东吴第一峰石林髙耸梵王宫灵岩雨过千山碧香径花飘十里红路转长廊空响屧客来深院喜闻钟携琴更为凌髙顶回首姑苏夕照中
　　西湖
　　西湖开凿大唐年夹岸楼台夕照边一镜天开浮碧玉两峰云净出青莲雪中杖屦寻梅客月下笙歌载酒船我欲乗风游汗漫不知何处问坡仙
　　寄武林诸老
　　凤有髙台鹤有楼怀人千里梦悠悠夜深酒泛梅窗月昼静琴鸣竹院秋海内文章新制作江南人物旧风流题诗寄谢诸夫子望断碧云天际头
　　过钱塘江
　　白鸟双飞下緑芜东风吹雨客帆孤江声暗逐潮来往云气半随山有无忽见沙头来翡翠还闻海底出瑚中流穏坐推篷看絶胜髙台展畵图
　　送嘉禾徐照磨复任
　　为爱名驹产渥洼青云材质向人夸簿书又见参名郡诗礼从知出故家酒向樽前倾竹叶春来江上折梅花东风未忍匆匆别回首征鸿带落霞
　　游白龙湖和韵
　　人间六月憎炎暑我爱龙湖此日凉停扇按歌桃叶小举杯联话藕丝长醉翁慷慨矜风裁词客疎狂赏雪香归路浮云忽相放持篷急雨正淋浪
　　为张都司题兰轩
　　华轩萧爽近岩峦种得幽花满石坛九畹香风春未老一帘晴雪夜生寒弹成古调同谁和赋就新诗每自看更似山隂修禊处紫云长绕碧琅玕
　　三峰
　　小峰天外耸青螺树杪飞宫入薜萝千日酒中风味美三层楼上月明多丹崖落叶如飘雨翠崦浮云若涌波最爱道人清似鹄夜凉吹笛看银河
　　天台
　　赤城自古号名山万丈华峰更可攀龙送雨来归洞口水流花落到人间天风声度琼台鹤夜月光生玉井丹欲访桃源无覔处一琴空向石梁还
　　步月歌
　　大风吹云碧空净仙娥捧出瑶台镜玉气寒凝海宇清金波冷彻天街莹兴来酒斟白玉童浩歌一曲声摩空身披紫霞氅手把青芙蓉飘然直上蓬莱宫
　　清溪书舍为丹阳洪仲章赋
　　练湖南来溪水清溪上草堂新构成波光涨雨帘幙润树影拂云窗户明东臯种秫可为酒西塞买鱼堪作羮百年诗礼今犹在愿尔力学传家声
　　过髙邮湖
　　雨余湖上晚凉收红藕花开白露秋明月在天清似水吹箫忆向洞庭游
　　客中元夕
　　去年此夕宴传柑两袖天香酒半酣今夜客窗风又雨可无归梦到江南
　　丹霞真馆
　　华阳山里游三日清气逼人浑欲仙偶到丹霞亭子上抱琴和月泻松泉
　　会稽道中
　　茂林修竹映飞湍十里青山马上看正是一年寒食落花吹雨不胜寒
　　仙居道中
　　一重山外一重田十里松风十里泉最爱小楼微雨过有人清昼读书眠
　　温州
　　翩翩征斾向南行海上青山照眼明昨夜芙蓉溪上雨西风吹入棹歌声
　　重阳
　　奉使南巡碧海头眼惊时序急如流无端风雨重阳节辜负黄花又一秋







　　石仓歴代诗选巻三百三十一
　　钦定四库全书
　　石仓歴代诗选巻三百三十二
　　明　曹学佺　编
　　明诗初集五十二
　　胡翰【字仲申金华人】
　　之子于征美监胄陈生也陈生归省其母奉养于京师故勗其行以慰其母心焉
　　之子于征有楚者衣翼彼北风翩其以归岂忘在公爰恤尔私惟皇有命来慰母思之子于征言泛其舻明发于越夕济西吴薄登于畿安车载驱惟皇有命将母来居之子有母令仪有怭养则有禄皇斯尔锡曷以报之顾怀罔极竭尔臣节乃殚子职
　　新城頟頟
　　新城頟頟孰究安宅帝绥东人命我邦伯邦伯莅止作之司辖慎乃夙夜奋其桓拨弓矢斯抗戈铳孔铄冦来授首开门可斫新城膴膴畴敢余侮邦伯惟翰遵养其旅野无举燧田有栖稌偃旗卧鼓不试亦武如彼雷行濡以甘雨民斯乐胥帝靡东顾自东徂西自南徂北芒芒禹迹肇我邦域我民绥矣我公归矣令闻令望执徳不回受禄不赀公则有之民何贶之薄言酬之惟天子是毗下民是宜
　　郁郁孤生桐
　　郁郁孤生桐托根邹峄颠皎皎白素丝出自岱畎间一朝奉庭贡妙合良自然桐以为君琴丝以为君弦中含希世音置君离别筵征马惨不嘶仆夫跪当前君行千里道岂惜一再弹南风日渺渺清商动山川和者昔已寡聴者今亦难
　　人生苦偪侧
　　人生苦偪侧莫处蛮触间杀机起不测朝夕相搆患尺书下齐城丸土封秦闗用意何崎岖举世当其贤汤泉自长温萧丘自长寒天地有至性贫贱吾所安
　　维南有佳鞠
　　维南有佳鞠风露发清妍离离丝玉树粲粲黄金钱色含坤裳美质抱日精圆蕴灵自女几滋布弥樊川既入神后品还充仙子飱中夀登百嵗上夀延千年千年与百嵗何异瞬息间独有幽贞节可比金石坚托以奉君子嵗晏期弗谖
　　拟古
