<!-- { "loadSidebar": true } -->
　　栁丝不动江流缓双鹭飞来秋日晩平沙漠漠防寒烟乱石离离立苍藓静随玉顶听湍瀬饥引银钩啄清浅霜衣雪襟谁匹俦逸态闲情自幽逺君不见燕衔泥朝来暮去傍人栖又不见莺乱啼间关宛转无休时岂如此鸟独凝寂不与众禽上下相追随周公称大圣振鹭载颂诗君子敛徳容雅与物色宜尹侯家住大江西翛然自负氷霜姿洁白岂不与之齐为爱画师林良者赠侯此画真潇洒堂上试令拂拭看彷佛清风白露寒
　　芦下雁
　　飒飒秋风起萧萧芦叶疎江禽宿江渚俛仰恒自如夙性寡所营心闲貎亦舒如何路傍子咍尔食无鱼
　　早朝
　　晓来髙阁漏声残衞士初严虎豹关风飐龙旂廻日色云移雉扇拥天顔衣冠趋拜金銮殿剑佩分聨玉笋班快覩九重春欲徧愿将春意到人间
　　送刘通判进香毕还任
　　鼎湖龙去未移时千里名香手自持松栢路瞻云五色蓬莱宫覩日重煕感时极欲酬明圣还郡何曾惜别离独有竹林风月夜不堪回首重相思
　　十日发永州有感
　　百年役役居尘世此日迢迢走传车跬步不离三尺法寻常还帯数编书也知天际浮云薄好是山中梁木疎回首长安将万里心旌时为一踌躇
　　送林太守元美致仕
　　太守平明独上书东风解组赋归与海边旧种三珠树门外新悬五马车竹簟藤牀支枕后芒鞋布袜杖藜初北辰回首髙无极闲看浮云自巻舒
　　三月朔登絶顶
　　蹑衣飞歩上山巅回首人间一惘然千里渺茫云似水诸峰罗列树连天风鸣石涧飞寒雨火伏丹炉袅篆烟何日归休无一事闲身不惜访羣仙
　　和答彦恭弟
　　自笑为人癖更痴不才真恐负明时朝回髙枕从吾懒梦觉看云正尔思春雨半酣桃浪濶秋风莫遣雁书迟早来共听箫韶奏不独虞廷有一夔
　　送李进士元
　　上苑看花意未阑欣承恩诏赐归还离筵巧对宫莺醉逺棹斜迎乳燕闲捧日心悬霄汉上瞻云兴入翠微间到家应是无多暇又整朝衣谒圣顔
　　附王防【字廷贵武进人所着有思轩槁】
　　郊居寄张山人
　　相去无十里别来余两旬卜居犹恨逺防晤莫辞频红叶经霜老黄花帯雨新东篱当此日应有白衣人
　　孟时寓临安病中见寄
　　怅望江南道凭谁一问安养疴犹假馆驰思每凭栏梅雨孤山暝松风六月寒无端更忧国耿耿寸心丹
　　东昌夜发
　　舟乗秋水发防饱晩风飞防近流萤度林深宿鸟归农耕闲沃壤人语出柴扉北地惊寒早先时已授衣
　　宿沛县泗亭驿
　　维舟当泗水凉雨洗炎蒸砧杵孤城月渔舟别浦灯客愁闲可遣乡梦逺难凭千古龙飞地令人感废兴
　　旧隠
　　旧隠横山下林塘数亩寛地卑车马寂江近水云寒勲业羞铜镜心期拂钓竿欲归归未得歌罢不成欢
　　江学士柬之侨居草亭
　　何处堪吟眺逈然江上亭水连天去碧山冐雨来青好鸟鸣相和闲花落自馨更防宵烛起防防乱疎星
　　游泰山
　　一峰髙耸隘乾坤宇内名山此独尊曙色凌晨开日观岚光经岁锁天门逺疑云雾人难到近若星辰手可扪七十二君封禅处空余遗址蚀苔痕
　　宿灵岩寺
　　一迳深通万壑间翠微深处着禅关人从上界空中语云自前峰阙处还古殿有基松叶暗断碑无字藓痕斑偶因王事劳行役也得浮生半日闲
　　送同年缪尚质行人归吴
　　忆从聨斾上京华已羡承恩两过家祖席杯深浮竹叶故园春早见梅花马头驿路冲飞雪鸟影江天送落霞直欲因君寄乡信来年我亦泛仙槎
　　雪中写怀
　　小斋连日故人稀雪满江城积尚飞花扑半窗银作片光揺四座玉成围怯寒似觉春犹早献瑞何忧岁荐饥不似豪家多燕乐也须斟酒奉慈闱
　　暇日过天宁东院
　　棊局诗囊在处携投闲几度过招提凉分半榻竹风细香散一帘花雨迷白石庵中曾读易碧纱笼外更留题日斜又别髙僧去笑指前溪作虎溪
　　除夕有感
　　去年除夕客金台今夕江南予告回两岁腊从愁里过五更春入梦中来声沈鼓角将残漏泪滴屠苏最后杯祗有梅花依旧好冐寒先放一枝开
　　秋来久与立之不防辱诗见寄
　　客途连日阻相从信是髙踪未易逢深院棊声常寂寂曲阶花影自重重才因分定生来拙身为官闲老去慵拟向良宵赊月色清樽白下共移船
　　东臯草堂二首
　　明时何处着遗贤路入东臯地自偏十亩山田和玉种数椽茅屋帯云编画中诗类王摩诘物外仙同葛稚川西祀东封知未了佳音端合为谁传
　　草堂不借浣花溪只在荆溪溪水湄地僻境将心共逺山深云与意俱迟采芝纵有饥堪疗对竹应无俗可医我亦平生惬真赏归来已办买山资
　　晩泊杨村
　　蔡村才过又杨村近海河流似马犇百里桑麻迷緑野几家灯火伴黄昏水因东折成丁字人自南来类鸟言明月满蓬淸不寐戛然孤鹤奋髙鶱
　　过髙邮湖
　　片防轻飏晩风前秋水微茫逺接天十里败荷初过雨一堤衰栁尚含烟沽来浊酒能盈缶买得鲜鳞喜就船醉后郤思秦国士还从渔父説当年
　　锡山施医官彦清以诗见贶奉答
　　蓬莱未缀侍臣班浮世功名出处间老去俗尘终不染闲来幽事颇相关九重金阙身曾到百丈丹崖手亦攀别后可胜乡国望白云红树绕龙山
　　送载文宏
　　名胜东南数防稽宦途应不惮驱驰地当山水俱佳处人到功名始遂时公事简宜频对酒客怀闲更好哦诗亲交谊重君恩渥北望悬知有所思
　　雨中戏柬沈禹玉
　　故人名重沈休文为问秋来瘦几分山色卷帘犹可见雨声欹枕不堪闻枯棊三百坐成隠美酒十千愁易醺客里相逢须尽兴莫教他日谩停云
　　童太卿同年归田
　　驷马髙车炫锦衣乡人争迓长卿归壮游自庆平生遂勇退谁云此计非白首论交偏耐晩清樽嗣防莫教稀城南山色如图画何日相携上翠微
　　同考官黄教谕廷经还汜水
　　雨余秋色满皇畿荐棘重围掩夕扉为问卷帘烧烛处防头曾复见朱衣

　　石仓歴代诗选巻三百七十五
　　钦定四库全书
　　石仓歴代诗选巻三百七十六
　　明　曹学佺　编
　　明诗次集十
　　岳正
　　游栢林寺
　　晓从招提游同袍胜云集中有缁衣流恐是遁逺匹儒释偶相忘賔主情更密饭我蒲香馔坐我沈檀室相携歴观览继目了无极载登大雄殿俯瞰众僧窟光辉互吞吐金碧委狼籍一区足众巧富丽难具述抚此百感生徘徊以终日
　　秋潦有感
　　积潦未经日谁教水虫游薄暮积潦沍水虫随已休乃知造物者不独于蜉蝣蟠桃三千年灵椿五百秋风霜既歴歴岁月亦悠悠自是由乗除举世惊短脩遂令得失徒浪喜还浪愁达人观大化委心任去留
　　感怀
　　黄金沽白酒买醉不买醒青春浪成老緑髪余几茎歴观古今人谁许完好名相思复相念展转难为情中夜耿无寐起坐待天明
　　春日杂兴和陈宣之韵
　　嗟嗟荆山玉璞中美不扬何殊瓦与砾弃置官道傍一朝秦相国琢成龙鳯章沐浴献天子千载仰余光
　　其二
　　姣姣闺中女玉质世无竝却嫌脂粉恶反为顔色病况有兰蕙心平生抱贞静择对嫁已晩卿家何日聘
　　其三
　　煮革能成胶刳树乃成漆以胶投漆中不见有痕迹古人不可作古道不可述忍为纎纎徒熟路生荆棘
　　四皓图
　　汉髙骑马鞭羣雄驾驭不到商山中山中潜龙惜鳞甲肯与走狗同牢笼野鸡宫中顔色老恩爱何人为最好戚姬未彘惠统危鹤书急走商山道山中潜龙始一来楚歌楚舞双徘徊抚图令人长叹息叹息留侯真有才
　　题冬日聚禽图
　　隂风吹天天欲裂混沌怕死方愁絶潜将元气闭重渊化工倔强时偷泄附炎物态本寻常何怪众禽争向阳红毛翠鬛莫指数醉眼仅识双鸳鸯声噤不闻鸜鹆语羽揺空见鹡鸰忙白头毣毣营栖息黄口飞飞恣颉颃髙冈梧桐结实未待尔招吾丹鳯凰
　　钦州命下太夫人宜有万里之忧正以不孝跽谢太夫人慨然自慰且有义命之诫拜违之旦又戒家人以勿泣为送直沽舟中韵以记之
　　临别慈亲意分明义割恩是非如可辩得防岂须论在汝须安命诸孙足应门古来轲母训何必胜斯言
　　小屋
　　小屋刚容我闲居怕见人蹉跎过半世疎散又三春性懒将成癖心安不觉贫广堂虽可爱难得保天真
　　闲云
　　闲云不作雨天际恣悠扬变化随风势浮华借日光最宜真逸玩不慰老农望薄暮浑忘散依依缀月傍
　　小西湖
　　性僻躭山水莆阳不负吾林峦清欲滴城郭隠如无天险关形胜坤灵效画图亭台粗防缀即是小西湖
　　桃源图
　　小桨轻揺帆半斜仙山似有浮云遮前溪后溪响流水千树万树开桃花图画已成晋故事风俗还是秦人家退之元亮不可问小立空庭谩自嗟
　　燕台怀古
　　督亢陂荒蔓草生广阳宫废故垣平秋风易水人何在午夜芦沟月自明召伯封疆经几换荆卿事业尚虚名黄金不置髙台上似怪年来士价轻
　　夜雨呈同志
　　雨中灯火夜堂深无限闲愁损客心献玉不逢经两刖屠龙学得破千金生逢邓禹应相笑老学南阳祗谩吟满目风尘双短鬂为谁萧索不胜簪
　　闻刘东周黄门归自海外乞私印石
　　玉节凌风度尾闾洪涛几犯雪山如岛夷路犒羞鱼馈国主郊迎服象舆归槖避嫌无薏苡遐荒谙俗有图书沧洲文石堪镌印乞取龙骧压载余
　　送齐经歴还嘉兴
　　吴越风烟檇李偏逶迤緑水泛红莲谁能长揖诸侯幕君更能兼阖府贤北阙朝绅归未得南洲賔榻故长悬使君喜是吾乡彦荐稿行看到日边
　　贺杨宗器侍讲
　　仙籍由来不易攀蓬莱髙拱五云间一朝拜舞承纶綍十载清华任往还夜直篝灯书日厯早朝簪笔侍天顔莫嫌寂寞羁英俊祗是顔郎鬂未斑
　　方氏贞节诗
　　太孺人某氏赠兵科给事中方君棱配四川参议辅之母年十八归方氏阅嵗给事溺死参议其遗孤也孺人不辱其夫又成其子诗以咏之
　　结髪初成燕尔婚已将心事许深恩箜篌竟作凭河别精衞长衔渡海寃孟母教还成令子赵孤存不借公孙髙风千古清人骨贞节无慙号徳门
　　天顺元年七月十一日左迁钦州同知十四日出城亲交无敢送者钦天监漏刻博士马敬瞻遗诗一首宿张家湾舟中用韵
　　被罪承恩岭外游思乡何处仲宣楼风霜万里蛮荒夜烟雨三江泽国秋不信功名成梦觉早将身世等云浮令人却羡桐江叟长拥羊裘把钓钩
　　八月五日狱中作
　　只合栖迟陇亩间情同毛义偶为官谋身自信机心拙报国宁辞行路难尚想佩环趋北阙可堪缧絏絷南冠坐来简防平生事谈笑今朝死去安
　　游盘谷有感
　　早闻盘谷序昌黎今日追游信马蹄河出孟门知地险山连王屋觉天低时当春暮花争发路入林深鸟乱啼髙处不堪频眺望边城犹未息征鼙
　　游崆峒山
　　古殿金容锁閴寥断碑多是记前朝桃源已觉茫无路蓬鬂谁能老不凋鹤几年巢石窦翠华何日度仙桥鼎湖龙去仙踪逺留与山僧避俗嚣
　　重游王母宫
　　緑鬂朱顔一様妆侍儿谁是段安香仙家谩诧长春在祠宇重来比旧荒武帝岂知桃核异穆王空办马蹄忙烟霞不改回山色依旧苍茫下夕阳
　　送定西蒋侯出镇甘肃
　　重镇雄藩最上游三边西去是甘州封疆出塞犹千里人物中兴第一流公暇含毫吟蟋蟀日长麾羽练貔貅泾阳部曲今犹在应説风流似祖侯
　　莆阳迎春
