<!-- { "loadSidebar": true } -->
　　晓随轩盖下通津旧馆重来叹此身千里闗河丹旐逺十年宾主白头新开樽见月犹前度倚柱看花及暮春肠断夜来停櫂晚白沙渔火照离人
　　郭主事分司百歩洪作双堤以御水患行者便之
　　百歩洪连旧楚城分司谁是济川英才惊夹岸双虹起便觉行舟一棹轻霜入芙蓉秋涨落风回杨栁暮烟生何时醉倚楼头月重听王郎笛里声
　　寻梅径为许廷冕职方赋
　　老圃南通一径回天寒初放陇头梅野人竹外扶笻至地主花前载酒来短笛吹残江戍角暗香飞度石城隈晩晴记得归时路海月昬昬照古苔
　　送安成李君丞休宁县
　　雏凤翩翩早应徴一官恩命羡初膺久知柏府难为弟近喜松防不负丞行处渐看春似锦离人何惜酒如渑故乡有问京华事多病年来客茂陵
　　送汪孔达同知嘉定州
　　手持新牒佐明州州在南川最上流栈道盘云回树杪怒江飞雨过城头簿书永日浑闲事灯火良宵忆旧游从此相望天万里思君时上北山楼
　　出土城
　　古长城下冻岚深氷断河隍雪满林岐路忽分双堠侧诸陵遥出乱峰隂道傍逆旅应相认石上题名半可寻前度近臣今再徃临风徒切抱弓心
　　与亨大懋衡二太史天瑞元益贯之三给事同游神乐观是日亷伯有约不至
　　城楼旗角荡朝晖行入郊坰访翠微尘净石坛门闭早藓封山径客来稀栁隂闲系青骢马花气浓薫白纻衣南国沙堤平似掌不妨身戴月明归
　　又
　　城南防马一经过眼底偏惊乐事多地主旋开桑落酒山童能唱竹枝歌翠云宫殿闻鹤青草池塘见白鵞却爱道人幽独好几时擕手入烟萝
　　迎驾次韵亨父
　　一声清跸下郊坛阊阖齐开敞玉阑十二銮铃陈路马三千犀甲拥材官炉烟散防凝香雾扇影分云防浅寒最是词臣偏近辇龙顔春色有余欢
　　过观音寺和壁上旧题
　　胜地曽容半榻分当时不厌徃来勤风尘尚识门前路岁月惊看壁上文旧屋雕梁空燕垒古原青草见羊羣西风不尽登楼兴官况萧然薄似云
　　分得荷荡香风为周民表评事赋先茔
　　一川云锦为谁栽香触繁隂扫不开依约似随菱唱散飘扬还近叶舟来青房雨歇游鱼上翠葆风回宿鹭猜极目感慈山下路水花空对夕阳台
　　度东山岭
　　石桥驻马问田翁一坞深深隔树东帝子阁前沙似粟野神祠下路如弓疎松古磵风微动细草隂厓雪半融回望红尘才数里不知身在乱山中
　　闻南都新开池馆之胜漫摘坦侄二对成诗
　　别业新开水竹居游尘全不到庭除栋花台榭闻幽鸟荻草盆池种小鱼翁醉不劳方竹引客吟多借古藤书何时罢直金华省日日江头奉板舆
　　送曲阜孔知县
　　奉檄初登子贱台素王家世不凡材诗书鲁壁新诵井牧尼山旧草莱帘幕昼垂公署散盘盂春荐享堂开暇时还约贤宗子共扫奎文石上苔
　　琼岛春云应制
　　五色氤氲晓未开一春长绕玉峰来成祥顷刻非无意行雨分明是有才御气逺通花萼殿灵根偏防柏梁台望中忽感从龙念恐有遗贤在草莱
　　陆防伯太史家赏莲得天字
　　小院凉生雨后天一樽同赏瓮池莲散花晓日来天女歩月清宵见水仙坐客不辞浮白令主人何惜买红钱兴来忍折芳筩尽回首风光又隔年
　　贺髙挥使生子
　　锦棚香袭旧征袍转觉王孙甲第髙喜气镇浮三日逈啼声浑似五陵豪四筵汤饼朝开防左戸蓬桑夜属櫜已是他年真将种殷勤传付吕防刀
　　送耿司业先生省亲还河南
　　垂白萱亲在北堂喜承恩诏趣归装秋容黯淡辞都下晓梦依稀到洛阳莱子旧衣増刺绣阳城新例有封章踈庸滥逐门生后驻马离亭尽一觞
　　乙未十一月十六日长至有感
　　吟须再见几茎霜愁思应随一线长月色也从今夜减酒懐争似少年狂海榴漫説偏多子乔木谁怜隔异乡好是浮名归未得十年辛苦尚为郎
　　送戸部石宗海员外赴四川提学【予同年为吉士】
　　徂徕家学未应芜喜奉新恩向蜀都黉舎威声思按察玉堂丰采重司徒行台晓月诸生试比屋春风五教敷相守不堪相别处暂留骢马尽离酤
　　渡白沟
　　白沟东下水如襟不尽行人吊古心戍垒风云留断岸农家烟火半空林纵横列国通燕赵兴废千年説宋金似有仙郎知此意櫂歌声入水云深
　　梁颢墓【颢年四十余登第官至秘书卒年五十余子固亦登第为执政官名载宋史而当时好事者称其八十二举状元至其子孙亦无知者诗以订之】
　　四十登科五十亡史书犹载秘书梁谁将白发欺公道遂使龙头失故常世俗固应多讯耳子孙何得误传芳有灵地下还知此独对泉台笑几场
　　彭城废县南谒汉髙祖庙
　　古原荒树倚村斜髙庙威灵亦可嗟警跸千年余塑马铙箫终夕望神鸦砀山落日消云气睢水寒风卷岸沙汉楚兴亡那复问一龛灯火属僧家
　　徐州望子房山山上有祠
　　子房祠在望中岑蔓草寒烟尚可寻五世报韩终有恨一时兴汉本无心书传黄石知真赝名配青山自古今立马斜阳无限思天教风壑助豪吟
　　汪王庙
　　闻説真人起晋阳六州圗籍便归唐干戈竟免羣生难簪笏宜传百世芳封诰尚存题越国史书全失纪吴王丛祠香火年年盛知是英魂恋故乡
　　拜先世祖梁将军忠壮公庙于篁墩
　　僭侯东下势难支出处如公最有辞忍见松楸汚贼手径提戈甲济王师两朝勲德收前史一郡蒸尝奉古祠再拜遗容风动幕凛然犹是起兵时
　　紫阳书院
　　千载山堂倚故墟儿童能识紫阳朱乡贤依附襟裾末县令周行爼豆余恩典近延徽国谱奎文犹刻理宗书平生学道全无似九拜趋庭愧末儒
　　次宋县令邹补之岩口石壁留题之作
　　不见当年旧县基独留孤庙想陈隋水过山脚无寻处路绕云根有断时雉堞草荒埋废础鵞峰苔老剥残碑危栏却倚青防望入眼分明自有诗
　　松萝山
　　双峡中分一径通寳坊遥隔片云东四时山色涵空翠万折泉声泻断虹清爱竹孙穿冻雪静闻松子落香风登髙两屐吾方健擕手无因得赞公
　　夜穿杭城宿吴山驿明日三司故人固请游西湖又明日遂拜岳王坟饮净慈寺时顾天锡郎中以公事寓杭不及预防
　　匆匆行李夜穿城好友来寻半日盟峰顶防多僧锡住湖心无数酒船行风来废苑堪懐古雨蚀残碑不记名入眼净慈还数里望尘先拜岳王茔
　　湖上东风水似苔羣公相约看山来午钟殷殷穿祗树春宴纷纷集寳台千里暂教尘梦醒一樽思待故人开兴酣更欲寻龙井谁有风流续辩才
　　过太湖追和宋苏舜钦韵
　　万古渊源直到今征帆如叶望中深天留白塔分平野云拥青山入太隂江势西来寒滙玉日华东出暖浮金苏郎死去闲风月吴下何人续胜吟
　　李员外应祯吴太史原博约游虎丘
　　日散林扉见虎丘故人清约此间游望深緑树知藏刹吟徧青山始系舟塔院风来花似雪剑池春到水如油酒阑不尽吴中胜老衲相招更倚楼
　　扬州
　　东风吹彻晚隂晴两岸新芜一櫂横去我青山如避俗向人黄栁欲倾城潮回海口盐船上春入淮南米价生二十四桥渔唱徧嫦娥应识古今情
　　江日辉辉下广陵客边吟兴偶然増宋军水砦多编戸隋帝离宫半属僧鵞鸭似便春雨数楼台争出暮云层徃来总戴承平福莫问从前几废兴
　　次清江浦邵文敬吴文盛二主事邀饮寄寄亭中夜放舟至清口晓渡淮至清河乃别
　　杏花红烂竹梢青水次新开寄寄亭共挽行装春送酒还催挝鼓夜扬舲风悲旧楚遥闻树天入长淮下见星记取客边分去住驿楼残角梦初醒
　　古城驿遇南京大司马薛公诗以送之并谢惠粲
　　楼船三月下江东猎猎旌旗暖受风林壑有情归谢傅庙堂何意起裴公貔貅作队迎新诏龙虎分疆拥旧宫幕府勲劳应日盛军储曽赞几元戎
　　贱子乗春上石渠喜逢先达舣舟余当牀幸展梁生拜乞米宁工鲁郡书岸雨緑苖方净好水风黄栁共虚徐相违无限通家意请向诸郎报起居
　　夹沟道中
　　猎猎风帆水满塘明明春岸栁成行连村犬不惊薪女傍渚鸥全识櫂郎官牐聚舟皆漕运野田空屋有逃亡推篷不见青山色始觉风光最异乡
　　送义门镇廵简李廷用
　　西风残暑饯离筵击节长歌寳剑篇辛苦擕家南向亳恩荣随例北辞燕垂杨驿路三千里乔木人家五百年想过故乡先驻马古穰秋熟酒如泉
　　送刘尚质舎人乃兄还巴陵
　　万里家园菊未莎一舟随雨下官河归时梦入东川近老去情于北阮多狎鹭有盟秋未冷宾鸿成阵夜初过巴人倡和真能事赠别惭无郢上歌
　　再观丞相王公奏议次前韵作
　　庙谟惟欲保东南几许忠言主未甘分镇独余唐末议从戎谁説晋清谈传家素节推杨震去国髙风忆孔戡留取百年遗防在当门槐幄尚成三
　　中秋开宴南山宗贤毕集燕后闲歩坟庵水次偶成赠同行诸君子
　　初向南山见月圎笑谈相对欲忘眠他乡每岁思千里好友今宵共一筵人影渐分山寺侧蛩声多近石梁边眼前又作朝天计同歩沙头在防年
　　归途有作
　　为送行台出县门不辞擕酒到山根竹隂正入支公寺树色遥连主簿村潮啮新沙知废路水舂机碓隔荒垣望中一簇峰峦秀问是乡名古夹源
　　阎文振方伯王景端都阃诸公邀饯灵隐寺
　　钱塘门外日初红万顷湖光一镜空白塔苍松山向背画船垂栁路西东放生字认唐遗碣行在名传宋故宫吊古有情诗不逮一林啼鸟自春风
　　登金山二首
　　眼中帆影去如飞槛外波光碧四围南北胜游皆下此乾坤髙兴独凭危中水品清人骨絶海风声振客衣张祐有诗谁更续留云亭畔倚斜晖
　　大江中拥一峰孤面面天开海岳圗黄鹄久随拳石化白鼋能受老僧呼遗丘漫指青囊郭劫火犹传玉帯苏起向妙髙台上立朶云红处是皇都
　　送王汝璧同知自河南督运大同
　　壮哉骑马出居庸转饷归来倐过冬虏境尚闻传夜柝汉屯谁复事春农发随驿路年华改酒入旗亭别意浓菜色更深伊洛地使君何以慰喁喁
　　送宁县张泰省母南省
　　久侍严君官冀北又宁慈母返江南舅家泒逺新通谱宦邸情深屡接谈行处片帆冲暑雨到时双屐破晴岚承恩堂上春如海预喜称觞客尽酣
　　送庶吉士吴俨养疾还南
　　一舟遥出潞河浔赐告南还喜不禁吟望铜官秋屐逺梦回天禄夜灯深青年暂赋思归引白日长萦恋阙心屈指重来身更健春风双佩入词林
　　赏王司言仪宾府千叶绯桃
　　赏心长在凤池东一种繁华也自红细叶巧随金剪落靓妆匀试玉奁空移根曽见新培土凝睇浑如旧倚风重凭画栏惊嵗月不辞觞咏绕芳丛
　　送栁副宪提督松潘兵备便道过家省母
　　宪节西行重外台秋曹人説旧多才暂同一将论兵坐想见诸畨接诏来幕府近山飞暑雹楼船入峡殷晴雷壮游正出巴陵道赢得髙堂举夀杯
　　送熊腾霄侍御赴山西副使
　　近来除命似君稀新帯横金豸作衣久矣十年书岁课壮哉千里怯霜威中州善类知难得西土流亡喜渐归相送出城应驻马祖筵春日正花飞
　　趋阙承恩圗为锦衣鲁百戸题
　　新从飞将破臯兰喜拜金吾近侍官白马遡风过御苑锦衣流彩动长安三秋絶塞烟尘净一日中天雨露寛抚景为君期逺大旧圗麟阁炳如丹
　　郊坛陪祀夜宿神乐观闻都尉草亭受命留守承天门赋此奉寄
