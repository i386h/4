<!-- { "loadSidebar": true } -->
　　秋色满天地寸心将若何行云宁返迹逝水絶回波防织封蛛网残篇掩蓼莪空余东岭树向夕受风多
　　中秋夜诸生持酒至
　　五见中秋节湘南想北州忽看今夜月忘却昔年愁汾水通河汉龙门近斗牛霜钟传永夕髙咏未能休
　　示弟塘
　　大屋星霜久新年雨雪频田园知已薄生计可忘勤乔木宜思祖鸡豚莫恼邻东堂花几树应与嵗俱春
　　嘉陵泛江
　　湛湛嘉陵水沈沈石底明防翻云树影谷响棹歌声微冷南风细轻阴暮雨晴应难逢此景还慰逺游情
　　雨后宿嘉陵
　　夜宿嘉陵防扁舟雨不休山云迷涧壑林火射江流久坐思王事难眠动旅愁所期氛祲扫走马上神州
　　锦城寓馆
　　寓馆富花竹书斋夏日长芭蕉红锦秀栀子白花香树密宁知暑窗开但觉凉逺懐虽暂遣世虑未能忘
　　其二
　　曲迳通幽处交阴翠竹髙书斋成雅趣花圃惬游遨石甃涵天影风林作海涛宁知城市内清境胜江臯
　　竹
　　谁种庭前竹萧森数十竿髙檐晴落翠虚室昼生寒韵喜风前聴阴宜月下看莫言家在逺长得报平安
　　竹下
　　翠拥如云竹门开一迳深成林常少日接叶自多阴山鸟时闻啭风蝉忽聴吟把书闲读处凉籁觉心清
　　遣懐
　　如何三月外犹未得家书为少南来雁因稀北上鱼谩叨新使节祗想旧田庐旦夕闻消息中懐暂一舒
　　五丁峡
　　巨峡二千里天开几万年泉飞林杪雨云合管中天一水桥频度层崕石乱悬梁州神禹迹缪以五丁传
　　入徐州境
　　春首及徐方行来道路长残氷余积水霁雪带连冈逺防通淮甸悬流近吕梁征鞍今可解不日上舟航
　　古滕薛城
　　才过古滕国还瞻旧薛城分封遗壊堞列爵但虚名冉冉春烟淡悠悠野水清望中今古意信马独含情
　　江道士碧岩轩
　　飞阁环流水层轩面面开虚澄涵倒影净碧絶浮埃镜里闲云度潭心爽气来道人能有此还似小蓬莱
　　樵云野老
　　自得山中趣都忘世上名闲寻肥遯侣共作斫云行决决溪流响丁丁谷应声偶然值渔者问答有深情
　　晓登沅州北上顶
　　岚霭氤氲重溪行咫尺迷渐登层巘上始觉众山低逺近天无际参差树不齐川云平似海石磴峻如梯日出寒烟外风生碧涧倪异禽和露宿快马度风嘶逺目回三蜀髙懐徧五溪归朝夸胜槩沅水有新题
　　戏题红白二梅花落
　　檐外双梅树庭前昨夜风新英兼旧蘂坠粉间飘红已见苔成锦方疑色是空妆娥初防额舞女欲迷踪雨重胭脂湿泥香瑞雪融不知何处笛并起一声中
　　简孔别驾游禹门用谢太守韵
　　双旌曾向禹门游别驾今来亦暂留防防云霞开翠壁天连栈阁驾黄流千金尚想波心瓠万斛深期渡口舟如此山川元不恶可无诗句记春秋
　　读文山传
　　朔气萧森嵗向深挥戈抆泪动哀吟艰危巳竭回天力慷慨犹存捧日心海水寻常秋月冷塞云千里暮星沈悠悠往事都如梦只有孤忠照古今
　　登南城
　　土阜层层数百盘偶来髙顶望人寰满川宿麦浮青浪一带晴岚列翠鬟何处云霞迷碛石数村桑柘绕绵山唐风晋问凭谁説地濶天髙雁影寒
　　曲沃道中
　　新秋雨霁过新田緑树人家防复连汾浍波光晴泛日綘州山色晓防天申生大孝留天地里克遗名载简编何亊齐姜坟上土忍将芳草度流年
　　荥阳咏古
　　楚汉干戈向已休尚存遗迹在中州防湾流水风烟暮一片荒城草树秋力战可堪离广武分疆空见指鸿沟当时四百兴刘计只在张良一运筹
　　宿水村
　　日暮江头送客还寂寥清夜不成欢连天海气当窗白一枕江风入梦寒鸡唱逺村皆落月潮生古渡已层澜披衣久坐待明发白石歌余兴未阑
　　春日遣兴
　　霭霭春云度女墙萋萋春草徧芳塘园林风景非吾土庭馆莺花是异乡野防波纹浮鸭緑官桥栁色弄鵞黄不知多少相思意祗逐游丝百尺长
　　秋日寄王嘉靖
　　渔阳秋色动闗河辽右天晴一雁过白社髙人浑懒漫青氊学士久蹉跎西风对酒砧声切良夜调琴月影多珍重逺书劳问讯相思千里奈情何
　　九日和徐懐玉韵
　　对酒东篱自咏诗逺山晴望转逶迤秋容淡薄黄花节风景萧条白雁时醉阅人寰聊纵目静思尘事久支颐年年此日无穷意笑把茱茰欲赠谁
　　早秋
　　露下梧桐一叶飞早秋凉气袭人衣西风树老蝉声急夜月凉深燕影稀鸾镜每看新事业龙泉频拭旧光辉黄花晚景真堪赏九辩何须怨夕晖
　　七夕雨
　　天孙不乞人间巧故使秋云蔽月辉银汉晚烟迷鹤驭玉霄凉雨溅鲛衣更无防结看蛛缀祗想桥成有鹊飞独立秋风倍惆怅通津何处问支机
　　春日懐旧游简胥贡士
　　蓟门春色阻闗河汴野东风长緑莎正是懐人烟景暮不禁呼酒雨声多闲中谩写凌云赋醉里谁聴白雪歌惟有流莺相厚意栁溪花迳数来过
　　送马太守之西安
　　玉阶新拜宠恩浓皂葢西行五马逢秦树到闗开晓色岳莲当路出竒峰好询民隠周三辅为播仁风答九重青史古称张赵迹防看勲业继前踪
　　登中条山东头
　　魏国中条此尽头登临暇日兴悠悠两崖势转黄流静万壑声寒碧树秋官舍飞甍临逺谷禅宫细路绕层丘风光满目皆吾土逸气飘然总胜游
　　蓟门烟树
　　石门相对一川平嘉树依依接凤城密绕溪村云未敛半遮山寺雨初晴归鸦向夕穿新緑娇鸟啼春防落英试向髙原凝望处祗疑韦偃画初成
　　金台夕照
　　千年社已消沈尚有荒台仅数寻壊埒只今生翠藓頽垣不复贮黄金山衔落日留残照树拥孤云带夕阴骏马无声衰草合冷风凉月暮虫吟
　　登岳阳楼
　　玉斧飞霜过洞庭岳阳楼上寄髙情天涯楚树千行直湖面君山一防晴今古留题才浩往来登览嵗峥嵘中天徙倚无尘到笑挹髙风满抱清
　　辰阳秋日
　　雄城百雉控蛮荒山翠髙低防女墙万里梯航通六诏五溪烟水下三湘边氓久已渐华俗逺客频应望帝乡地气于今同北土早秋时节雨生凉
　　益阳咏古
　　澬水西来绕县流烟波逺接洞庭秋津头客舫半江货防畔人家多竹楼甘垒草荒秋月淡裴亭树老暮烟稠浮江仙子何须问我亦当年赋逺游
　　长沙
　　明时持节按湖南泽国风烟到自谙客舫尽应依水市人家多是住山岚三苗已见华风逺五岭应知圣泽覃廊庙只今登俊彦不劳词赋吊湘潭
　　襄阳懐古
　　邓城才过见樊城雉堞荒凉总旧名废沼几行寒雁下疎林千防晚鸦鸣分茅尚自懐山甫谋国何须羡曼甥更问襄阳千古事岘山依旧汉江清
　　沅州杂咏
　　逺山重叠绕孤城城下蛮江一曲清溪峒人家犹异俗市防儿女带华声戸将乌鬼为生计地产丹砂当嵗征自昔黔中风土恶逺游那得易为情
　　楼上
　　都门楼阁倚中天暇日登临思渺然树绕西山浓着雨地连东海淡浮烟尘消绮陌填车马香暖歌台醉管弦独有道人清似鹤谩从华表记归年
　　游灵岩寺
　　灵岩有路入烟霞台殿髙低释子家风满迥廊飘坠叶水流双涧泛空花青松阅世风霜古翠石题名嵗月赊谁谓无生真可学山中亦自有年华
　　送卢都宪镇守宁夏
　　明时出镇得才难莫厌巡行万里间雨露初辞青锁闼风霜先到贺兰山闗河控带黄尘静蕃落耕耘緑野闲入觐天顔应咫尺不须频看寳刀环
　　温泉
　　唐家天子爱温泉故起离宫绣岭前山上朝元金作阁苑中汤井玉为莲锦鳬曾泛当时水香木空闻旧日船赐浴未终鼙鼔动苔痕留恨自年年
　　华清宫
　　天寳承平奈乐何华清宫殿郁嵯峨朝元阁峻临秦岭羯鼓楼髙俯渭河玉笛长飘云外曲霓裳间舞月中歌祗今惟有温泉水呜咽声中感怨多
　　诸葛武侯塜
　　丞相孤坟此地寻襃城西去汉江阴青芜漠漠烟横野翠栢萧萧风满林尚忆出师当日表空歌梁甫旧时吟中原未复星先坠长使英雄慨古今
　　春日遣兴
　　闲馆春深日正长萋萋春草徧池塘淡云疎雨棃花白暖日轻风栁线黄读易自能穷宇宙赋诗聊尔记年光锦城风景虽云乐故里闗心未可忘
　　锦江驿官送樱桃
　　锦官驿吏送樱桃红颗堆盘磊落髙时果已知西蜀美古诗难见少陵豪尝新暂遣中情悦感物还添逺意劳多少上林莺啄徧一春归兴正滔滔
　　过武功县
　　持节西来过武功扶桑日上晓光红渭河水逺波声小太白山髙树影重遗址已无慈徳寺居人犹説古邰封东行无限前朝事尽在红尘緑野中
　　河间献王墓
　　汉家宗室最称贤遗事曾经阅简编偶过河间寻往迹空余荒塜带寒烟频求千古书连帙独对三雍策几篇雅乐未兴人巳逝歌声惟有大风传
　　金陵春望
　　金陵最好是新春风景无边入望频山似洛中浮秀色水从天上泛通津千门垂栁初经雨满路飞花不起尘深荷发生同万物两京回首忆枫宸
　　简张都宪杨尚书郑侍郎廖少卿丁寺丞
　　棘寺秋官接宪台山光水色画图开青林云气当窗见翠浪风烟入座来杨栁影中冠葢过芰荷香外吏人回好生正仰吾皇徳共播仁恩徧九垓
　　凤台春晓
　　金陵千尺凤皇台台上春云向晓开緑草雨余淮甸合青山防转楚江回谪仙此日知何在丽句当年未易裁定鼎只今逢有道九苞行复自天来
　　天顺元年六月初十日上章坚请告老至二十一日防允出京师舟中赋
　　经世谁人志尽酬古今回想兴悠悠即非有道身能退自是无才老便休归骑逺寻天井路轻装先放潞河舟家山是处知何日汾水西风八月秋
　　山行二首
　　山鸟多清音山花有异香但得山间趣宁辞山路长荒冈防复连风叶散还集霜落秋涧清烟横晚岫碧
　　秋夜
　　冷冷碧窗风皎皎疎帘月重门掩秋霜素练寒雪
　　荒迳
　　晓行荒迳中瀼瀼草上露日出云气收一鸟空中度
　　早起
　　鸡鸣耿不寐展转待明发童子视窗前犹言有残月
　　早发
　　晨星耿孤色晓月余清朗舟人解缆行梦觉波声响
　　铜雀台
　　铜雀台髙春日明春风无限绮罗情笙歌莫向西陵奏松柏萧萧起暮声
　　舟中杂兴柬韩克和刘自牧王尚文诸公
　　天上同霑雨露多扁舟又喜泛沧波防防鸟背夕阳暮千里月明闻棹歌
　　其二
　　波光到底见星辰中夜行舟月色新睡觉水村鸡巳唱云帆清晓过天津
　　其三
　　夹堤杨栁緑依依傍水人家篱落稀小妇携篮卖蒲笋得钱含笑入荆扉
　　其四
　　水畔人家舟作屋飘飘身世长儿孙防回睡足芦花月又引帆樯过别村
　　田蓼子谷取捷路抵巩黄河北徙有感
　　此路经过已十年重来河水变桑田西风不尽登临意又见寒鸦下夕烟
　　巩洛道中
　　嵩髙云气晚嵯峨清洛西风咽逝波水色山光浑似旧宋家陵墓夕阳多
　　函谷闗
　　嬴秦烈熖掩全齐谁遣君侯更向西闗上月明闗下路英雄千古怨晨鸡
　　登平陆城楼
　　独倚危楼日向西洪河风起浪髙低中条北去无多路回首乡闗路不迷
　　山水小景
　　湖水茫茫浪拍天春风湖上有人烟小楼半在花林内帘卷青山看钓船
　　七夕
　　身世浮云无定迹客中二十四回秋故乡此夕逢佳节闲看星河彻夜流
　　留别诸友
　　留连冉冉已过夏离别匆匆又值秋酒尽玉壶歌舞散月明千里照汾流
　　又
