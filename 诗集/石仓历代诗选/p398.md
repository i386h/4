<!-- { "loadSidebar": true } -->
　　地老天荒尽可花不同桃李竞繁华要知鼎鼐调羮味须问旧时丞相家
　　和靖门前雪作堆多年积得满身苔疎花个个团氷雪笛吹他不下来
　　墨梅
　　老仙醉吸墨数斗吐出梅花个个真相见莫嫌顔色异山林别是一般春
　　莫厌缁尘染素衣山间林下自相宜玉堂多少闲风月老子熟眠殊不知
　　红梅
　　梦囘诗思真难遏赤脚溪头夜踏氷忽地风来明月动彩鸾飞出碧云层
　　顔色虽殊心不异谩随时俗混繁华清香吹散乾坤外不是寻常桃杏花
　　翠华影转宜春苑苑上红梅一夜开学士赋诗承赐宴内官传道着绯来
　　白日迟迟照窓户深院不知春几许紫箫声转香风囘隔帘踏动胭脂雨
　　洞天窅窅无人到白日丹光出树林仙子竟忘餐玉法笑迎春色绿云阴
　　彩鳯穿花啄石苔玉窓琼户紫烟开山人不説罗浮梦却忆都观里来
　　玉妃步月影毵毵燕罢瑶池酒正酣半夜不知香露冷春风吹梦过江南
　　昭阳殿里醉春风香隔琼帘映浅红翠袖拥云扶不起玉箫吹过小楼东
　　罗浮仙子醉春风玉骨氷肌晕浅红一味清香消不尽几囘飞梦锦云中
　　仙子云中驾鹤归翩翩雾佩晓风吹玉肌轻染胭脂色恰似罗浮夜醉时
　　玉骨清癯怯素籹春风一醉九霞觞绿房午夜娇云暖不梦棃花梦海棠
　　昔醉西湖处士家酒痕吹上水边花东风蛱蝶迷香梦一树瑚月影斜
　　附中峯咏梅诗【法名明本住天目山中峯】
　　疎梅
　　依稀残雪浸寒波桃李漫山奈俗何潇洒最宜三二防好花清影不须多
　　蟠梅
　　铁石芳条谁矫揉从敎曲折抱天姿龙蛇影碎玲珑月交错难分南北枝
　　苔梅
　　古貌苍然鹤膝枝吐花生晕防春机玉堂试看青袍客莫忘江南有白衣
　　忆梅
　　夜分明月是扬州尚有春风在树头莫怪当年何水部岁寒心事与谁愁
　　评梅
　　月旦花前岂乏人风霜齿颊带阳春江南野史余芳论絶世清如古逸民
　　惜梅
　　香销泥污意裴囘掠地廻风玉作堆愁絶黄昏无一语怕看孤月上窓来
　　剪梅
　　破玉并刀试手温香凝双股断芳魂花随燕尾轻分去不带春风爪甲痕
　　别梅
　　花谢东风搅离思愁翻缟袂忍轻分月明梢送临溪水春树遥怜隔暮云
　　孤山梅
　　种玉西湖独占春逋仙佳句播清芬月明花落吟魂冷童子何之鹤在坟
　　茆舍梅
　　数椽草屋延清客竹作疎篱防玉葩不是玉堂无分到且和明月到山家
　　月梅
　　数梅姑射鬬婵娟疎影分明不夜天散却广寒宫里桂春光长满玉堂前
　　风梅
　　花间少女剪春寒粲粲霓裳舞队仙月夜遥看环佩冷莫敎吹落玉花钿
　　烟梅
　　梦隔棃云逗晓天苔枝浮翠逗春寒不嫌玉质笼轻素留与诗人冷淡看
　　隔帘梅
　　庭花映箔吟眸一片湘云锁暮愁风卷黄昏疎影动瑚枝上月如钩
　　纸帐梅
　　春融剡雪道人家素幅凝香四靣遮明月满牀清梦觉白云堆里见疎花














　　石仓歴代诗选巻二百七十八
　　钦定四库全书
　　石仓歴代诗选巻二百七十九
　　明　曹学佺　编
　　元诗四十九
　　胡寛
　　大明宫早朝
　　蓬莱拂曙色煜舒祥光九仪肃清跸日月开旂常圣人握金镜绣衮临玉堂咸英备雅奏圭璧辑羣芳欢宴洽湛露敷恩焕龙章讴歌罄率土岂乐逢时康典文备藻缋声烈昭前王巍巍续鸿绪万年斯无疆
　　刘祁
　　懐长源
　　凉月夜如水秋风吹紫兰独居怅无聊佳人阻河山河山邈千里相望何时已云横雁影沈露下虫声起烽火照中州西南杀气浮君居刘山下果若向时不人生有离别但惜知音絶匣内卧青蛇光芒射秋月汴水碧参差叶飞空树枝如何相忆处还值暮秋时
　　征夫词
　　顽云漠漠秋天黒冷雨潇潇和雪滴途中骑士衣裳单半夜衔枚赴灵壁中州近嵗雨雪多只因戍马窥黄河将军锦帐衣千袭马上挥鞭传令急但令饱暖度朝夕一死沙场吾不惜九重日望凯歌归安知中路行逶迤愿将舞女纒头锦添作征人身上衣
　　征妇词
　　青灯荧荧照空壁绮窗月上莎鸡泣良人塞北逺从军独妾深闺长太息忆初痴小嫁君时谓君不晚拥旌麾如何十载尚舆东屯西戍长奔驰秋风戎马临关路千里持矛关上去公家事急将令严儿女私情那得顾恨妾不为金鞞靫在君腰下随风埃恨妾不为龙泉劔在君手内飞光焰慕君不得逐君行翠袖斑斓空血染君不见重瞳凤驾游九疑苍梧望断犹不归况今沙场征战地千人同去几人回君回不回俱未见妾心如石那可转
　　刘叔逺
　　寄黄士谦
　　放歌出东村思弄山上雪清风吹湖波惊散波上月美人载美酒举棹揺秋霜把酒劝青天青天忽盈觞扬帆挂白云鸥鹭同飞扬歌罢一长啸忽然江水长懐君不可见流恨满潇湘
　　盛景年
　　送胡正辞
　　春水淡无姿垂杨雨方緑送人南浦岸飞下双鸜鹆鸜鹆羽衣短只过溪南宿征帆顺风去万里随鸿鹄趍名莫惮劳既荣还虑辱宾阶有富人清论俱成俗东吴开漕府郎吏明如玉时艰海亦枯莫尽杯中醁
　　题山水畵
　　待渡见孤舟穿林望髙阁雨余泉脉动日照岩光薄闭户茒屋深汲水松花落回首白云间两人相对酌
　　万顷云亭
　　浮云海上来西横太湖过散彩涵秋汀垂隂入虚坐日照天影移风吹浪纹破开窗緑树间何人读书卧
　　白鹤观
　　幽迳松竹深人行隂露滴独犬下阶眠一妪当户绩旌幢髙殿闭钟磬虚堂寂道士不相逢蛛丝悬素壁
　　江垕
　　李陵泣别图
　　黄云黯将暮白日寒无晖送客度河梁惆怅难别离代马虽善行按辔姑迟迟初心孰予察后罪甘诛夷君老既堪去我及无家归阳春满皇都长负平生期
　　赵半间
　　宿村庄
　　凉吹揺青灯穉子供浊醪寒影忽在壁短髪何萧骚且持竹根枕卧聴苍松号纸衾穏蒙首背痒不得搔须防作竒梦小艇飞洪涛惊觉白满榻晴月窗前髙
　　止言
　　苏张舌如防危人亦危身期期周御史千载称真臣清谈毎败事谐谑良损神田翁有斗酒招手聚比隣所言惟桑麻语语不失真
　　忆友人李云南
　　送客出荆扉忽见青青草故人别经时恍隔千里道千里固不遥咫尺梦难到孤鸟安朽株行云在晴昊敢叹防无期坐念春风老
　　吴炳
　　病起
　　人生百年间往往如过客吾生未六十须髪早已白自持嵗寒心谬比松与柏卫生乏良药疾病日侵迫天运茍未穷流年岂终厄依然冰雪姿苍苍见顔色
　　衢江舟中怀江实夫
　　仰止烂柯山故人渺何许行舟不可舣回首重延伫凉风吹客衣秋树湿残雨多情双鹭鸶翩翩向洲渚
　　咏尘
　　氛氲随骑集散漫随风度似雾暗津楼连云隠郊树渐迷乌几色已失京衣素嗟予南北人长年事行路
　　古镜
　　雁去悲银海螭蟠泣鬼工黄肠迷汉柏野火上秦蓬浓翠凝螺黛鲜朱溃守宫漆添灯晕黒文灭绣奁红一旦珠还浦千年劔出酆雾余空黯淡云在月朦胧伏兽衔丝结蒙絺画羽虫粉绵施婉转台玉刻玲珑匪茹曽申诫惟明可保躬他时赐盘鉴来照梦中熊
　　古钗叹
　　何年美人宝钗失深井沈泥污玓瓅一朝拾得再揩磨三回五回看叹息双鸾匹凤两股匀终然污色难为新当时光莹照头上有似桃李揺青春今人不识古仪状宝钗虽好非时様为君插罢拥髻悲物无贵贱皆随时
　　吴敬庭
　　古意
　　隂阳有代谢寒暑相推移人生百年内行乐当及时昨日犹朱顔今日生素髭所以遗世士饮酒不复辞寄傲南窗下千载真吾师
　　徐天倪
　　拟古
　　皎皎机上丝织为逰子衣逰子荡风尘素衣化成缁风尘不可避四顾将何之岂不念洁白徒重翟子悲朂哉如澣濯河水清且漪
　　又
　　娉娉闺中女天质知自爱空懐苹藻心日月苦行迈蹇修意良勤迟迟如有待未嫁庸何伤失良将重悔
　　又
　　婉娩自结髪伉俪情谊深夫征日易久鱼雁成消沈自怜镜中貌衰白将骎骎有衣为谁薫有花为谁簪顾影虽无俦秉心犹断金青天悬明月照影不照人
　　白仁夀
　　书事
　　太羮元无味大章本希音音繁入人耳味美适人心是以保身难惴惴如临深百战茍一失勇气未足钦今若不学古后何法于今
　　杨子承
　　独不见
　　窈窕一佳人铅华浄如练临风弄锦瑟其音哀且怨南隣去乗鸾北里效飞燕小院落花深闲庭芳草徧日暮掩朱扉如何独不见
　　车遥遥
　　车遥遥若流水前车去无踪后车来不已白日无闲人黄尘没马耳空投一寸胶不到黄河底
　　甘茂实
　　秋懐
　　秋雨种白髪一滴生一茎半为作诗苦半为忧天倾天倾或可补诗苦终无成朝来览青镜何时再后生不如原上草秋死春复荣
　　刘宗逺
　　山中梦母
　　霜月照屋壁霜风涌江波终夕不能寐辗转思懐多忽梦吾母来宛然度山阿但问儿衣薄语短不及他儿寒尚可忍地下知如何
　　江村苦雨
　　雨脚何时住江流逐日深一寒违众务百虑集归心夕景含饥色春光堕积隂去年携酒处月满杏花林
　　徐甫
　　寓言
　　苦乐有防定结髪与君防中道弃我去白马驾华轩燕赵足佳丽吴楚多婵媛妾自守空房蟏蛸网妾门妾身当日爱敢谓君少恩
　　林清源
　　杂言
　　太朴本淳黙结绳已多端书契起百伪千载不复旋大道日已降支离竞各言安得万喙寂俗厚如古先仍当废简牒置我六籍前
　　落花怨
　　落花怨东风情薄不可托红顔为君开衰顔为君落愿落流水中随君逺漂泊
　　杨栁怨
　　杨栁怨春江何事多离别年年枝上青日日行人折安得如桃花当使人娱恱
　　王廓
　　小孤山
　　江上青山一劔孤气虹夜贯斗牛墟寒藤古祠神所居谩说彭郎迎小姑俚言不经聴者愚举世孰与明其诬山下长江通蜀吴飞廉怒锁千舳舻乾坤变色惨不舒竿摧缆絶愁万夫初疑破虏遇老狐又讶伏波留贾胡阳侯负弩雄前驱冯夷击鼓严后车六鼇掣钓轩蓬壶八骏鞍辔鞭龙鱼神灵怪骇千万殊纵有健笔难穷书一官长沙赋归欤三年卧病南阳庐故交新贵一字无扁舟梦鲙松江鲈行或止之不可虞呼童取酒聊自娱短歌激烈惊樵渔掀髯一笑谁和予隣商去住依祝巫盘餐拜祠樯上乌百钱之利众所趋浪走不待晨鸡呼进锐退速中乗除未要冐险争前途江山正自不我疎我亦乐与江山俱安得匹素百尺余他年写我东游图
　　卢挚
　　题李伯时九歌图
　　苍龙驷车载初阳緑天浮春开八荒连埢飞雾俨冠劔四三神君翼东皇桂醑盎烈兰肴芳楹筵巫觋纷披猖瑶琴袗衣杳何许两妃倚竹临空江野烟颦翠九疑逺暮雨洒恨湘波凉冰夷闇投明月玑山鬼夜啸猿猱悲长歌抚节懐楚累遗音疎越知者稀筑室赖有佳人期紫坛荷屋薜荔帷汀洲聊堪搴杜若怨公子兮怅忘归恑毫慅墨含古色虎头痴絶公麟痴续骚未成今见畵忽欲轻举起无为朝来目送秋云飞
　　游茒山
　　涧边瑶草洞中花细水流春带碧沙昨夜山瓢诗已满道人端坐读南华
　　题钓台
　　云山苍苍兮烟雾稠石濑潺潺兮江水流故人兮冕旒先生兮羊裘礼乐不兴兮谁其伊周尧舜在上兮下有巢由仕止久速兮舍圣人而安求清风一丝兮岂为名钩焦黄荔丹兮香火千秋往来如织兮荣辱之舟先生一笑兮白云收
