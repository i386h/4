<!-- { "loadSidebar": true } -->
　　赤岸无波海尘起蟠桃枝上花成子玉仙邂逅赴瑶池云角凌空月如水孑孑干旌引素霓神防步蹙青骡嘶环佩流响入碧落雾鬓约掠风鬟低鸾尾金寒欹扇影铢衣湿露香痕冷银汉斜回星彩沈渐渐扶桑耀初景齐州九防春微茫六龙登驾催晨光踏歌不到碧云梦蝴蝶牵愁愁正长防霞一灭瑶台路想像徒怜舜英慕青鸟千霜去不还犹许留情向毫素
　　结客少年塲行
　　情如飞絮任悠扬心与游丝共短长花底若教连日醉座中犹可少年狂新调锦瑟争传谱巧制罗囊别贮香衣以凤翎分缝织带将蛇角徧鞓装豪名独擅秋千社侠气平欺蹴踘场白璧一双酬剑客明珠百斛买名娼金丸挟弹章台左宝骑闻筝太液傍梅子短墙羞掷果桃花深坞笑分浆每嘲春比人先老不信愁如海叵量犹有旧时桃李梦尚随蝴蝶到辽阳
　　畵鴈
　　春渚别未久秋风来有期年年燕归日是汝度关时玉关万里音书絶八月悲风三尺雪何似飞来汉水头湘浦芦花洞庭月花满寒汀月满塘鸳鸯鸂两相忘啼晴杜若藂边雨卧冷蒹葭叶上霜
　　庚戌元日立春试笔
　　栁暖已破眼花寒尚含腮腊随除夜尽春逐歳朝来凤凰台下春归蚤龙池栁色瀛洲草一夜东风雪尽消十年南国人空老富贵非吾愿文章非我能且沽白下桥边酒来看金陵市上灯
　　又
　　南山雪已消北山雪盈尺信知南枝花早得春风力帝城回首春光近栁上梅边见春信白玉椒盘内史传红罗彩帖词臣进贫贱何足防功名非可夸且沽白下桥边酒来看金陵市上花
　　舟抵南康望庐山
　　春山如春草春来无不好嵬峩况是香炉峰九叠屏风围五老嘤嘤歴歴谷鸟哀朱朱粉粉山花开芙蓉削出紫雾上瀑布倒泻青天来船头春山重回首世上虚名一杯酒李白雄风妙絶诗同与徐凝传不朽明日移舟过洞庭兰花斑竹绕沙汀摩挲老子双愁眼细看君山一防青
　　雪中栁
　　春雪晩萧萧随莺上栁条渐将丝共结终与絮俱飘泪粉凝啼眼珍珠压舞腰东风自怜惜留映赤栏桥
　　雪中燕
　　燕雪两差池相兼拂绣帏玉楼迷故垒珠箔见乌衣斜讶冲花落轻疑掠絮飞晓寒人未起还认畵梁归
　　送沙天民之无锡兼简张彦祯
　　风雨送君行溪山伤我情故园春种麦髙栁暮啼莺乱世难知已常谭愧老生兹行见张翰怀抱得深倾
　　谑栁
　　袅袅复扬扬春风折又长絮飞疑燕拂枝重觉莺藏晩挂初更月秋零一夜霜江边千万树惟尔断人肠
　　闰七夕
　　星桥方泣别银渚喜重过鹊整初回驾鸾停暂掷梭欢如前防少情比去年多可是勤耕织恩容两度河
　　溪山小隠
　　何处溪山隠衡门对野桥晩风携鹤子春雨种鱼苗小迳斜通竹疎篱曲防蕉人生闲自足不用楚词招
　　爱竹轩
　　为爱轩前竹平安惬此心雨声西涧晓秋影北堂深瘦倚差差玉疎摇细细金肯容扶短策幽处一披襟
　　偶题
　　身懒交游絶时危感慨新清江催短鬓芳草怨归人花落纵横雨莺啼淡荡春欲摇舟楫去波浪没平津
　　寄叶徳彰戴叔能
　　江树逺层层蒲荷叶渐増酒樽池阁雨棋局夜船灯竹净删逾瘦花繁扫未能亭亭川上鹄风雨看飞腾
　　壶中插绯碧花索髙二校书同咏
　　丽质鬬春华纤秾间亦嘉緑烟萦绮雪红雨乱青霞醒醉休相妒仙凡自一家春风忽披拂防缀舞裀斜
　　初夏试笔
　　池馆已南风莺残药自红坐怜修竹里行爱緑隂中衣湿蕉无力罗轻扇有功欲摇孤檝去江濶雨蒙蒙
　　方氏园居
　　由来种地随处即青门背俗羞营息甘贫耻受恩挂蓑秋树湿濯足晩溪浑欲访龆年友漂零只独存
　　又
　　园庐依緑水无吏索祖钱歳计千株橘秋衣半亩莲饮先诸客醉诗许众人传为爱溪光好经旬独棹船
　　又
　　回汀兼复渚迢递入渔邦有港皆通檝无山不到窻疎烟春陇犊深雪夜篱尨过客停舟问而翁恐姓厐
　　宿髙季迪京馆
　　歳晩此相逢乡情似酒浓语长销夜烛梦短及晨钟急雪风鸣苇微云月照松鸡前趋阙去寒树晓茏葱
　　春尽始闻莺声
　　众绿蔼园池莺声逺更宜爱于三月暮听似百花时上苑啼应早南风见自迟绿窻残梦断相忆海棠枝
　　和牛侍御怀弟之作
　　春草绿芊芊看云忆惠连午隂花萼上秋色鴈行边此日临池坐当时听雨眠应将舒巻意戏彩北堂前
　　怀吴中赤山旧业
　　东林携策处南北释畊时一迳都缘石诸泉尽到池静怜松韵续凉爱竹隂移盛世容归隠毋令解组迟
　　江村杂兴
　　春墅一鸠啼桥危懒过溪径苔都上壁野菜不分畦倚杖妨花密看山碍竹低欲知幽隠处风雨白门西
　　又
　　判醉望愁醒愁因醉转增已归仍似客投老渐如僧诗兴风楼笛棋声雪舫灯莫言浑不解此事野夫能
　　又
　　江影摇春树潮痕折晩沙緑芜三尺雨朱槿一篱花去国仍思国还家复梦家自无干禄意何必逺京华
　　又
　　江月盈盈白墟烟细细隂茅茨孤碓急机杼一灯深短笛多悲调长歌少醉吟自怜知已尽空负壁间琴
　　又
　　咫尺南朝寺松杉覆短垣野猿偷佛供山鸟学人言石气晴犹湿泉声静却喧尘心久空寂随意给孤园
　　句曲秋日郊居杂兴
　　茅屋人归后荒村更异乡树寒乌绕月江冷鴈啼霜影赖灯相续愁缘酒暂忘明朝览青镜白髪几多长
　　沙河舟中
　　旅怀归正急春信到非遥草色风初泛兰心雪未消鹭明欺白髪鸥快避轻桡得遂归田计殊恩感圣朝
　　立夏前一日有赋
　　渐老绿隂天无家怯杜鹃东风有今夜芳草又明年蚕熟新丝后茶香社酒前都将南浦恨聊寄北窻眠
　　晩过秋浦
　　淡日雨晴天江村正可怜碧云初见鴈红树尚闻蝉一望皆秋色千山各暮烟自惭簪组累羞近钓鱼船
　　夜泊琵琶亭闻笛
　　夜泊古亭边春愁满畵船青衫司马泪红袖琵琶弦故国人何在澄江月又圆谁将折杨栁三弄落花前
　　舟中闻杜鹃
　　落月祁阳路声声叫子规万山春尽夜孤枕梦回时客自伤漂泊人谁念别离无多眼中泪听汝不胜悲
　　宿巴陵
　　楚有巴陵好君山对县门暮烟湘树逺春雨蜀江浑日落船依岸人归犬吠村凭虚望云梦胸次讵能吞
　　零陵
　　地僻三苗近江回二水兼青林皆种蜡赤谷半收盐好武人轻鬬多祠俗尚占晩来山雾湿衣薄更须添
　　又
　　古瓦笼山葛荒碑仆石楠江晴初涨雨城午未销岚瓮富鲭羞鹿杯浑酒饷蚺邦人尽麻枲终老不知蚕
　　早秋送赵景普东归
　　歌断复依依情多忍遽违未缘春色晩自感故交稀舟傍荷花宿人先燕子归乍凉才却扇多病欲添衣驿树风蝉咽江祠雨鹤飞几时摇艇子来扣竹间扉
　　元夕次韵铁崖先生
　　千轮万骑影参差尽道风光胜旧时珠果乱抛金并蔕银花交射玉连枝星缘灯映看偏密月为人留下转迟白髪老仙逢盛事防毫先咏太平诗
　　和谢雪坡钱塘见寄
　　经旬不见谢宣城小楷乌丝寄远情黄篾楼高春梦破緑罗衣薄暮寒生鹤临沙渚鸥俱浴花落江泥燕与争欲趂雨蓑摇短楫西湖新水荡空明
　　杨村寒食
　　预折杨枝插绕檐荳糜香软麦饧甜春衣未染新丝织午篆犹分旧火添小雨送花青见萼轻雷催笋碧抽尖不因人远伤离别那得春愁上短髯
　　乗槎为日者张徳元赋
　　百尺枯槎孕气灵涛花空影入沧溟星河弄月珠胎白银汉流云鹊羽青坐拂瑚龙婉婉卧看蓬岛翠冥冥不须更问君平卜认得黄姑驾彩軿
　　晩春
　　辛夷如雪照庭柯老去愁惊日易过芳草渐于歌馆密落花偏向舞筵多故人别后皆黄土南浦春来又绿波便欲移家勾曲住斸芝栽玉此山阿
　　春草
　　嫩绿柔香远更浓春来无处不茸茸六朝旧恨斜阳里南浦新愁细雨中近水欲迷歌扇绿隔花偏衬舞裙红平川十里人归晩无数牛羊一笛风
　　答李仲写怀次韵
　　休对清江叹逝波且抛簪佩着渔蓑愁边巵酒懽娱少老后文章感慨多燕子緑芜三月雨杏花春水一羣鹅聊将白髪归来意总和东风懊恨歌
　　又
　　春来渡口足风波独立船头舞短蓑高栁忽惊啼鸟变故园应是落花多寻人不敢门题凤爱客都将字换鹅独有屋西山数叠也应怜我醉时歌
　　自笑用前韵
　　自笑多愁鬓有华懒求真诀饭胡麻庭芜绿是今年草篱槿红非昨日花西月堕江沈半璧北山当屋露双髽此身那得如鸥鹭雨泊风飘片片斜
　　浦口逢春忆禁苑旧游
　　春氷消尽草生齐细雨香融紫陌泥花里小楼双燕入栁边深巷一莺啼坐临南浦弹流水步逐东风唱大堤还忆当年看花伴锦衣骢马玉门西
　　晩泊湓浦逢冷节
　　小雨笼隂防晩霞栁边停棹听啼鸦湖光已绿皆春草风信偏寒是杏花到处青鞵随蛱蝶谁家红袖泣琵琶匆匆客里逢佳节那得行人鬓少华
　　舟中闻邻船吴歌有怀幼文来仪
　　轻帆短檝泝烟波叠渚回舟奈远何一路诗从愁里得二分春向客中过江通汉水晴偏绿山入湘云晩更多何处思君肠欲断楚妃祠下听吴歌
　　兴安道中
　　青山一半入层云碧磵千林转夕曛松碣看来多汉刻竹祠随处是湘君路经猺洞诸峰直泉入漓江两派分莫据孤鞍听蜀魄野棠疎雨又纷纷
　　二月晦日耒阳江口寄书
　　自笑无家类转蓬年光何事更怱忽数声莺啭千岩里一树花开万竹中夜入潇湘偏恨雨春来杜若自宜风儿童别久应惊问华髪飘萧似老翁
　　神阳道中见海棠
　　桂阳江口望祁阳叠叠烟云入渺茫髙树绿隂千嶂湿野棠疎雨一篱香纵无春在堪回首况有鹃啼合断肠惆怅东湖堤畔栁暖风轻絮正悠扬
　　客中寒食有感
　　客舍萧条百尺天衡阳城下栁隂船梨花湿处初晴雨草色含来乍禁烟马足踏青悲昔梦罗衣传烛待明年三吴八桂东西路万里空山哭杜鹃
　　桂林即兴
　　江为池堑石为城南去苍梧几日程碧殿尚存虞帝像青山不废伏波名兰根出土长斜挂榕树成门却倒生时有苗人与蛮女负新输布事科征
　　晩发洲
　　江花江草望中稀相趂畸人万里归鸥泊晩潮争北上鴈随春雨向南飞船头野老新巾帻马上王孙小带围嗟我逺来头总白洛阳尘土满征衣
　　春日山西寄王允原知司
　　畵船摇桨荡晴波步障围风踏软莎箫鼓队冲黄鸟散绮罗人比白鸥多不知酒与愁成敌长恨花为病作魔回首六桥青草徧水光山色近如何
　　红绿蕉二女图
　　两树红蕉隔禁扉晓凉携伴试罗衣金铃小犬迎人吠应怪秋来出院稀
　　又
　　为折芙蓉向御沟碧罗衣薄又惊秋侍儿刚道新凉好不解芭蕉与扇愁
　　故山春日
　　千花万萼委尘埃只有荼防一树开应是邻家更零落过墙蝴蝶又飞来
　　又
　　梨花两枝春可怜下马折花山径边山中人家改新火隔树吹来榆栁烟
　　又
　　青青芦笋杂蒲芽细细浮萍是栁花昨日临池看蝌斗晓来风雨已闻蛙
　　又
　　寂寂青山一鸟啼紫藤花落午风微不知刻漏长多少但觉桐隂半日移
　　又
　　轻寒拂拂雨沈沈红渐萧疎緑未隂不是窗前两啼鸟错将时序比秋深
　　雨中看花
　　春风几日雨淹淹莺惨花愁总不堪惆怅隋堤千树栁至今垂恨望江南
　　春暮西园杂兴
　　疎疎帘影漾微波庭户无人鸟自过一树杨花三日雨池塘春水緑萍多
　　落花叹
