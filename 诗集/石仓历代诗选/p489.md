<!-- { "loadSidebar": true } -->
　　倏忽成逺别幽栖仍薜萝草芳经雨歇虫响入秋多夜月柯亭市凉风镜水波相期尽一醉何日更来过
　　宿钟山僧房
　　暂止游山屐钟山偶借居已看诸有妄转觉万縁疎静院莲花漏闲窗贝叶书三车方待演归兴复何如
　　九日稽山怀古
　　山水自如昨古人今复谁云烟谢家墅松柏禹陵祠圣代身全老秋天景易悲母将揺落意相对菊花枝
　　秋夜
　　独坐芭蕉院吟诗清夜徂林空松子落莲尽藕茎枯草际萤光湿巢边鹤影孤了然心境澈明月照冰壶
　　留别翰林诸公
　　黄金阙下脱朝簪便理归舟载緑琴竹叶纵教临别意葵花难展向阳心烟霞谷口耕春雨松桂岩前憩夕隂自愧不才终逺去故人毋讶玉为音
　　奉寄巫总戎
　　将军坐啸靖三边鹊印累累肘后悬玉帐分弓宵射虏黄沙列卒嵗屯田元戎昔着条侯令儒将今夸却谷贤江左野人从白首要看勲业上凌烟
　　寄刘西江
　　近别西江旧草庐老来心事复何如鲸尊自惬狂吟兴鸿宝谁传秘命书东洛池台更异主武林花竹梦遗墟十年飘荡辽川北不见鱼缄问索居
　　宿虞氏华星轩
　　爱观泉石暮归迟因共幽人宿翠微一榻香风红杏院半窗斜月緑萝扉峰头夜火明丹灶涧底春泉没钓矶卧向白云翻自笑宦途何事履危机
　　谪居后归访钱清陈文达相与酌酒话旧凄然有感翌日赋此却寄
　　廿载辽阳悲窜逐感君一见故情多常同幕府谈棋坐曽向辕门倚剑歌越国青山愁里望清江明月梦中过南归重喜开文会其奈萧萧髩雪何
　　班婕妤
　　玉簟夜凉新秋蛾暗里颦如何天上月独照掌中人
　　采莲曲
　　郎骑红叱拨妾上木兰舟不及鸳鸯鸟双飞共白头
　　春思
　　山映帘栊水映窗浣纱人在苎罗江年年三月棃花雨门掩东风燕子双
　　畵梅
　　扬州诗阁掩芳尘万萼千葩冷照春十里珠帘一声笛东风肠断倚楼人
　　其二
　　曽赴孤山处士招水烟寒淡月魂消笛声唤醒棃云梦记得东风倚畵桡
　　凤仙花
　　秾艳何曽妬绛桃瑶池青鸟旧仙曹可怜日暮西风急满地斓斑委羽毛
　　三香图
　　微步凌波见袜痕玉容相向总无言夜深髣髴香尘过疑是杨花姐妹魂
　　附王怿【字内悦谊之弟】
　　江南意
　　郎居横江口妾住横江上生小惯风波莲舟喜揺荡荡舟莲花湾花红照人顔举头见郎来低头隠花间花疎不成隠相见还相哂都縁春意深留连夕阳尽前浦伴将稀那能不相违抛情明月下各自櫂歌归
　　白马篇
　　金羁塞下儿白马明秋练指顾雄风生来往如飞电一挥邯郸椎三射天山箭单于逺逋逃天子垂恩眷归来五陵下戚里酣游宴杀人都市间被酒未央殿青骊换小妾浓麝熏罗荐狐白拥重裘谁知布衣贱
　　隔谷歌
　　兄羁囚弟露宿兄弟本连枝谁令隔山谷兄受饥寒日困辱弟欲救之力不足力不足可奈何愿作髙飞鸿衔之出网罗
　　临江王节士歌
　　节士多壮心悲感雄风起弯弓射天狼欲发无一矢击筑起舞发指冠长空惨惨白日寒海鲸簸浪山岳动行者为之愁路难愁路难泪如雨壮心成灰尘悲感留千古
　　采莲曲
　　吴娃荡船采莲子船头莲子清如水兰杜芳洲白露漙蓼花緑岸秋风起秋风吹髩影悠悠还随女伴度前洲谁家夫壻归来晚何处莲花独耐秋秋来春去时难度锦荐新香渐成故驰晖冉冉近桑榆闗塞苍苍但烟雾闗月闗山千万重可悲遥夜不相同归来独拥香衾卧双泪斓斑一枕红
　　砀山偶作
　　练帷薄暮新凉入虚馆萧萧雨声急孤灯照坐不成眠一夜凄然百忧集公期已促归计遥坐觉双髩生秋飚会待骅骝开道路岂无羽翼腾云霄驱驰四牡彭城道访古询今醉烦抱韩信城边秋草腓条侯冢上烟芜老时时回首白云天一寸丹心日下悬因风寄语淮南桂为我休吟招隠篇
　　石城晓
　　城角晓呜呜城西月痕堕城中春思慵楚梦熏兰火玲珑金马门玉佩声琐琐红日压宫垣千花眠贴妥
　　公子行
　　妖姬蜀国弦罢作南山弄信马踏芳尘被面春酣重银装赭玉带金隠袍花缝目送云间行醉缬抛绯综
　　班媫妤
　　自失倾城宠花顔落旧红霜飞金屋冷月照锦帷空侍寝昭阳日休辞玉辇同当知长信妾团扇泣秋风
　　碧玉词
　　碧玉小家女容华早出羣青蛾天上月緑发镜中云舞袖翻鸾影歌蜃吐麝芬金屏能侍寝含笑解罗裾
　　送人之京
　　独上水边桡离顔酒半消城头三鼓近烟际一灯遥海色将沈月沙痕正落潮未能追逸翮回首跂层霄
　　李将军歌
　　妖芒扫空流电红将军飞出麒麟宫帐士娇狞噉哮虎羲和倒泣烟弥蒙莲花古剑腥铜气射雕健儿手中死赤血淋漓凝冷光塞土千年为君紫
　　吴城春晓曲
　　金衣送月吟娇弄阳云犹琐青楼梦晓风飐户声鸦然赭罗射日胭脂鲜筵前小玉嚬初月春槽酒滴猩猩血凤竹鸾梧聴不絶海尘惊秋尾闾竭
　　瑶琴怨
　　楚雁惊秋瑶柱涩山云夜低凝翠湿阳台晓玉上晴空银湾无光露蟾泣松间暗甃吟古龙古渊珠客啼秋风湘娥泪枯湘竹老江水流寒九山杳
　　春闺曲
　　翠罗轻袖笼纎春兰芽茁土香氤氲白马金鞍向何处曲栏回槛流芳尘棃花晚树飘晴雪朱弦断尽鸾音絶簇机头试锦梭回文漫渍相思血
　　寄万徳躬
　　日暮山风吹女萝故人舟楫近如何吕仙祠下寒砧急帝子阁前秋水多闽海风尘鸣戍鼔江湖烟雨暗鱼簑何时醉把黄花酒聴尔南征长短歌
　　为人悼亡
　　凤入寥天鹤隠琴月楼清韵杳沈沈朝云去感襄王梦暮雨来愁宋玉心绣带堕芗霜蕙老金莲销印露苔深暗尘栖满芙蓉帐谁忍重开翡翠衾
　　骢马
　　联翩蹀躞更防闗路风沙旧所谙曽载冠军天上路几乗飞将雪中探临营卧处霜凝皁倚树嘶时月映潭今日三边烽堠静却将归老华山南
　　雨雪曲
　　朝来朔雪暗遥天带雨随风去复旋态比洛神波上出声疑郢客调中传斜飘绮户侵帷幙散入琼楼脆管弦今日海边苏属国若为辛苦用和氊
　　折杨栁
　　佳人向叶敛青蛾奈尔风流意绪多枝嫋緑烟迷楚驿花含白雪艳吴歌斜连芳树遮楼阁曲绕横塘映绮罗休伴梅花怨羌笛陇头征客望乡多
　　闗山月
　　汉月孤生瀚海头逈临荒野照边州光残金柝声中晓晕满雕弓影外秋塞北征人齐倚剑城南思妇独登楼那堪今夜闗山曲况有哀笳引泪流
　　秋夕有怀
　　洛浦遗衾未可将露虫凝思满中堂鹊桥已散银河影雁柱初传玉宇凉灯近暗窗风落烬扇归秋笥月无光怀人不寐多惆怅更奈悠悠漏防长
　　自君出门来二首
　　自君出门来别思徒耿耿暗镜照孤鸾何由得见影自君出门来思君千里逺辘轳系青丝日夜圞转
　　吴宫
　　香径无尘水殿空由来白苎怕秋风忠臣戮后蛾眉死麋鹿春游废苑中
　　秦宫
　　七国争雄鼎未迁咸阳宫阙已巍然楼船不返东溟水空使蛾眉殉九泉
　　魏宫
　　罗绮纷纷委暮尘野花空锁邺宫春只余铜爵台边月曽照当年卖履人
　　陈宫
　　玉树歌残绮阁尘景阳无复禁钟晨伤心几树宫前栁犹是风流展翠颦
　　过徐君墓
　　黄河流水几清浑断碣残碑尚有文塜树不悬当日剑空留啼鸟向斜曛
　　歌妓
　　银烛前头见楚莲雪香轻袂掌中旋章华台上春风起一片杨花拂玳筵

　　石仓歴代诗选巻三百三十九
　　钦定四库全书
　　石仓歴代诗选卷三百四十
　　明　曹学佺　编
　　明诗初集六十
　　罗纮【字孟维山隂人】
　　读马援传
　　富贵人所重贫贱世所轻重轻何足较立身期垂名小器恒自足大材当晚成君看马伏波激烈真豪英方在童子日藻鉴有贤兄请从边田牧屈志事躬耕牛羊徧阡陌谷粟实丰盈一朝散亲旧拂衣事遐征宁为守钱虏不忝国士称东进谒明主论议推忠诚岸帻感知已聚米知地形用兵何神速破敌如流星垂老志益壮据鞍犹请行至今千载下竹帛垂光荣丈夫重节槩遇时当効能谁能老闾里龊龊终其生
　　竹轩
　　结构临芳甸緑竹茂前墀鸾枝忽葱蒨凤尾何葳防晨游裛清润夕憩濯凉飔蚁酒时独酌羽扇不须持动息絶纷扰耳目无纎翳愿守嵗寒约载歌淇澳诗
　　梦母
　　昨夜梦还家登堂见慈母依依别后情欵欵生前语觉来不复寐敧枕愁如缕静聴北窗间潇潇响寒雨
　　题畵
　　入山采灵药山深愁日短空林独自行木客时为伴木肥晨露滋芝润春泥暖荷镢暮归迟前溪白云满赋得医无闾山送王娱清之辽东省兄
　　吾闻医无闾山天下奇插空秀色青崔嵬上有髙标万丈不可以攀陟下有飞泉百尺砅厓转石相喧豗平生有志览形胜日夕梦想空徘徊羡君昂藏七尺躯论谈豁达心胸开诗书百氏尽搜猎文辞落笔驱风雷入门下马告我往斯境愧我碌碌空尘埃便须捶牛挝鼓饯君别安得美酒三千杯酒以沃离思诗以壮行色奉觞为君夀髙歌振金石君家伯氏人中龙只今久作辽城客长沙迁逐淹贾生江海流离老亭伯因君顾同气余亦怀连枝有兄在金台别来知几时髙斋聴雨念畴昔客居对月成遐思前日寄书来询余故乡事亲老更家贫茫然但増愧因君此行重感激丈夫别离何足惜弟兄相见意绸缪夜雨连牀话胸臆问余别况今何如塞土故园空四壁箪瓢以忘忧琴樽聊自适每怀放浪山水间有足欲行嗟未得君不见医无闾山天下奇为我殷勤访灵迹
　　汴栁揺金图
　　隋皇御极轻九有金璧犀珠积盈亩开渠亘汴千里余却向是堤种花栁长堤栁树揺春风牙樯锦缆舟如龙明眸皓齿侍君侧歌声遏云欢未终王气渐消陵谷改昔日繁华竟何在空余故栁满堤边叶叶含颦似相待堤栁含颦映碧流游人日日驻兰舟畵图一见犹増感况是曽经此地游
　　附罗周【字汝济有砺轩集纮之子】
　　春朝荣遇为梁方伯赋
　　晓漏彻金门千官肃骏奔龙蛇旂影动貔虎仗仪屯香雾笼仙佩红云拥帝阍朝防方岳重垂拱圣人尊班接鹓鸿侣荣沾雨露恩燕当青琐闼光照紫薇垣翠釜来芳馔琼浆注上樽宫袍颁兽锦鼎食赐熊蹯臣职思无忝天顔喜自温欢声腾海宇和气蔼乾坤霄露殊优渥皇猷待讨论愿留周召伯长尔镇雄藩
　　吟舫为陈太常赋
　　来往寄烟波其如逸兴何静依汀蓼泊闲拂渚苹过泛泛同江苇亭亭隠浦荷醉来忘系缆游处胜鸣珂榜石登吴峤观潮度淛河虫鱼劳细咏鸥鸟避狂歌稍畏渔郎杂宁愁尹节呵才矜扬凤吐穏胜灞驴駞笔幻烟霞态肠抽锦绣窠却縁佳句恼酹酒谢诗魔
　　寓怀
　　为山在终蒉凿井须及泉弱龄昧所适中道遂弃捐穷庐耻衰朽肝肠日忧煎我思古达人亦以文辞宣不聴南山歌谁知甯戚贤
　　又
　　有兔正爰爰雉乃罹于罗福善与祸淫此理今则那醇风日浇漓笑谈生矛戈陆行畏巉岩水往多风波兀坐若无觉秋风振庭柯
　　题鹰
　　饥鹰困绦绁敛翮自卑栖匪无搏击能所愧奋迅迟唶彼籓间雀无为遽见欺秋风有时至万里逞雄姿
　　又
　　胡鹰锦为羽利爪雄武臣健翮剪荆棘逸气凌秋旻击物时未遂卑栖耻依人谁当解羁絷为空狐兔羣
　　荔枝山鸟
　　雨过蛮溪敛瘴烟猩红万朶压枝鲜谁知山鸟偷衔去又是红尘一骑前
　　罗颀【字仪甫纮之孙】
　　上之回
