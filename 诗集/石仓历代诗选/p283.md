<!-- { "loadSidebar": true } -->
　　我车南君车北相逄总是天涯客拥炉谈笑一灯残出门风雨千山隔
　　景阳钟二首
　　景阳钟动晓寒清度桞穿花隠隠声三十六宫梳洗罢却吹残烛待天明
　　一刀残月淡觚棱遥望林梢晓色升寂莫小帘风露冷玉盆脂水已生冰
　　寒涧
　　林间幽鸟啄枯槎落尽寒潮一涧沙独木桥西游子宿酒旗斜日两三家
　　秋望
　　辉辉江日已沈西隠约余红泛弥却上松冈望秋色偶逄僧话立多时
　　得冲佑命
　　几年归梦水云间猿鹤重寻已厚顔惭愧君恩犹窃禄官衘偏带武夷山
　　悠然堂和致明絶句
　　清霜一夜倒蒹葭放出湖光彻远沙漠漠浮烟收欲尽晚风轻浪蹴银花
　　燕子
　　燕子营巢得所依衔泥辛苦傍人飞秋风一夜惊桐叶不恋雕梁万里归
　　絶句
　　目送孤鸿独倚楼晚风吹泪更横流蕉花落处蛮烟碧六十三程是白州
　　汴京纪事
　　联翩漕舸入神州梁主经营授宋休一自北人来饮马春波惟见防氷流
　　笃耨清香歩障遮并桃冠子玉簮斜一时风物堪魂防机女犹挑韵字纱
　　万炬银花锦绣围景龙门外软红飞凄凉但有云头月曽照当时歩辇归
　　盘石曽闻受国封承恩不与幸臣同时危运作高城炮犹解捐躯立战功
　　梁园歌舞足风流美酒如刀解防愁忆得少年多乐事夜深灯火上樊楼
　　辇毂繁华事可伤师师垂老过湖湘缕衣檀板无顔色一曲当时动帝王
　　得天台命
　　暖风环佩满芳洲贝阙珠宫忆旧游此日刘郎心似水桃花空绕暮溪流
　　游宻庵
　　病身偏与静相宜着意悠悠定自痴兀坐南窗了无语篆花萦处一星移
　　絶句送巨山
　　二年寄迹闽山寺一笑翻然向浙江明月不知君已去夜深还照读书窗
　　有懐
　　满空寒雨杂飞烟湖上先生拥褐眠借问茆斋容客否夜灯相伴读韦编【胡原仲】
　　结茆同隠水云间何日柴车不徃还忆得松林长啸罢归时明月徧秋山【刘温其】
　　风惊枯苇白花浮欲下横桥晩更留惆怅不逢吴季子一溪寒水带烟流【吴公路】
　　曽访高人上翠峯至今清兴逐松风篮舆梦想行山处白葛花开细雨中【密庵】
　　约致明入开善不至
　　偶临沙防立多时淡淡烟村日向低幽事挽人归不得一枝梅影侵澄溪
　　夜凉
　　茆舍萧萧暑雨余夜凉清若在冰壶一窗月上杉篁影便是人间水墨图
　　次韵朱乔年送山老住三峰
　　平生耳里三峰寺况识峰头旧主人借我一笻扶病去月林松吹度纶巾
　　寄题黄应亨东明斋
　　青藜不复来人世好学如君自少双頼有羲和鞭日毂晩红常照读书窗
　　斋居雅意与谁论防见依光沭宠恩惭愧野人欺我嬾相招炙背坐松根
　　送致明之髙沙
　　忽惊风袂去翻翻老子吟毫强更援底事幽怀却成恶鵞峯一防入离樽
　　附防家藏刘病翁遗帖
　　病翁先生壮嵗弃官端居味道一室萧然无异禅衲视世之声色权利人所竞逐者漠然若亡见也熹蚤以童子获侍左石先生始亦但以举子见期而熹窃窥观见其自为与所以教人者若不相似暇日僭有请焉先生欣然嘉其有志始为开示为学门戸朝夕诲诱亹亹不倦其后先生属疾熹适行役在外亟归省问先生喜甚顾而语曰病中无可与语幸吾子之来归也自是日奉汤药先生所以教诏益详期许益重至为俱道平生问学次第倾倒无余一日从容因出诗一篇见授先生性不喜书常时诗文率多口占使诸生执笔独此与赠刘致明丈长句皆手书之其意可见也既又发故箧得碎纸数十皆平日省躬自厉之言稍以先后次为一篇命熹与同舍生黄铢笔之复取阅视手自更定数十字间不一日遂啓手足诸子妷乃共发其先所缄封遗书数副皆熹未归时所留处画庶事徧及遗孤复有片纸属熹为作张公书末有勉力大业之语熹始得位受而宝藏之以至于今不敢失坠然而躬行不力老大无成不能有以仰副当日付授之意抱此愧恨每念将无以见先生于地下今病已力何所复云始取遗墨联为一编而序其本末以示子孙且以示诸同志使于前脩景行之懿知所防慕而又视熹之慵惰无闻以为前车之戒也熹字元晦亦先生所命其祝词具在以非临终手笔别附他巻先生没以绍兴十七年丁卯后五十二年庆元己未五月丙申门人朱熹谨书

　　石仓歴代诗选巻一百八十一
　　钦定四库全书
　　石仓歴代诗选巻一百八十二
　　眀　曹学佺　编
　　宋诗五十九
　　朱熹
　　远游篇
　　举坐且停酒听我歌远游远游何所至咫尺视九州九州何茫茫环海以为畺上有孤凤翔下有神驹骧孰能不惮远为我游其方为子奉尊酒撃铗歌慨慷送子临大路寒日为无光悲风来远壑执手空徊徨问子何所之行矣戒关梁世路百艰难出门始忧伤东征忧旸谷西游畏羊肠南辕犯疠毒北驾风裂裳愿子驰坚车躐险摧其刚峩峩既不支琐琐谁能当朝登南极道暮宿临太行睥睨即万里超忽凌八荒无为蹩躄者终日守空堂
　　拟古
　　离离原上树戢戢涧中蒲娟娟东家子郁郁方幽居濯濯明月姿靡靡朝华敷昔为春兰芳今为秋蘼芜寸心未销歇托体思同车
　　其二
　　绮阁百余尺朝霞冠其端飞櫩丽远汉曲楹何盘桓清谣发徽音一唱再三叹借问谁为此佳人本邯郸微响激流风浮云惨将寒为言何所悲游子在河关不恨乆离濶但忧芳嵗阑愿为清宵梦燕眤穷余欢
　　其三
　　上山采薇蕨侧径多幽兰采之不盈握欲寄道里艰沈忧念故人长夜何漫漫芳声坐销歇徘徊以悲叹
　　其四
　　佳月朗秋夜蟋蟀鸣空堂大火西北流河汉未渠央野草不复滋白露结为霜梁燕起高飞云雁亦南翔念我同心子音形阻一方不念执手欢隔我如参商寓龙不为泽畵饼难克肠金石徒自坚虚名真可伤
　　其五
　　高楼一何高俯瞰穷山河秋风一夕至憔悴已复多寒暑逓推迁嵗月如颓波离骚感迟暮惜誓闵蹉跎放意极驩虞咄此可奈何邯郸多名姬素艶凌朝华妖歌掩齐右缓舞倾阳阿徘徊起梁尘繂縩纷衣罗丽服乗竒芬顾我长咨嗟愿生乔木阴夤缘若丝罗
　　其六
　　夫君沧海至赠我一箧珠谁言君行近南北万里余结作同心花缀在红罗襦双垂合欢带丽服眷微躯为君一起舞君情定何如
　　其七
　　众星何歴歴严宵丽中天殷忧在之子起歩荒庭前出门今几时书札何由宣沈吟不能释愁结当谁怜临风一长叹泪落如奔泉
　　邵武道中
　　风色戒寒候嵗事已逶迟劳生尚行役游子能不悲林壑无余秀野草不复滋禾黍经秋成收敛己空畦田翁喜嵗丰妇子亦嘻嘻而我独何成悠悠长路岐凌雾即晓装落日命晩炊不惜容鬂凋镇日长空饥征鸿在云天浮萍在青池防踪政如此三叹复何为
　　友人黄子衡欲之上庠以诗留行
　　若士有竒操久压山林卑奋衣千里道己与亲友辞子行何悠悠世路方如兹归来亦何日车马光陆离幽兰生前林擢罝白玉墀不以芳意远结根终不移愿子崇明德濳跃贵因时悲风静夜听乔木嵗寒姿何以廻轩驾千载相与期
　　奉酬丘子野表兄饮酒之句
　　微褐不充体寒夜怀重衾古来穷庐士嵗暮多苦心苦心亦何为世路多﨑嵚不借杯中物离愁坐自侵举杯当勿辞何为复沈吟醺酣遗所拘神虑契遐襟荒湎思前戒欢谣发清音雅唱一何高仰酬非所任申章聊叙报洪量亦余钦
　　古意
　　兎丝附朴樕桂树生高冈弱蔓失所依佳木徒苍苍两美不同根高下永相望相望无穷期相思谅徒为同车在梦想忽觉泪沾衣不恨嵗月遒但惜芳华姿严霜委百草坐恐及兹时盛年无再至已矣不复疑
　　晨起对雨
　　凄冽嵗云晏雨雪集晨朝高眠适方起四望但萧条远氛白漫漫风至林霭消流潦冐荒涂清川亦迢迢遐瞻思莫穷端居心自超览物思无托即事且逍遥
　　春日言懐
　　春至草木变郊园犹掩扉兹晨与心防览物徧芳菲桃蕚破浅红时禽悦朝晖泉谷暖方融原田水初肥东作兴庶甿嵗功始在兹端居适自慰世事复有期终然心所向农畆当还归
　　晓步
　　初日丽高阁广歩爱脩廊重门掩秋气高柳荫方塘闽海冬尚温晏阴天未霜坐悲景物殊亦念嵗时荒故园属佳辰登览徧陵冈宾游尽才彦潇散屏壶觞别来时已失怀思寜暂忘宦游何所误要使心怀伤
　　卜居
　　卜居屏山下俯仰三十秋终然村墟近未惬心期幽近闻西山西深谷开平畴茆茨十数家清川可行舟风俗颇淳朴旷土非难求誓捐三径资徃遂一壑谋伐木南山巅结庐北山头耕田东溪防濯足西溪流朋来即共欢客去成孤游静有山水乐而无身世忧著书俟来哲补过希前脩兹焉毕暮景何必营莵裘
　　赋水仙花
　　隆冬凋百卉江梅厉孤芳如何蓬艾底亦有春风香纷敷翠羽帔温靘白玉相黄冠表独立淡然水仙妆弱植愧兰荪高操摧氷霜湘君谢遗楪汉水羞捐当嗟彼世俗人欲火焚衷肠徒知慕佳冶讵识怀贞刚凄凉栢舟誓恻怆终风章卓然有遗烈千载不可忘
　　秘阁张丈简寂之篇韵髙难继别赋五字以谢来贶
　　劳农防稽宅息驾丹元乡丹元不可见翠壁空云房是时中春月暄风发新阳白水注幽壑绿树敷崇冈俯听足怡悦仰观共徜徉班坐得瑶草倾壶得琼浆长吟游仙诗乱以招隠章忽忽林景西踌躇深慨慷坐上江湖客兀傲须睂苍逸气迈霄汉英词吐琳琅思与泉石胜韵随笙鹤翔追游不敢及咏叹可能忘
　　卧龙庵武侯祠
　　空山龙卧处苍壁神所凿下有寒潭幽上有明河落我来爱佳名小筑寄幽壑永念千载人丹心岂今昨英姿俨绘事凛若九原作寒藻荐芳馨飞泉奉明酌公来识此意顾歩惨不乐抱膝一长吟神交付防漠
　　开先潄玉亭
　　竒哉康山阳双劒屹对起上有横云飞下有布水崩腾复璀璨佳丽更雄伟势从三梁外影落明湖里平生两仙句咏叹深仰止三年落星湾怅望眼空眯今朝随杖屦得此弄清泚更诵玉虹篇尘襟谅昭洗
　　简寂观行
　　高士昔遗世筑室苍崖阴朝真石坛峻炼药古井深结交五柳翁屡赏无弦琴相携白莲渚一笑倾夙心晩嵗更市朝故山镇峰岑柴车竟不返鸾鹤空遗心我来千载余旧事不可寻四顾但絶壁苦竹寒萧椮
　　康王谷水帘
　　循山西北鹜﨑岖几经丘前行荒蹊防豁见清溪清一渉台殿古再渉川原幽萦纡复屡渡乃得寒岩陬飞泉天上来一落散不收披崖日喷壑风飕飕追薪防絶品防茗浇穷愁敬酬古陆子何年复来游
　　秋懐
　　秋风吹庭戸客子懐故乡矧此卧愁疾徘徊守空房伫想涧谷居林深惨悲凉鹍鸡感萧辰拊翼号风霜氛杂无留气悄蒨有余芳幸闻卫生恶招隠夙所藏终期谢世虑矫翮兹山冈
　　其二
　　怀疴坐竟日晩色散幽树寂歴候虫悲沆瀁碧草露端居兴方淡沈黙自成趣羽觞欢独持瑶琴谁与晤空知思清未惜年华度美人殊不来嵗月空迟暮
　　游密庵
　　闽乡饶竒山仙洲故称杰巍然一高复与众山絶传闻极目处天水远明灭万里倐徃还三光下罗列我来发孤兴径欲跻嵽嵲病骨竟支离何当扳去辙
　　归自湖南袁州道中多竒峰秀木怪石清泉
　　我行宜春野四顾多竒山攒峦不可数峭絶谁能攀上有青葱木下有清泠湾更怜湾头石一一神所剜众目共遗弃千秋保坚顽我独抱孤赏喟然起长叹
　　赋归云洞
