<!-- { "loadSidebar": true } -->
　　漠漠野田草草中牛羊道古墓无子孙白杨不得老
　　岸花
　　可怜岸边树红蕋发青条东风吹渡水冲着木兰桡
　　送蜀客
　　蜀客南行祭碧鸡木绵花发锦江西山桥日晩行人少时见猩猩树上啼
　　送元结
　　昔日同游漳水边如今重説恨绵绵天涯相见还离别客路秋风又几年
　　蛮州
　　瘴水蛮中入洞流人家多住竹棚头一山直上无城郭惟见松牌记象州
　　与贾岛闲游
　　水北原南草色新雪消风暖不生尘城中车马应无数解得闲行有几人
　　哭孟寂
　　曲江院里题名处十九人中最少年今日春光君不见杏花零落寺门前
　　送萧逺弟
　　街北槐花傍马蹄病身相送出门迟与君别后秋风夜拈得新诗説向谁
　　送许处士
　　髙情自与俗人踈独向蓝谿僻处居防到白云长取醉可能窓下读闲书
　　送眰师
　　九星台下煎茶别五老峰头覔寺居吟得新诗旋相寄人来请莫逹空书
　　忆故州
　　累石为山伴野夫自収灵药读仙书如今身是他州客每见青山忆旧居
　　送客游蜀
　　行尽青山到益州锦城楼下二江流杜家曾向此中住为到浣花谿水头
　　感春
　　逺客悠悠任病身谁家池上又逢春明年各自东西去此地防花是别人
　　别客
　　青山歴歴水悠悠今日相逢明日秋系马城边杨桞树为君沽酒暂淹留
　　法雄寺东楼
　　汾阳旧宅今为寺犹有当时歌舞楼四十年来车马絶古槐深巷暮蝉愁
　　寄故人
　　静曲闲房病客居蝉声满树槿花踈故人祗在蓝田县强半年来未得书
　　隣妇哭征夫
　　双鬟初合便分离万里征夫不得随今日军回身己殁去时鞍马别人骑
　　同韦员外开元观寻时道士
　　观里初晴竹树凉闲行共到最髙房昨来官罢无生计欲就师求断糓方
　　重阳日至峡道
　　无限青山行己尽廻防忽觉逺离家逢髙欲饮重阳酒山菊今朝未有花
　　秋思
　　洛阳城里见秋风欲作归书意万重复恐匆匆説不尽行人临发又开封
　　忆逺
　　行人犹未有归期万里初程日暮时惟爱门前双桞树枝枝叶叶不相离
　　玉仙舘
　　长谿新雨色如泥野水隂云尽向西楚客天南行渐逺山山树里鹧鸪啼
　　张萧逺雪夜同宿
　　数卷新游蜀地诗长安僻巷得相随草堂雪夜擕琴宿説似青城馆里时
　　凉州词
　　鳯林闗里水东流白草黄榆六十秋边将皆承主恩泽无人解道取凉州
　　华清宫
　　温泉流入汉离宫宫树行行浴殿空武帝时人今欲尽青山空闭御墙中
　　寄李渤
　　五度谿头踯躅红嵩阳寺里讲时钟春山处处行应好一月防花到几峰
　　寻仙
　　谿头一径入青崖处处仙居隔杏花更见峰西幽客説云中犹有两三家
　　同白侍郎杏园赠刘郎中
　　一去潇湘头己白今朝始见杏花春从来迁客应无数重到花前有几人
　　题僧院
　　闻师行讲青龙院本寺往来多少年静扫空房惟独坐千茎秋竹在檐前
　　吴歌词
　　庭前春鸟啄林声红夹罗襦缝未成今朝社日停针线起向朱樱树下行
　　逢贾岛
　　僧房逢着欵冬花出寺行吟日己斜十二街中春雪遍马蹄今去入谁家
　　楚妃怨
　　梧桐叶下黄金井横架辘轳牵素绠美人初起天未明手拂银瓶秋水冷
　　离宫怨
　　髙堂别馆连湘渚长向春光开万戸荆王去去不复来宫中美人自歌舞
　　成都曲
　　锦江近西烟水緑新雨山头荔枝熟万里桥边多酒家游人爱向谁家宿
　　寒塘曲
　　寒塘沈沈桞叶疎水暗人语惊栖鳬舟中少年醉不起持烛照水射游鱼
　　春别曲
　　长江春水緑堪染莲叶出水大如钱江头橘树君自种那不长系木兰船
　　台城
　　台城六代竞豪华结绮临春事最奢万戸千门成野草祗縁一曲后庭花
　　春词
　　新妆面面下朱楼深鎻春光一院愁行到中庭数花朶蜻蜓飞上玊搔头
　　伤愚溪
　　桞门竹巷依依在野草青苔日日多纵有邻人解吹笛山阳旧侣更谁过
　　其二
　　溪水悠悠春自来草堂无主燕飞回隔帘惟见中庭草一树山榴依旧开
　　听旧宫人穆氏唱歌
　　曽随织女渡天河记得云间第一歌休唱贞元供奉曲当时朝士己无多
　　杨桞枝词
　　炀帝行宫汴水濵数株残桞不胜春晩来风起花如雪飞入宫墙不见人
　　宿都庭有懐
　　雷雨湘江起卧龙武陵樵客蹑仙踪十年楚水枫林下今夜初闻长乐钟
　　无题
　　桃蹊桞陌好经过灯下妆成月下歌为是襄王故宫地至今犹有细腰多
　　堤上行
　　酒旗相望大堤头堤下连樯堤上楼日暮行人争渡急桨声幽轧满中流
　　其二
　　江南江北望烟波入夜行人相应歌桃叶传情竹枝怨水流无限月明多
　　杨州送客
　　南行直入鹧鸪羣万歳桥边一送君闻道望乡听不得梅花暗落岭头云
　　秋山
　　秋山无云复无风溪头防月出深松草堂不闭石牀静叶间堕露声重重
　　寄府吏
　　野外寻花共作期今朝出郭不相随待君公事有闲日此地春光应过时

　　石仓歴代诗选卷五十九
　　钦定四库全书
　　石仓歴代诗选卷六十
　　明　曹学佺　编
　　中唐十四
　　王建【字仲初颍州人】
　　懐别
　　仆人驱行轩低昻出我门离堂无留客席上唯琴樽古道随水曲悠悠绕荒村逺程未奄息别念在朝昏端居愁歳永独此留清景岂无经过人寻叹门巷静君如天上雨我如屋下井无因同波流愿作形与影
　　沈千运旧居
　　汝北君子宅我来见頽墉乱离子孙尽地属隣里翁土木被丘墟蹊路不相通旧井蔓草合牛羊坠其中君辞天子书放意任体躬一生不自力家与逆旅同髙议切星辰余声激瘖聋方将旌旧闾百歳可封崇嗟其未积年己为荒林丛时岂无知音莫能敦此风
　　寄韩愈
　　野馆非我室新居未能安读书避尘杂方觉此地闲过郭多园墟桑果相接连独游竟寂寞如寄空云山夏景昼常毒宻林无鸣蝉临溪一盥濯清去肢体烦出林望层城君子在其间戎府草章记阻我此游盘忆昔西潭时并持钓鱼竿乍忻得鲂鲤烹鲙于我前几朝还复来叹息时独言
　　伤于鹄
　　西山无逸人忽觉大国贫良玉沈幽泉名为天下珍野性踈时俗再命乃从军气髙终不合去如镜上尘我初有章句相合者惟君今来吊嗣子对陇烧斯文耕者废其耜防者絶其薪笥无新衣裳曷用光我身奠回徒再拜昔意安能陈徒保金石韵千载人所闻
　　卧疾
　　身病始知道卧读神农经空房夜留灯四壁青荧荧覊旅逐人懽贫贱还自轻今来问良医乃知病所生僮仆各相忧杵臼无停声见我形憔悴药石语丁寜春雨枕席冷窓前新禽鸣开门起无力遥爱鸡犬行强顔进一匕渐觉如酒醒方悟养生者不为忧患并
　　赠孟郊
　　歴歴天上星沈沈水中萍幸当清秋夜流影及微形君生衰俗间立身如礼经淳意发髙文独有金石声才名振京国归省东南行停车楚城下顾我不念程寳镜曾堕水不磨难自明苦节居贫贱所知頼友生懽防方别离戚戚忧虑并安得在一方终老无送迎
　　夜懐
　　穷居积逺念转转迷所归幽蕙零落色暗萤参差飞病生秋风簟泪堕明月衣无愁坐寂寞重使奏清徽
　　野寺后池寄友
　　佛寺连野水池幽夏景清繁木防夫渠时有水禽鸣通溪岸蹔断分渚流复萦伴僧钟声罢月来池上明友人竟不至东北见髙城独游自寂寞况此恨盈盈
　　寄别者
　　寒天正飞蓬行人心切切同为万里客中路忽离别别君汾水东望君汾水西积雪无平冈空山无人蹊羸马时倚辕行行未遑食下车劝童仆相顾莫叹息讵知佳期隔离念终无极
　　惜花
　　春潭足芳树水清不如素幽人爱华景一一空山暮月出潭气白游鱼暗冲石夜深春思多酒醒山寂寂
　　野居
　　贫贱易为适荒郊亦安居端坐无余思弥乐古人书秋田多良苖野水多游鱼我无耒与网安得充廪厨寒天白日短檐下暖我躯四肢暂寛柔中膓郁不舒多病减志气为客足忧虞况复时节晩覧物空踟蹰
　　邯郸主人
　　逺客无主人夜投邯郸市飞蛾绕残烛半夜人醉起炉边酒家女遗我缃绮被合成双鳯花宛转不相离纵令顔色改勿遣合懽异一念始为难万金谁足贵门前长安道去者如流水晨风羣鸟翔徘徊别离此
　　泛水曲
　　载酒入烟浦方舟泛緑波子酌我复饮子饮我还歌莲深微路通峯曲幽气多阅芳无留瞬弄桂不停柯水上秋日鲜西山碧峩峩兹懽良可贵谁复更来过
　　江南杂体
　　江上风翛翛竹间湘水流日夜桂花落行人去悠悠复见离别处虫声隂雨秋
　　其二
　　处处江草緑行人发潇湘潇湘回鴈多日夜思故乡春梦不知数空山兰蕙芳
　　七泉寺上方
　　长年好名山本性今得从回看尘迹遥稍见麋鹿踪老僧云中居石门青重重隂泉飬成古壁飞却龙扫石礼新经悬幡上髙峯日夕猿鸟合覔食听山钟将火寻逺泉煑茶傍寒松晩随収药人便宿南涧中晨起冲露行湿花枝茸茸归依向老衲愿作无名翁
　　早发金堤驿
　　虫声四野盛月色满城白家家闭戸眠行人发孤驿离家尚苦热衣服唯轻绤时节忽复迁秋风彻经脉人睡落坑堑马惊入芦荻慰逺时问程惊昏忽摇防从军岂云乐忧患长萦积惟愿在家贫圑圆过朝夕
　　喻时
　　去者如敝帷来者如新衣鲜华非乆长色落还弃遗讵知行者夭岂悟壮者衰区区未死间回面相是非好闻苦不乐好视忽生疵乃明万物情皆逐人心移古今尽如此逹士将何为
　　将归故山留别杜侍御
　　有川不得涉有路不得行沈沈百忧中一日如一生错来干诸侯石田废春耕交防卫重门何因逹中诚日月俱照耀山川异隂晴如何百里间开目不见明我今归故山誓与草木并愿君削丘坂长使道路平
　　幽州送申稷评事归平卢
　　行子绕天北山髙塞复深升堂展客礼临水濯缨襟驱驰戎地马聚散林间禽一杯防东流各愿无异心蓟亭虽苦寒春夕勿重衾从军任白首莫卖故山岑
　　温门山
　　早入温门山羣峰乱如防崩崖欲相触呀豁断行迹脱屐寻浅流定足畏欹石路尽十里溪地多千歳栢洞门昼隂黝深处惟石壁似见丹砂光亦闻钟乳滴灵池出山底池水冲地脉暖气成湿烟蒙蒙窓下白随僧入古寺便成云外客月出天气凉夜钟山寂寂
　　晓思
　　春条露霏霏晓气生緑水林间栖鸟散逺念征人起幽花宿含彩早蝶弄寒翅君行非晨风讵能从门至
　　早起
　　回灯正衣裳出戸星未稀堂前候姑起环佩生晨辉暗池光羃防宻树花葳防九城钟漏絶遥听直郎归
　　凉州行
　　凉州四边沙皓皓汉家无人开旧道边头州县尽胡兵将军别筑防秋城万里人家皆已没年年旌节发西京多来中国収妇女一半生男为汉语蕃人旧日不耕犁相学如今种禾黍驱羊亦着锦为衣为惜氊裘防闘时飬蚕缲蠒成匹帛那能绕帐作旌旗城头山鸡鸣角角洛阳家家学胡乐
　　寒食行
　　寒食家家出古城老人防屋少人行丘垅年年无旧道车徒散行入衰草牧羊驱牛下塜头见有家人来洒扫逺人无坟水头祭还引妇姑望乡拜三日无火烧纸钱纸钱那得到黄泉但看垅上无新土此中白骨应无主
　　促刺词
