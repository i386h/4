<!-- { "loadSidebar": true } -->
　　郭晦之归扆峰群公相送至光严寺分得客字
　　化城负东郭地古严公宅同佩结幽寻况值将归客山门坐翠微萝迳入松柏定水注行衣香云绕离席衔杯双树间百里见海色日暮各分飞空山夜寥寂
　　题云林书隐图赠梅江许宗显
　　爱尔江海居清风继箕颍起予丘中赏逸兴探灵境粉墨含天光丹青藏云影窗开象湖隂帘卷龙峰顶林静弦诵闲波空棹歌冷沧浪可洗心白鸥待孤艇
　　韦苏州应物西郊燕集
　　原野谷雨霁熈阳丽芳辰良游出西郭集我平生亲野酌借芳草飞花落衣巾时闻幽鸟哢复眺群山新睠此不尽欢行当念徂春回心勿暌离愿言保其真
　　题千里掀篷图効常建体
　　日没川路濶松阴澄晚流掀篷卧天色超忽江潭秋渚月镜中浄孤辉漾轻舟心将空际云身与波上鸥了视无外物旷然神逺游予亦沧浪情从君问方洲
　　同羣公饯郑五秀才至鼓山寺分题赠别赋得临沧亭
　　屴崱海上秀中峰开禅宫飞亭挂空翠直上临方蓬溟涨在几席天光映帘栊目极万里外但见清蒙蒙曙色从东来晃然灵境空登临岂不伟别意叹无穷
　　赋得春草碧色送丘少尹归四明
　　春色有佳兴送君惜别情帐前见芳草緑尽空江浔千里霭晴翠夕阳烟际深遥分白鸥水近映青枫林萋萋满行衣苒苒生别心王孙行当归蘪芜思越吟
　　逺屿堆蓝
　　江晩波自濶天空谐逺寻渚霞霁孤岛緑映沧浪深残日镜中没余晖在前林黛云结发碧气横素襟其以罨畵山寄君无声吟
　　秋江渔唱
　　大川饶数罟浅渎无吞舟日暮収我纶唱歌度中流歌长入空濶两防江声秋断续和鸣榔揺飏随狎鸥曲终人不见云水空悠悠
　　赠友渔樵歌
　　我夲渔樵者结交青云人朱门华馆不下士青山白屋归来贫闻君爱与渔樵友毎逐渔樵在林薮两屐松风万壑间孤舟萝月双溪口朝与渔者亲暮与樵者隣山厨束薪煮白召野饭折荷包紫鳞春风行歌出林曙落日叩舷渡江渚负策闲随黄鸟吟濯缨时对骚人语世人结交徒结名黄金不多交不成羡君不交黄金贵却友渔樵如弟兄
　　古咸阳行
　　长安古城尽禾黍故国荒凉变今古秦地山河满夕阳汉家宫阙随尘土咸阳昔时何壮哉离宫复道飞空廻五陵白日歌钟起三辅红尘车骑来一朝坐见繁华歇冠盖散为烟雾灭草木犹纒战血腥丘墟尚带行轮辙年代悠悠经几秋空余渭水向东流回中古道无游辇关内何门寻故侯伤心此地不能道惆怅雄图成蔓草惟有终南万仞青年年阅尽行人老
　　赋得吴航渡送赵少府之京
　　君不见吴航渡河上萧萧多古树树根积石长青苔应是昔人繋舟处寂寞寒潮自徃还关河北望空云山天浮百粤荣光歇海接三吴覇气寒吴王城阙几千载舸舰何年到闽海危樯峻橹逐飘风今日吴航名尚在江上年年春草新城头车马徃来频野鸟不知惊吏垂杨空自送行人
　　题边文进桃花双禽图
　　词人工粉墨花底见双禽青鸟飞来日瑶池春色深乱红看欲雨幽哢听非琴莫到成蹊处金丸满上林
　　题叶士谨石林精舍
　　开迳余松菊藏书富简编砚池春霁雨琴几晩凉天酒伴呼浮白儒生问草应躭名教地倚杖信流年
　　题华峰望日图
　　飞歩青莲花耸身凌紫霞天鸡弄海色西挂三峰斜咽漱太阳精逍遥金母家长安日下影回首望京华
　　赋得客中送客
　　在山每送客客行思未已他乡此别君离情满天地长空一飞雁落日千里至故园未同归寄君两行泪
　　野渡横舟
　　落帆逗前浦渡口喧已寂野艇横浅流空江带愁色渔归絶岛遥鸟度羣山夕应有待潮人吟成山月白
　　牛路春耕
　　浅渚蒲叶长深村杏花吐东臯春事兴尽室相随去谷鸟劝我歌青山澹吾虑日暮望柴关牛涔取归路
　　湖晩钓
　　湖上夕水寒濳鳞避深钓野老本无营一竿挂残照人知白首心我爱沧浪调何必客星高将贻故人笑
　　寄陈五先辈
　　春山曽共赏一别又西风岐路非关逺心期恨不同暮天孤嶂静秋水夕阳空为有相思寄云边送断鸿晩春寄怀林八员外董七侍读先有游董岩之期
　　黄鸟堪求侣青山独掩扉相思空夜月一别换春衣江树云边出林花雨外稀董岩佳赏地连佩莫相违
　　夜泊官塘见新月
　　落日长川暝孤舟独客愁若为今夜月不是故园秋片影悬珠斗微光下玉钩心期明镜满指日大刀头
　　送许志学北游
　　闻説幽并北严冬雪作花长空无过雁念子独辞家朔月迎仙櫂滦云引客车蓟门登覧处颙望忆京华
　　除夕
　　腊尽雪初晴春廻促漏声孤灯亲逺客一岁只残更律青阳转年随白发生迎新应待旦端佩谒承明
　　重送许子之巴西
　　双鳬新被命万里逺从官闻説巴山好何愁蜀道难峡猿惊印绶蛮吏识衣冠圣徳懐荒服贤劳莫惮烦
　　峤屿春潮
　　瀛洲见海色潮来如风雨初日照寒涛春声在孤屿飞帆落镜中望入桃花去
　　衡江夕露
　　大江白露下秋气横沧浪夜色不映水微风忽吹裳孤舟待明月时闻兰杜香
　　松岭樵歌
　　峻岭饶朽木采之行且歌歌长白云外逺与松声和日落望烟归山风吹薜萝
　　九日同郑二逸人董七侍读林一秀才雨中宴集朱聘君碧潭轩以微雨潭上来分得微字
　　微霜昨夜塞鸿飞雨里逢君未授衣华馆把杯仙菊润青山对面故人稀泉飞百道溪声逺风度重林酒气微明日相逢乗霁景登临不用怨斜晖
　　送秀上人逺游
　　一灯初别祖师禅孤月寒云思渺然飞锡却从红日外浮杯还渡白鸥前寻钟野寺经残雪乞食春城向暮天我有采真秋兴逸相期何处聼寒泉
　　寄林七膳部兼呈林懐之广文
　　无诸台下叶初黄客里相逢值早霜秋馆醉看仙菊满禅房坐识雨花香别来塞雁江云隔梦去青山海路长白发广文凭问讯门前还有几升堂
　　得郑二宣海南手札
　　番禺天外古交州念子南行恋旧游故国又经花落后逺书翻寄雁来秋梅边野饭逢人少海上青山对客愁为报罗浮云影道早随明月引归舟
　　送雪峰僧龙渊归三山
　　新持半偈出青莲孤鹤闲云思渺然金锡来承天汉语紫衣归坐雪峰禅寻钟野寺残山外漱齿寒流落照边行至东林休结社松枝已偃旧房前
　　江亭别
　　春江澹澹白鸥波一曲阳关为尔歌莫向樽前惜沈醉青山长在别离多
　　江上扁舟图为林维徳赋
　　扁舟一叶楚天寒逺树空江野照残忆得湘潭归棹晩千峰倒影镜中看
　　题界画台阁
　　铜雀高楼借日悬姑苏舞榭入云烟繁华一落金屏影半是吴山邺水边
　　题赵大年小景
　　独卧荆扉拂曙开啼莺相唤故人来落花昨夜迷行迹先遣家僮扫石苔
　　题畵秋景
　　疎林逺岫带烟霏积水长天合翠微何处寒声随落叶一行新雁向南飞
　　题赤壁图
　　赤壁江山几度秋畵图仍见旧时游祗今惟有东山月夜夜清光照客舟
　　题雪毬花
　　玉簇云开雪作团轻盈冷艶不胜寒王孙蹴踘归来晩犹爱氷姿镜里看
　　题红白莲
　　素艶秾华似鬬开露房双启暗香来只疑月下瑶池防半出红妆捧玉杯
　　附林伯璟
　　春答友石山人见寄
　　朝理湖曲夕灌沙园菊凉风吹衣巾落日在林谷适枉修文者惠言比金玉古人不可见见此亦云足矧是遗世俦功成身不辱孰致皎皎驹徒羡翩翩鹄
　　望月楼为永伯杰赋
　　独夜上高楼越乡见明月鹤发映萱闱蛾眉安桂阙抚景对苍茫经时感飘忽泪欲衣线沾心将匣刀折潮平螺渚空天逺雁峰絶倚闾知暮频问寝念晨缺爱日日难留瞻云云易灭但愿蟾兎光长照桑榆末
　　赋得严陵滩送王生偁
　　琼澜锦湍鸣溅溅钓干羊裘即轩冕麒麟丘墟伯国秋鳷鹊荒凉汉宫晩富春祠古云霞新桐庐台高日月隣后人空有文辞吊过客时将蕉荔陈知子泊舟风雪里遡石縁沙弄清泚先生之名虽不同先生之心尚堪比
　　赋得沧浪矶送刘仲谦
　　古冶城西行二里大梦山前见湖水势接危栏拍断矶直似沧浪烟景底藕花菱叶吹香时鸂鸿防来去飞丹石凝云作铜烂碧沙射日生琼辉胡为同心不共赏几度相思成独徃花宫钟鼓久寂寥梵宇楼台但苍莽适君见我自六平报最又欲趋承明分携肯惜矶下醉留别须题矶上名
　　为张文初题画赠洽公
　　禅翁安禅不出山畵史为畵山中闲寒月高悬碧萝幌晓云深防青松关寳地乐声闻涧底梵天香气识林端定回幽壑猿呌断食边絶巘马飞还盖头把茆亦自好栖身十笏何其烦贯休能诗夸宇内文畅得序传人间新图摩挲重叹息旧迳髣髴穷跻攀聼师拂尘説善果使我拂袖辞尘寰
　　林枝
　　题入定门
　　石门闭空翠中有释子居藤萝蔽白日化景人世殊真僧坐何年膝下穿黄芦劫灰几轮变悟此因地初茫茫圆镜中一脱尘垢汚斯门尚可入余亦当结庐
　　清心桥晩坐
　　危桥临清流水影逗寒石上有千仞松年深翳萝薜杖防谐幽寻吟啸终日夕心与寒流清迹比浮云寂即此澹忘归香风满巾舄
　　凝霜树
　　南山有嘉木翠影何离离东风丽晴旭秋月悬枯枝泠然一夜霜曙色凝防差恍疑云锦张乍若霞彩施即兹有琼树何必仙路竒
　　自鸣石
　　峩峩南山石逗影青云连时来忽长鸣声若雷霆喧崩腾震林木隐隐落寒泉得非天鼓坠无乃仙乐悬物理有如此使我心凄然
　　题叶仕晦后山亭
　　瀬溪一水清如玉两防蒹葭映寒緑白云深处后山亭四畔乔松覆修竹迎风八靣窗櫺开萧然一迳生莓苔房栊白日琴书静诗酒长年嘉客来主人相对情何极引麈谈罄平昔似结山灵泉石盟岂伊朝市云泥隔天书昨夜徴岩扉束装逺赴招贤期一官海邑香名徧千里云山辙迹稀三年涖政多嘉绩云外飞鳬快双翼考最天官衣锦归叙情乡旧论心日时维秋暮天宇清纷纷篱菊繁金英落霞孤鹜空中见水鸟风帆望处生锦衣公子蟾宫客襟懐似与秋波溢抹月披风七歩成飞龙卧鳯挥毫得顾余性拙躭胜游雄词莫继良可羞兹辰共对尊前酒良朋美景空淹留主人不久归南海山中猿鹤遥相待后夜孤琴过草亭萝月风泉重感慨
　　题叶仕晦岊水风帆图
　　闽江之水清如苔奔流千里何壮哉故人此日之官去东风一道聼帆开人言此水经年代地老天荒犹未改离心似水日夜流帆影随风两相待沙头载酒歌别离人生得意今如斯化行海邑豚鱼信泽及炎荒雨露滋春风百草桑麻长多景楼台日初上鸡犬相闻六万家东南百粤通隣壤风帆去此莫踌蹰父老殷勤望使车中牟不及闻三异好觅归鸿为寄书
　　飞仙岩
　　高台耸云汉壁立何崔嵬昔年有仙人跨鹤兹山来飱霞錬金鼎九转超凡胎空余松下石积雨生莓苔
　　超凡台
　　古台翳高树清爽轶浮埃松风度虚耳涧瀑闻飞雷恍疑紫霞洞乍若登蓬莱仙人不可见使我空徘徊
　　礼星坛
　　古坛隐萝薜岁久莓苔斑昔年有真人栖隐心自闲清宵望斗极百拜资頺顔我欲从之游脱屐红尘间
　　飞锡峰
　　上人栖遁者飞锡云外峰去留渺莫测心与浮云同濳山几千仞瞬息收竒功斯人不可作谁能继其踪
　　次三琅峰复林叔度见寄
　　独向空山学采薇青泉白石共忘机晚风偏飐离人鬓朝露还侵久客衣岩下云飞天外没雨前帆影望中迷多君爱我情何厚屡遣新诗寄落晖
　　琅峰扫松
