<!-- { "loadSidebar": true } -->
　　坐来心目两悠悠佳胜都从指顾收返照倒穿崖隙上轻云时傍席间流潮当险阻声偏壮客为江山迹谩留到此杳然尘土隔却怜身与世俱浮
　　训泉翁喜晴
　　晴光日日照山巾何物还能萦此身小阁凝香春自盎碧潭行影画难真林稀落叶风初定亩剩栖粮岁不贫笑语平生诸故旧衰年容有未闲人
　　寄朱山人
　　几欲公湖水濆不堪弥月黯春云牀头麯米计已漉篱脚杞丛行可分精力底须青竹杖雅怀多在白鸥羣蒲轮到日从容谢自有儿郎能致君
　　次韵立之宿华汝瞻胶山新墅
　　濠湖幽处水南涯竹映藤披似浣花地主软炊菰米饭山僧清供乳泉茶书氊意暖回春律铜鉢歌长及曙鸦文防遥怜嗟未与好风吾亦办轻槎
　　游华藏寺次水部家叔韵
　　江湖无地不安恬梦里寻山兴转添水鹢影飞青舫小墨花香簇紫毫尖拈来钓竹云平帽睡足僧堂月满帘更上荒丘增百感当时樵牧禁曾严
　　九月十三日水部叔邀观菊座上继崇周长史作用唐人韵
　　花前九月蜂蝶飞小春渐近秋意微金钱合尔篱下贵白酒待我山中归賔当为主莫辞醉月未到夕先迎晖竹西崇冈更堪陟不负两屐黏苔衣
　　寄龚时亨
　　背郭幽栖只数椽安心调息引流年午檐花动鸟窥户春渚艇横风满川物妙每于闲处得时情都向嬾中捐怀贤更有千秋兴细和陶诗复自笺
　　次韵静观野兴
　　老年滋味淡为嘉一读君诗信作家松坞风髙闻落子菊篱秋晚爱余花罾喧定得鱼盈尺碓熟宁愁饭有沙更喜惠山泉在望水符分到便堪茶
　　过禅悦庵
　　小院春风送我来落梅香里重徘徊菜畦黄动浮尘起泉脉清分古涧廻旧墨几堪留巻册薄云如解衬亭台相携无复当时侣野思闲情总自裁
　　次观梅韵
　　树树梅开院宇寛红酣白晳总宜看微风小径青烟敛细雨春城晓色寒石畔倚栽苔蚀徧天涯折赠使逢难犹怜节今年晚赏到花朝意未阑
　　次韵二泉午坐偶成
　　画阁清深碧树中时闻铁马弄微风无争岂复论棊势不饮从谁问酒功依栋巢多来燕子绕门舟惯集渔翁晴光一片真宜麦步屧前荣见远峰
　　鱼灯次董学谕先生
　　灯事今年胜去年锦鳞飞出傍红莲光分太乙青藜火魂返琴髙古列仙此夜含膏游陆海他时烧尾入云天尊前喜覩文明兆耳畔春雷己殷然
　　次青城翁见寄二首
　　潏潏新流漾白沙溪东遥认隠君家忽惊庭草生秋思送尽年光是物华弦断古囊琴罢弄睡酣尘榻笔无花暑余倦极何聊赖净洗砂缾自煮茶
　　人间何处无尘沙老来似嫌犹有家碧潭龙去波自静山石苔生肤亦华暑困倩谁歌白雪篱荒那复望黄花烟销土锉日过午一勺清泉堪当茶
　　次韵蒲文玉代梅索句
　　山空江冷岁如何未省幽人不我歌云掩日华天独远春连腊底雪偏多廵檐敢望掀髯笑拄杖谁能踏冻过啼断翠禽情脉脉暗香时自绕吟窝
　　月下观莲
　　荷花靓无语宛在水中央露深明月髙下宿双鸳鸯
　　昭君曲
　　但使胡尘静蛾眉敢爱身千年青塜在犹是汉宫春
　　次韵水部叔山居杂兴
　　纤尘不到室如禅书巻琴张总旧缘更有月瓢胜水递小渠分入惠山泉
　　癸亥二月六日五湖舟中酒尽而风雨适至戏呈同行诸友
　　笑倚空罇谩咏诗篷窻淅沥雨来时昏昏暮色中桥畔犹有青帘在短篱
　　宗镐过予因留待雨用韵
　　竹里清风忽报君雨将来处共看云吾亭且为须臾坐案有坡公志喜文
　　夜泊蠡溪口号呈光懋
　　雨雪扁舟夜欲徂敲门无力任童奴不知画阁深沉处曾有灯花报客无
　　玉簪花
　　月姊搔头雪色琼碧丛髙挿细香生夜深不用银缸照山霭蒙蒙月自明
　　暮春追忆泉翁二首
　　知音人去罢弹琴风外庭花落更深剥啄不闻人迹絶瓦炉香冷思愔愔
　　不因春去懒登台花外小车那复来只有旧巢双燕子尚依賔榻故旋廻
　　曰驯弟鹡鸰扇头
　　幽禽相逐上枯荷原上秋光太半过对画定因难弃此白头兄弟巳无多
　　喜晴
　　顽云宿雨二旬彊村落家家久筑塲今日碧天开万里残砧声里爱斜阳
　　近午独行溪上
　　拍岸新波泛落红柳丝撩乱飏晴风不知余得春多少行过溪桥日未中
　　次韵酬钱信之惠诗
　　梦想春湖拍浪花兰芬蘅色满津涯何时买得桥东棹来借闲鸥一席沙
　　海天鸣鹤图为张真人作
　　老鹤长鸣海日升瑚树长玉崚嶒楼台十二春无际人在蓬莱最上层
　　晩冬杂兴
　　老年犹自爱观书晤语无俦意有余鸟雀近人庭日暖起扶笻竹步徐徐

　　石仓歴代诗选巻五百二
　　钦定四库全书
　　石仓歴代诗选巻五百三
　　明　曹学佺　编
　　明诗次集一百三十七
　　缪琏
　　游罗汉寺
　　溪南有禅寺此地古来幽未问三生话先寻半日游山林红树晩池水白莲秋聊尔题诗句安能占上流
　　题狮藏精舍和黄文盛先生韵
　　旁搜逺绍究微马帐髙谈夜卧迟金铎声扬多士化瑶琴音奏少人知梦回鳯扆长惊逺吟对狮峰屡献竒满眼交游无限乐相看又过暮春时
　　送云塘家兄之任临髙
　　闻説琼台好宦游休言千里宦途修天门领铎新承职阙里辞家不暂留花底离情添别酒马头春色壮吟眸鳣堂拟听三台兆蚤寄音书置便邮
　　七夕夜酌别来寄双峰黄先生
　　曾记相逢当七夕星河炯炯鹊成桥竹松轩下诗情好瓜果庭中酒兴饶寳篆焚香烟气袅绛纱笼烛影光摇别来愁思知多少琪树西风叶乱飘
　　赠江夏黄文弼先生和韵二首
　　神武门前早挂冠争如先巳卧江干竹窻酒醉春风暖梅屋诗成夜月寒尘榻久縁徐穉设瑶琴长为子期弹庸才欲结羣英防犹恐山樊杂蕙兰
　　考槃甘许留泉石制锦何须问织缣满院啼鸎惊着椀一庭飞絮怕钩帘玉堂风月心无慕茅舍烟霞志自厌穆地故人何处是双峰云树几回瞻
　　云塘别墅
　　狮山山下石泉清凿得方塘一鉴平水面磨光云影照天心沉碧月华明龙鱼夜听风雷化花木春承雨露荣佳致不同歌舞地藜牀灯火有书声
　　送邑庠师刘先生致政归浮梁
　　振铎谈经事可夸词源汹涌浩无涯幽情恐负青山宅归兴应怀黄菊花寒浦风髙先解榻秋江潮上便乘槎青氊事业休嗟冷苜蓿盘中道味賖
　　寄云塘兄海南
　　曾记临岐别雁行岁华犹换几风光琼山天逺难飞梦姜被宵寒独卧霜鲈鲙谩懐垂钓石鳣鱼还集讲经堂荣归林下知何日聊写封书思茫
　　泮林春意和邑庠师李希贤先生韵
　　金阙红云晓正开除书荣捧八闽来长才已富三冬学健翼曾冲万里回夜雨青藜明綘帐春风吟屐印苍苔泮林剰得韶光趣池草诗成细品裁
　　云霄回首倦飞黄铎振黉宫声已扬虚馆久悬延士榻寒氊长坐讲经堂杏坛雨洽先生化槐市花期举子忙他日功成宜显擢锵锵鸾佩列朝廊
　　数仞宫墙礼乐区洋洋儒教遍名都溪梅破玉年光换庭草留芳春意敷酒兴每邀花下月诗情多寄柳邉湖堪夸一代斯文盛洙泗渊源有逺模
　　寄中山刘先生
　　迢递中山碧海东烟波无处下孤篷鸎花易逐春光暮云树空劳眼力穷流水音稀琴嬾奏致书邮逺雁难通多情只有西楼月一色婵娟两地同
　　次郭栢庄先生见寄韵
　　小亭潇洒晩凉天风递荷香入酒筵流水琴音清奏曲博山炉篆细腾烟青蒲緑笋常留客羽扇纶巾半学仙世事到头须自足休言骑鹤与腰纒
　　游罗汉寺
　　咫尺招提久倦登今朝乘兴访名僧空庭过雨苔偏滑老鉢藏龙水自澄云伴鹤行松下露樵冲猿抱涧边藤留题泉石归来晚踏破前山翠几层
　　同宁徳林柏山秀才家兄云塘舎弟竹溪游罗汉寺分韵得罗字
　　春风衫子试香罗有客防壶别院过尘世得闲能几日溪南休把醉人呵
　　郑鹏【字于汉闽县人有编苕集】
　　寓镡城写懐
　　幽懐不成寐虫声苦喧啾披衣起待旦残星屋西头区区一寸心耿耿千百忧饭牛歌愤抑试问人知不
　　题画
　　流水荡白石浮云碍青山亭台倚苍翠楼阁空蒙间小桥日已暝采芝人独还临流者何为似昔扁舟闲
　　题崆峒图夀祝永明
　　吾闻崆峒山屼峍三万丈星辰罗层颠云霞罩苍莽琪树竞芬芳石室廓敞伊昔广成子于兹抱养日月参辉光天地同沆茫猗欤度闗翁千载契心赏拂袖凌紫霄跨鹤遥相访欣然许相从无极恣来往祝君真仙姿襟懐多倜傥长谢轩冕荣亦澹声色想谅是长往人不待智者奬惭予骨相凡龊龊堕尘网金光许共餐愿言执鞭鞅
　　题醉渔图
　　去住一叶舟巻舒一竿竹朝从柳岸过夜向芦汀宿鱼多不卖钱村酒换盈斛鲜脍簇银丝芳香杂野老妻笑倾壶稚子歌撃筑醉来横短楫披襟坦便腹月明风露净籧然睡方熟随流任所之自信穏于屋嗟彼尘世间风波平地伏绂绶成拘挛车马生局蹙华亭鹤不闻千秋伤二陆
　　游东禅次杨部君谦韵
　　游兴殊未穷复此溪堂集焚香坐隠几尘心澹然戢轻飔侵葛凉微雨洒花湿竹懒卧不醒山色秀可挹子云有髙咏载赓慙掇拾归骑晚骎骎长空飞鸟急
　　治平燕集与吴次明蔡九逵文徴仲钱孔周王直夫汤子重王履吉
　　扁舟出横塘直度彩云桥治平忽在眼双松见髙标开筵照湖水放歌凌紫霄诸贤各有适局戏争卢枭扬帆指归路断鸟暮天遥倚篷有余兴明月不待招
　　题唐有懐画扇
　　儒仙本絶俗笔下开丹丘云霞敞竒胜松桂凌深秋羣峰簇天外碧海芙蓉浮讯彼丘中人何当招我游对之清兴发岸帻浮青州
　　仕宦不得意二首
　　仕宦不得意归来出无车徒步义所安焉敢竞驰驱一枝古笻杖瘦硬苍玉如持之置左右出入聊相须仕宦不得意归来食无鱼平生黎蚬肠不羡甘与腴古人曲肱乐疏食饮水余肯为区区者顿使初心渝
　　题靖节图
　　八旬彭泽令胡为赋归来不为折腰劳亦岂为啣杯世事与心违感之良可哀见几茍不早屈辱终难排柴桑五柳下茆屋荒苍苔松菊喜犹存田园多草莱力耕课僮仆衣食聊自媒生死等蜉蝣轩冕轻尘埃劝酬杂农圃欢眤及孺孩意适辄有吟落笔忘敲推纵心信所如涧曲山之隈衡门向夕啓孤舟正沿洄妻子笑将迎鸡犬亦喧豗乘化乐天命靡复萦所怀缅兹絶代人清风动九垓亷顽与立懦身没名不灰我生千载后仰止心悠哉风檐读公传白日青天回
　　洗衣行
　　若耶溪中新水满女郎澣濯溪边晚微波荡岸湿金莲返照侵衣明玉腕洗衣最恨啼痕多不洗啼痕将奈何杵重心忙臂转弱斑斑血泪难消磨徘徊指顾荷花语妾愁茎内丝千缕摘来不断复相联谁识莲中心更苦洗衣洗衣复洗衣菰蒲风急鸳鸯飞鸳鸯双飞看渐杳何事人生不如鸟
　　秋江独钓图为许啓衷赋
　　穹林昨夜商颷起面面芙蓉削空紫洞口寒泉一垂直泻银河数千里竹篱茅屋连山坡上方楼阁惊嵯峨轻车细马谢尘迹梵僧野老时相过渔翁独泛扁舟小百尺丝纶青嫋嫋松声聒耳喧寒涛澹澹长空絶飞鸟残月孤云几醉醒苹花洲渚芦花汀君不见磻溪钓叟年八十一顾成周有余力
　　寄东庄老人
