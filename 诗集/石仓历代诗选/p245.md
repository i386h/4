<!-- { "loadSidebar": true } -->
　　按李白诗序云乾元嵗流夜郎遇故人尚书郎张谓使夏口沔州杜太守汉阳王令觞于江城之南湖张公四望超然请白标之嘉名白因号之郎官湖席上文士辅翼岑靖以为知言今所谓郎官湖者占郡城之北束手于两山间纵广百步许固不足四望而超然也已知其非是且郡南濒江之人持南唐时地劵尚指郎官湖为隣盖湖为江水所并而去城里余犹有洲渚隠然未冺乃湖之故防也余丙子五月舟次沔阳求访遗老始得其详因赋此诗志之
　　当年贤守令载酒沔南游凉月呈新霁明湖涵素秋郎官夏口使仙客夜郎囚促膝青螭舫连觞紫绮裘髙驩随雨散余躅想风流芳草失青履沧波浮白鸥江吞百顷尽石刻一篇留宜有沈碑者前怀陵谷忧
　　题宝泉官舍壁　宝泉监在夏郡城东三里黄鹄山之阴
　　偶着强名字非才但铸金不妨称外监况复住山阴胜日聊披巻清风故解衿余生偷禄隠何者是升沈
　　江夏寓兴
　　风与樯乌便侬先塞雁来山经七泽断潮自九江囘渔父犹知隠骚人枉衒才朋游正相远梅信为谁开
　　雨晴西郊寓目
　　城中厌雨过清和偶出西郊野意多蚕蔟趂晴初摘茧麦场经润欲生蛾营巢黄鸟啼深树引犊青牛饮暮河老圃念人留伫久挽衣沽酒愿相过
　　寄周文清　周时流寓海陵丁巳八月赵郡赋
　　节物惊心不我留故人相望海边州芰荷老尽池台晩鸿雁来多云汉秋谁共清樽寻乐事独将长幅写离忧明年芳草青门道好试青衫伴侠游
　　冠氏寺居书怀
　　古刹荒凉昼掩门鸣鸡吠犬接西村窗间自记曽归梦楼外谁招欲断魂漫赋新诗题琬琰少逢佳客佩兰荪更堪愁肺经春病负尔商歌酒一樽
　　题彭城张氏放鹤亭　亭有石刻苏睂山制文唐之阳春亭故址在徐城之东薛能尚书有诗见集中壬戌九月赋
　　曽见君家亭上碑东望风月动闲思昔曽卜筑如相待今遂登临是不期万顷白云山缺处一庭黄叶雨来时许昌应负重泉恨当日阳春枉赋诗
　　临汳亭送客还马上作
　　衮衮尘埃与愿违可堪持酒送将归壮心已服驽骀老羁思常先朔雁飞十口无厌太仓粟四隣分采故山薇何时偃卧柴桑里自讼渊明昨日非
　　病后登快哉亭
　　经雨清蝉得意鸣征尘断处见归程病来把酒不知厌梦后倚楼无限情鸦带斜阳投古刹草将野色入荒城故园又负黄昬约但觉秋风发上生
　　送李宗古录事谢病南归
　　十旬病免谢鸡羣收得闲身付白云南浦少留离别赋北山相负勒移文松舟桂檝晓将发菰叶鲈鱼秋未分异日有怀长笑客西飞燕子一相闻
　　题永城县园水亭
　　诘曲池塘碧玉流禊亭孤占小汀洲长纫座上芳兰佩不系檐前画蠲舟好泛羽觞修旧事为书茧纸记清游季真待得东还日初见红蕖十亩秋
　　罢大匠属为淮南行
　　何处经行特惘然津头曽送木兰船桃花春水生前夜杨柳秋风忆故年驿路尺书疑断絶官仓斗米愧留连飘飖复作江湖计从此长安是日边
　　同王克慎宿清凉寺兼示和上人
　　六代风流不可寻石头胜槩古犹今疎钟答响江山迥野鸟忘机松竹深借问白云谁卜筑拟要明月共登临终投逸少兴公社蔬粥麻衣事道林
　　与张歴阳追怀从禽之乐因赋
　　宜秋门外养鹰坊好草陂头射雉场油幕氊庐张野饮锦袍貂帽结戎装兴阑落日黄尘断梦后西风白发长谁念江湖独流寓此情难话与渔郎
　　歴阳姥矶下马上有怀京都游好
　　楚泽初冬正获田孤鸿欲下却飜然人烟隠约青山郭云物离披小雪天送别杯盘犹昨日劳生鞍马遂穷年故人多在金闺籍谁念心如寸断弦
　　乌江东乡往还马上作
　　黄尘随马染征衣十里江臯送客晖废井草荒鼃黾怒下田沙涨芋魁肥解缨拂树弄清浅横榻扫云飞翠微人生事事不如意终日念归何日归
　　题定山寺法远上人壁
　　支郎风味喜相亲乘兴来寻雪后春夹迳竹阴疑碍马隔江山色似招人岂无暇日容髙卧如有闲田愿卜隣预约东城二三子嵗时相过莫辞频
　　宿芥塘佛祠于壁间得魏湘毕平仲张士宗囘所留字皆吾故人也庚午三月赋
　　青青防夹欲抽芒浩荡东风晩更狂微迳断桥寻古寺短篱髙树隔横塘开门未扫杨花雨待晓先烧柏子香底许暂忘行役倦故人题字满长廊
　　上巳晩泊山作
　　薄暮东风不满帆迟迟未忍去淮南故园犹在北山北佳节可怜三月三兰叶自供游女佩芸编聊对故人谈洛桥车骑相望客曽为呉儿几许慙
　　寄清凉和上人
　　南国风流百不存石头今是给孤圉山连雉堞斜侵路潮送渔舟自到门方丈定容居士病贝多应待客儿翻悬知后日逢迎际桃李春风两不言
　　潘豳老出十数诗皆有怀苏儋州者因赋
　　人烟寂絶鬼门关更指儋州杳莽间三四月交天漏雨东南地尽水浮山依迷春草鸰原失响像秋风鹤驭还囘羡河阳贤父子雪堂曽伴十年闲
　　答致仕呉朝请潜登黄鹤楼见招
　　城隅黄鹤莫登临端使悲翁动楚吟日下长安人共远天围梦泽嵗方阴北风欲雪雁飞急南渚始氷鱼伏深谁似草堂安隠客下帷隠几不求心
　　二月二日席上赋
　　仲宣何遽向荆州谢惠连须更少留二日旧传挑菜节一杯聊解负新忧向人草树有佳色带郭江山皆胜游载酒赋诗从此始他年耆旧话风流
　　髙邮舟中对雪
　　天涯晩嵗客无欢拥鼻微吟行路难三楚浮程波淼淼五陵归梦雪漫漫园授简心犹壮剡曲拏舟兴久阑病骨支离仍禁酒渔簑重缉待春寒
　　广陵茱茰湾晩泊
　　冷云抛雪未成花过埭东风冻着沙荻浦渔归初下雁枫桥市散只啼鸦旧闻南国饶春事行见东风换物华老病心情亦何有药囊诗巻是生涯
　　清燕堂
　　雀声啧啧燕飞飞在得残红一两枝睡思乍来还乍去日长披卷下帘时
　　初见白髪示内
　　安能屈指计封侯西日东风见白头信是色身非我有若论身外更悠悠
　　西城马上
　　烛冷尘消过上元晴明风日栁初繁偷闲偶出西城陌喜见青山似故园
　　再游西城
　　柳条破眼已堪攀鹭下城隅水一湾后日重来寒食近杏花林外见青山
　　晩泊防亭
　　此日苻离复舍舟马蹄尘土入徐州只应明月曽相识伴我时登燕子楼
　　杨柳枝词
　　杨柳东风尽日吹柔条应自不禁持都门三月伤心地强半青青赠别离
　　汴下晩归
　　隋渠经雪已流氷乗兴东游恐未能试问何人知夜永一樽相伴小窗灯
　　过曹氏园马上作
　　香风细细出重墙不见繁枝己断肠知有何人巻帘箔卧看零落满斜阳
　　重赋京居暮感兴
　　怒风狂雨信悠悠收拾春华不少留秪有柳绵吹未尽墙阴落泊伴人愁
　　斗岘山马上
　　西来投策倦跻攀晩叶寒华一迳间尽日闲云不留雨斜阳还照隔江山
　　渡冷水涧投宿万嵗岭
　　萧萧黄叶下清沟白鸟飞来故少留今夜行人短亭宿小窗风雨梦渔舟
　　同张汉求宿升小院西寮
　　僧閤窗扉学画船青荧灯火对床眠北风带雪披檐竹浑似潇湘夜泊天
　　石仓歴代诗选卷一百四十九
　　钦定四库全书
　　石仓厯代诗选卷一百五十
　　明　曹学佺　编
　　宋诗二十七
　　苏轼
　　别嵗
　　故人适千里临别尚迟迟人行犹可复嵗行那可追问嵗安所之远在天一涯已逐东流水赴海归无时东邻酒初熟西舍彘亦肥且为一日欢慰此穷年悲
　　九月二十日微雪怀子由弟
　　岐阳九月天微雪已作萧条嵗暮心短日送寒砧杵急冷官无事屋庐深愁肠别后能消酒白发秋来已上簪近买貂裘堪出塞忽思乗传问西賝
　　和刘长安题薛周逸老亭周最善饮酒未七十而致仕
　　近闻薛公子早退惊常流买园招野鹤凿井动潜虬自言酒中趣一斗胜凉州翻然拂衣去亲爱挽不留隠居亦何乐素志庶可求所亡嗟无几所得不啻酬青春为君好白日为君悠山鸟奏琴筑野花弄闲幽虽辞功与名其乐实素侯至今清夜梦尚惊冠压头谁能载美酒徃以大白浮之子虽不识因公可与游
　　中隠堂
　　去蜀初逃难游秦遂不归园荒乔木老堂在昔人非凿石清泉激开门野鹤飞退居吾久念长恐此心违二月惊梅晩幽香此地无依依慰越客皎皎似呉姝不恨故园远空嗟芳嵗徂春深桃杏乱笑汝益羁孤
　　李氏园
　　朝游北城东囘首见脩竹下有朱门家破墙围古屋举鞭叩其户幽响答空谷入门所见伙十步九移目异花兼四方野鸟喧百族其西引溪水活活转墙曲东注入深林林深窓户绿水光兼竹浄时有独立鹄林中百尺松嵗久苍鳞蹙岂惟此地少意恐关中独小桥过南浦夹道多乔木隠如城百雉挺若舟千斛阴阴日光淡黯黯秋气蓄尽东为方池野鴈杂家鹜红棃惊合抱映岛孤云馥春光水容漾雪阵风翻扑其北临长溪波声卷平陆北山卧可见苍翠间硗秃我时来周览问此谁所筑云昔李将军负崄乗衰叔抽钱算间口但未羮粥当时夺民田失业安敢哭此亭破千家郁郁城之麓将军竟何事虮虱生刀韣何尝载美酒来此驻车毂空使后世人闻名颈犹缩我今官正闲屡至因休沭人生营居止竟为何人卜何当办一身永与清景逐
　　秦穆公墓
　　槖泉故在秦城东墓去城中无百步乃知昔未有此城秦人以泉识公墓昔公生不诛孟明岂有死日殄其良乃知三子殉公意亦如齐士从田横古人感一饭尚能杀其身今人不复见此等乃以所见疑古人古人不可望今人益可伤
　　七月廿四日以久不雨出祷磻溪是日宿虢县廿五日晩自虢县渡渭宿于僧舍曾阁阁故曾氏所建也夜久不寐见壁有前县令赵荐留名有怀其人
　　龛灯明灭欲三更欹枕无人梦自惊深谷留风终夜响乱山衔月半牀明故人渐远无消息古寺空来有姓名欲向磻溪问姜叟仆夫慵语斗杓倾
　　是日自磻溪将往阳平憩于麻田青峯寺之下院翠麓亭
　　不到峯前寺空来渭上村此亭聊可喜脩径岂辞扪谷映朱栏秀山含古木尊路穷惊石断林缺见河奔马困嘶青草僧留荐晩飱我来秋日午旱久石牀温安得云如葢能令雨泻盆共看山麓稻凉叶意翻翻
　　是日至下马碛憩于北山僧舍有阁曰怀贤南直斜谷西临五丈原诸葛孔明所从出师也
　　南望斜谷口三山如犬牙西观五丈原郁屈如长蛇有怀诸葛公万骑出汉巴吏士寂如水萧萧闻马檛公才与曹丕岂止十倍加顾瞻三辅间势若风卷沙一朝长星坠竟使蜀妇髽山僧岂知此斗室老烟霞往事逐云散故山依渭斜客来空吊古清泪落悲笳
　　和子由记园中草木
　　自我来关辅南山得再游山中亦何有草木媚深幽菖蒲人不识生此乱石沟山髙霜雪苦苗叶不得抽下有千嵗根蹙缩如蟠虬长为鬼神守德薄安敢偷
　　野菊生秋涧芳心空自知无人惊嵗晩惟有暗蛩悲花开涧水上花落涧水湄菊衰蛩亦蛰与汝嵗相期楚客方多感秋风咏江蓠落英不满掬何以慰朝饥
　　南溪之南竹林中新构一茅堂余以其所处最为深邃故名之避世堂
　　犹恨溪堂浅更穿脩竹林茅茨追上古冠葢谢当今晓梦猿呼觉秋怀鸟伴吟暂来聊解带屡去欲携衾湖上行人絶堦前暮雪深应逢绿毛叟叩户夜抽簪
　　楼观
　　鸟噪猿呼昼闭门寂寥谁识古皇尊青牛久已辞人世白鹤时来访子孙山近坳风吹积雪天寒落日淡孤村羽流应怪游人众汲尽堦前井水浑
　　仙游潭
