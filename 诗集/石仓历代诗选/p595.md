<!-- { "loadSidebar": true } -->
　　翠壶之山凌碧虚层崕峭壁仙所居寻常秀色尽竒絶况有晴云时巻舒我昔攀縁出云表决眦遐天众山小结庐拟向山中栖日日看云听啼鸟一朝云起随六龙我亦乗之登九重为霖未慰苍生望慙愧清朝恩数隆只今还寻故山去浄扫云轩与云住
　　长河浩浩寒无潮夜风吹雪声萧萧平明日出耀晴彩万树璚花犹未消湖南画管松篁里锦帐毺人未起湖北朱楼翠幙深兽炭红炉酌香竹篱茅屋是谁家瓦鼎敲氷自煮茶布衣当年冷似铁蹇驴随处吟梅花笑渠富贵总尘俗一味清寒贫亦足
　　金台别梦
　　仙舟今去吴江东吴江之水何溶溶美人逺隔芙蓉浦伐木歌残春思慵秋台夜静月如水纸帐梅花情万里梦魂幻作蝴蝶飞飞过瀛洲疾如驶瀛洲深处风景饶美人相见还相招开樽共话十年事客窗风雨声潇潇好怀未罄忽惊觉景阳钟动隣鸡呌揽衣推枕起徬徨满地花隂残月照
　　竹石双清次吴鼎仪先生韵为太守拙戒兄题
　　吾家老兄好种竹昔年住在澄塘曲兴来赤脚踏海石明月清风过楚泽湘君怜尔抱雅材天吴紫凤缤纷来酒酣鼓瑟遗苍佩鹧鸪飞下西日頽回看俗士甘软美此竹眞堪与兄比夜窗风雨不知年客里相逢故如此
　　梅花歌为礼曹吴以时作
　　暗风吹雪拂铃索月色苍茫照官阁阁前老梅花无数开时偏近何郎幕璚英满枝那可辨铁榦孤撑瘦如削疎櫺度影见参差蓦地浮香惊喷薄共言天工与真素坐使羣豪费吟噱吁嗟我生在闽海草堂住近城东郭江乡十月少霜霰冻雨敲窗喧腷膊是时阳和漏消息千树垂垂齐破萼仙妃香佩入娟妙渊客明珠成错落凌晨见之饶幽兴便促巾车走岩壑溪南春色醉眼驴背诗联满行槖迩来濶别十余载旧时踪迹今何若梦魂劳劳过淮浦归思迢迢阻庐霍亦知人事半衰谢只有花开宛如昨欲傍寒枝问春信媿无健翼如雕鹗长安骄儿爱桃李此軰俗眼难救药主客中郎亦好竒写入新图慰飘泊感君慷慨发孤咏造化无端归槖籥还拟相从探春去市头豫买双芒屩匡时有愿及早偿歳晚花前同引鹤
　　张克振归顺徳
　　张君自是南海英风云早歳抟鹏程杏园春事过十载看花浪作儒生荣风云满靣春衫碧客里携书笑相覔玉堂尊酒意未阑亲舍孤云愁转剧西风吹衣归兴便与君岐路齐扬鞭吴山越水路迢递惊涛骇浪浮虚船残腊催人惄如渴到此踌躇复言别行程杳杳随江鸿乡梦依依共明月高堂寿酒乐事多堂前双桂春婆娑天伦自分足怡悦功名休叹成蹉跎故山薇蕨君莫采万里青霄壮心在他年花发曲江春听雨亭前重相待
　　族叔某之杨州司庾
　　竹林明月低仆夫戒行色马上朝回未解衣携壶走送城东陌红尘十载飘客裾一官湖海夸新除公门无事足行乐便道逢人多寄书玉堂夜寒别思苦独对孤灯听残雨梦里不识云海深夜夜相将过淮浦
　　乌山霁雪
　　银屏酒醴冻不消千山霁雪堆璚瑶晓来檐鹊报春信梅花开到城东桥城东词客玉堂老老眼摩挲诗最好小窗呵笔赋新题千古寒光照吟槁
　　送陈舜举
　　银烛高台夜无端别思新朝廷初试士乡国未归人寥落江南意优游濮上春防鸿天咫尺京国是通津
　　表伯王静甫南还
　　中歳悲行役高堂有老亲乱山迷逺望归路出通津树暗江城雨花明驿舍春故园萱草色应待逺游人
　　赠人
　　离樽情不极归路值深秋江晩枫如锦篱寒菊未金渐看千里隔愁说二毛侵忠孝吾人事相期罄此心
　　姨夫郑司训山水
　　高士藏脩处而无车马喧残霞明岛屿芳草满郊原黄叶云边径青帘郭外村此中有佳趣难与俗人论
　　又
　　千峰森玉防万树缀琼枝天上同云后山中霁雪时梅花东阁梦驴背灞桥诗独有寒氊客谈经坐绛帷
　　斋居八咏分得剪烛题
　　烧烛茅庐下长吟思不迷金盘落灰烬清影照羁栖风度摇难定更残刻渐低西窗千古意何夕重分题
　　挽林希哲
　　此日湖山路霜风玉树枝顿成千古别不尽百年悲丹桂秋香早青灯夜影迟严翁双涕泪便是忆君时
　　送张养正都宪
　　先生原将种东观早蜚英统制新衔命羗胡已识名岂为投笔叹暂作请缨行沙草关南戍旌旗塞下营背人时草檄入幕夜谈兵文武真兼济忠勤定有成战袍团绣廌介马粲朱缨意气呑羣羯勲庸播两京百年今故典万里此长城宵旰忧心泰边陲指日清关张非俊杰韩范本儒生佩得黄金印归来谢圣明
　　陈师召之南京太常
　　歌罢骊驹更问程老逢离别倍伤情论交况是髫年故结社须为晚歳盟蓬岛天连钟阜近容台地并玉堂清迂疎愿得从君后欲挽仙舟且莫行
　　屠元勲之南京寺丞得何字韵
　　文学推君第一科紫金山色待经过相看尽道故人少欲别应愁芳草多列棘堂深新雨露判花笔在足阳和不知去住怀人地秋水芙蓉隔几何
　　陈伯敭分教黄冈
　　黄冈只在楚江头书劒怜君赋逺游歳晏乾坤防短鬓日斜湘沔一孤舟春风讲道临芹水夜月怀人上竹楼北阁先生定相忆应题尺楮慰穷愁
　　族祖静轩之平阳巡简
　　竹林斜月话匆匆不尽离愁思转蓬书劒风尘今日别江湖樽酒几时同寒城刁斗秋无警平野禾麻歳自丰去住相看情万里音书莫惜附鳞鸿
　　罗明仲归省
　　看花同醉曲江春眼底光隂几度新金匮宝文曾载笔白云亲舍奈劳人归装渺渺都门道乡思迢迢楚水滨谖草堂前谩回首紫霄高处是枫宸
　　丘安重下第
　　未得看花入禁林桥门深处曳青衿九重已放依亲诏半幅聊题惜别吟家在壶山烟树底路归宁海水云浔多情惟有溪头月长照刘蕡爱国心
　　送上人还莆
　　十载关河云水踪忽惊春雨偃岩松传来西竺千年法归听南峰五夜钟锡响吴山惊虎豹杯浮闽海防鱼龙题诗我忆曽游处落日昙花意万重
　　陈子学还莆
　　哺抱难忘从母恩东风愁思满棠村清樽邂逅浑如梦旧事凄凉岂忍言天阙衣冠饶雨露山城钟漏自朝昬征求可遣庭常静况是金桥礼义门
　　李祥进士父南塘先生还东广
　　已将忠孝语儿曹归去扬帆驾海涛东郭栁条春后短南塘山色梦中高夜牀雷雨看龙劒天路风云忆凤毛酒债诗怀暂相引恩封指日贲林臯
　　送李宾之坠马
　　推敲直欲擅词塲信马那知坠马伤瓦碎定为资政戏唇焦羞诧校书狂走缄吏去惟求药问病人来暂下堂错怪相思不相见芙蓉秋水满芳塘
　　分题得卞将军庙送李应祯中书
　　清溪兵合战尘昬此日台城厌楚氛一代风波成逆节万年忠荩说将军精魂夜雨归何处古庙春苔掩夕曛明到石头拜遗像泽兰汀芷有余芬
　　送某归省
　　九曲溪头驻晓骖幔亭峰与碧云参仙人宴罢风吹袂客棹歌时月满潭防屋虹桥成寂莫涧花岩草自此行为介庭闱寿异枣如可细探
　　李宾之归省
　　早识茶陵是故乡扁舟三月过潇湘定王台下雪涛壮贾谊宅边烟草长南涧苹蘩劳梦想东风桥梓有辉光逢人尽説玉堂客年少无如此最良
　　朱清之清江觜巡简
　　清江巡简大夫孙此日承恩出帝阍愧我中年厌离别为君沽酒洗愁魂城头画角天方沙上逻兵月正昬尽道为官莫尸素班资高下不须论
　　刘正郎山水图
　　尚书公署有余闲时复披图认故山交劒水清龙已去衍仙堂在鹤犹还空林行迹荒苔畔极浦帆樯落照间欲采苹花渉江渚西风双鬓未垂斑
　　题梅涧贺刘望脩父受封
　　藤桥桥外清溪畔应是孤山处士家舎北梅花浑绰约歳寒风雨乱交加壶中香露春长在镜里流光鬓未华更欲骖鸾上天去仙郎已驾五云车
　　兰
　　空谷有幽兰久矣无人识君子来不来日斜思如织
　　寄余汝盛
　　见月念故鄊愁绪萦心曲目极闽海南天低烟树緑
　　山水小景为张同禹题
　　江山渺何许此别难留住汉水绕襄城千里孤舟去
　　柬张同禹
　　木落楚江晚浑无一纸书白云随望眼还似别离初
　　题天龙庵
　　白云西畔是天龙醉眼摩挲认旧踪他日青山赋招隐隔溪流水数株松
　　野航
　　半世高情付野航渚云沙鸟此徜徉晚来亭馆疑无路秋在芦花月似霜
　　钱太医山水图
　　滟滟溪流剪剪霞夕阳浦口白鸥沙美人只在沧洲上只尺相看隔藕花
　　读明妃曲
　　马上琵琶泪眼枯黄云沙碛隔单于从来妖艳倾人国在汉何如逺在胡
　　四景翎毛
　　露湿湘桃色更殷枝头啼鸟晓风寒数声隠隠穿花去惆怅伤春人倚栏
　　冻雀声中梅正花春风入夜着山茶怪来巧鸟多情思白雪梢头醉綘霞
　　牧牛图次周鹤洲韵
　　菰蒲深处鸟呼羣溪上蹄涔路不分日暮调禽忘归去西山松火暗秋云
　　咏梅送熊通政
　　江南草色别来乆梦绕梅花思不禁何似拂衣归去好小斋明月夜横琴
　　林邦贤山水图
　　流水平沙江路遥抱琴聊尔一相招知君故是清狂客春韭香时每见邀
　　题菊送弟希达
　　漂泊那知在异乡故园秋菊几畨黄酒酣索笔还题画珍重相期晚节香
　　夜明帘
　　合浦珍珠光照夜结为帘幙价连城玉钩不上黄昬后十二琼楼月倍明
　　鹦鹉
　　榻外松花午梦香唤人鹦鹉緑罗裳襧衡去后谁能赋陇树愁云几断肠

　　石仓歴代诗选巻四百十三
　　钦定四库全书
　　石仓厯代诗选巻四百十四
　　明　曹学佺　编
　　明诗次集四十八
　　程敏政
　　咏隐士三首
　　天王不西狩列国多游士楚狂独何人长歌向夫子慷慨凤德衰当已胡弗已晏嵗草木蕃吾道亦云否勿使他日叹凤鸟久不至
　　右楚狂
　　辩士朝入境暮享禄万钟胡为两遗老垦此荒田中行行问津者日晚悲途穷邯郸杀鸣犊颈血流殷红临河返车辔太息尼山翁
　　右沮溺
　　于于田舎翁行行荷其蒉过馆闻磬声知是客游卫嗟此行路难宁云隐居易徬徨野水侧浅揭深则厉多少乗桴心终成半涂废
　　右荷蒉
　　六月五日雨后早朝偶然作
　　夜来一尺雨泊没西家墙不知早已霁但觉天苍凉独行御沟畔流水声泱泱仰视河汉间星斗烂辉光好风吹苎衣毛发森秋霜渺然鸱夷子扁舟泛江乡又若万里鸿凌厉青云翔人生贵适意此境安可常遥遥禁中鼓隐隐夜未央下马一憇息旭日升东方
　　立秋日雨
　　凉风飒然至疎帘觉秋生炎熇一挥扫蟋蟀阶下鸣发能几时寒暑相代更感之卧复起徬徨歩前楹微风动衣袂肃肃天宇清帝乡岂不好亲舎难为情反坐念归计踯躅东方明
　　秋日病中
　　我本山泽臞不奈尘事扰趋朝与直长时失昏晓况此疾侵寻药裹讵能了頽然卧一榻颇似安巢鸟衷肠杂零乱苦恨知者少推一延竚黄叶坠林杪寒蝉固切切砧韵亦袅袅羇懐苦难释所思在江表何时促归装天长塞鸿杳
　　德州道中
　　出逢漕舟来入逢漕舟去聨樯密于指我舫无着处沿流或相访百诟亦难御有如暴客至中夜失所据又如操江师击榜散还聚摧篙与折缆徃徃系愁虑平生凡几出苦口戒徒御忍后莫争先宁缓勿求遽今兹畏简书刻日觐当宁而况河防严衣冠重相惧危坐郁成晚少寝惊达曙萧萧傍水村隐隐隔城树缅懐古贤哲髙卧得深处愧此行路难推篷赋长句
　　送人之官严州
