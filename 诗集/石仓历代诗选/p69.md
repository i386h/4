<!-- { "loadSidebar": true } -->
　　饯君嗟逺别为客念周旋征路今如此前军犹眇然出闗逢汉壁登陇望胡天亦是封侯地期君早着鞭
　　别从甥万盈
　　诸生曰万盈四十乃知名宅相予偏重家丘人莫轻美才应自料苦节岂无成莫以山田薄今春又不耕
　　别崔少府
　　知君少得意汶上掩柴扉寒食仍留火春风未授衣皆言黄绶屈早向青云飞借问他乡事今年归不归
　　别冯判官
　　碣石辽西地渔阳蓟北天闗山唯一道雨雪尽三边才子方为客将军正渴贤遥知幕府下书记日翩翩
　　广陵别郑处士
　　落日知分手春风莫断肠兴来无不惬才在亦何伤谿水堪垂钓江田耐挿秧人生只为此亦足傲羲皇
　　别孙防
　　离人去复留白马黒貂裘屈指论前事停鞭惜旧游帝乡那可忘旅馆日堪愁谁念无知巳年年睢水流
　　送刘评事朔方判官赋得征马嘶
　　征马向边州萧萧嘶不休思深应带别声断为兼秋岐路风将逺闗山月共愁赠君从此去何日大刀头
　　送魏八
　　更沽淇上酒还泛驿前舟为惜故人去复怜嘶马愁云山行处合风雨兴中秋此路无知巳明珠莫暗投
　　送郑侍御谪闽中
　　谪去君无恨闽中我旧过大都秋鴈少只是夜猿多东路云山合南天瘴疠和自当逢雨露行矣慎风波
　　送李侍御赴安西
　　行子对飞蓬金鞭指铁骢功名万里外心事一杯中虏障燕支北秦城太白东离魂莫惆怅看取寳刀雄
　　送裴别将之安西
　　绝域眇难跻悠然信马蹄风尘轻跋涉揺落怨暌携地出流沙外天长甲子西少年无不可行矣莫凄凄
　　同李太守北池泛舟宴髙平郑太守
　　每揖龚黄事还陪李郭舟云从四岳起水向百城流幽意随登陟嘉言即献酬乃知缝掖贵今日对诸侯
　　同羣公登濮阳圣佛寺阁
　　落日登临处悠然意不穷佛因初地识人觉四天空来鴈清霜后孤帆逺树中徘徊伤寓目萧索对寒风
　　同卫八题陆少府书斋
　　知君薄州县好静无冬春散帙至栖鸟明灯留故人深房腊酒熟髙院梅花新若是周旋地当令风义亲
　　入昌松东界山行
　　鸟道几登顿马蹄无暂闲﨑岖出长坂合沓犹前山石激水流处天寒松色间王程应未尽且莫顾刀环
　　使青夷军入居庸二首
　　古镇青山口寒风落日时岩峦鸟不过氷雪马堪迟出塞应无防还家赖有期东山足松桂归去结茅茨登顿驱征骑栖迟愧寳刀逺行今若此微禄果徒劳絶坂水连下羣峰云共髙自堪成白首何事一青袍
　　自蓟北归
　　驱马蓟门北北风边马哀苍茫逺山口豁达胡天开五将已深入前军止半回谁怜不得意长剑独归来
　　东平别前卫县李宷少府
　　黄鸟翩翩杨柳垂春风送客使人悲怨别自惊千里外论交却忆十年时云开汶水孤帆逺路绕梁山匹马迟此地从来可乗兴留君不住益凄其
　　夜别韦司士
　　髙馆张灯酒复清夜钟残月鴈归声只言啼鸟堪求侣无那春风欲送行黄河曲里沙为岸白马津边柳向城莫怨他乡暂离别知君到处有逢迎
　　送李少府贬峡中王少府贬长沙
　　嗟君此别意何如驻马衔杯问谪居巫峡啼猿数行泪衡阳归鴈几封书青枫江上秋天逺白帝城边古木疎圣代即今多雨露暂时分手莫踌躇
　　同陈留崔司戸早春宴蓬池
　　同官载酒出郊圻晴日东驰鴈北飞隔岸春云邀翰墨傍檐垂柳报芳菲池边转觉虚无尽台上偏宜酩酊归州县徒劳那可度后时连骑莫相违
　　重阳
　　节物惊心两鬓华东篱空绕未开花百年将半仕三已五亩就荒天一涯岂有白衣来剥啄一从乌帽自欹斜真成独坐空搔首门柳萧萧噪暮鸦
　　送柴司户充刘卿判官之岭外
　　岭外资雄镇朝端宠节旄月卿临幕府星使出词曹海对羊城濶山连象郡髙风霜驱瘴疠忠信涉波涛别恨随流水交情脱寳刀有才无不适行矣莫徒劳
　　秦中送李九赴越
　　携手望千里于今将十年如何毎离别心事复迍邅适越虽有以出闗终耿然愁霖不可向长路或难前吴防独行客山隂秋夜船谢家徴故事禹穴访遗编镜水君所忆莼羮余旧便归来莫忘此兼示济江篇
　　陪窦侍御泛灵云池
　　白露时先降清川思不穷江湖仍塞上舟楫在军中舞换临津树歌饶向晩风夕阳连积水边色满秋空乗兴宜投辖邀欢莫避騘谁怜持弱羽犹欲伴鹓鸿
　　秋日作
　　端居值秋节此日更愁辛寂寞无一事蒿莱通四邻闭门生白髪回首忆青春嵗月不相待交游随众人云霄何处托愚直有谁亲举酒聊自劝穷通信尔身
　　赴彭州山行之作
　　峭壁连崆峒攒峯叠翠微鸟声堪驻马林色可忘饥怪石时侵径轻萝乍拂衣路长愁作客年老更思归且恱岩峦胜宁嗟意绪违山行应未尽谁与玩芳菲
　　咏史
　　尚有绨袍赠应怜范叔寒不知天下士犹作布衣看
　　田家春望
　　出门何所见春色满平芜可叹无知已髙阳一酒徒
　　营州歌
　　营州少年厌原野狐裘防茸猎城下虏酒千钟不醉人胡儿十嵗能骑马
　　和王七玉门闗聴吹笛
　　胡人吹笛戍楼间楼上萧条海月闲借问落梅凡几曲从风一夜满闗山
　　送李少府时在客舍作
　　相逢旅馆意多违暮雪初晴鴈飞主人酒尽君未醉薄暮途遥归不归
　　聴张立本女吟
　　危冠广袖楚宫妆独步闲庭逐夜凉自把玉钗敲砌竹清歌一曲月如霜
　　除夜作
　　旅馆寒灯独不眠客心何事转凄然故乡今夜思千里愁鬓明朝又一年
　　石仓歴代诗选巻三十八
　　钦定四库全书
　　石仓歴代诗选巻三十九
　　明　曹学佺　编
　　盛唐八
　　崔颢【汴州人】
　　古游侠呈军中诸将
　　少年负胆气好勇复知机仗剑出门去孤城逢合围杀人辽水上走马渔阳归错落金鏁甲防茸貂防衣还家行且猎弓矢速如飞地逈鹰犬疾草深狐兔肥腰间带两绶转盼生光辉顾谓今日战何如随建威
　　赠轻车
　　悠悠逺行归经春涉长道幽冀桑始青洛阳蚕欲老忆昨戎马地别时心草草烽火从北来边城闭常早平生少相遇未得展怀抱今日杯酒间见君交情好
　　赠王威古
　　三十羽林将出身常事边春风吹浅草猎骑何翩翩挿羽两相顾鸣弓新上射麋入深谷饮马投荒泉马上共倾酒野中聊割鲜相看未及饮杂虏寇幽燕烽火去不息胡尘髙际天长驱救东北战解城亦全报国行赴难古来皆共然
　　赠怀一上人
　　法师东南秀世实豪家子削髪十二年诵经峨眉里自此照羣防卓然为道雄观生尽入妄悟有皆成空浄体无众染苦心归妙宗一朝勅书至召入承明宫说法金殿里焚香清禁中传灯遍都邑杖锡游王公天子揖妙道羣僚趋下风我法本无着时来出林壑因心得化城随病皆与药上啓黄屋心下除苍生缚一从入君门说法无朝昏帝作转轮主师为持戒尊轩风洒甘露佛雨生慈根但有灭度理而生开济恩复闻江海曲好杀成风俗帝曰我上人为除羶腥欲是日发西秦东南至蕲春风将衡桂接地与吴楚隣旧少清信士实多渔猎人一闻吾师至舍网江湖濵作礼懴前恶洁诚期后因因成日既久事济身不守更出淮楚间复来荆河口荆河马卿岑兹地近道林入讲鸟常狎坐禅兽不侵都非縁未尽曽是教所任故我一来事永承微妙音竹房见衣鉢松宇清身心早悔业至浅晚成计可寻善哉逺公义清浄如黄金
　　游天竺寺
　　晨登天竺山山殿朝阳晓厓泉争喷薄江岫相萦绕直上孤顶髙平看众峰小南州十二月地暖氷雪少青翠满寒山藤萝覆冬沼花龛瀑布侧青壁石林杪鸣钟集人天施饭聚猿鸟洗意归清浄澄心悟空了始知世上人万物一何扰
　　入若耶溪
　　轻舟去何疾巳到云林境起坐云鸟间动揺山水影岩中响自答谿里言弥静事事令人幽停桡向余景
　　杂诗
　　可怜青铜镜挂在白玉堂玉堂有美女娇弄明月光罗袖拂金鹊防屛防红妆妆罢含情坐春风桃李香
　　结定襄郡狱效陶体
　　我在河东时使往定襄里定襄诸小儿争讼纷城市长老莫敢言太守不能理谤书盈几案文墨相填委牵引肆中翁追呼田家子我来折此狱师聴辨疑似小大必以情未尝施鞭棰是时三月暮遍野农桑起里巷鸣春鸠田园引流水此乡多杂俗戎夏殊音防顾问边塞人劳情曷云巳
　　长安道
　　长安甲第多入云谁言居住霍将军日晩朝回拥賔从路傍揖拜何纷纷莫言炙手手可热须防火尽灰亦灭莫言贫贱即可欺人生富贵自有时一朝天子赐顔色世上悠悠应始知
　　行路难
　　君不见建章宫中金明枝万万长条拂地垂二月三月花如霰九重幽深君不见艳彩朝含四寳宫香风旦入朝云殿汉家宫女春未阑爱此芳香朝暮看看来看去心不忘攀折将安镜台上双双素手剪不成两两红妆笑相向建章昨夜起春风一花飞落长信宫长信丽人见花泣忆此珍树何嗟及我昔初在昭阳时朝攀暮折登玉墀只言嵗嵗长相对不悟今朝遥相思
　　孟门行
　　黄雀衔黄花翩翩傍檐隙本拟报君恩如何反弹射金罍美酒满座春平原爱才多众賔满堂尽是忠义士何意得有谗防人谀言反覆那可道能令君心不自保北园新栽桃李枝根株未固何转移成隂结实君自取若问傍人那得知
　　渭城少年行
　　洛阳三月梨花飞秦地行人春忆归扬鞭走马城南陌朝逢驿使秦川客驿使前日发章台传道长安春早来棠梨宫中燕初至葡萄馆里花正开念此使人归更早三月便达长安逍长安道上春可怜揺风荡日曲江边万戸楼台临渭水五陵花柳满秦川秦川寒食盛繁华游子春来不见家鬬鸡下社尘初合走马章台日半斜章台帝城称贵里青楼日晩歌钟起贵里豪家白马骄五陵年少不相饶双双挟弹来金市两两鸣鞭上渭桥渭城桥头酒新熟金鞍白马谁家宿可怜锦瑟筝琵琶玉壶清酒就倡家小妇春来不解羞娇歌一曲杨柳花
　　卢姬篇
　　卢姬少小魏王家緑鬓红唇桃李花魏王绮楼十二重水晶帘箔绣芙蓉白玉栏杆金作柱楼上朝朝学歌舞前堂后堂罗袖人南北窓花发春翠幌珠帘鬬丝管一弹一奏云欲断君王日晩下朝归鸣环佩玉生光辉人生今日得娇贵谁道卢姬身细微
　　江畔老人愁
　　江南年少十八九乗舟欲渡青谿口青谿口边一老翁鬓眉皓白已衰朽自言家代仕梁陈垂朱拖紫三十人两朝出将复入相五世叠鼓乗朱轮父兄三叶皆尚主子女四代为妃嫔南山赐田接御苑北宫甲第连紫宸直言荣华未休歇不觉山崩海将竭兵戈乱入建康城烟火连烧未央阙衣冠士子陷锋刃良将名臣尽埋没山川改易失市朝衢路縦横填白骨老人此时尚少年脱身走得投海边罢兵嵗余未敢出去乡三载方来旋蓬蒿忘却五城宅草木不识青谿田虽然得归到乡土零丁贫贱长辛苦采樵屡入歴阳山刈稻常过新林浦少年欲知老人嵗岂知今年一百五君今少壮我巳衰我昔少年君不睹人生贵贱各有时莫见羸老相轻欺感君相问为君说说罢不觉令人悲
　　邯郸宫人怨
