<!-- { "loadSidebar": true } -->
　　送河池李明府之任
　　河池安所理种栁与弹琴自合清时化仍资白首吟程余行片月公退入遥林想得询民瘼方称单父心
　　送蔡京侍御赴大梁幕
　　同城各多故防面亦稀疎及道须相别临岐恨有余梁园飞楚鸟汴水走淮鱼众説裁军檄陈琳逺不如
　　监试莲花峰
　　太华万余重岧嶤只此峰当秋倚寥泬入望似芙蓉翠拔千寻直青危一朶秾气分毛女秀灵有羽人纵倒影侵官路流香激庙松尘埃终不及车马自憧憧
　　京兆府试目极千里
　　献赋多年客低眉恨且千此心常郁矣纵目忽超然送骥登长路看鸿入逺天古墟烟羃羃穷野草绵绵树与金城接山疑桂水连何当开霁日无物翳平川
　　上姚諌议
　　髙文与盛徳皆谓古无伦圣代生才子明庭有谏臣已瞻龙兖近渐向鳯池新却忆波涛郡来时岛屿春名因诗句大家似布衣贫曾暗投新轴频闻奨滞身照吟清夕月送药紫霞人终计依门馆何疑不化鳞
　　书事寄万年厉员外
　　帝城皆剧县令尹美居东遂拜赵张下蹔离星象中拥归从北阙送上动南宫紫禁黄山绕沧溟素浐通封疆新日月邑里出王公赋税充天府歌谣入圣聪土膏寒麦覆人海昼尘蒙廨宇松连翠朝街火散红文场新桂茂粉署旧兰崇留客挥盈爵抽毫咏早鸿前驺潘岳贵故里邵平穷劝隐莲峰久期耕树谷同鳬飞将去叶劒气尚埋丰何必华隂上方垂拂拭功
　　和叚校书冬夕寄题庐山
　　尝闻庐岳顶半入楚江湄几处悬崕上千寻瀑布埀炉峰松淅沥湓浦栁参差日色连湖白钟声拂浪迟烟梯縁薜荔岳寺步欹危地本饶灵草林曾出祖师石楼霞耀壁猿树鹤分枝细径萦岩末高窗见海涯嵌空寒更极寂寞夜尤思隂谷氷埋木仙田雪覆芝乱泉禅客濑异迹逸人知藓室新开灶柽潭未了棊如何遂闲放长得任希夷
　　和郑校书夏日游郑泉
　　太虚悬畏景古木蔽清隂爰有泉堪挹闲思日可寻来闻鸣滴滴照竦碧沈沈几脉成溪壑何人测浅深澄时无一物分处歴千林浄溉灵根药凉浮玉翅禽饮疑蠲宿疾见自失烦襟僧共云前濑龙和月下吟叠光轻吹动澈底晓霞侵不用频游去令君少进心
　　宿普济寺
　　京寺数何穷清幽此不同曲江临阁北御苑自墙东广陌车音急危楼夕景通乱峰沈暝野毒暑过秋空幡飏虚无里星生杳霭中月光笼月殿莲气入莲宫缀草凉天露吹人古木风饮茶除假寐闻磬释尘防童子眠苔浄高僧话漏终待鸣晓钟后万井复朣胧
　　赋得听松声
　　庭际微风动高松韵自生听时无物乱尽日觉神清强与幽泉并翻嫌细雨并拂空增鹤唳过牖合琴声况复当秋暮偏宜在月明不知深涧底萧瑟有谁惊
　　题从伯舍人道正里南园
　　帝里余新第朱门面碧岑曙堂增爽气乔木动清隂直去亲瑶陛朝廻在竹林风流才子调好尚古人心薜荔遮窗暗莓苔近井深礼无青草隔诗有白衣吟轩静留孤鹤庭虚到逺砧掩关裁鳯诏开镜理琼簪种植今如此尘埃永不侵云奔投刺者日日待为霖
　　寻陈处士山堂
　　步溪凡几转始得见幽纵路隐千根树门开万仞峰片云生石窦浅水卧枯松穷谷风光冷深山翠碧浓鹤看空里过仙向坐中逢底露秋潭水声微暮观钟他年来此定异日愿相容且喜今归去人间事更慵
　　春和吴翰林丁侍郎禁署早春晴望
　　御林闻有早莺声玉槛春香九陌晴寒着霁云归紫阁暖浮佳气动芳城宫池日到氷初解辇路风吹草欲生鸳侣此时皆赋咏商山雪在思偏清
　　山中寻道人不遇
　　年过弱冠风尘里常拟随师学錬形石路特来寻道者云房空见有仙经棊于松底留残局鹤向潭边退数翎便欲此居闲到老先生何日下青防
　　忆鹤
　　白丝翎羽丹砂顶晓度秋烟出翠微来向孤松枝上立见人吟苦却高飞
　　老宫人
　　白髪宫娃不解悲满头犹自挿花枝曾縁玉貎君王宠凖拟人看似旧时
　　村中闲步
　　闲共野人临野水新秋高树挂清晖不知尘里无穷事白鸟双飞入翠微
　　别山居
　　万壑千岩景象开登临未足又须囘慿师莫断松间路秋月圆时弟子来
　　赠道人
　　长在城中无定业卖丹磨镜两途贫三山来徃寻常事不省曾惊市井人

　　石仓歴代诗选巻九十九
　　钦定四库全书
　　石仓歴代诗选巻一百
　　明　曹学佺　编
　　晩唐二十七
　　赵嘏【字承祜山阳人】
　　书斋雪后
　　拥褐坐茅檐春晴喜初日微风入桃径爽气归缥帙频时苦风雪就景理巾栉树暖高鸟来窗闲曙云出乡遥路难越道蹇时易失欲静又不能东山负芝术
　　经无锡县醉后吟
　　客过无名姓扁舟系栁隂穷秋南国泪残日故乡心京洛衣尘在江湖酒病深何须覔陶令乘醉自横琴
　　东归道中二首
　　平生事行役今日始知非嵗月老将至江湖春未归传家有书籍主祭用儒衣何必劳知己无名亦息机
　　其二
　　未明唤僮仆江上忆残春风雨落花夜山川驱马人星星一镜髪草草百年身此日念前事沧洲情更亲
　　旅次商山
　　役役依山水何曾似问津断崕如避马芳树欲留人日夕猿鸟伴古今京洛尘一枝甘已失惆怅故园春
　　赠越客
　　故国波涛隔明时心久留献书双阙晚看月五陵秋南棹何当返西江忆共游定知钓鱼伴相望在汀洲
　　送友人郑州归觐
　　为有趋庭恋应忘道路賖风消荥泽冻雨静圃田沙古陌人来逺遥天雁势斜园林新到日春酒酌梨花
　　送权先軰归觐信安
　　衣防独归去一枝闲更香马嘶芳草渡门掩百花塘野色亭台晓滩声枕簟凉小斋松岛上重拂读书牀
　　洛中逢卢郢石归觐
　　不堪俱失意相送出东周缘切倚门恋倍添为客愁春山和雪静寒水带氷流别后期君处灵原紫阁秋
　　宿灵岩寺
　　明月溪头寺虫声满橘洲倚栏香迳晩移石太湖秋树老云归尽台荒水更流无人见惆怅独上最高楼
　　越中寺居
　　迟客疎林下斜溪小艇通野桥连寺月高竹半楼风水静鱼吹浪枝闲鸟下空数峰相向緑日夕郡城东
　　长洲
　　扁舟殊不系浩荡路才分范蠡湖中树吴王苑外云悲心人望月独夜雁离羣明发还驱马关中见日曛
　　题昭应王明府溪亭
　　靖节何须彭泽逢菊洲松岛水悠溶行人自折门前栁高鸟不离溪畔峰晓渭度檐帆的的晩原含雨树重重轩车过尽无公事枕上一声长乐钟
　　题杜侍御别业
　　紫陌烟多不可寻南溪酒熟一披襟山当昼枕石常稳泉落夜窗秋树深白首逢人羞问计青云何路覔知音惟君懐抱闲如水终日门墙许醉吟
　　泊鳬矶江馆
　　风雪晴来嵗欲除孤舟晩下意何如月当轩色湖平后雁断云声夜起初傍晓管弦何处静犯寒杨栁绕津疎三间茅屋东溪上归去生涯竹与书
　　发剡中
　　正懐何谢俯长流更览余封识嵊州树色老依官舍晩溪声凉傍客衣秋南楼气爽横郛郭天姥云晴拂寺楼日暮不堪还上马蓼花风起路悠悠
　　西峰即事献沈大夫
　　松竹闲游道路身衣襟落尽往来尘山连谢宅余霞在水映琴溪旧浪春拂榻从容今有地酬恩寂寞久无人安知不及屠沽者曾对青萍泪满巾
　　寄淮南幕中刘员外
　　郎官何逊最风流爱月怜山不下楼三佐戎旃换朱绂一辞兰省见清秋桂生岩石元潇洒鹤到烟空更自由休向西斋久闲卧满朝倾葢是依刘
　　淮信贺滕迈台州
　　凋瘵民思太古风上贤绥缉副宸衷舟移清镜禹祠北路转翠屏天姥东旌斾影前横竹马咏歌声里乐樵童遥知到郡沧波晏三岛离离一望中
　　寄浔阳赵校书
　　帘下秋江夜影空倚楼人在月明中不将行止问朝列惟脱衣裳与钓翁几处别巢悲去燕十年囘首送归鸿那应更结庐山社见説心闲胜逺公
　　赠李从贵
　　白马嘶风何处还鞭稍拂地看南山珠帘卷尽不囘首春色欲阑休闭关花外鸟归残雨暮竹边人语夕阳闲知君旧隐嵩云下岩桂从今几更攀
　　下第寄宣城幕中诸公
　　过眼宁愁五色迷暂陪欢笑醉如泥黄花李白墓前草碧浪桓彛宅后溪九月霜中随计吏十年江上灌春畦莫言春尽不惆怅自在闲眠到日西
　　洞庭寄所思
　　目断兰台空望归锦衾香冷梦来稀书中空有刀头约天上频看破镜飞孤浪漫疑施粉黛轻云忽似舞罗衣遥知不语坐相忆寂寞洞房寒烛微
　　代人赠杜牧侍御
　　郎作东台御史时妾长西望敛双眉一从诏下人皆羡岂料恩衰不自知高阙如天萦晓梦华筵似水隔秋期坐来情态犹无限更向楼前舞柘枝
　　山阳即席献裴中丞
　　早年天上见清尘今日楼中醉一春暂肯剖符临水石几曾焚笔动星辰琼台雪映迢迢鹤蓬岛波横浩浩津好是仙家羽衣使欲敎垂涕问何人
　　寄归
　　三年踏尽化衣尘只在长安不见春马过雪街天未曙乡迷关路泪空频桃花坞接啼猿树野竹庭通畵鹢津早晩相酬身事了水边归去一闲人
　　和令狐补阙春日独游西街
　　左掖初辞近侍班马嘶寻得过街闲映鞭栁色微遮水迎步花枝欲碍山暖泛鸟声来席上醉从诗句落人间此时失意哀吟客更觉风流不可攀
　　答友人
　　诗家才子酒家仙游宦曾依积水边窗户动摇三岛树琴樽安稳五湖船罗浮道士分琼液锦席佳人艶楚莲今日相逢朗吟罢满城砧杵一灯前
　　九日陪越州元相宴山寺
　　佳晨何处泛花游丞相筵开水上头双影斾摇山雨霁一声歌动寺云秋林花静带高城晩湖色寒分半槛流共贺万家逢此节可怜风物似荆州
　　李侍御归山同宿华严寺
　　家有青山近玉京风流柱史早知名园林手植自含緑霄汉眼看当去程处处白云迷驻马家家红树近流莺相逢一宿最高寺夜夜翠微泉落声
　　旅馆闻雁别友人
　　路绕秋塘首独搔背羣燕雁正呼号故关何处重相失碧落有云终自高旅宿去缄他日恨单飞谁见此生劳行衣湿尽千山雪肠断金笼好羽毛
　　寒食新丰别友人
　　一百五日家未归新丰鸡犬独依依满楼春色傍人醉夜半雨声前计非缭绕沟塍含緑晩荒凉树石向川微东风吹泪对花落憔悴故交相见稀
　　送令狐郎中赴郢州
　　左幕才多始拜侯一门清赏动神州霜蹄晓驻秦云断野斾晴翻郢树秋几处尘生随骑半江帆尽见分流大冯罢相吟诗地莫惜频登白雪楼
　　送张又新除温州
　　东晋江山称永嘉莫辞红斾向天涯凝弦夜醉松亭月歇马晓寻溪寺花地与剡川分水石镜将蓬岛共烟霞却愁明诏徴非晩不得秋来见海槎
　　送剡客
　　两重江外片帆斜数里林塘绕一家门掩右军余水石路横诸谢旧烟霞扁舟几处逢溪雪长笛何人思栁花若到天台洞阳观葛洪丹井在云涯
　　送卢缄归杨州
　　曾向云塘寄掩扉荀家灯火有余辉关河日暮望空极杨栁渡头人独归隋苑荒台风褭褭灞陵残雨梦依依今年春色还相悮为我江边谢钓矶
　　送李蕴赴郑州因献卢郎中
　　仆射陂西想到时满川晴色见旌旗马融闲卧笛声逺王粲醉吟楼影移几日赋诗秋水寺经年草诏白云司惟君此去人多羡却是恩深自不知
　　送韩綘归淮南寄韩绰先軰
　　岛上花枝系钓船隋家宫畔水连天江帆自落鸟飞外月观静依春色边门巷草生车辙在朝廷恩及雁行聮相逢且问杨州事曾鼓荘盆对逝川
　　重游楚国寺
