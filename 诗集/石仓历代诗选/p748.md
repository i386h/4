<!-- { "loadSidebar": true } -->
　　忽见银河水倒倾森森毛发不胜情悟来只在空山顶卧听松风夹雨声
　　杂题
　　秋浸具区天地寒老崖垂脚怒龙蟠仙人夜半骑龙去木落潜窥古灶丹
　　江曲柴门日自关夕阳舟檝断萍间寒流逺近长如玉流过渔矶便不闲
　　五月江湖风雨多钓矶平没夜来波深林中有扬雄宅莫怪时人载酒过
　　花满百花潭北庄无人同出碧鸡坊因风竹叶浮巾翠落地松花上屐香
　　石仓歴代诗选巻四百九十二
　　钦定四库全书
　　石仓歴代诗选巻四百九十三
　　明　曹学佺　编
　　明诗次集一百二十七
　　唐寅
　　短歌行
　　尊酒前陈欲举不能感念畴昔气结心寃日月悠悠我生告遒民言无欺秉烛夜游昏期在房蟋蟀登堂伐丝比簧庻永忧伤忧来如丝纷不可治纶山布谷欲出无岐颎颎若穴莫絶无言不疾防思泣血霜落飘飖鸦栖无巢毛羽单薄雌伏雄号縁子素缨洒扫中庭踯踯躅躅仰见华星来日苦少去日苦多民生安乐焉知其他
　　相逢行
　　相逢狭邪间车窒马不旋虽言异乡县岂非往世縁脱毂且巻鞭髙揖问君廛女弟新承宠阿兄李延年何以结欢爱渠盌出于阗女萝与青松本是当纒绵
　　出塞
　　烽火照兔嫖姚召仆夫朱家荐逋虏刀闲出黥奴六郡良家子三辅弛刑徒笳度乌啼曲旗参虎落图寳刀装鞸琫名驹被镂渠摐金出孤竹飞旗掩二榆妖云压亡塞珥月照穷胡勤兵收日逐潜军执骨都姑衍山重禅燕然石再刳功成肆郊庙雄郡却分符
　　其二
　　烽火通麟殿嫖姚拜虎符马声分内廏旗影发前驱六郡良家子三辅弛刑徒夜帐传刁斗秋风感蟪蛄功成筑京观万里血糊涂
　　紫骝马
　　紫骝垂素缰光辉照洛阳连钱裁璧玉障泥图鳯皇夜赴期门防朝逐羽林郎隂山烽火急展防愿超骧
　　骢马驱
　　悠悠骢马驱道阻岁云晚岂无同裘士念子不能饭木脱辞故枝去家日已逺鸣鸡戒前道夕暝犹驱蹇筋力已非旧泪下不可巻
　　侠客
　　侠客重功名西北请专征惯战弓矢防酬知性命轻孟公好惊坐郭解始横行相将李都尉一夜出平城
　　陇头
　　陇头寒多风卒伍夜相惊转战隂山道暗度受降城百万安刀靶千金络马缨日晚尘沙合虏骑乱纵横
　　陇头水
　　陇水分四注陇树杂云烟磨刀共敛甲饮马并投钱朔地风初合交河氷复坚寒禁不能语乌孙掠酒泉
　　白髪
　　清朝揽明镜首有华丝怆然百感兴雨泣忽成悲忧思固逾度荣卫岂及衰夭寿不疑天功名须壮时凉风中夜发皓月经天驰君子重言行努力以自私
　　履吉王君以长句见赠作此为答
　　岁月信言迈吾生已休焉春滋未淹晷暑退大火流洒扫庭户间整饰衣与裘鸟乐髙防攀援聊淹留仲尼悲执鞭富贵不可求杨朱泣路岐彷徨何所投
　　闻蛩
　　孟夏蟋蟀鸣白露零蔓草四峕序相代物兴何早游子尚寒襦伫听伤怀抱隙景无淹晷壮志坐衰老
　　夜中思亲
　　序潜代运秾华不久鲜仰视鸿雁征俯悼丘中贤迅驾杳难追庭止念周旋杀身良不惜顾乃二人怜嘉峕羞芰枣涕泗徒留连
　　伤内
　　凄凄白露零百卉谢芬芳槿花易衰歇桂枝就销亡迷涂无生驾欵欵何从将晓月丽尘梁白日照春阳抚景念畴昔肝裂魂飘扬
　　咏梅次杨亷夫韵
　　北风着面刮起霜蜡月何处寻红芳瘦笻曵尽湘竹节双鞋踏倒江莎芒谿桥突兀田塍裂雪里梅开梅胜雪不妨地上有微氷且是江南好明月罗浮仙子丽风韵广平才人领花信胸中漫有銕石肠眼前且看鸦雏鬓三更炙灯雁足缸十千沽酒螭头觞折得陇头逢驿使先与天下颁春王衲衣结鹑何愁冷醉眼糢糊长不醒游遍西湖夜继明休把东风负俄顷
　　题五王夜燕图
　　积善坊中五王宅重楼复开辉金碧大衾长枕共春秋鬬鸡走狗连朝夕花蕚楼前夜开燕沈水凝烟灯吐焰列坐申王与岐薛让皇降席同南面昆仑琵琶凉州歌当时进御杂云和宫声不属商声暴琵声起少琶声多独有汝阳知律吕曾把流离谏明主他日回銮蜀道中不教审听铃淋雨
　　席上答王履吉
　　我观古昔之英雄忼慨然诺杯酒中义重生轻死知已所以与人成大功我观今日之才彦交不以心惟以面面前斟酒酒未寒面未变时心已变区区已作老邨庄英雄才彦不敢当但恨今人不如古高歌伐木矢沧浪感君称我为竒士又言天下无相似庸庸碌碌我何竒有酒与君斟酌之
　　七夕赋赠织女
　　神云矫矫月离离帝子飘飖即故期银台极夜留鱼钥珠殿繁更绕鳯旗灵津驾鹊将言就咸池沐发防令晞含情忍态辞文席七襄仍弄昨朝丝
　　江南春次倪元镇韵
　　梅子堕花茭孕笋江南山郭朝晖静残春鞵袜试东郊绿池横浸红桥影古人行处青苔冷馆娃宫锁西施井低头照井脱纱巾惊看白发已如尘
　　人命促如光隂急泪痕渍酒青衫湿少年已去追不及仰看乌没天凝碧铸鼎铭钟封郁邑功名让与英雄立浮生聚散是浮萍何须日夜苦蝇营
　　姑苏八咏
　　天平之山何其髙岩岩空兀凌青霄风回松壑烟涛绿飞泉潄石穿平桥千峯万峯如秉笏崚崚嶒嶒相壁立范公祠前映夕晖盘空翠黛寒云湿　右天平山高台筑近姑蘓城千年不改姑蘓名画栋雕楹结罗绮面面青山如翠屏呉姬窈窕称絶色谁知一笑倾人国可怜遗址俱荒凉空林落日寒烟织　右姑蘓台昔传洲上百花开呉王游乐乘春来落红乱防溪流碧歌喉舞袖相徘徊王孙一去春无主望帝春心归杜宇啼向空山不忍闻凄凄芳草迷烟雨　右百花洲花开烂漫满邨坞风烟酷似桃源古千林映日莺乱啼万树围春燕双舞青山寥寂无烟埃刘郎一去不复来此中应有避秦者何须逺去寻天台　右桃花坞繁花漫道当年甚举目荒凉秋色凛寳瑟已防鳯皇吟碧井空留麋鹿饮响屧长廊故几闲于今惟见草斑斑山头只有旧时月曽照呉王西子顔　右响屧廊金阊门外枫桥路万家月色迷烟雾谯阁更残角韵悲客船夜半钟声度树色髙低混有无山光逺近成糢糊霜华满天人怯冷江城欲曙闻啼乌　右寒山寺长洲苑内饶春色泼黛峦光翠如湿银鞍玉勒鬬香尘多少游人此中集薄暮山池风日和燕儿学舞莺调歌当年胜事空陈迹至今遗恨流沧波　右长洲苑具区浩荡波无极万顷湖光净凝碧青山防防望中微寒空流浸连天白鸱夷一去经千年至今髙韵人犹传呉越兴亡付流水空留月照洞庭船　右洞庭湖
　　花下酌酒歌
　　九十春光一掷梭花前酌酒唱髙歌枝上花开能几日世上人生能几何昨朝花胜今朝好今朝花落成秋草花前人是去年身去年人比今年老今日花开又一枝明日来看知是谁明年今日花开否今日明年谁得知天时不测多风雨人事难量多龃龉天时人事两不齐莫把春光付流水
　　一年歌
　　一年三百六十日春夏秋冬各九十冬寒夏热最难当寒则如刀热如炙春三秋九号温和天气温和风雨多一年细筭良辰少况且难逢美景何美景良辰傥遭遇又有赏心并乐事不烧高烛照芳尊也是虚生在人世古人有言逹矣哉劝人秉烛夜游来春宵一刻千金价我道千金买不回
　　一世歌
　　人生七十古来少前除防年后除老中间光景不多时又有炎霜与烦恼花前月下得髙歌急须满把金樽倒世上钱多赚不尽朝里官多做不了官大钱多心转忧落得自家头白早春夏秋冬撚指间钟送黄昏鸡报晓请君细防眼前人一年一度埋芳草草里髙低多少坟一年一半无人扫
　　把酒对月歌
　　李白前时原有月惟有李白诗能説李白如今已仙去月在青天几圆缺今人犹歌李白诗明月还如李白时我学孝白对明月月与李白安能知李白能诗复能酒我今百杯复千首我媿虽无李白才料应月不嫌我丑我也不登天子船我也不上长安眠姑蘓城外一茅屋万树桃花月满天
　　怡古歌
　　人心不古今非昨大雅所以久不作宣尼叹息觚不觚良为真纯日雕琢大禹寳鼎沉泥沙宣王石鼔已剥落世间耳目狃时俗闻见安能免龌龊沛国刘君天下贤形体则人心则天好尚独与时俗异神游直出羲皇前三王制作列鼎鼐四壁图画飞云烟汗牛充栋不可计怡然尊偃于其间君之此志无人识我将管蠡聊窥测心期欲见古之人不见古人爱古物汉唐萧曹与房杜夏商殷周并契稷上下三千六百年与君同心复同徳
　　妒花歌
　　昨夜海棠初着雨数朶轻盈娇欲语佳人晓起出兰房折来对镜比红妆问郎花好奴顔好郎道不如花窈窕佳人见语发娇嗔不信残花胜过人将花揉碎掷郎前请郎今夜伴花眠
　　咏渔家乐
　　世泰时丰刍米贱买酒颇有青铜钱夕阳半落风浪舞舟船入港无危颠烹鲜热酒招知已沧浪迭唱仍扣舷醉来举盏酹明月自谓此乐能通仙遥望黄尘道中客富贵于我如云烟
　　怅怅词
　　怅怅莫怪少时年百文游丝易惹牵何岁逢春不惆怅何处逢情不可怜杜曲梨花杯上雪灞陵芳草梦中烟前程两袖黄金涙公案三生白骨禅老后思量应不悔衲衣持盎院门前
　　七夕歌【右系宋张文潜诗原本误入】
　　人间一叶梧桐飘蓐收行秋回斗杓神官召集役灵鹊直渡银河横作桥河东美人天帝子机杼年年劳玉指织成云雾紫绡衣辛苦无欢容不理帝怜独居无与娱河西嫁与牵牛夫自从嫁后废织絍绿鬓云鬟朝莫梳贪欢不归天帝怒责归却踏来时路但令一岁一相见七月七日桥边渡别多防少如奈何却忆从前欢爱多匆匆万事説不尽玉龙已驾随羲和河汉千官催晓发令严不肯轻离别便将泪作雨滂沱涙痕有尽愁无歇吾言织女君莫叹天地无穷防相见犹胜姮娥不嫁人夜夜孤眠广寒殿
　　听弹琴瑟
　　髙厦列明灯展瑟复张琴柔丝乱弱指递节赴繁音寳雁难齐布金星合漫寻相逢且相乐不惜解罗襟
　　送王履约防试
　　雨雪闗河晚风沙鸿雁来送君将寳剑携手上金台锦绣三千牍天人第一才扬雄新赋就声价重蓬莱
　　游焦山
　　乱流寻梵刹洒酒泻襟期西北分天堑东南缺地维高台平落鹜清磬起潜螭千古基王业来游有所思
　　桃花庵与祝希哲诸君同赋
　　茅茨新卜筑山木野花中燕婢泥衔紫狙公叶献红梅梢三鼔月栁絮一帘风匡庐与衡岳彷佛梦相通
　　其二
　　列座分髙下桮盘集俊贤五陵通侠逸四姓号神仙春月襟期好秋风卞射联遥知文集处伐木有诗篇
　　其三
　　泉源深逶迤嘉树乱芳妍地缩武陵脉轩开郁蓝天寄情聊虴蜢随手奏觥船别譔游仙调临池促管弦
　　马
　　天上飞龙廏闗西犊鼻騧承恩披玉凳弄影浴金沙舞献甘泉酒骄嗛内苑花丹青流落处驽马尚堪夸
　　送行
　　宰落三杯酒飘飖一叶舟行人还逺路寒色上貂裘此日伤离别还家足唱酬萧斋烦扫榻为我醉眠谋
　　题画
　　鞋袜东城路清河四月时游姬香满袖明月水平池画烛留饧市酸风飐酒旗少年行乐地不许众人知
　　题谿山叠翠巻
　　春林通一径野色此中分鹤迹松隂见泉声竹里闻草青经宿雨山紫带斜曛采药知何处柴门掩白云
　　咏春江花月夜
　　麝月重轮三五夜玉人联桨出灵娥内家近制河汾曲乐府新谐役邓歌十里花香通防殿万枝灯焰照春波不闗仙客饶芳思昼短欢长奈乐何
　　登吴王郊台
