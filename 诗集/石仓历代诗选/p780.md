<!-- { "loadSidebar": true } -->
　　老怀常耿耿岁暮一行书寒日孤城短山堂独夜虚病多忧到骨吟苦泪盈裾秪恐梅花笑相逢齿髪疎
　　悼张朝贡举人
　　冰霜茅屋下髙谊出风尘洒泪悲今日怜君似古人文章留气节松桂想丰神犹忆谭日城东对病身
　　许泉亭秋日
　　手把传灯録西岩卧病翁柴闗上野色石壁下秋风岁月飞鸿外江山落叶中菊花知九日青蘂更丛丛
　　宿归云堂
　　寺前昨日雨水满放生池独往忽乘兴幽寻岂有期夜深月未出秋近竹先知重把茶杯坐云山话所思
　　送陈墨山往吴淞兼柬胡秋田
　　五茸城外月不见十年余顾我曾游地因君得寄书津亭然夜火江市脍鲈鱼若见秋田叟还劳问起居
　　寄顾子重客燕山
　　怜君湖海士犹未得安居世难还看剑家贫不废书秋风吹塞鴈乡信忆江鱼隠志何时遂山深小结庐
　　日暮
　　西阁日将夕川原生暮烟远林归倦鸟枯叶抱寒蝉野岸鱼罾外秋风戍垒前故人应念我定有尺书传
　　赠武夷徐羽士
　　浮丘学仙子秘法与谁传牝长生地青牛小洞天御风乘鹤驾踏月弄渔船九曲春源上桃花红欲然
　　夜雨
　　灯影西堂里三年病惠休空山闻夜雨独客抱春愁花鸟寒应苦星河暗自流谁家有明月长笛倚髙楼
　　胜果寺西
　　病怀颇自惬满屋是秋山磵水穿松过荆扉带月闗幽花怜客晚独鹤避人间一月东归计西嵒已忘还
　　逢胜果寺僧
　　不见山中侣梅花又隔年长思月岩下几梦郭公泉花鸟春相得烟霞病共怜一罇上元月喜尔共灯前
　　奉次阳明先生谪官龙塲所作原韵
　　花落鸟啼春事晚心旌难副简书招蛮烟瘦马经山驿瘴雨寒鸡梦早朝佩剑冲星南斗近谏章回首北辰遥江东便道如相过煮茗松林拾堕樵
　　楚江秋晓次石田翁韵二首
　　草寒霜渚梦悠悠衡岳西风落木秋病里断猿司马泪吟余残月仲宣楼自怜江汉犹迟暮谁采芙蓉寄逺游鸿鴈一行斜不度水光山色满汀洲
　　山川摇落露华晞野寺鸣钟破曙晖千里人烟江郭静数声渔笛水禽飞寒催刀尺风霜早日远闗河信息稀丛菊又开身在客长沙谁念未成衣
　　睡起长年报水程江花无数傍船明汉阳人语舟横渡夏口鸡鸣月近城寂寞阵图诸葛计支离心事杜鹃行却从岁序悲黄叶一夜湘潭白髪生
　　怀太白山人
　　堦前黄叶堆欲满湖上白云闲自来千里秋风悲断鴈两峯寒日忆登台未能明月同移棹想见黄花独举杯吟遍长松千万树南屏落日寺门开
　　方棠陵郑少谷二先生同宿石门
　　竝马相过仍竝榻月明虚阁听泉流直寻野寺重题壁厌説闗河早发舟江汉不期千里防云霞深惜两峰秋棠陵少谷平生友并得西岩一夜留
　　许九杞过五畆山分杜韵
　　杖藜竹阁欵斜晖披拂清风暑亦微山月又当书榻上水禽时傍钓船飞江闗信息逢人问丘壑心期与世违博得倦游乡国味鲈鱼莼菜入秋肥
　　晓长老挽词
　　西池花谢见莲成短世逢人问死生白髪卧云真是病青山埋骨始完名雨灯夜着虚堂影秋磬寒随落木声欲为吾师着禅行石章兼勒嗜茶铭
　　雪中喜张雪樵司训还家
　　小山踏雪问归舟一别无书十二秋明月梅花寒自好草堂春酒夜相留老怀林壑欣重叙尘迹江湖遂晚收芳草鹿鸣犹在耳为怜髙致继方洲
　　寄九杞先生
　　两句三年报已成杞泉凉月照人清九华芝草髙踪在千里防鸿病眼明野墅柴门香稻熟渔村江树晚山晴凭谁唤起王摩诘画汝纶巾杜曲行
　　中秋泛澉溆湖董萝石许东山朱西川许九杞孙太白沈紫峡陈句溪同赋
　　人物百年沧海上钓竿千丈拂瑚前峰吹笛月在水中流放歌秋满湖夜静鱼龙廻浦溆天低星宿动菰蒲山川胜槩自今昔天柱洞庭还有无
　　早春进艇赴棠陵石屋之招
　　烟霞旧谊经年别人日书来促我行想见巾车停石屋倩游山水有春莺风移舟楫髙江晓云去衣裳逺树晴拟把梅花共樽酒月明那惜夜兼程
　　至杭过长安道中先简太白山人
　　野日苍苍水气寒半篷斜日下长安川平去鸟秋风没叶落孤村暮雨干久客诗囊随日富漫游心境与天寛凭谁寄语南屏叟犹有湖山兴未阑
　　送朱龙山文士还姑苏
　　留君久拟住松闗何事扁舟复北还为别自应怜白髪相逢谁与买青山巢由踪迹江湖上鲍谢文章伯仲间新緑满篷行色逺水村花事半阑珊
　　漫兴
　　落日千峯柱杖前古苔长拟隠居篇颍濵定有箕山月庐岳时看瀑布泉小阁梅花迎老眼残阳白髪卧髙天圣朝有道忧今少药饵烟霞且歳年
　　梅花赓西村韵
　　冻絶深山万木荒一枝岁晏独含芳水边月落寒无梦帘外花明夜有霜甘向风尘栖草莽不随桃李傍门墙春园尽借阳和力顔色何曾带雪香
　　许泉亭成简萝石翁
　　隠居晩嵗卜西岩丛棘荒烟手自芟祗为岩泉借疎豁更堪碁局傍松杉杖边隂壑四时雨槛外风江千里帆屿南老人有髙致许泉名已为吾劖
　　过沈紫峡园亭
　　抱道园居病五年寻常起坐万书前惊看白髪搔盈短数问黄花瘦可怜沧海孤舟移落日紫薇髙榻卧秋烟秪今强健重携手把酒青峰锦石边
　　得白泉徐侯书
　　擕李城西从拂袖归帆直过钓台西却怜别后无消息忽得书来问杖藜江岸鹧鸪悲暮雨柴门燕子惜春泥海边犹有甘棠树几向花隂忆贵溪
　　賔山驻锡云居
　　满地云山皆幻住此心若了始为僧草茆径昃须扶杖雾雨堂昏要续灯警露鹤鸣穿壁月弄花猿引挂岩藤闭门细究楞严防镜像年芳未可慿
　　悼猿寄王雨舟
　　昨宵嘉树庭前梦杳杳还疑到桂林羣侣相悲秋月冷旧巢犹在瘴烟深云根细草埋通臂林麓幽花见独吟万里秋风如逆旅塞鸿胡马本同心
　　和徐襄阳秋夜之作
　　江郭初闻一鴈声鬓丝灯影伴残更悬知风雨联牀夜即是池塘梦草情十载宦游存菊径百年归老有柴荆髙堂白髪俱强健遮莫当歌酒谩倾
　　宿九杞山人云涛庄
　　丛桂石牀云雾深柴门天隂鹅鹳临野寺晩风闲落日小山春月动髙吟衣裳自带烟霞色江海犹存献纳心十载闭闗名愈盛多君裹足咫峰隂
　　钱塘怀古二首
　　少师埋骨此林丘零落中原几百州云雾不遮髙塜月江山无复故宫秋南枝拱木精灵萃北面称臣壮士羞恢复无由勲业尽千年遗恨几时休
　　梅花零落孤山路放鹤亭前月自髙宇宙两间真处士勲名千古一鸿毛书无封禅存遗藁祠有轩裳列布袍惆怅先生招不起满湖烟雨暝兰臯
　　小寒食寄王仁甫
　　禁火空斋犹短褐流莺多事尚闗闗此生天地惟忧道何处江湖不着闲春雨书边长碧草梨花病里过青山肯来入社仍沽酒看竹吟诗任往还
　　感兴一首用韵
　　江边雨色晓寒轻昨夜柴门水乍生桃叶隔溪犹唤渡梨花沽酒正闻莺何人得似张平子有客真如阮步兵富贵浮云歌一放玉壶还对美人倾
　　人日
　　梅花破冻柳条新此日晴光喜动人地湿不堪频见雨山寒犹得早逢春小堂得友成嘉防歉岁寛租是好因尊酒尽情歌且放荒厓穷谷荷皇仁
　　寄钟西臯先生
　　浮云世事几时休忽漫相看鬓色秋不媿山川江总宅独怜词赋仲宣楼禁垣夜直三更梦河汉秋槎万里游天上故人如问及闭门黄叶但穷愁
　　秋兴
　　良夜其如月色何布袍尊酒晩凉多瀛洲玉树仙人宅巴峡秋风逐客歌天上黄河通汉使江边翠袖倚湘娥频年已作归云意茆屋西岩补薜萝
　　陪洪司冦陈大理寳叔寺登髙
　　宝叔塔前秋色晴黄花作意向人明锦袍罇酒重阳节白髪山川故老情万里中原芳草歇孤城落日大江横翠华廵幸知何处寂寞天南忆两京
　　庚辰岁感事次吴宿威太守韵
　　消息真传愁暮春行营旧国动星辰徒怜汉武廵游地不见周王清路尘别殿蓬莱花事静芳洲鹦鹉客愁新秦淮一带芜城月翠辇琵琶载美人
　　胜果山中怀朱陈二翁
　　西阁暮钟云气隂南山秋色故宫深半岩落日照江雨万里长风吹桂林喜见灯花频入梦病怜物色独闗心青天两夜负明月黄叶思君秪自吟
　　登御校场
　　形胜相传是故宫祗余介石倚秋风寒云野水龙池竭蔓草荒烟玉殿空无复西陵歌窈窕谁应南渡惜英雄至今遗恨斜阳里江上年年叫断鸿
　　读谢翺传
　　南奔北走家何在七里滩前许剑来厓海夜寒惟月上冬青树老又花开侧身天地聊晞髪怅望江山独把杯一掬当年知已泪秋风洒尽下西台
　　杨东厓过山
　　山月一尊寒夜里病怀相见重相留天涯岁暮仍多事海内风尘未易收报国青萍须万里闭门黄叶已三秋长途落日君应惜易水悲歌壮士忧
　　闻方棠陵至家钟西臯将归
　　微云河汉坐新秋院静梧桐细雨收淮海故人方税驾洞庭归客在渔舟相看凫雁江湖逺渐觉风霜草木愁千里有期难缩地一罇相与话林丘
　　怀瑞石草堂
　　新年斗酒故人意梅花一枝应抱愁牀头日髙残雪在竹里鹤鸣春磵幽遯世岂惟忧盥栉安居终得借林丘已知賔榻青霞地独自吟诗忆垅头
　　闻顾子重过五亩山自杭归叙数日
　　桐花吹雨湿残春满地江湖见隠沦短笠轻舟终逺去白云春草唤维新画牛事已知景学稼心常忆子真山月一罇谈未了夜深犹照病闲人
　　积雨简青嵒
　　磵道水深不可渡昨夜岩阿梦亦惊江村破屋春一月郡阁芳樽雨满城上林花事愁无赖吴下人家久废耕苦忆新年与君约看山藜杖几时晴
　　过沈山人园林
　　清泉曲径廻蔬圃锦石寒花隠竹篱再拜已忘相问病此生重得更论诗将来岁月天留与欲去江湖路未迟一卧峡西淹十载两峰明月故人知
　　寄句溪翁
　　苦忆溪翁久不见白头林壑却何如久淹老病违知已长抱诗愁但索居晩岁不妨生事薄秋风殊觉物情疎相逢应有无穷话终夜青山月上初
　　顾子重陈南賔沈懋学吴天泽九日胜果山登髙
　　越王台上送长歌落日秋风感慨多草莽野烟诸寝殿寺门黄叶旧山河半江舟檝来鸿鴈絶顶罇罍上薜萝此日相逢总陶谢风流文采复如何
　　题墨山扇图
　　逺屿孤烟起林亭落日虚青山半江影竹里照残书
　　春日简城中诸友
　　春山昨夜月明多晓起看山客未过自煮春茶了幽事白云嵓下紫芝歌
　　客过
　　春风湖上问桃花云水相逢一聚沙明日登临更何处好山应只在僧家
　　花鸟
　　满眼春愁不自持风轻云暖并髙枝美人殊惜花枝老应怪东园唤起迟
　　烟霞寺一百七歳老僧
　　埀老犹疑宝扇翁一龛枯坐万山中闭门不管春来去芳草满堦栖落红
　　碧空先辈挽诗
　　独听钟声坐夜阑袈裟何处问丰干浮云忽灭心灯在一树梅花月影寒
　　红梅
　　绛纱笼月倚春江薄袂生寒借酒降欲写清愁寄东阁防毫硃露晓临窻
　　过孙山人故居
　　溪边野竹映寒沙茆屋青山处士家燕子归来寒食雨春风开遍野棠花
　　再过孙山人二首
　　野棘荒烟蔓短墙东风吹雨暗川光江湖交谊无消息山水惟存大雅堂
　　中岁卜居吴下耕水晶宫里独柴荆小舟不见弄长笛春草白云江自横
　　释鲁山【秦人尝游诸名山北至燕赵遂以诗名京师】
　　春有冬
