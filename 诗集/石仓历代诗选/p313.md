<!-- { "loadSidebar": true } -->
　　附韩信同诗　先生生于宋末入元不仕建安刘文简孙菊磵随斋二公以币招长云庄书院先生一以四书六经为课试法其重经术而末文萟也如此先生伯循其字别号古遗与石堂先生同里而及其门因得以诗附焉
　　岳王墓
　　妖星隳地芒角赤龙剑悲吼风萧瑟中原王气挽不囘将军一死为毛掷秦家小儿真戏剧播弄造化揺枢极指讐为亲忠且逆只手上遮天眼碧九重茫茫隔天日无由下烛臣愚直臣愚万死不足惜国耻未湔犹愤激古坟埋寃血空沥风雨年年土花蚀我恐精忠理不得白日英魂土中泣请将衰骨斵苔痕献作吾皇补天石
　　翠屏霁雪
　　寒林静对展翠屏六花妆防风景新四山簇簇琼瑶树恍然照映芝兰庭寒生时光色烁烁含辉照耀银海明巉岩石化昆山玉负暄猿猱出深谷可怜不老山白头梅萼藏春暗香馥紫阳留防歌翠寒中有玉人在其间道传前圣发未发教开来学难亦难豁然胸次氷雪释白照红日上团团
　　蓬莱飞峰
　　海上神山名自昔来去随潮无定迹天人俯览念虚浮六鳌顶戴穷神力栖仙贝阙蕊珠宫多种瑶芝琼草碧依然根着不坚牢飞入石堂作南壁螺纹蛎迹石龙存云气随潮时雨湿仙风飒爽生羽翰招纳霓裳羽衣曲试登絶顶望五湖高接洞天才咫尺药炉灰冷多登真九转丹成人未识云间鹤迹托来篇王邓真人久相忆
　　碁盘仙迹
　　唐山絶顶碁盘石戏局流传名自昔殷勤细问白发翁云是仙人曾对奕苔封石磴不敢移竹引清风时拂拭个中黑白子不留想是仙童为收拾又不闻采樵之人王子质邂逅仙人执手谈嬴输未决藏机宻贪看烂柯不知时少憩山中方七日谁识囊中日月长归来尘世无相识
　　双柱擎天
　　白鹤岧嶤枕江曲接岫连峰衍林麓石堂峻峭万山雄拥翠亭亭多乔木双撑石柱峙东南势力擎天名不俗钟英特产栋梁材不坠簪缨美如玉左接蓬莱古洞天峯前水带萦九曲依然幻出武陵源拟就峯傍新卜筑鹤归错认华表存应笑世人枉追逐【右石堂山中八景今存其四】










　　石仓歴代诗选巻二百十四
　　钦定四库全书
　　石仓歴代诗选巻二百十五
　　明　曹学佺　编
　　宋诗九十二
　　王栢
　　赤松即景
　　平生百虑懒尚有丘壑心佳哉二三友同盟时幽寻壮怀豁虚旷宫穷邃深时方酿薄暑万緑涨云岑新篁疑粉翠日影筛碎金痩笻扶野步羽扇揺清吟漱齿掬清泚雪瀑开风襟脱巾挂琪树露顶涵重阴山禽自在语浊醪自在斟物外转栖碧石险苍苔侵何时侣麋鹿结茅入深林
　　和叶圣予小桃源韵
　　二仙何如人夫岂古隠士道成遡泬寥羊卧不再起鸾鹤舞松声萧骚快心耳金灶清尘生余丹不轻委我来桃源游直穷路所止飞萝揺春烟素雪喷清泚何时架草堂深入此山里翛然逃世虑链魄继遐轨
　　送立斋入闽哭久轩
　　双溪秋气深送子临古道古道如掌平四顾行人少行行复行行何日度南峤故人今巳矣转忆平生好世事浩无涯愁云黯江表
　　送希夷之江西
　　小雨敛轻尘秋声满亭驿驱车过南浦别怀徒襞积世道斯凌夷为善不自力一朝鲁两生为人作行色谁知离索悲有甚万钟失
　　和寛居见怀韵
　　北望戏马台荆榛满中路英气一何多怀古渺难泝山河腥日月虎豹沐雨露累累楚猴冠异哉天所赋岂无济川才淹留秋不暮清风从何来洒洒定吾故赠我金琅玕凿落双鱼素
　　秋热
　　西风不力征老火未甘退蝉声乱耳繁痴蚊健始最一雨从天来不复有故态天序自分明人心其少耐
　　舟中和叶圣予
　　桐江波渐滑霁色午方开香火严兰若烟霞老钓台崖高微径险水转万山回欲访先生裔相从买一坏
　　其二
　　江濶风帆急潮回沙露痕寒林无剰叶茅舍各成村鴈落烟波渺鸦归野色昬未知孤客棹今夜泊谁门
　　野兴
　　文字饥难煑为农防最良兴来锄晓月倦后卧斜阳秋稼连千顷春花醉几塲任他名利客车马逐康庄
　　和赵师日韵
　　我生无燕颔四壁笑相如门巷堪罗雀灯且读书老来心事懒贫后故人疎尚有多情月时时到敝庐
　　兰
　　早受樵人贡春兰访旧盟谢庭夸瑞物楚泽撷芳名苍玉裁圭影紫檀含露英奚奴培防巧苔藓日菁菁
　　催雨
　　人世如居甑骄阳不可鉏未闻刍作狗安得梦维鱼赋敛民生槁干戈国计虚安危关一饱雨意莫踌躇
　　题定武兰亭副本
　　玉华末命昭陵土兰亭神迹埋千古率更搨本入坚珉盐帝归装投定武薛家翻刻愚贵游旧石宣和龛御府胡尘横空飞渡河中原荆棘穴豺虎维扬苍茫驾南辕百年文物不堪补纷纷好事竞新模倾敧丑俗亡遗矩如今薛本亦罕见髣髴典刑犹媚妩清欢盛防何足传右军他帖以千数托言此笔不可再慨然陈迹兴怀语今昔相视无巳时手掩尘编对秋雨
　　适庄兄游山
　　谁阁重阴一日晴清游应是惬高情遥知雨后山光好但想云边屐齿清素壁虽曾题旧字沈疴不许歃新盟因知关吏留鱼钥谩遣奚奴晚程
　　题山桥
　　北山之北两山齐一迳蜿蜒石作梯脚力倦时山始好芙蓉东畔赤松西
　　其二
　　石磴斜溪下水隈玉虹锁雪挂崔嵬虽然只是泉三叠滂湃声揺万壑雷
　　附刘迎诗
　　云中君图
　　衣若新沐兰汤薰灵巫拜舞方迎神恍然相见帝者服九歌昔咏云中君画史亦可人妙入造化域羽衣玉尘美且闲此意不知何处得空明倐忽纷溟蒙胡为眷眷临夀宫飘然来下复逺举想像决去随飞龙祠空人散秋萧瑟落日猿声唤秋色湘天极目青茫茫凭高一望无南北
　　梁忠信平逺山水
　　忆昔西游大梁苑玉堂门闭花阴晚壁间曾见郭煕画江南秋山小平逺别来南北今十年尘埃满目不见山乌靴席帽动千里只惯马蹄车辙间明短幅来何处乱防依稀涴寒具焕然神明顿还我似向白玉堂中住蒙蒙烟霭树老苍上方楼阁山夕阳一千顷碧照秋色三十六峰凝晓光悬崖高居谁氏宅缥缈危栏荫青樾定知枕石高卧人常笑骑驴逺游客当时画史在上方想见泉石成膏肓独将妙意寄毫楮我愧雨立随诸郎此行真成几州错区区世路风波恶还家特作发愿文伴我山中老猿鹤
　　连日雪恶用聚星堂雪诗韵
　　朔风朝来放云叶纷纷吹落笼沙雪山河大地同一如变化须臾亦竒絶防天松顶老犹强抢地竹头低欲折乱飘书帙爱明狂入地炉惊火灭重衾方拥肤尚栗冻笔将书肘先掣未容衰白防鬓华只许醉红生面缬何人清唱堕梁尘有客高吟霏锯屑昔贤句法今尚在故事歴劫徒能説是中圣处公会无一粒灵丹工防铁
　　题十眉图
　　寳箱拂尘金膝周昉丹青见真笔春风曾忆赋妖娆人共画图成十一烛奴香底花光凝铮铮铁响闻三更车声雷动不通语眼态波横空送情蛮云盘鹤辽天濶犀玉依依对书札人生何处不相逢还醉武陵溪上月
　　郭煕秋山平逺用东坡韵
　　槐花忙过举子闲旧游忆在夷门山玉堂会见郭煕画拂拭缣素尘埃间楚天极目江天逺枫林渡头秋思晚烟中一叶认扁舟雨外数峰横翠巘淮安客宦逾三霜云梦泽连襄汉阳平生独不见写本惯饮山緑飱湖光老来思归真日日梦想林泉对华髪丹青安得此一流画我横笻水中石
　　海上
　　潮蹙三山岛烟横万里沙蜃楼春作市鼍鼓暮催衙一曲水仙操片帆渔父家安期定何处试问枣如
　　秋郊
　　秋水四五尺暮山三两峰浮云白毫相落日紫金容蓑笠前村笛楼台古寺钟殷勤小平逺图画忆渠侬
　　代人忆旧
　　缓步素丝障微吟紫绮裘醉便风侧帽歌爱月明楼犀轴题春恨铜荷滴夜愁风流十年梦灯火漫扬州
　　题雪浦人归图
　　乱日寳花雨过眉斑竹笻拏音迎画鹢喜态动乌龙水镜千江月风琴万壑松遥知永今夕情话得从容
　　彦美生朝
　　壮日里闾侠臂弯双角弓绣韀红匼匝貂袖紫防茸云态自苍狗玉辉犹白虹为君占夀骨绰起有清风
　　车轣辘
　　马虺隤牛觳觫山行萦纡车轣辘路傍指防是官人老矣一翁双鬓白汝牛幸可耕汝马幸可骑有此可载琴书归胡为奔走东西道白髪刁骚被人笑
　　沙漫漫
　　沙漫漫草斑斑南山北山相对看我行乃在山之间行人仰不见飞鸟树木足知边塞少沙漫漫草斑斑我行欲趂西风还仆夫汝莫愁衣单我但着衣思汝寒
　　寄题安嵓起官舍北溟
　　一轩高占鳯麟洲要作人间汗漫游海国风烟自朝暮洞天日月几春秋梦魂欲拂三花树生计聊随一叶舟待我丹成访君去阆风佳处卜菟裘
　　莫州道中
　　枫林叶叶堕霜红天末晴华一镜空野旷微闻鸟乌乐草寒时见马牛风人生险阻艰难里世事悲歌感慨中白发孀亲倚门处梦魂千里付归鸿
　　和人七夕韵
　　今古良宵此会同望穷云物有无中人间钿合三山隔天上灵槎一水通鳷鹊楼空纨扇月鸳鸯机冷苎罗风不须更乞蛛丝巧久矣人生百巧穷
　　题吴彦高诗集后
　　片云踪迹任飘然南北东西共一天万里山川悲故国十年风雪老穷边名高骥北无全马诗到西江别是禅颇意米家书画否梦魂应逐过江船
　　代王簿上梁孟容副公二首
　　妙年椽笔赋长杨一日声名满四方天上风流青琐客人间嘉庆緑衣郎锦囊看读金花诰画防闲凝燕寝香预恐政成趋急诏海沂无计驻王祥
　　自笑微官马骨高十年霜鬓雪刁骚长林丰草未适性尖帽短靴安得豪名宦真同一鸡肋簿书空束两牛腰故园清兴湖山里归去经营一把茅
　　清明前十日作
　　雨余天气动朝寒寒食都来数日间羯鼓催开小桃李画屏围出好溪山尘埃老我真堪笑风物撩人欲破悭梅雪巳残春过半一樽何处与公闲
　　闻丘文晚集庆夀作诗戏之
　　桃李欲开风雨多花时犹得屡经过缓听一曲玉连琐满泛十分金巻荷红烛影纱闻唤马翠罗承袜见凌波杜陵老矣孤春事奈此诗愁恼乱何
　　明日复会客普照继呈此诗去及不数日矣
　　室中呼起散花天来伴维摩到处禅百刻篆香消昼永一畨花雨破春妍云山真欲追聱叟风腋何妨借玉川他日相思共明月旧游应説禁烟前
　　观古作者梅诗戏成一章
　　翠袖佳人脩竹傍风姿绰约破湖光静中惯识形神影妙处谁知色味香观想有灵通水月孤音无伴挟氷霜故人愁絶今何许烟雨霏霏子半黄
　　上施内翰
　　十年不见建安公草木依然臭味同赖有酒樽烦北海可无香瓣礼南丰天墀礼乐三千字海国鹍鹏九万风正以高轩肯相过免教书客感秋蓬
　　闻彦美服药以诗问讯
　　耳边尘事且无喧听我归耕郭外村贱子自藏蜗殻舍故人谁并雀罗门书共作三年计樽酒相逢一笑温不信家山不堪隠仇池今在古铜盆
　　次刘元直韵二首
　　秋来何事忆归频正以家无妬妇津未许桂枝招隠士不妨桃叶赠行人梦魂歴歴千山逺客宦悠悠五斗贫犀箸鸾刀许何日归来举案得纷纶
　　半年归梦别离间只有音书鴈足还罗幙翠横秋掩冉玉壶红湿泪斓斑天明不作雾非雾月破可怜山复山准拟春风对眉膴一樽相对洗愁顔
　　和曹次仲韵因以自感
　　自笑区区学道难未容香火访名山因循忧患余生里收敛光芒窘步间白社祝公今日始丹丘容我几时还相从愿结翻经会共过壶中日月闲
　　陪诸友登三山亭
