<!-- { "loadSidebar": true } -->
　　大髯袖中有庐霍岚气喷人寒色薄出赠生绢一幅图云是小髯之所作我尝游君伯仲间仲今已没空见山畵中无限防礴意使我坐看愁满顔重岩复涧迷樵路烟萝冥冥昼如暮溪阁风生醉客眠野桥月出归僧度枥林防密枫林髙深处似有猩鼯号满空云冻动秋思飞泉落日何萧骚挥毫若此难再得白鹤何时返乡国良工自古多苦心留赏人间赖遗墨南宫北苑皆已仙此图与之当并传坐嗟存没意难报作歌愧匪琼瑶篇
　　题武昌魏槃所藏畵
　　楚山逺吐参差碧虚阁开临系船石沙树凋时鄂渚秋江鸥没处湘潭夕阁中幽人坐读书书声入水惊龙鱼欲吹短笛相寻去黄鹤矶头好待予
　　题韩长司所畵山水图
　　参卿昔在西安幕骑马看山时出郭终南泰华势最髙横作秋云扫寥廓秦川汉苑万里开酒醒望逺登荒台日斜渭上归人渡岳暗关中飞雨来此处奇观絶天下何事归来又看畵畵中小景似江南黄叶渔村见烟舍莫恋江南真故乡莼鲈炊熟酒船香美人不是沧洲客去去宜登白玉堂
　　夜发钱清
　　钱清渡头船夜开黄茅苦竹闻猿哀客官酾酒水神庙风雨满江船正来蒸饭炊鱼坐篷底不觉舟行两山里棹歌早过越王城东方未白啼鸦起
　　独游云岩寄周砥
　　城西诸山非不奇我游独与诸山宜红樱春开山后寺白水夏满山前陂幽居况与山不逺钟鼔每到空斋帷雨余烟中落日下曳杖往读头陀碑两岩苍苍石色古枇杷树髙隂满地殿灯欲昏上羣鼠塔铃已静蹲孤鸱兴来即游兴尽返迎送岂要山僧知困穷丧乱岂无感正赖此境忘吾悲嗟君何为乃自苦破鞯短策尘中驰挂帆能来亦非晩浦口三日南风吹
　　练圻老人农隠
　　我生不愿六国印但愿耕种二顷田田中读书慕尧舜留待四海升平年却愁为农亦良苦近歳征役相烦煎养蚕惟堪了官税卖犊未足输丁钱虬髯县吏叩门户邻犬夜吠频惊眠雨中投泥东凿堑冰上渡水西防边几家逃亡闭白屋荒村古木空寒烟君独胡为有此乐无乃地迩秦溪仙门前流水野桥断不过车马惟通船秧风初凉近芒种戴胜晓鸣桑树颠短衣行陇自课作儿子馌后妻耘前白头虽复劳四体若比我辈寜非贤旅游三十不称意年登未具粥与饘便投笔砚把耒耜从子共赋豳风篇
　　尝蒲桃酒歌
　　西域几年归使隔汉宫遗种秋萧瑟谁将马乳压瑶浆逺饷江南渴吟客赤霞流髓浓无声初疑豹血淋银甖吴都不数黄柑酿隋殿虚传玉薤名闻道轮台千里雪猎骑弓弦冻皆折试唱羌歌劝一觞氊房夜半天回热絶味今朝喜得尝犹含风露万珠香牀头如能有五斗不将轻博凉州守
　　牀屛山水图歌
　　畵师知余爱青山久堕尘网无由还故将列岫写屛障使我卧起于其间从此长如宿清境枕上分明见峰岭炉烟晓入帐中飞拥被惊和白云冷丹岩碧树层层开江雨逺逐孤帆来就中楼阁是何处彷佛神女巫阳台楚山修竹潇湘水似有清猿忽啼起江南千里梦游归半牀落月髙堂里
　　方隠君山园
　　呉兴城南山水胜竹树参差万家暎幽深谁似隠君园车马不来鸡犬静两溪回通栁巷曲一峰立对柴门正东西别墅怜更好孤棹往来随晩兴总令种菜不种桃新制长镵木为柄家童颇解候天时邻叟还能论地性交交林路翳复开活活野泉流不定清晨闻鸟欣独往浓緑泼晴畦色净老叶垂根孤蚓号残英缀梗羣蜂竞乍萦新蔓喜篱长欲迸晩牙嫌土硬此时采撷自足饱肯为食肝烦县令古来名园悉可数金谷辟疆夸独盛凿石圆开弄月池买花深作行春径爱妾宵陪秉烛宴狎朋昼接流觞咏长年欢乐岂知极回首芳菲属他姓只今谁解问遗踪断甓摧垣无一剰乃知厚业要徳守那得衰荣但言命君能勤俭遗子孙应有佳名书郡乗
　　明皇秉烛夜游图
　　华萼楼头日初堕紫衣催上宫门锁大家今夕宴西园髙爇银盘百枝火海棠欲睡不得成红妆照见殊分明满庭紫焰作春雾不知有月空中行新谱霓裳试初按内使频呼烧烛换知更宫女报铜签歌舞休催夜方半共言醉饮终此宵明日且免羣臣朝只忧风露渐欲冷妃子衣薄愁成娇琵琶羯鼓相追续白日君心欢不足此时何暇化光明去照逃亡小家屋姑苏台上长夜歌江都宫里飞萤多一般行乐未知极烽火忽至将如何可怜蜀道归来客南内凄凉头尽白孤灯不照返魂人梧桐夜雨秋萧瑟
　　黑河秋风引赋赵王孙家琵琶葢其名也
　　氷天夜裂天垂泣云压鹰低翻翅湿髯王醉影抱寒惊氊殿嘈嘈箭鸣急红冰泪落衰灯下倒巻河流入弦泻瘦驼卧碛歇铃车朴朔隂沙鬼行野汉魂私语鬓风凄都防营荒咽冻鼙兰山木叶连愁起散入寒门三万里梦断金蟾隔烟小青冢埋声秋不晓
　　泉州陈氏妇夫泛海溺死守志
　　妾家温陵近南浦嫁得良人业为贾良人年长爱逺游不敢新妆暎门户贩宝遥闻去百蛮朝朝海上望青山不仁无那蛟龙横漂没孤舟那得还君非渡河老狂父波涛如山何不顾寻尸便欲赴穷渊膝下娇儿谁与哺十载空闺守寸心沧溟水浅恨情深愿身不化山头石化作孤飞精衞禽
　　江上晩过邻坞看花因忆南园旧游
　　去年看花在城郭今年看花向村落花开依旧自芳菲客思居然成寂寞乱后城南花已空废园门锁鸟声中翻怜此地春风在暎水穿篱发几丛年时游伴俱何处秖有闲蜂随绕树欲慰春愁无酒家残香细雨空归去
　　香水溪
　　粉痕凝水春溶溶暖香流水铜沟宫月明曾照美人浴影与桃花相间红玉肌羞露谁能见只有鸳鸯窥半面绛绡围掩怯新凉归卧芙蓉池上殿空洗铅妆不洗妖坐倾人国几良宵骊山更有汤泉在千古愁魂一种销
　　赠丘老师
　　长春之孙自仙骨袖有蟠桃食遗核平生不学烧汞方唾视黄金等何物满城谁识旧庚桑白髪人中似鹤长时上髙楼惟独醉榴皮书破壁尘香
　　题朱氏梅雪轩
　　石城山居梅万坞冒雪曾来扣僧户烂然如见防羣妃白凤缤纷下瑶圃数片轻吹着鬓华乍看是雪又疑花迷魂乱眼春如海那辨南枝映竹斜独披鹤氅穿林去栋压寒梢应几树听响方知夜酒时闻香始识繁开处回首春风忆旧游梦寻归路隔罗浮年来驴背无诗思醉踏尘埃空自愁
　　石崇墓
　　虬须欲怒瑚折步障围春锦云热真珠换妾胜惊鸿笑踏香尘如踏空酒阑金谷莺花醉家逐楼前舞裙坠财多买得东市愁罗绮散尽余荒丘犹怜白首同归者坐伴游魂枫树下
　　太湖石
　　没人采石山根渊投身不试饥蛟涎冯夷不解防潜宝几片捧出如青莲寒姿本是湖水骨波涛漱击应千年初疑鬼怪离洞府瑚铁网相钩连嵌空突兀多异态云吐夏浦芝生田龙鳞含雨晩犹润豹质隠雾朝常鲜清音叩罢磬韵逺微靥洗出珠窝圆坐移各岫置庭砌日照彷佛生紫烟三峰削成泰华掌一穴透入仇池天醉中时倒倚苍藓秋风冷逼吟诗肩洛阳园墅汴宫苑当时骈列夸奇妍黄罗封葢素氊裹万里贡饷劳车船奢游事歇家园废尽仆荆棘荒池边人生嗜此亦可笑有身岂得如石坚百年零落竟谁在空品甲乙烦题镌又嗟此石何献巧自召凿取亏天全不如顽矿世所弃满山长作牛羊眠
　　客舍雨中听江卿吹箫
　　客中久不闻丝竹此夕逢君吹紫玉断猿哀鴈总惊啼我亦无端泪相续数声嫋嫋复呜呜散入寒云细欲无愁望洞庭空落木梦游秦苑总荒芜曲中只诉君心苦不道人听更凄楚关山灯下叹羇臣江浦舟中泣嫠妇忆昨阊门费酒赀玉人邀坐弄参差彩霞深院花开处明月髙楼鹤去时如今忽在他乡外风雨寒窗两憔悴恨无百斛金陵春同上凤凰台上醉始知嶰谷枯篁枝中有人间无限悲愿君袖归挂髙壁莫更相逢容易吹
　　赠金华隠者
　　我闻名山洞府三十六一一灵踪纪真箓金华秀出向东南逺胜阳明与勾曲楼台缥缈开烟霞天帝赐与神仙家灵源有路不可入但见几片流出云中花子房之师赤松子三千年前亦居此飞来恍惚谁解寻谩説至今犹不死松花酒熟何处游瑶草自緑春岩幽羣羊卧地散如石老鹿耕田驯似牛闻有隠君子乃是学仙者自从入山中不防到山下世人莫知其姓名以山呼之不敢轻樵夫忽见苦未识只疑便是黄初平嗟我胡为在尘网逺望髙峰若天壤茯苓夜煑倘许餐銕杖来敲石门响
　　春初来
　　春初来栁条欲舒花未开晓日窗前鸟声喜似报春来唤人起东风吹暖入烟痕绿遍江南几千里去年春去意愁人倐忽今年又见春但欲逢春醉杯酒不管相思成白首
　　乌夜村
　　荒村乌夜栖忽绕月明啼生得东家女身为万乗妻至今种髙树不遣乌飞去居人凡几家爱听啼哑哑啼哑哑勿惊怪妇开门向乌拜
　　次韵过建平县
　　县虽三户小地僻罢兵防茶市逢山客枫祠祭石郎云埋鸣涧斧沙压度溪航应爱青山好经过驻客装
　　雨篷
　　楚雨满汀洲潇潇洒客舟梦惊孤枕夜愁掩一篷秋苇叶寒相战滩声暗共流此时湘浦上同听只沙鸥
　　梧桐
　　井边双玉树髙结自生凉影散秋云薄声喧夜雨长疎英飘碧簟乱叶响银牀绿绮谁能斲持将奏凤凰
　　围棋
　　偶与消闲客围棋向竹林声敲惊鹤梦局罢转桐隂坐对忘言久相攻运意深此间元有乐何用橘中寻
　　簟
　　蛮藤巧织成乍展觉凉生纹蹙寒波细光摇夜月明坐令葵扇弃眠与石牀平须信南轩下炎天梦亦清
　　流萤
　　熠熠复青荧流光不自停暗飞如避月逺堕欲随星穿树临幽槛缘莎集小庭莫将罗扇扑囊取照遗经
　　钱塘送马使君之吴中
　　樟亭离席散遥发畵幡车飞雉新阡麦啼鸎故苑花望山登郡阁行水到田家莫道凝香句前人独可夸
　　和周山人见寄寒夜客怀之作
　　乱世难为客流年易作翁百忧寻歳暮孤梦怯囊空门掩云峰里灯明雪竹中无因乗夜访相慰一尊同
　　城西客舍送周著作砥
　　客中寒食后惆怅送君违花隠归城斾风吹渡水衣夜窗炊黍散春苑鬬茶稀谁念西斋雨相思独掩扉
　　西清对雨
　　楚台云起迥汉苑雨来微晓湿宫城斾寒沾陛楯衣沟中随叶堕炉畔带烟飞坐咏西清暇君王召对稀
　　送张司勲赴寳庆同知
　　乍出司勲幙还乗别驾车按图犹汉地输布尽蛮家山熟蛇悬树江晴鹤浴沙郡楼回首处北斗近京华
　　寓天界寺
　　雨过帝城头香凝佛界幽果园春乳雀花殿午鸣鸠万履随钟集千灯入镜流禅居容旅迹不觉久淹留
　　送前进士夏尚之归宜春
　　凄凉庾开府老去复何如故国归鸿少新潮振鹭多菊荒应自叹麦秀竟谁歌相送堪愁思萧萧楚水波
　　送鲍翰林迁官陜右
　　銮坡初罢直西去惜离羣载笔唐供奉褰帷汉使君浊流河驿雨髙树岳祠云公暇应怀古登临赋夕曛
　　送前国王助教归临川
　　去国独依依羁臣泪湿衣梦中燕月冷望里楚山微世变人惊老身全诏许归舟前枫叶落应到故园扉
　　送潘巡简之闽中
　　京师到闽海秋色几程余莎栅山兵守榕林岛户居晓衙鸡应鼔晩逻骑随车清世无他警将军好读书
　　送朱从事之吴兴
　　释褐方从宦青山故郡邻草深湖带雨花暗驿藏春鼔聚祈蚕女舟逢射鸭人幙中应久待徒此惜离辰
　　京师寓廨呈知巳
　　谁言旧隠非独处静相依绿树城通苑青山寺对扉官闲休直早客久梦还稀是物春来典惟存旧赐衣
　　赠张省郎
　　汉署早为郎长游凤沼傍鸡知壶水马识火城光毎载趋曹笔时薰直省香边书无一羽冠葢得翺翔
　　甘露寺
