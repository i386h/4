<!-- { "loadSidebar": true } -->
　　微云髙北塞轻翠叠西山秋入烟霄路风生虎豹闗沧江人久卧丹陛客初还故旧知谁在冯唐鬂已斑
　　万松书院次许啓衷韵
　　磴道堪时憩岩萝记昔攀烟波浮海岛丹碧染湖山石洞归云湿松枝梦鹤闲游人入仙境愁望市尘还
　　初宿湖亭口占
　　湖边开小馆池上试疎帘天镜涵城静峰莲倚郭尖交香花近席揺绿竹齐檐何用寻盘谷栖迟足养恬
　　东栏
　　野老全无事终朝独倚栏千峰横晚翠五月避空寒鱼泳波先縠蜩鸣芡始盘一笻时或往泽畔采芳兰
　　郭外
　　郭外炎埃隔轩牕午自凉湖光浮雉堞野色上鱼梁客转池坳迳农归谷口庄老贪称隠逸乗夏制荷裳
　　西牕
　　年衰人少睡冬半夜初长欹枕闻更漏重衾觉晓霜鸟声来别岛海色接扶桑何事喧哗早樵夫上北冈
　　睡起
　　谢家庄上景篱落接湖塘枕畔闻林鸟牕间见野航日髙山紫翠雨过海苍凉夏至三农慰田畴穗渐黄
　　月夜独坐
　　夕阳初隠地人意喜新晴屋阁乗潮月帘飞度水萤波平城突兀野静漏分明一榻无三伏翛然夜气清
　　少眠
　　人今过半宿诗每续残篇谯鼔双湖月僧钟万井烟官清闻善政秋近庆丰年枕席心夷旷何妨夜少眠
　　晨起
　　海日荡晨晖湖边尚掩扉梳头临竹槛盥手坐苔矶多病梅争痩清斋瓠摘肥戴星驰驿路往事是耶非
　　春旱得雨
　　朝来何所喜时雨及春分湖面波光动桥头涧响闻听莺依水阁叱犊入溪云賸有田家兴初秋望防勲
　　小景山水
　　隠室傍山筑衡门临水开舟因问字至人有抱琴来鹿友浑相狎鸥羣亦不猜久无轩冕梦嵗月任悠哉
　　次韵答思泉妹夫并谢失迓
　　野居聊自适鱼鸟欲相忘枕转来山翠帘开得水光汀花依鹭出堤草入秋长拟约豪吟客湖头坐晚凉
　　舟泊徳州枕上作【知州因黎镇守取金五百不从径去】
　　夜寒人少睡嵗暮客思乡犬吠三更月鸡啼万井霜老知彭泽是忧作少陵狂闻说新州主飘然弃印章
　　夜过南望闸
　　坐问龙王庙眠听水部更镜悬霜月正练挂晓河倾鴐鹳鸣湖防凫静海城清风楼可倚醉眼定双横
　　过济宁懐李白
　　清风楼上客独忆谪仙人海岳元无恙文章自有神倾樽一吊古搔首几迷津忽动乗槎兴飘然徧八垠
　　夜泊石门甚寒
　　斜阳皂林驿暗月石门桥雨禁桑难叶烟封栁未条客懐空耿耿春事竟寥寥今夜舟中梦闽山翠欲飘
　　淮河雨夜崦西同饮次韵
　　细斟秋露白共听水村更海雨昏仍急湖风晓自生话多匡世策诗切爱君情我有还家兴因之梦不成
　　游法华寺
　　烟水藏仙岛天开佛刹幽鹤鸣长傍石僧出惯乗舟梵罢销香篆泉清试茗瓯龙宫送微雨沼上且淹留
　　赠宗人
　　源流真有自闽楚各为生世代于今合江山与我盟孤舟西泝念双鴈北飞情黄鹤楼前水凄其动别声
　　宿永峰不果逾十里宿桐林彭家
　　数程过百里天色已黄昏客问溪头馆农归树里村鸡豚各篱落烟火几柴门乗夜求安枕桐林上绿原
　　大荆驿途中
　　日行村落少烟火见新墙树色当山观溪风动野航二蚕皆上箔新麦未登塲北里多藏粟何人肯发仓
　　王才铺枕上作
　　肩舆下碧岑晚市隠青林雨过溪头枕凉生夜半衾容衰惊节换梦穏爱山深自笑匆匆客将求静者心治癸丑元日同实兄王仲广何季周林廷吉游金山寺
　　客中元日试扁舟岂作寻常览胜游鼇极半空跻絶顶龙门千丈泝惊流青山脉到波心出沧海潮来地势浮日暮梵音听未了聊将醉墨壁间留
　　次韵答吴梦麒子玉才志超迈领乡荐而不夀予时在太学麒乃尊亚卿名原漳浦县人
　　一腹便便六籍含古今名理恣沈酣九苞文彩鸣阳凤五色胸肠食锦蚕策拟河汾还自秘门深光范岂轻叅弱流未鼓凌风楫蓬阙巍巍接蔚蓝
　　林宗谅先生彻讲
　　先生归兴定何如欲向晴牕理蠧鱼白社有人寻旧约青山无恙回车儿孙把酒供迟暮弟子修函问起居颇忆蓝田登眺迹诗筒莫遣往来疎
　　车盘驿次黄元续韵
　　北归初盼最髙峰石磴穿云迤逦通村落暮烟遮屿白林皋霜叶映溪红民勤絶类闽风美嵗歉翻怜海邑穷闻道诸公忧赤子那令转徙叹飘蓬
　　将乐报恩寺次髙五宜都宪壁间韵
　　墙角桃花报改年寺前耕犊试春鞭空山雨后双溪涨隔防烟开万瓦连借榻禅房谈永夜归朝官舸系晴川廿年旅寓今重过自喜丛林有宿缘
　　大安驿次黄源续内翰
　　鸡犬千家入万峰武陵幽絶划然通春隂云气连村白夜雨桃花满涧红试按方舆探地脉偶询风俗念民穷年来已觉经过数莫叹浮生迹类蓬
　　问安次谢方石先生韵
　　臣工瞻仰腊将残问金门立早寒望切鸾舆闻警跸喜传天语得平安天申夀考同山岳运抚盈成拟石磐垂拱穆清治化岂伊汉武慕神丹
　　兰谷兄偕余邦应弟同游天池时兰谷新瘥予登第后公干归省应弟防试初还庚申四月九日
　　步尽郊原上碧岑扫开磐石憩幽林平沙断岛苍茫外叠嶂穹崖紫翠深过眼韶光仍夏景娱人清响有山禽浮生至乐惟兄弟况是登髙共醉吟
　　送平哲舅宰雩都
　　送君作宰雩都县尚忆当年此地游公馆壶觞凝逺翠人家牕戸瞰清流官闲休仗诗为课乡近毋劳信置邮须念逺人凋敝久劳心抚字缓征收
　　送萧逹夫之繁昌教谕
　　过江牛渚暂维舟先望浮丘紫翠流儒秩宜清山水邑文风盛接帝王州晨厨荐绿秋莼滑采石驰春腊蚁浮遥想文章贤令尹闲吟时到泮池头
　　过姚定之园亭不遇
　　暮春疲马踏苔痕剥啄空敲竹下门髙士亦知嗔俗客尘踪应愧负芳园偶依幽处聊澄虑忽对残花欲断魂却忆春风红紫烂名亭锦瑟倒金樽
　　竹墅
　　为嫌城市土如金徧种修篁绕碧岑蒋迳四时秋色里渭川千亩翠云隂露零湘女凝珠泪月出仙人散佩音一踏京尘嗟嵗月故园烟雨望中深
　　答詹荩臣
　　寒牕斜月照流苏寂对孤灯听漏壶海上玉书期未定云中锦字到应无乡心撩乱交游懒病思阑案牍逋小果神医收本草啖君容貌欲加腴
　　白湖草亭
　　汀蒲防栁翠相交方丈亭如太古巢垂钓月光浮水面开牕山色在林梢饮逢野老容参席隣许渔翁少结茅梦寐十年今一访山灵无乃讶旗旓
　　送林贰尹赴灵山
　　杨花榆荚满城东乡思离情此日同万里兼程趋八桂几时闲咏对双松天涯云白瞻亲舎郭外春晴问土风宦况好凭书一报明年翘首望飞鸿
　　送陈克用
　　筵开华月照回廊共对秋光别意长晚市旋沽樽正绿霜阶薄采菊初黄双飞鳬舄辞丹阙一防郎星照紫阳别后佳音应洗耳明时有诏策循良
　　和答罗刚懦夫江西省掾善行楷书以孝行闻
　　盱汝交游逸兴长西江诗泒自今昌江天漠漠浮星彩葭菼萧萧落鴈行薇省簿书乌哺喜桃封印绶棣花香舟行正有临池趣百幅烦君扫麦光
　　刘则和秋官索题西牕角韵赋答
　　方丈轩居竹作扉闲中歌咏舜垂衣农忙杖趂晨光出社散诗随暮色归一水抱村涵倒影千峰围屋逗晴晖西牕乐趣无穷在谁羡云台赫有辉
　　送方文奎还盱江
　　胜游动是十年违送子还家思欲飞映郭姑山迎客舫到门盱水浸渔矶霜篱尚及黄花瘦冬馔无过紫蠏肥遥想拜亲樽绿满萍踪应笑向来非
　　金山次玉世赏大叅韵
　　几登絶顶纵双眸亭外江云去复留星斗翻从波面出鱼龙长在槛前游青山爱客应投辖白髪忧时更倚楼便拟此身辞世网未夸骑鹤上扬州
　　登雨花台
　　闭门何处写羇愁望逺登髙此胜游春晚花香如有待谷深莺语宛相求风光着脸红生晕嵗月欺人雪上头千古共推佳丽地年年歌舞几时休
　　陪五溪游平章池薛士仁作东
　　平章池馆赏髙贤尽日叨陪水上筵移舫芰荷香座席停杯鱼鸟跃吟笺烟横晚嶂人初醉海露氷轮境已仙谁似东君能敬客诗成崖壁自磨镌
　　今雨柬丰五溪
　　久静庭阶长绿苔曲栏池上独徘徊地偏气侯添晨爽水濶烟霏向昼开野艇兰桡莲吐采隣家藜杖鹤携来晴檐鹊报诗筒至谁道吟坛待雨催
　　湖上
　　防庄谷里几旬逃多事闲牕应接劳甲马夜鸣湖雨急楼台晓出海云髙鸥羣防雪归唐律茝叶和烟入楚骚为乏辋川诗画手未遑标品署林皋
　　对月
　　亭在西湖第几湾坐深鱼鸟意俱闲荷香十里帘钩上月色千峰钓艇还天静籁声俄满谷河倾积气已弥山悠然此味凭谁共骨爽神清枕簟间
　　挽秦士亨
　　交谊深期嵗晚论谁期永诀哭声吞竹围磐石闲棋局花发园林罢酒樽走马风髙东郭路相牛经委北山村怆懐一段那堪写落日西风独过门
　　秋晴晚步
　　数到中秋恰十朝湖边暑气已潜消偶乗暮色搘藜杖却为波光度石桥吟徧海天人洒洒踏残汀月鬂萧萧一襟自觉清如水聒耳宁容挂壁瓢
　　嘉靖丁亥西湖草堂成五溪先生惠律次韵答谢
　　人间何处有仙台转眼流年七袠来乡社未须扶杖往书籖犹解向灯开牕前碧嶂秋添赋墙下黄花晚自栽多谢先生相厚意却因颂语见雄才
　　寄蔡鹤峰文继
　　鹤峰奇峭压东瀛人住峰前似鹤清石磴竹光随杖屦洞门松翠落棋枰眠同华顶真成癖隠似终南不为名一别三秋几飞梦无由共眺快平生
　　寄文介表弟
　　只缘林下迹相同长望天池忆海翁石叠千岩云出没沙明十里玉玲珑晨兴放鹤横霞外日落归牛过瀼东更说新居多胜事牕前对酒抚丝桐
　　宋故大内
　　客懐惆怅问前朝地老天荒王气销壮士有心廻海浪忠臣无计唤江潮龙蟠井干居人汲草没铜驼野火烧东望海门天夕阳无语立津桥
　　题春景画
　　尽收春色此庭中饮具吟瓢未放空杨栁渡头寒食雨杏花村里酒旗风瀑流半卷晴崖白仙观都涵夕照红坐见樵归山下路推篷对话一渔翁
　　游西湖
　　晓舟呼酒看霜华活跳河鱼始上义春好难销羇客恨梅香不是故园花岩边雪霁将悬溜湖上云蒸忽作霞聊指城头认归路残阳新水度横槎
　　赠西镛陈时英
　　松萝久别西镛里萍梗相逢是浙江万井潮声人对榻千林秋意月当窗谈欲闯先天窟仙帙还披半夜缸此去寻师东海上还将白璧赠吾双
　　画菜为新城陈大尹衮廷章题
　　生意常时满菜畦桔槔闲却汉隂机颇疑董子窥园简莫笑樊迟学圃非素甲层层霜后脆紫团艳艳雨中肥淡然风味丹青得击节康侯世未稀
　　登钓龙台次元人雅琥韵
　　江山气槩识英雄灵爽千秋尚感通世代销沈孤鸟外乾坤悲慨短歌中岛云低压觚棱重海雾浓蒸画壁空独上髙台纵双目却疑身在水晶宫
　　送林巡简赴任河西务
　　河西烟火万家村争报新官到里门署入栁隂垂印绶马嘶江市耀櫜鞬防勲名彻髙牙府肄武声闻细草原想见西山青在眼公余应未负芳樽
　　送蓝志学赴昌化县
　　巨舰髙帆到海城鲸波如镜瘴山明春生蜑戸弦歌起尘静蛮方耒耜行枸酱露香稀吏牍芭蕉烟碧长诗声莫嗟此别天南北防见双鳬万里轻
　　三月廿七日饮饯姚中书之园亭林徳绪陈允黙二秋官兰谷兄竹泉弟咸在定之酒半更道服劝饮甚欢
　　春风饯我帝城东一日名园四美同刺锦屏开黄玉朶牡丹栏压防云丛莺声髙树当筵绿棣蕚繁枝映酒红鹤氅多情东道主江湖虽逺梦还通
