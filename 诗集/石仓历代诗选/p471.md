<!-- { "loadSidebar": true } -->
　　驱车即长道棹舟越广川悠悠欲何适自谓将登天飘飖广莫风浩荡沧溟烟下上九万里瞬息心茫然逺逰良未遂于焉暂周旋空山积春雨莱草生石田矫首望天末倦翮思孤骞
　　嵗寒三友图
　　孤标郁深翠劲节挺寒绿复此雪后花娟娟莹如玉风霜惨阳林氷霰沍隂谷枯悴纷相借于兹见髙躅贞心谅已同盟好在幽独转念繁华姿中道何反覆
　　夏日竹间独坐
　　徘徊丛竹间竹深气弥清微风引天籁飘洒何泠泠天髙白日午景彻朱夏明密防爰可托静念娱幽贞遥空望层巘逺黛积深清时见孤云来复与飞鸟幷顾境已逺世长啸忽忘形惜无会心者共言千古情
　　秋夜
　　寒风吹疎林霜叶坠鸣雨懐思倦遥夜清梦了无与揽衣起回惶人静月在戸孤鸿亦念羣哀哀呌云渚来者方云至往者不可沮孰司槖籥机一气奔寒暑天运无始终人世有今古
　　中夜闻风雨满林明旦即为重九情之所至輙见乎辞
　　梦觉清夜分林塘响风雨虚懐怯病枕展转心自语重阳适兹日兴感眷时序柔道方彚征嘉名固宜与嘹嘹防鸿翔摵摵凉叶委抚迹徒有悲抽思谩无绪登髙明发新寒薄衡宇黄花满山篱采采懐俦侣
　　立秋前作
　　雨止暑夕凉长河有秋意振衣风入谷顾影月满地于喁天籁虚凝静池光媚清景晤深懐幽感已随至平生山泽谋终嵗不一遂徒成守兎株安用屠龙技乾坤一身渺日月百年驶长怜故山云夜夜劳梦寐
　　雨望
　　萧摵木叶声惨淡山云愁郊扉度清夏一雨惊凉秋茆茨望不见苍莽非旧丘羁情信怏怏世事良悠悠行人夕已稀耘者方未休烟深语俦侣草上驱羊牛畚锸岂不劳志愿无外求所以沮溺徒不为尧舜忧嵗功叹已矣慨然懐緑畴
　　自双溪将还家月夜有懐作
　　月圆当今夕客还明旦天空影自流道逺情犹间徘徊清辉间乔木夏隂散凉亭萤暂歇隂沼蛙方乱匡牀寝不寐病骨劳展转青灯照愁心幽花为谁灿鸡鸣起促驾路出烟林畔半生羁旅踪江山浩兴叹
　　夜宿浄土寺
　　月上山牖白风来石牀冷山深气如秋清景心独领平生尘外意幸遇人事屏谁令坠迷途趋喧乃违静猿鸣幽谷口鹤唳古松顶胜境难复留晨征度云岭
　　度铜岩岭
　　鹃啼山月落旅枕乡梦返迂途谢平臯首路指崇巘石门天梯峻迳逐苍崖转谷树碧云深涧花红露徘徊望故隠我行亦未逺风景岂不佳羇懐自难展
　　九日
　　髙风驱俗尘霜日丽寒素以兹幽旷懐可使佳辰度黄花已在手樽酒故人遇广野接平冈复得闲余歩天空目自逺景豁心已悟兴尽即言还宁悲九秋暮
　　山行憇林下人家
　　暂登山上冈复憩林下扉入林坐苔石黄叶飘人衣穷秋野色改遥隂际寒晖悠悠岭烟孤飂飂谷风悲情来欲何语兴尽自言归带索老忽逢因思荣启期
　　对雨
　　沈沈时雨积防漠晦平莽卧起人事闲临轩坐虚敞繁林滴余润曲池散清响去家徒有思出门亦何往山深乱云合村暝孤烟上飞鸟望不还空愁结遥想
　　题纨扇
　　霜筠托氷练好合两无忤白月当太虚团光溢寒素中心抱明洁耻受炎尘污顾盻风自生时哉岂徒遇为欢殊未极秋凉入庭树
　　山斋杂咏
　　幽谷吐灵气清明凝上浮遥升羣峯顶薄空蔼悠悠映日光且洁因风卷欲収无心自揺曵寓迹宁滞留怡我静者妙聊用忘余忧【右白云】
　　碧霄静风露纎翳久已灭清辉满瑶台素影流银阙苍茫九万里皓若氷玉洁天歩夜迢迢但见疎星列髙懐自无欲对此方洞彻【右霁月】
　　幽兴何所极逺有天际山髙空静无滓秋入层峯间微风扫烟黛薄云笼晓鬟黛鬟不足惜何物乃相关谁言是中意使我心独闲【右逺山】
　　竹林王氏索题
　　神僧昔渡海覆舟耀灵踪不随沧溟去化作青芙蓉宿云晻暧深夜雨苍翠重抟桑炫初旭辉耀在髙峯【右覆船晓日】
　　亭亭霜雪干隠隠烟霞岛孤絶幽势多澄湾下相抱暝光澹将夕霁色浮初晓时有辽东禽飞来海天窅【右松屿晴岚】
　　溪山明且秀美景如越中投竿属清夜扁舟若乗空波流澄素光丝纶飏微风絶胜寒江上急雪欺孤篷【右剡溪钓月】
　　石磴缘苍苍负薪下层峭歌声相应发山木闪残照近惊幽谷响逺答清猿啸欵乃江上音烟波岂同调【右下岭樵歌】
　　夜宿期王修徳不至
　　城西挂纎月夜色回春迳出门所思花露沾衣净悠悠醉余意寂寂静中聼灯暗清漏初烦愁乱孤兴
　　春郊送别图
　　长郊夜来雨物意有春色树霭散晴晖川光泛空碧深将一杯酒逺送千里客佳景念暌离恨随芳草积
　　杨隠者宅观菊
　　谋拙生事防安取沽酒钱佳辰耻虚爵黄花负秋妍敛襟倚凉风举首望逺山真意固有在薄俗漫相怜
　　其二
　　渊明虽一仕苦节无与对环堵何萧条聊作归田计髙情自天游纵浪尘物外懐古意徒深清风自千载
　　其三
　　百卉竞春时谁言有秋菊凄然风霜荣耀惟尔独思将慰孤芳斗酒苦不足盈盈抱冲襟寒香满书屋
　　夏日杂言
　　炎暑寡出入幽室常懐人清风天外来澹然成主賔忘言自谐意独卧聊任真谁谓羲皇世乃属柴桑民
　　又
　　濯濯思去垢不必江海流君看一勺泉浄涵千顷秋炎风尘满道胡乃从逺逰归将散余髪笑卧云林幽
　　晓起
　　曙扉豁清望华屋没云间曈昽东方明渐见林外山人喧已扰扰鸟声亦关闗白日上青天龙御不可攀徒言暮能旦流景为谁还
　　水碓
　　临湍设机械云母终日舂不劳致精凿无乃贪天功流驶响逾急洒洒水面风村庄纵可隠谁复栖梁鸿
　　病中有懐
　　微风散时雨朱明气犹淑林塘含余清密隂凝众绿幽人望不见白云防深谷何以舒病懐看书不成读
　　自遣
　　卧疴人事违流景自如昔年年溪南村霜叶千树赤既为升平民所好胡不得耕凿给妻孥相看至头白
　　昼寝
　　清夜常少眠病来昼亦寝诗书委尘箧事业付衾枕窓明耿秋晖风气觉先凛徒怜佳节来黄花劝人饮
　　雪
　　山花寒不开庭雪晓还积江南十日春东风未相识萧条新栁姿清浅故池色日晏啓荆扉迢迢迟来客
　　赋蛛网落叶
　　秋气感木叶故林飘坠时不成栖蔓草还复缀蛛丝屡舞凉风得髙悬落照宜多情似留恋可奈已辞枝
　　送别
　　寒日照荒野惊风号逺林萧条暮秋节眷恋故人心云起望马首天清闻雁音更堪明月夜梦断北城砧
　　田中作
　　野水静涵碧暗凉生夕波耘夫出畦畛浴鸟上菱荷泛泛青苗濶依依緑树多遥知沮溺意无奈问津何
　　客中移居
　　一室迁居数溪山客思中琴书经晓露门巷入秋风解榻非徐穉开樽有孔融相携看剑气贯斗夜如虹
　　十七夜月
　　玉鉴重飞夜寒光落素扉山河空照影星汉久沉辉城鼓催传漏庭砧罢捣衣谁能清啸里长望不懐归
　　自遣
　　独坐还长眺髙歌祗自听雨中苗尽緑烟外树重青病久怜形痩愁多畏酒醒芙蓉将烂熳采采忆江汀
　　述梦
　　宇宙人间世烟霞物外情神游谢氛垢仙梦绕空明天影沧溟濶云光太华清时逢王子晋鹤上坐吹笙
　　除夜
　　风雪送残腊春生除夜深往来宁少间消长自相寻无术遣贫病有懐观古今灯前儿女乐应未识予心
　　看梨花
　　玉顔吐香清梦回静思相看浑欲迷夕寒初消夜月淡暖风不起春云低园亭寂寞谩无语桃李纷纭徒满蹊芳华转眼易销歇洗妆谁为酒重擕
　　七月十四夜作
　　山堂起坐揽秋衣窓竹翛翛月在扉音问每时烦故旧梦魂终夜绕庭闱露华忆徧仙人掌虫韵惊催织女机感物怅然懐往事到今三十一年非
　　题翠竹
　　鸣鳯去不返湘江春自流鹧鸪烟雨暮翠袖不胜愁
　　兰菊图
　　九畹曾无旧日春都随萧艾混泥尘秋风冷淡山篱下惟有黄花是故人
　　寄广信二释子
　　清泉山下白云飞防度行吟欵石扉每忆夜凉供话语月明松露滴秋衣
　　懐归
　　东风漠漠柳丝斜啼鸟声声隔防霞人散客窗春色静独将离思看飞花
　　病中杂言
　　忙里身心病里闲髙眠长日对青山天邉飞雁将秋色逺在微茫落照间
　　附林弼诗【字元凯福建龙溪人有登州集】
　　题周伯虎采兰诗巻
　　光风泛崇兰瑶芳散中林草木被余薰山水发清音萧艾一何繁霜露日已深伊谁爱芳质于焉闲冲襟独有君子人皦皦同贞心采之未盈掬价重双南金逝将纫华佩逺鄙琼与琛重将鼔遗操邈继南风琴淳风未云防振古犹斯今
　　旅感
　　驱车秣吾马万里渉逺道逺道多险艰行子何草草晨征夕未息川陆漫浩浩行役豺虎区此身不自保明当脱尘羁优游以终老
　　题王佐山人画
　　山光杂空翠云影淡晴晖古渡舟谁系虚斋人未归石苔秋雨积野树晚风微便欲抛尘事垂纶柳外矶
　　题王廷珪画
　　秋色晴山逈烟光野水连空林辋川外古树草堂前天地留诗巻江湖老钓船美人隔云汉对此思悠然
　　题秦皇庙
　　往事悠悠逐海波荒祠寂寂寄岩阿三神山下仙舟逺万里城边战骨多东鲁尚存周礼乐西秦空壮汉山河早知一世能移祚崖石书功不用磨
　　送林链师归武夷
　　三山楼观倚云开九曲溪山入梦来半夜丹光照林壑常时剑气动风雷幔亭峰顶霞杯进石鼓滩前月棹回吹彻玉箫空想忆故人今在凤凰台
　　送郭诚校官
　　武安邑小武城如三载人贤郭校书有酒斋郎能放鹤得钱溪女或留鱼沙场落日鸦飞急海国秋风雁过疎南士祗今多奬用君行努力莫踌躇
　　西村隠居为饶城罗时用题
　　西村竹树浄朝晖万事闲来总息机一夜小溪春雨过半篙新水白鸥飞草堂筑就赀谁寄彭泽归来愿未违最忆衡门凝望处平畴十里豆花肥
　　临江
　　栁外楼台入翠防水边箫鼓荡晴晖樟江雨涨鱼新上皂阁云生鹤共飞诸老尚留诗卷在此身未逐钓船归篷牕吟罢还成醉蜜酒初香玉笋肥
　　送宋衡还金华【名琏景濓学士之子】
　　江花飞雪送残年客思随云度逺天朱雀航头胶冻草金华洞腹贮苍烟明经已踵章贤后对策应推贾谊先无限故山松竹好平安为报玉堂仙
　　次韵偰都盟郡中翫月
　　见月令人写百忧况逢良夜值中秋星河有路通蟾阙玉海无波涌蜃楼老桂一枝容手折仙槎万里漫神逰清光莫照干戈地忧国诗人易白头
　　觉初上人还永嘉江心寺
　　江心古寺金焦如沧波涌出青芙蕖千嵗鹤归作人语九渊龙起听梵书山屐重寻谢康乐丹砂试问陶隠居自是初心得真觉闲身去去随樵渔
　　题方壶子墨竹
　　方壶仙子御风还云外响佩环吹彻凤笙山月冷参差玉管落人间
　　韶石
　　一曲南薰奏石隈余音犹绕九成台青山空洒懐人泪云暗苍梧凤不来
　　听雨轩圗为王彦举题
　　山窗酒醒梦魂清竹外松边防防鸣蒲磵寺前千尺瀑都随黄叶作秋声
　　畵红梅为吴允思题
　　氷姿雪色自无尘香艶桃娇偶借春一叚繁华幽寂意题诗试问陇头人
　　题安南陈内相杂畵二首
　　白石青蒲春水生夕阳毛羽照沙明戏拈畵笔知何处柳外池塘艇子轻
　　陇头春树拂云红学语声嫣弄晩风上国祗今辞逺贡漫愁双翮闭雕笼
　　题黎省之唐马
　　嗅地低回欲滚尘云散彩五花新蹴氷不识交河道刍豆相从愧圉人
