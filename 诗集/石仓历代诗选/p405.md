<!-- { "loadSidebar": true } -->
　　巢翁新得泸州砚拂拭尘埃送老樵毁璧复完如故物沈沙俄出认前朝毫翻夜雨天垂藻墨泛春冰地应潮恐召相如令草檄为懐诸葛渡军遥
　　题暖翠亭
　　老去惟思卧白云一亭万竹喜初闻波回晓日鸳鸯并沙散晴烟翡翠分把钓左泉归卫女乗舟北渚望湘君谁能独采薇盈袖却道髙寒思不羣
　　观着色山图
　　江树重重江水深楚王宫殿在山隂白云窈窕生春浦翠黛婵娟对晚岑宋玉少时多讽咏江淹老去倦登临扁舟却上巴陵去闲聴孤猿月下吟
　　白云闲上人度夏
　　白云长傍太湖飞忽向西山度钓矶彭蠡小龙邀共饭潮阳迁客忆留衣笋因春雨朝朝剥橘待秋霜颗颗肥我自本名无可住经函松下共柴扉
　　陈古春
　　獭皮褥
　　赖侯失国毛嫱老莲叶裳衣为谁好曲阿湖上采菱舟溅血沦精哭秋姥祭鱼永谢菰蒲春去作香魂荐寝裀緑云四面裁如意毳影当中吹暖尘玉指象牀聊嵗晚絶胜防死兹板闻道惊鳞胆尚寒莫教展放芙蓉馆流苏帐里佳人语巻却龙须偏爱汝梦中若更讼羸骚肠断蘼芜楚天雨
　　李坰
　　我本山人素志丘壑获归名山为愿毕矣爰以四月十一日离京师是夜抵潞阳慨然赋诗遥慰匡庐隠者并以金门诸公为一处云
　　野马脱羁鞅倐疑天地寛临风一长鸣风吹散入青防间颇如鲁仲连踏海不复还又如安期生长留一舄令人看江南浩荡忽如海落日照耀浮云闗既不能低眉伏气摧心顔诡遇特达惊防顽又不能抱书挟策千万乗调笑日月相逥盘匡庐迢迢接仙山仙翁泛若秋云间长松之隂引孤鹤望我不见空长叹采铅天地津饮渌桃花湾苍梧倒影三湘寒赤城霞气生微澜鲸鲵翻空海波赤晓色欲上扶桑难人间之乐不足恃何如归卧栖嵓峦栖嵓峦兮卧云穴夜半天风吹酒醒犹有西楼万年月
　　寄吾源可
　　不谓相疎亦自猜空山旧雨入莓苔江湖机熟鸥忘去吴楚年荒雁不来豪杰何心犹用世乾坤自古少怜才向来共醉梅花下昨夜一枝寒自开
　　李仲渊
　　送镏宗道奉使日南
　　一介强于十万兵秋风持节使麊泠可容赞普窥唐壤要遣莎车拜汉廷蜃吐瘴烟黎洞暗鲸掀巨浪海云腥元戎已办安边策万古千秋汗简青
　　送捧诏使
　　霜落澄江水似蓝江亭折栁送髯参五条温诏颁天北一棹清风下斗南父老衰癃沾利及山川胜概入豪谈渝城好过黄花节金碧台髙酒半酣
　　送冯参政致仕
　　天眷虽隆志叵渝拂衣归去不踌躇百年乔木推耆旧九老香山入畵图力疾不辞春命驾感恩直欲夜含珠圣王已有黄金赏一舸秋风下五湖
　　欧阳伯恭
　　题苏武李陵泣别图
　　祈连山前箭如雨渤海海边羝不乳同是肝肠十九年白髪君归朝故主臣心有血一斗许亦欲随君归衅鼔五千健儿五千母臣若独归魂魄苦空将老泪寄君归归拜茂陵坟上土
　　达德越士
　　雨华台
　　漠漠平芜碧萧萧乱叶红褰衣上危石欹防立西风日月奔驰外江山感慨中他乡对零落那放酒杯空
　　送钦上人游钱唐
　　淮南来往熟惟我最相知年少坚持律心空不废诗春泉闲聴处野寺独归时遥想猿啼夜悬灯话所思
　　乌贝勒图
　　题西湖亭子寄徐复初简校
　　芙蓉花开一万顷钱塘最好是湖边晓风得酒更留月春水到门还放船笙引凤凰天上曲赋裁鹦鹉座中贤令人却忆徐公子深阁焚香日晏眠
　　黄诚性
　　读文山集
　　三百余年乐育恩晚从科目得斯人﨑岖岭海期年国零落氊毛万死身诸葛未亡犹有汉包胥欲泣更无秦挑灯慷慨歌梁甫鬂髪萧森啜鬼神
　　张九思
　　送钱伯全上春官
　　云间荐鹗起翩翩瑞世文章得共传白璧双成全肉好青钱万选中方圆九天宫阙龙飞日率土衣冠虎拜年擢第大廷归馆阁细图王防续新篇
　　奉赠绍兴总管王叔能
　　蓬莱髙压水精宫牧守清明似范公緑野犂锄春雨外畵船箫鼔夕阳中隄防地设三江险楼阁天开七郡雄珍重能文王博士为磨贞石纪丰功
　　周伯琦
　　入居庸关
　　出关复入关五见月上草木虽未霜寒风已凄然厓路何纡萦叠障横中天上有太古石下有无底泉幽致良足嘉万雷奈喧阗驯象宝辔鸣紫驼锦鲜铁骑簇云队黄屋循星躔时巡谧风俗执法恭后先达官国同休拔宅如登仙细民终嵗劳输转百苦煎苦乐殊云泥使我中心捐偶经岩谷胜复忆江湖壖升髙望白云楚天浩无边王师未休息敢赋归来篇
　　题南阳诸葛庙
　　劔江流水緑沄沄五丈原头日又曛旧业未能归后主大星先已落前军南阳祠庙荒秋草西蜀关山隔暮云正统不慙传万古莫将成败论三分
　　李涧
　　过庐山
　　斜阳淡淡栁依依立马桥边客去迟昼锦已成蝼蚁梦夜台应愧鹡鸰诗薄荐豆粥无传法蒲扇桃笙有贱时千载孝标裙帔恨凭谁笺示故人知
　　谭复
　　寄玉笋刘师服道士
　　玉笋峰头玉作人梅花坛下读丹经晓分露水洗明月夜扫云洲拾落星海舄近传鳬迳度泉琴误许鹤同聴何当谢却尘中鞅共倚松根斸茯苓
　　张崇
　　古行路难
　　君不见古来行路难只有荆卿报燕丹感君恩厚为君死自知故国一去无生还秋风易水自今古中有恩情别时语武阳饮酒荆卿歌壮士相看面如土秦山嵽嵲秦关髙奋身西上腾惊猱尽倾肝胆许知已性命不啻轻鸿毛畵图再拜王心喜图穷匕首明秋水刼土复地计全非何处秦云泣燕鬼当时一语思匡国精神动天虹贯日狂谋肇祸鬼不祀大业帝嬴天与力虎须堪编尾堪履倒卷天河恨难洗杀身徇名信絶伦可怜孤负樊将军
　　卞宜之
　　铁诗寄杨廉夫
　　一段清冰百链刚曽翻宫征侍虚皇裂开黄鹤矶头石惊落青鸾镜里霜仙子佩环新乐府翰林风月旧文章道人清节磨礲久却笑桓伊独据牀
　　程文
　　送文仲德之临洮帅府经歴
　　吾闻洮州緑石堪为砚能淬笔锋如淬劔地灵大宝愁鬼工埋没尘沙羞自献羌童目悍手足鲜挂弓走马唯临边雄藩令严烽燧息鼓角昼静旌旗悬幕官好文不好武要使西羌化东鲁诗书埋案夜生辉亲写封章上天府豪猪之靴青兕裘时平不愿万户侯但得洮州緑砚石归来泚笔立螭头
　　李鹏
　　三尺水劔歌
　　龙侯手持三尺水清晨访我古狱里直愁云气感星辰满目寒光素涛起冰凝结揺空青芙蓉白日生精莹为君拂拭开宝匣炯若积雪涵疎星起看天地云防防谁其麾叱走六丁为击风雨驱雷霆荡涤氛防万国宁上头铭字侯所作辞严义正发炳灵怜君少年负才气毎能仗义讨不庭侧身北望空驰情君不见燕丹宿昔得荆轲樽前击筑扬悲歌咸阳西入犯狼虎白虹贯日横秋河英雄事去一朝异奈此古来忧愤多忧愤多向谁语我有髙懐亘千古黄金不用买功名失势因之虎为鼠呜呼腰间宝铁弃如土为尔更歌公莫舞
　　鬼首法刀歌
　　犴狴云黒风怒号古柏下防青天髙白头狱卒气如虎示我鬼首之法刀刀光闪闪展秋练朱髪苍髯飒青面防使者为护持一夕蟠空起雷电雷公霹雳电光微恨血漠漠青燐飞妖狐跳梁天狗吠北斗白日无晶辉君不见东南羣盗方驰突黄牛峡西更仓卒酒酣激烈风火生我欲持刀待明发青灯荧荧古狱中起来搔首乱飞蓬还君此刀泪沾臆呜呼壮士今沈郁
　　杨西亭
　　题马元德知州华山春晓图
　　三峰列金精层厓丽璇霄地髙万灵防日出诸山朝松隂停鹤驭花间闻凤箫独寻希夷叟相与谈逍遥
　　周永言
　　春日感兴
　　春风庭院栁吹花暗度流年感物华百斛水香鱼有子畵梁灰冷燕无家春愁烂熳来难遣午梦飘萧去莫遮欲泛曲江陪旧宴浪船揺曳晚川斜
　　次毛楚实韵
　　声誉无闻五十前一身为客动经年纱帷授业花生银烛抄书雪满顚晴树畵图开晓日暮林楼阁倚春天畏人风雨时时有神劔那应久蛰渊
　　掲汯
　　汪大雅善书诗以赠之
　　汉变秦石中郎实云祖浑浑元气运生意蓄未吐钟梁已小变唐遂失其武迨元数公起精妙可追古凤翥与鸾翔烂然照中土老成既凋谢来者或未覩纷纷欲争髙往往背前矩峭刻少浑成痴肥乏筋膂收敛类畏缩轩张或伤怒规矩事模仿又若优孟舞汪君忽杰立落笔蔡为主见此神骨全真若古钟吕美玉出荆璞明珠还合浦况当文物新制作方并举纪常勒钟鼎封岱禅梁甫大书与特书执笔当俟子具兹华国文名已登天府
　　秋夜懐芑禅师
　　商飚起西郊摵摵振林木鸟辞故垒蟋蟀入墙屋云间出华月照我樽中緑引觞不能尽弹琴讵成曲敢恨时物迁只叹流景速独羡清泉师悠然在空谷鸡鸣天未曙披衣清旭
　　陈廷言
　　钱唐懐古
　　越水吴山共寂寥己无遗老话前朝海门三日潮声歇天目千年王气消夜月乌啼龙井树春风花落海鲜桥威仪文物今何在回首浮屠倚碧霄
　　桂
　　长江万里图
　　万里澄空一叶舟披图忽忆少年游落霞孤鹜洪都晚明月清风赤壁秋有客吹箫寻故垒何人击楫誓中流浪淘不尽英雄恨都把兴亡付白鸥
　　孙唐
　　题荷花巻送季山甫
　　涉江采芙蓉江长浩烟雾揺荡木兰舟依稀认前路粉花委秋风翠实待寒露徘徊水中坻佳期未云暮归来明月多擢歌起鸳鹭
　　题定海七墖寺
　　塔影参差倚殿庭好山晴涌屋头青土龙刳目潭波息药草成金藏佛灵白鸟破烟江树晓黒鼍吹雨海云腥禅房似隔人间世一榻松风昼掩扄
　　刘玉汝
　　次友人感兴
　　常期冠冕治朝臣岂意天戈老此身耿耿泉阿埋地底盈盈牛女隔天津谁怜潦倒长为客自惜娉婷不嫁人寓迹城闉聊自适琴牀书几浄无尘
　　刘倩玉
　　中秋对月
　　十年对月干戈里忍向樽前更浩歌月满又逢新节序影微难验旧山河霓裳犹记开元曲桂籍空懐进士科矫首广寒宫阙近欲将消息问姮娥
　　施子博
　　咸阳懐古
　　咸阳秋色草离离千古愁云锁翠微黄犬己亡秦鹿失白蛇初断汉龙飞烟消故国空流水树老荒城自落晖应是骊山九泉下死魂犹望采芝归
　　济雅穆尔丹
　　游定水寺寄杜尧臣
　　水纹藤簟竹方牀山阁重隂雨后凉新月梧桐秋未老孤灯机杼夜初长白鱼入馔松醪熟红稻供炊笋脯香云树芝泉随处好一时清赏肯相忘
　　阿里沙
　　题九灵山房图
　　梦里乡山十载违丹青咫尺是耶非墨池新水春还满书阁晴云晚更飞张翰见几先引去管宁避乱久无归人生若解幽栖意处处丘园有蕨薇
　　程文海
　　缉熈殿御题紫薇花扇面夀卿中丞
　　江南十里花茫茫紫薇尽对中书郎人工防得无穷意一枝宛转留芬芳缉熈殿里日月长对画落笔蛟龙翔花前未觉风流逺扇底犹含雨露香乌府先生黄阁老髙敞新斋坐霜昊聊题此畵托千年从今永伴中书考
　　阿房宫
　　智力有穷天不老秦帝山河迹如扫参差忽落畵图间白髪朝臣惊欲倒咸阳初起阿房宫六籍已焚兵已镕渭水函关万年固终南泰华五云中复阁重楼郁相望翠幄横铺九天上上容万人常有余下建大旗知几丈霞骞雾散天日迷山重野赭民睽睽穷奢极丽犹未惬谓海可梁天可梯蓬莱何处楼船逺上蔡东门叹黄犬六国楼台春草长千门歌舞斜阳转游观未毕化埃尘宫树凄凉野鹿驯至今世上丹青手留与千年作谏臣
　　失名
　　梅花灯笼
