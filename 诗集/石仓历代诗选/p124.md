<!-- { "loadSidebar": true } -->
　　悄悄初别后去住两盘桓行子孤灯店居人明月轩平生共贫苦未必日成欢及此暂为别懐抱己忧烦况是庭叶尽复思山路寒如何为不念马痩衣裳单
　　新丰路逢故人
　　尘土长路晩风烟废宫秋相逢立马语尽日此桥头知君不得意郁郁来西游惆怅新丰店何人识马周
　　青龙寺早夏
　　尘埃经小雨地迥倚长坡日西寺门外风景含清和闲有老僧立静无凡客过残莺意思尽新叶隂凉多春去来几日夏云忽嵯峨朝朝感时节年鬓空蹉跎胡为恋朝市不去归烟萝
　　秋题牡丹丛
　　晩丛白露夕衰叶凉风朝红艶乆已歇碧芳今亦销幽人坐相对心事共萧条
　　和元九悼往
　　美人别君去自去无处寻旧物零落尽此情安可任惟有缬纱幌尘埃日夜侵馨香与顔色不似旧时深透影灯耿耿笼光月沉沉中有孤眠客秋凉生夜衾旧宅牡丹院新坟松木林梦中咸阳泪觉后江陵心含此隔年爱还为中夜吟无论君自感闻者欲沾巾
　　重到渭江旧居
　　旧居清渭曲开门当蔡渡十年方一还几欲迷归路追思昔日行感伤故游处挿桞作髙林种桃成老树因惊成人者尽是旧童孺试问旧老人半为绕村墓浮生同过客前后逓来去白日如弄珠出入光不住人物日改变举目悲所遇回念念我身安得不衰暮朱顔销不歇白髪生无数惟有柴门外三峰色如故
　　游襄阳懐孟浩然
　　楚山碧岩岩汉水碧汤汤秀气结成象孟氏之文章今我讽遗文思人至其乡清风无人继日暮空襄阳南望鹿门山蔼若有余芳旧隐不知处云深树苍苍
　　留别
　　秋凉巻朝簟春暖撤夜衾虽是无情物欲别尚沈吟况与有情别别随情浅深二年欢笑意一旦东西心独留诚可念同行力不任前事讵能料后期谅难寻惟有潺湲泪不惜共沾襟
　　晓别
　　晓鼓声己半离筵坐难乆请君断肠歌送我和泪酒月落欲明前马嘶初别后浩浩闇尘中何由见回首
　　新秋
　　西风飘一叶庭前飒已凉风池明月水衰莲白露房其奈江南夜緜緜自此长
　　秋江送客
　　秋鸿次第过哀猿朝夕闻是日孤舟客此地亦离羣蒙蒙润衣雨漠漠冒帆云不醉浔阳酒烟波愁杀人
　　秋霁
　　金木不相待炎凉雨中变林霁有残蝉巢冷无留燕沈吟巻长簟怆恻収团扇向夕殊寡泥闲步青苔院月出砧杵动家家捣秋练独对多病妻不能理针线冬衣殊未制夏服行将绽何以迎早秋一杯聊自劝
　　溪中早春
　　南山雪未尽隂岭尚留白西涧氷已销春溜含新碧东风来几日蛰动萌草坼潜知阳和功一日不虗掷爱此天气暖来拂溪边石闲坐欲忘归暮禽声啧啧蓬蒿隔桑枣隐映烟火夕归来问夜餐家人烹荠麦
　　登村东古冢
　　髙低古时冢上有牛羊道独立最髙头悠哉此懐抱回头向村望但见荒田草村人不爱花多种栗与枣自来此村住不觉风光好花少莺亦稀年年春闇老
　　别行简
　　漠漠病眼花星星愁鬓雪筋骸已衰惫形影仍分诀梓州二千里劒门五六月岂是逺行时火云烧栈热何言巾上泪乃是肠中血念此早归来莫作经年别
　　感镜
　　美人与我别留镜在匣中自从花顔去秋水无芙蓉经年不开匣红尘覆青铜今朝一拂拭自顾憔悴容照罢重惆怅背后双盘龙
　　喜友至留宿
　　村中少宾客柴门多不开忽闻车马至云是故人来况值风雨夕愁心正悠哉愿君且同宿尽此手中杯人生开口笑百年都几回
　　渭村雨归
　　渭水寒渐落离离蒲稗苖闲傍沙边立看人刈苇苕近水风景冷晴明犹寂寥复兹夕隂起野思重萧条萧条独归路暮雨湿村桥
　　村居卧病
　　戚戚抱羸病悠悠度朝暮夏木才结隂秋兰己含露前日巢中卵化为雏飞去昨日穴中虫蜕为蝉上树四时未尝歇一物不暂住惟有病客心沈然独如故
　　病中友人相访
　　卧乆不纪日南窓昬复昬萧条草檐下寒雀朝夕闻强扶牀前杖起向庭中行偶逢故人至便当一逢迎移榻就斜日披裘倚前楹闲谈胜服药稍觉有心情
　　孟夏思渭村旧居寄舍弟
　　啧啧雀引雏梢梢笋成竹时物感人情思我故乡曲故园渭水上十载事樵牧手种榆柳成隂隂覆墙屋兎隐豆苗肥鸠鸣桑椹熟前年当此时与尔同游瞩诗书课弟侄农圃资童仆日暮麦登塲天晴蚕坼簇弄泉南涧坐待月东亭宿一朝忽分散万里仍羁束井鲋思反泉笼莺悔出谷九江地卑湿四月天炎燠苦雨初入梅瘴云稍含毒泥秧水畦稻灰种畬田粟己讶殊歳时仍嗟异风俗闲登郡楼望日落江山緑归鴈拂乡心平湖断人目如我方漂泊弥羡君幽独
　　早蝉
　　六月初七日江头蝉始鸣石楠深叶里薄暮两三声一催衰鬓色再改故园情西风殊未起秋思先秋生忆昔在东掖宫槐花下听今朝无限思云树绕湓城
　　南湖晩秋
　　八月白露降湖中水方老旦夕秋风多衰荷半倾倒手攀青枫树足蹋黄芦草惨澹老容顔零落秋懐抱有兄在淮楚有弟在蜀道万里何时来烟波白浩浩
　　感秋懐微之
　　叶下湖有波秋风此时至谁知濩落心先纳萧条气推移感时歳漂泊思同志昔为烟霞侣今作泥涂吏白鸥毛羽弱青鳯文章异各闭一笼中歳晩同憔悴
　　早秋晩望兼呈韦侍郎
　　九绕孤城城髙生逺思人烟半在船野水多于地穿霞日脚直驱鴈风头利去国来几时江上秋三至夫君亦沦落此地同漂寄悯然向隅心摧頺触笼翅且谋眼前适莫问胸中事浔阳酒甚浓相劝时时醉
　　司马宅
　　雨径緑芜合霜园红叶多萧条司马宅门巷无人过惟对大江水秋风朝夕波
　　初到忠州登东楼寄万州杨八使君
　　山束邑居穿峡牵气偏林峦少平地露雨多隂天隐隐煮盐火漠漠烧畬烟頼此东楼夕风月得翛然凭轩望所思目断心涓涓背春有去鴈上水无来船我懐巴东守乃是闗西贤平生己不浅流落重相怜水梗漂万里笼禽囚五年新恩同雨露逺郡隣山川书信虽往复封疆徒接连其如美人面欲见杳无縁
　　西楼夜
　　悄悄复悄悄城隅隐林杪山郭灯火稀峡天星汉少年光东流水生计南枝乌月没光沈沈西楼殊未晓
　　招萧处士
　　峡内岂无人所逢非所思门前亦有客相对不相知仰望但云树俯对惟妻儿寝食起居外端然无所为东郊萧处士聊可与开眉能饮盈杯酒善吟长句诗庭前吏散后江畔路干时请君携竹杖一赴郡斋期
　　送客回晩兴
　　城上云雾开沙头风浪定参差乱山出淡泞平江浄行客舟己逺居人酒初醒嫋嫋秋竹梢巴蝉声似磬
　　江上送客
　　江花己萎絶江草己销歇逺客何处归孤舟今日发杜鹃声似哭湘竹斑如血共是多感人仍为此中别
　　重过寿泉忆与杨九别时因题店壁
　　商州南十里有水名寿泉涌出石崕下流经山店前忆昔相送日我去君言还寒波与老泪此地共潺湲一去歴万里再来经六年形容己变改处所犹依然他日君过此殷勤吟斯篇
　　秋思
　　病眠夜少梦闲立秋多思寂寞余雨晴萧条早寒至鸟栖红叶树月照青苔地何况镜中年又过三十二
　　郡中西园
　　闲园多芳草春夏香靡靡深树足佳禽旦暮鸣不已院门闭松竹庭迳穿兰茞爱彼池上桥独来聊徙倚鱼依藻长乐鸥见人暂起有时舟随风尽日莲照水谁知郡府内景物闲如此始悟諠静缘何尝系逺迩
　　崔湖州赠红石琴荐焕如锦文无以答之以诗酬谢
　　頳锦支緑绮韵同相感深千年古涧石八月秋堂琴引出山水思助我金玉音人间无可比惟我与君心
　　寄庾侍郎
　　一双华亭鹤数片太湖石巉巉苍玉峰矫矫青云翮是时歳云暮淡泊烟景夕庭霜封石棱池雪印鹤迹幽致竟谁知闲静聊自适懐哉庾顺之好是今宵客
　　代鹤
　　我本海上鹤偶逢江南客感君一顾恩同来洛阳陌洛阳寡族类皎皎惟两翼貌是天与髙色非日浴白主人诚可恋其奈轩庭窄饮啄杂鸡羣年深损标格故乡渺何处云水重重隔谁念深笼中屡换摩天翮
　　山鹧鸪
　　山鹧鸪朝朝暮暮啼复啼啼时露白风凄凄寒茅江头秋日晩苦竹岭下寒月低畬田有粟何不啄石楠有枝何不栖迢迢不缓复不急楼上舟中声闇入梦乡迁客展转卧抱儿寡妇徬彷立山鹧鸪尔本此郷鸟生不辞巢不别羣何苦声声啼到晓
　　真娘墓
　　真娘墓虎丘道不识真娘镜中面惟见真娘墓前草霜摧桃李风折莲真娘死时犹少年脂肤荑手不牢固世间尤物难留连难留连易消歇塞北花江南雪
　　长恨歌
　　汉王重色思倾国御宇多年求不得杨家有女初长成养在深闺人未识天生丽质难自弃一朝选在君王侧回头一笑百媚生六宫粉黛无顔色春寒赐浴华清池温泉水滑洗凝脂侍儿扶起娇无力始是新承恩泽时云髩花顔金步摇芙蓉帐暖度春宵春宵苦短日髙起从此君王不早朝承欢侍宴无闲暇春从春游夜专夜后宫佳丽三千人三千宠爱在一身金屋妆成娇侍夜玉楼宴罢醉和春姊妺弟兄皆列土可怜光彩生门戸遂令天下父母心不重生男重生女骊宫髙处入青云仙乐风飘处处闻缓歌谩舞凝丝竹尽日君王防不足渔阳鼙鼓动地来惊破霓裳羽衣曲九重城阙烟尘生千乗万骑西南行翠华揺揺行复止西出都门百余里六军不发无奈何宛转蛾眉马前死花钿委地无人収翠翘金雀玉搔头君王掩面救不得回首血泪相和流黄埃散漫风萧索云栈萦纡登劒阁峨眉山下少人行旌旗无光日色薄蜀江水碧蜀山青圣主朝朝暮暮情行宫见月伤心色夜雨闻铃肠断声天旋地转廻龙驭到此踌躇不能去马嵬坡下泥土中不见玊顔空死处君臣相顾尽沾衣东望都门信马归归来池苑皆依旧太液芙蓉未央桞芙蓉如面桞如眉对此如何不泪垂春风桃李花开日秋雨梧桐叶落时西宫南苑多秋草落叶满堦红不扫棃园弟子白髪新椒房阿监青娥老夕殿萤飞思悄然孤灯挑尽未成眠迟迟钟鼓初长夜耿耿星河欲曙天鸳鸯瓦冷霜华重翡翠衾寒谁与共悠悠生死别经年魂魄不曾来入梦临卭道士鸿都客能以精神致魂魄为感君王展转思遂教方士殷勤覔排空驭气奔如电升天入地求之徧上穷碧落下黄泉两处茫茫皆不见忽闻海上有仙山山在虚无缥缈间楼阁玲珑五云起其中绰约多仙子中有一人字太真雪肤花貎参差是金阙西厢叩玉扃转教小玊报双成闻道汉家天子使九华帐里梦魂惊揽衣推枕起徘徊珠箔银屏逦迤开云髩半偏新睡觉花冠不整下堂来风吹仙袂飘飘举犹似霓裳羽衣舞玉容寂寞泪阑干棃花一枝春帯雨情凝涕谢君王一别音容两渺茫昭阳殿里恩爱絶蓬莱宫中日月长回头下望人寰处不见长安见云雾惟将旧物表深情钿合金钗寄将去钗留一股合一扇钗劈黄金合分钿但愿心似金钿坚天上人间防相见临别殷勤重寄词词中有誓两心知七月七日长生殿夜半无人私语时在天愿作比翼鸟在地愿为连理枝天长地乆有时尽此恨緜緜无絶期
　　长安道
　　花枝缺处青楼开艶歌一曲酒盈杯美人劝我急行乐自古朱顔不再来君不见外州官客长安道一回来时一回老
　　寒食野望吟
　　丘墟郭门外寒食谁家哭风吹旷野纸钱飞古墓累累春草緑棠棃花映白杨树尽是生魂离别处防蒙重泉哭不闻潇潇暮雨人归去
　　琵琶引【并序】
