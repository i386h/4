<!-- { "loadSidebar": true } -->
　　道傍谁家有古屋主人不在行人宿门户萧条四壁空野草依然映阶緑春燕归来细相认绕屋促飞疑不定徒令独客乆咨嗟无复髙堂乐繁盛一从兵火照坤维十家九家无孑遗愿留此屋行人宿莫问主人归不归
　　乌啼曲
　　客舎门前古槐树羣乌哑哑啼不去乌啼解知人意苦迁客思亲朝复暮五年生死无消息一闻乌啼泪沾臆汴水东流白日飞老亲在南儿在北南地灵鹊北地乌乌啼报有平安书
　　送思上人还霅上
　　冬雨雪方载隂闭门黄叶和云深重冈复岭鸟不度岂有逺客来相寻怜君两屐无新齿足趼荒途五百里扪萝髙陟麻姑坛斧氷乱渉琴髙水为我岩居十日留夜牕说尽东西州平生故人得消息既有新喜仍新愁我方无以慰幽独子来何迟去何速山川悠悠锡影孤海濶天髙一黄鹄谢君相知未深厚索我诗词我何有自嗟百挫英气摧敢以文字夸人口君当盛年宜自强美玉雕琢为珪璋明朝别后毋相忘水晶宫里泾川傍
　　东臯老人歌
　　东臯老人七十余眼明能读细字书年来不肯城郭住无事只爱东臯居东臯所居良不俗松竹榆桑翠围屋前畦后圃花相映满眼儿孙美如玉老人心中乐闲旷时时倚杖东臯上乌纱侧裹酒半酣目送飞云度青嶂吾知老人与世违东臯幽处无是非吁嗟怵迫何所为世间富贵多危机
　　墨竹行
　　平生不识云心子墨妙通神有如此眼中何处脩竹林湘水边头烟雨里长林蔽亏天为隂鹧鸪啼断江沈沈六月南风昼不热人家住在丛篁深九疑山带苍梧野翩翩帝子云中下鳯鸾飞舞蛟龙骧羽葆翠堪把我昔曽行赏溪曲两防波光浸寒緑万玉森森一迳遥溪口晴隂到山麓今朝看图政自怜画图身世俱茫然云心骨化丹阳土吁嗟墨妙何人传
　　清源洞图为洁上人作
　　泉南佛国天下少满城香气旃檀绕纒头赤脚半蕃商大舶髙樯多海寳清源古洞尤絶竒花酒仙人顔色好蜕骨岩连太碧霄晋代青松三四抱髙攀南斗不满寻下视沧溟才一沼长年钟磬度寥寥四月笙歌来扰扰青厓不雨飞白泉紫泽未春生碧草鹤鸣洞口月苍苍猿挂树枝风袅袅上方精舍秋叶红山人不归萝屋老不须惆怅看画图去去长歌海天晓
　　战城南
　　进兵龙城南转战天山道烽烟连平漠杀气霾荒徼将军重爵位天子尚征讨不辞鬬死多但恨生男少
　　江南曲
　　泛舟出晴溪溪回抱山转欲采芙蓉花亭亭秋水逺心非樯上帆随风起舒巻但得红芳迟何辞嵗年晩喜清逺兄至以齐已诗长忆旧山日与君同住沙十字为韵
　　一别动二纪累念山海长何期风雪里来此溪上航乍见如不识大喜忽欲狂灯花解人意今夕烂生光
　　其二
　　因乱阻殊邦及见消往忆始爱道貎清复惊鬂毛白论新无少欢话旧有深恻坐乆忽忘言芳梅照寒席
　　其三
　　良友平生亲风尘散何许草莽或零落云霄亦骞举天地日凄凉羣芳欲谁与所嗟芙蓉花白露下秋浦
　　其四
　　少年同室居闻君拂丝桐髙斋日照席两耳生松风当时青云士竒文咏空同往事春花歇江水今自东
　　其五
　　同游赏溪曲清兴浩无涯澄潭弄新緑芳溪踏晴莎縁厓采秋菊搴林摘春茶留连此中意当期嵗月赊
　　懐以仁讲师入观图
　　旭日千万峰白云三四朶一笑山容开独自松下坐瀑流天上来花飞面前堕此时中观成无物亦无我
　　送裕上人归天台
　　我家赤城东不识华顶峤逺道送君归昨夜梦中到崖有泉瓢竹室留茶灶珍重山人中拂衣愿同调
　　梅咏
　　天寒清磵阿贞姿照氷雪幽赏众莫同孤芳为谁发东园桃李春箫鼓夕犹咽君子天一涯防香坐消歇
　　送铦上人省亲
　　青山澹斜晖惊风在髙树行客起遐思双亲髪垂素云飞沧海遥雁下寒空暮老来惟梦归随君故乡路
　　斸黄独
　　雨歇林风凉草没涧西路荷鉏入深幽石边欣一遇长歌对白云清风满山树向来垂涕人遥遥千载暮
　　酬张来仪见寄
　　东阁日无事能枉野人书坐想西岩菊寒花媚秋余阗阗车马道赫赫王侯居寂寞扬子云游心在虚
　　风雪归庄图
　　山路独归翁手携一壶酒千林雪正深扁舟在溪口茆茨阚石根垂萝穿户牖江城看图人几回兴叹乆
　　暮过赏溪
　　日暮众鸟归孤云亦还山市人争渡息小舟沙际闲我屋西峰下半出青林间钟声动深念无为尚尘寰
　　夜坐杂言次韵
　　老来百念忘外縁何用屛乗月坐更深和云卧峰顶清灯静照壁白髪垂到领尚懐分芋人寒岩甘息影
　　又
　　明月出东岭照我牕牖间羣动夜方息白云亦孤还缅想支遁林沃洲曽买山逺公竟不出逸驾安可攀
　　夜宿陜州
　　烈风振林木中夜闻号呼重衾冷于水照壁青灯孤念此苦寒月单车走长途明当度关去嵗晏将何如
　　梦清逺兄
　　残睡夜将晨分明见故人剧知情是妄翻说梦成真日月容顔老池台笑语新三年消息断江汉尚风尘
　　送澜法师归云门
　　故山从此去何日更相逢独倚千峰阁闲聴六寺钟石林流水绕萝迳落花封会有东归兴来寻云外踪
　　暑病作
　　暑病只思卧坐来头目昏爱凉频换簟畏日不开门穴鼠窥人出林蝉入耳喧同袍来问疾相对黙无言
　　陈简校见过
　　何来鳯池侣着屐到岩阿溪雨晓欲歇山花开正多道逢方外合诗爱静中哦寂寞禅房晩疎钟出薜萝
　　重答夏本心
　　有约何曽至无期却自来暖怜沙上石清爱竹边梅山鸟当琴几溪云对茗杯桓公遗庙近乗兴一追陪
　　闲行
　　林下可逍遥闲行意颇超幽花不碍路偃木自成桥度岭何须屐泉岂用瓢无媒甘老去爱尔草萧萧
　　喜王子谦见过
　　积雨林居僻俄惊使节临不因今日话争见古人心踈磬青萝外流莺碧树隂松门闲不掩此后更谁寻
　　西阁为脩师作
　　眷兹山阁小独住一闲僧座冷浮青霭檐虚挂碧藤禽翻寒鉢水鼠餂夜牕灯爱尔不能懒时时为一登
　　与徐伯亷再往南陵
　　又向南陵去招携良友同人烟千嶂里客路百花中雉雊初晴日莺啼满树风渐知精舍近清磬出林东
　　送极归仙居三学寺兼寄固懐庵
　　昨夜共青灯今朝下碧层衣沾吴埜雪飰煮越溪氷乡寺居三学宗门尚一乗故人头向白送尔思弥増
　　题渔樵图
　　两客此相遇百年天与闲舣舟临碧防吹笛对青山怪树依岩老幽花笑日殷画图谁不羡尘土自摧顔
　　登相国寺楼
　　冬日大梁城郊原四望平云开太行碧霜落蔡河清欲问征西路兼懐吊古情夷门名尚在无处觅侯嬴
　　题马文徳终南别业
　　别业终南下屯居异辋川豆生新雨后禾熟早秋天明月池边酌凉风树下眠龚黄成底事青史旧空传
　　南涧
　　携友过南涧槎桥类断虹鸟啼青嶂外麋卧緑隂中缯笠迎秋雨樵歌落晩风谢公双屐健独往杏林东
　　深居
　　山崦入重重诛茆第几峰四檐青树合一径白云封夜冷齐腰雪春隂破额松自来深处住樵客不相逢
　　题画
　　良工夺化工随物写形容可怪一尺素忽生千万峰坞云白冉冉岩树碧重重忘却是图画出门携短笻
　　过鳯翔
　　驱车过鳯翔驿路入汧阳地接戎羌逺山连蜀陇长平川将尽处重谷转荒凉明日关山道登髙望帝乡
　　兀坐
　　清晓澹无为空斋兀坐时百年惟有懒万事不求知松雨晴还滴茶烟起更垂何人共怡恱随意独支頣
　　巫山髙
　　巫山髙望不极十二危峰倚天碧阳台神女徒盈盈艶质妖容果谁识襄王荒怪不足徴宋玉防辞岂堪惜至今云雨自朝昬山鬼哀猿呌苍壁
　　楚妃叹
　　宫城禁兵夜簇簇君王不返宫中宿戎车彭彭云梦林猎火煌煌汉臯曲章华台前江水流君心如水无日休虎狼勍敌却不忧草间狐兎为深讐
　　寄逺曲
　　美人别时春尚早清池坐见芙蓉老湘江水满鹧鸪飞梦中歴歴相逢道黄金可变石可移此心皎皎终不欺
　　雪舟图为王公择作
　　小船载雪月明里一色溪山夜如水岩前哀狖噤无声沙上眠鸥惊不起引觞撃楫歌调清到门兴尽非无情丹青岂必图千载王氏风流今尚在
　　姑苏台歌
　　姑苏台上麋鹿游吴江水映西山秋馆娃宫树逈不见落日荷花今古愁朅来豪客増楼橹醉拥吴姬夜歌舞齐云易逐浮云空鬼火三更照寒雨
　　墨竹歌
　　房山髙侯爱写竹一扫生绡数十幅风影翩翩此两枝湘君遗佩湘江曲兵戈十年翻地轴零落残纨如防玉晴轩试挂惊老目素壁清飚荡寒緑
　　度关陇
　　陇头流水关山月月色凄凉水呜咽今古征人尽断肠野客经过亦愁絶连林二月水不开猛虎一吼苍厓裂鹦鹉能言好寄书心事茫茫向谁说
　　淮之水一首送别
　　淮之水向东流水流只载行人舟舟行如飞水如射一日可到吴江头何不载此离情去掷向天涯不知处濠梁有客今白头望断孤云海天暮
　　回朝次韵
　　日华初转万年枝西武楼前赐坐时独荷圣情亲有问敢言吾道独无为寳炉嫋嫋天香细紫阁沈沈昼漏迟归路钟山才咫尺晩凉松下赋新诗
　　病中作
　　身老那堪病更纒小斋欹枕祗髙眠阶前秋雨连三日篱下黄花自一年摩诘不知除病法康空着养生篇尚方再赐千金药惭愧皇恩下九天
　　送罗斛使者郭元防归国
　　危樯钜舶在津亭一曲商歌酒半醒新水满江过北固长风十日度南溟瘴云起处桄榔黒毒雾开时岛防青使者应知隆礼待皇仁无外说朝廷
　　送詹承防致仕还乡
　　玉堂学士老归田圣主垂情赐寳篇辟谷张良方遂志散金防广共称贤晴江画舫波涛穏秋圃黄花雨露偏应梦榻生催草诏夜深宫使送金莲
　　和程续古秋日见过兼次韵
　　上方髙处古禅关一曲清溪万叠山松树不嫌僧共老菊花应笑客能闲西风防口孤帆转落日林边独鸟还一自兵余行乐少且须今日尽欢顔
　　送王惠芳之金陵
　　凉风一棹送君初秋雨荒溪草树踈十载丹阳旧游地数封灯下故人书已防有志能投笔岂谓无门可曳裾后日天边见鸿雁凭将消息问何如
　　钱塘懐古
　　欲识钱塘王气徂紫宸宫殿入青芜朔方铁骑飞天堑师相楼船宿里湖白鴈不知南国破青山还傍海门孤百年又见城池改多少英雄屈壮图
　　送宪上人归临海龙华寺
　　菊花开日问归舟三载钱塘已倦游旧业池台因梦去异乡风土为谁留白云山寺枫林晩黄橘人家海防秋珍重而翁好懐抱几时同倚夕佳楼
　　隋堤
　　搔首隋堤落日斜已无遗栁可栖鸦防傍昔道牵龙舰河上今来走犊车曽笑陈家歌玉树都从后土看琼花四方正是无虞日谁信黎阳有鼔笳
　　送懐以仁归雪窦
　　此日重归乳窦峰笋舆十里度松风月明谷口闻猿啸雨过崖前见虎踪下界任从沧海变旧房应计白云封暮年相送情何恨安得还山志愿同
　　秋江夜泊图
　　旧游不省是何年曽向山隂夜泊船钟磬逺来青嶂外帆樯欹出碧湾前芦洲月白雁初下竹屋灯红客未眠欲访支郎无处觅至今清兴尚悠然
　　次韵钱塘懐古
　　山川形胜说钱塘海接江流入混茫百五十年成底事一丘衰草委斜阳
　　春江曲
　　春江沈沈春水满栁条拂水蒲芽短鸳鸯睡美不畏人日色迟迟素沙暖
　　铜雀台
　　西陵树色暮苍苍明日相将入御牀寂寞帐前歌舞歇几人含涕忆君王
　　长安少年行
