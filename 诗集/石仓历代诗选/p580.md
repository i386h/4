<!-- { "loadSidebar": true } -->
　　枯木竹石图
　　秋风吹空古树叶白雨压低新竹枝净扫石头看霁色满襟凉影鬓丝丝
　　周鼎
　　代方文美送荥阳隂玺下第归
　　与尔业同经同期虎防荣相看虽失意为别谩多情伐木歌黄鸟看花倒玉觥驱车向宛洛吾棹亦南征
　　春日见杨花寄章文重
　　见说浮萍草前身是此花但因随驿骑转觉恋鸥沙宛冉青春暮微茫落照斜怜予根蒂薄相值共天涯
　　赤壁图
　　月出大江流鹤鸣天宇秋霸图余赤壁逐客自黄州頫仰违金马登临命玉舟曹刘顾安在身世亦何求
　　淡庵
　　寻君秋色里烟雨旧柴扉妇具盘蔬出童携市酒归弹琴忘巧拙得句学陶韦笑指溪头水交情似尔稀
　　怡荣
　　何以悦亲顔儿从阙下还玉壶春酒緑金织舞衣斑恺悌哦松外从容问膳间令人自兴孝喜色满家山
　　南浦烟篷
　　推篷南浦上烟雨淡离愁萧瑟菰蒲晩微茫泽国秋鱼盐通县市簑笠语隣舟无限林泉意凭轩下白鸥
　　水榭荷风
　　十顷澄波上何人为筑台藕花开自落鸥鸟去还来凉吹飘飘入疎窗面面开烦襟净如洗更进碧筒杯
　　送黄给事晖奉使满剌国封王
　　远国来王日深恩册拜时玺书中禁出天语使臣知路指诸蕃近山行四牡迟故人青锁梦无限五云思
　　其二
　　使节随重译皇仁被百蛮海天同日月风土异云山驿骑孤城外楼船叠浪间归将慕华事敷奏悦龙顔
　　送僧归昆山
　　乞食遍京畿春江一棹归只留吟后槁不受施来衣物外机应息尘中迹渐稀玉峰知到日花雨积岩扉
　　赠别
　　酾酒酹江波中流发浩歌孤舟天际远芳草雨中多解劒酬知己题诗赠舞娥人生百年尔为乐莫蹉跎
　　高邮阻风骑行至界首驿
　　防马湖堤上来帆拂去鞍断楂依浦溆衰柳映风湍轩冕追随易庭闱致养难年年好秋色多在异乡看
　　答王公佩见寄
　　池上緑隂肥天涯客赋归心随流水远迹与故人违千里复万里斑衣当锦衣终焉林下梦不逐五云飞
　　留别张廷端
　　野亭芳树下崖石大溪南客去闲秋色云来作暮岚谁家留信宿何处倚清酣拾得琅玕竹时时寄一函
　　夜坐
　　不寐坐来久无家席屡移窗风书叶乱檐雨漏声疑客鬓惊秋早乡心欲旦迟扁舟沧海上谁和竹枝词
　　春懐吴天使
　　紫泥封诏下彤闱四牡騑騑出帝畿到处江山开霁色随车花柳映春晖莺啼水驿人相忆茘熟炎乡客正归珍重绨袍情恋恋此生惭与寸心违
　　写懐
　　终日摊书懒下楼春来懐抱冷于秋未能栗里归元亮争说新丰寓马周两屐青山应自远半帘残月为谁留东风莫遣杨花落飘荡年年可暂休
　　武林归兴
　　青山日日开图画住久山中亦厌看回首乡园归去好恼情风雨别离难悠悠杯酒陶潜醉恋恋绨袍范叔寒如此春光又啼鴂兴来何必尽君欢
　　憩秦溪道院醉书壁间
　　徐福楼船去不回海门东下浪如雷青鸾自傍瑶台舞红药何须羯鼔催劫火凄凉化焦土重泉寂莫寒灰神仙未隔人间世烂熳花前酒一杯
　　闻教谕见访
　　故人风谊重丘山车骑遥临巷陌间酌水也能留客醉看山何必待官闲传呼列炬春生屋指防严城夜啓闗记得鸳鸯湖上月为君三日未言还
　　贺美之见访
　　贺家湖上看稽山影落芙蓉清镜间天宝诸公同祸乱四明狂客自高闲翠华南幸几亡国紫气西来欲满闗今我逢君重吊古酒船明月且忘还
　　安亭朱良贞母节义
　　节于夫尽义于姑节义方能保二雏人隔古今名独在月分圆缺影同孤未忘一日心先死相见重泉泪始无环燕纷纷争入画等闲曾有柏舟图
　　陶耕学红白荷花扇面
　　欲语还停隔扇罗主家池馆晩凉多红顔自得南薰意皓齿偏能子夜歌忽忆防云湖上见恍疑琼佩月中过淡妆浓抹多相似回首耶溪渌波
　　登灵岩山访张伯雨墓
　　飞神曾谒紫宸朝下上瑶天防泬寥火宅已空谁堕甑玊钩初解自成桥千峰月色还相照万古诗名耿不消欲共山头黄鹤语飚轮何日可予招
　　陈希夷
　　岳莲清入梦倦眼为谁开五季纷纷尽真成一觉来
　　武侯出师表
　　王业偏安日文章尔独醇谆谆似伊训初志亦耕莘
　　书
　　池水欲成墨古碑临罢时闲从崖石上风雨挟蛟螭
　　画
　　画里还看画都成物外春云山落吾手非赝亦非真
　　野兴
　　鸥白野云轻髙云缺树明无人到湖上听我唱歌声
　　睡起
　　只为诗魔在昬昬眼倦开谁将春草色青入梦中来
　　晩坐
　　胡牀高柳下团扇入懐新笑指纎纎月蛾眉学未真
　　寄陈秋鸿
　　闲事莫轻渉困来思吃茶谁将双蛱蝶管领野棠花
　　斑竹
　　闻道湘妃泪如何染得成多应春夜雨消尽又还生
　　杨妃醉归图
　　金鞍欲上更迟迟满镫春风拥侍儿一种余酣消未得渔阳醒眼却多时
　　杨妃醉仆
　　妖环不醉三郎醉银烛高烧看海棠满地闲云扶不起楚台无梦梦渔阳
　　王母蟠桃
　　周王八骏不能留青鸟飞来汉殿秋自是桃花非一度等闲三被朔儿偷
　　杨花
　　淡淡东风又落晖留春不住送春归无人更上长亭饮惟有杨花在客衣
　　宫词
　　露下闲阶华月明相呼女伴作双行归来小院闲相语几度庭闱梦不成
　　不敢殷勤拜露香满衣凉月动辉光初时被选同年者巳有升居在绣房
　　凖拟明当直晓班巧随新様学宫鬟笑渠鸱吻东边月也作西楼子夜弯
　　莫打流莺宫树隂鸟中惟此凤韶音时时啼向房栊近免得春愁上妾心
　　蔡琰归汉图
　　纵多文思出天机赢得胡笳泪满衣万里归来身再辱不如青塜不言归
　　子陵
　　竹帛勲名已有人可无能友不能臣一丝千古桐江月多少清风激后尘
　　狄仁杰
　　残局争看一子留唐臣终不为周谋梦回鹦鹉谁能识还倚雕笼説旧愁
　　唐太宗六骥
　　百战功成四海安君王方念守成难骅骝尽入飞龙廐时复牵来仗里看










　　石仓歴代诗选巻三百九十九
　　钦定四库全书
　　石仓歴代诗选巻四百
　　明　曹学佺　编
　　明诗次集三十四
　　陈昌
　　陈烈女辞
　　懿彼女萝草托根空谷中青青好顔色相将附长松长松何矫矫女萝仍嫋嫋同根谅同心百年愿终保岂知赋命薄严霜殒飞藿长松竟枯死女萝安所托上有孤凤巢中夜声啁啾岂无他山凤不如我同俦同俦日已远未得成缱绻天寒音信稀寤寐空展转生既无所依死亦无所归不如自雉经同向泉台居泉台倘相见庶足偿素愿昔如单栖鹈今作双飞燕我观烈女诗日落悲风来欲上望夫石哀哉首重回
　　泰山
　　五岳岱居长自古称泰山巍然表东极可望不可扳七十二代君封建犹孱顔中有玉册书窃弄造化闗读之可毛羽升仙谅非难
　　拟古
　　鹑火既云退零露日以浓草虫促经纬鸣我堂之东昨日发尚今朝已如蓬人生非金石安得长寿终不如饮美酒委身大化中
　　进脩斋为彭进士题
　　化无停机四序迭交易青春防何时鬂发飒已白有生穹壤间满者孰能百胡为劳其生汨汨受形役务学须及时孳孳在晨夕尺璧谅非宝寸隂当是惜彼哉蚩蚩氓白首竟何益擿埴类防行伥伥奚所适周公古圣人尚能戒无逸进脩茍力勤终造圣贤域
　　兰玉轩为刘世亨题
　　种花须种兰兰香颇清逺采采被菉葹安能凂幽艳种树须种玉玉性颇温润抵鹊奚足多连城价难论玉可借旒缫兰可充佩帏所以古君子比德良自宜
　　车遥遥
　　车遥遥去何之丈夫年少轻别离袖中三尺青蛇跃立功成名须及时出门千里万里道萧飒长亭短亭草不恨缁尘染素衣但谋官执金吾早长安二月千花开龙楼凤阁黄金台康庄之衢容九轨诸侯冠葢纷如雷知君心恋君恩富贱妾光隂等闲误愿君太行云栈无﨑岖遥遥车行复回顾
　　孤凤行
　　丹山两鸣凤五彩好羽仪朝饮玉池氷暮栖琼树枝一飞九千仭鸣声何喈喈自从故雌毙其雄错莫无光辉天寒岁晩竹花死凤兮凤兮将安归
　　寓古
　　君不见唐家开元全盛时长安坊中卖饼师有妻淑德颇温润一朝选作宁王妃身居椒房岂不乐紫云步障流苏幕岁时忽遇旧良人红泪飞花然落又不见荀奉倩经年不见同心面青鸾镜破难再圆中夜相思寄哀怨人生伉俪如鸳鸯岂知中道成参商伯劳东飞燕西去黄姑织女空相望空相望向何处长歌一曲白头吟花落棠棃泪如雨
　　拟古
　　緑窗有贫女年纪方及笄不复理铅粉学上流黄机流黄机头中夜织万缕千丝望成匹岂知丝防头绪多背立孤灯向人泣一朝媒妁相通辞嫁为西家荡子妻荡子仳离不复返三星在户愆佳期君不见红顔自古多命薄愁见花开又花落
　　题江湖胜览册
　　马卿子清而癯狂非狂迂非迂不爱养浮丘伯之黄鹤不爱钓任公子之巨鱼年来只爱江湖居江湖风月足清兴笔牀茶灶寻常俱船头红拂唱巴曲船尾黄防歌吴歈歌吴歈唱巴曲妙舞清商间丝竹白日欢游殊未足复向黄昬秉银烛人生处世如白驹百年过隙何须臾功名富贵草头露争如周流四表穷八区朝发金陵城暮薄瓜州埠三山天末耸青螺二水中流分白鹭金陵自古帝王州虎踞龙蟠王气浮六朝割据不足数大明建国如金瓯片帆明月发京口铁瓮城南试沽酒扣舷迤过南徐遥望姑苏隔杨柳杨柳荷花满目生西施去后有谁争凭高吊古日将夕寒山寺里来钟声钟声悠悠防还续且向垂虹桥下宿三高出处但闻名欲采江蓠奠醽醁
　　题梅泉
　　君不见东家郎千金买得姚家黄又不见西家子万金买得魏家紫姚黄魏紫虽繁华金多方才买得花一朝金尽花亦尽东家胡蝶飞西家争似东阳隐君好不种闲花与闲草屋头梅树八九株舎下泉流刚一沼疏泉种梅梅已成梅皎洁兮泉清泠万顷寒光浸明月一枝疎影涵清氷翠禽亭亭花外宿白鸟洋洋波面浴天然画出西子湖彷佛移来博罗谷隐君真能耐岁寒逈无半防红尘干或时对花鼔焦尾或时汲月煎龙团左招姑射仙右揖凌波女翩然跨青鸾调笑啓玊齿我方受此尘网纒因风渴想梅花泉安得饮泉花底眠我歌君和逍遥篇抛却宇宙三千年
　　存素堂为钓滩郑璠赋
　　登山莫登兮太行过峡莫过兮瞿塘太行羊肠路九曲前车未倾后车覆瞿塘风浪高于山往往能沈舟万斛何如存素心自足终岁无荣亦无辱青蔬种熟五亩园緑萝结就三间屋裁夏箨兮为冠制秋荷兮为服风姿皎若氷壶清宁肯纷纷溷流俗有时醉击土鼔兮歌豳风有时醒捧洼樽兮饮谿渌但得安贫随所欲一任朱门厌粱肉君不闻吴子胥功成败越栖防稽云何竟赐属镂劔遗尸溅血乘鸱夷又不闻秦李斯掀天相业何巍巍一朝云阳受诛戮却思上蔡东门时古来英雄人得丧尽如此有功何足云有势何足恃但将存素当良田毌使嘉苗混丰芑
　　惜去青船杨同府命作
