<!-- { "loadSidebar": true } -->
　　残阳西入崦茅屋访孤僧落叶人何在寒云路几层独敲初夜磬闲倚一枝藤世界微尘里吾寜爱与憎
　　幽人
　　丹灶三年火苍崖万嵗藤樵归逢説虎棊罢正留僧星斗同秦分人烟接汉陵东流清渭苦不尽照衰兴
　　咏云
　　捧月三更断藏星七夕明才闻飘逈路旋见隔重城潭暮随龙起河秋压雁声只因惟宋玉知是楚神名
　　夜出西溪
　　东府忧春尽西溪许日曛月澄新涨水星见欲销云栁好休伤别松高莫出羣军书虽倚马犹未当能文
　　九月于东逢雪
　　举家忻共报秋雪堕前峯岭外他年忆于东此日逢粒轻还自乱花薄未成重岂是惊离鬓应来洗病容
　　僧院牡丹
　　叶薄风才倚枝轻雾不胜开先如避客色浅为依僧粉壁正荡水缃帏初巻灯倾城惟待笑要裂几多缯
　　河清与赵氏昆季防集得拟杜工部
　　胜槩殊江右佳名逼渭川虹収青嶂雨鸟没夕阳天客鬓行如此沧波坐渺然此中真得地漂荡钓鱼船
　　城上
　　有客虚投笔无寥独上城沙禽失侣逺江树着隂轻边遽稽天讨军须竭地征贾生游刃极作赋又论兵
　　如有
　　如有瑶台客相难复索归芭蕉开緑扇菡萏荐红衣浦外传光逺烟中结响微良宵一寸艳回首是重帏
　　清夜怨
　　含泪坐春宵闻君欲度辽緑池荷叶嫩红砌杏花娇曙月当窓满征云出塞遥画楼终日闭清管为谁调
　　访隐
　　路到层峯断门依老树开月从平楚转泉自上方来薤白罗朝馔松黄暖夜杯相留笑孙绰空解赋天台
　　归来
　　旧隐无何别归来始更悲难寻白道士不见恵禅师草迳虫鸣急沙渠水下迟却将波浪眼清晓对红棃
　　锦瑟
　　锦瑟无端五十弦一弦一柱思华年庄生晓梦迷蝴蝶望帝春心托杜鹃沧海月明珠有泪蓝田日暖玉生烟此情可待成追忆只是当时已惘然
　　潭州
　　潭州官舍暮楼空今古无端入望中湘泪浅深滋竹色楚歌重叠怨兰丛陶公战舰空滩雨贾傅承尘破庙风目断故园人不至松醪一醉与谁同
　　送崔珏往西川
　　年少因何有旅愁欲为东下更西游一条雪浪吼巫峡千里火云烧益州卜肆至今多寂寞酒垆从古擅风流浣花牋纸桃花色好为题诗咏玉钩
　　寄令狐学士
　　秘殿崔嵬拂彩霓曹司今在殿东西赓歌太液翻黄鹄从猎陈仓获碧鸡晓饮岂知金掌迥夜吟偏讶玉绳低钧天虽许人间听阊阖门多梦自迷
　　少年
　　外戚平羌第一功生平二十有重封直登宣室螭头上横过甘泉豹尾中别馆觉来云雨梦后门归去蕙兰丛灞陵夜猎随田窦不识寒郊自转蓬
　　药转
　　郁金堂北画楼东换骨神方上药通露气暗连青桂苑风声偏猎紫兰丛长筹未必输孙皓香枣何须问石崇忆事懐人兼得句翠衾归卧绣帘中
　　隋宫
　　紫泉宫殿鏁烟霞欲取芜城作帝家玉玺不縁归日角锦帆应是到天涯于今腐草无萤火终古垂杨有暮鸦地下若逢陈后主岂宜重问后庭花
　　重游飞泉观题故梁道士宿龙池
　　西岩泉落水容寛灵物蜿蜒黑处蟠松叶正秋琴韵响菱花初晓镜光寒云开星月浮山殿雨过风雷绕石坛仙客不归龙亦去稻畦长满此池干
　　将为南行陪尚书崔公宴海榴堂
　　朝防华堂暮未休几人偏得谢公留风传鼓角霜侵防云卷笙歌月上楼宾馆尽开徐穉榻客帆空恋李膺舟谩夸书劒无归处水绕山长步步愁
　　赠郑处士
　　道傍年少莫矜夸心在重霄鬓未华扬子可曾过北里鲁人何必敬东家寒云晓散千峯雪暖雨晴开一迳花且卖湖田酿春酒与君书劒是生涯
　　哭杨攀处士
　　先生忧道乐清贫白髪终为不仕身嵇阮没来无酒客应刘亾后少诗人山前月照孤坟晓溪上花开旧宅春昨夜回舟更惆怅至今钟磬满南隣
　　宿望亭馆寄苏州一二同志
　　馆人稀夜自长姑苏城逺树苍苍江湖水落高楼迥河汉秋归广簟凉月转碧梧移鹊影露低红叶湿萤光西园诗侣应多思莫醉笙歌掩画堂
　　夜间寄郡中文士
　　卢橘含花处处香老人依旧卧青漳心同客舎惊秋早迹似僧斋厌夜长风卷翠帘琴自响露凝朱阁簟先凉明朝欲醉文中彦犹觉吟声带越乡
　　将归姑苏南楼饯送李明府
　　无处登临不系情一凭春酒醉高城暂移罗绮见山色才驻管弦闻水声花落西亭添别梦栁隂南浦促归程前期迢递今宵短更倚朱阑待月明
　　留别赵端公
　　海门征棹赴龙泷暂寄华筵倒玉缸箫鼓散时逢夜雨绮罗分处下秋江孤防已过滕王阁高榻留眠谢守却愿烟波阻风雪待君同拜碧油幢
　　元处士自洛归宛陵山居见示詹事相公饯行
　　紫霄峯下絶韦编旧隐相如结袜前月落尚留东阁醉风高还忆北窓眠江城夜别潇潇雨山槛晴归漠漠烟一顷豆花二顷竹想应抛却钓鱼船
　　长庆寺遇常州阮秀才
　　髙阁晴轩对一峯毗陵书客此相逢晩收红叶题诗徧秋待黄花酿酒浓山馆日斜喧鸟雀石潭波动戏鱼龙上方有路应知处疎磬寒蝉树几重
　　对雪
　　寒气先侵玉女扉清光旋透省郎闱梅花大庾岭头发栁絮章台街里飞欲舞定随曹植马有情应湿谢庄衣龙山万里无多逺留待行人二月归
　　辛未七夕
　　恐是仙家好别离故教迢递作佳期由来碧落银河畔可要金风玉露时清漏渐移相望久微云未接过来迟岂能无意酬乌鹊惟与蜘蛛乞巧丝
　　银河吹笙
　　怅望银河吹玉笙楼寒院冷接平明重衾幽梦他年断别树羇雌昨夜惊月榭故香因雨发风帘残烛隔霜清不须浪作缑山意湘瑟秦箫自有情
　　宿晋昌亭闻惊禽
　　羇绪鳏鳏夜景侵髙窓不掩见惊禽飞来曲渚烟方合过尽南塘树更深代马嘶和榆塞笛楚猿吟杂橘村砧失羣挂木知何限逺隔天涯共此心
　　深宫
　　金殿销香闭绮笼玉壶传防咽铜龙狂飇不惜萝隂薄清露偏知桂叶浓斑竹岭边无限泪景阳宫里及时钟岂知为雨为云处只有高唐十二峯
　　泪
　　衣巷长年怨绮罗离情终日思风波湘江竹上痕无限岘首碑前洒几多人去紫台秋入塞兵残楚帐夜闻歌朝来灞水桥边问未抵青袍送玉珂
　　出闗宿盘豆馆对丛芦有感
　　芦叶梢梢夏景深邮亭暂欲洒尘襟昔年曽是江南客此日初为闗外心思子台边风自急玉娘湖上月应沈清声不逺行人去一任荒城伴夜砧
　　赠从兄阆之
　　怅望人间万事违秘书清梦约防机荻花村里鱼标在石藓庭中鹿迹微僻径定携僧共入寒塘好与月相依城中猘犬憎兰佩莫损幽芳久不归
　　无题
　　鳯尾香罗薄几重碧文圆顶夜深缝扇裁月魄羞难掩车走雷声语未通曽是寂寥金烬暗断无消息石榴红斑骓只系垂杨岸何处西南待好风
　　赠郑谠处士
　　浪迹江湖白髪新浮云片片是吾身寒归山观随棊局暖入沙汀逐钓纶越桂留烹张翰鲙蜀姜供煮陆机莼相逢一笑怜疎放他日扁舟有故人
　　冩意
　　燕雁迢迢隔上林髙秋望断正长吟人间路有潼江险天外山惟玉垒深日向花间留返照云从城上结层隂三年已制思乡泪更入新年恐不禁
　　和人题真娘墓
　　虎丘山下劒池边长遣游人叹逝川罥树断丝悲舞席出云清梵想歌筵栁睂空吐含颦叶榆荚还飞买笑钱一自香魂招不得秖应江上独婵娟
　　水斋
　　多病欣依有道邦南塘晏起想秋江卷帘飞燕还拂水开户暗虫犹打窗更阅前头已披巻仍斟昨夜未开缸谁人为报故交道莫惜鲤鱼时一双
　　囘中牡丹为雨所摧
　　下苑他年未可追西州今日忽相期水亭暮雨寒犹在罗荐春香暖不知无蝶殷勤收落蘂有人惆怅卧遥帷章台街里芳菲伴且问宫腰损几枝
　　南朝
　　武湖中玉漏催鸡鸣埭口绣襦回谁言琼树朝朝见不及金莲步步来敌国军营漂木柹前朝神庙鏁烟煤满宫学士皆顔色江令当年只费才
　　即日
　　一岁林花即日休江间亭下怅淹留重吟细把真无奈已落犹开未放愁山色正来衔小苑春隂只欲傍髙楼金鞍忽散银壶滴更醉谁家白玉钩
　　井络
　　井络天彭一掌中谩夸天设劒为峯阵图东聚燕江口边柝西悬雪岭松堪叹故君成杜宇可能先主是真龙将来为报奸雄辈莫向金牛访旧踪
　　栁
　　江南江北雪初消漠漠轻黄惹嫩条灞岸已攀行客手楚宫先骋舞姫腰清明带雨临官道晩日含风拂野桥如线如丝正牵恨王孙归路一何遥
　　九日
　　曽共山翁把酒时霜天白菊绕阶墀十年泉下无消息九日樽前有所思不学汉臣栽苜蓿空教楚客咏江蓠郎君官贵施行马东阁无因再得窥
　　晨自竹迳至龙兴寺崇隐上人院
　　佛寺通南径僧堂倚北坡藤隂迷晚竹苔滑仰晴莎病忆春前别闲宜雨后过石横闻水逺林缺见山多欲结三天社初降十地魔素龙来有窟灵鹤去无窠客路随萍梗乡园失薜萝禅心如可学不借鲁阳戈
　　栁枝五首【并序】
　　栁枝洛中里娘也父饶好贾风波死湖上其母不念他儿子独命栁枝生十七年涂妆绾髻未尝竟已复起去吹叶嚼蘂调丝擫管作天风海涛之曲幽忆怨断之音居其旁与其家接故往来者闻十年尚相与疑其醉眠梦物断不娉余从昆譲山比栁枝居为近他日春曽隂譲山下马栁枝南栁下咏余燕台诗栁枝惊问谁人为是譲山谓曰此吾里中少年叔耳栁枝手断长带结譲山为赠叔乞诗明日余比马出其巷栁枝丫鬟毕妆抱立扇下风鄣一袖指曰若叔是句后三日隣当去溅裙水上以博山香待与郎俱过余诺之防所友有偕当诣京师者戏盗余卧装以先不果留雪中譲山至且曰东诸侯取去矣明年譲山复东相背于戏上因寓诗以墨其故处云
　　花房与蜜脾蜂雄蛱蝶雌同时不同类那复更相思
　　其二
　　本是丁香树春条结始生玊作弹棊局中心亦不平
　　其三
　　嘉引蔓长碧玊氷寒浆东陵虽五色不忍值牙香
　　其四
　　栁枝井上蟠莲叶浦中干锦鳞与绣羽水陆有伤残
　　其五
　　画屏锦步障物物自成双如何湖上望只是见鸳鸯
　　微雨
　　初随林霭动稍共夜凉分窗迥侵灯冷庭虚近水闻
　　百果嘲樱桃
　　珠实虽先熟琼莩纵早开流莺犹故在争得讳含来
　　樱桃答
　　众果莫相诮天生名品髙何因古乐府惟有郑樱桃
　　悼伤后赴东蜀辟至散关遇雪
　　劒外从军逺无家与寄衣散关三尺雪回梦旧鸳机
　　乐游原
　　向晩意不适驱车登古原夕阳无限好只是近黄昏
　　听鼓
　　城头叠鼓声城下暮江清欲问渔阳掺时无祢正平
　　追代卢家人嘲堂内
　　道却横波字人前莫漫羞只应同楚水长短入淮流
　　天涯
　　春日在天涯天涯日又斜莺啼如有泪为湿最髙花
　　夜意
　　帘垂幕半卷枕冷被仍香如何为相忆魂梦过潇湘
　　滞雨
　　滞雨长安夜残灯独客愁故乡云水地归梦不宜秋
　　夜雨寄北
　　君问归期未有期巴山夜雨涨秋池何当共剪西窗烛却话巴山夜雨时
　　杂题
　　城郭休过识者稀哀猿啼处有柴扉沧江白石樵渔路日暮归来雨满衣
　　端居
　　逺书归梦两悠悠只有空牀敌素秋阶下青苔与红树雨中寥落月中愁
　　过郑广文旧居
　　宋玊平生恨有余逺循三楚吊三闾可怜留着临江宅异代应教庾信居
　　莫愁
