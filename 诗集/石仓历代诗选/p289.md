<!-- { "loadSidebar": true } -->
　　天与孤清逈莫邻秪应空谷伴幽人千林扫迹愁无奈一防横梢眼便亲顾影莫惊身易老哦诗尚觉句能新几多生意氷霜里说与夭桃自在春
　　和友人梦游西山
　　故人畴昔隐西峰野寺幽房一径通无复老僧谈旧事空余脩竹洒清风梦中寻胜忘南北句里论心岂异同我欲壁闲题唱和他年留得咤南公
　　偶书
　　我爱庭前木叶疎病枝衰蔓手披除从今燕坐无通塞来往风烟任卷舒
　　岳麓书院
　　眼看飞雪洒千林更着寒谿水浅深应有梅花连夜发却烦诗句写愁襟
　　褉亭
　　一曲清江正可怜隔江新竹露涓涓好风成我曲肱梦起看飞云度碧天
　　城南书院絶句八首
　　微风习习禽声乐晴日迟迟花气深妙理冲融无闲断湖边伫立此时心
　　花柳芳妍十日晴五更风雨送余春莫嫌红紫都吹尽新緑满园还可人
　　亭畔薰风尽日凉来从水靣过新篁悠然但觉盈襟抱千古虞弦意未忘
　　林塘过雨不胜秋万盖跳珠泻碧流倚槛孤吟天欲暮更穿芒屩上方舟
　　山色顿清秋欲低湖光更净日平西凉风猎猎倾荷盖归翼翩翩度柳堤
　　新凉脩竹意逾静初日芙蕖色倍鲜物态直须闲里见人情多向快中偏
　　四靣红蕖竞緑波晚凉奈此野情何凭城更觉看山稳入戸还欣得月多
　　拍堤水满草茸茸尽日野航西复东欲去未须愁日暮月明波靣意无穷
　　病起城南书事二首
　　一春风雨水平湖更觉湖心月榭孤坐看百花开落徧依然山色对清癯
　　茆亭泉溜四周遭花木经春一一高却望西山隔江水径思一叶泛云涛
　　春日和陈择之
　　花落花开总可怜峤南亦复好风烟雨余起我故园梦漠漠浮鸥水拍天
　　又
　　年华冉冉春将半花事怱怱雨满城想得东郊变新緑未妨擕酒趂初晴
　　又
　　日长渐有简编乐春半巳将樱笋来无数青山相慰藉有时明月共徘徊
　　附尤袤诗
　　梅
　　不奈雪埋照可堪风漏香天寒无疹粟日暮有严妆桃李羞浮艶松筠共老苍千山愁絶里独自占年芳
　　其二
　　冷天然白寒香分外清稍惊春色早又唤客愁生待索巡檐笑嫌闻出塞声园林多少树见尔眼偏明
　　蜡梅
　　破蜡惊春意凌寒试晓妆应嫌脂粉白故染麴尘黄缀树蜂悬室排筝雁着行团酥与凝蜡难学是生香
　　雪
　　睡觉不知雪但惊戸明飞花厚一尺和月照三更草木浅深白丘堘高下平饥民莫咨怨第一念边兵
　　别李德翁
　　长恨古人少斯人今古人二难俱益友两载觉情亲世态深难测心期久益眞相看俱半百此别倍酸心
　　送赵成都
　　蜀道当谋帅维城孰愈公夷陵防江左斜谷顾关中北地纷貔虎南疆聚蚁蠭守攻虽有异鎭抚不妨同
　　其二
　　不但元戎贵仍兼制使雄深沈天与度简敬学成功人士薰陶内兵民敎训中秪应先郤谷宁复后文翁
　　已亥元日
　　玉厯均调岁啓端东风又逐斗杓还萧条门巷经过少老病腰支拜起难白髪但能欺槁项青春不解驻朱颜余龄有几仍多幸占得山林一味间
　　次韵德翁苦雨
　　十年江国水如滛怕见三秋雨作霖可念农家妨卒岁须烦风伯荡层阴禾头昨夜忧生耳水德何时却守心兀坐书诗作祟寒虫鸣咽伴愁吟
　　次韵尹朋梅花
　　江北江南天未春阳和先已到孤根斜枝冷落溪头路痩影扶踈竹外村水部未妨时遣兴玉妃谁复与招魂天寒好伴罗浮醉明月清风许重论
　　梅花
　　竹外篱边一树斜可怜芳意自萌芽也知春到先舒蘂又被寒欺不放花索笑几回惊岁晚相思一夜绕天涯直须待得垂垂发踏月相擕过酒家
　　其二
　　冷蘂踈枝半不禁眼看芳信日骎骎雪霜不管朝天靣风月能知匪石心望远可无南北使客愁空费短长吟年年准拟花排恨不道看花恨更深
　　落梅
　　清溪西畔小树东落月纷纷水映红五夜客愁花片里一年春事角声中歌残玉树人何在舞破香衫曲未终却忆孤山醉归路马蹄残雪衬东风
　　入春半月未有梅花
　　枯树扶踈水满池攀翻未见玉团枝应羞无雪敎谁伴未肯先春独探枝几度杖藜贪看早一年芳信恨开迟留连东阁空愁絶只误何郎作好诗
　　德翁有诗再用前韵一首
　　文章仙伯记仇池每想横斜竹外枝未放柔柯攒玉雪稍看红蔕染燕支别来望远凭谁寄老去寻春只恐迟把酒问花花解语定应催促要和诗
　　次韵渭叟蜡梅
　　快泻鵞黄若下春要将香色鬬清珍蜡丸暗拆东君信栀貌宁欺我辈人光价未输何逊早诗篇重见豫章新浑金璞玉争多少要与江梅作近亲
　　甲午春前得雪
　　寒声昨夜响萧萧逗晓堦庭亦巳消残腊距春无几日一年飞雪只今朝微阳欲动梅惊蕚余润才沾麦放苖天意未能违物意漫留残白占山腰
　　其二
　　飞英回旋逐风飘爽气令人意欲消荏苒流年春送腊殷勤密雪暮连朝冬回廋岭花无数烟暖蓝田玉有苗一饱自今眞可望更看南畆麦齐腰
　　其三
　　冻云排阵拥山椒待伴还应不肯消皎月氷壶千顷夜冷烟茆屋几家朝梅枝堆亚难寻蕚萱草侵凌不辨苗残甲败鳞随处是被谁歊折玉龙腰
　　刘屯田墓壮亭【刘讳涣字凝之】
　　西防当年卜考槃便于神武挂衣冠后生无复知前辈故老犹能说长官三尺荒坟埋玉冷百年壮节倚天寒表章頼有羣贤力谁把生刍奠一餐
　　送赵子直帅蜀得须字
　　射策当年首汉儒去登云路只斯须饱闻治最夸闽部巳有先声到益都壮畧定羗元自许宗英帅蜀旧来无前驱叱驭休辞远看取东归上政涂
　　其二
　　帝念西南在一隅简求才德应时须羗夷种落夸威令秦陇关河听指呼自古功名多少壮及今谈笑定规摹玉山旧政人谁记应扫棠阴看画图
　　海棠盛开
　　两株芳蘂傍池阴一笑嫣然抵万金火齐照林光灼灼彤霞射水影沈沈晓妆无力胭脂重春醉方酣酒晕深定是格高难着句不应工部总无心
　　玉簪花一名鹭鸶
　　一种幽花逈出尘孤高耻逐艶阳辰瑶枝巧挿青鸶扇玉蘂斜欹白鹭巾难与松筠争岁晚也同葵藿趂时新西风昨夜惊庭緑满院清香恼杀人
　　别林景思
　　三年无德及斯民独喜从游得此君囊乏一钱穷到骨胸蟠千古气凌云论交却恨相逢晚别袂眞成不忍分后夜相思眇空濶尺书应许雁知闻
　　送晦庵南归
　　二年摩手抚疮痍恩与庐山五老齐合侍玉皇香案侧却持华节大江西鼎新白鹿诸生学筑就长虹百尺堤待哺饥民偏恋德老翁犹作小儿啼
　　送提举杨大监解组西归
　　征辕巳动不容攀回首棠阴蔽芾闲为郡不知歌舞乐忧民嬴得鬓毛斑澄清未展须持节注想方深便使环从此相思隔烟水梦魂飞不到螺山
　　送吴待制帅襄阳
　　方持紫槖侍西清忽领雄藩向暑行谁谓风流贵公子甘为辛苦一书生词源笔下三千牍武库胸中十万兵从此君王寛北顾山南东道得长城

　　石仓厯代诗选卷一百八十九
　　钦定四库全书
　　石仓歴代诗选巻一百九十
　　明　曹学佺　编
　　宋诗六十七
　　真徳秀
　　登南岳山
　　烟霞本成癖况复游名山举手招白云欲纳懐袖间竒﨑七十二罗列皆苍顔振衣遇长风浩浩天地寛
　　送裘司直得请西归
　　轻舸龙山头木兰作双橹飘然裘司直乗向南昌去问君鹓鸾中脱身遽如许栖迟三十年始得官掌故少须上上考岂不登省户自言野心性眯目九衢雾脩竹嵗云晚萱草秋亦暮嗷嗷投林鸟犹得反其哺江西父母国非复昔饶裕蛮烟一腥秽乐嵗且狼顾遗黎空杼柚行旅窘刀布天门窈万里可望不可愬君今佐元帅安危系一路疮痍俟涤濯画诺归佽助先声奸人惴髙节懦夫慕遄当再前席一正天子度白鸥没浩荡苍鹘在指呼我亦南陔人扁舟从此具
　　长沙新第呈诸学士
　　莫清彼潇江莫峻彼衡岳澄光挟秀气日夜相回薄月吸珠含胎虹贯玉生璞子生有苖裔温然粹而慤一童与三何双凤两鸑鷟奋身辞草莱正论吐谔谔彤庭拜恩归天香尚盈握良才国之寳一见我心乐平生功名防万里初奋脚永肩致主念更勉经世学锱铢分义利毫缕辨纯驳相期激清风与俗洗氛浊谁与指其南是邦有先觉
　　司理弟之官岳阳相别于定王台凄然有感为赋五言古风二首以饯其行
　　定王百尺台长安万里目昔人思亲心山川谁能局于焉共登临使我增感触微霜陨陔兰悲风撼庭木银山在何许白云但空谷搔首重裴回防防江树緑
　　先民不可见懐哉金玉音士虽一命防爱物宜存心矧兹圜扉内白日变重隂求情棰楚下寃哉讵能禁謼嘷漫弗省鬼神为悲吟子徃莅其职朝夕惟钦钦祥刑弗留狱斯语真良箴
　　浦城劝粜
　　阳和二月春草木皆生意那知田野间斯人极顦顇殷勤问何由父老各长喟富室不怜贫千仓尽封闭只圗价日髙勿念民已弊去年值饥荒自分无噍防幸哉活至今且复遇丰嵗庶防一饷乐养育谢天地岂期新春来米更翔贵况又絶市无纵有湿且碎何以充饥膓而复多孥累恨不死荒年免使见忧畏我闻父老言痛切贯心肺行行至平洲景象顿殊异白粲玉不如一升才十四问谁长者家作此利益事父老合掌言子文姓陈氏起家本儒生畴昔乐赈施忆昨艰食时巨室争谋利米斗三百余独收七十二三都数千口受彼更生惠开库质衣假此赒贫匮取本不取息所活岂胜计我曹非此翁乆作沟中胔吁嗟薄俗中乃有此髙义吾邦贤使君爱民均防穉一闻平粜家褒赏无不至或与旌门闾或与锡金币独有颍川翁宠光未之被故作行謡庻彻铃斋邃且俾殖利徒闻风黙知愧天道极昭明勿作幽逺视
　　防三山十二县宰
　　皇皇造化钧槖籥生万彚林林满穹壌异体实同气痛痒本相闗彼已当一视矧惟守令职休戚我焉寄盍推若保心睠焉抚孩穉横目事征求徃徃学顽痹牀剥肤已侵鹰击毛尽势但期已丰腴遑恤彼顦顇近来二十年贪风日滋炽蒲萄得凉州西园閧成市环瞻郡邑间大半皆污吏民穷盗乃起原野厌枯胔哀哉罹祸徒念之輙挥涕天地忽开张清颷扫氛曀我乃于此时抚旄忝为帅顾惭老儒生蹇拙乏长技同官为僚友努力圗共济惟闽古大都星罗邑十二岂无良大夫与我同厥志要如羔羊直委蛇自无愧勿为硕防贪踯躅乃多畏上方明黜陟我亦公举刺民言即丰碑令闻疾邮置黄堂一巵酒殷勤抒至意慎勿多酌予忧心正如醉
　　游鼓山
　　六月二日偕濳夫参谋诸友游鼔山饮涌泉亭明旦登天风海涛坐白云亭追懐昔游怆然有感偶成拙诗奉呈并简住山明师
　　严宸有追诏趣上太守符疲民未蘓醒还顾空踌躇来寻灵源盟喜与佳客俱始酌清冷泉一浣丹墨洿超然凢溽中置身在氷壶迟明陟危亭云涛渺空虚烟霏倐开阖峦时有无伟哉此絶观雄压东南隅苍崖万仞立四面环琼琚翠木巧蔽亏午亭清隂敷令人澹忘归似到真华胥忆昨泛莲日选胜邀朋徒摩挲岩上刻慨仰赵与朱举觞酹且盟一节期终初重来三十年恍如隔朝晡并游四五人存者独老癯有懐子陈子感叹为欷歔子抱明月终我方长涂趋顚踣惧不免儆省当何如愿言祝同社着力相防扶禅伯亦可人新结峰顶庐老我故倦游轩冕非所娯会须脱尘鞿来依嬾瓉居
　　送呉定夫西归三首
