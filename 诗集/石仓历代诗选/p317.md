<!-- { "loadSidebar": true } -->
　　君家九华山山翠常在目鸡犬声相闻山腰几隣曲本固枝叶蕃无若君之族当年紫槖翁一念尽亲睦俸余不自有买田徧溪谷计口给之食昬旦常陆续吉凶更资助当使有余蓄只今大江南盛事君家独君归广此意胜处新卜筑周遭植名花中间敞家塾少长驱之学毋问亲疎属庶几子又孙更衍无穷福亦俾作法人百世流清馥
　　松风轩晩望
　　逺山亚归云黯淡与天一近山过余雨浄扫峰巳出式喜鸠唤妇宁忧月离毕担簦彼谁子蹇歩泥没膝举头望天永一笑失愁疾应知扶桑东明朝浴晴日
　　喜客泉
　　物我未忘情无情惟止水底事山中泉客来如有喜悠然镜面平倐尔鱼眼生依焉开笑面似与客逢迎客喜泉岂知泉笑客何有邂逅深山中聊结无情友
　　偶成二首
　　月下浮舟去云边曳杖行物华随节换人意与秋清小圃蔬逾润荒丛菊向荣幽寻元自好底用绊浮名地旷晩逾静山空月倍明银河横灏气石涧伴吟声飒飒迎风叶飞飞湿露萤嵗华行晩矣为尔一凝情
　　天台道中
　　花重朝霏散鸟啼春意深风光自流转行役负登临涧水流新绿山云卷夕阴病容兼白髪漂泊此时心
　　冯公岭
　　地隘山逾峻人勤俗不奢时培石上土更种竹间茶接畛田成篆连筒水溅花征尘如不到老我即东家
　　长林场海边道士
　　海雾晩逾合海风吹更寒衰顔欺薄酒老胆傲惊湍丛竹人家近平沙客路寛明朝应更好山翠扑征鞍
　　松江道中
　　久作松江梦重来泛短篷淡云飞急雪枯叶战西风烟末三家市波心一钓翁鸱夷身计耳吴越等成空
　　偶成
　　木落山呈骨泉空水返源知时秋燕去负日午蜂喧玉粒炊晨甑金英卧晩园岁华今巳暮身世两忘言
　　送傅守伯成归
　　烦暑敛清晓西风生逺林客懐感素秋归梦越千岑祖帐城南门蔼蔼萃华簪举觞忽有赠去矣无遐心
　　其二
　　堂堂司马公独乐五畆园嵗月坐成晩花木亦巳繁世事尚可为石交有遗言归来黙无语拊石弄潺湲
　　即事有懐
　　千山收宿霭一气蔼金行爽吹舒澄碧晴晖丽太清徘徊望前岭徙倚歩南荣为问莼鲈客何须身后名
　　仪眞雍生见和因再用韵兼懐仪眞
　　北观凭栏望西桥信马行朋从有名胜风物正凄清乱定人烟改春囬草木荣遥怜旧游处壊壁暗题名
　　和韵呈李果州
　　行乐非吾事朋从慰此生剧谈忘夜永起立觉晨清黄独幽人供朱弦太古声他年盛山集不假退之评
　　丁亥冬感懐寄赵章泉
　　我屋方茅下君家闽楚交鹿门知得计燕幕未安巢涧谷泉堪饮山田饭可抄应携灵寿杖雪蘂嗅梅梢
　　题茅山泼墨池庆云庵
　　路转几山腰地寻双海眼涧咽吕公泉桥横蜀道栈主人去不归山空春事晩何时具蔬笋开门延客饭
　　碧云即事
　　唧唧秋蛩鸣耿耿秋夜长简编负初心枕簟怯新凉朝曦入疎牖宿云散前冈归欤一叶舟浩歌听沧浪
　　送王頴叔分教山阳
　　向来肉食昧逺谋坐谈欲复千古雠良平不逐胜诡游毛锥竟作书生羞楚山苍苍楚水流甲光向日金鳞稠酒阑一笑看吴钩将军意气倾九州先生身短智则脩百錬可使绕指柔安边端借帷幄筹泮宫还献馘与囚英声南来动冕旒貂蝉未必生兠鍪
　　寄和赵章泉
　　章泉先生虎豹章余子骇逐狐兎藏少陵游不返衡湘孤吟风月老林塘驾鵞不送置我傍怅望空劳水一方广文别日天未霜殷勤寄音示无忘新诗写作鸿雁行怜我病骨犹未康续貂聊复寄归航宫墙百雉如金汤登门嵗月知何当江湖极目烟波苍
　　题解生山水图
　　长江之水西南来江北江南图畵开君从何处得此景锦帆似泛长江回槎牙老树连荒岛两两人家出林杪鸥飞欲下洲渚寛云横不断关山杳图穷双屿金焦峙仙宫缥缈浮寒水拖楼捩转吴波平阊阖中天日月明
　　石翁姥
　　采石江头风昼息掀天雪浪平如席防崖小泊客心寛攀萝曾看望夫石天涯望断人不归露寒犹想泪沾衣争似石翁携石姥年年对峙夹冈道人归人去我何心雨沐风餐人自老比翼鸟连理枝年多物化徒尔为长生殿里知不知
　　过司徒墓
　　司徒墓荒塜累累不知数草中翁仲无复存垄上牛羊自朝暮想见当时百万松佳城在处郁葱葱车马时来卿相子钟鱼声出梵王宫年深事逺无留迹只与耕夫资垦辟万古同成一斛尘官爵髙卑谁汝识
　　北固山望杨州懐古
　　北固城髙万象秋烟竿一缕认杨州试乘绿涨三篙水要见朱帘十里楼泪湿宫衣朝雾重愁薰寒草夕阳浮隋堤旧事无人问两两埀杨系客舟
　　过兰亭
　　茂林脩竹翠参天一水西来尚折旋欲泛羽觞追往事怅无嘉客继前贤短章回寄二三友胜践堪寻八百年笑拂苍崖题姓字为言曾此掬流泉
　　喜王节夫过访
　　我方丱角子胜冠我老君犹鬂未斑可但孤生多疾疢也输华馆富清闲交情敢忘莺求友野性终便鹿在山何日归欤同里社杖藜来往翠微间
　　贺陈子扬致仕追赠父母
　　一笑相逢意自亲别来庭树几枯荣流传郢客阳春句想见鸱夷万里情贾傅才能通国体柳州文字占时名何如一棹洮湖去独泛沧波弄月明
　　代李居士谒王去非制干
　　侨居无地寄生涯布袜青鞋着处家太乙虚舟想莲叶都活计问桃花不堪众口贫为累坐使孤生髪半华傥诈侏儒均赋粟不妨老子自餐霞
　　送邵监酒兼柬仪眞赵法曹呈潘使君
　　仪眞来往几经秋风物淮南第一州山势北来开壮观大江东下峙危楼沙头缥缈千家市舻尾连翩万斛舟去去烦君问耆老几人还得守林邱
　　懐徐表兄
　　一笑相逢句曲天别来十五换流年忍思清渭琼瑰咏无复通泉宝劒篇北渚春回芳树合西山日暮碧云连雁来数寄平安信无限相思若个边
　　毗陵邂逅京口同舍汤叔厚
　　鸡犬相闻里社同琴书曾共客儒宫南楼夜醉三更月北固秋吟万里风去鲁羡君勤采藻游吴愧我尚飘蓬相逢便与论心曲莫笑依然旧阿蒙
　　和张寺丞谢惠河鲀韵
　　鼎来佳句仰谦亨春入池塘草正生清夜拟陪檐雨酌暮天应对碧云横逍遥庄叟一枝隠富贵齐人五鼎烹防卫肃迎挥手去苏州应愧此时情
　　和汤叔永
　　底须弹铗叹无家自有诗人赋子嗟平世岂应遗烛武暮年安可傅长沙为隣幸赐千金诺进德相期一篑加欲泛五湖观浩兴来还可共浮槎
　　送姜君王赴省
　　樽酒论文弱冠前交情老去只依然久荒三径无来客细拨清灯话昔年少日功名谁汗简旧游江海半华颠君行试问都门柳几送银袍上九天
　　和题尊经阁元日观雪
　　亿万饥民久吁天天开上瑞岂徒然深潭龟坼寒莎底浅土蝗遗宿麦边厉气巳消除日后祥霙飞堕晓风前醉吟楼上瀛洲客为记三登第一年
　　送杜尉【范】秩满还天台
　　眼看时事废因循官路三年子独勤袖有新诗频教我邑无长策可留君向来过计忧周陨此去何时静楚氛未必读书尽虚语勉哉行矣张吾军
　　谢汤生惠酒和来韵
　　闻道吾犹及老成髙秋离索不胜情朋缄巳喜贤从事二缶那堪对麯生多病吾今同退鹢壮懐君可掣长鲸能来共醉西风否木落千山夕照明
　　奉酬友人登多景楼见懐
　　云横不断古神州缥缈河山总戍楼此地几经人北顾长江不住水东流犬羊万里知离穴稻蟹三吴正得秋人事天时多错忤一杯聊复润吟喉
　　漫塘晩望
　　霁色催云作晩霞小桥却立岸乌纱雨余菱芡新抽叶秋早菰蒲未着花灯影微茫行客艇钟声缥缈梵王家沈吟索句输公等我欲临流理钓槎
　　寄题戴氏别墅
　　闻君筑室水云郷一榻翛然独老厐近挹荷香供几案逺邀山翠入轩窗自歌自笑游鱼乐时去时来白鸟双何日过门成夜泊一樽相与对银缸
　　谢章泉再以前韵见寄
　　解印归来白社刘风标靖节许同流诗来几説莺求友老去自慙狐首邱防合由来天幸耳殷勤还识我心不春回是处堪行乐能复携钱挂杖头
　　送张端冲尉句容二首
　　梅僊西上古僊郷梅蘂先春特地香自是邾人闻鲁柝悬知晋盗避秦彊名山久合清芜秽穷巷犹闻鈌盖藏惠政由来要全美须君努力佐琴堂
　　其二
　　离郷喜见似郷人君去家山祗北隣令长埀髫同里社交承握手记城闉弦歌堂上宁忘旧樽俎筵中必告新若也从容问无恙为言鱼鸟巳情亲
　　送王去非服除造朝
　　疾风吹雨洗尘寰北渚津头水没滩千里送君黄鹄举半生归我白鸥闲清名已至云霄上逸气还充宇宙间此去西湖重回首淡烟疎柳认孤山
　　代柬寄张端衡
　　句曲山头白鹤飞遥怜防棒正宣威仙家有喜迎仙吏客路无尘防客衣月澹郊原从犬卧秋髙篱落任鸡肥子眞东野齐名在莫向西风苦念归
　　贺赵居父登第
　　词场闻夺锦标归好是斑衣映绿衣永日湖山供赏咏好风宫殿正清微堂新六桂光宸翰庭秀双芝焕彩闱肯向长安夸得意年来伯玉巳知非
　　送友人入京
　　郭内无田负郭居杯中得趣世情疎波间屡聼濯缨曲架上时繙种树书万里长风摧岸柳一天清露属园蔬故人欲问平安信为説年来颇晏如
　　送李季允侍郎归蜀二首
　　淮海身如系岷峨路去赊相思氷雪里却立嗅梅花交情契金兰燕乐非丝竹我歌古别离语尽君当续
　　题仪眞常平仓壁
　　苦被微官防此身汗衣亭午亚红尘维舟醉卧垂杨下输与江湖自在人
　　过尤溪
　　尤溪塘上征人路记得停骖一解顔十载重来儿女换似曽相识有青山
　　题冯公岭旅邸
　　层楼杰阁耸朱栏楼下行人自往还但见防云横木末不知身在翠微间
　　题永嘉寺壁
　　石泉飞下宝莲宫似聼钧天奏未终千古风流谢康乐将无屐齿此山中
　　舟过惠山
　　小立船头看惠山山尖半在有无间蚕眠未老秧方绿且放烟云自往还
　　感春
　　隔溪啼鸟弄新音绕岸蒲芽迸绿簪花事只今强半在不妨风雨搅春阴
　　七夕
　　天孙今夕渡银潢女伴纷纷乞巧忙乞得巧多成底事祗堪装防嫁衣裳
　　天台道中用陈氏园亭韵
　　笋舆穿过万重山邂逅登亭一解顔剩得题诗徧苍石举头羞见岭云闲
　　秋懐
　　一抹红绡日脚霞千林暮霭纳归鸦西风卷尽梧桐叶乞与中庭散月华
　　云边阻雨
　　辗转无眠到夜防声声乌鹊近檐间好风吹断夜来雨晴日放开云外山
　　又用前韵
　　蔷嶶篱落送春防笋葚园林早夏间牛背牧儿酣午梦不知风雨过前山
　　黄梅
　　林梢脆寔荐辛酸尚记儿时刮目看老去齿牙无复昔晓枝犹喜堕金丸
　　题张瑞衡竹木石畵
　　槎牙髙树萧稍竹絶岛风烟开短轴更烦防笔作衰翁啸月吟风饮山渌
　　送刘簿秩满东归
　　一官簿领十年间此去青云手可攀胜日西湖浮畵舫频将巵酒酹孤山
　　乙酉夏述懐
　　水边舟子竞招招陌上车尘晩更嚣祗是幽人无事绊藕花深处弄轻桡
　　得轩即事
　　上印还家不计年水光弥望木参天绿云洞里开书幌红锦波心漾酒船
　　题瀑布畵
　　泄云澒洞遮山腹古木槎牙绕山足举头百丈泻寒泉知有高峰挿天绿
　　回陈兄惠瓜
　　碧圆流液舌生津三载深慙拜赐频莫怪尊前最知味东陵自是种瓜人
　　九日送酒黄竹磵
　　老瓦盆中渌酒香田家风物近重阳不知竹磵盘桓处今赋黄花第几章
