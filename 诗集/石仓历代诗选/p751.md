<!-- { "loadSidebar": true } -->
　　题虢国夫人夜游图
　　紫尘拂辔春融融参差飞鞚骄如龙锦鞭绣带簇妖丽绛纱玳烛围香风春风交花光属路后骑雍容前却顾中间一骑来逡巡秀眉玉颊真天人翠微垂鬓衱称身彷佛当年虢与秦佳人絶代真难得安得君王不为惑岂知尤物祸之堦不独倾城竟倾国一时丧乱已足怜后世方夸好顔色晴牕展巻漫多情百年青史自分明莫言画史都无意尺素还堪鉴兴废
　　兰房曲戏赠王履吉效李贺
　　彤云旖旎霏祥光兰椒沃壁合琼芳流蘓嫋嫋开洞房晚波绣烛摇鸳鸯鸳鸯双飞情宛转紫带垂螭觉螭缓绿膏照粉玉缸斜瑶鸭融春翠云暖海绡落枕夜何如美人笑掷双明珠巫云月敛金钗溜不恨巫云恨花漏
　　次韵履仁春江即事
　　二月江南黄鸟鸣春江千里绿波平朱甍碧瓦参差去水荇兰苕次第生风外秋千何处笑日斜钟鼓隔花晴洞庭烟霭孤舟逺茂苑芳菲万井明唱断竹枝空复恨流连芳草不胜情何时载酒横塘去共聴呉娃打桨声五月十三夜与子重履约履仁石湖行春桥看月
　　夕光沈山苍霭横行春桥东江月生长风吹波天镜濶白沙渺渺菰蒲声微澜压玉摇空明扁舟忽动江湖情罾头鱼鰕夜可买得酒试与诸君倾山空夜久人竟醉髙歌互答渔舟惊初疑天上来忽棹沧溟去似闻渔歌缥缈不断出烟萝水逺天长不知处一发青山落镜中万里横河碧空曙人生行乐不易得赏心况有樽前客江山如画酒如渑相看不饮空头白不见桥东千尺台呉王曾此夜衔杯欢燕不堪芳漏促西施舞罢越兵来越兵已成功越王安在哉防夷竟去不复回呉宫越垒空复生苍苔千古兴亡总湮灭只有湖山未消歇呉王去今能几时几人能醉湖中月
　　追和杨铁厓石湖花游曲
　　石湖雨歇山空蒙美人却扇歌回风歌声宛转菱花里鸳鸯飞来天拍水当时仙伯醉云门酒痕翻汚石榴裙遗踪无复芳尘步湖上空余昔人墓昔人既去今人来千载风流付一杯雪藕萦丝荐氷椀蛱蝶飞来逐歌板夕阳刚在画桥西一段春光属品题伤心不见催花使只有黄鹂啼再四无限春愁谁与笺玉奴防唱紫霞篇
　　采莲图
　　横塘西头春水生荷花落日照人明花深叶暗不辨人有时叶底闻歌声歌声宛转谁家女自把双桡撃兰渚不愁撃渚溅红裳水中惊起双鸳鸯
　　采桑图
　　茜裙青袂谁家女结伴墙东采桑去采桑日暮怕归迟室中箔寒蚕苦饥只愁墙下桑叶稀不知墙头花乱飞一春辛苦只自知百年能着几罗衣
　　追和王叔明溪南醉归诗
　　荆南山前花满溪山空独有春风知春风几度吹花落溪上花飞春亦归溪女歌残桃叶渡相思几绿江南树思君欲济川无梁千片桃花溪路长春风桃李秋空月人生易得头如雪万里才看北雁来一樽又与东风别对酒当歌秋月明摘花酿酒春杯冽溪翁不见草堂闲无限春光付啼鴂
　　盛斯显南京司
　　蓟门秋风天早寒潞河生波杨栁残沙尘吹衣日色薄仙郎九月辞长安潞河东下浮官舸去去心驰大江左人情往往计南北委顺知君无不可忆我前年入国门连珂接佩多乡人岂无同朝欢不及仝乡美萧条逆旅中呉音更堪喜宦辙羁人不得齐一朝散去各东西向来坐客日以减子行更使吾凄惋何如重为交游惜再世通家非一日况也葭莩沗姻戚人生得意无南北我漫惜君君自适建业江山天下竒圣皇昔此开鸿基穹宫杰构比丰镐列职分曹同保厘百年形胜真雄壮奕叶名家更清畅画省雍容如列仙簿书萧散清而闲坐曹读书百不闗有时骑马看钟山
　　题画
　　溪云防防溪雨急长空倒垂溪水立凌乱春潮万壑摇低迷暮霭千林湿余生雅有沧洲适曽拥孤篷听萧瑟梦断红尘二十年江湖独往兴依然偶拈秃笔扫束绢便觉吴松落并剪金君家住云水乡朝烟暮雨对林堂若为老去厌真迹翻爱狂夫洒狂墨就中妙解谁应识万里云烟开素壁
　　东葛城夜发
　　萧萧东葛路马上听严更日落髙山暝天空逺水明年光秋渐索客子夜犹行村落知何处时闻犬吠声
　　暮春斋居即事
　　经旬寡人事踪迹小窻前暝色连残雨春寒宿野烟茗杯眠起味书卷静中缘零落梅花瘦风吹更可怜闲庭青草积春半思苍茫小雨作寒食微风泛海棠芳情经病减白日废书长何物供欹枕萦帘一炷香
　　春日闲咏
　　时节烧灯近羁穷独卧家余寒春挟纩残兴晚煎茶土润先滋草梅晴薄试花新年眠食好随分足生涯
　　对雨
　　独吟池上雨拍拍水平堤暝色千峯合凉声万叶齐翠承深竹重寒压晚檐低怪得经过断街头一尺泥
　　独坐
　　独坐茒檐静澄怀道味长年光付书巻幽事续罏香日出山鸟乐雨收花竹凉萧闲习成懒不是寡迎将
　　夜坐
　　溽暑夜不寐凉风初解围起看星汉动坐久语音稀残月耿犹在流萤忽自飞一声何处鹤露下欲沾衣
　　不寐
　　展枕不得寐沉沉玉漏淹一灯寒照壁半夜雨鸣檐有味留贫在多愁与病兼鬓边新白发应为小诗添
　　新寒
　　木落见清眞端居物自春牕虚蝇撃纸院静鸟窥人白日经檐短青衫卒岁贫新寒满城郭欲出畏风尘
　　过孙文贵不在对庭中新竹
　　一室才容膝居然不受埃恍如城郭外时有野人来檐绿摇新竹堦纹蚀古苔未妨酬对寡抚景自徘徊
　　东禅寺
　　古寺谢车马清临绿玉湾双禽啼竹迳独犬防松闗落叶秋满地夕阳僧自闲偶来还自去回首碧云间
　　石湖作
　　落日淡烟消平湖碧玉摇秋生茶磨防人在越城桥树色晴洲断钟声古寺遥西风吹短鬓还上木兰桡
　　寒夜
　　茒屋寒初重无眠对烛光疎砧何处月残叶满庭霜揽物惊时改供愁有夜长空余强学志抚卷视茫茫张明逺索画久而未成岁暮隂寒雪霰将集斋居无聊为写溪山欲雪图并赋短句
　　岁暮天欲雪郊原风色饶山寒増突兀树暝入萧条野水照茅屋归人争断桥窻前有新句欲覔已寥寥
　　承天寺中隠堂
　　古径无车马闲门带茑萝秋风吹宿雨日暮盼庭柯世味逢僧尽新凉入寺多居山未有计此地数来过
　　雨中杂述
　　春归杨栁暗四月雨垂垂红洗花无迹青沾草已滋倚楼迷晓望出郭滞幽期客去茶瓯歇闲愁总上眉凝情不自得看雨独登楼绿树千门晚凉云五月秋暗梁栖湿燕髙壁上蜗牛有待新波长南湖弄小舟
　　南楼
　　西山开晚霁返照落窻中岁事收残雪生涯入断鸿寒多裘失重愁剧酒无功零落双桐树萧萧不受风
　　新年
　　扰扰复阗阗鸡声妨晏眠江城收宿雨衰发受新年寒尽梅花后春生草阁前郊原芳草近早问石湖船
　　虎丘千顷云阁
　　阁外云千顷风前首重搔倚阑双鸟下落日乱山髙积水连横浦疎松带逺臯泠然发清啸吾意欲凌嚣
　　赋缾梅
　　断枝黏碧藓残蘂叠氷纨未乏溪山韵尤宜几格看移灯传壁影垂箔防春寒应断西湖梦东风在席端
　　雨宿武城追和先温州夜宿武城
　　经过言偃邑非复昔时城里俗无从问弦歌空有名江湖孤雁断风雨乱鸡鸣酒醒青灯暗春寒一夜生
　　野行因过废寺
　　久客念摇落意行还寂寥余寒栖短褐斜日带荒寮岁事行将尽羁魂黯欲销云房才咫尺便觉逺尘嚣
　　对酒
　　晚得酒中趣三杯时畅然难忘是花下何物胜樽前世事有千变人生无百年还应骑马客输我北窻眠
　　四月
　　风雨将春至清和四月天桐隂摇白日草色散青烟兴寄琴樽外筯骸杖履前若为消昼永窻下有残篇
　　简子畏
　　落魄迂疎不事家郎君性气属豪华髙楼大呌秋觞月深幄微酣夜瓮花坐令端人疑阮籍未宜文士目刘人只应郡郭声名在门外时停长者车
　　暮春
　　髙榆风定翠相围天气悠扬思转微画阁凝香新试扇春肌生汗欲更衣乍闻幽鸟浑无见时堕游丝忽漫飞惆怅东阑寻晓梦落花芳草已都非
　　灵岩山絶顶望太湖
　　灵岩山正当胥口落日西南望太湖双岛如螺浮欲出片帆和鸟去俱无闲论往事何能説不见髙人试一呼慎勿近前波浪恐大都竒絶在糢糊
　　读于肃愍旌功録有感
　　南迁议起共仓皇一疏支倾万弩强既以安危系天下曾无羽翼悟君王莫嫌久假非真有祗觉中兴未耿光浅薄晚生何敢异百年公论自难忘
　　冬夜读书
　　故书不厌百回读病后惟应此味长千古精神如对越一灯风雨正相忘巻中求道深知谬意外图名抑又荒束发心情谁防得中宵抚几自茫茫
　　秋夜不寐有怀钱二孔周
　　客散西堂夜悄然脩筠凉吹供清眠疎萤纨扇秋无赖浅水红蕖月可怜侍女银杯摇雪乳谁家玉笛唱婵娟意中忆得城东阙孤鹤翩翩骨有仙
　　咏文信国事
　　南北间闗百战余此身宗社许驰驱可怜功业孤魂在自决存亡大义俱夷狄至愚犹叹服皇天无意竟何如平生心事堪谁诉漫托他年半纸书
　　厓山大忠祠
　　频年航海欲何为天厌中原遂不支满地江湖无死所际天风浪有平时仓皇一念聊臣分寂寞中流赖史知回首又看强敌灭寒潮自绕大忠祠
　　雪后
　　寒日晶晶晓溜声中庭快雪一宵晴墙西老树太骨立窻里幽人殊眼明想见渔簑无限好怪来诗思不胜清江南残腊相将尽防看门前春水生
　　夜坐闻雨有懐子畏次韵奉简
　　臯桥西畔唐居士一榻秋风拥病眠用世已销横槊气谋身未办买山钱镜中顾影鸾空舞枥下长鸣骥自怜正是忆君无奈冷萧然寒雨落窻前
　　岁暮斋居即事
　　檐树扶疎带乱鸦萧然只似野人家纸窻猎猎风生竹土盎浮浮火宿茶日色射云时弄彩雨丝吹雪不成花庭中卉物凋零尽独有苍松领岁华
　　太湖
　　沙渚依依云不动风烟漠漠鸟飞回横空暝色翻波去絶岛秋声绕树来今古奔腾疑地尽东南伟丽自天开眼中浩荡扁舟在欲唤防夷酹一杯
　　游能仁弥勒
　　郁然台殿锁芙蓉见客山僧自打钟小槛浮空秋水阁虚庭随影夕阳松泗州名在池无塔饭石师归寺有峯欲扫南墙留半偈白云回首媿尘踪
　　翠峯寺
　　空翠夹舆松十里防碑横路寺千年遗踪见説降龙井裹茗来甞悟道泉伏腊满山收橘柚蒲团倚户泊云烟书生分愿无过此悔不曾防雪窦禅
　　登缥缈峯
　　薙草遥遵鹿兎踪飞岚拂袖映疎松平湖万里玻璃色落日千寻缥缈峯烟树呉都晴上掌秋风云梦晚填胸无烦咋指频伤叹尽有闲情在短笻
　　经桃花坞
　　夕阳下马桃花坞不见桃花坞亦蓁溪壑春风空旧梦柴扉流水或秦人图经可按桑田异诗客多情燕麦新不用苦辛仍买种梁园金谷总成尘
　　左神洞
　　裹粮怀炬探幽稍即唅呀复旷然荡潏微闻头上浪光晶别有地中天千年何物扃丹刻一勺怜君负紫泉莫献虚酬十年愿祗应凡骨未能仙
　　游资庆寺
　　老衲深居湖上山松扉斜掩磬声寒袈裟对客妨秋定蔬笋开厨破晚餐未媿逡巡留偈子自缘疎野恋蒲团归来烟月篇章富乞与幽人得细看
　　和答石田先生落花
　　零落佳人意暗伤为谁憔悴减容光将飞更舞迎风面巳褪犹嫣洗雨妆芳草一年空路陌绿隂明日自池塘名园酒散春何处惟有归来屐齿香
　　人日停云馆小集
　　新年便觉景光迟犹有余寒宿敝帷寂寞一杯人日雨风流千载草堂诗花枝未动临佳节菜饭相淹亦胜期春色到今深几许小山南畔草痕知
　　三月廿二日家兄解事还家夜话有感
