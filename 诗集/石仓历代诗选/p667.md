<!-- { "loadSidebar": true } -->
　　酬林伯乔兼呈杨掌科
　　踈慵成癖喜成狂两放闲情到野庄涧水半桥归别壑山云几片度低墙歩旋花径盘纡逺坐傍松隂笑语凉但愿年年人似玉春风一度一寻芳
　　思乡与伯乔子山限韵同赋
　　浪曵长裾入帝京年来却恨少闲行鲈肥秋水无张翰瓜熟春田欠邵平亲老凭谁娯晚景儿痴浑未识方名何当拂袖南山去无数松枝好挂缨
　　送琼山林勉学分教贑庠
　　乾坤万古入枯枰今日怜君一着赢棐几晴窗温典故讲堂朝鼓阅经生章江月色催诗早庾岭梅花入梦清更喜槟榔椰子近每逄南客便多情
　　和祁惟学秋怀作柬林廷光年兄
　　闲书咄咄叹休休一度西风一度愁四壁蛩声寒夜杵千山雁影夕阳楼俄惊岁序过强半却忆韶华去不留谁道多情惟宋玊闲来我亦赋悲秋
　　和子衡九日韵
　　把镜霜毛几种侵佳期怪底负登临也知病酒能颓玉只恐寒花易落金杜甫多情怜岁月陶潜得趣恋山林明朝抖擞精神起篱下同君较浅深
　　重九书怀
　　逺向山中拂防归山中景槩只依依踈篱有约开黄菊小径无缘到白衣囊里自惭新句少尊前常恐旧人非狂来不用悲沦落直欲凌风上翠微
　　又自述兼讶子贤有约不至
　　药莒藤笻杂贝编藏名已分石泉边蓬蒿有径缘谁扫风月无人只自专花外昨朝青鸟信竹间何日紫骝鞭踈狂觧似饶清兴翻笑山隂雪夜船
　　舣直沽用韵
　　才将十日别京华客里乾坤感慨赊绿水青山天外畵白苹红蓼眼前花潮囘落日汀汌逺路入浮烟海国斜共说鱼盐有遗利岂应编户尚贫嗟
　　嘉靖甲申假归十月十三沿杭城外望入西湖忆旧游用韵写意
　　登临胜槩自前年今日经过一怅然松下空留烧叶灶柳边闲系采菱船慵拈秃笔赓遗句闷对孤琴惜断弦归去白云深处卧湖山从此负良缘
　　使经漷县公亭偶兴
　　新秋揽辔问皇华眼底秋光万里赊纂纂枝头垂枣实阶下防杨花四窗云影回天霁一曲蝉声送日斜喜向凉飇洗怀抱邮亭过客不须嗟
　　和韵答郑别驾
　　频年抱病只偷安径路萧萧草色残顽仆白云长不扫逹官青眼忽相看酿泉酒瓮新蒭薄烧叶茶炉宿火寒故态未除还野老东窗一枕日三竿
　　送叶良臣掌科上巳郊行
　　着起春衫帯小冠轻鞭瘦马雪泥干二十四畨春正好莺花乞与眼前看
　　和段少参钓台韵
　　一片荒台万古尊青山如立水如奔登临未尽孤舟兴霭落烟横日已昬
　　南安太守留宴屡遭风雨有阻口占一絶
　　淅淅西风恼客程黄堂招饮忽多情眼中传得春消息官况梅花一様清
　　化州何二守邀饮石宁铺醉归道中口占
　　荒村有路接邮亭天假东南聚徳星尊酒未空心已醉夕阳囘首旧山青



　　石仓歴代诗选巻四百五十二
　　钦定四库全书
　　石仓歴代诗选巻四百五十三
　　明　曹学佺　编
　　明诗次集八十七
　　顾璘
　　拟古四首
　　四方多岐路出门难与期游子适万里三岁间音徽不惜离别苦但恐中心乖人情非山岳感物易迁移释我金跳脱缄书寄君侧愿视故人心勿视新人色
　　日月经天留四时相代序青青园中草奄忽殒霜露富贵始为娯死者恒不具阳春扇万物仓庚振其羽翩翩春罗裳冶游经鄠杜郊圻多昵亲速我诸舅父华樽芬狄香烹鱼割肥缱绻歌王风灵钟间鼍鼓为乐贵及时多忧徒自苦
　　髙楼在何所乃在骊山隈复道通天行华旗掲轩阶赵女理长琴朱弦一何哀流响入青云飞鸟尽低囘顾瞻邯郸道白露霑蒿莱昔日繁华处但闻狼与豺安得周周羽衔尔栖丛台
　　河洲双鸳鸯比翼乘春飞嘉禽非好合天道有雄雌贱妾充君室婉防希光仪十载絶音耗六礼靡时施容华岂不惜礼义焉可亏嗷嗷鸣雁翔悠悠感我思
　　赠别刘元瑞因怀都下诸君子
　　帝城何巍巍九门十二衢飞观凌云表王侯夹巷居他人盛驰逐白日恣驩娯流尘泛髙葢轻风振华裾索居寡俦侣旷志相踈低心弄柔翰散帙览贤书永谐金石交此乐良已纡
　　楛矢恋急大义难久安飘飘游宦子岐路多离叹双鹄游河沚飞鸣乐且闲风波一乖别怅望伤心顔顔伤有时怿心伤何由寛迢迢滞西北黙黙限东南无舟济江海防面诚独难
　　置酒东城曲广燕罗众宾玉樽湛清醑鲙鲤办厨珍献酬一以凟见子各谐亲旣来不旬日又不履城闉道逺别日促百念未及伸哀歌激齐瑟慷慨伤心神
　　梧竹亭雅集得树字
　　朱明啓初节朝日丽芳圃清风起苹末高林零露嘉梧既繁蔚脩竹亦交互浩浩清淮流交交鸟音度真赏方在兹岂谓春物暮逹士守闲寂尘鞅寡所务髙堂良宴防斗酒集新故炰羔间蒸猳脍鲤炙防脯酬酢展光仪情深见童孺旣醉无庸归染翰极欢趣兰亭絶丝竹金谷盛文赋匪矜千秋名聊以慰良晤顾慙蒹葭姿何能倚璚树
　　试院独坐感怀
　　浃旬限清禁劳形理贤罗南檐白日影入室渐已多轻葛不可御秋风振庭柯蹇予寡筹策五马临大河仰怀保厘忧俯慙来暮歌生身匪金石岁月犹惊涛悠悠阅晨夕郁郁将奈何
　　赠黄秀才省曽见访
　　养疴伏园庐秉耒顾微养萟苑慨荒落宾阶缅虗旷黄生大雅流金玊振髙响念我来何遥澄江进呉舫霞裾泛秋尘羽爵洽朝饷披襟神偕畅析疑道弥广缱绻淹旬留契合终古赏临岐重觧携伫立増惋怅
　　四皓
　　髙士遗世网一徃岂再招飞鸿絶四海弋者徒为劳已轻髙祖业况顾惠储邀留侯一何诡皓首忽来朝物色果谁识国本竟不揺叹息紫芝曲空令来者嘲
　　客居杂言
　　睠睠都城隅流云泛春陌余寒散林莽羣芳展佳色頼此清樽酒慰我逺游客独酌临髙堂清吟迟华月
　　夏日观畵障作
　　秋容旷千里冉冉入丹墨山霭朝夕云湖明满堂色林声隐萧飒厓势宛倾仄扁舟鼓枻翁圗史昭隠徳深衷谅有在沈防讵能测
　　知山堂雅集二首
　　嘉防终夕景初星映寒池寂歴山水思聨翩风雅辞清夜方向永旧欢良未移无为坐乖别忽复怀今兹晏坐清觞踈苦吟寒烬落幸逺丝竹喧转羡幽抱廓留懽就闲轩延望倚虚阁寄谢招隐篇居然擅丘壑
　　行药至溪南偶成
　　抱疴掩荆扉出户已寒节新晴歩溪南草际见残雪邱视日光微始惊天气冽敝裘有余温浊酒自堪啜羸躯茍能存暄月防当别
　　碧溪
　　落落髙梧隂俯瞰寒流碧微云过踈雨秋容澹无迹鱼逰绿藻晴鸟下青芜夕兴至每垂纶歌罢还防帻渔父两三人时来共争席
　　赠孙思和
　　东林一片石绿藓生秋防时招葛巾客对坐倾匏尊俯爱涧下水仰观枝上猿谁能策羸马日夕依朱门
　　燕台夜赠人
　　寒宵漏方永华月生秋林道人有幽抱起歩东岩隂凄恻海内事浩荡平生心髙歌燕台下曲尽意弥深
　　湖上
　　舟聚湖水浑舟散湖水清濳鳞畏夜冷浴羽骄冬晴潮囘沙篆合风过波文生片帆挂暝色乗月中流行弱艣泛浪怯长篙触石惊艰难度前浦寂寞泊孤城冒险谅知悔所志功与名何如泽畔渔扁舟寄身轻抡竿踞溪石长歌对沧溟
　　春日奉怀边庭实期游道院
　　思君昔去逺迢迢千里程见君今且迩峨峨限严城逺别心尚缓近别苦牵萦弱桞布芳景流莺变新声覊栖独成感荏苒空含情愿携同心侣共恣中林行行歌踏瑶草逺眺春烟生
　　游道院一首依前韵
　　青春客京国王事靡见程佳辰结俦侣览彼芙蓉城髙兴如游丝缥缈云中萦花屿列棋局松林听经声偶然谢尘鞅亦慰烟霞情俯瞰碧草出仰视白日行乗时不娯乐偃蹇虚吾生
　　赠半隐老人
　　南山秀中野山气秋逾清云髙碧松偃月冷丹枫明猿鹤对巢语烟霞绕林生中有绿髪人石上吹玉笙寻丹勾漏井醉酒维扬城锦韀餙白马豪侠类横行谁知守雌意黙黙觧天刑
　　赠呉山人
　　昔游洞庭麓萝隂覆君堂开窗湖水绿举酒橙花香别来婴时网欲济苦无梁东风送君至烟霞满衣裳泠泠泉石谈洗我尘土肠山僧忽已化阶树今渐长叹息浮世事因之念沧浪
　　不寐
　　虚堂生夜寒残烛照孤寝自抚平生心辗转不安枕浮云久弥烦徃事静堪哂立徳旣已违催科讵能忍悠悠古循良空令念相轸
　　发县东门道
　　县职苦烦促出郊始悠然油油野田黍嘒嘒髙枝蝉物情固匪异客感自増妍新雨夜来霁游云尚浮天灵曜隐乔树清流溢广川览兹防佳赏劳役非所牵长恐生衰歇戚戚悲华年
　　柬郑生
　　圗史聊足娯胡为苦多营经旬谢宾客春草当门生白髪午未栉青山时独行萧萧树上瓢莫与风俱鸣
　　野篱
　　挿竹绕荒畹扶踈亦成藩牛羊絶来徃养此幽兰根芳菲与众赏何用髙重垣况对南山色可以倾吾樽
　　赠别周别驾王司理入京
　　海风吹洪涛髙浪逺明灭飞流溅林莽散作中雪青松抱寒苍梅花寄愁絶郡斋敞踈帷浊酒正堪啜如何同心人苦欲话离别
　　青青陵上栢岁寒无改柯四海为兄弟所贵心靡他管鲍白首交萧朱晚节讹贞心如砥石反覆任风波愿因折麻地载申伐木歌
　　赤城山水窟胜观标灵竒鼇峰控东海瞥见扶桑枝窈窕桃李园惨淡蛟龙池前游忻共赏后防杳莫期风景宛如昨黙黙劳相思
　　圣皇御六合神武由天开按劒清朔方万里无飞埃猛士若虓虎超乘四方来期门赋羽猎正乏相如才行行入幽冀莫羡燕昭台
　　霜风撼庭户夜坐披貂裘离心似江水宛转随君流忍寒作悲吟一吟四五休此夕复何夕令我成白头短篇本非苦长别増烦忧
　　与王氏履约履吉文氏寿承休承袁氏补之永之六贤上方山翫月
　　幽懐洽清夜兴言陟穹窿寒景自憭栗况兹山涧中明月出海隅浮云浄遥空二八轮正满桂影虚玲珑河汉近人泻衣袂多烈风俯窥震泽外一气涵鸿蒙冯虚意戃恍酒酣兴弥雄浩歌楞伽岩响振冯夷宫山川阅今昔代谢焉可穷今兹欢乐趣徃者谁复同呉越且黄土安问陶朱公不如林壑间偃仰息微躬神超形无阂道合契有终彷佛絶尘境髙举凌烟虹
　　别摄泉
　　今晨对君饮庭树惨已黄燕齐十月交北风凛难当黄金不须惜盛办貂狐装邮亭选健马去路生辉光令子鳯皇羽天衢定髙翔兰台清华地气骨自可量江南故人少愿君早还乡共指红药丛花开日相望
　　寄朱升之
　　少小负竒气唾视豪侠流腰悬苍龙劒未肯干王侯挟防游京师天子忽见收濩落风尘中倾盖罕相投逢君东华省金兰结绸缪陈义此臯契摛词狎曹刘虚名附骥尾隐然横九州中路忽分散风波起离忧天南瘴疠地鬂髪各已秋黄鹄畏弹射苍鹰耻随韝买田西郭门将以偹瀡滫年饥水弥漫鸿雁不自谋郁郁斗釡间抚膺发长讴借问五湖水何处容吾钩
　　虎丘寺
　　逺游访名山虎丘得初陟溪门乍深隠石迳转崔嶪隂壑注鸣泉风林振踈叶岩僧觧将引探古恣幽蹑波沈贞娘魂灰冷生公业伤哉劒池名祗见寒流渫酹酒呼干将千秋激豪杰
　　游浄慈寺因访孙山人一元
　　晨游招提境爱此幽胜偏南山峙其后西湖漾其前华标凌波起邃阁承崖悬脩竹挺寒翠长松濯秋鲜岂惟防禅恱亦以招灵仙吾生厌尘网久怀奉真诠刀圭脱相授情爱亦易捐攀援洪厓侣翺翔凌紫烟
　　灵隐寺
