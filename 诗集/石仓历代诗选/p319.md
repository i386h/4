<!-- { "loadSidebar": true } -->
　　右沃洲雁山杂咏此吕氏五世列祖节度公遗稿也公讳声之字大亨为宋宁宗时人博学笃行名重一时所着诗数百篇宋儒龙泉水心叶适为之序大畧云新昌吕大亨师陈君举友蔡行之仝升太学壁记名在陈下蔡上二先生既贵公独遗落不偶或戏曰此所谓阨于陈蔡之间也恩授平阳丞再转节度推官诗篇博雅冲旷邑人至小胥皆能诵之叶又作吕丞行深以公官卑为慨陈君举先生为公父修职郎撰墓志为诸昆弟作字説又与考亭朱先生讲学笔札相往还吕氏文献頼之公诗既出当时名人徐宏应镛洎胜国许汝霖国初王节王霖陈东之皆有序赞谓其自出一家机轴与文学政事相表里云刻本传自宋迄今宝藏于家余携至松溪公暇展玩命副墨子录授之梓人俾与龙虎上将军诗并传不朽云裔孙继梗防





　　石仓歴代诗选巻二百二十
　　钦定四库全书
　　石仓歴代诗选卷二百二十一
　　明　曹学佺　编
　　宋诗九十八
　　林景熈
　　南山有孤树
　　南山有孤树寒乌夜绕之惊秋啼风挠无宁枝托身未得所振羽将逝兹髙翔犯霜露卑飞触茅茨乾坤岂不容顾影空自疑徘徊向残月欲堕巳复支
　　商妇吟
　　良人沧海上孤帆渺何之十年音信隔安否不得知长忆相逢处缺月随我归月缺有圆夜人去无囘期回期倘终有白首宁怨迟寒蛬苦相吊青灯鉴孤帏妾身不出戸妾梦万里驰
　　故衣
　　箧中出故衣络纬声四壁昔年慈母线一一手所歴眷眷游子心恻恻虚堂夕逝水不返流孤云杳无迹空令揽衣人一线泪一滴衣敝奈有时母恩无穷期终怜寸草心何以报春晖朝寒纵砭骨念此不忍披且复返所藏永寄霜露思
　　九日会连云楼分得落字
　　冉冉海雾深荒荒山日薄登髙集华裾纵目天宇廓落叶悲徂年寒英照深酌心醉乃文字意行非涧壑缅懐斜川游此道久寂寞胡为吹防人白首恋賔幕穷途谬行藏异代悬美恶我爱漉酒巾西风不能落
　　访二陆故居
　　风流懐二陆才名动三吴斯人不可作千载空烟芜当时聘俊笔万象争先驱有如明月璧美价倾鸿都世运有翻覆韫匮真良图惜哉去就乖毁此千金躯人生皆有死百年同须防独遗文字芳乃与天壤俱凄凄昆山寒冉冉谷水枯白鹤乆已寂黄犬谁复呼荒祠挂残阳扁舟入菰蒲采莼荐秋水庶以明区区
　　纳凉过林氏居
　　出郭已虚旷入门转萧森筠栖无六月聊以解我襟红日不到地白云时满林坐久石根冷酒醒荷气深飘飘黄冠客临流鼓瑶琴一鼓洗我耳再鼓空我心山高水复迥彷佛蓬莱音兴尽拂衣去城笳吹夕阴
　　陈子植草庐成求余赋
　　老矣杜陵客草堂倚江干故人相幽筑皇天愍生还君家付楚炬结构当时囏谓得风雅力竹木供大官城边夜归鹤杳杳发长叹朱甍昔峨峨碧草今曼曼何如荫白茅容膝有余安我哀防乱余人烟半凋残风凄狐兎惊露重星斗寒丈夫坐一室此念驰九寰所以草堂人安得千万间
　　晓意
　　僧钟觉曙鸟纷飞弄林光宿雨渐离石人起开秋房南山忽入几相对各老苍流泉送日月危石支兴亡问山山无言啼猿起前冈
　　妾薄命
　　盈盈梁家姝奕奕晋朝使解珠不论赀得备巾栉侍一笑金谷春列屋俱敛避岂知锦歩温巳复为愁地念主惠妾深缘妾为主累楼头风雨深残花抱春堕
　　别所亲
　　人生重离别况此双髩蓬停柳非故色昨夜吹霜风临分复携手野色犹蒙蒙愁深转无语写入潺湲中一水分两支来共高高峰出山暂相失到海终相逢
　　酬谢臯羽见寄
　　入山采芝薇豺虎据我丘入海寻蓬莱鲸鲵掀我舟美人天末瑶音寄青羽自言招客星寒川钓烟雨行行古台上仰天哭所思余哀散林木此意谁能知
　　过风门岭
　　客来自风门飕飕撼两袖溪迥众峰新畈絶一岭又行行春日微怪禽啼白昼流年感花稀古道表松秀聊此寄小酌余酣掬山溜
　　新丰道中
　　长颷卷炎埃澄空出秋素迢迢铁瓮城回首隔苍雾酒帘飏荒市笳鼓发深戍倚篷问舟人云是新丰路篱落鸡欲栖野水牛半渡不见抱琴人斜阳在高树
　　古松
　　独占寛闲地不知揺落天山林犹古色风雪自穷年龟伏灵根寿禽巢絶顶僊栋梁非所屑几见海成田
　　昆岩
　　神斧何年凿南山片石盘玉藏僊笥古翠落县门寒老木天边痩归云雨外残市尘吹不到朝夕静相看
　　郑宗仁会宿山中
　　挑灯懐旧梦移席近春泉共话忽深夜相看非少年斗埀天末树燐出雨余田亦有茅檐下饭牛人未眠
　　桐角
　　田家无律吕声寄始华桐碧巻春风老清吹野水空客心寒食后牛背夕阳中不惹林花恨年年送落红
　　飞云渡
　　人烟荒县少澹淡隔秋阴帆影分南北潮声变古今断峯僧塔逺初日海门深小立芦风起乘槎动客心
　　道中
　　程入江郷宿新炊饭带沙乱山愁外笛孤驿梦中家野水平菰叶春风足栋花西来三两客闲説旧京华
　　宝林寺
　　图上追三笑诗中寄七哀孤栖非絶物多难亦成才岁俭米生竹春寒衣上苔不知辽海客化鹤几时回
　　宿台州城外
　　荒驿丹邱路秋髙酒易醒霜增孤月白江截乱峰青旅雁如曾识哀猨不可聼致家追此夕三十五邮亭
　　神山寺访僧
　　独客无清伴髙僧住别村空山卓钖影断石系舟防风细松生籁沙虚竹迸根小亭闲坐久落日啸孤猿
　　郑氏西庄
　　不踏红尘道结庐依水郷逺峰开宿雨髙树表初阳犊卧野门寂雁飞秋稻香午桥花竹地囘首巳凄凉
　　溪行
　　风髙余暑尽独往兴悠然野色延幽歩秋声入暮年日斜禽影乱水落树根悬囬首故人逺城笳吹夕烟
　　僊坛寺西林
　　古坛僊鹤杳野鹿自成羣松气浮清吹经声出白云石穿僧屋过水到寺门分人世无穷事山中了不闻
　　寄郑宗仁
　　城南懐旧别谷口寄春耕野鹳巢云老林僧管瀑清养花疏石髓炼药伏山精见説孤灯雨年来着易成
　　赵奥别业
　　已无湖海梦渐老足闲情野杖日寻壑家书时到城开池纳天影种竹引秋声亦爱簟瓢乐年来世味轻
　　夜意
　　澹然无一事至乐在书牀老石栖云定疎松过雨香砧清秋巷迥灯白夜堂凉此意无人会重城醉梦郷
　　天台隐者
　　俗驾不曾到痩笻时复携肺肝清涧饮髩髪老岩栖野巷犹鸡犬春城自鼓鞞未应人世外别有武陵溪
　　新昌道上
　　江湖犹是客嵗月巳成翁僊路重云外人家落木中山防经烧黑土脉入泉红又得春风信孤花照驿东
　　赠吴秀才林东归
　　几夜髙堂梦不知山水长西风归雁荡落日过乌伤断影云空白孤心草欲黄终怜负甘防泪洒蓼莪章
　　越中送徐君寅归闽
　　此地同为客当秋独送君斜阳留薄醉逺道惜轻分老泪遗陵木郷山出海云天南有囬雁音信倘相闻
　　故宫
　　惊风吹雨过歴歴古槐踪王气销南渡僧坊聚北宗烟深凝碧树草没景阳钟愁见花甎月荒秋咽乱蛬
　　辟雍
　　冠带百年梦昔游今重嗟璧池春饮马槐市瞑藏鸦堂鼓晨昏寂廊碑风雨斜石经虽不火岁岁长苔花
　　孤山
　　囬首咸平梦清风自满湖乾坤一士隐身世此山孤鹤去空秋影梅开向旧株耳孙今白髪持酒酹寒芜
　　舟次吴门
　　懐古心犹壮临流影自孤湖烟迷檇李城木出姑苏草暗春惊鹿菰香秋试鲈青楼旧时月无复听吴歈
　　钓台
　　曾来天上宿梦不离寒矶宇宙双台迥烟波一客归姓增江郡重墓隔越山微千古登临意凄凉带夕晖
　　宿七里滩
　　寥落空山上买鱼开酒樽乱山含雪意孤艇寄枫根滩近不成梦鸿飞欲断魂偶呼黄防语一犬吠前村
　　过北雁荡山下
　　驿路入芙蓉秋髙见早鸿荡云飞作雨海日射成虹一水通龙穴诸峰尽佛宫如何灵运屐不到此山中
　　禹庙
　　万国曾朝会羣山尚郁盘严祠镇璧故代守黄冠入云根古梁归雨气寒年年送春事来拂藓碑看
　　荷钱
　　盈盈新叠碧难借柳条穿铸景菰蒲外买隣鸥鹭边炎官初掌柄水国不书年渐长薰风价折筩供酒舡
　　访武伯山居
　　照书双眼碧天欲寿斯文白髪前朝士青山半屋云迟花春后见逺瀑夜深闻廻首重华梦荒田自鹿麕
　　渔笛
　　楚竹声何逺苍茫想钓舟横当半篷月吹破一江秋落叶纷前浦惊鸿过别洲曲终枕簑卧无梦到凉州
　　雪后
　　开帘残酒醒雪意尚埀埀夜色沈奎久春容变柳迟寒塘鸥自散荒岁雀同饥便欲诛茅隐何山有紫芝
　　山中早行
　　短策穿幽径山樵半掩扉月斜林影薄石尽水声微一犬隔篱吠孤僧何处归相逢松下立风露满秋衣
　　疎懒为四明何君赋
　　野意云同散闲门草自新不知尘网密为谢客车频风月兼忘我山林亦恕人咸阳叹黄犬荣辱古为隣
　　溪亭
　　清秋有余思日暮尚溪亭高树月初白微风酒半醒独行穿落叶闲坐数流萤何处渔歌起孤灯隔逺汀
　　答陈景贤
　　一劒挂寒壁艰危气不衰髪根朝镜觉书味夜灯知梦断潮生枕愁新雁入诗思君心欲折又负菊花期
　　送葛居士住栖碧庵
　　越山巉巉越台孤井中双鲤曾走吴满坡丛竹遗旧箭回首覇业空烟芜诗人访古凌絶壁危楼竟欲老深碧声揺孤枕海涛壮影伴瘦笻山月白了然道者亦离尘一龛松下分秋云秪今虎豹满平陆链骨谁与笺青旻琴心劒气两寂寞醉墨淋漓风雨落九十九峰归梦寒玉笙泠泠跨飞鹤
　　春感
　　柳花衮雪春防防溪风一夜吹为萍萍随风去流水人生无根亦如此故山入梦草芊芊半窗疎雨寒食天晓来白髪稀可数多少朱顔化黄土高原冉冉青烟斜麦饭洒松能几家子防呌残金粟暮茧纸兰亭巳飞去
　　荷珠
　　霞衣葱佩来水晶之宫绿玉盘谁与冯夷作戏剧贝驱入神瓢翻又疑罢织鲛人泣碧洼融作水银汁圆或爲璧方爲珪寒光滉漾不可拾古来欹器戒覆倾真宰之柄常恶盈季伦买笑轻百斛金谷转首迷榛荆纷纷鱼目争贵惜道眼独悬诸幻息须防海霁山日高绿云万柄净如拭
　　冬青花
　　冬青花花时一日肠九折隔江风雨青影空五月深山防微雪石根云气龙所藏寻常蝼蚁不敢穴移来此种非人间曾识万年觞底月蜀魂飞绕百鸟臣夜半一声山竹裂
　　喜刘邦瑞迁居采芹坊
　　并乡聚散笑匆匆岁月无情忽两翁灯火城南听夜雨桑麻社曲忆春风百花新意皆归燕万里离愁独寄鸿重约扁舟寻禹穴夕阳疎树乱云东
　　读秦纪
　　琅琊台上晩云平虎视眈眈隘八纮万里不知人半死三山空觉草长生兆来鬼璧沙邱近威动神鞭海石惊书外有书焚不尽一编圮上汉功名
　　项羽里
　　英雄葢世竟何为故里凄凉越水涯百二势倾争逐鹿八千兵散独乘骓计疎白璧孤臣去泪落乌江后骑追遗庙荒林人酹醉至今春草舞虞姬
　　陪王监簿宴广寒游次韵
　　银桥疑驾海天长丹粟离离照翠觞影浸山河琼殿冷舞深风露羽衣香亦知广莫元无野却笑温柔别有乡手折一枝惊昨梦素娥怜老授霜
　　渔舍观梅
　　冷云漠漠防篱阴潇洒苔枝出竹林影落寒矶和雪钓香浮老瓦带春斟几凭水驿传芳信秪许沙鸥识素心回首西湖千树逺扁舟寂寞梦中寻
　　虎邱寺
　　突兀僧房倚翠微金精幻虎覇图非琼田万顷山如涌铁壁千寻涧自飞堂在经声通老石楼开塔影落秋衣千年幽独嗟谁氏断刻苔深带夕晖
