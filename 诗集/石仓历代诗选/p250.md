<!-- { "loadSidebar": true } -->
　　北风江上落潮痕恨不乗舟便到门楼观飞翔山断际松筠阴翳水来源升堂猿鸟晨窥坐乞食帆樯暮绕村谁道谿岩许深处一畨行草认元昆
　　豁然亭
　　南看城市北看山每到令人意豁然碧瓦千家新过雨青松万壑正生烟经秋卧病闻斤响此日登临负酒船径请诸君作佳句壁间题我此诗先
　　题王诜都尉设色山巻后
　　还君横巻空长叹问我何年便退休欲借岩阿着茅屋还当溪口泊渔舟经心蜀道云生足上马胡天雪满裘万里还朝径归去江湖浩荡一轻鸥
　　赠知雄州王崇拯
　　赵北燕南古战塲何年千里作方塘烟波坐觉边尘逺皮币遥知国计长胜处旧闻荷覆水此行犹及蟹经霜使君约我南来饮人日河桥栁正黄
　　古北口道中呈同事
　　独卧绳牀已七年徃来殊复少情縁魂归故国鸟飞处身在中原山尽边梁市朝回尘满马蜀江春近水浮天枉将眼界疑心界谁信逍遥物外篇
　　与赵侍郎二副使
　　笑语相从正四人不须嗟叹久离羣及春煮菜过边郡赐火煎茶约细君日暖山蹊冬未雪寒生胡月夜无云明朝对饮思乡岭夷汉封疆自此分
　　过杨无敌庙
　　行祠寂寞寄闗门野草犹知避血痕一败可怜非战罪太刚嗟独畏人言驰驱本为中原役尝享能令异域尊我欲比君周子隠诛彤聊足慰忠魂
　　防仙馆
　　北嶂南屏恰四周西山微缺放江流胡人置酒留连客颇识峯峦是胜游
　　惠州
　　孤城千室闭重闉苍莽平川絶四邻汉使尘来空极目沙塲雪重欲无春羞归应有李都尉念旧可怜徐舎人防逐单于渭桥下欢呼齐拜属车尘
　　十日南归马上口占呈同事
　　南辕初喜去龙庭入塞犹须阅月行汉马亦知归意速朝旸已作故人迎经冬舞雪长相避屈指新春旋复生想见雄州馈生菜辛盘酪粥任纵横
　　春日寄内
　　春到燕山氷亦消归骖迎日喜嫖姚久行边地生华髪初试东风脱貂挿髻小幡应正尔防盘生菜为谁挑附书勤扫东园雪到日青梅未满条
　　渡桑干
　　北渡桑干氷欲结心畏穹庐三尺雪南渡桑干风始和氷开易水应生波穹庐雪落我未到到时坚白如盘陀防同出入凡十日无恶草具不可食羊脩乳粥差便人风隧沙塲不宜客相携走马渡桑干旌斾一返如招魂北人送客不忍去久安和好依中原年年相送桑干上欲话白沟一惆怅

　　石仓厯代诗选巻一百五十一
　　钦定四库全书
　　石仓厯代诗选巻一百五十二
　　明　曹学佺　编
　　宋诗二十九
　　黄庭坚
　　次韵曾子开舎人游籍田载荷花归肇
　　维王调玉烛时夏雨我田壁挂苍龙骨溜渠故溅溅三推劝根本百谷收早坚官司极斋明崇丘见升烟系马西门柳忆听去夏蝉剥芡珠走盘钓鱼柳贯鲜扫堂延枕簟公子气翩翩自尔欲继徃心阻如壅泉紫微乐暇日披襟咏风涟红妆倚荷葢水镜冩明蠲珠宫紫贝阙足此水府仙郁郁冠葢宅追犇易雕年能从物外赏真是区中贒仍闻载后乗笼烛照婵娟
　　次韵答晁旡咎见赠
　　翕翕一日炎耽耽万年永四海仰首观顷复归根静时雨防玉除潢流涨天井性不耐衣冠入门踈造请煑饼卧北窻保此已徼幸空余见贒心忍渇望梅岭
　　次韵答张文濳惠寄
　　短褐不磷缁文章近楚辞未识想风采别去令人思斯文已战胜凯歌偃旍旗君行鱼上氷忽复燕哺儿学省得佳士催来费符移方观追金玉如许遽言归南山有君子握兰怀令姿但应洁斋俟勿咏无生诗
　　次韵子瞻赠王定国
　　逺志作小草鼃衣生陵屯但为居移气其实何足言名下难为人丑好随手翻百年炊未熟一垤蚁追奔夏日蓬山永戎葵茂墙藩王子吐佳句如蠒丝出盆风姿极洒落云气画罍樽属有补衮章日当宠频烦鄙夫无他能上车问寒温惟思穷山上抱犊长儿孙
　　送范徳孺知庆州
　　乃翁知国如知兵塞垣草木识威名敌人开户玩处女掩耳不及惊雷霆平生端有活国计百不一试薶九京阿兄两持庆州节十年麒麟地上行潭潭大度如卧虎边人耕桑长儿女折冲千里虽有余论道经邦政要渠妙年出补父兄处公自才力应时须春风旍旗拥万夫幕下诸将思草枯智名勇功不入眼可用折棰笞羌人
　　题王黄州墨迹后
　　掘地与断木智不如机舂圣人怀余巧故为万物宗世有斵泥手或不持郢工徃时王黄州谋国极匪躬朝闻不及夕百壬避其锋九鼎安磐石一身转秋蓬浮云当日月白髪照秋空诸君发防耳汲直与臣同
　　次韵刘景文登邺王台见思
　　黄浊归大壑涟漪绕重城西风一横笛金气与髙明归鸦度晩景落鴈带边声平生知音处别离空复情
　　其二
　　旧时刘子政憔悴邺王城把笔已头白见书犹眼明平原秋树色沙麓暮钟声归鴈南飞尽无因寄此情
　　其三
　　系匏两相忆极目十余城积潦千斗极山河皆夜明白璧按剑起朱流水声乖逢四时尔木石了无情
　　其四
　　公诗如美色未嫁已倾城嫁作荡子妇寒饥泣到明丝琴蛛网遍弦絶不成声想见鸱夷子江湖万里情次韵子瞻和子由观韩干马因论伯时画天马
　　于阗花骢龙八尺看云不受络头丝西河骢作蒲萄锦防瞳夹镜耳卓锥长楸落日试天歩知有四极无由驰电行山立气深穏可耐珠鞯白玉羁李侯一顾叹絶足领畧古法生新竒一日真龙入图画在埛羣雄望风雌曹覇弟子沙苑丞喜作肥马人笑之李侯论干独不尔妙尽骨相遗毛皮翰林评书乃如此贱肥贵瘦渠未知况我平生赏神俊僧中云是道林师
　　奉同子瞻韵寄定国
　　风云开古镜淮海熨氷纨王孙醉短舞罗袜歩微澜老骥心虽在白鸥盟已寒斯人气金玉视世一防肝南归脱虫蛊入对随孔鸾忍以口语去鼓船下惊湍牧身薄氷释置枕泰山安后土花药丽海门天水寛伐木思我友知人良独难遥怜须鬓緑犹复耐悲欢
　　谢黄从善司业寄惠山泉
　　锡谷寒泉防石俱并得新诗趸尾书急呼烹鼎供茗事晴江急雨看跳珠是功与世涤羶腻令我屡空常晏如安得左播清颍尾风罏煑茗卧西湖
　　戏和文濳谢穆父松扇
　　猩毛束笔鱼网纸松柎织扇清相似动揺怀袖风雨来想见僧前落松子张侯哦诗松韵寒六月火云蒸肉山持赠小君聊一笑不须射雉彀黄门
　　省中烹茶怀子瞻用前韵
　　閤门井不落第二竟陵谷帘定误书思公煮茗共汤鼎蚯蚓窍生鱼眼珠置身九州之上乐争名焰中沃焚如但恐次山胷磊隗终便酒舫石鱼湖
　　常父答诗有煎防径须烦緑珠之句复次韵戏答
　　小鬟虽手巧妆梳扫地如镜能简书欲买娉婷供煮茗我无一斛明月珠知公家亦阙扫除但有文君对相如政当为公乞如愿作牋远寄宫亭湖
　　谢公定和二范秋怀五首邀余同作
　　西风一叶脱迹已不可扫巷有白马生朝回焚谏草谁云事君难是亦父子间所要功补衮不言能犯顔
　　其二
　　四防有黄令学古着勲多白头对红叶奈此揺落何虽怀斵鼻巧有斧且无柯安得五十弦奏此寒士歌
　　其三
　　采莲渉江湖采菊度林薮挿鬓不成妍谁怜能蓬首平生耦耕地风雨深稂莠谢公遂如此永袖絶弦手以小团龙及半挺赠旡咎并诗用前韵为戏
　　我持圭与苍璧以暗投人渠不识城南穷巷有佳人不索槟榔常晏食赤铜茗椀雨斑斑银粟翻光解破顔上有龙文下棊局担囊赠君诺已宿此物已是元丰春先皇圣功调玉烛晁子胷中开典礼平生自期莘与渭故用浇君磊磈胷莫令鬓毛雪相似曲几团蒲听煮汤煎防之声绕羊膓鸡苏胡麻留渇羌不应乱我官焙香肥如瓠孽孕吼幸君饮此勿饮酒
　　次韵张仲谋过酺池寺斋
　　十年醉锦幄酴醿照金沙欹眠春风底不去留君家是时应门儿紫兰茁其芽只今将弟妹嬉戏牵羊车忽书满窻纸整整复斜斜平生悲欢事头绪如乱麻茍禄无补报几成来食嗟喜君崇名节青云似可涯我梦江湖去钓船刺芦花江濵开园宅畦蔗莳棃查梦惊如昨日炊玉困京华公来或藜羮爱我不疵瑕深念烦乡里忍穷禁贷赊夜谈帘幕冷霜月动金蛇即是桃李月春虫语交加我亦无酒饮一室可盘娲要公共文字朱墨勘舛差非复少年日声名取嫮姱诸阮有二妙能诗定自佳何时来煮饼蟹眼试官茶次韵秦靓过陈无已书院观鄙书之作
　　陈侯大雅姿四壁不治第碌碌盆盎中见此古罍洗薄饭不能羮墙阴老春荠惟有文字性万古抱根柢我学少师承坎井可窥底何因蒙赏味相享当牲醴试问求志君文章自有体钥鎻在灵台渠当为君启
　　题松下渊明
　　南渡诚草草长沙想艰难松风自度曲我琴不须弹逺公香火社遗民文字禅虽非老翁事幽尚亦可观客来欲开説觞至不能言
　　题竹石牧牛
　　野次小峥嵘幽篁相依緑阿童三尺棰御此老觳觫石君甚爱之勿遣牛砺角牛砺角尚可牛鬬残我竹
　　观伯时画马
　　仪鸾供帐饕虱行翰林湿薪爆竹声风帘官烛涙纵横木穿石槃未渠透坐窻不遨令人瘦贫马百菣逢一豆眼明见此五花骢径思着鞭随诗翁城西野桃寻小红
　　听宋宗儒摘阮歌
　　翰林尚书宋公子文采风流今尚尔自疑耆域是前身囊中探丸起人死貎如千嵗枯松枝落魄酒中无定止得钱百万送酒家一笑不问今余几手挥琵琶送飞鸿促弦聒醉惊客起寒虫催织月笼秋独鴈呌羣天拍水楚国羁臣放十年汉宫佳人嫁千里深闺洞房语恩怨紫燕黄鹂韵桃李楚狂行歌惊市人渔父拏舟在葭苇问君枯木着朱绳何能道人意中事君言此物传数姓璧庚庚有横理闭门三月传国工身人亲见阮仲容我有江南一丘壑安得与君醉其中曲肱听君冩松风
　　戏书秦少游壁
　　丁令威化作辽东白鹤归朱顔未改故人非微服过宋风退飞宋父拥篲待来归谁馈伯牢鸜鹆妃秦氏乌生八九子雅乌之兄毕逋尾忆炊门牡烹伏雌未肯增巢令汝栖莫愁野雉踈家鸡但愿主人印累累
　　戏和答禽语
　　南村北村雨一犂新妇饷姑翁哺儿田中啼鸟自四时催人脱袴着新衣着新替旧亦不恶去年租重无袴着
　　次韵答斌老病起独游东园
　　万事同一机多虑乃禅病排闷有新诗忘蹄出兎迳莲花生淤泥可见嗔喜性小立近幽香心与晩色静
　　寄黄几复
　　我居北海君南海寄鴈传书谢不能桃李春风一杯酒江湖夜雨十年灯持家但有四立壁治病不靳三折肱想得读书头已白隔村猿哭瘴溪藤
　　次韵几复和答所寄
　　海南海北梦不到防合非乃人力能地褊未堪长袖舞夜寒空对短檠灯相看鬓髪时窥镜曾共诗书更曲肱作个生涯终未是故山松长到天藤
　　谢君择舅分赐茶
　　外家新赐苍龙璧北焙风烟天上来明日蓬山破寒月先甘和梦听春雷
　　和答元明黔南赠别
　　万里相看望逆旅三声清泪落离觞朝云徃日攀天梦夜雨何时对榻凉急雪鹡鸰相并影惊风鸿鴈不成行归舟天际当回首从此频书慰断膓
　　赠黔南贾使君
　　緑髪将军领百蛮横戈得句一开顔少年圯下传书客老去崆峒问道山春入莺花空自笑秋成棃枣为谁攀何时定作风光主待得征西鼓吹还
　　宋楙宗寄防州五十诗
　　五十清诗是碎金试交掷地有余音方今台阁称多士且傍江山好处吟
　　次韵黄斌老晩游池亭
　　路入东园无俗驾忽逢佳士喜同游緑荷菡萏稍觉晩黄菊拒霜殊未秋来客正须悬榻下主人自爱小堂幽老夫多病蛮江上颇忆平生马少游
