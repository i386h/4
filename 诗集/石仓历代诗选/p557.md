<!-- { "loadSidebar": true } -->
　　行营昨夜运粮回今日还差送甲来道路奔驰何日已石田强半是蒿莱
　　题梅竹巻
　　黎云漠漠楚天低缟袂相逢思欲迷斗转参横寒漏永梦回惟听翠禽啼
　　姑射仙人氷雪姿珠冠琼佩下瑶池湘江帝子元同调翠袖相依嵗晚时
　　题松
　　虬枝夭矫翠参天雨榦霜皮老更坚榱桷年来收拾尽岂知梁栋在山巅
　　晋阳途次所见
　　苜蓿花开松粉飘贫家生计转萧条平原处处无牟麦山鸟休呼婆饼焦
　　録村妪言
　　卖却娇儿换豆归那知种豆尽为萁空令骨肉东西散不得杯羮疗母饥
　　过故相第二首
　　门掩西风昼不开蛜蝛满壁粉墙颓庭前乳犬休惊吠无复懐金暮夜来
　　偃月堂空复道深蔷薇零落棘成林楂楂喜鹊归何处不到人家送好音
　　白羊石
　　白石离离似白羊崭然头角徧沙场独惭未学初平术一任闲眠对夕阳
　　山居观物偶成
　　双燕应懐旧主人巡檐缉垒往来频却嗟老圃春光暮黄蝶纷飞过别隣












　　石仓歴代诗选巻三百八十五
　　钦定四库全书
　　石仓歴代诗选巻三百八十六
　　明　曹学佺　编
　　明诗次集二十
　　王越
　　榆林送武靖侯赵公还京
　　古人一日别常懐千里思况在天之涯而与君相离风寒嵗云暮夜永鸡鸣迟悠悠行路难苦乐心自知人生如浮云聚散安可期君归日以逺我归当何时岂不念乡国顾此王事縻霜月满孤城照见游子悲
　　中秋对月用孟浩然韵
　　明月下空庭清光寒不湿褰帘坐未久忽见飞萤入客懐寂无聊何处砧声急对酒不成吟起向西风立
　　偶出
　　客况久岑寂薄言试春游草色漫成緑野塘新水流闲云自来往落日山光幽时景不待人中有千古愁古人去不返今人空白头兹懐眇难语惆怅归未休
　　酷暑
　　祝融鞭起火龙怒赤尾摇空扫云雾海波万丈煎欲干五岳查滓碎如蠧徙薪移突竟无功烂额焦头肯相顾封姨忍气莫敢嘘阿香停车莫敢度玉皇深拱九霄宫此患如何犹不悟昨日我从天上来便欲还从天上去去时直造玉皇前伏愿倾心细陈诉愿驱祝融鞭火龙好把隂阳再调防我归奚用借天瓢手挽银河颠倒注洗清寰宇息风烟大使苍生防雨露
　　题蠲上人画
　　好山万仞高挿空羣峯并列青芙蓉大峯突兀如盘龙小峯箕踞如蹲熊峯头杂树乱如草凌霄独立苍苍松松南小迳通幽谷谷口翛翛数椽屋踈篱影射夕阳红虚牖光摇流水緑山中屋贮山中云山中云卧山中人山中之人爱明月梦想清光眠不得起来行过曲栏干石上呼童扫残叶清风两袖吹欲飞瓦鼎时烧紫檀屑举头窃语问嫦娥尔好叮咛为侬説霜舂粉几宵残霓裳舞破何时彻夜寒语罢寂无闻但见满天秋露白露华零落天将晓转听嫦娥声悄悄胸中别有一般情紫云恒注炉烟袅
　　走笔送谢大叅
　　卷地风寒声冽冽夜深吹落闗山雪夫君何者逺相过一片氷花冻髯结便呼斗酒浇离肠谈笑气吞湖海热三十年来契濶情无端又作匆匆别屈指长安多故人见君应问天涯客为言两鬂已婆娑独有此心犹似铁吁嗟我老不足怜塞上征夫泪成血
　　游灵岩寺
　　前峯俯伏如象卧后岩蹲踞如狮坐东南朝拱朗公山路接鸡鸣寨下过中间掩映梵王宫五花寳殿高玲珑石门深锁观音洞峭壁斜生摩顶松松枝遥指天门树老禅创始开山处面前涌出甘露泉流浆香积厨房去香积厨中杖锡泉黄龙白鹤相通连又添平岸池头水浄洗菩提种福田一重流水一重竹竹编尽是山僧屋上方下界知几重银杏红椒满空谷山僧汲水煮新茶茶罢焚香看佛牙莫言此事为虚诞请君更问铁袈裟
　　晚翠轩枇杷
　　轩前翠树凌秋风翠色飞入轩之中固非先零之蒲柳亦岂早雕之梧桐竒材乃是卢家果碧玉枝头琢成颗清气吹寒上画屛隔窓影乱香云朶霜花染作黄金丸饮余酒渴诗喉干醉拍栏干饱风味笑杀世间梅子酸晚翠迟迟犹晚节吾儒对此心如铁还当洗眼看苍松嵗暮空山卧氷雪
　　杨白花
　　杨白花别来久一杯空负花前酒东风吹去落谁家江北江南重回首杨白花今在否春色无情燕无偶水逺山长归不归离魂化作临歧柳
　　诗送友人周宗大
　　霜月照孤鸿春堂语双燕别来今几年偶尔复相见相见浑疑梦寐中故交话旧情无穷欢情极兮忽长啸满天飒飒生清风可怜相见未能久无奈匆匆又分手临岐把袂且谈诗寜用寻常一杯酒
　　金台别意
　　黄金台上西风起白雁呌霜天似水风外埙箎吹别离一声散入秋云里璞玉浑金好弟兄闽南奎璧两星明阿兄大力抗嵩华简拔人物司铨衡弟居湖海享清福万里来同姜被宿赢得世间无事官神仙不食朝廷禄归思吟情搅肺肝醉呼斗酒催征鞍小窓后夜听春雨唤醒紫荆花梦寒
　　送许节之还寜阳
　　泺源门外东风暖嫩染鵞黄柳丝短小雨乍晴香雾消莺声满树清如筦感时又度一畨春年去年来频送人不觉朱顔镜中老春光又逐少年新世路悠悠只如此眼中谁是竒男子若将杯酒比离情深似大明湖里水多君思我我思君那忍相逢手更分归到寜阳花正发彩衣舞破东山云
　　酒酣赠海静之
　　我放歌君进酒酒到莫停手聊寛锦绣肠小试谈天口一饮三百杯再饮五六斗胸中不平气散作风雷吼此是宜城令尹海静之曽在玊皇殿前走君进酒听我歌等闲莫负金叵罗闲日少忙日多古来豪杰俱消磨百嵗光隂一掷梭人生不饮将如何
　　挽李府丞
　　乌夜啼愁杀人灯已昬啼转频啼落燕山五更月游子闻之泪成血不尽空林返哺恩呜呜啼到何时歇一声高一声低满天凉露风凄凄愁杀人乌夜啼
　　行路难
　　北人快骑马南人快使船马蹶太行上舟覆瞿塘前争如山翁暖土炕不怕高山与风浪
　　次林员外新店驿壁间三首
　　谏书佛骨表滇海即潮州正气三千丈斯文第一流故交无客送公道有人留慨想逢迎辈闻风死亦羞漫漫南去路随处纪山川齐鲁云连树秦淮水接天乌栖吴苑月人牧楚陵烟莫道交州逺姚安已近边道经新店驿梦落楚山中王化虽无外乡音较不同石屛清入画水镜浄涵空回首南天逺三呼祝圣躬
　　小亭杂咏三首
　　草屋压云低催诗雨满畦傍墙縁土狗隔水呌田鸡山逼岚光重门幽草色齐东风吹不起香浸落花泥小园通曲迳野趣浩无涯藜杖分开草芒鞋印破沙一声送春鸟千片舞风花坐久诗喉渴呼童旋煮茶心闲尘虑少耳静市声稀连日雨初霁满天云正飞树低行碍笠苔厚坐沾衣徙倚无穷思斜阳倦鸟归
　　春晓
　　晓起思依依问春春欲归酒嫌杯底浅花恨树头稀见客犬忽吠避人莺乱飞醉呼童子去掩上小柴扉
　　竟陵故城
　　荒城遗迹在眺望欲沾巾旧塜连新塜今人杂古人断碑多作础枯木尽为薪回首东风路年年草自春
　　西亭杂咏
　　晓窗初睡起扶杖竹篱东鸟迹真如篆虫形曲似弓草痕输嫩緑花办堕残红一幅天然画吟翁指防中
　　宋玉石
　　楚山一片石可爱欲何如醉卧宜醒酒闲凭好看书晚惭陪五客早喜识三闾零落今安在长吟恨有余
　　次韩贯道亚叅寅延寺韵
　　禅闗临古道使节几经过僧涴溪头竹樵扳石上萝妙山原自好佳句不须多人境俱忘处披云一啸歌
　　懒出
　　老去鬂如丝东风知不知新年多病酒元夜欠题诗犀首本非智虎头真是痴偶然开醉眼春意上花枝
　　骊山懐古
　　寂寂骊山锁夕晖我来不觉泪沾衣幽王烽火娱褒姒唐帝温泉浴贵妃芳草有情空自老落花无语为谁飞春来绣岭多啼鸟似对行人説是非
　　华清池
　　造化融春几许年人间留此一泉山灵不纳藏氷室地脉应通浴日渊香雾笼晴含御气凝脂流恨带胡羶至今多少探汤手笑指当时种玉莲
　　登泰山二首
　　朝登泰岳望蓬莱晚带斜阳兴未回一路草香都是药千林树老尽生苔浮云似水流将去怪石如人立起来几度叮咛与童仆等闲休上舍身台
　　万重烟树万重云今古巍巍势自尊四面好山朝日观一溪流水落天门我惭作记非王勃人説题诗有许浑回首忽惊归路晚满身清影月黄昬
　　趵突泉
　　一清气涌波澜几度曽于醉里看玉杵乱舂珠颗碎氷壶倒浸雪花寒龙吹海末潮声急鬼刳山根石眼寛谁为苍生作霖雨天瓢防取上云端
　　题祖庵
　　终南万叠此中赊金碧楼台绚紫霞阿母许传青鸟信仙人来自玉皇家云间鸡犬迎游客雨后儿童扫落花世事不干黄鹤梦酒醒犹未熟胡麻
　　雁塔
　　慈恩古塔一闲登瘗鹤铭亡问寺僧旧壁编题唐进士逺烟多见汉原陵感懐已寄无穷事纵目还须最上层不省风铃縁底语至今谁是佛圗澄
　　长安懐古
　　渭水桥边独倚栏望中原是古长安斩蛇赤帝留神劒堕泪铜仙泣露盘宫锦为防天外落霓裳成队月中看不堪回首风尘后北斗城荒雁塔寒
　　次许先生草亭韵
　　緑浃浓云压树低唫魂清入画图迷羣蜂酿蜜争输课一鹤将雏恣啄泥刘向昔居天禄阁杜陵今住浣花溪诗成几度无人和闲就芙蓉叶上题
　　风静踈帘落絮低雨晴香迳緑隂迷虎须半露蒲穿石龙角全舒笋透泥东面树连西面树南头溪灌北头溪更怜野鸟春声巧似把山童小字题
　　和显章宋公马嵬坡韵
　　妖血流红古道傍翠华西幸悔淫荒凄凉旧事空尘梦冷落残魂送夕阳自昔玉顔多贾祸至今黄土尚余香锦绷绣袜休深咎廊庙非才更可伤
　　次希闻上人韵寄许节之
　　记得临岐折柳枝人生难防易分离夜长賸有思君梦路逺都无寄我诗满院落花春去早一帘斜日燕归迟区区功业成何用赢得闲愁上两眉
　　次许先生见寄韵
　　休官深幸太平年家在东山汶水边十里春隂饶草树一庭秋色半云烟闲防白鹤随诗社尽把黄金鬻义田遥忆归荣堂上酒墙东二老酿谁先
　　闰九月九日榆林写懐
　　风烟漠漠树苍苍节序惊心倍感伤百嵗几回经闰月一年两度见重阳菊于秋后那堪折鸿去霜深更自忙无恨幽懐唫不得氷天霜冷角声长
　　过红石山
　　冬来天气正严凝红石山高策马登风向眼中吹出泪雪沾须上冻成氷平邉岂止如擒虎用将何须似养鹰记得去年经此地铁衣流汗苦炎蒸
　　防顶石花茶
　　闻道防山风味嘉洞天深处饱烟霞氷绡碎剪先春叶石髄香粘絶品花蠏眼不须煎活水酪奴何敢鬬新芽若敎陆羽持公论当是人间第一茶
　　次许先生韵
　　十里清风舞桧杉先生高卧白云岩苔生石上嗔人扫花落门前许燕衔自古养生惟一致于今处世务三缄老来防得闲滋味咀嚼方知蔗境甜
　　登大同角楼次刘草窓韵
　　彩云飞过几层檐楼上人呼酒载添半壁夕阳红影痩一钩山色翠眉纎我非能画王摩诘谁是先忧范仲淹遥想滕王旧时閤潇潇暮雨卷珠帘
　　东寺寒泉
　　一曲清泉绕寺流老懐应共此泉幽吟乗雨气清诗骨醉吸氷花涤酒愁天巧凿开云窟冷地灵分出海门秋饮牛洗耳浑闲事留与征人照白头
　　水帘飞雪
　　飒飒银河一片秋石梁飞溅浪花浮水神扫雪风为箒山鬼掀帘月当钩玊屑散将何处去镜光拖下几时收莫言此景清如画中有龙沙万里愁
　　红山西照
