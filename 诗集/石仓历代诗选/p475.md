<!-- { "loadSidebar": true } -->
　　黄鹄山头云满树黄鹄山下风生渚髙人独立天地间手把幽兰洒春曙忆昔天门金榜开谈王説覇称竒才清名倐忽响中外迅雷海上随潮来奎璧文光射箕尾照耀湘衡数千里笑骑海月拂天星散落明珠满秋水天风吹作箫韶声五色云中凤孤起凤兮凤兮云汉章岂弟君子不可忘我欲荐之太古上酌以酒梅花傍
　　题天宁长老深雪禅堂
　　积雪封门深十尺大风不卷恒河沙楼台幻出白龙象海峯失去青莲花君不见金天上人面如玉夜半毫光照山屋起从无影月中行赤脚踏氷倚修竹归来铁鉢氷生寒冻合蜿蜒小如粟十日不晴将奈何上人趺坐穷捜罗咳唾珠玑三万斛散作天花落海波
　　金陵篇赠王贵德十四韵
　　江左金陵簇锦花城南阛阓拥烟霞云斤月斧挥天半星拱虹梁照水涯晴日垂杨笼巷陌薰风细草防堤沙楩楠鸠集开新第亭馆蜂屯胜旧衙楼倚亨衢沾雨露坊题华翰绕龙蛇路通赤舄三槐府墙隔乌衣百姓家拟待桓圭加上爵行看大纛拥髙牙春从凤沼来黄阁人向鹓班领白麻沸海市声还厌聼软香尘土不容遮枥喧贵介五色马门过豪商七寳车晓出绣袍朝紫禁夜归银烛列红纱蜀称锦里何堪比唐有青泥亦谩夸冠葢往来聨玉笋琴樽谈笑吐天葩长由坦道全终始应与鸣珂播迩遐
　　古意
　　君家兰泽西妾家兰泽东兰泽多芳草相去各春风君今行陇右妾思在闺中天寒绣袂薄涙下玉屏空
　　寄方壶道人
　　海上神仙馆天边处士星卧云歌酒德对雨注茶经石洞龙嘘气松巢鹤坠翎都将金玉句一一写空青
　　送黎兰谷游永州
　　舟子开帆日天风吹雪时关河嵗将晏荆楚客何之水接三苗国云迷二女祠经过逢北雁应有寄来诗
　　公无渡河
　　江上春来风雨恶大浪小浪江中作一苇之航何足云荡漾中流几飘泊人鲊瓮鬼门闗下隔深渊咫尺间饥蛟食人骨如山公无渡河当早还
　　古钗叹
　　黄金作钗分两股青髻如云凤双舞照见胭脂井水香后主宫中数千女一朝野花成绮罗但见兎迹狐踪多有人拾得古钗卖肠断当年玉树歌
　　蒿里
　　城中市声如海水纷纷甲第连云起自从秦鹿走中原蓬蒿长徧鸣珂里夜深鬼语风吹沙光怪走地圆如兎葵燕麦芃芃地尽是当年宰相家
　　春日驾幸钟山应制
　　大驾春晴临寳地钟山翠霭拥金仙瑶花如雨三千界紫气成龙五百年风送香烟浮衮服池涵树影拂青天词臣侍从何多幸安得诗才似涌泉
　　送徐复初海道知事
　　东运楼船白粲多紫髯英气有谁过礟车云起天垂野母风来雪涌波海上神仙见徐福闗中父老识萧何幕賔不尽长才用早晚薇垣响佩珂
　　秋夜书懐简李希吉
　　江臯秋水明晩霞江城秋满诗人家双杵隔墙夜敲月一灯向壁寒生花乌鹊惊风绕红树紫蟹带霜行白沙清虚之府入幽梦醒看河汉思乗槎
　　题子静草堂
　　草堂正在匡庐山山隂緑玉相对闲云从双剑峯前下潮到小孤江上还茶烟满室写墨竹花雨一帘观白鹇谁似南宫能篆古为君髙致轩窗间
　　清江曲
　　清江水清峡水黄清江之上多绿杨浣花女儿立沙际青羣白足如秋霜蜀山雪消十日雨一夜扁舟欲齐树两岸猿声不肻休送君流过峡州去
　　狭路相逢行
　　上有千尺之厓古铁色下有无底之潭水俱黑中间小道石艰涩君马南我马北狭路相逢何偪仄安得往来如康庄两贤相让无相阨
　　前有尊酒行
　　前有一尊酒后有三尺坟坟前两树花坟中不知春分明记得坟中鬼曾共当年饮酒人
　　题水殿纳凉图
　　湖上栏干百尺台台边水殿倚云开红桥人隔荷花语玉盌金盘进雪来
　　题枯枝寒禽图
　　王母宴归西海上空留青鸟羽参差黄云苦竹江南霰独立寒条嵗晚时
　　舟过黄陵庙
　　黄陵庙下倚船窗水浅沙平属玉双山外断云寒日晚半篷寒雪下湘江
　　秋夜吟
　　桂树丛丛月如雾山中故人读书处白露湿衣不可去
　　附汪时中诗【字徳卿祁门人】
　　和陶靖节
　　木落霜更繁鸟啼夜方寂徘徊不能寐起行见明月达人伤逝波志士感徂节冲懐在潜渊修轨絶尘绁人生大化中飘萧风底叶岂无好容华百年终变灭及时且行乐无为长太息
　　其二
　　避諠舍幽林蓬荜日髙卧开门见青山相看久逾好白云何处来飞在檐前堕淡泊渉世清意闲尘勿搅主静岂无方此乐不可道黄精肥可飱石泉清可澡黙黙观大运息心以为寳
　　月夕书懐寄贡待制汪蓉峯程以文
　　明月出东山照见西林明龙蛇布满地信歩还自惊独立数星辰欲挽银河倾一洗人间尘洒然肝胆清不寐抱婵姢待旦听鸡鸣安得同心人为言此时情
　　种竹
　　结庐幽谷中老树髙连云青山固佳客不可无此君移植当前轩气槩终出羣胡牀坐月夕世事从紏纷凤鸟日将至起舞歌重轮天风万里来夜半箫韶鸣
　　登源越国祖庙
　　四方骚乱六州安锦缆云颿去不还龙劒占星狼鬛静角弓张月虎牙闲东行窦使书初献西向秦庭涕易澘髙塜麒麟碑碣在唐陵隋寝草斑斑
　　汉武帝
　　天马西来苜蓿堆五云宫阙是蓬莱可怜商鼎盐梅味不似金茎露一杯
　　附汪叡诗【字仲睿婺源人左春坊司直郎】
　　杂赋
　　我逰防稽岭复登秦望山天髙海涛寂日落空云闲三山何许鲍腥动函关回车探禹穴千古髙巑岏有客来昆崘抱璞将何适熠熠含辉光椟韫夜生白荆舒人莫知举世珍燕石所以鲁仲尼待价靡欣戚嘉橘生南服累累黄金姿碧叶霜不悴贞心终自持渭濵钓鱼叟西伯梦见之西伯今寂寞野处徒伤悲
　　拟古
　　别君出郭门回首万里遥征马复驰驱山髙路岧嶤水流下溟海月出上青霄月光照海波我行魂独消天寒闗塞逺日落村墟晚悠悠音信断鸿雁自凄惋中心抱贞素匪石不可转昊天信明旦胡能事游衍
　　濠梁行奉制赋送太师韩国公还乡
　　龙飞濠梁起淮甸肇基防陵酣百战诛陈夷张安东南北定中原疾如电秉旄仗钺清朔方拱手垂衣正南面泰山若砺海涵天黄河如带江澄练声威逺布来夷戎海隅西极咸趋风不用汉兵三十万大宛马萃天闲中圣皇明德被海宇天产英杰开勲庸中山开平奋武烈内辅太师韩国公太师始由刀笔举羣雄纷争识真主麾之不去情愈亲日献訏谟阐绪不矜不伐仁者心克勤克俭前哲矩平生仇怨那报酧诸将劳能谁毁誉百司庶务无稽留剸繁治剧何优游圣皇推诚重委托太师悉力宣王休汉比萧曹岂异绩唐槩房杜称嘉猷光辅功成请身退锡爵颁养先公侯白髪朝天喜强健紫殿从容频锡宴一朝乡里锦衣荣千载勲名青史见太师恭慎人罕侔圣皇显佑谁能先旧基甲第新淩云内府金钱表新眷明庭盛典重咏歌谩从馆阁徴文献
　　予归江左泽徃四明
　　倚闾怜母老长路望儿归六载眼中泪三春身上衣霜清听雁逺天濶见云飞海峤连闽越乌啼月尚微
　　吴斌诗【字韫中休宁人平阳县主簿】
　　北游
　　青山千里来龙奔出平野逶迤作都城黄河走其下借问宿迁人在昔何为者云此生重瞳虎鬬天所假自矜葢世心坑秦覇区夏鸿门逸真龙乌江防骓马至今哀怨声喑呜海中泻
　　次韵戴尚文游顔山三首
　　顔山倚南斗秀结鸿荒前昔有太素人攀巢卧紫烟双龙作服御据地生灵泉一餐日月精永保龟鹤年朝结八极游夜向三天眠一朝弃宇宙遗迹成幽云洞关双扉别有丹霞天我今望紫气遐想穷山川
　　其二
　　金仙识灵境振锡西天来梵宫跨絶巘防翠何壮哉海水入金鉢洒旱徧九垓遂令区中人瞻望心徘徊我思脱万劫郁悒惭非才青莲发兹山何必登三台行将覩寳月髙举超凡埃
　　其三
　　美人契遐想濯足青莲池我亦思攀援腾空蹑云螭苍茫送逺目直接扶桑枝天低流景逈风逺浮景驰万灵受荼毒生死皆非宜仙人与佛子缥缈何须期吾当问青天愿借箕尾骑
　　杂体
　　豫章在髙岳挺然出乔林云霄接飞翰川谷涵清隂龙鳞结翠色贞固如精金梓人构珠殿飞斤欲相寻虽凭万牛力奈此春山深大材失平地倚树空沈吟
　　秋思
　　西登望夫台北眺从军路霜飞瀚海秋烟横大荒暮君心皎凝丹妾身抱贞素万里莫相思捣月寄征服【叶】
　　宿密多岩兰若
　　寳刹倚青汉金宫瞰紫烟岩颠明秀木天罅落飞泉香窟幽僧定云房逸客眠澄辉沧海月应与此心圆
　　天马歌
　　天马西下昆仑墟腾骧振迅将焉如雄姿逸气越太古云騣电尾拂紫虚頫首视六合有若樊笼拘朝穷青天九阖之浩荡暮极沧海万国之盘纡骅骝与騄駬俯伏蹶足空睢盱大鹏之飞尚不过于九万六龙岂敢争驰驱拳毛萦红耀晴雪髙蹄飜霜蹴明月瑶台两镜入清瞳五岳层峦挺竒骨当时飞歩凌长安星流雾转那可攀伯乐已久死至今骈足枥槽间圣朝举鞭策岂信蜀道难由来世眼俱混浊驽骀却鞲黄金鞍太行盐车毎服力嗟我于此徒盘桓春风三月来燕山将随银河上云端翺翔御道驾天子出入警跸羣生安
　　顔山歌
　　欲为紫霞赏遂作丹霄游顔山秀防五千仞况于絶顶凌飞楼长风吹目空四海但见天地如虚舟龙争虎鬬血中野安知此境长悠悠顔山之势何壮哉飘如云龙上天来蟠根走脉极九垓千岩万壑相萦回龙池皎雪天镜开气蒸六合作飞雨五月下界惊云雷顔公一去不复廻空有仙迹迷苍苔凭崖凿翠构珠殿金仙趺坐莲花台雄标胜境掩五岳胡乃僻处东南隈后来观者登崔嵬超然顿觉辞红埃平明攀天望海色宛若万里防灔之金杯此中昔有芸香客一朝矫翼腾三台我今苦被风尘恼欲持长篲人间扫山花含烟笑人老青松垂隂得春好功名感此不复求便欲巢云拾瑶草终当羽化随青童鸡为凤皇犬为龙青天碧海长相从回头试问世间士茫茫尽入三泉中
　　续催日鼓謡
　　胡为乎六龙斜飞于若木之金天复沈沦于西溟澒洞之重渊日车摧頺势将堕但闻惊天伐鼔砰轰喧阗恨无鲁阳所挥之神戈又无羲和所执之神鞭徒看光景入海去惟有雪色千叠春雷喧日已溺谁能援似将宇宙入防昧魑魅泣雨神啼烟烟雨暮何由晨肆鬼怪愁天人有美二子超凡伦凝丹泣血惊苍旻欲攀天上万丈之玉绳揽此波中咫尺之金轮力不及情难伸歌日鼔悲无垠空有蛟龙之翰麟鸾之文照耀今古诚足珍心比精卫谁复陈至今隂气毒天地几时六合回阳春吾闻东方乃有扶桑之君旸谷之神可以返日驭升天门过黄道御紫宸安得回光洞照下土之盲人神君精感应相隣忽尔金鸡啼白东海天朱光飞射开幽鼓声惊倒三山巅白日曙青阳生出海屿防天京四方咸覩晓色清麟胎凤鷇含精英圣皇钦天建太平作韶武吟箫笙譬若日鼓腾天声乾坤上下俱清宁亿年万世同光明
　　妾薄命
　　大罗天中散花女一防尘心坠凡土花顔夺尽天上春举世蛾眉焉足数生来祗在深闺中珠帘翠幕藏春风清心无瑕皎白玉月娥星女遥相同汉家君王自明哲独选芳容与贞节龙舆忽上鼎湖云雀台空望漳河月苍梧凌空湘水寒泪痕洒徧金琅玕一身憔悴不能立香消玉减凋云鬟自怜薄命谁为主仰视云霄澹无语何时重返蘂珠宫还散天花作香雨
　　青州歌
