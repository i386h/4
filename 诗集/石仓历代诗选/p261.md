<!-- { "loadSidebar": true } -->
　　别寳讲主
　　此处相逢晩他乡有胜縁呪功先伏猛戒力得扶颠暂息三支论重防二祖禅夜牀鞋脚别何日着行纒
　　山口
　　重雾真成雨疎帘不隔风青林拥红树家鹜杂賔鸿渔屋浑连水晴湖半落虹往来成一老犹在客途中
　　钜野少泊
　　满巷牵丝直平湖坠镜清顺流风借便捷路雪初晴鸟度欲何向鸥来只自惊有行真快意安得易为情
　　河上
　　背水连渔屋横河架石梁窥巢鸟鹊竞过雨艾蒿光鸟语催春事窓明报夕阳还家慰儿女归路不应长
　　野望
　　霜叶红于染吹花落更馨平江行诘屈小径夹葱青度鸟开愁眼遥山入画屏畏人惟可饮从俗却须醒
　　西湖
　　小径才容足寒花自送香宫池下鳬雁荒冢上牛羊有子吾甘老无家去未量三年哦五字草木借余光
　　湖上
　　湖上难为别梅梢已着春林喧乌啄啄风过水鳞鳞縁有三年尽情无一日亲白头厌奔走何地与为隣
　　寓目
　　曲曲河回复青青草接连去帆风力满来雁雪声先野旷低归鸟江平进晩船望乡从此始留眼未须穿
　　和章秀才晩游九曲院
　　冷落丛祠晩回还峡路赊平荷留夜雨惊鸟过隣家云暗重重树风开旋旋花病躯无俗事诗得后归鸦
　　后湖晩出
　　水净偏明眼城荒可当山青林无尽意白鸟有余闲身致江湖上名成伯季间目随征雁尽坐待暮鸦还
　　晩坐
　　柳弱知春色梅寒酿雪花溪明数积石月过恋平沙病减还増药年侵却累家后归栖未定不但指昬鸦
　　寒夜
　　留滞常思动艰虞却悔来寒灯挑不焰残火拨成灰冻水滴还歇风帘卷复开孰知文有忌情至自生哀
　　宿济河
　　烛暗人初寂寒生夜向深潜鱼聚沙窟坠鸟滑霜林稍作他年计初回万里心还家只有梦更着晓寒侵
　　寄晁无斁春懐
　　稍听春鸟语丁宁乂见官池出断氷雪后踏青谁与共花边着语老犹能笑谈莫倦寻常听山院终同一再登今日已知他嵗恨抢榆况是复飞腾
　　九日寄秦少游
　　疾风回雨水明霞沙步丛祠欲暮鸦九日清樽欺白髪十年为客负黄花登髙懐逺心如在向老逢辰意有加淮海少年天下士可能无地落乌纱
　　寄送定州苏尚书
　　初闻简策侍前旒又见衣冠送作州北府时清惟可饮西山气爽更宜秋功名不朽聊通籍海道无违具一舟枉读平生三万巻御寒当复敝貂裘
　　庚辰三月晩登白门闲望
　　重门杰观屹相望表里山河自一方小市张灯归兴动轻衫当户晩风长孤臣白首逢新政游子青春见故乡富贵本非吾辈事江湖安得遂相忘
　　和黄预七夕
　　盈盈一水不斯须经嵗相过自作疎坐待常禽报佳防径须飞雨洗香车超腾水部陈篇上收拾愚溪作赋余信有神仙足官府我宁辛苦守残书
　　次韵李节推九日登山
　　平林广野骑台荒山寺鸣钟报夕阳人事自生今日意寒花只作去年香巾欹更觉霜侵鬓语妙何妨石作肠落木无边江不尽浮生此日更须忙
　　次韵何子温祈晴
　　虎节当关信不传瓣香才上已回天驱除雾雨还朝日蓄缩波涛复二川夺目光华闻秀句堆场藁秸验丰年从今更上中和颂少费将军九万笺
　　和和叟梅花
　　百卉前头第一芳低临粉水浸寒光卷帘初认云犹冻逆鼻浑疑雪亦香鼎实自期终有待天真不假更匀妆江南望断无来使且伴诗翁入醉乡
　　雪后
　　送往开新雪又晴应留胜白待春青稍回杉色和梅怨并得朝看与暮听已觉庭泥生鸟迹遽修田事带朝星暮年功利归持律不是骚人故独醒
　　早起
　　邻鸡接响已三鸣残防依稀煞五更寒气挟霜侵败絮賔鸿将子度微明有家无食惟髙枕百行千穷只短檠翰墨日疎身日逺世间那得尚虚名
　　送王元均贬衡州兼寄元龙
　　先生秀句满江东二子縁渠得再穷诗礼向来堪发冢孙刘能使不为公炎方瘴疠消轩豁故国山河阅始终传语元龙要相识江湖春动有来鸿
　　絶句
　　里中餽杏得尝新马首相逢始见春勤苦著书如作吏世间谁是最闲人
　　絶句
　　书当快意读易尽客有可人期不来世事相违每如此胸懐百嵗几曽开

　　石仓歴代诗选卷一百六十一
　　钦定四库全书
　　石仓歴代诗选巻一百六十二
　　明　曹学佺　编
　　宋诗三十九
　　曽几
　　岭梅
　　蛮烟无处洗梅蘂不胜清顾我已头白见渠犹眼明折来知韵胜落去得愁生坐入江南梦园林雪正晴
　　邓帅寄梅并山堂酒
　　甓社湖边路诗筒得报回旧时云液酒新嵗雨肥梅不是园官送真成驿使来鬓毛都白尽更着此花催
　　雪中登王正中书阁
　　对雪谁堪语登楼似欲仙人家修月户丈室散花天峰叠钩帘外江横隠几前寒深落雁渚清集钓鱼船解病从摩诘消愁得仲宣展书明细字烹茗湿疎烟月好还同梦诗成已下明年倘相忆为一到关边
　　喻子才提举招昌源观梅倦不克往苏仁仲有诗次韵
　　问君何许看花回賸説郊坰十里梅树杂古今他处少枝分南北一齐开昌源已办行厨去离渚犹烦使节来况复兰亭公所葺清流九曲要传杯
　　上元日大雪
　　勾芒整辔浃辰间雪片相随大可观挑菜园林有余润烧灯庭院不胜寒柳条弄色政尔好梅蘂飘香殊未阑便是落花飞絮去直疑春事并衰残
　　食笋
　　花事阑竹事初一番风味殿春蔬龙蛇戢戢风雷后虎豹斑斑雾雨余但使此君常有子何忧每食叹无鱼丁宁下里须留取障日摇风却要渠
　　长至日述懐兼寄十七兄
　　老来逾觉白驹忙眼看重阳又一阳心似死灰飞不起技如寒日短初长厌看賔客空投谒强对妻孥略举觞回首山阴酬劝地应怜鸿雁不成行
　　壬戌嵗除作明朝六十嵗矣
　　禅榻萧然丈室空薰销火冷闭门中光阴大似烛见跋问学只如船逆风一嵗临分惊老大五更相守笑儿童休言四十明朝过看取霜髯六十翁
　　嵗尽
　　漏箭更筹日夜催万牛那挽白驹回梅花雪片嵗除尽萱草柳芽春鼎来病里诗书原不读贫中尊俎未曽开年光似此真虚掷请以丹心学死灰
　　大雨志喜呈髙侍御
　　一夕骄阳转作霖梦回凉冷润衣襟不愁屋漏床床湿且喜溪流岸岸深千里稻花应秀色五更桐叶最知音无田似我犹欣舞何况田家望嵗心
　　谢人送壑源絶品云九重所赐也
　　三伏汗如雨终朝霑我裳谁分金掌露来作玉溪凉别甑软炊饭小炉深炷香麯生何等物不与汝同乡
　　迪侄屡饷新茶
　　吾家今小阮有使附书频唤起南柯梦持来北焙春顾予多下驷况复似陈人不是能分少其谁遣食新敇厨羞煮饼扫地供炉芬汤鼎聊从事茶瓯遂策勲兴来吾不浅送似汝良勤欲作柯山防当令阿造分
　　述侄饷日铸茶
　　寳胯自不乏山芽安可无子能来日铸吾得具风炉夏木啭黄鸟僧窓行白驹谈多唤坐睡此味政时须
　　次韵雪中
　　积雪何所待冻云终未开有时闻泻竹无路去寻梅只欲关门卧谁能荡桨来辟寒须底物正令麯生才
　　种竹
　　近郊宜竹树手植满庭隅余子不足数此君安可无风来当一笑雪压要相扶莫作封矦想生成鄙木奴
　　走笔
　　市上无佳笔营求亦已劳防持空雪竹束缚欠霜毫此物藏三穴须公拔一毛不堪髯主簿取用价能髙
　　岩桂
　　粟玉粘枝细青云剪叶齐团团岩下桂表表水中犀江树风萧瑟园花气惨凄浓薰不如此何以慰幽栖
　　曽宏父分饷洞庭柑
　　黄柑送似得尝新坐我松江震泽濵想见霜林三百颗梦成罗帕一双珍流云噀雾真成酒带叶连枝絶可人莫向君家樊素口瓠犀微齼逺山颦
　　荔子
　　异方风物鬓成斑荔子尝新得破颜兰蕙香浮襟解后雪氷肤在酒酣间絶知髙韵倾瑶柱未觉丰肌病玉环似是看来终不近寄声龙目漫追攀
　　郡中禁私酿严甚戏作
　　结交欢伯无他肠小槽窃比顾建康此身忽堕禁酒国何路得到无功乡官酤快甚夏酌水齐酿惬于冬顾汤客来且复置是事北焙荐涴春风香
　　避冦迁居郭内风雨凄然郑简道饷酒
　　烟雨昬昬二月梅全家避冦寄城隈欲寻碧落侍郎去遽沐青州从事来令我妻孥争洗盏想公伯仲正传杯安能郁郁久居此且傍茶山松迳回
　　返魂梅
　　迳菊庭兰日夜摧禅房未合有江梅香今政作依稀似花乃能令顷刻催开笑巫阳真浪下寄声驿使未须来为君浮动黄昬月挽取林逋句法回
　　瓶中梅
　　小窓氷水碧瑠璃梅花横斜三四枝若非风日不到处安得石色如许时神情萧散林下气玉雪清映润中姿陶毛頴果安用疎影写尽无声诗
　　雪作
　　卧闻惟霰却无声起看堦前又不能一夜纸窓明似月多年布被冷于氷履穿过我柴门客笠重归来竹院僧三白自佳清亦好诸山粉黛见层层
　　送仓部吕治先守齐安
　　齐安剖竹要循良分付吾家坦腹郎賸有江山连赤壁终稀讼狱到黄堂铃斋昼永宜深念边琐秋髙合过防此地元之遗烈在风流容易鬓毛苍

　　石仓歴代诗选卷一百六十二
　　钦定四库全书
　　石仓歴代诗选巻一百六十三
　　明　曹学佺　编
　　宋诗四十
　　刘弇
　　送方绚解元赴试南宫用桂林一枝为韵
　　君王十二闲一一登权竒饱之青玉刍络以黄金羁南宫旧冀北杂遝追风姿骕骦固神物岂病孙阳嗤如闻丹桂约暗满秋风枝
　　癸酉嵗暮寿春道中
　　有城有城半芜没倔强当年开狡窟青缰白马成底事魏得其狗空凌突清淮不洗饕利肠石马崔嵬化英物据鞍浩叹为踟蹰但见悲风起蓬勃
　　其二
　　有客有客垢髪须羮魁挂鞍无宿储翘心北阙比寒藿他日南山抛旧庐逆旅丈人真脆意揖我下牀邀踞悠悠髙门击鲜子萍匏殊根勿诮渠
　　走笔答郭子隆勾稽
　　春归几何时緑树阴已满萧条子云巷谁借吹嘘暖常日双柴扉深扃类休澣稚燕掠翩翾疎蝉弄凄断撷芳聊自娱任从食息懒嶷嶷栖鸾郎蜗居间三欵儿童惮逢迎应客事谩诞谢絶髙轩荣秖増鼯鼠短赖君不吾靳慇懃接訚侃酸然梅雨天烦襟斗湔浣
　　送李侯朝散还任
　　西山阅今昔章水弄清泚云陴挿天半滕阁中隠起青鸳千万家湖光豁如洗钟陵一都防信亦非偶尔君来无几何所得已倍蓰笑谈送白日慷慨拾遐轨成诗殆百篇天籁落凡耳事竣告还朝相送情难已悲歌一再行杯觞覆苍翠秋标拔孤云鸿雁思吾子
　　石廊洞
　　君不见仙家三十六洞天西南大半盘苍巅此外元阳擅崭絶况有石廊人喜传碧莲参差隅地涌徙倚危梯飞防蝀阴阴洞户半空开一缕聨凹愁寄种万钧崔嵬挂礧石吁可怪兮若飞动天然湫面寻丈间寒掬初悭媪神捧紫厓防茸瑶草秀悬泉涓涓挹天酒淑灵岂即乾坤私窟宅宛是神仙旧飞乌防影阳光回游子履深惊殷雷九夏三冬自回干雨旸寒燠争喧豗神物奄有似无谓突兀古庙当岩隈鼪鼯笑舞助怪变落日愁絶松风哀瞰临一方殆天意累露之疑此其是仙乎仙乎胡不归忍使秋燐泣阴鬼
　　人日
