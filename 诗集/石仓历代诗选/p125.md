<!-- { "loadSidebar": true } -->
　　元和十年余左迁九江郡司马明年秋送客湓浦口闻舟中夜弹琵琶者听其音铮铮然有京都声问其人本长安娼女尝学琵琶于穆曹二善才年长色衰委身为贾人妇遂命酒使快弹数曲曲罢悯然自叙少小时欢乐事今漂沦憔悴转徙于江湖间余出官二年怡然自安感斯人言是夕始觉有迁谪意因为长句歌以赠之凡六百一十六言命曰琵琶行
　　浔阳江头夜送客枫叶荻花秋瑟瑟主人下马客在船举酒欲饮无管弦醉不成欢惨将别别时茫茫江浸月忽闻水上琵琶声主人忘归客不发寻声闇问弹者谁琵琶声停欲语迟移船相近邀相见添酒回灯重开宴千呼万唤始出来犹抱琵琶半遮面转轴拨弦三两声未成曲调先有情弦弦掩抑声声思似诉平生不得志低眉信手续续弹説尽心中无限事轻拢慢撚抹复挑初为霓裳后六么大弦嘈嘈如急雨小弦切切如私语嘈嘈切切错杂弹大珠小珠落玉盘间闗莺语花底滑幽咽泉流水下滩水泉冷澁弦凝絶凝絶不通音暂歇别有幽愁闇恨生此时无声胜有声银鉼乍破水浆迸鐡骑突出刀鎗呜曲终収拨当心画四弦一声如裂帛东船西舫悄无言惟见江心秋月白沈吟放拨揷弦中整顿衣裳起敛容自言本是京城女家在虾蟇陵下住十三学得琵琶成名属教坊第一部曲罢长教善才服装成每被秋娘妬五陵年少争纒头一曲红绡不知数钿头银箆击节碎血色罗裠翻酒汚今年欢笑复明年秋月春风等闲度弟走从军阿姨死暮去朝来顔色故门前冷落鞍马稀老大嫁作商人妇商人重利轻别离前月浮梁买茶去去来江口守空船绕船明月江水寒夜深忽梦少年事梦啼妆泪红阑干我闻琵琶已叹息又闻此语重唧唧同是天涯沦落人相逢何必曽相识我从去年辞帝京谪居卧病浔阳城浔阳地僻无音乐终歳不闻丝竹声住近湓江地低湿黄芦苦竹绕宅生其间旦暮闻何物杜鹃啼血猿哀鸣春江花朝秋月夜往往取酒还独倾岂无山歌与村笛呕哑嘲哳难为听今夜闻君琵琶语如听仙乐耳暂明莫辞更坐弹一曲为君翻作琵琶行感我此言良乆立却坐促弦弦转急凄凄不似向前声满座重闻皆掩泣座中泣下谁最多江州司马青衫湿
　　醉歌示妓人商玲珑
　　罢胡琴掩秦瑟玲珑再拜歌初毕谁道使君不解歌听唱黄鸡与白日黄鸡催晓丑时鸣白日催年酉时没腰间红绶系未稳镜里朱顔看己失玲珑玲珑奈老何使君歌罢汝更歌
　　霓裳羽衣歌和微之
　　我昔元和侍宪皇曾陪内宴宴昭阳千歌百舞不可数就中最爱霓裳舞舞时寒食春风天玉钩阑下香案前案前舞者顔如玉不着人家俗衣服虹裳霞帔步摇冠钿璎累累佩珊珊娉婷似不任罗绮顾听乐悬行复止磬箫笛筝逓相搀击擫弹吹声逦迤散序六奏未动衣阳台宿云慵不飞中序擘騞初入拍秋竹竿裂春氷拆飘然转旋回雪轻嫣然纵送游龙惊小垂手后柳无力斜曳裾时云欲生烟蛾敛略不胜态风袖低昻如有情上元防鬟招萼緑王母挥袂别飞琼繁音急节十二徧跳珠撼玉何铿铮翔鸾舞了却収翅泪鹤曲终长引声当时乍见惊心目凝视谛听殊未足一落人间八九年耳冷不曾闻此曲湓城但听山魈语巴峡惟闻杜鹃哭移领钱塘二十年始有心情问丝竹玲珑箜篌谢好筝陈宠觱栗沈平笙清弦脆管纎纎手教得霓裳一曲成虗白亭前湖水畔前后祗应三度按便除庶子抛却来闻道如今各星散今年五月至苏州朝钟暮角催白头贪看案牍常侵夜不听笙歌直到秋秋来无事多闲闷忽忆霓裳无处问闻君部内多乐徒问有霓裳舞者无答云十县千万戸无人知有霓裳舞惟寄长歌与我来题作霓裳羽衣谱四幅花牋碧间红霓裳实録在其中千姿万状分明见恰与昭阳舞者同眼前髣髴覩形质昔日今朝想如一疑从魂梦呼召来似着丹青图冩出我爱霓裳君合知发于歌咏形于诗由来能事皆有主杨氏创声君造谱君言此舞难得人须是倾城可怜女吴妖小玉飞作烟越艶西施化为土娇花巧笑乆寂寥舘娃苎萝空处所如君所言诚有是君试从容听我语若求国色始翻传但恐人间废此舞妍媸优劣寕相逺大都只在人擡举李娟张态君莫嫌亦拟随宜且教取
　　题灵岩寺
　　娃宫屧廊寻已倾砚池香径又欲平二三月时但草緑几百年来空月明使君虽老颇多思携觞领妓处处行今愁古恨入丝竹一曲凉州无限情直是当时到今【日】中间歌吹更无声
　　县西郊秋寄赠马造
　　紫阁峰西清渭东郊烟深处夕阳中风荷老叶萧条緑水蓼残花寂寞红我厌宦游君失意可怜秋思两心同
　　闻夜砧
　　谁家思妇秋捣帛月苦风凄砧杵悲八月九月正长夜千声万声无了时应到天明头尽白一声添得一茎丝
　　板桥路
　　梁苑城西二十里一渠春水桞千条若为此路今重过十五年前旧板桥曾共玉顔桥上别不知消息到今朝
　　忆江南词三首
　　江南好风景旧曾谙日出江花红似火春来江水緑如蓝能不忆江南
　　江南忆最忆是杭州山寺月中寻桂子郡亭枕上看湖头何日更重游
　　江南忆其次忆吴宫吴酒一杯春竹叶吴娃双舞醉芙蓉早晚复相逢
　　送文畅上人东游
　　得道即无着随縁西复东貎依年腊老心到夜禅空山宿驯溪虎江行摅水虫悠悠尘客思春满碧云中
　　送武士曹归蜀
　　花落鸟嘤嘤南归称野情月宜秦岭宿春好蜀江行乡路通云栈郊扉近锦城乌台陟冈送人羡别时荣
　　赋得古原草送别
　　离离原上草一歳一枯荣野火烧不尽春风吹又生逺芳侵古道晴翠接荒城又送王孙去萋萋满别情
　　旅次景空寺宿幽上人院
　　不与人境接寺门开向山暮钟鸣鸟息秋雨病僧闲月隐松树外萤飞廊宇间幸投花界宿聊得静心顔
　　秋暮郊居书懐
　　郊居人事少书卧对林峦穷巷厌多雨贫家愁早寒葛衣秋未换书卷病仍看若问生涯计前溪一钓竿
　　游寳称寺
　　竹寺初晴日花塘欲晚春野猿皆戏客山鸟似呼人酒嫩倾金液茶新碾玉尘可怜幽静地堪寄老慵身
　　百花亭
　　朱槛在空虚凉风八月初山形如岘首江色似桐庐佛寺乘船入人家枕水居髙亭仍有月今夜宿何如
　　晩题东林寺双池
　　向晩双池好初晴百物新袅枝翻翠羽溅水跃红鳞萍泛同游子莲开当丽人临流一惆怅还忆曲江春
　　夜送孟司功
　　浔阳白司马夜送孟功曹江闇管弦急楼明灯火髙湖波翻似箭霜草杀如刀且莫开征棹隂风正怒号
　　山中酬江州崔使君见寄
　　眷盼情无恨优容礼有余三年为部吏一半属山居酒熟心相忆诗来手自书庾楼春好醉明月且廻车
　　浔阳宴别
　　鞍马军城外笙歌祖帐间乘潮发湓口带雪别庐山暮景牵行色春寒散醉顔共嗟炎瘴地尽室得生还
　　夜入瞿塘峡
　　瞿塘天下险夜上信难哉防似双屏合天如匹帛开逆风惊浪起防闇船来欲识愁多少髙于灔滪堆
　　酬严中丞晩眺黔江见寄
　　江水三回曲愁人两地情磨围山下色明月峡中声晩后连天碧秋来彻防清临流有新恨照见白须生
　　孤山寺遇雨
　　拂波云色重洒叶雨声繁水鹭双飞起风荷一向翻空蒙连北防萧飒入东轩或拟湖中宿停船在寺门
　　除日答梦得同发楚州
　　共作千里伴俱为一郡廻歳隂中路尽乡思先春来山雪晚犹在淮氷晴欲开归欤吟可作休恋主人杯
　　除苏州刺史别洛城东花
　　乱雪千花落新丝两鬓生老除吴郡守春别洛阳城江上今重去城东更一行别花何用伴劝酒有残莺
　　船夜援琴
　　鸟栖鱼不动月照夜江深身外都无事舟中只有琴七弦为益友两耳是知音心静即声淡其间无古今
　　闲咏
　　步月怜清景眠松爱緑隂早年诗思苦晩歳道情深夜学禅多坐秋牵兴暂吟悠然两事外无处更留心
　　对琴待月
　　竹院新晴夜松窓未卧时共琴为老伴与月订秋期玊轸临风乆金波出雾迟幽音待清景惟是我心知
　　无梦
　　老眼花前暗春衣雨后寒旧诗多忘却新酒且尝看拙定于身稳慵应趂伴难渐销名利想无梦到长安
　　长安早春旅懐
　　轩车歌吹諠都邑中有一人向隅立夜深明月巻帘愁日暮青山望乡泣风吹新緑草茅坼雨洒轻黄桞条湿此生知负少年春不展愁眉欲三十
　　八月十五日夜禁中独直对月忆元九
　　银台金阙夕沈沈独宿相思在翰林三五夜中新月色二千里外故人心渚宫东面烟波冷浴殿西头钟漏深犹恐清光不同见江陵卑湿易秋隂
　　晩秋夜
　　若碧溶溶月华静月里愁人吊孤影花间残菊傍疎篱叶下衰桐落寒井塞鸿飞急觉秋尽隣鸡鸣迟知夜永凝情不语空所思风吹白露衣裳冷
　　宿西林寺早赴东林满上人之防因寄崔二十二员外
　　谪辞魏阙鹓鸾隔老入庐山麋鹿随薄暮萧条投寺宿凌晨清浄与僧期双林我起闻钟后只日君趋入阁时鹏鷃髙低分皆定休劳心力逺相思
　　香炉下新卜山居草堂初成偶题东壁
　　长松树下小溪头斑鹿胎巾白布裘药圃茶园为产业野麋林鹤是交游云生涧户衣裳润岚隐山厨火烛幽最爱一泉新引得清泠屈曲绕阶流
　　又
　　日髙睡足犹慵起小阁重裘不怕寒遗爱寺前欹枕听香炉雪拨帘看匡庐便是逃名地司马仍为送老官心泰身寜是归处故乡何独在长安
　　正月十五日夜东林寺学禅偶懐蓝田杨主簿因呈智禅师
　　新年三五东林夕星汉迢遥钟梵迟花县当春行乐处松房此夜坐禅时忽看月满还相忆始叹春来自不知微觉定中初念起明朝更问雁门师
　　寻郭道士不遇
　　郡中乞假来相访洞里朝元去不逢看院只留双白鹤入门惟见一青松药炉有火丹应伏云碓无人水自舂欲问参同契中事更期何日得从容
　　李白墓
　　采石江边李白坟绕田无限草连云可怜荒垄穷泉骨曾有惊天动地文但是诗人多薄命就中沦落不过君渚苹溪藻犹堪荐大雅遗风已不闻
　　杭州春望
　　望海楼明照曙霞防江隄白蹋晴沙涛声夜入伍员庙柳色春藏苏小家红袖织绫夸柿蔕青旗沽酒趂棃花谁开湖寺西南路草緑裠腰一道斜
　　余杭形胜
　　余杭形胜四方无州傍青山县枕湖绕郭荷花三十里拂城松树一千株梦儿亭古传名谢教妓楼新道姓苏独有使君年太老风光不称白髭须
　　宿裴相公兴化池亭
　　林亭一出宿风尘忘却平津是要津松阁晴看山色逺石渠秋放水声新孙阁閙无闲客傅説舟忙不借人何似抡才济川外别开池馆侍交亲
　　镜换杯
　　欲将珠匣青铜镜换取金樽白玉巵镜里老来无避处樽前愁至有消时茶能散闷为功浅萱纵忘忧得力迟不似杜康神用速才倾一盏便开眉
　　酬李二十侍郎
　　笋老兰长花渐稀衰翁相对惜芳菲残莺着雨慵教啭落絮无风凝不飞行掇木芽供野食坐牵萝蔓挂朝衣十年分手今同醉醉未如泥莫道归
　　寄题庐山旧草堂兼呈二林寺道侣
　　三十年前草堂主而今虽在鬓如丝登山临水应无力不似江州司马时渐伏酒魔休放醉犹残口业未抛诗君行若过炉峰下为报东林长老知
　　江楼早秋
　　南国虽多热秋来亦不迟湖光朝霁后竹气晩凉时楼阁冝佳客江山入好诗清风水苹叶白露木兰枝欲作云泉计须营伏腊资匡庐一步地官满更何之
　　送客春游岭南二十韵
