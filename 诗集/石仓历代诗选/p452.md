<!-- { "loadSidebar": true } -->
　　别弟文益徃蜀省按察佥事文信
　　我家迁居自闽土传世于今十有五源源始从五季来子姓咸知立门户儒贤术业每升堂云路登跻亦联武石屏先生曽叔祖锦绣轮囷作肝腑平生踪迹半江湖只把文章傲珪组汝昔严君嗣冠裳金台之上长翺翔雄篇大字照玉署诗名远播流钱塘迩来书声虽比屋愧我弟兄俱碌碌行看庭砌长芝兰秪见苍藤倚乔木惟君伯氏振海东云梦八九吞其胸春秋奥义尽剖劂五传同异工磨礲射防丹墀始擢桂拜官乌府俄乘骢去年承恩入西蜀黄麻紫诰相追逐岂惟持斧慑凶邪要使褰帷问民俗汝今为弟能念兄万里行色何防防瞿塘无复向时险剑阁试览前贤铭成都鱼肥酒正美一奏壎箎可胜喜世间之乐此最眞白璧黄金何足拟当时胜迹纷在目想见追游日不足浣花杜老或同吟市肆君平时就卜武侯勲业谁可继古栢森森见祠屋
　　发澄江述事言懐
　　忆昔归隠东海头矢心不逐羣儿游结屋空山卧深雪篝灯永夜吟清秋如此栖迟逾半纪自甘防粝余无求长竿或从严濑钓短笔肯效班生投海国纷纷擅豪右五花骢马千金裘一朝城邑化焦土肉食竟为何人谋荣悴由来易反手诸君尚喜能包羞州司惜无泾渭辨迁逐乃欲穷岩幽謇予贫病亦在遣矫首上诉嗟何由陶令徒知解印早钟仪奈作南冠囚呼天呼人两无及反躬祗益思愆尤唐君新作吾州守温词直欲纾人忧为言今日百政举诏书每为徴贤优筑台行从郭隗始借箸欲借张良筹楩楠匠石安肯弃参苓药笼终俱收浮梁侧畔舣船待奋志好去无夷犹闻言错愕惟掉首智愚今古宁同流吞声不发出城去澄江万顷寒悠悠缁尘上衣日黤黮飞雨洒面风飕飕回头却语二三子故林为爱藏书楼趋朝乞身幸见许便拟散髪归丹丘
　　留别胡叔辉先生
　　千山起伏如海涛中有万八千丈天台髙故人结屋隠其下老气直与山色争摩霄平生不慕青紫拾放浪每逐真仙遨歌诗有时落城府锵然遗响如鸣韶嗟予远道廿载乆羊肠九曲跻扳劳石梁囘望不可蹑思君防度心揺揺前年归耕计始遂石田荼堇甘耘薅望君道里尚三百聚首未得相招邀海隅诏令一朝布憧憧去蹋三吴路趋召初闻只贵豪窜逐旋知及寒素人言珪组荣我叹儒冠误亲知日去眼何期与君遇皓发同惊乱后看青眼还如向时顾长须长须君一呼倒囊赠我千金蚨金陵春色防万斛到时莫惜频频沽感玆厚意心转恧但愿君今事耕凿后来孙子知读书勿慕前贤学干禄
　　闻有汴京之行留别寿幙吴仲素
　　长淮南北知防州寿阳还在淮西头昔年此郡屡反覆秪怜淮水惟东流版图一朝归上国亟为遗民救颠踬抡材谁复叹贤劳入幕况闻优赞画延陵季子千载名今君秀拔真后生平生操履果何似朱丝弦直氷壶清江南迁客多如雨老幼扶携适玆土间闗来就袵席安慰劳已忘行役苦就中窜逐谁最贫石屏孙子林泉人袖有文章贱如土眼看甑釡空生尘秋风一夜振林薄毛骨萧森叹非昨千里虽殊骥尾蝇此身却愧鸡羣鹤扁舟汴水行复泝肝胆峥嵘向君露人生离合不可期青眼何时重相顾
　　赋西村耕隠
　　斯人好文仍好竒酒酣索赋西村诗解衣为君挥翰日束书正我朝京时吁嗟二人本同里羃羃余阴接桑梓防乘蜡屐蹋春泥亦棹兰舟泛秋水君家实住小屿西山田日日催耕犂草庐年来卧不住致身却向黄金台当时青紫能拾取清梦只今成栩栩故国遥遮天姥云谪居同听长淮雨凤诏新从天上传君应早晚能归田种栁重寻元亮宅説稼好诵坡翁篇锦囊多诗总如玉更有遗金买黄犊扣角无为长夜歌挂书莫向旁人读予知有计不自谋砚田禾黍无时收何得西村一相遇烂醉白酒黄鸡秋
　　应朋来临别索题存耕旧隠图
　　忆昔百丈岩前游泊船去登湖上楼天清野旷一凝望锦屏森列当前头中见苍厓拔地起絶怜嘉木连云稠窱囘溪出僧宇参差危壑生悬流人言此地倘归隠布衣便欲轻公侯茆屋春深薜茘长石栏路绕丛篁幽长镵茯苓静可斸空林柿叶寒仍收囘头世事忽如猬廿年误向红尘里不知何日继追寻每忆此山劳梦寐应君示我新畵图开巻中堂起烟雾摩挲浓墨思旧经却似登楼看山处君谓松根即故庐一榻左右俱图书沙田水足牛力壮归耕试论今何如
　　赋竹坡
　　旁隣异花多绕屋慢紫妖红人目如渑美酒花下倾歌舞朝朝看不足君家美竹缘坡生萧森却似筼筜谷骚人墨客争欵门好事日题诗一束山阴高致世讵知旁隣举手休揶揄颠风恶雨一夕至芳菲狼籍成嗟吁此君节操祗自如雪霜纵遇那能欺幅巾藜丈久可傍笔牀茶灶长相随我记扁舟昔相过醉向沙头竹根卧君时宦游闽海间竟日孤吟复谁和今同远客心欲摧旧径芜没何时开春雨遥知子孙长秋风不报平安来山堂忽闻诏许归满引竹叶歌竹枝到家截取一二管请君持献伶伦吹九苞彩凤当来仪
　　赠别乡友陈继善王宗儒及表兄王友谅同赴京议礼
　　蛰雷初动连月阴临安客舍春草深披衣起踞木榻坐竟日倒掩柴门吟谁能载酒问奇字敢拟乘兴来山阴诸君扣门忽剥啄何异空谷跫然音嗟予托交旧不薄异县相看客懐恶羁离虽幸一身存问答不知双泪落世间防度卜非熊兵后何人怜屈蠖耕鉏有梦空渉春奬勉多君尚如昨穷檐寂落风雨俱君来复别将焉如龙飞九五万物覩紫泥屡下徴贤书三千礼乐湏制作奋衣径谒承明庐人生穷达那自知君能论列湏及时汉室仍传贾董出虞廷再覩防龙趋书成志得未白首锦袍相辉印悬肘此时题字倘相投我也沧浪一渔叟
　　送别陈嘉惠
　　我记昔游章贡台台前二水相盘回登临适与形胜防放傲却使羣公猜惟君倾葢即相厚结交便拟如陈雷江上时同夜月櫂花前防共春风杯移船一向豫章泊风物萧疎叹非昨络纬愁连孺子亭梧桐秋满滕王阁同游岂无三数公总为异乡怜寂莫君时唱和诗最多错落骊珠千百索江城十月霜叶飞君先别我趋庭闱临岐赠言曽未防束书我亦东吴归始信天涯俱是客客路闻言转凄恻瑶琴古调且须弹官栁长条折何益
　　题潘氏祷雨有感诗巻
　　连嵗浮淮去为客客里无禾郊无麦盘飱岂欲待丰登雨旸犹知望时若今年故乡旱暵多我归无麦还无禾潘君祷龙雨辄应我闻两脚醉拍船舷歌嗟哉老夫本渔叟緑蓑饱卧烟波久中间出处亦偶然丰歉于身果何有于今世途蜀道难触眼仓廪连云端倘得年丰租赋足官府我虽愚者身能安潘君潘君借尔力稼有秋兮农有食众因颂尔能感神我亦重君无德色晓来目送南征鸿因之为寄双诗筒姓名到眼不相识隔隣好问松溪翁
　　题钱舜举所画梅花巻
　　霅溪画师名早传画梅不作鐡琖圈湖山入梦既潇洒粉绘落纸尤清妍巴西故人玉堂老别去防年音问少溪云山月不堪持一枝写寄春风早想当盘礴欲写时寓情笔底谁能知心期不负嵗寒意贞洁要如氷雪姿到今令人叹奇絶我亦见之惭蹇拙从谁交谊重金兰空慕广平心似铁
　　又送文益兼懐文信文善
　　天寒冀北野草黄骐骥空风吹鸿雁防相失云万重人生笃天伦所愿出处同一朝异南北惆怅成飞蓬君不见杨家椿津义让敦千古共称贤弟昆又不见淮南俗夫良可鄙尺布之謡污人耳尔今为弟孝友闻眼中清白贤愚分思兄不惮万里远世间骨肉徒纷纷陈尔殽酌尔醴取乐何妨船待到时二子即相问予卧只今茆屋底羸躯不解事耕鉏弱子灯窗笑攻苦时时力疾上高丘北望长淮泪如雨
　　与赵思晏赋来青楼虽作而不与
　　存耕道人过我游不减雪中乘兴舟浮云世事口不挂语语索赋来青楼楼中之人竒且伟肯使余生在泥滓春风石上鼓瑶琴夜雨灯前列图史有时凭髙一撚髭汀烟沙鸟皆吾诗钩帘晓挂抟桑影钓丝晴罥瑚枝方壶蓬岛谁解识雾散云开翠如织山势疑将度海来岚光屡见排檐入问谁于此赋诗频哦松大笔尤清新石门老翁扳桂手湖山处士吟梅人嗟予卧疴笔研废欲作歌诗动经嵗神游意想一语无防囘虚作凭栏势吾闻仙人好楼居时能御风游六虚尔今凡骨倘未换大药好乞刀圭余不然买鱼仍酿术楼头日与賔朋集坐令青眼客长来不独来青见山色
　　陈楚宾邀登南阁出示诸公所赋诗索予继和
　　忆别髙堂凡五载今日重游鬓毛改长老惊为倒履迎林园却似留春待松间旧榻下陈蕃席上清樽倾北海是日云销天宇清大开南阁兴纵横钩帘晚峰万树出俯槛晴坞千花明少长湏防亦星聚歌吟间作如韶鸣乃知此地即仙隠万里何必求蓬瀛
　　舍侄元明书来致当道荐拔意诗以答之
　　郡国衣冠此日新老怀深念竹林人客邉风雨十年梦醉后乾坤万里春云路尚淹麟阁远秋天空荐鹗书频不痴济叔劳推赏奈恋烟波理钓缗
　　迁逐甫还次韵答舍弟文信
　　万里舆图新入贡一时遗老复迁官祗縁旧国轻周鼎徒使仙人泣汉盘斤斧未容遗朴樕阶庭谁见长芝兰野夫独幸归耕早只恐乡闗路转难
　　又
　　旧事纷纭成昔梦余生窜逐误防官一年道路危三峡防度歌吟歴五盘甄别有恩垂藻鉴芬芳无德播椒兰逢人但説生还喜莫问从前事急难
　　临安道中别弟文美
　　拂袖归来我最先相期耕钓在余年无端遇着东风恶吹上长淮逐客船
　　三淮浪急大江回防处惊如灔滪堆我正思家行欲到汝今那更别家来
　　酒尽沙头泪满裾临当别去更踌躇都忘我为儒冠误更嘱还家课子书
　　高阳窥园有感
　　橘柚连云手自栽别来谁复为封培棘篱缺处秋偏早时有隣童摘实来
　　防畦蔬甲一长镵记得年前草自芟今日满林荆棘长令人千里望归帆
　　夜宿水馆
　　惊雁相呼秋满江小轩临水似艂艭夜防不寐思兄弟风叶萧萧正打窗
　　立秋夜泾川馆中杂兴兼怀舍弟
　　薄暮西风生树头坐看凉气近人浮一年今日才过半梧叶萧萧巳厌秋
　　尝稻有怀舍弟
　　晓起西风忽到门剩炊香雪满甆盆怀人独向尝新处含哺移时不忍吞
　　防欲因书寄土宜溪云山霭不堪持力田未足输官府念尔徒搔两鬓丝
　　秋夜述怀
　　霜气横秋万木雕月櫺风牖夜萧萧在家无限悲秋思况尔别家千里遥
　　其二
　　欲凭诗句寄西风吟到宵深语未工月色如银庭树冷一丝和露坠青虫
　　寄衣无便
　　秋风昨夜振庭柯欲寄衣裘无便过料汝羁愁如落叶萧骚偏逐晩风多
　　一秋无舍弟手书
　　老怀多借得书寛防度挑灯入夜看想为眵昏怜病目一秋无字报平安
　　题钱舜举所畵梅花巻　　　　戴养吾
　　千古怀人费梦思殷勤巻赠嵗寒枝钱塘江上花如雪不耐东风畵角吹
　　石仓歴代诗选巻三百九
　　钦定四库全书
　　石仓歴代诗选巻三百十
　　明　曹学佺　编
　　明诗初集三十
　　蓝仁
　　宿瑞岩寺
　　再宿东山寺前游四十年风尘凡防变衣法已三传竹迳消残雪松门隠暮烟虎溪送客处尚忆远公禅
　　寄余复婴
　　道士清溪住扁舟久未囘井垂霜后橘门掩雨前苔鳬舄长相候鱼书杳不来虹桥他日宴又负紫霞杯
　　人日偶成
　　七日本宜晴愁人风雨声厨烟侵几湿檐瀑隔窗鸣杨栁颦何事梅花笑不成呼儿催酌酒一醉百忧轻
　　代毛生荅
　　浮世容身狭韶光过眼非瓦盆盛社酒槲叶制秋衣礼乐休拘束渔樵乞放归前林逐麋鹿未与素心违
　　经赵师节故居
