<!-- { "loadSidebar": true } -->
　　新渡寺席上次赵景贶陈履常韵送欧阳叔弼比来诸君唱和叔弼但袖手旁睨而已临别忽出一篇颇有渊明风致坐皆惊叹

　　神屠不目全，妙额惟妆半。更刀乃族庖，倚市必丑悍。平生魏公筹，忽斫郢人墁。诗书亦何用，适道须此馆。多言虽数穷，微中或排难。子诗如清风，翏翏发将旦。胡为久闭匿，绮语真自患。许时笑我痴，隔屋相咏叹。竟识彦道否，绝叫呼百万。清朝固多士，入门子皆冠。莫言清颍水，从此隔河汉。异时我独来，得鱼杨柳贯。持归不忍食，尺素解凄断。中有清圆句，铜丸飞柘弹。春愁结凌凘，正待一笑泮。百篇倘寄我，呻吟郑人缓。

　　次韵赵景贶春思且怀吴越山水

　　岁华来无穷，老眼久已静。春风如系马，未动意先骋。西湖忽破碎，鸟落鱼动镜。萦城理枯渎，放闸起胶艇。愿君营此乐，宦事何时竟。【自注：清河西湖三闸，督君成之。】思吴信偶然，出处付前定。飘然不系舟，乘此无尽兴。醉翁行乐处，草木皆可敬。明朝游北渚，急扫黄叶径。白酒真到齐，红裙已放郑。【自注：酒尚有香泉一壶，为乐全先生服，不作乐也。】

　　和陈传道雪中观灯

　　新年乐事叹何曾，闭閤烧香一病僧。未忍便倾浇别酒，且来同看照愁灯。颍鱼跃处新亭近，湖雪消时画舫升。只恐樽前无此客，清诗还有士龙能。

　　病中夜读朱博士诗

　　病眼乱灯火，细书数尘沙。君诗如秋露，净我空中花。古语多妙寄，可识不可夸。巧笑在頩颊，哀音馀掺挝。曾坑一掬春，紫饼供千家。悬知贵公子，醉眼无真茶。崎岖烂石上，得此一寸芽。缄封勿浪出，汤老客未嘉。

　　送晁美叔

　　我年二十无朋俦，当时四海一子由。君来扣门如有求，颀然病鹤骨清而修。醉翁遣我从子游，翁如退之蹈轲丘。尚欲放予出一头，【自注：嘉祐初，轼与子由寓兴国浴室，美叔忽见访。云：“吾从欧阳公游久矣，公令我来，与子定交，谓子必名世，老夫亦须放他出一头地。”】酒醒梦断四十秋。病鹤不病骨愈虬，惟有我颜老可羞。醉翁宾客散九州，几人白发还相收。我如怀祖拙自谋，正作尚书已过优。君求会稽实良筹，往看万壑争交流。【自注：君近乞越州。】

　　仆所藏仇池石希代之宝也王晋卿以小诗借观意在於夺仆不敢不借然以此诗先之

　　海石来珠宫，秀色如蛾绿。坡陀尺寸间，宛转陵峦足。连娟二华顶，空洞三茅腹。初疑仇池化，又恐瀛洲蹙。殷勤峤南使，馈饷淮东牧。【自注：仆在扬州，程德孺自岭南解官，以此石见遗。】得之喜无寐，与汝交不渎。盛以高丽盆，藉以文登玉。【自注：仆以高丽所铸大铜盆贮之，又以登州海石如碎玉者附其足。】幽光先五夜，冷气压三伏。老人生如寄，衡茅久未卜。一夫幸可致，千里还相逐。风流贵公子，窜谪武当谷。见山应已厌，何事夺所欲。欲留嗟赵弱，宁许负秦曲。传观慎勿许，间道归更速。

　　王晋卿示诗欲夺海石钱穆父王仲至蒋颖叔皆次韵穆至二公以为不可许独颖叔不然今日颖叔见访亲睹此石之妙遂悔前语轼以谓晋卿岂可终闭不予者若能以韩干二散马易之者盖可许也复次前韵

　　相如有家山，缥眇在眉绿。谁云千里远？寄此一颦足。平生锦绣肠，早岁藜苋腹。从教四壁空，未遣两峰蹙。吾今况衰病，义不忘樵牧。逝将仇池石，归溯岷山渎。守子不贪宝，完我无瑕玉。故人诗相戒，妙语予所伏。一篇独异论，三占从两卜。君家画可数，天骥纷相逐。风鬃掠原野，电尾捎涧谷。君如许相易，是亦我所欲。今朝安西守，来听阳关曲。劝我留此峰，他日来不速。

　　轼欲以石易画晋卿难之穆父欲兼取二物颖叔欲焚画碎石乃复次前韵并解三诗之意

　　春冰无真坚，霜叶失故绿。鷃疑鹏万里，蚿笑夔一足。二豪争攘袂，先生一捧腹。明镜既无台，净瓶何用蹙。【自注：古蹴蹙通。】盆山不可隐，画马无由牧。聊将置庭宇，何必弃沟渎。焚宝真爱宝，碎玉未忘玉。久知公子贤，出语耆年伏。欲观博物妙，故以求马卜。维摩既复舍，天女还相逐。授之无尽灯，照此久幽谷。定心无一物，法乐胜五欲。三峨吾乡井，万里君部曲。卧云行归休，破贼见神速。【自注：晋卿将种，常有此志。】

　　上元侍饮楼上二首呈同列

　　薄雪初消野未耕，卖薪买酒看升平。吾君勤俭倡优拙，自是丰年有笑声。

　　老病行穿万马群，九衢人散月纷纷。归来一点残灯在，犹有传柑遗细君。【自注：侍饮楼上，则贵戚争以黄柑遗近臣，谓之传柑，盖尚矣。

　　七年九月自广陵召还复馆於浴室东堂八年六月乞会稽将去汶公乞诗乃复用前韵

　　乞郡三章字半斜，庙堂传笑眼昏花。上人问我迟留意，待赐头纲八饼茶。【自注：尚书学士，得赐头纲龙茶，一斤八饼今年纲到最迟。】

　　梦绕吴山却月廊，白梅卢橘觉犹香。【自注：杭州梵天寺有月廊数百间，寺中多白梅、卢橘。】会稽且作须臾意，从此归田策最良。

　　东南此去几时归？倦鸟孤云岂有期。断送一生消底物，三年光景六篇诗。

　　寄馏合刷瓶与子由

　　老人心事日摧颓，宿火通红手自焙。小甑短瓶良具足，稚儿娇女共燔煨。寄君东阁闲烝栗，知我空堂坐画灰。约束家僮好收拾，故山梨枣待翁来。

　　次韵刘涛抚寄蜜渍荔枝

　　时新满座闻名字，别久何人记色香？叶似杨梅烝雾雨，花如卢橘傲风霜。每怜莼菜下盐豉，肯与葡萄压酒浆。回首惊尘卷飞雪，诗情真合与君尝。

　　子由生日以檀香观音像及新合印香银篆盘为寿

　　旃檀婆律海外芬，西山老脐柏所薰。香螺脱黡来相群，能结缥眇风中云。一灯如萤起微焚，何时度尽缪篆纹？缭绕无穷合复分，绵绵浮空散氤氲，东坡持是寿卯君。君少与我师皇坟，旁资老聃释迦文。共厄中年点蝇蚊，晚遇斯须何足云，君方论道承华勋，我亦旗鼓严中军。国恩当报敢不勤，但愿不为世所醺。尔来白发不可耘，问君何时返乡枌，收拾散亡理放纷。此心实与香俱焄，闻思大士应已闻。

　　次韵李端叔谢送牛戩鸳鸯竹石图

　　闻君谈西戎，废食忘早晚。王师本不阵，贼垒何足划。守边在得士，此语要而简。知君论将口，似我识画眼。笑指尘壁间，此是老牛戩。平生师卫玠，非意常理遣。诉君定何人，未用市朝显。置之勿复道，世俗固多舛。归去亦何须，单车渡殽渑。如虫得羽化，已脱安用茧。家书空万轴，凉暴困舒卷。念当扫长物，闭息默自暖。此画聊付君，幽处得小展。新诗勿纵笔，群吠惊邑犬。时来未可知，妙斫待轮扁。

　　过汤阴市得豌豆大麦粥示三儿子

　　朔野方赤地，河濡但黄尘。秋霖暗豆漆，夏旱臞麦人。逆旅唱晨粥，行庖得时珍。青班照匕箸，脆响鸣牙龈。玉食谢故吏，风餐便逐臣。漂零竟何适，浩荡寄此身。争劝加餐食，实无负吏民。何当万里客，归及三年新。

　　子由新修汝州龙兴寺吴画壁

　　丹青久衰工不艺，人物尤难到今世。每摹市井作公卿，画手悬知是徒隶。吴生巳与不传死，那复典刑留近岁。人间几处变西方，尽作波涛翻海势。细观手面分转侧，妙算毫厘得天契。始知真放本精微，不比狂花生客慧。似闻遗墨留汝海，古壁蜗涎可垂涕。力捐金帛扶栋宇，错落浮云卷新霁。使君坐啸清萝馀，几迭衣纹数衿袂。他年吊古知有人，姓名聊记东坡弟。

　　慈湖夹阻风三首

　　此生归路愈茫然，无数青山水拍天。犹有小船来卖饼，喜闻墟落在山前。

　　我行都是退之诗，真有人家水半扉。千顷桑麻在船底，空馀石发挂鱼衣。

　　卧看落月横千丈，起唤清风得半帆。且并水村欹侧过，人间何处不巉岩。

　　秧马歌并引

　　过庐陵，见宣德郎致仕曾君安止，出所作《禾谱》。文既温雅，事亦详实，惜其有所缺，不谱农器也。予昔游武昌，见农夫皆骑秧马，以榆枣为腹，欲其滑；以楸桐为背，欲其轻。腹如小舟，昂其首尾。背如覆瓦，以便两髀雀跃於泥中，系束藁其首以缚秧。日行千畦，较之亻区偻而作者，劳佚相绝矣。《史记》：禹乘四载，泥行乘橇。解者曰：橇形如箕，摘行泥上，岂秧马之类乎？作《秧马歌》一首，附於《禾谱》之末云。

　　春云蒙蒙雨凄凄，春秧欲老翠剡齐。嗟我妇子行水泥，朝分一垅暮千畦。腰如箜篌首啄鸡，筋烦骨殆声酸嘶。我有桐马手自提，头尻轩昂腹胁低。背如覆瓦去角圭，以我两足为四蹄。耸踊滑汰如凫鹥，纤纤束藁亦可赍。何用繁缨与月题，朅从畦东走畦西。山城欲闭闻鼓鼙，忽作的卢跃檀溪。归来挂壁从高栖，了无刍秣饥不啼。少壮骑汝逮老黧，何曾蹶轶防颠挤。锦鞯公子朝金闺，笑我一生蹋牛犁，不知自有木駃騠。

　　八月七日初入赣过惶恐滩

　　七千里外二毛人，十八滩头一叶身。山忆喜欢劳远梦，【自注：蜀道有错喜欢铺，在大散关上。】地名惶恐泣孤臣。长风送客添帆腹，积雨扶舟减石鳞。便合与官充水手，此生何止略知津。

　　天竺寺并引

　　予年十二，先君自虔州归，为予言：“近城山中天竺寺，有乐天亲书诗云：‘一山门作两山门，两寺元从一寺分。东涧水流西涧水，南山云起北山云。前台花发后台见，上界钟清下界闻。遥想吾师行道处，天香桂子落纷纷。’笔势奇逸，墨迹如新。”今四十七年矣。予来访之，则诗已亡，有刻石存耳，感涕不已，而作是诗。

　　香山居士留遗迹，天竺禅师有故家。空咏连珠吟叠壁，已亡飞乌失惊蛇。林深野桂寒无子，雨浥山姜病有花。四十七年真一梦，天涯流落泪横斜。

　　舟行至清远县见顾秀才极谈惠州风物之美

　　到处聚观香案吏，此邦宜著玉堂仙。江云漠漠桂花湿，海雨翛翛荔子然。闻道黄柑常抵鹊，不容朱橘更论钱。恰从神武来弘景，便向罗浮见稚川。

　　广州蒲涧寺地产菖蒲，十二节。相传安期生之故居，始皇访之於此。

　　不用山僧导我前，自寻云外出山泉。千章古木临无地，百尺飞涛泻漏天。旧日菖蒲方士宅，后来薝卜祖师禅。今而只有花含笑，笑道秦皇欲学仙。【山中多含笑花。】

　　朝云诗并引

　　世谓乐天有鬻骆马放杨柳枝词，嘉其主老病，不忍去也。然梦得有诗云：“春尽絮飞留不得，随风好去落谁家？”乐天亦云：“病与乐天相伴住，春随樊子一时归。：”则是樊素竟去也。予家有数妾，四五年相继辞去。独朝云者，随予南迁。因读乐天集，戏作此诗。朝云姓王氏，钱塘人。尝有子曰干儿，未期而夭云。

