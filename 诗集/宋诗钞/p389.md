<!-- { "loadSidebar": true } -->
　　柳花衮雪春冥冥，溪风一夜吹为萍。萍随风去渺流水，人生无根亦如此。故山人梦草芊芊，半窗疏雨寒食天。晓来白发稀可数，多少朱颜化黄土。高原冉冉青烟斜，麦饭洒松能几家。子规叫残金粟暮，茧纸兰亭已飞去。

　　宿台州城外

　　荒驿丹丘路，秋高酒易醒。霜增孤月白，江截乱峰青。旅雁如曾识，哀猿不可听。到家追此夕，三十五邮亭。

　　赠天目吴君实原注：天目山，在临安县西五十里。

　　诗兴翩翩度雪溪，岩云犹护旧留题。梦回残月苍梧晓，家在春风秀麦西。萱草堂深衣屡寄，桃花观冷酒重携。故山石镜无人问，空与寒猿照影啼。

　　新春

　　衰颜凭酒润，故国得春新。兵革儿童长，风霜天地仁。草心悬落日，柳眼看行人。扰扰红尘者，知谁效角巾。

　　郑氏西庄

　　不踏红尘道，结庐依水乡。远峰开宿雨，高树表初阳。犊卧野门寂，雁飞秋稻香。午桥花竹地，同首已凄凉。

　　酬潘景玉

　　读史双眸夜炯然，一声江雁落灯前。马非汗血材终下，木或青黄性不全。风月未容诗入务，乾坤应许酒为年。寒城日出无穷事，老耳山中独听泉。

　　答柴主簿二首原注：名杰，号观斋，瑞安人。

　　相隔云江有梦寻，篇诗寄旧重兼金。山林未遂鹿麋性，风雨空愁葵藿心。老气十年看剑在，秋声一夜入灯深。铜盘消息无人问，寂寞西楼待雁音。

　　闲采秋荷自制衣，相逢旧雨语依依。学穷科斗心空老，梦跨蟾蜍肉不飞。几唤江帆和雁渡，长歌岩户见云归。何须化鹤千年后，城郭人民半已非。

　　寄周计院原注：埏，瑞安人。

　　海桑变纷纷，秀色见孤屿。山林华发尊，党遂深衣古。独馀钧天梦，修然在岩户。翳翳桂魄灰，沉沉槐梦雨。江涛岂不深，修鳞挂网罟。不知义井船，秋风系何许。

　　溪行

　　风高馀暑尽，独策兴悠然。野色延幽步，秋声入暮年。日斜禽影乱，水落树根悬。回首故人远，城笳吹夕烟。

　　仙坛寺西林

　　古坛仙鹤杳，野鹿自成群。松气浮清晓，经声出白云。石穿僧屋过，水到寺门分。人世无穷事，山中了不闻。

　　寄郑宗仁

　　城南怀旧别，谷口寄春耕。野鹳巢云老，林僧管瀑清。养花疏石髓，炼药伏山精。见说孤灯雨，年来著易成。

　　哭郭同舍原注：宜孙。

　　寂寞青灯旧，流离白发新。病犹依故国，死乃见全人。残墨家无子，高风墓有邻。斯文堪一哭，落日冷湖滨。

　　答郑即翁

　　初阳蒙雾出林迟，贫病虽兼气不衰。老爱归田追靖节，狂思入海访安期。春风门巷杨花后，旧国山河杜宇时。一种闲愁无着处，酒醒重读寄来诗。

　　东山渡次胡汲古韵原注：汲古，名侨，号天放，严州人。

　　客来持酒洒烟霏，空想高风意欲飞。老洞藏云安石卧，孤舟载雪子犹归。一川白鸟自来去，千古青山无是非。欲上危亭愁远眺，废陵残树隔斜晖。

　　赠泰霞真士祈雨之验原注：冲真，平阳人，姓吴氏。

　　火旗焰焰烧坤垠，蒺藜满道风扬尘。槁苗无花不作谷，老农扶杖田头哭。哭声不为填沟渠，室罄何以供官输。檄龙呗佛寂不应，蜥蜴那能擅权柄。泰霞真士鞭风霆，绿章叩天天亦惊。玄云沛雨起肤寸，点点都是盘中饭。须臾收敛归无声，翩然驾虬出山城。我闻调元功自古，亢为常旸伏常雨。庙堂有道司牧良，坐看玉烛开金穰。淮南捕蝗蝗更在，饥蛟啮人陆成海。肥羊日日供大官，论功乃使专黄冠。真士寸田无水旱，天机子夜交离坎。

　　哭德和伯氏六首原注：季德渊，先六月逝。

　　棣陨双葩泪洒红，百年已短更匆匆。只今风雪栖栖影，地老天荒一个鸿。

　　风尘何处讬清魂，家世梅花水月村。旧箧已无封禅稿，独怜渴病似文园。

　　空遣破砚孤心苦，只博生绡两鬓华。小婢灯前泣秋雨，竹房不见夜呼茶。

　　溪冷浣花宗武哭，池荒梦草惠连愁。行人犹说春风夜，灯影书声共水楼。

　　伯兮癯似松间鹤，季也孤於云水僧。昨夜梦中闻笑语，觉来秋在影堂灯。

　　草枯霜白泣原鸰，五十三年老弟兄。风雨对床缘未了，荆花重合在来生。

　　山窗新糊有故朝封事稿阅之有感

　　偶伴孤云宿岭东，四山欲雪地炉红。何人一纸防秋疏，却与山窗障北风。

　　僧门

　　一闲每笑不如僧，及到僧门闲未能。昨夜褐袍风雪里，隔溪犬吠入林灯。

　　杂咏酬汪镇卿原注：名鼎，号桐阳，平阳人。

　　百感凑孤夜，江楼起呼月。秋虫声转悲，念此众芳歇。人生非金石，青鬓忽已雪。逾淮橘心移，出山泉性汩。猗兰抱孤芳，不受宿莽没。

　　沦恶易如坠，进善虽如登。危哉方寸地，风雨吹冥冥。尺水增丈波，鳅鳝亦为鲸。海桑空变易，天地终清宁。感此坐中夕，疏林动秋声。

　　垂垂大夏颠，一木支无力。精卫悲沧溟，铜驼化荆棘。英风傲几碪，滨死犹铁脊。血染沙场秋，寒日亦为碧。惟留吟啸编，千载光奕奕。

　　权臣坐偃月，弃官如飘蓬。及兹颠沛秋，翻然挺孤忠。一死未得所，纲罗挂秋鸿 。渡淮已不食，蜕稿夷齐风。何人续迁史，表为节义雄！

　　赵奥别业原注：在乎阳城西二里马鞍山下。

　　已无湖海梦，渐老足闲情。野杖日寻壑，家书时到城。开池纳天影，种竹引秋声。亦爱箪瓢乐，年来世味轻。

　　新昌道上

　　江湖犹是客，岁月已成翁。仙路重云外，人家落木中。山痕经烧黑，土脉人泉红。又得春风信，孤花照驿东。

　　饯盛景则教授原注：台州黄岩人，职教平阳。

　　空明仙人朝帝所，跨鹤凌虚堕霜羽。洞中石髓流不乾，圣泉写入君肺腑。潘江陆海一目尽，自提修绠汲千古。碧芹水冷涵夜灯，丹凤山空鸣晓鼓。有时白战风骚场，小巫见之缩双股。饭虽不足仁义腴，墙阴老荠羹春苦。丈夫出处各有道，天地纲常要撑拄。俗吏惟知骋刀笔，腐儒亦或拘训诂。云雾窗寒森宝书。广文袖有修月斧。离亭酒短秋帆开，雁荡峰前桂花雨。

　　元日即事

　　宿雾沉城海日迟，十年冉冉镜中丝。江湖旧梦衣冠在，天地春风鼓角知。杜曲桑麻归已晚，尚平婚嫁毕何时。野人问我行藏事，自向庭前采柏枝。

　　灯市感旧

　　旧梦仙山驾海鳌，飞梅如剪柳如缫。千门疑是繁星落，九陌不知明月高。零乱遣钿空宿草，升平叠鼓散春涛。寒灯寥落残书在，独抱荒愁寄浊醪。

　　栝城原注：处州，古为栝州。

　　寒芒曾动少微星，一水溶溶叠嶂横。落日渔舟吹远笛，断烟戍屋带荒城。沙鸥欲近如招隐，关树无多亦厌兵。却忆莺花亭下路，太平箫鼓沸春声。

　　答唐玉潜原注：越州人。东墅注：名珏，即与霁山同收宋陵骨各葬，义士也。

　　畎亩孤心老未衰，一篱瘦菊一瓢诗。黄埃赤日谩多事，苍狗白云能几时。山酒柏香春寿母，案书芸冷夜呼儿。横琴妙在无弦处，何必知音有子期。

　　陪王监簿宴广寒游次韵原注：亭四畔皆植木犀，名广寒游。

　　银桥疑驾海天长，丹粟离离照翠觞。影浸山河琼殿冷，舞深风露羽衣香。亦知广莫元无野，却笑温柔别有乡。手折一枝惊昨梦，素娥怜老授玄霜。

　　酬谢皋父见寄原注：南剑人，名翱

　　入山采芝薇，豺虎据我丘。入海寻蓬莱，鲸鲵掀我舟。山海两有碍，独立凝远愁。美人渺天西，瑶音寄青羽。自言招客星，寒川钓烟雨。风雅一手提，学子屦满户。行行古台上，仰天哭所思。馀衰散林木，此意谁能知。夜梦绕勾越，落日冬青枝。

　　重过虎林原注：虎林山，在钱唐旧治北半里，亦曰武林，今为郡称。

　　漠漠江湖梦，萧萧禾黍秋。清笳吹落日，白发过西州。池涸神龙逝，山空老凤愁。惟馀关外水，寂寞自东流。

　　西湖

　　繁华已如梦，登览忽成尘。风物矉西子，笙歌醉北人。断猿三竺晓，残柳六桥春。太一今谁问，斜阳自水滨。

　　孤山林逋隐处。

　　回首咸平梦，清风自满湖。乾坤一士隐，身世此山孤。鹤去空秋影，梅开尚旧株。耳孙今白发，持酒酹寒芜。

　　葛岭原注：度宗赐贾似道第于西湖葛岭。

　　不读《霍光传》，炫然桃李门。湖山变朝市，烽火满乾坤。胆落冰天骑，魂飞瘴雨村。春风吹秀麦，误国竟何言。

　　寄别诸公

　　盍簪谈旧梦，持酒送馀春。天地绿阴雨，江湖白发人。时平销剑气，客久积衣尘。又出重关北，斜阳独问津。

　　会严陵邵德芳同舍邀宿玄同斋道旧有作

　　市槐梦忽醒，乔柯落风雨。何人斧为薪，遗根尚依土。缅怀赤炜初，郁若翠蛟舞。其下有桥门，雍雍冠带聚。万物递衰盛，千载一仰俯。射策君先登，气勇不再鼓。邅回三舍间，我亦跻寸武。云雷膏尚屯，有志良独苦。空山少芝薇，大泽多网罟。尔来涉长途，征衣拂天姥。遥泛松江舟，薰风采芳杜。故人隐云间，九山青照户。相逢各华颠，旧事不敢吐。悠哉抱玄同，高卧标枝古。

　　云间怀古

　　薰风短棹水粼粼，老鹤疏林寂不闻。内史祠荒残碣雨，黄门书冷半堆云。猎场斜日分桑坞，驰道秋深走鹿群。寥落一觞谁吊古，渔乡烟景客平分。

　　苏小小墓原注：钱塘名倡，有墓在嘉兴县西南六十步。

　　歌扇风流忆旧家，一丘落月几啼鸦。芳魂不肯为黄土，犹幻燕支半树花。

　　京口月夕书怀原注：镇江路也。

　　山风吹酒醒，秋入夜灯凉。万事已华发，百年多异乡。远城江气白，高树月痕苍。忽忆凭楼处，淮天雁叫霜。

　　新丰道中原注：丹阳地名。

　　长飚卷炎埃，澄空出秋素。迢迢铁瓮城，回首隔苍雾。酒帘扬荒市，笳鼓发深戍。倚篷问舟人，云是新丰路。篱落鸡欲栖，野水牛半渡。不见抱琴人，斜阳在高树。

　　石翁妪原注：在丹阳。

　　束艾楚俗愚，铸金秦民怖。何年斫云根，偶立此翁妪。千春衣莓苔，偕老食风露。世人轻结发，覆水或旦暮。乃习无情缘，永舆天壤固。停舟一访古，久欲祛此锢。父老向我言，曾是梁朝墓。衣冠化黄土，古丘亦成路。当年殉金棺，兹物独如故。阅世如过客，兴亡了不悟。时借牛砺角，敲火戏童竖。

　　舟中书事

　　村酒沽来浊可斟，扁舟过雨系枫林。午香吹稻海田熟，秋蔓引瓜茅屋深。天地暗尘归客鬓，江湖斜日动乡心。衰年自笑为形役，空羡闲鸥卧水阴。

　　练川道中次胡汲古韵

　　客中还又客，回首忆并州。一枕江湖梦，五更风雨舟。水寒荷叶老，虫响豆花秋。几度看云坐，吾生亦觉浮。

　　过吴门感前游

