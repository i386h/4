<!-- { "loadSidebar": true } -->
　　为宅傍城墙，先求夏日凉。凿池容众水，栽竹断斜阳。官是三年满，身无一事忙。不知何补报，安坐恐难当。

　　会景轩

　　此中非一景，欲状固难名。江近秋阴早，山多晓气清。断云分树泊，饥鹤下田行。别拟深更至，虚空看月明。

　　和朱子发韵兼简青龙诸友二首

　　巷南与巷北，相去路无多。以我常孤坐，劳君数见过。望山嫌夕霭，听雨想春波。稍俟晴明日，相携一醉歌。

　　虽说京华住，西湖岂不清。病多妨野兴，贫甚损诗情。插柳观春意，粘碑隔市声。松江几闲客，日夕听波鸣。

　　桃花寺

　　旧有桃花树，人呼寺故云。石幽秋鹭上，滩远夜僧闻。汲井连黄叶，登台散白云。烧丹勾漏令，无处不逢君。

　　送蒋节推赴岳阳

　　君山那可上，四面是层波。此地风烟古。前人赋咏多。征帆冲雁字，官舍近渔歌。况尔修真者，回仙必见过。

　　大慈道

　　青苔生满路，人迹至应稀。小寺鸣钟晚，深林透日微。野花春后发，山鸟涧中飞。或有相逢者，多因采药归。

　　送汤主簿

　　扶起阶前菊，秋霖苦未休。更逢千里别，早白一年头。客借程文看，儿分赐服收。还家有新兴，佳句入书邮。

　　送潘景参赴利路帐干

　　蜀道如天远，携家难计程。不从三峡过，免听几猿声。戍密野花少，栈虚山雨鸣。同年同寂寞，此去子成名。

　　水际

　　水际移居晚，薰风绿满汀。密萍妨下钓，高柳碍观星。忙是僧相过，闲惟雨可听。寻思非久计，终忆自柴扃。

　　扶栏

　　强起扶栏立，新寒陡见侵。钟声诸寺晓，柳荫半池阴。病久方凭艾，贫深或梦金。湖边好风日，孤负几登临。

　　葛翁小阁

　　树色对疏棂，横陈一片清。微风杨叶下，斜日竹梢明。此老无尘事，双姝亦道情。客来怜素壁，题句不题名。

　　柳下书斋

　　转曲认幽栖，斋名壁上题。柳遮船步水，草出瓦沟泥。养静抛书册，销闲倚杖藜。谁知凤城外，宛是武陵溪。

　　赠陈宗之

　　四围皆古今，永日坐中心。门对官河水，檐依绿树阴。每留名士饮，屡索老夫吟。最感书烧尽，时容借检寻。

　　谢耕道犁春图

　　春雨年年有，良田岁岁无。何因将此事，须要画为图。野水寒初退，平林绿半敷。长谣谢沮溺，未必子知吾。

　　卢申之载酒舟中分韵得明字

　　闲人闲处住，载酒荷高情。小舍宁容客，同舟却向城。弄花忘昼暑，忧谷念秋晴。归路虽无月，银河亦自明。

　　千日

　　干日方过半，何因便得还。就令凡事易，不及一身闲。种术怜官地，登城忆自山。苦吟无爱者，写在户庭间。

　　赠汤巾

　　黄金榜内人，枉刺忽相亲。怪得名差异，吟来句极新。独眠秋寺雨，罕踏帝城尘。何限高科客，因容不重身。

　　访韩中止不遇题涧上

　　隔涧竹扉深，苍童引客寻。虽然乖晤语，犹得见园林。野蔓时妨步，山蝉亦好吟。石根泉数斗，清冷应人心。

　　龟峰寺

　　石路入青莲，来游出偶然。峰高秋月射，岩裂野烟穿。萤冷粘樱上，僧闲坐井边。虚堂留一宿，宛似雁山眠。

　　贵溪夜泊寄赵昌甫

　　蓍草占秋动，逢秋早得归。本非为事迫，不欲与心违。波净孤萤度，宵凉数叶飞。远怀高卧者，微月闭松扉。

　　送赵判官

　　三岁莲华幕，何曾仕者同。开墙通野客，分树宿江鸿。与世如无味，於民自有功。神仙今已近，不畏引帆风。

　　春晚即事

　　一身来作吏，白日算徒劳。尘土侵衣重，年光如鬓牢。春深禽语改，溪落岸沙高。柳下垂钩者，吾今愧尔曹。

　　沈洞主

　　案上《阴符》卷，应逢骊母传。无言过永日，不食度终年。云覆烧丹灶，花浮洗药泉。时闻有玄虎，来礼洞门前。

　　和鲍县尉

　　留僧秋阁上，身自伴僧闲。漱齿临寒水，焚香对远山。野禽偷果去，童子借经还。馀兴成诗句，高题屋柱间。

　　停帆

　　舟过梢人屋，停帆去未能。野梅皆是刺，滩水不为冰。里数讹难准，官称俗可憎。欲登岩石坐，有吏复无朋。

　　严州潇洒亭

　　高榭出禅关，人家向下看。千峰春隔雾，数里夜闻滩。偶至因成宿，前游亦值寒。州人多有咏，何不见方干。

　　喜徐道晖至

　　嗜茶身益瘦，兼恐欲通仙。近作诗全少，闲成画亦传。潇江风雪渡，岳石姓名镌。自接来消息，朝朝问客船。

　　小舟

　　小舟随处去，幽意日相亲。野草如荷叶，轻鸥似逸人。闲思此湖水，曾洗几京尘。甚欲营渔屋，空虚未有因。

　　林逋墓下

　　梅花千树白，不是旧时村。倾我酤来酒，酹君仙去魂。短碑藤倚蔓，空冢竹行根。犹有归来鹤，清时欲与论。

　　寄徐县丞

　　自尔为官去，吾扉亦返关。池成逢夜雨，篱坏出秋山。岁事登禾稼，朝纲去草菅。题书寄漳水，专俟好诗还。

　　示五峰僧

　　峰形如掌翠相环，头白山僧引客看。积叶坏来泥径滑，斜阳移去石桥寒。近闻瀑布寻还远，易得菖蒲采极难。分我一峰于此住，与师相聚愿辞官。

　　答徐灵渊

　　弊庐补葺虽劳力，且得幽闲住此身。旧友误称吟笔长，诸亲争笑罢官贫。近檐竹密妨巢雀，当户花疏见路人。所虑久晴田事废，今闻高下雨皆匀。

　　寄徐丞

　　病不窥园经一月，更无人迹损青苔。池禽引子衔鱼去，野蔓开花上竹来。亦欲鬓毛休似雪，争如丹汞只为灰。秋风昨夜吹寒雨，有梦南游到海回。

　　送奭上人抄化

　　冒寒独向何方去，为建灵山阁未能。诗卷带呈看疏客，药炉留借共房僧。夕阳岸上行枯叶，瀑布岩前听拆冰。事到有缘随处应，回来金碧入云层。

　　陈待制湖楼

　　何处飞来缥缈中，人间惟有画图同。两层帘幕垂无地，一片笙箫起半空。岩竹倒添秋水碧，渚莲平接夕阳红。游人未达蒙庄旨，虚倚栏干面面通。

　　送翁卷入山

　　已送山民归旧庐，子今复去我何如。渐成老大难为别，早占清闲未是疏。小雨半畦春种药，寒灯一盏夜修书。有人来问陶贞白，说与华阳何处居。

　　呈蒋薛二友

　　中夜清寒入缊袍，一杯山茗当香醪。鸟飞竹叶霜初下，人立梅花月正高。无欲自然心似水，有营何止事如毛。春来拟约萧闲伴，重上天台看海涛。

　　万年寺

　　万年山木有千年，石路阴深到缭垣。几片闲云谁是主，一条流水不知源。土栽芍药尤胜木，僧说弥猴极畏猿。夜半空堂诸境寂，微闻钟梵亦成喧。

　　暮春书怀寄翁十

　　帝里逢春雨不干，才晴数日又春还。桐华半落官河水，榆叶全遮客舍山。未悔阔疏令事去，最怜乏绝坏身闲。菖蒲九节今堪采，思尔逍遥涧谷间。

　　移居谢友人见过

　　赁得民居亦自清，病身于此寄飘零。笋从坏砌砖中出，山在邻家树上青。有井极甘便试茗，无花可插任空瓶。巷南巷北相知少，感尔诗人远扣扃。

　　和人韵赠北山僧

　　又得相逢闲寺里，凡人多笑太无营。谁知见事心先懒，未说寻幽足已轻。二月春风添树色，一山夜雨失泉声。谢师更作重眠约，来往云消两日晴。

　　再游北山和韵

　　或行或坐水边亭，处处春风户不扃。飞絮伴人鬓衰白，远山学我道衣青。迢遥更入烟霏去，仿佛如曾梦寐经。恐是前生林处士，晚年不饮至今醒。

　　多景楼晚望

　　落日栏干与雁平，往来疑有旧英灵。潮生海口微茫白，麦秀淮南迤逦青。远贾泊舟趋地利，老僧指瓮说州形。残风忽送吹营角，声引边愁不可听！

　　姑苏台作

　　何人可与话登临，徙倚危栏日又沉。千古苍茫青史梦，一年迢递故乡心。天无雨雪梅花早，地有波涛雁影深。为是夫差旧台榭，愁来不敢越人吟。

　　病起

　　身如瘦鹤已伶俜，一卧兼旬更有零。朝客偶知亲送药，野僧相保密持经。力微尚觉衣裳重，才退难徼笔砚灵。惟有爱花心未已，遍分黄菊插空瓶。

　　简孙正字

　　空斋兀兀难消日，况入中年睡亦疏。洗釜煮蔬留客饭，卷帘移菊看人锄。秋衣因病全更衲，晓发迎寒半脱梳。多谢贵交芸阁里，许令随意借官书。

　　借居湖上

　　出仕归来贫似旧，借园偶近画桥居。纵观不用春携酒，清坐何妨夜读书。港小只通闲客棹，树低多碍故人车。向时城里缘尘土，久欲湖边住岁馀。

　　赠邓汉卿

　　单独一身长不定，亦无书卷得相随。忙过人世当闲日，老遇朝廷用少时。冲雪自言行路苦，看松长恨买山迟。萧萧白发寒灯下，写就诗篇欲寄谁。

　　孤山寒食

　　二月芳菲在水边，旅人消困亦随缘。晴舒蝶翅初匀粉，雨压杨花未放绵。有句自题闲处壁，无钱难买贵时船。最怜隐者高眠地，日日春风是筦弦。

　　寄茅山温尊师

　　几度题诗寄入山，不知何处得书看。莓苔石上秋吟苦，星斗坛中夜拜寒。鹤改新名呼未至，碑逢断刻打应难。忆师每欲寻师去，芝木栽成自可餐。

　　会宿再送子野

　　又承出郭到贫家，一度分携鬓易华。自说印书春可寄，独惭阙酒夜难赊。眠迟古鼎销残火，吟苦寒缸落细花。羸病不能亲送别，梦魂先立渡头沙。

　　京华病后

　　久在京华损道心，故人谁与念升沉。春楼卧病燕相伴，湖寺题诗僧为吟。三月不逢家信至，一茎新有鬓丝侵。早知谏猎非时节，只在山中自养金。

　　过弋阳

　　三月三番过弋阳，吾生辛苦莫思量。磨圆滩石几年浪，丹尽江枫昨夜霜。已算中途当度猎，更怜抵舍未为乡。高眠旧有山中约，只欠青骡道士方。

　　题方兴化茔舍

　　晴檐方听夜淋浪，晚送儒臣别建章。但欲有言扶国是，不嫌无计作身防。轻舟过处猿频断，旧宅开时菊正黄。心事对床应细语，得归如此亦何妨。

　　数日

　　数日秋风欺病夫，尽吹黄叶下庭芜。林疏放得遥山出，又被云遮一半无。

　　玉清夜归

　　岩前未有桂花开，观里闲寻道士来。微雨过时松路黑，野萤飞出照青苔。

　　池上

　　朝来行药向秋池，池上秋深病不知。一树木犀供夜雨，清香移在菊花枝。

　　题四圣观道士诗卷

　　一观桃花红似锦，两堤杨柳绿於云。游人只是游晴昼，烟雨朝昏尽属君。

　　再过吴公

　　江边无处觅天随，又趁斜阳过渺弥。远爱柳林霜后色，一如春至欲黄时。

　　约客

　　黄梅时节家家雨，青草池塘处处蛙。有约不来过夜半，闲敲棋子落灯花。
清苑斋集补钞

　　赵师秀
　　和陈水云湖庄韵

