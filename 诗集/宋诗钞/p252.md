<!-- { "loadSidebar": true } -->
　　同僚小集梵天寺坐间雨作已复开霁步至东桥玩月赋诗二首

　　杰阁翔林杪，披襟此日闲。层云生薄晚，凉雨遍空山。地迥衣裳冷，天高澄霁还。出门迷所适，月色满林关。

　　空山看雨罢，微步喜新凉。月出澄馀景，川明发素光。星河方耿耿，云树转苍苍。晤语逢清夜，兹怀殊未央。

　　梵天观雨

　　持身乏古节，寸禄久栖迟。暂寄灵山寺，空吟招隐诗。读书清磬外，看雨暮钟时。渐喜凉秋近，沧洲去有期。

　　兼山阁雨中

　　两山相接雨冥冥，四牖东西万木清。面似冻梨头似雪，后生谁与属遗经！

　　登阁

　　横空敞新阁，高处绝炎氛。野迥长风入，天秋凉气分。凭栏生逸想，投迹远人群。终忆茅檐外，空山多白云。

　　和刘抱一

　　几年牢落旧村墟，此日翛然水竹居。病起试寻春迳草，客来聊煮雪畦蔬。开樽细说平生事，信手同翻集古书。适意何劳一千卷，新诗闲出笑谈馀。

　　梅花开尽不及吟赏感叹成诗聊贻同好

　　忆昔身无事，寻梅只怕迟。沉吟窥老树，取次折横枝。绝艳惊衰鬓，馀芳入小诗。今年何草草，政尔负幽期。

　　观书有感二首

　　半亩方塘一鉴开，天光云影共徘徊。问渠那得清如许，为有源头活水来。

　　昨夜江边春水生，蒙冲巨舰一毛轻。向来枉费推移力，此日中流自在行。

　　示西林可师二首

　　身世年来欲两忘，一春随意住僧房。行逢旧隐低回久，绿树莺啼清昼长。

　　幽居四畔只空林，啼鸟落花春意深。独宿尘龛无梦寐，五更山月照寒衾。

　　次韵刘彦采观雪之句

　　朔风吹空林，眇眇无因依。但有西北云，冉冉东南飞。须臾层阴合，惨淡周八维。冻雨不流渊，飞花舞妍姿。翳空乍灭没，散影还参差。万点随飘零，百嘉潜润滋。徘徊瞻咏久，默识造化机。上寒下必温，欲积无根基。渐看谷树变，稍觉丛篁低。浩然遂同色，宇宙乃尔奇。繁华改新观，凛冽忘前悲。摛章愧佳友，伫立迎寒吹。感此节物好，叹息今何时。当念长江北，铁马纷交驰。

　　次韵彦采病中口占

　　一榻流年度，篝灯遥夜阑。短衾闲自拥，清镜莫频看。竹密初惊雪，梅疏却耐寒。从今花木梦，无复在雕栏。

　　奉陪判院丈充父平父兄宿回向用知郡丈壁间旧题之韵

　　暮雨停骖处，僧庐古道边。千峰环杰阁，一水下平田。行役无期度，经过几岁年。明朝须饱饭，蹑足上寒烟。

　　数日前与判院丈有宋村之约雪中有怀奉呈判院通判二丈

　　云垂天阔岁将阑，一室翛然独掩关。拥褐不知风折木，开轩惟见雪漫山。玄空杳霭低迷外，碧树珑璁掩映间。吟罢左思《招隐》句，扁舟无路过长湾。

　　奉陪彦集充父同游瑞岩谨次莆田使君留题之韵

　　踏破千林黄叶堆，林间台殿郁崔嵬。谷泉喷薄秋逾响，山翠空濛昼不开。一壑祇今藏胜概，三生畴昔记曾来。解衣正作留连计，未许山灵便却回。

　　伏读二刘公瑞岩留题感事兴怀至於陨涕追次元韵偶成二篇

　　谁将健笔写崖阴，想见当年抱膝吟。缓带轻裘成昨梦，遗风馀烈到如今。西山爽气看犹在，北阙精诚直自深。故垒近闻新破竹，起公无路祇伤心。【右怀宝学公作。近闻西兵进取关陕，其帅即公旧部曲也。】

　　投绂归来卧赤城，家山无处不经行。寒岩解榻梦应好，绝壁题诗语太清。陈迹一朝成寂寞，灵台千古自虚明。传来旧业荒芜尽，惭愧秋原宿草生。【右怀病翁先生作。翁领崇道祠官，故有赤城之句。】

　　入瑞岩道间得四绝句呈彦集充父二兄

　　忆昔南游桂树阴，归来遗恨满尘襟。篮舆此日无穷思，万壑千岩秋气深。

　　翩翩一马两肩舆，路转秋原十里馀。共说前山深更好，不辞迢递款殚居。

　　清溪流过碧山头，空水澄鲜一色秋。隔断红尘三十里，白云黄叶共悠悠。

　　风高木落晚秋时，日暮千林黄叶稀。祇有苍苍谷中树，岁寒心事不相违。

　　寿母生朝

　　秋风萧爽天气凉，此日何日升斯堂。堂中老人寿而康，红颜绿鬓双瞳方。家贫儿痴但深藏，五年不出门庭荒。灶陉十日九不炀，岂办甘脆陈壶觞。低头包羞汗如浆，老人此心久已忘。一笑谓汝庸何伤，人间荣耀岂可常。惟有道义思无疆，勉励汝节弥坚刚。熹前再拜谢阿娘，自古作善天降祥。但愿年年似今日，老莱母子俱徜徉。

　　社后一日作

　　圣作重品节，等杀古所详。卫有秦社稷，僣差遂无章。王纲谅已隳，精意尚不亡。尚论千载前，简编有遗芳。侃侃陈孺子，恂恂万春乡。敬恭事耆老，祷赛谨田桑。悠悠我里居，岁事有故常。向来诸老翁，惇庞亦端庄。交神庶或享，与物同乐康。今我胡不乐，怅然下颓冈。古人不可见，今人自猖狂。

　　偶题三首

　　门外青山翠紫堆，幅巾终日面崔嵬。只看云断成飞雨，不道云从底处来。

　　擘开苍峡吼奔雷，万斛飞泉涌出来。断梗枯槎无泊处，一川寒碧自萦回。

　　步随流水觅溪源，行到源头却惘然。始悟真源行不到，倚筇随处弄潺湲。

　　借韵呈府判张丈既以奉箴且求教药

　　一生江海迥无畴，材大应容小未周。景好身闲真复乐，酒酣耳热却堪。飞腾莫羡摩天鹄，纯熟须参露地牛。我亦醒狂多忤物，颇能还赠一言不？

　　即事有怀寄彦辅仲宗二兄二首

　　一水方涵碧，千林已变红。农收争暖日，老病怯高风。徙倚非无计，心期莫与同。向来欢会处，离合太匆匆。

　　闻说双飞桨，翩然下广津。江湖知子乐，鱼鸟谅情亲。淹速须关命，行藏不系人。三山虽好在，惜取自由身。

　　次知府府判二丈韵

　　忆昨中秋夕，寒盟约重寻。幔亭欢举酒，江阁快论心。月堕俱忘起，罍空始罢斟。祇今千岭隔，怅望一何深！【武夷之游，张王二丈、元履、子厚及熹与焉。江阁之集，子衡移具，知府丈亦赐临屈。此诗并简同会诸公云。】志士怀韬略，奇兵吼镆干。关河那得往，肝胆不胜寒。壮节悲如许，雄图渺未阑。皇舆方仄席，陋巷敢求安。【得浙中知旧书云，圣上留意武备，诸郡练卒，皆点名阅武，赐赉有加，戎士感奋。】

　　题祝生画

　　裴侯爱画老成癖，岁晚倦游家四壁。随身只有万叠山，秘不示人私自惜。俗人教看亦不识，我独摩挲三太息。问君何处得此奇，和璧隋珠未为敌。答云衢州老祝翁，胸次自有阴阳工。峙山融川取世界，咳云唾雨呼雷风。昨来邂逅衢城东，定交斗酒欢无穷。自言妙处容我识，为我扫此须臾中。尔时闻名今识面，回首十年齐掣电。裴侯已死我亦衰，只君虽老身犹健。眼明骨轻须不变，笔下江山转葱蒨。为君多织机中练，更约无事重相见。

　　秀野以喜无多屋宇幸不碍云山为韵赋诗熹伏读佳作率尔攀和韵剧思慳无复律吕笑览之馀赐以斤斧幸甚

　　高人山水心，结习自无始。五亩江上园，清阴遍桃李。一堂聊自娱，三径亦可喜。试问避俗翁，何如尊贤里？【温公独乐园在尊贤里。】

　　门前车马客，无非朝大夫。问公独何事，中岁遽此图。长安二三公，发白形枯臞。隐念名节，亦有此乐无。【隐念名节，张大参疏中语。】

　　君侯嗜图史，插架何其多。徙居三十乘，流汗几橐驼。千裁谁晤语，端居自弦歌。至哉天下乐，岁月如子何！

　　西山一何高，云气出寒麓。中有无事人，鸣泉绕茅屋。宴坐今几何，无以媚幽独。兴至偶成篇，呼儿为余读。

　　我居深山中，茅舍破不补。上见风搅林，下有云承宇。闻公落新宫，户牖不可数。懒惰心力衰，念公亦良苦。

　　夜吟《招隐》诗，月落寒泉井。自非千载人，谁与共清景。散发心朗寥，凝神味渊永。功名恐相期，富贵非所幸。

　　仙人空山居，道意妙群物。度世君则然，修身吾岂不？飞行仰云路，趺坐探理窟。独夜扣星坛，清斋具簪笏。

　　青山背夕阳，兹景公所爱。虚堂日落时，迁坐一解带。岚分疑有处，鸟度知无碍。须臾暮色来，默默无与会。

　　端居屏尘虑，万事付一尊。客来语世故，举白当浮君。超摇谢众甫，噂沓从诸孙。何以自怡悦，窗中见秋云。

　　清溪何迢迢，上有千仞山。山中学仙侣，白石为门关。丹经苦吟哦，至道穷跻攀。岂知人间世，风尘萦九寰。

　　伏读秀野刘丈闲居十五咏谨次高韵率易拜呈伏乞痛加绳削是所愿望

　　△积芳圃

　　乐事从兹不易涯，朱门还似野人家。行看靓艳须携酒，坐对清阴只煮茶。晓起苍凉承坠露，晚来光景乱蒸霞。平生结习今馀几，试数毗那襋上花。

　　春谷

　　武夷高处是蓬莱，采得灵根手自栽。地僻芳菲镇长在，谷寒蜂蝶未全来。红裳似欲留人醉，锦障何妨为客开。饮罢醒心何处所，远山重叠翠成堆。

　　山人方丈

　　方翛修然屋数椽，槛前流水自清涟。蒲团竹几通宵坐，扫地焚香白昼眠。地窄不容挥尘客，室空那有散花天。个中有句无人荐，不是诸方五味禅。

　　挽蔬园

　　未觉闲来岁月频，荷鉏方喜土膏匀。连畦已放瑶簪露，覆地行看玉本新。小摘登盘先饷客，晚炊当肉更宜人。却怜寂寞公仪子，拔尽园蔬不叹贫。

　　秋香径

　　门外黄尘没九逵，坊中丛桂长樛枝。三秋冷蕊从开落，终岁清阴不改移。幽迳只愁空翠滴，浓香一任晚风吹。攀援却恨王孙远，惆怅千林□□时。

　　曲池轩

　　去年种竹长新篁，今岁穿渠过野塘。自喜轩窗无俗韵，亦知草木有真香。林间急雨生秋思，水面微风度晚凉。却厌端居苦无事，凭栏闲理钓丝长。

　　秀野刘丈寄示南昌诸诗和此两篇

　　滕王阁下水初生，闻道登临复快晴。帝子讵知陈迹在，长江肯趁曲池平。山楹雨罢珠帘卷，檐铎风惊玉佩鸣。满眼悲凉今古恨，人生辛苦竟何成。

　　知向潮边弄碧漪，阑干三抚漾晴辉。流传妙语惊离阔，想像清游欲奋飞。公去不应停驿骑，我来直欲挂朝衣。南州高士何由见，且看新荷出水稀。

　　次秀野韵五首

　　史君帘阁对修筠，起看名园雨后春。便赋新诗留野客，更倾芳酒酹花神。未酬管乐平生志，且作羲黄向上人。只恐功名相迫逐，不容老子卧漳滨。

　　满园红紫已争新，百啭幽禽亦唤人。蜡屐未妨泥步稳，珍丛终恨雨来频。卧看晓色忻初霁，起约良游醉好春。却笑当年金谷燕，相随仆仆望车尘。

　　惆怅春馀几日光，从今风雨莫颠狂。急呼我辈穿花去，未觉诗情与道妨。萝带不须吟杜若，角弓聊复赋甘棠。淋浪坐客休辞醉，饮罢晞身向九阳。

