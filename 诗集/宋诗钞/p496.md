<!-- { "loadSidebar": true } -->
　　深巷浑无市井喧，主人有客便开樽。数竿修竹三间屋，几树闲花一亩园。楚岫和云移怪石，秦淮流月下高源。此身且比渊明乐，母在高堂子候门。

　　久雨有感二首

　　冥云生八荒，骤雨忽然至。中宵揭屋破，漏湿无处避。床床不得乾，僵立见憔悴。娇儿莫啼哭，少须待晴霁。

　　少年不学稼，老大生理拙。入山采黄精，穷冬一尺雪。虎狼正纵横，原野有白骨。伤心重伤心，吾饥何足恤。

　　赠嘉兴徐同年

　　忆昔青龙在戊辰，马蹄同踏杏园春。归田令尹空书晋，执戟郎君尽美新。万事不醒中酒圣，一贫无奈讼钱神。相逢莫效穷途泣，自古求仁要得仁。

　　野水孤舟

　　前村雨过溪流乱，行路迷漫都间断。孤洲尽日少人来，小舟系在垂杨岸。主人空有济川心，坐见门前水日深。袖手归来茅屋下，任他鸥鸟自浮沉。

　　黄葵

　　乾坤有正气，间色皆为臣。名葩据中央，红紫谁敢邻。倾日不忘君，卫足恐伤身。冥然无知识，忠孝出本真。林林天地间，戴履而为人。明灵秀万物，孰不尊君亲。嗟嗟叔季后，利欲泯天伦。邈哉望帝国，产此瑞世珍。九夏不趋炎，三月不争春。高秋风露冷，孤标出清尘。背时还独立，揽芳泪沾巾。

　　金陵三迁有感

　　憔悴城南短李绅，多情乌帽染黄尘。读书不了平生事，阅世空存后死身。落日江山宜唤酒，西风天地正愁人。任他蜂蝶黄花老，明月园林是小春。

　　渊明携酒图

　　渊明无心云，才出便归岫。东阜半顷秫，所种不常有。苦恨无酒钱，闲却持杯手。今朝有一壶，携之访亲友。惜无好事人，能消几壶酒。区区谋一醉，岂望名不朽。闲吟篱下菊，自传门前柳。试问刘寄奴，还识此人不。

　　春日郊游和友人韵

　　忆昔东风御柳斜，枯肠一日万周车。壮心难起泥中絮，老眼羞看雾里花。巷陌几家无主燕，池塘一种为官蛙。江南寒食无烟火，白昼沉沉似月华。

　　送李北山归建康

　　人生无百年，胡为在远道。游子归故乡，王孙怨芳草。有田归去来，无田归亦好。

　　贫贱有饿死，富贵履危机。东海不可渔，西山采无薇。四方已一气，我今将安归。

隆吉集补钞

　　梁栋
　　哀毗陵

　　荆溪水腥泊船早，落日无人行古道。髑髅有眼不识春，东风吹出青青草。荒基犹认是人家，败栅曾将当城堡。当时压境兵百万，不脱靴尖堪蹴倒。短兵相接逾四旬，毒手尊拳日攻讨。内储外援两消沈，一缕人心坚自保。孤臣守土轻性命，赤子效死涂肝脑。朝廷有爵愧降附，幽壤无恩泽枯槁。愿笺司命录英雄，收拾忠魂畀穹昊。

　　送存书记

　　一声两声松子落，一片两片枫叶飞。夕阳在山新月上，道人相伴一僧归。
雪岩集钞

　　宋伯仁
　　戏作

　　青梅黄尽雨无多，柳影重重午日过。忽听隔篱人语笑，采莲艇子上新河。

　　寓西马塍

　　十亩荒林屋数间，门通小艇水弯环。人行远路多嫌僻，我得安居却称闲。樽酒相忘霜后菊，一诗难尽雨中山。作年脱下浮名事，只与田翁胜往还。

　　羊角梗晚行

　　葛裙蒲履帽乌纱，迤逦乘凉到水涯。数寺晚钟声未歇，满身凉月看荷花。

韦斋诗钞

　　朱松
　　至节日建州会詹士元

　　嗟予身百忧，佳节过倥偬。客愁随线增，归思与灰动。当年从子日，未觉百虑重。高堂绕床呼，一掷有馀勇。那知客天涯，相对寒骨耸。岁月曾几何。鬓丝今种种。忍饥山药煮，附暖地炉拥。深藏断还往，衰病脱拜拱。兴言望乡关，云物方郁滃。空馀相属意，杯酒久不捧。

　　寄题叔父池亭

　　一壑久藏胜，数椽忽开亭。方塘荫瓦影，净见鲂鲤行。主人有嘉招，转柁失高城。不知几摇兀，杙舟上峥嵘。奠酒酌芳渌，园蔬煮柔青。翩翩射鸭弓，一笑翻彩翎。那知海陬侄，斗粟忘归耕。馀生信萍梗，归梦识林坰。涨水有回波，故乡岂无情。一醉会有日，因之濯尘缨。

　　考亭陈国器以家酿饷吾友人卓民表民表以饮予香味色皆清绝不可名状因为制名曰武夷仙露仍赋一首

　　二年饮水闽中村，忽见玉醴倾蛮尊。涓涓醍醐灌热恼，耿耿沆瀣明朝暾。旱尘久涨城市暗，渴梦欲挽江湖吞。何人远致双鲤信，知我来扣罗雀门。不须邀月已清绝，尚恐熨齿当微温。要从华池汲真液，岂独玄鬓薅愁根。微芒已识投辖客，武媚似返当垆魂。奇功谁续伯伦颂，妙意要与渊明论。胸中我自有泾渭，笔下君已倾昆仑。诗成寄与约他日，饮君与我空瓶盆。

　　久旱新岁乃雨

　　高田土可筛，下田不受犁。遗蝗忧插啄，况乃麦未齐！赤子天自怜，沟壑忍见挤。雨逐新岁来，停云忽凄凄。莫辞三日霖，为作一尺泥。汪汪既没膝，滟滟仍拍堤。渐看蓑笠出，笑语喧畛畦。我欲与寓目，父老同攀跻。此身群万生，扰扰舞瓮鸡。曾亦无几求，脱粟配羹藜。永言故陇耕，老眼路凄迷。好收敛版手，锄耰归自携。

　　蔬饭

　　蕨拳婴儿手，笋解箨龙蜕。荐羞杞菊开，采劚烟雨外。嗟予饭藜藿，咽塞舟溯濑。朝来二美兼，一饱良已泰。充肠我诚足，染指客应嘅。平生食肉相，萧瑟何足赖。王郎催牛炙，韩老亿鲸鲙。侠气信雄夸，戏语亦狡狯。我师鲁颜子，陋巷翳蓬艾。执瓢不可从，一取清泉酹。

　　戏赠吴知伯

　　条侯得剧孟，吴楚坐可馘。我知无能为，失此一敌国。伟哉奇男子，侠气横八极。书生复何者，肮脏老笔墨。刺口论安危，事往竟何益。匹夫啸空野，惊尘一方塞。区区空有意，浩荡洗锋镝。何如吴王孙，语辄面浮赤。交游得朱亥，负贩鄙胶鬲。腰间铁丝箭，上镞紫塞翮。笑指蛇豕区，灭此而后食。诸公未备知，欲荐恨无力。明日我过君，烹牛呼社客。当书游侠传，令子姓名白。

　　十一月十九日与仲猷大年绰中美中饮於南台

　　空山欲雪云冥冥，玉梅半开吾眼青。此身垂欲走尘土，聊复举酒看峥嵘。折腰向人不知耻，故园可锄在千里。金昆石友一开眉，珍重道人相料理。楚江东岸先人庐，竹君安否久无书。归欤何时应白首，我食吾言如此酒！

　　送志宏西上

　　九州眼一概，馀子真琐琐。嶽立培塿中，喜此高岋峨。如公我辈人，取友亦到我。挥毫赋垂天，风雨卷蓬颗。相期八表游，未觉夙心左。解龟醉江阁，酒面山月堕。起瞻帝乡云，感叹不成坐。何须飞霞佩，自办凌风舸。瀛洲渺溟渤，万里一掀簸。缄诗寄天涯，秉烛对新火。那知市门仙，斗禄事么麽。空馀肠九回，上疏何日果？

　　寄陈陷元

　　我生少所可，靡靡世一律。如君素心人，指不三四屈。久与宵人游，归卧常自失。效尤起媮心，阿意增美疾。低回强酬酢，高论形敢出。缅怀参同子，早入伊洛室。闻道既先我，论诗又奇崛。纵横谈天口，卓荦扛鼎笔。胜我何足云，论交敢自必。桓公肯见规，寡过行有日。书来约过从，一笑破萧瑟。新凉宜灯火，永夜勘书帙。岂无一尊酒，少促软语膝。更呼小丛歌，未怕官长诘。跂予占骑气，千岭秋回郁。着鞭及清境，滟滟月华溢。

　　月桂花

　　窗前小桂丛，著花无旷月。月行晦朔周，一再开复歇。初如醉肌红，忽作绛裙色。谁人相料理，耿耿自开落。有如贫家女，信美乏风格。春风木芍药，秾艳倾一国。芳根维无恙，岁晚但枯枿。

　　茱萸

　　海上作重九，菊揉青蕊香。近墟买茱萸，枯颗出药囊。儿曹记土风，歉歉事祈禳老夫未免俗，聊尔答风光。灾祥理不僣，此柄孰主张？讹言眩末俗，于欲案长房。

　　吉贝

　　炎海霜雪少，畏寒直过忧。驼褐阻关河，吉贝亦可裘。投种望着花，期以三春秋。茸茸鹅毳净，一一野茧抽。南北走百价，白氎光欲流。似闻边烽急，缘江列貔貅。裁襦衬铁衣，爱此温且柔。天乎未厌乱，利厚人益媮。谁知海滨客，独叹无人酬。

　　馈岁

　　岁晚追土风，独瓮谁与佐。人心感流光，台馈屏奇货。鸡豚取牢栅，门户随小大。去乡二十年，忆此但愁卧。儿痴元未识，但索梨饤坐。何时鸦识村，莫作驴转磨。不须志四方，教子求寡过。归哉及强健，老去烦剂和。

　　别岁

　　旧岁已趣驾，为我不少迟。凡心畏增年，而岁岂容追。丈夫有蠖屈，牢落天南涯。收功英妙年，豪杰彼一时。宁当如秦越，坐视瘠与肥。邻翁意诚厚，酌酒宽愁悲。殷勤何时忘，祝我致好辞。抚世非吾事，诸公正扶衰。

　　守岁

　　庭燎夜未央，旌旗焕龙蛇。九门一放锁，万马谁能遮！乱离忆旧事，安眠梦无何。目眩灯烛光，坐厌儿女哗。念此亦土风，虽痴不容挝。更为卢白戏，纷争起横斜。故岁不足计，新岁莫蹉跎。努力诵书史，从人笑翁夸。

　　送沈昌时赴宁海令兼叙别

　　午潮平处落归帆，已觉离情两不堪。转手便成千日别，悲歌聊倚一杯酣。波翻别壑闻车水，青遍柔桑趁浴蚕。归路春深风日美，伴谁操笔赋幽探。

　　西湖泛舟

　　望湖楼下照衰颜，羞见尘埃两鬓斑。风艇纵看山转侧，烟堤尽逐水回还。唤人归去城钟急，触处相亲领月弯。不用新诗摹绝境，定知长到梦魂间。

　　赠言命张生

　　俯仰尘埃的自羞，稍看寒饿复谁忧。小儿造物巧相戏，穷鬼逐人殊未休。我所不知烦子算，世如无取更何求。服箱挹酒真么麽，那用区区问斗牛。

　　赠僧

　　知有丛林特地过，幅巾迎笑出岩阿。杖藜同觅牛羊路，濯足来分鸥鹭波。岂不倦游贪斗粟，坐令归思动渔蓑。他年会有相逢日，稍食吾言听子呵。

　　寒食

　　粥冷春饧冻，泥开腊酒斟。故乡空泪满，华发正愁侵。山暝雨还住，烟孤村更深。谁知江海客，浩荡济时心。

　　答卓民表送茶

　　搅云飞雪一番新，谁念幽人尚食陈？仿佛三生玉川子，破除千饼建溪春。唤回窈窈清都梦，洗尽蓬蓬渴肺尘。便欲乘风度芹水，却悲狡狯得君嗔。

　　和人游仙峰庵

　　千岩万壑翠萦回，一洗衰翁病眼开。落日多情留别岭，秋空无地着浮埃。云闲出岫初无意，松老参天岂愿材！我是散仙君记取，更鞭鸾凤少徘徊。

　　芦槛

　　手劚修芦着槛栽，使君公退几徘徊。想当风雨翻丛急，疑卷江湖入座来。未办松窗眠绿浦，且将屐齿印苍苔。种成桃李人间满，应念孤根首屡回。

　　董邦则求茶轩诗次韵

　　一轩新筑敞柴荆，北苑尘飞客思清。更买樵青娱晚景，便应卢老是前生。千门北阙梦不到，一卷玉杯心自明。冷看田侯堂上客，醉中谈笑起相烹。

　　送仲猷北归二首

