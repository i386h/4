<!-- { "loadSidebar": true } -->
　　追数交朋略散亡，臂孱足蹇固其常。一年又见秋风至，孤梦潜随夜漏长。不辨诵经如倚相，颇能噉饭胜张苍。回看薄宦成何味，只借朝衫作戏场。 
　 
　　万里征途兴已阑，三间破屋住犹宽。山姜著雨房重敛，南烛先霜实半丹。野市秋阴更萧瑟，书生老瘦转酸寒。掩关也有消愁处，一卷《骚经》醉后看。 
　 
　　甲子秋八月偶思出游往往累日不能归或速至傍县凡得绝句十有二首杂录入稿中亦不复诠次也录三首 

　　早携书剑三随计，晚辱弓旌四造朝。心愧石帆山下叟，一生不识浙江潮。 
　 
　　蓍囊药笈每随身，问病求占日日新。向道不能渠岂信，随宜酬答免违人。 
　 
　　药粗野老偏称效，诗浅山僧妄谓工。怀饼裹茶来问讯，不妨一笑寂寥中。 
　 
　　遣舟迎子遹因寄古风十四韵 

　　今日坼汝书，一读眼为明。知汝即日归，明当遣舟迎。想汝片帆东，翩若飞鸿征。薄暮过梅市，咿讴双橹声。到家亦尚早，城楼初发更。草草一尊酒，为汝手自倾。夜分不能寐，顿忘衰病婴。岂惟病良已，白头黑丝生。暂别亦不恶，益重父子情。自今日相守，北窗同短檠。六经焰久伏，百氏方纵横。世俗摈孤学，未易口舌争。此责在学者，草莱勿自轻。汝壮父未死，相勉在力行。 
　 
　　饭后偶题 

　　环堵萧然百虑忘，天教得饭饫枯肠。长桥鲊美桃花嫩，北苑茶新带胯方。漠漠寒花欹晚照，翩翩孤蝶弄秋光。解衣扪腹西窗下，赖有新诗破日长。 
　 
　　感昔 

　　行年三十忆南游，稳驾沧溟万斛舟。常记早秋雷雨霁，柁师指点说琉球。 
　 
　　马瘦行迟自一奇，溪山佳处看无遗。酒垆强挽人同醉，散去何曾识是谁！ 
　 
　　负琴腰剑成三友，出蜀归吴历百城。最是客途愁绝处，巫山庙下听猿声。 
　 
　　岳阳三伏正炎蒸，爽气凄风见未曾。白浪蹴天楼欲动，当时恨不到黄陵。 
　 
　　送子坦赴盐官县市征 

　　父子团栾笑语譁，岂知云散各天涯。长亭结束秋将晚，别酒凄凉日易斜。我坐耄年艰就养，汝非仰禄肯离家。游山尚有平生意，试为闲寻一鹿车。【腊中欲作一小肩舆，轻鴂结实，两夫可举者，以备山行。】 
　 
　　寄子坦 

　　目断西陵细霭中，津亭想汝系孤篷。颇忧昨暮云吞日，【俗以黑云接落日，为风雨之候】。犹幸今朝雨压风。就食亦知难恋恋，挂帆终恨太怱怱。寒沙不是无来雁，频寄书归问老翁。 
　 
　　书感 

　　老荷宽恩许退耕，丝毫无报亦何情。民贫乐岁尚艰食，道丧异端方肆行。党祸本从名辈出，弊端常向盛时生。古人骨冷青松下，谁起英魂与细评！ 
　 
　　遣兴 

　　兔径游观足，蜗庐卧起宽。垂名千古易，无愧寸心难。灯火娱清夜，风霜变早寒。一经家世事，吾兴未应阑。 
　 
　　农舍 

　　三农虽隙亦匆忙，稼事何曾一夕忘。欲晒胡麻愁屡雨，未收荞麦怯新霜。 
　 
　　神农之学未为非，日夜勤劳备岁饥。雨畏禾头蒸耳出，润忧麦粒化蛾飞。 
　 
　　万钱近县买黄犊，袯裌行当东作时。堪笑江东王谢辈，唾壶尘尾事儿嬉。 
　 
　　杜门虽与世相违，未许人嘲作计非。长绠云边牵犊过，小舟月下载犁归。 
　 
　　出游 

　　一樽随处可开颜，此事深疑造物慳。地可登临多恨远，身常强健又须闲。山围小市烟初敛，霜著横林叶半殷。徙倚阑干君勿厌，日斜犹及棹舟还。 
　 
　　渔村酒市本无期，小蹇扁舟信所之。丹叶满林霜落后，紫萍黏块水枯时。山林闲寂归虽早，齿发衰残病已迟。努力及时谋自适，锦囊多贮暮秋诗。 
　 
　　山有篮舆步有舟，放翁身健得闲游。羊牛点点日将夕，蒲柳萧萧天正秋。细径僧归云外寺，疏灯人语酒家楼。归途更爱湖桥月，独倚阑干为小留。 
　 
　　风雨夜坐 

　　寒风凄紧雨空濛，舍北新丹数叶枫。欹枕旧游来眼底，掩书馀味在胸中。松明对影谈玄客，筿火围炉采药翁。君看龟堂新境界，固应难与俗人同。 
　 
　　舟中晓赋 

　　木落霜清水鸟呼，扁舟夜泊古城隅。吹残画角钟初动，低尽寒空斗欲无。浪迹已同鸥境界，远游方羡雁程途。高樯健席从今始，遍历三湘【须溪本卷五作江】与五湖。 
　 
　　渔家 

　　江上渔家水蘸扉，闲云片片傍苔矶。钓收鹭下虚舟立，桥断僧寻别径归。海近冈峦多迤逦，天寒雾雨正霏微。羊裘老作桐江叟，点检初心幸未违。 
　 
　　感昔 

　　神女祠前猿夜鸣，相公溪上草初生。重游惟有西窗梦，一点灯青梦不成。 
　 
　　白帝城边莺乱啼，忆骑瘦马踏春泥。老来感旧多凄怆，孤梦时时到瀼西。 
　 
　　小益晨装雨作泥，南沮涉水马长嘶。山腰细栈移新路，驿壁流尘暗旧题。 
　 
　　曾从征西十万师，白头回顾只成悲。云深骆谷传烽处，雪密嶓山校猎时。 
　 
　　少时失脚利名间，寸步何曾不险艰。造物恐人浑忘却，梦中忧患尚如山。 
　 
　　客怀 

　　客怀病思两凄凄，瘦马长靴溅雪泥。道左忽逢曾宿驿，壁间闲看旧留题。村醅酸薄陈山果，旅饭萧条嚼冻齑。何处人间非梦境？怳然重到剑关西！ 
　 
　　杂书幽居事 

　　抱瓮穷园叟，还山老布衣。死边常得活，闹处偶容归。钓恐鱼吞饵，棋忧客堕机。此心君会否，洗尽百年非。 
　 
　　庭旷多延月，斋空半贮云。松声行路共，泉脉近邻分。采药九蒸晒，朝真三沐熏。林间有丛杞，绕屋夜狺狺。 
　 
　　探梅 

　　岁月相寻岂有穷，早梅唤醒醉眠翁。坐中酒量人人别，花底春风处处同。白帝城边微雪过，青衣江上夕阳红。锦囊空复残诗在，分付悲欢一梦中！ 
　 
　　社饮 

　　东作初占嗣岁宜，蚕官又近乞灵时。倾家酿酒无遗力，倒社迎神尽及期。先醉后醒惊老惫，路长足蹇叹归迟。西村渐过新塘近，宿鸟归飞已满枝。 
　 
　　自近村归 

　　雪晴村路尚残泥，茅屋清寒正要低。野渡船虚飞鸟集，烟村路近蹇驴嘶。坚顽那复愁空橐，老健犹能伴架犁。蹴榻不僵君会否，更须百瓮享黄齑。 
　 
　　除夜 

　　野水枫林屋数椽，寒炉无火坐无毡。残灯耿耿愁孤影，小雪霏霏送旧年。椒酒辟瘟倾潋滟，蓝袍俘鬼舞跰跹。从今供养惟春荠美，莫羡愚公日万钱。 
　 
　　自开岁阴雨连日未止 

　　江云漠漠雨昏昏，归老山阴学灌园。十里羊肠仅通路，三家铛脚自成村。应时馎饦聊从俗，耐久钟馗俨在门。近县传闻颇多盗，呼儿插棘补颓垣。【俗有年馎饦之语，予贫甚，今岁遂不能易种馗。】 
　 
　　枯菊 

　　翠羽金钱梦已阑，空馀残蕊抱枝乾。纷纷轻薄随流水，黄与桃花一样看。 
　 
　　春雨 

　　倚阑正是受斜阳，细雨霏霏渡野塘。本为柳枝留浅色，却教梅蕊洗幽香。小沾蝶粉初何惜，暂涩莺声亦未妨。造物无心宁遍物，凭谁闲与问东皇。 
　 
　　草堂 

　　幸有湖边旧草堂，敢烦地主筑林塘。【辛幼安每欲为筑舍，予辞之，遂止。】漉残醅瓮葛巾湿，插遍野梅纱帽香。风紧病身那可敌，春闲昼漏不胜长。浩歌陌上君无怪，世谱推原自楚狂。【陆氏旧谱云，本出接舆后。】 
　 
　　赏花 

　　湖上花光何处寻，朱朱白白自成林。衰年何预伤春事，闲客犹怀爱物心。欲堕每愁风骤起，正开却要日微阴。兰亭禹庙平生事，一榼芳醪莫厌深。 
　 
　　小雨 

　　小雨明复暗，馀寒去又来。新苔缘砌上，残杏过篱开。垂老身馀几，逢春心尚孩。江天近寒食，林外过轻雷。 
　 
　　暮春 

　　辛夷海棠俱作尘，鮆鱼莼菜亦尝新。一声布谷便无说，红药虽开不属春。 
　 
　　春晚小饮 

　　病卧书斋一味慵，今年春事又成空。箨龙奋迅风雷际，木笔凋零雾雨中。平野草深黄犊健，断溪水长画船通。小儿偶得官楼酒，鲎醢乾一醉同。 
　 
　　初夏幽居杂赋 

　　曲曲羊肠径，疏疏麂眼篱。渴蜂窥砚水，狂蝶入书帷。一枕轻安梦，数联萧散诗。馀生已过足，不必到期颐。 
　 
　　辟地剪蓬蒿，何曾叹作劳。药名寻《本草》，兰族验《离骚》。北涧穿篱过，南山出屋高。回头看富贵，何啻一秋毫。 
　 
　　雨 

　　家近蓬莱白玉京，草堂登望不胜清。初惊野色昏昏至，已见波纹细细生。残醉顿消迎乱点，微吟渐苦入寒声。只愁今夕虚檐滴，又对青灯梦不成。 
　 
　　龟堂初暑 

　　沦漪一曲绕茅堂，葛帔纱巾喜日长。多事林鸠管晴雨，依人海燕度炎凉。深枝著子累累熟，幽草开花冉冉香。安得此时江海上，与君袖手看人忙。 
　 
　　初夏闲步村落间 

　　薄云韬日不成晴，野水通池渐欲平。绿叶忽低知鸟立，青萍微动觉鱼行。醉游放荡初何适，睡起逍遥未易名。忽遇湖边隐君子，相携一笑慰馀生。 
　 
　　夜兴 

　　鬓毛饱受雪霜侵，一褐萧条寄故林。檐雨滴回羁枕梦，城笳唤起塞垣心。平生耻露囊中颖，垂老甘同爨下琴。灯烬欲残看瘦影，不妨袖手坐愔愔。 
　 
　　秋近 

　　石榴萱草并成空，又见墙阴苋叶红。茶酽颇妨千里梦，簟凉初怯五更风。新瓜落刃冰盘里，晚燕添巢画阁中。身健流年俱可乐，故人自欠一尊同。 
　 
　　秋怀 

　　园丁傍架摘黄瓜，村女沿篱采碧花。城市尚馀三伏熟，秋光先到野人家。 
　 
　　迢迢枕上望明河，帐薄帘疏奈冷何！不惜衣篝重换火，却缘微润得香多。 
　 
　　诗如水淡功差进，身似云孤累转轻。落叶拥篱门巷晚，一枝藤杖且闲行。 
　 
　　示子适 

　　翁老儿穷不自支，此心幸与古人期。劳兼薪水奴初去，典到琴书事可知。药杵无声工忍病，米囷可扫耻言饥。馀年有几须相守，万里烟霄付异时。 
　 
　　小雨 

　　赤日炎熇势未回，川云忽起亦佳哉！舟冲细雨桥阴出，蝶弄微风草际来。榉柳不禁朝暮久，芙渠犹有二三开。一年光景烦君看，何怪昆池有劫灰。 
　 
　　贫甚戏作绝句 

　　处穷上策更谁如，日晏犹眠为腹虚。【饥则卧不起，贫者之常也】。尚阙邻僧分供米，敢烦地主送园蔬。 
　 
　　贷米东村待不回，钵盂过午未曾开。饥肠雷动寻常事，但误生台两鹊来。 
　 
　　北斋孤坐破三更，庭户无人有月明。数种袴襦秋未赎，羡他邻巷捣衣声。 
　 
