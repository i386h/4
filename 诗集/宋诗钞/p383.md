<!-- { "loadSidebar": true } -->
　　粼粼水增波，叠叠云弄影。昔夸春径研，今爱秋塘静。芳筵集宾彦，清宴除艳靓。时当新雨馀，苍翠献林岭。既忻冲抱舒，复快远目骋。聊嘉钟鼎人，而迺眷箕颍。深营察高趣，雅咏发沈景。独使和者难，一夕愁欲癭。

　　玉清夜归

　　岩有未见桂花开，观里闲寻道士来。微雨过时松路黑，野萤飞出照青苔。

　　山路怀翁卷

　　困时躭茗不论杯，天气初晴又有雷。寂寞小亭看药坐，晚风时复堕青梅。

　　采药径

　　十载仙家采药心，春风才过得幽寻。如今纵有相逢处，不是桃花是绿阴。
清隽集钞

　　郑震
　　鄂州南楼

　　淳佑六年冬十月，我来独自上南楼。晓雾江山都不见，雾收日出城东头。照见汉阳树，照见鹦鹉洲。浪涛江汉出岷峡，洞庭云梦天共流。大船如龙卷寒碧，小船如叶飞洪沟。湘灵霞佩跨黄鹄，洞宾玉笛横清秋。泬寥突兀不可状，开阖风雨晴烟浮。空中一一都照见，照见今来古往丝粟无限愁。夜郎逐客心胆大，醉欲槌碎醒又休。此山此水长不老，英雄消尽山水留。何当大雪夜明月，摩挲老眼看九州。春风吹雪变红绿，牛羊被野边无忧。

　　饮马长城窟

　　饮马长城窟，下见征人骨。长城窟虽深，见骨不见心。谁知征人心，怨杀秦至今。北边风打山，草地荒漫漫。五月方见青，七月霜便寒。古来无井饮，赍带粮尽乾。自从征人掘此窟，戍马饮之如飞翰。朝呷一口水，暮破千重关。秦皇极是无道理，长城万里谁能比。

　　樵歌三首

　　上山劚山山丁登，下山嵌山山棱层。秋残日暮归来晚，茅檐洗脚月又明，明朝早入芙蓉城。

　　入城不识公与卿，行歌道上旁无人。衣衫蓝缕鹑百结，与妻索笑妻生嗔，那知不是朱买臣。

　　山抝筑着牧牛儿，白石凿凿蒙茸披。缪公无人甯戚死，独吹觱栗谁得知，不如采樵同路归。

　　采桑曲

　　晴采桑，雨采桑，田头陌上家家忙。去年养蚕十分熟，蚕姑只着麻衣裳。

　　天高高

　　天高高兮色青青，夜沉沉兮星荧荧。不知余命何，系兮何星。

　　送友人之淮

　　积得读书身，从教此道贫。逢秋为远客，知已是何人。天下方多事，西风至不仁。但于登眺处，杯酒莫辞频。

　　归去好

　　归去岂不好，平田带浅林。春猿鸣雪涧，晴日转云岑。世久无鸣犊，时当学展禽。吾生今老矣，梁甫岂能吟。

　　病后

　　渐懒说功名，修真喜道经。凄凉秋听雨，空涧夜观星。有病色先见，无心梦最灵。阶前风叶响，还又感飘零。

　　馀杭道上

　　五年兹路上，频往又频还。岁月孤松老，风霜苦竹斑。溪流天目水，云出洞霄山。马上因闲眺，蜉蝣宇宙间。

　　馀杭界早发

　　早发促程期，篮舆带月低。山中如白昼，斗下渡清溪。群动霜初落，四邻鸡未啼。惟闻兵递铺，星急过淮西。

　　喜静

　　素来嫌僻静，今渐与相安。师友凋零尽，年时出处难。春风双屐暖，夜雨一灯寒。洙泗曾颜辈，何曾作好官。

　　宿洞霄山中

　　入山时八月，岚气似深冬。岩洞生风雨，窠巢落桧松。山中九重锁，月下一声钟。警省非人世，今秋得异逢。

　　宿虎丘

　　到晚归不去，因而此宿休。云深千古寺，月冷一天秋。崖裂池如束，天虚塔欲浮。最宜初日上，高处看烟收。

　　登荆南城楼

　　因为古荆州，翻成一段愁。孟嘉曾落帽，王粲此登楼。唐邓通襄路，沱潜并汉流。太平官府盛，昔日欠来游。

　　再登南楼

　　客中重上倚层台，天阔云收八面开。雁带岳阳秋晓过，浪涵巴峡影西来。诸营种柳今何在，老子登楼得几回。自是江山雄壮处，兴亡不必间寒灰。

　　自黄山还途中作

　　屈指还京十日程，每逢歇处问村名。春沙脉脉溪初涨，夜雨垂垂晓又晴。山下有人传虎出，店中炊饭见牛鸣。天涯行客无宁日，不及田家业在耕。

　　卜居

　　久欲谋归力不任，浮云踪迹谩巢林。功名未入屠龙手，贫贱常怀买鹤心。月下开门微雨过，楼头闻笛二更深。世间万事俱陈迹，空倚西风阅古今。

　　烂柯山

　　春风万古洞门开，尘世兴亡是几回。棋局至今无处觅，樵人于此遇仙来。飞梁横跨丹虹影，绝顶平铺白玉堆。天下纷纷无好着，斜阳下岭共徘徊。

　　荆南别贾制书东归

　　来时秋雨满江楼，归日春风度客舟。回首荆南天一角，月明吹笛下扬州。

　　送友人之鄂

　　湖海声名落搢绅，由江而鄂溯鳞鳞。烦君黄鹤楼头看，天下英雄剩几人。

　　晚春即事

　　轻寒时节牡丹开，叶底青青又见梅。门外数枝杨柳薄，一春莺燕不曾来。

　　荆江口望见君山

　　荆江江口望漫漫，一白无边夕照寒。只是青云浮水上，教人错认作山看。

　　虎丘尹和靖书院示开讲从前听者少，是日听者众

　　和靖书堂八面开，新分半席在山隈。若无人听都归去，传语生公借石来。
潜斋诗钞

　　何梦桂
　　赠唐乐天星翁

　　有客傲今世，去古见是人。得姓遗唐谱，自号乐天民。毋乃香山老，重来现后身。问君何能解，浦口谈天星。术高价难酬，索诗抵千金。我政坐诗穷，敢以穷累君。君谓穷不忧，诗赋乐我贫。不见石友死，锦帆不敛形。不见邓侯饿，铜山化为尘。命固受于天，谁能跃陶钧。外物不可必，吾已反吾真。君看世上儿，疾走方纭纭。

　　拟古五首

　　木落不离根，菊槁不离枝。人怀父母心，岂愿生别离。皇路謇幽蔽，民用婴百罹。南枝栖越鸟，忍逐北风飞。北风藐万里，分此无回期。骨朽化为尘，魂魄将南归。

　　生为结发婚，死为同穴鬼。岂意冰上缘，沦没隔万里。半镜随尘沙，嫁衣在巾笥。红丝倘未绝，白首尚归止。心随碣石云，泪落铜盘水。云飞会南来，水流还北注。此生不可期，心期勖来世。

　　万马萧萧来，万矢的的鸣。蛾眉逐羁馽，泪尽眦血零。偷生愧夫天，宁死化鬼磷。昭质誓不污，九死志靡惩。红玉随剑光，晶荧贯列星。遗胔葬蝼蚁，冢墓高娲陵。

　　封狼藐万里，风雪饶阴山。地荒走蛇豕，俘絷去不还。高门谁氏子，受驱牧豭犍。去时纨袴敝，毡毳不蔽寒。夜夜望北斗，不逐南箕旋。父母生我初，拊我掌股间。岂意越在兹，抚身空自怜。

　　杞国天柱倾，哀我鞠子疚。苍鹅飞冲天，祅星大如斗。帘下玉床移，山摧石鳌负。河南吊遗黎，原野骨未朽。北邙望孤陵，古木叫猿狖。朔风吹尘沙，天寒薄翠袖。南云山万重，去去莫回首。

　　赠术士邵易庵

　　易道皆万变，万汇寄一易。大道降九流，至理散方术。譬犹八面窗，八方可从入。譬犹九达衢，九轨所由出。道术虽二致，殊途极归一。得医为仓扁，得法为轨革。郭氏探锦囊，甘心步璇历。勿谓所执微，垂名等籍籍。易庵挟四技，每技探易赜。技分易不精，君独精以密。我愧绝韦编，所得在一画。一画未为病，错出已什伯。四事君尽兼，惧君苦形役。持此应世间，化身须百亿。

　　蛟龙歌

　　蛟峰先生以《猩猩歌》、《鸡雏吟》二章见寄，所以兴起人心，维持世教，甚切切也。其发明比兴，已无馀蕴，后有作者，无能再出新意矣。今辄以《蛟龙歌》答赋《猩猩歌》，《希有鸟吟》答赋《鸡雏吟》。前章以招蛟峰先生之心，后章以广可庵老子之意。

　　生物具角齿，每每与物抗。蹈阱虎以刚，触藩羊以壮。世间怪物有蛟龙，三百六十虫之长。神灵出嘘吸，变化互来往。布爪曾云兴，鼓鬐欻电放。无欲不受刘累驯，假形岂被叶公诳。时飞则飞潜则潜，所以随时知得丧。莫道鱼虾性不灵，相依煦沫岂敢嗔。江濆鳣鲸久失水，闻此鼓舞咸相亲。世无刑醢受，时非法网秦。然匪藉馀荫，安能逃世人。亡象齿与革，亡猩血与唇。有身即有患，谁能无其身。安得此身化为云，随龙上下云无心。

　　希有鸟吟

　　穹壤纷众羽，固有仁不仁。鸮凤虽异性，同为阴阳根。惟彼希有鸟，放禽集大成。力可振海岳，翂翂似无能。鲲鹏侈变化，比予尔何曾。群鷇偃下风，举受翼卵恩。万里不足飞，千载始一鸣。远之不可疏，即之不可亲。地维缺不震，天柱折不惊。安得以宠辱，而能累其身。世固有大物，天地间气生。卑卑局耳目，夫谁识其真。道大固难同，安能抗世情。何如任毁誉，徜然忘我人。不谐众人口，而谐万世心。

　　愚石歌

　　大块初分生怪石，曾与不周山作骨。山崩地缺天柱摧，片石耆姿转奇崛。娲皇炼石补天工，化作五星成五色。地下为石天上星，顽质变化生神灵。一朝天狼啮蚀五星陨，陨石宋野犹有光晶荧。何人夜负入海屿，错杂昆吾无觅处。中间块石独崎嵚，住在锦溪溪上浒。石润可以砚，石纹可以屏。赑屃或刳鼎，廉栗或剿铭。不然云母与紫英，否则丹砂和空青。尔材於用百不适，空有千尺高棱层。暴流没马不加减，霜降石出不加增。火不焦，水不凝。刻桐扣不鸣，饮羽射不惊。世间至智不能化，而我安敢逃愚名。人闻愚恶闻智喜，君谓我愚真知己。筑室诏子愿结交，更请柳溪作愚记。我笑己愚君更愚，世有两愚适相值。江流东去夕阳西，千古相看只如此。当年三品不点头，况被旁人鞭得起。

　　芸窗集画图

　　天马不生韩幹死，雀白翎毛落蒿里。虎头妙笔夜通灵，主爵郎中羞画史。杨君昼眼空四海，剩把金奁贮奇诡。单于牧马边草秋，一骑一纵骅与骝。阿谁青骢嚼金勒，拔剑奔逐髯怒虬。提弓空捍鸣镝尽，尘沙马耳风飕飕。筼筜谷中一梢出，冷蕊相看冰雪骨。葵花二色空争妍，没骨丹青输水墨。猿猱两两雄顾雌，獐鼠伎伎母趁儿。水禽并下照秋水，足踏枯荷浸涟漪。人间清景能几许，野马战场只尺咫。芸窗一幅水沉烟，俯仰乾坤千古意。

　　和南山弟虎图行

　　高堂突兀生崇冈，於菟眼电牙磨霜。古言市虎人不信，谁信挟一来座傍。众犬僵仆儿辈走，猛士腰弩成蹶张。老翁卒见亦惊怪，便欲骑取参西皇。乾坤沴气产尤物，谁为驱雷入神笔。古树萧萧风刁刁，阴崖幽幽云墨墨。横行赑屃不畏人，弄子庭除成穴窟。蓝田饮羽惊夜行，今乃捋须当白日。画图画虎心自知，触目或疑犹喘息。世间多少涪村民，毛爪未完心已易。

　　和张按察秋山赋孤山

　　钱塘日夜水东流，回首孤山绿尚稠。千载老仙随鹤去，百年此地少人游。相逢柳色还青眼，说着梅花总白头。身后闲名推不去，当年误识薛杭州。

　　寄王南叟寓江卿

