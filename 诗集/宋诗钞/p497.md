<!-- { "loadSidebar": true } -->
　　一丘胸次有馀师，空此淹留岁月迟。黄墨工夫怜我倦，箪瓢风味要君知。新诗落笔惊翻水，俗学回头笑画脂。伊洛参同得力句，还家欲举定从谁。

　　欲寻当日故山盟，身世今如海一萍。归路上心真了了，愁根入鬓已星星。挽衣共釂东西酒，折柳送行长短亭。念我知君回首处，萱丛菖叶一时青。

　　寄吴致一

　　相逢一笑两忘怀，梦远亲庭首重回。世事难磨三尺喙，离愁都付一分杯。秋生林薄岁时晚，水落江湖鸿雁来。剩作新诗频寄我，天涯时对两眉开。

　　四月十五日上元道中

　　乱山身逐简书来，梅子黄时雨未开。一苇横斜风叶度，千滩赑屃雪城催。危机种种那容避，俗驾骎骎底未回。聊复浮游随造物，故园回首思悠哉。

　　送黄彦武西上

　　门掩蓬蒿气浩然，西风笔势更翩翩。未忘大学齑盐味，时说定林文字禅。芦箠风光倾上国，槐花心绪记当年。里门归日车应下，置酒迟君沉水边。

　　书室述怀奉寄民表兄是日得民表书

　　丈室无尘棐几横，吏休凫鹜散无声。舞风竹影僛僛转，萦梦垆香嫋嫋清。已笑荣枯卢白戏，不须物我触蛮争。故人剪烛西窗约，知复何时话此生？

　　答人留别之什

　　家在大江东复东，去君一舍碧流通。那知临水登山处，同寄飞蓬断梗中。愁绝杯中千里月，梦萦江上一帆风。只今且作须臾意，更典云裘醉小丛。

　　次韵李尧端见嘲食蕨

　　真人官府未夤缘，且向龙山作散仙。春入烧痕催采蕨，雨翻泥陇忆归田。蔬肠我若枵蝉腹，诗格君如击鹘拳。筋下万钱谋更鄙，诸公饱死太官膻。

　　送友生

　　剥喙门前久未嗔，定知我辈不羁人。午窗唤起梦魂好，一语便知风味真。身婴世网坐营口，心识醉乡慵问津。忽先秋燕背人去，四角何由生客轮？

　　赠范直夫

　　将军竞病诗成处，南浦春归兰玉丛。渐减心情身老大，久乖谈笑路西东。乡关落日苍茫外，樽酒寒花寂历中。且与寓公同放旷，浩歌相属倚秋风。

　　招友生

　　雨收天气欲清明，犹有馀寒在粥饧。马队客勤贪昼永，鳣堂人病想身轻。读书有味齑盐好，对境无情梦寐清。欲话此怀须我辈，一来蜡屐伴春行。

　　寄江少明

　　龙卷风云一发蟠，不妨聊作侍祠官。高情未许群儿觉，万事何须正眼看！问道从公春信近，谈天容我酒杯宽。乘桴亦有平生意，回首纷纷行路难。

　　次钊彦仲傅茂先韵

　　强蹋府尘从傅子，立谈江阁识钊郎。一尊此地见眉宇，十载相思成鬓霜。秋灯煜煜照情话，夜浪翻翻吹客床。投名径入农圃社，老矣不梦天门翔。

　　次张演翁林元惠韵

　　朱门小驻使君车，二老风流入画图。但有觥筹供笑语，从教岁月上髯须。诗成华烛留残蜡，客醉高歌叩缺壶。更起争棋夸得隽，不应局蹙守边隅。

　　太康道中

　　一色春匀万树红，坐愁吹作雪漫空。谁知榆荚杨花意，只拟春残卷地风。

　　灯夕时在泗上五首

　　灯花作意照归人，短棹扁舟寂寞滨。帝力如春苏万物，遥知太一不威神。

　　云窗刀槛仰乘舆，俯看香车出绣襦。九陌人人歌帝力，不须微服过康衢。

　　鸾驾翩翩驭晚风，积苏宫阙夜濛濛。明朝遣觅铁如意，应在凉州酒肆中。

　　我欲安心未有方，至人遗迹已茫茫。自非窣堵波中老，谁直先生一瓣香。

　　我观世界只儿嬉，一戏相从更莫辞。绮语未忘馀习在，明朝与和紫姑诗。

　　铅山僧斋假山

　　擘开华嶽三峰秀，叠就层峰数石寒。等是世间儿戏事，道人莫作两般看。

　　石门寺四首

　　橘刺藤梢罥客衣，直缘微禄得奔驰。悬知投老归田味，只似登山困睡时。

　　行穿苍麓瞰平冈，踏破青鞋到上方。城市纷纷足机穽，却从山路得康庄。

　　林栖相唤出幽谷，我亦欲起天未明。枕中决决响山溜，一似荒城长短更。

　　真功那复叹蒸沙，静笑饥肠日夜哗。老褐不须供茗粥，朝餐吾已办丹霞。

　　以研墨送卢师予

　　明窗子石滟松腴，万卷卢郎正要渠。何似黄梅碓下客，夜翻半偈倩人书。

　　春晚二首

　　梅子生仁柳絮催，春风尘迹只苍苔。繁华一梦年年事，长是初莺为唤回。

　　客路归来芳节阑，杖藜随处小盘桓。危红数点藏深绿，须作春风烂熳看。

　　宿石龙寺

　　触处为家底是归，浮生南北未忘机。道人身似南枝鹊，更尽秋宵一再飞。

　　寄人

　　西山相对卧寒斋，耿耿思君不满怀。比似持云来寄我，何如君自作云来。

　　匀道人之玉山戏作两小诗送之

　　道眼无尘万景随，沧江秋色入新诗。归时人问江南好，只道君行到自知。

　　南浦小诗迎劳二弟

　　健碧倚天无数峰，眼前浑似故人逢。问来识面知何处，应在颐斋诗卷中。

　　和几叟秋日南浦绝句简子庄寄几叟

　　两翁相对语更阑，想见风生席石间。诗就南枝三转鹊，樽前秋月半衔山。

　　凛凛臞仙千载人，当年许卜一枝邻。天高鬼恶堂堂去，谁识渠侬不坏身。

　　不见陈公岁又除，七峰深处食无鱼。终烦指似龟山路，会使人疑得异书。

　　风雨交交耿夜灯，天涯兄弟对床听。莫嫌诗作江南语，一梦家山眼亦青。

　　书永和寺壁

　　胸中一壑本超然，投迹尘埃只可怜。斗粟累人腰自折，不缘身在督邮前。

　　来解征衣日未斜，小轩泉竹两清华。道人法力真无碍，解遣龙孙吐浪花。

　　九日送僧归龙山

　　九日相携积翠中，胜游兼有道林同。枯颅一任君披拂，寄语龙山落帽风。

　　牛尾狸二首

　　压糟玉面天涯见，琢雪庖霜照眼明。投箸羞颜如甲厚，南山白额正横行。

　　物生甚美世所忌，吹息雪中成祸胎。汤帆卯杯频下箸，江南归梦打围来。

　　洗儿二首

　　行年已合识头颅，旧学屠龙意转疏。有子添丁助征戍，肯令辛苦更冠儒？

　　举子三朝寿一壶，百年歌好笑掀须。厌兵已识天公意，不忍回头更指渠。

　　杂小诗八首

　　身将双影背闽山，伴我江南去又还。欲寄道人檐下宿，此身都未似云闲。

　　俗学回头笑画脂，我今羞悔子何疑。恐输灵运先成佛，莫学汤休苦觅诗。

　　松风十里客襟凉，路入江南选佛场。欲问道人三世事，楼钟重听未应忘。

　　江南风物略知津，便觉诗成笔有神。不向九江看五老，故应犹未是诗人。

　　纷纷褦襶久相忘，只忆僧斋昼梦长。珍重道人留客语，君家无此北窗凉。

　　门外山光万里浓，且将寥落共清风。个中自有濠梁意，不用磨刀斫眼红。

　　道人铀斧得从谁，无复当年只影随。笑我不求千户郡，坐知成佛更难期。

　　避世山中祇树亭，绿阴绕舍忽青青。抛书自笑爬沙手，要挽天河洗甲兵。

　　立春日雷

　　陌上冬乾泣老农，天留甘雨付春工。阿香急试雷霆手，莫放人间有卧龙。

　　送辉云际二首

　　三日雨行来款关，篝灯相语雪霾山。低回俗里未能免，只有对君非强颜。

　　认取芝峰钵中影，要君归去首重回。相思手折寄千里，想有南枝迎腊开。

　　题范才元湘江唤舟图用李居仁韵

　　天涯投老鬓惊秋，梦想长江碧玉流。忽对画图揩病眼，失声便欲唤归舟。
韦斋集补钞

　　朱松
　　新筍

　　春风吹起箨龙儿，戢戢满山人未知。急唤苍头劚烟雨，明朝吹作碧参差。

　　春晚书怀

　　万里西游为觅诗，锦城更付一官痴。脱巾漉酒从人笑，拄笏看山颇自奇。疏雨池塘鱼避钓，晓莺窗户客争棋。老来怕与春为别，醉过残红满地时。

　　晓过吴县

　　舟行有严程，越国常晓发。双橹兀残梦，起坐窥落月。人家岸野水，雾雨笼邃闼。遥怜琐窗人，欹枕听鸦轧。

　　坐睡

　　坐久睡屡兀，手失未了书。清风脱然至，心醒得我娱。起看孤隙光，了不移锱铢。云何短梦中，万境生须臾。嗟彼市朝子，百巧营其躯。安知非梦役，过眼灭无馀。

　　题芦雁屏

　　征鸿坐何事，天遣南北飞。萧然如旅人，无情自相依。孤苇吹欲折，秋风不胜威。冥冥一高雁，空费弋者机。寒声落烟渚，相应不我违。嗟我识此情，纳手空叹欷。

　　於潜道中

　　山行厌荦确，理策扶欹危。绿野三两家，一息知可期。冉冉层林端，炊烟袅晴晖。其民丰且乐，恐是太古遗。那知都邑间，百索困鞭笞。繁华今何有，半作道旁羸。

　　度芙蓉岭

　　幽泉端为谁，放溜杂琴筑。山深春未老，泛泛浪蕊馥。娟娟菖蒲花，可玩不可触。灵根盘翠崖，老作蛇蚓蹙。褰裳踏下流，濯此尘土足。何当饵香节，净洗心眼肉。馀功到方书，万卷不再读。晚岁穷名山，灵苗纵穿劚。

　　游山光寺

　　寺藏两山腹，路转百步阴。登高试病脚，掬冷清烦襟。危壁龛石刻，岁月不可寻。屋古困枝柱，摧颓力难任。何当咄嗟办，嗣彼钟梵音。兴衰岂吾预，得酒且满斟。归路有溪月，俯仰阅古今。

　　效渊明

　　人生本无事，况我麋鹿姿。一堕世网中，永与林壑辞。此行独何事，岂不为寒饥。弱岁慕古人，颇觉世好卑。那知齿发迈，终然此心违。春风到山泽，鱼鸟亦知时。吾行何日休，流目瞻长岐。且用陶翁言，一觞聊可挥。

　　戏答胡汝能

　　我生苦中狭，与世枘凿乖。平生素心人，耿耿不满怀。汝能伯始后，游世如婴孩。相逢握手语，便作埙篪谐。时时笑谓我，如子患未涯。执古以稽今，求合诚难哉。涉世幸未远，子车尚可回。不见山巨源，雍容居鼎台。寥寥嵇中散，绝交良可哀。

　　谒吴公路许借论衡复留一日戏作

　　幽独不自得，驾言款斋庐。殷殷主人情，投辖恐回车。辖亦不须投，世途早已涉此去将焉如。唯忧酒钱尽，使我诗肠枯。会合曾几何，可复自作疏。更当留一夕，帐中搜异书。

　　书窗对月

　　天公自厌雨，一夕开寒晴。霜风净旷野，摇落有馀声。饥鸦得林静，霁月萦窗生。故人千里馀，浊壶谁与倾。遥知劝影醉，共此通夕情。明年溪上路，来饷雨中耕。

　　用退之韵赋新霁

　　春泥窘幽步，苔上屐痕少。新晴一褰衣，绿叶藏啼鸟。方塘滟宿涨，古镜窥清晓。华颠忽自笑，彩羽堕惊矫。瞻言云中叟，所耕在缥缈。归把东阜犁，此念何日了。

　　送金确然归弋阳

