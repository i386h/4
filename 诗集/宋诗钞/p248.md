<!-- { "loadSidebar": true } -->
　　王郎天下士，中和自生禀。澹然初无营，见者辄敛衽。幕中资婉画，处事极精审。与人如恐伤，律己渊冰懔。深恐马駃舆，要使鸮食葚。一寸忧国心，几年不甘寝。此意大未酬，退静若已甚。使之行所学，庶几人奠枕。向来孰间之，未免斯立噤。川泳而云飞，赖有东阳沈。露章极推毂，分韵句裁锦。风流有如许，不复叹踔踸。如君岂蓬蒿，人物妙流品。不应奉香火，为养谋禄廪。与君幸瓜葛，心交今十稔。岂惟我惜别，行道情苒荏。红莲色何似，翠柏风愈凛。愿君疏药裹，一意护茵饪。弃鼎宝康瓠，浮名如拾渖。行矣无多言，临歧且剧饮。

　　彭子复临海县斋

　　乾道癸巳冬，此邦我经行。郁攸气未殄，十家真赤城。来访临海令，瓦砾纷纵横。翘然二尺高，问是戒石铭。徘徊重太息，更闻愁叹声。试询来者谁，共言令姓彭。我时语傍人，此邑其将兴！迨予来赘倅，客馆方暂停。夜闻箫鼓沸，厅事先落成。起望轮奂美，壮观耸连甍。百堵日已作，斧斤喜丁丁。层楼庋敕书，两庑环中庭。久乃游其间，宏大使我惊。位置既深稳，斫削仍攻精。田里不知役，纤粟无输征。安得屋朗朗，突兀有宁馨。退食不苟处，扁榜皆佳名。中虚物自照，政平由心平。樨柏已可悦，况有贤弟兄。小亭真吏隐，县拥高山青。琴堂虽增旧，此意宜细评。智调天下理，夸言笑后生。大弦可以急，小弦恐弗胜。举意属俄顷，立欲如所营。手足民无措，吏奸益相乘。不如疏节目，示以信与诚。施行有次第，幽远无隐情。上下始相应，温和亮以清。子贱意不传，仅许胜戴星。彭令盖得此，所以千里称。此非以政学，渊源甚分明。行笑解印去，众心已先倾。太守荐之朝，一鹗飞青冥。傍无蚍蜉援，日夜思归耕。我无荐贤柄，直书气填膺。安得采诗官，取以彻明廷。

　　催老融墨戏

　　古人惜墨如惜金，老融惜墨如惜命。濡毫洗尽始轻拂，意匠经营极深敻。人非求似韵自足，物已忘形影犹映。地蒸宿雾日未高，雨带寒烟山欲暝。中含太古不尽意，笔墨超然绝畦迳。画家安得论三尺，身世生缘俱堕甑。人言可望不可亲，夜半叩门宁复听。三生宿契谁得知，一见未言心已应。岩倾千丈雪散空，上有清池开锦镜。意行忽发虎溪笑，许作新图写幽胜。归寻一纸五十尺，傅以矾胶如练净。自知能事难促迫，卷送松窗待清兴。笔端肤寸今何如，西抹东涂应略定。何当一日快先睹，洗我昏眸十年病。

　　王成之给事囿山堂

　　烟雨望丽阳，前山罗紫翠。照水挹南明，不与巾子对。朅来登囿山，一览万山会。莲城山固多，此地要为最。主人意轩豁，物景供旷快。山椒涌华屋，迥立风埃外。一物无遁形，所在见纤芥。清霜肃天壤，佳树隔闤阓。俯仰随取舍，左右从盻睐。门墙寻故步，杖屦许从迈。恍然至绝顶，更觉宇宙大。樽酒屡劝酬，棋枰更胜败。秋高月色皎，浮云了无碍。不俟攀仙掌，徒手吸溪濑。兹堂极崇敞，意若欠深邃。先植易生木，徐待松柏兑。望远仍可喜，意满聊自晦。无使山下人，或得窥外内。但恐趣赐环，树艺或不逮。先生味斯言，一笑相领解。吾将饬园丁，随处添翳薈。他时绕扶疏，吾庐益可爱。

　　陈顺之灵璧石砚山

　　陈顺之灵璧石砚山，中有双涧，低处为砚。下米元章题云：唐弘文馆校书李群玉有诗，南唐李重光故物也。

　　名画法书环四壁，中有米家真宝石。群峰森耸外涧流，他物虽奇敢争席。旧属半山老仙人，佛印乞之如乞邻。阿章有力负之走，一时攘取成纷纶。此石天然非琢磨，是时有水生岩阿。至今研池尚馀润，岁月既久惜不多。几年徒见士夫说，一旦喜看形偃月。傍连玉立两於菟，主人照映冰壶澈。陈侯之富可敌国，会有宝光惊四塞。呼童吸尽砚中水，更为轻翻玩奇刻。不堪回首江南李，空唱多愁似春水。不如此石千载传，玉砌雕栏等糠粃。宝晋得之真不易，身后宁知亦轻弃。只今传玩知几人，当日琐窗空自秘。端歙争名南北部，勿向雷门扬布鼓。只台渴瓦更不须，只合觚棱荫风雨。

　　跋汪季路所藏修禊序

　　永和岁癸丑，群贤会兰亭。流觞各赋诗，风流见丹青。右军草禊序，文采粲日星。《选》文乃见遗，至今恨昭明。字画最能意，自言胜平生。七传到永师，袭藏过金籝。辩才尤秘重，名已彻天庭。屡诏不肯献，托言堕戎兵。妙选萧御史，微服山阴行。谲诡殆万状，径取归神京。辩才恍如失，何异敕六丁！文皇好已甚，丁宁殉昭陵。当时冯赵辈，临写赐公卿。惟此定武本，谓出欧率更。采择独称善，遂以镌瑶琼。流传殆五季，皆在御寝扃。耶律残石晋，睥睨不知名。意必希世宝，毡裹载辎軿。帝羓既北去，弃与朽壤并。久乃遇知者，龛置太守厅。或云政宣闲，此石归绍彭。又言入内府，宣取恐违程。焚膏继短晷，拓本手不停。叠纸至三四，肥瘠遂异形。南渡愈难见，得者辄相矜。我见十数本，对之心欲酲。汪侯端明子，嗜古自弱龄。锦囊荷倾倒，快睹喜失声。带流及右天，往往字不成。而此独全好，护持如有灵。尤王号博雅，异论谁与评。硬黄极摹写，唐人苦无称。赝本满东南，琐琐不足呈。犹有婺与抚，武砆近璜珩。右军再三作，已觉不称情。心摹且手追，安能效笔精。响榻固近似，形似神不清。不如参其意，到手随纵横。况我笔素拙，何力望群英！近亦得旧物，庶几窥典型。此本更高胜，著语安敢轻。孤风邈难继，怅望冥鸿征。

　　送刘德修少卿潼川漕

　　清朝重诤臣，选取妙一世。矫矫刘御史，一鹗胜百鸷。顾瞻最有力，步武亦严毅。一生忧国心，千古敢言气。气足充所学，文能行其意。遇事辄奋发，触邪无顾忌。乘骢行且止，相戒远相避。但思补衮阙，何暇为身计。独立当雷霆，三进气弥厉。去鲁固迟迟，出昼岂濡滞。上终行其言，群贤争挽致。将输向潼川，寓直尚书秘。风裁仰清峻，进退审难易。伊昔联周行，睽违十馀岁。来为同舍郎，愈笃金兰契。洗眼看腾上，宁知揽征袂。抗章叹高绝，勇退尤知愧。去勿穷日力，予环日月冀。承君送道乡，硬语吁可畏。毋以此自满，当为不止是。临别提斯语，少尽交朋谊。万里苟同心，吴蜀安有异。

　　送张定叟尚书镇襄阳

　　武部尚书张公出镇襄阳，士夫莫不惜其去。昔昌黎送郑尚书诗，韵必以“来”字，祝使成政而来归。疾去而愿归，盖人之至情也。而公自受隆委，谓边事非可趣办，愿加久任，庶有成绩。忧国而不为身谋，闻者壮之。某尝陪郎省饯别，分韵得《壤》字，未能措辞。继又随西蜀诸贤之后，始得详闻奏请之言。被酒夜归，亟述长韵。

　　公家忠献公，勋名照穹壤。南轩传圣学，后进斗山仰。尚书天分高，百闻真朗朗。日坐四益堂，濡染助涵养。小出辄惊世，发誉自英荡。两朝倚才办，三接承睿奖。堂堂尹京手，风采汉张敞。九街寝桴鼓，终朝清讼缿。污流化清沟，闹市锄巨驵。铃斋昼无人，士友厚吾党。政成化自行，谈笑挥浩穰。皇家重阃寄，拊髀劳注想。颇牧起禁中，帝曰汝其往。人多惜公去，地位切台两。惟公不择地，引义犹慨慷。陬度更周询，千里若寻丈。再拜受临遣，因得进忠谠。边臣固多事，备御当素讲。要须久其任，百弊随划磢。愿假臣岁月，表里如指掌。人材固不乏，第一戒欺罔。朴拙胜巧心，好佞宁木强。愿求忠信士，枉直谨诛赏。更须宽辔策，奏请应如响。上问卿何先？安静最为上。上忧襄汉间，平楚欠遮障。公固论形势，衮衮到逊抗。是时晋在洛，武昌势相向。是为必争地，南北谨提防。今虽居上游，事与古殊状。狂寇纵欲来，无处可传饷。况今三陲静，皇灵方远畅。与蜀相犄角，国势自增壮。尚期效尺寸，才疏意非广。忠肝气凛凛，秋旻足排荡。上喜忧顾宽，趣行开玉帐。捐金示优宠，谕赐烦上相。惟公最得士，离别俱惘惘。荐绅纷祖饯，直欲倾家酿。赋诗写胸臆，一一成技痒。家声与国事，负荷有馀量。边头十万兵，公临如挟纩。吾闻胡运穷，群酋欲争长。不戢将自焚，前辙有狂炀。当为不可胜，有和谨毋倡。千载羊叔子，制敌恢天网。行将友斯人，山川固无恙。备成抚机动，应烦护诸将。功高归未晚，会见登弼亮。他时名父子，继踵凌烟像。

　　送郑惠叔尚书守建宁

　　十五年前送别时，道山持节向江西。今年又见送公别，大夫拥麾镇闽越。向来惜别固已深，今日掺祛尤动心。尚书自是第一人，气义相许披胸襟。南宫五表平明入，列辟传闻俱耸立。寿皇圣孝冠百王，三复高文天为泣。擢处螭坳宠数新，果然百日掌丝纶。拭圭修聘称应变，握节不挠威殊邻。直上银台尤振职，李藩气概时批敕。嗣皇锐意新百度，笔端真有回天力。星辰听履冠文昌，急流勇退惊朝行。望之正欲试冯翊，长孺宁肯薄淮阳。孤拙自怜销壮志，三入修门空负愧。荐人不进终不已，独赖当时言有味。公在犹叹一居州，公去无人为王留。公乎行归佐天子，肯作管晏卑微休。

　　题范宽秋山小景

　　山高最难图，意足不在大。尺楮眇千里，长江浸横翠。人家杂烟树，戃怳徒意会。苟或森三尺，便若俗子对。此画格律严，兴寄独超迈。洗眼映窗明，妙处乃不昧。流泉见原委，著屋分向背。推车度危桥，指路向关隘。轻舟最渺茫，浦屿如有待。山棱瘦露骨，汀洲横若带。木叶黄欲脱，秋容俨然在。霜馀无片云，历历数沙界。搜寻目力疲，欲赋无可奈。近山才四寸，万象纷纳芥。欲识无穷意，耸翠更天外。

　　江西李君千能能和墨及画梅艮斋许以三奇而诗非所长也

　　游艺无小大，要皆知本原。后人率意作，终当愧前贤。老潘妙对胶，法从玉局传。或假季心名，空扫千灯烟。补之貌梅花，疏瘦仍清妍。折枝映月影，真态得之天。李君信雅尚，二者将求全。诸公竞称许，试之乃诚然。江西有诗派，皎皎俱成篇。兹事未易窥，属君尚加鞭。

　　慧元画寒林七贤

　　旧有《唐人出游图》，谓宋之问、王维、李白、高适、史白、岑参六人。多画七贤，不知第七人为谁，或云是潘逍遥，然未见所据。病起，坐攻愧斋，元公忽作《寒林七贤》相寄，余方梦寐故山，见之洒然，戏作数语谢之。

　　群贤俱诗豪，时代不同处。安得寒林中，联镳睇相语。谁欤创妙意，臭味无今古。吾闻顾陆辈，寓意或如许。桃李并芙蓉，雪中蕉叶吐。元师师老融，淡墨扫风雨。作此寄攻愧，归兴渺烟渚。旧六今则七，未知果谁与？我欲从之游，讵敢厕俦侣。画我往执鞭，欣为李君御。

　　次韵赵子野石城钓月图

