<!-- { "loadSidebar": true } -->
　　前年家水东，回首夕阳丽。去年家水西，湿面春雨细。东西两无择，缘尽我辄逝。今年复东徙，旧馆聊一憩。已买白鹤峰，规作终老计。长江在北户，雪浪舞吾砌。青山满墙头，{髟委}鬌几云髻。虽惭抱朴子，金鼎陋蝉蜕。犹贤柳柳州，庙俎荐丹荔。吾生本无待，俯仰了此世。念念自成劫，尘尘各有际。下观生物息，相吹等蚊蚋。

　　丙子重九

　　三年瘴海上，越峤真我家。登山作重九，蛮菊秋未花。唯有黄茅根，堆垅生坳窊。蜑酒蘖众毒，酸甜如梨楂。何以侑一樽，邻家馈蛙蛇。亦复强取醉，欢谣杂悲嗟！今年吁恶岁，僵仆如乱麻。此会我虽健，狂风卷朝霞。使我如霜月，孤光挂天涯。西湖不欲往，墓树号寒鸦。

　　白鹤峰新居欲成夜过西邻翟秀才

　　林行婆家初闭户，翟夫子舍尚留关。连娟缺月黄昏后，缥眇新居紫翠间。系闷岂无罗带水，【自注：韩退之云：“水作青罗带，山为碧玉篸。”】【柳子厚云：“海上尖峰若剑铓，秋来处处割愁肠！”皆岭南诗也。】割愁还有剑铓山。中原北望无归日，邻火村舂自往还。

　　次韵子由所居二首

　　先生饭土塯，无物与刘叉。何以娱醉客，时嗅砌下花。井水分西邻，竹阴借东家。萧然行脚僧，一身寄天涯。

　　新居已覆瓦，无复风雨忧。桤栽与笼竹，小诗亦可求。尚欲烦贰师，刻山出飞流。应须凿百尺，两绠载一牛。

　　循守临行出小鬟复用前韵

　　学语雏莺在柳阴，临行呼出翠帷深。通家不隔同年面，【自注：二守同年家。】得路方知异日心。趁着春衫游上苑，要求国手教新音。岭梅不用催归骑，截镫须防旧所临。【循守近为韶。】

　　种茶

　　松间旅生茶，已与松俱瘦。茨棘尚未容，蒙翳争交构。天公所遗弃，百岁仍稚幼。紫笋虽不长，孤根乃独寿。移栽白鹤岭，土软春雨后。弥旬得连阴，似许晚遂茂。能忘流转苦，戢戢出鸟咮。未任供臼磨，且作资摘嗅。千团输大官，百饼衒私斗。何如此一啜，有味出吾囿。

　　白鹤山新居凿井四十尺遇磐石石尽乃得泉

　　海国困蒸溽，新居利高寒。以彼陟降劳，易此寝处乾。但苦江路峻，常惭汲腰酸。矻矻烦四夫，硗跷斫层峦。弥旬得寻丈，下有青石盘。终日但迸火，何时见飞澜？丰我粲与醪，利汝椎与钻。山石有时尽，我意殊未阑。今朝僮仆喜，黄土复可抟。晨瓶得雪乳，莫瓮渟冰湍。我生类如此，何适不艰难，一勺亦天赐，曲肱有馀欢。

　　三月二十九日

　　南岭过云开紫翠，北江飞雨送凄凉。酒醒梦回春尽日，闭门隐几坐烧香。

　　行琼儋间肩舆坐睡梦中得句云千山动鳞甲万谷酣笙钟觉而遇清风急雨戏作此数句

　　四州环一岛，百洞蟠其中。我行西北隅，如度月半弓。登高望中原，但见积水空。此生当安归，四顾真途穷。眇观大瀛海，坐咏谈天翁。茫茫太仓中，一米谁雌雄？幽怀忽破散，咏啸来天风。千山动鳞甲，万谷酣笙钟。安知非群仙，钧天宴未终。喜我归有期，举酒属青童。急雨岂无意，催诗走群龙。梦云忽变色，笑雷亦改容。应怪东坡老，颜衰语徒工。久矣此妙声，不闻蓬莱宫。

　　迁居之夕闻邻舍儿诵书欣然而作

　　幽居乱蛙黾，生理半人禽。跫然已可喜，况闻弦诵音。儿声自员美，谁家两青衿？且欣习齐咻，未敢笑越吟。九龄起韶石，姜子家日南。吾道无南北，安知不生今。海阔尚挂斗，天高欲横参。荆榛短墙缺，灯火破屋深。引书与相和，置酒仍独斟。可以侑我醉，琅然如玉琴。

　　闻子由瘦儋耳至难得肉食。

　　五日一见花猪肉，十日一遇黄鸡粥。土人顿顿食薯芋，荐以薰鼠烧蝙蝠。旧闻蜜唧尝呕吐，稍近虾蟆缘习俗。十年京国厌肥羜，日日烝花压红玉。从来此腹负将军，今者固宜安脱粟。【自注：俗谚云：大将军食饱，扪腹而叹曰：“我不负汝。”左右曰：“将军固不负此腹，此腹负将军，未尝出少智虑也。”】人言天下无正味，即且未遽贤麋鹿。海康别驾复何为，帽宽带落惊童仆。相看会作两臞仙，还乡定可骑黄鹄。

　　宥老楮

　　我墙东北隅，张王维老谷。树先樗栎大，叶等桑柘沃。流膏马乳涨，堕子杨梅熟。胡为寻丈地，养此不材木。蹶之得舆薪，规以种松菊。靖言求其用，略数得五六。肤为蔡侯纸，子入桐君录。黄缯练成素，黝面颒作玉。灌洒烝生菌，腐馀光吐烛。虽无傲霜节，幸免狂酲毒。孤根信微陋，生理有倚伏。投斧为赋诗，德怨聊相赎。

　　籴米

　　籴米买束薪，百物资之市。不缘耕樵得，饱食殊少味。再拜请邦君，愿受一廛地。知非笑昨梦，食力免内愧。春秧几时花，夏稗忽已穟。怅焉抚耒耜，谁复识此意？

　　过於海舶得迈寄书酒作诗远和之皆粲然可观子由有书相庆也因用其韵赋一篇并寄诸子侄

　　我似老牛鞭不动，雨滑泥深四蹄重。汝如黄犊走却来，海阔山高百程送。庶几门户有八慈，不恨居邻无二仲。他年汝曹笏满床，中夜起舞踏破瓮。会当洗眼看腾跃，莫指痴腹笑空洞。誉儿虽是两翁癖，积德已自三世种。岂惟万一许生还，尚恐九十烦珍从。六子晨耕箪瓢出，众妇夜绩灯火共。春秋古史乃家法，诗笔离骚亦时用。但令文字还照世，粪土腐馀安足梦。

　　上元夜过赴儋守召独坐有感戊寅岁

　　使君置酒莫相违，守舍何妨独掩扉。静看月窗盘蜴蜥，卧闻风幔落<虫尹>蝛。灯花结尽吾犹梦，香篆消时汝欲归。搔首凄凉十年事，传柑归遗满朝衣。

　　新居

　　朝阳入北林，竹树散疏影。短篱寻丈间，寄我无穷境。旧居无一席，逐客犹遭屏。结茅得兹地，翳翳村巷永。数朝风雨凉，畦菊发新颖。俯仰可卒岁，何必谋二顷。

　　用过韵冬至与诸生饮酒

　　小酒生黎法，乾糟几盎中。芳辛知有毒，滴沥取无穷。冻醴寒初泫，春醅暖更饛。华夷两樽合，醉笑一欢同。里闬峨山北，田园震泽东。归期那敢说，安讯不曾通。鹤鬓惊全白，犀围尚半红。愁颜解符老，寿耳斗吴翁。得谷鹅初饱，亡猫鼠益丰。黄姜收土芋，苍耳斫霜丛。儿瘦缘储药，奴肥为种松。频频非窃食，数数尚乘风。河伯方夸若，灵娲自舞冯。归途陷泥淖，炬火燎茅蓬。膝上王文度，家传张长公。和诗仍醉墨，戏海乱群鸿。（符、吴皆坐客，其余皆事实录也。）

　　纵笔

　　父老争看乌角巾，应缘曾现宰官身。溪边古路三叉口，独立斜阳数过人。

　　北船不到米如珠，醉鲍萧条半月无。明日东家知祀灶，只鸡斗酒定膰吾。

　　被酒独行遍至子云威徽先觉四黎之舍二首

　　半醒半醉问诸黎，竹刺藤梢步步迷。但寻牛矢觅归路，家在牛栏西复西。

　　总角黎家三小童，口吹葱叶送迎翁。莫作天涯万里意，溪边自有舞雩风。

　　庚辰岁人日作时闻黄河已复北流老臣旧数论此今斯言乃验

　　老去仍栖隔海村，梦中时见作诗孙。天涯已惯逢人日，归路犹欣过鬼门。三策已应思贾让，孤忠终未赦虞翻。典衣剩买河源米，屈指新篘作上元。

　　不用长愁挂月村，槟榔生子竹生孙。【自注：海南勒竹，每节生枝如竹竿大，盖竹孙也。】新巢语燕还窥砚，旧雨来人不到门。春水芦根看鹤立，夕阳枫叶见鸦翻。此生念念随泡影，莫认家山作本元！

　　庚辰岁正月十二日天门冬酒熟予自漉之且漉且尝遂以大醉

　　自拨床头一瓮云，幽人先已醉浓芬。天门冬熟新年喜，麹米春香并舍闻。【杜子美诗云：“闻道云安曲米春。”盖酒名也。】菜圃渐疏花漠漠，竹扉斜掩雨纷纷。拥裘睡觉知何处？吹面东风散缬纹。

　　追和戊寅岁上元

　　春鸿社燕巧相违，白鹤峰头白板扉。石建方欣洗牏厕，姜庞不解叹蟏蝛。一龛京口嗟春梦，万炬钱塘忆夜归，合浦卖珠无复有，当年笑我泣牛衣。

　　汲江煎茶

　　活水还须活火烹，【唐人云：茶须缓火炙，活火煎。】自临钓石取深清。大瓢贮月归春瓮，小杓分江入夜瓶。茶雨已翻煎处脚，松风忽作泻时声。枯肠未易禁三碗，坐数荒村长短更。

　　澄迈驿通潮阁

　　馀生欲老海南村，帝遣巫阳招我魂。杳杳天低鹘没处，青山一发是中原。

　　六月二十日夜渡海

　　参横斗转欲三更，苦雨终风也解晴。云散月明谁点缀？天容海色本澄清。空馀鲁叟乘桴意，粗识轩辕奏乐声。九死南荒吾不恨，兹游奇绝冠平生。

　　欧阳晦夫遗接离琴枕戏作此诗谢之

　　携儿过岭今七年，晚途更著黎衣冠。白头穿林要藤帽，赤脚渡水须花缦。不愁故人惊绝倒，但使俚俗相恬安。见君合浦如梦寐，挽须握手俱汍澜。妻缝接罗雾縠细，儿送琴枕冰徽寒。无弦且寄陶令意，倒载犹作山公看。我怀汝阴六一老，眉宇秀发如春峦。羽衣鹤氅古仙伯，岌岌两柱扶霜纨。至今画像作此服，凛如退之加渥丹。尔来前辈皆鬼录，我亦带脱巾欹宽。作诗颇似六一语，往往亦带梅翁酸。

　　送鲜于都曹归蜀灌口旧居

　　蹑尽霜须照碧铜，依然春雪在长松。朝行犀浦催收芋，夜度绳桥看伏龙。莫叹倦游无驷马，要将老健敌千锺。子云三世惟身在，为向西南说病容。

　　将至广州用过韵寄迈迨二子

　　皇天遣出家，临老乃学道。北归为儿子，破戒堪一笑。披云见天眼，回首失海潦。蛮唱与黎歌，馀音犹杳杳。大儿收众稚，四岁守孤峤。次子病学医，三折乃粗晓。小儿耕且养，得暇为书绕。我亦困诗酒，去道愈茫渺。纷纷何时定，所至皆可老。莫学柳仪曹，诗书教氓獠。亦莫事登陟，溪山有何好。安居与我游，闭户净洒扫。

　　次韵韶倅李通直

　　一篇泷吏可书绅，莫向长沮更问津。老去常忧伴新鬼，归来且喜是陈人。曾陪令尹苍髯古，又见郎君白发新。回首天涯一惆怅，却登梅岭望枫宸。

　　过岭

　　暂著南冠不到头，却随北雁与归休。平生不作兔三窟，今古何殊貉一丘。当日无人送临贺，至今有庙祀潮州。剑关西望七千里，乘兴真为玉局游。

　　留题显圣寺

　　渺渺疏林集晚鸦，孤村烟火梵王家。幽人自种千头橘，远客来寻百结花。浮石已乾霜后水，焦坑闲试雨前茶。只疑归梦西南去，翠竹江村绕白沙。

　　赠诗僧道通

