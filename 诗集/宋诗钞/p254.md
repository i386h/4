<!-- { "loadSidebar": true } -->
　　元亨播群品，利贞固灵根。非诚谅无有，五性实斯存。世人逞私见，凿智道弥昏。岂若林居子，幽探万化原。

　　飘飖学仙侣，遗世在云山。盗启元命秘，窃当生死关。金鼎蟠龙虎，三年养神丹。刀圭一入口，白日生羽翰。我欲往从之，脱屣谅非难。但恐逆大道，偷生讵能安。

　　西方论缘业，卑卑喻群愚。流传世代久，梯接凌空虚。顾盼指心性，名言超有无。捷径一以开，靡然世争趋。号空不践实，踬彼榛棘途。谁哉继三圣，为我焚其书。

　　圣人司教化，黉序育群材。因心有明训，善端得深培。天叙既昭陈，人文亦褰开。云何百代下，学绝教养乖？群居竞葩藻，争先冠伦魁。淳风反沦丧，扰扰胡为哉。

　　童蒙贵养正，孙弟乃其方。鸡鸣咸盥栉，问讯谨暄凉。奉水勤播洒，拥篲周室堂。进趋极虔恭，退息常端庄。劬书剧嗜炙，见恶逾探汤。庸言戒粗诞，时行必安详。圣途虽云远，发轫且勿忙。十五志於学，及时起高翔。

　　哀哉牛山木，斤斧日相寻。岂无萌蘖在，牛羊复来侵。躬惟皇上帝，降此仁义心。物欲互攻夺，孤根孰能任。反躬艮其背，肃容正冠襟。保养方自此，何年秀穹林？

　　玄天幽且默，仲尼欲无言。动植各生遂，德容自清温。彼哉夸毗子，呫嗫徒啾喧。但逞言辞好，岂知神监昏。曰余昧前训，坐此枝叶繁。发愤永刊落，奇功收一原。

　　卜居

　　卜居屏山下，俯仰三十秋。终然村墟迥，未惬心期幽。近闻西山西，深谷开平畴。茅茨十数家，清川可行舟。风俗颇淳朴，旷土非难求。誓捐三径资，往遂一壑谋。伐木南山巅，结庐北山头。耕田东溪岸，濯足西水流。朋来即共欢，客去成孤游。静有山水乐，而无身世。著书俟来哲，补过希前修。兹焉毕暮景，何必营菟裘。

　　鹅湖寺和陆子寿

　　德义风流夙所钦，别离三载更关心。偶扶藜杖出寒谷，又枉篮舆度远岑。旧学商量加邃密，新知培养转深沉。却愁说到无言处，不信人间有古今。

　　奉陪机仲宗正景仁太史期会武夷而文叔茂实二友适自昭武来集相与泛舟九曲周览岩壑之胜而还机仲景仁唱酬迭作谓仆亦不可以无言也衰病懒废那复有此勉出数语以塞嘉贶不足为外人道也

　　此山名自西京传，丹台紫府天中天。似闻云鹤时降集，应笑磨螘空回旋。我来适此秋景晏，青枫叶赤摇寒烟。九还七返不易得，千岩万壑渠能专。同游幸有二三子，天畀此段非徒然。梁郎季子山泽臞，傅伯爰盎瀛洲仙。相逢相得要强附，却恨马腹劳长鞭。黄花未和白雪句，画舸且共清泠川。回船罢酒三太息，百岁谁复来通泉。【景仁数日屡诵此句。】盈虚有数岂终极，为君出此穷愁篇。

　　复用前韵敬别机仲

　　君家道素几叶传，只今用舍悬诸天。屹然砥柱战河曲，肯似落叶随风旋。奋髯忽作蝟毛磔，浩气勃若霄中烟。隐尚喜遗直在，壮烈未许前人专。武夷连日听奇语，令我两腋风泠然。初如茫茫出太极，稍似冉冉随群仙。安能局促夜起舞，下与祖逖争雄鞭。终怜贤屈惜往日，亦念圣孔悲徂川。愿君尽此一杯酒，预浇舌本如悬泉。沃心泽物吾有望，勒移忍继钟山篇。

　　读机仲景仁别后诗语因及诗传纲目复用前韵

　　道有默识无言传，向来误矣空谈天。只今断简窥蠹蚀，似向追蠡看虫旋。始知古人有妙处，未遽秦谷随飞烟。终然世累苦妨夺，下帷发愤那容专。一心正尔思鹄至，两手欲救惊头然。书空且复罢咄咄，屡舞岂暇陪仙仙。【两年罢诗止酒，故云。】功名况乃身外事，我马硉兀甘回鞭。解颐果值得水井，【谓《诗传》。】鉴古亦会朝宗川。【谓《纲目》。】两公知我不罪我，便可筑室分林泉。十年灯下【考异：一作火】一夜语，闲日共赋舂容篇。

　　读通鉴纪事本末用武夷唱和元韵寄机仲

　　先生谏疏莫与传，忠愤激烈号旻天。却怜广文官舍冷，只与文字相周旋。上书乞得聊自屏，清坐日对铜炉烟。功名驰骛往莫悔，铅椠职业今当专。要将报答陛下圣，矫首北阙还潸然。属词比事有深意，凭愚护短惊群仙。空言未秉太史笔，自幸已执留台鞭。【温公以留台领书局，时韩魏公与书，有执鞭之语。】果然敕遣六丁取，香罗漆匣浮桐川。阴凝有戒竦皇鉴，【恭闻上读此书，有履霜坚冰之语。】阳剥欲尽生玄泉。明年定对白虎殿，更诵《大学》《中庸》篇。【顷在武夷宫讲正心诚意。

　　拜张魏公墓下

　　衡山何巍巍，湘流亦汤汤。我公独何往，剑履在此堂。念昔中兴初，孽竖倒冠裳。公时首建义，自此扶三纲。精忠贯宸极，孤愤摩穹苍。元戎二十万，一旦先启行。西征奠梁益，南辕无江湘。士心既豫附，国威亦张皇。缟素哭新宫，哀声连万方。黠虏闻褫魄，经营久徬徨。玉帛骤往来，士马且伏藏。公谋适不用，拱手迁南荒。白首复来归，发短丹心长。拳拳冀感格，汲汲勤修攘。天命竟难谌，人事亦靡常。悠然谢台鼎，骑龙白云乡。坐令此空山，名与日月彰。千秋定军垒，岋嶪遥相望。贱子来岁阴，烈风振高冈。下马九顿首，抚膺泪淋浪。山颓今几年，志士日惨伤。中原尚腥膻，人类几豺狼！公还浩无期，嗣德炜有光。恭惟宋社稷，永永垂无疆。

　　登定王台

　　寂寞番君后，光华帝子来。千年馀故国，万事只空台。日月东西见，湖山表里开。从知爽鸠乐，莫作雍门哀。

　　次敬夫登定王台韵

　　今朝风日好，抱病起登台。山色愁无尽，江波去不回。客怀元老草，节物又疏梅。且莫催归骑，凭栏更一杯。

　　风雪未已决策登山用敬夫春风楼韵

　　披风兰台宫，看雨百常观。安知此山云，对面隔霄汉？浓阴匝寰区，密雪渺天畔，峨峨雪中山，心眼恓欲断。吾人爱奇赏，遽发临河叹。我知冱寒极，见晛今当泮。不须疑吾言，第请视明旦。蜡屐得雁行，篮舆或鱼贯。

　　雪消溪涨山色尤可喜口占

　　头上琼冈出旧青，马边流水涨寒汀。若为留得晶莹住，突兀长看素锦屏。

　　罗汉果次敬夫韵

　　目劳足倦登乔嶽，吻燥肠枯到上方。从遣山僧煮罗汉，未妨分我一杯汤。

　　泉声次林择之韵

　　空岩寒水自悲吟，遥夜何人为赏音。此日团栾都听得，他时离索试追寻。

　　自方广过高台次敬夫韵

　　素雪留清壁，苍霞对赤城。我来阴壑晚，人说夜灯明。贝叶无新得，蒲人有旧盟。咄哉宁负汝，安敢负吾生。【“清”疑作“青”】

　　石廪峰次敬夫韵

　　七十二峰都插天，一峰石廪旧名传。家家有廪高如许，大好人间快活年。

　　过高台携信老诗集夜读上封方丈次敬夫韵

　　十年闻说信无言，草草相逢又黯然。借得新诗连夜读，要从苦淡识清妍。

　　赠上封诸老

　　夜宿上封寺，翛然尘虑清。月明残雪里，泉溜隔窗声。楮衲今如许，绨袍那复情。炉红虚室暖，聊得话平生。

　　十六日下山各赋一篇仍迭和韵

　　绝顶来还晚，寒窗睡达明。连床眇归思，三宿怅馀情。云合山无路，风回雪有声。岳祗珍重意，只此是将迎。

　　读林择之二诗有感原注：自此后系《东归乱藁》。

　　笋舆随望入寒烟，每诵君诗辄黯然。今夜定知连榻梦，一时飞堕锡山前。

　　竹舆傲兀听呕哑，合眼归心已到家。游子上堂慈母笑，岂知行李尚天涯。

　　马上赠林择之

　　与君归思渺悠哉，马上看山首共回。认取山中奇绝处，他年无事要重来。

　　梅溪陂下作

　　野牛浮鼻过寒溪，落木梢椮水下陂。俗手定应摹不得，无人说与范牛知。

　　舟中见新月伯崇择之二友皆已醉卧以此戏之

　　舟中见新月，烟浪不胜寒。与问醉眠客，岂知行路难。残阳犹水面，孤雁更云端。篷底今宵意，天边芳岁阑。

　　次韵择之进贤道中漫成

　　白酒频斟当啜茶，何妨一醉野人家。据鞍又向冈头望，落日天风雁字斜。

　　笑指斜阳天外山，无端长作翠眉攒。岂知男子桑蓬志，万里东西不作难。

　　夜宿林冈月满川，归期屈指正茫然。也知地脉无赢缩，只把阴晴更问天。

　　谁作窗间拥鼻声，更哦乐府《短歌行》。从教永夜清无寐，只恐晨鸡不肯鸣。

　　日暮重冈上，人劳马亦饥。不妨随野雀，容易宿寒枝。

　　山行两日至金步复见平川行夷路计程七日可到家矣

　　行穿侧径度荒山，又踏深泥过野田。路转忽然开远望，眼明复此见平川。江烟浦树悲重叠，楚水闽山喜接连。税驾有期心转迫，棱棱瘦马不胜鞭。

　　次韵择之金步喜见大江有作

　　江头四望远峰稠，江水中间自在流。并岸东行三百里，水源穷处即吾州。【此江发源分水岭，故前诗有“楚水闽山喜接连”之句。】

　　铅山立春六言二首

　　雪拥山腰洞口，春回楚尾吴头。欲问闽天何处，明朝岭水南流。

　　行尽风林雪径，依然水馆山村。却是春风有脚，今朝先到柴门。

　　九日登天湖以菊花须插满头归分韵赋诗得归字

　　去岁潇湘重九时，满城寒雨客思归。故山此日还佳节，黄菊清樽更晚晖。短发无多休落帽，长风不断且吹衣。相看下视人寰小，只合从今老翠微。

　　归报德再用前韵

　　几枝藤竹醉相携，何处千峰顶上归。正好临风眺平野，却须入谷避斜晖。酒边泉溜寒侵骨，坐上岚光翠染衣。踏月过桥惊易晚，林坰回首更依微。

　　次知郡章丈游山之韵

　　前峰鸾鹤去无踪，邂逅荒寻得故宫。但觉风烟随意好，便惊尘土转头空。提壶命驾幽期远，授简哦诗妙处同。安得西山一丸药，共随箫鼓向云中。

　　送林择之还乡赴选三首

　　青骊去路欲骎骎，回首犹须话此心。一别便成三数月，有疑谁讲过谁箴？

　　门外槐花似欲黄，高堂应望促归装。个中自有超然处，肯学儿曹一例忙。

　　今朝握手送君归，马上薰风拂面吹。不用丁宁防曲学，寒窗久矣共心期。

　　择之寄示深卿唱和乌石南湖佳句辄次元韵

　　未识南湖景，遥欣二子游。赏心并胜日，妙语逼清秋。賸欲携书卷，相将买钓舟。微吟归去晚，杜若满汀洲。

　　平湖渺空阔，积水暮生寒。但见绿千顷，不知深几竿。人间元迫隘，世路足艰难。若了沧洲趣，无劳正眼看。

　　择之贤友归途左顾示以四明酬唱焕烂盈编三复咏叹想见聚游之乐辄用黄山即事之韵赋呈择之兼怀子重老兄顺之贤友

　　十年身卧白云堆，已分黄尘断往回。不是幽人遗俗去，肯寻流水渡关来。三秋风月从头说，千里湖山觌面开。久欲过逢须一快，岂知劳结倍难裁。

