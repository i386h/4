<!-- { "loadSidebar": true } -->
　　闲居欣少事，燕坐觉无营。炎暑鏖天阵，驱除须酒兵。勿嫌晡日杲，自有晚风清。堪笑竹中饮，终成七子名。

　　晚步

　　抱病游从少，居闲醉醒频。心怀喜无事，脚力尚随人。野径经行地，园亭自在身。不妨归步晚，长趁月华新。

　　夜坐

　　一窗凉浸月，四壁息闻雷。铜漏水仍滴，金炉香未灰。徘徊听蛩远，熠燿原作燿熠，据四库本乙逐萤来。看剑挑灯久，谯城角引梅。

　　贺高中书兼崇政殿说书

　　欲议通三府，高名动四聪。凤池仍旧渥，虎观册新功。昼日槐方翠，秋风枣已红。直须先抗议，莫待入云中。

　　日月熙明地，风云际会辰。紫宫瞻象逼，丹扆喜情亲。逊志贤谟在，仔肩圣德新。耕莘须负鼎，从此学而臣。

　　张孝显晨访懋忠堂因拉陈升可王囦道同饮径醉卧小阁醒则晡矣戏呈诸公

　　凌晨有客来款门，盥栉下榻呼冠巾。怪生鹊喜绕庭树，迎客不但填河津。清尊湛湛开北牖，颐指市奴骏奔走。烹鲜煮饼罗朝盘，苜蓿阑干岂无有。一杯两杯叱先驱，群羊入梦撞瓮菹。三杯四杯舌底滑，阖坐牢辞辄投辖。共言卯饮夕不同，能使终日长冬烘。一朝便废一日事，除却投床百无技。老夫笑倒绝冠缨，人生无日无经营。经营至竟有底成，谨閟此舌君勿评。直须大噭五六七，不醉不扶毋返室。高眠一枕醉复醒，莫管今朝更明日。

　　吴季谦侍郎送家酿香泉绝无灰得未曾有戏成报章

　　义丰爱酒憎官壶，日长忍渴呼酪奴。自言畏灰如畏虎，有酒不向官坊酤。当家香泉世无比，米洁麹甘醇且美。酿时不著一点灰，满酌寒泉挹清泚。小槽滴沥竹笕承，冰渠夜溅真珠明。一泓澄澈玉无底，满瓮盎盎春风生。醒成不肯饮俗客，浇著柴桑旧时宅，共此千年醉眠石。更将馀沥走马军，来注吾家老瓦盆，许我自饮不许分。老境宦游环轨辙，官酒遍尝随地别，何曾见灰能作孽。饥来一腹大于蝉，鲸呿自觉吸百川。是灰是酒俱不辨，岂问他州并异县。今夕何夕翻露浆，扣壶一洗灰上肠。君不见柴桑于酒特寓意，相逢不择贱与贵，要是醇醨均一致。汝阳后来帝家子，路逢麹车不知味，流涎正复何所谓。贫为田舍富天宗，遇酒随饮莫适从。岂如仙家居义丰，无怀自与造化通。彼燧人氏初何功，酬君三语将无同。同不同，君信否？黄花飘香石耐久，明日山行且携酒。

　　珊瑚

　　铜柯凝异质，铁网坠层渊、海雾夜涵润，山霞朝欲然。绿鬟尚欹枕，乌帽称呜鞭。勿为毛锥子，日兴靡万钱。

　　无题

　　秋水芙蓉试早妆，半轩微雨洒鸳鸯。细腰正欠酬金饼，奋翼何堪卸玉梁。发鬒钗横人在牖，绳低斗转月侵床。无情花影云来去，都做一天风露凉。

　　馒头

　　几年太学饱诸儒，馀伎犹传笋蕨厨。公子彭生红缕肉，将军铁杖白莲肤。芳馨政可资椒实，粗泽何妨比瓠壶。老去齿牙辜大嚼，流涎聊合慰馋奴。

　　小墅桂花盛开与客醉树下因赋二律

　　旧游曾赋小山篇，浪蕊浮葩总逊妍。金粟同瞻黄面老，玉枝争拥碧霞仙。化身瑞相已百亿，匝地香风更大千。无量现前金世界，倦翁又结醉中缘。

　　黄金涌出碧檀栾，消得充庭舞广寒。露蕊移将天上种，云阶借与月中看。扶疏清影立黄鹄，匼匝满庭翔翠鸾。吹彻玉笙正凉透，香风万斛夜漫漫。

　　雨中观庐山

　　雨里观山夏不同，何须九叠看屏风。紫觚坛上排苍璧，青步障边铺翠茸。谷锦未回晴日照，衣绡聊借淡烟笼。只今万木添红缬，更倩青霜染晓枫。

　　半生每负看山眼，此日真成带雨游。欹枕有无疑欲暮，成峰横侧总宜秋。耳喧似厌泉呜咽，腰系不妨云去留。明日新晴马蹄放，直须三峡看龙湫。

　　约吴季谦山行书来问期戏答

　　连朝积雨快新晴，雨后青山眼倍明。大路岳莲聊戏马，西园池柳正啼莺。已拚一醉从金诺，共听层渊喷玉声。月里青山尽清绝，可怜偏照国西营。

　　观芙蓉有感

　　芙蓉城边观芙蓉，开时淡白蔫深红。新晴著人过于酒，聊与老面回春风。少年白貌岂长好，花落花开不知老。老来会有少年时，对酒不饮将何为。

　　邵伯温闻见录载范忠宣帅庆阳时总管种诂无故讼于朝上遣御史按治诂停任公亦罢帅至公为枢密副使诂尚停任复荐为永兴军路钤辖又荐知隰州公每自咎曰先人与种氏上世有契义某不肖为其子孙所讼宁论事之曲直哉予在山中读书偶见此书而表之

　　君不见孔融昔日见李膺，百世尚以通家称。又不见孔融后来荐鸿豫，卵翼方成比行路。北海平生开酒尊，未应宾客皆若人。倘令同德更比义，华胄肯以遥遥论。世间麟凤杂枭虺，人事会逢总如此。高平丞相本大贤，尺璧那容寸瑕指。一朝世讲青涧种，转头不记龙图公。蝈鸣乱磬蝇点素，丞相襟量沧溟同。归来端委庙堂上，一眚不捐三世将。自言曲直何必拘，愧死老奴作何样。吁嗟此辈何代无，高平堂堂真丈夫。邵家闻见订千古，寂寞涧城坟上土。

　　赵季茂通判惠走笔奉和

　　病懒两相宜，闲吟九日诗。江山虽旧隐，泉石是新知。不分黄花老，从教乌帽吹。白衣浑未至，醒眼欲何为。

　　山行事事宜，酒兴富于诗。云锦工何用，风帘酒圣知。囊空须共赋，笛好爱孤吹。斟酌苍茫咏，凭高漫尔为。

　　晴佳雨亦宜，云黑又催诗。静处景俱胜，闲中趣自知。攀条随客嗅，卷叶看儿吹。世事只如此，吾今何所为。

　　天巧与天宜，雕镘焉用诗。冥鸿吾自爱，隐豹彼何知。牧笛方堪听，胡笳不奈吹。伤时烛之武，老矣不能为。

　　己亥八月廿一日除书予拜太平兴国宫祠官呈赵季茂

　　世间何物最是闲，司谏拂衣归华山。倦来忘记看不得，依约此语祥符间。终南捷径奉本错，老子新司紫元钥。官家雇我作闲人，有酒醉呼端不恶。岁糜廪粟月俸钱，豢鹤有料芝有田。人生何必待有用，我老得此宁非天。君不见当年把臂龙图上，司谏放归元未放。又不见倦翁山行醉复醒，说著拂衣今亦忘。

　　奉寄何正父总干

　　经旬习懒惯山居，不写城间一字书。把菊见山新趣倦，泛莲依水旧交疏。无心是处友麋鹿，有客寄谁烹鲤鱼。见说近来军食足，不妨诗卷访犁锄。

　　山中奉寄通判杨宗博

　　多病山中客，无人傍酒樽。与猿分橡子，为鹿长禾孙。白昼云归屋，黄昏雨打门。忽怀杨司马，烟霭隔重阍。

　　九月十三日始就郊墅拜宝谟阁直学士提举江州太平兴国宫之命

　　槐影西清舞翠鸾，竹宫高接五云环。职陪温洛图书地，名在元封卜祝间。昼访未承龙阁问，晨香犹厕羽衣班。祠官到处无公事，且听松声老此山。

　　茶花盛放满山

　　花容缜栗露冰肤，消得脂韦酪作奴。叶底绽葩黄映玉，枝间著子碧垂珠。洁躬淡薄隐君子，苦口森严大丈夫。便合味言归隽永，移根禁篽比青蒲。

　　九月十四日夜月明如昼敬想合宫竣事志喜而作

　　纤尘不动月流空，云绕昆仑想合宫。蝉冕侍祠三事列，鸡竿赐赦九州同。裁仪丙己尊容典，肇祀庚寅识圣功。田野老臣察天意，夜深频起候西风。

　　将游太平宫小诗呈赵季茂

　　圣治峰前松桧寒，旧游从此解归鞍。著身泉石无心客，主掌云山正额官。老去隐居居紫府，新来杂压压黄冠。门东曾有刘仙洞，剥藓携筇试扣看。

　　螃蟹

　　无肠公子郭索君，横行湖海剑战群。紫髯绿壳琥珀髓，以不负腹夸将军。酒船拍浮老子惯，咀嚼两螯仍把玩。庐山对此眼倍青，愿从公子醉复醒。

　　闻画眉鸟声戏作

　　木杪幽禽巧语新，何时曾记得名因。样传京兆成双妩，人指渔阳开小颦。尽许如簧啼白昼，未须对镜学青春。山中有叟嗒无语，短褐庞眉更笑人。

　　小春六花

　　△绿萼梅

　　晚秋过了小春催，放尽山家绿萼梅。东阁渠关诗兴动，南枝先放暖风回。素裳肌透未融雪，碧带色欺初晕苔。惆怅东篱正岑寂，重阳消得满园开。

　　茶花

　　万峰落叶木槎牙，春色初回垄上茶。浅蕊黄金韵栀子，嫩容白玉沁梨花。西风凝露才成颗，北苑喊雷应未芽。苦口味言终有益，莫将容悦比浮葩。

　　芙蓉

　　人道秋来不似春，芙蓉特地张吾军。红妆绿水照清夜，彩仗青旗朝大昕。吴阵绮罗千队拥，秦川锦绣五花群。可怜倚袖清霜早，日薄云轻醉未醺。

　　小桃

　　霜晴著物利于刀，漏泄阳和是小桃。春色已看九重醉，秋风不管十分饕。青枝似惬乌栖月，红浪不翻龙化涛。秾艳自同时节异，夫君于此见清高。

　　黄菊

　　花时已是过重阳，翠干重开满地黄。不为晨晖借颜色，要将晚节看芬芳。宅边岂必白衣至，瓮里不妨红友香。唤起闲情老元亮，颓然一醉答秋光。

　　李花

　　一枝眼底物华新，翠袖清霜更可人。靓色不须夸缟夜，韶容聊复返青春。日烘有意姿仍洁，露洗无言态更真。不趁繁华更孤迥，为君唤起雪精神。

　　太平宫遇雨

　　山居五旬晴，山行一日雨。太平咫尺间，千里隔跬步。黄泥深三尺，风声更号怒。谁语逋客知，山灵倘留汝。

　　以庐山所产天花蕈冬笋玉延饷赵季茂通判

　　已认山家作当家，与猿分栗雀分茶。气先十月地抽笋，光现五台天雨花。幸有玉延炊夜月，肯令绣谷咽朝霞。凭君试隽山中味，却较闲忙定不差。（自注：天花蕈出五台山，俗传文殊来现光相所及即生。今庐山或有之，而极难值，天池，亦文殊之居也。）

　　葆清值雨

　　松竹锁灵宅，尘埃了不侵。洞龙随剑吷，槛鹤识琴心。路指三峰近，山通一径深。壁间少年字，陈迹不堪寻。

　　十一月十五日忽苦舌疡甚不能饮食惫卧一榻戏成

　　君不见东坡昔步虎溪月，夜听溪声广长舌。溪声不断流不枯，此段磊落真丈夫。一生吾伊抚喑呜，嗟哉三寸予岂无。公子捂绅陈礼法，枕麹无思噤如蛤。辩士说客谈纵横，叱牛惟解供力耕。尔来更自作奇痛，昼苦吟呻夜妨梦。伏床啜粥淋漓浪，脔肉持将堪底用。太仓受禾三百廛，大官烹羊俱鼎膻。瀛洲给膳称学士，饱食端居今六年。生□元不负此舌，欲办一奇了无说。更憎此舌工负予，乃复累我七尺躯。鸱夷植载鸬鹚杓，向口低眉辄前却。齿牙助桀复摇落，误杀流涎孤快嚼。仰天大笑绝冠缨，舌兮腹兮谁重轻。

　　宿溪声阁望香炉峰偶成二律

　　阅历烟岩古，琮琤雪涧横。海潮秋八月，山雨夜三更。肯作随流想，难忘漱石情。壮怀徒激烈，聊复以诗鸣。

　　庐峰三万丈，鸟道度嶙峋。宿雨留前躅，清风绝后尘。谁怜石楼客，同是玉阶人。谢屐须乘兴，千年草木春。

