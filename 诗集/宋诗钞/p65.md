<!-- { "loadSidebar": true } -->
　　一縆危磴绕峥嵘，上彻幽深入化城。烟外川原谁绣画，云中楼阁自阴晴。老僧高论都无著，古佛真身宛若生。闻道军持新咒水，愿倾涓洒洒尘缨。

　　郡学锁宿

　　长柏高楠荫广庭，夜凉人静梦魂清。不知山月几时落，每到晓钟闻雨声。

　　月嵓斋又言累石为山上有一峰穿窍如月谓之月嵓斋。诗中子平即子瞻也。

　　月为太阴精，石亦月之类。月常寄孕于石中，事理如此何足异！天地始分判，日月各一物。既名物乃入形器，安有形器不消没？况此日与月，晓夜东西走。珠流璧转无暂停，岂与天地同长久！其为劳苦世共知，惟是月有生死时。既然须常换新者，人但不见神所为。日须天上生，月必地中产。君不见号州朱阳县之山谷间，才成未就知何限！石有不才者，往往其卵毈。灵媪弃置不复惜，任人取去为珍玩。佳者留之待天取，藏满库楼千万许。彦瞻博物天下称更无，定不以予之说为寐语。予恐世人不知嵩丘嵓洞中，中有八万二千修月户。其人所食尽玉屑，昔有王生见之满补提斤斧。应是当年灵鹫山，直自天竺飞落西湖前。其上有石妊月月已满，此人朅来就彼剜剔归上天。所以此石拆疈不复合，至今神胞所附之处其痕圆。抛掷道傍凡几岁，风刷雨淋尘土秽。子平一见初动心，辇致东斋自摩洗。更选他山相拥列，就中独尔一峰最奇绝。每至瑶魄流光下照时，玉柱横欹无少缺。子平谓我同所嗜，万里书之特相寄。邀我为诗我岂能，窗前累日临空纸。遥想岩前宝穴通，玉蟾从此去无踪，请君为我细书字侧名为月母峰。

　　和提刑度支王店鸡诗

　　王店有邮吏，养鸡殊可笑。昂然处高襟，不肯以时叫。官有宿此者，西征待初晓。鸡竟不一鸣，问吏吏已告。云此最荒绝，左右悉蓬蓼。狐狸占为宅，恣横不可道。前此三四鸡，一一遭其暴。寻声即知处，尽获爪牙吊。自后始得此，其若有人教。东方或未明，群丑尚腾趠。此鸡但钳结，直伺太阳耀。虽然谓失旦，似得保身要。官曰此何用？不然则宜籴。不见不鸣雁，先死盖自召。天下已明白，岂假更喧闹。徒尔费稻粱，曾莫知所报。吏云官言是，且愿勿嘲诮。知是本在人，此物何足校！

　　送棋僧惟照

　　学成九章开方诀，诵得一行乘除诗。自然天性晓绝艺，可敌国手应吾师。窗前横榻拥炉处，门外大雪压屋时。独翻旧局辨错著，冷笑古人心许谁？

　　送庞中秀才

　　曼倩学精知蜥蜴，公明术妙识蜘蛛。临邛复有庞成叔，万事先将入卦图。

　　遣兴效乐天

　　君莫学杨虞钦奉李宗闵，宗闵权势岂能久？君莫学刘栖楚附李逢吉，逢吉禄位宁长守？虽然一时身暂好，其奈千古名常丑。丈夫读书要知道，所信不笃被其诱。大张富贵作罗网，愚者纷纷以身就。左缠右绕不可脱，诛窜还常逐其后。君不见虞卿须遇李固言，君不见栖楚终遭韦处厚。一朝摧折灵气尽，龙如蛇兮虎如狗。劝君圣贤术内好潜心，劝君邪佞党中休入手。岂不知潞州处士田佐时，唤与美官嫌不受。

　　野迳

　　山圃饶秋色，林亭近晚晴。禽虫依月令，药草带人名。排石铺衣坐，看云缓带行。官闲惟此乐，与世欲无营。

　　寄何首乌丸与友人

　　此草有奇效，尝闻于习之。陵阳亦旧产，其地尤所宜。翠蔓走嵓壁，芳丛蔚参差。下有根如拳，赤白相雄雌。劚之高秋后，气味乃不亏。断以苦竹刀，蒸曝凡九为。夹罗下香屑，行密相和治。入臼杵万过，盈盘走累累。日进岂厌屡，初若无所滋。渐久觉肤革，鲜润如凝脂。既已须发换，白者无一丝。耳目固聪明，步履欲走驰。十年亲友别，忽见皆生疑。问胡得尔术，容貌曾莫衰。为之讲灵苗，不为世俗知。盖以多见贱，蓬藋同一亏。君如听予服，此语不敢欺。勿信柳子厚，但夸仙灵脾。

　　秋日田家

　　淘漉沟源筑野塘，满坡烟草卧牛羊。今年且喜输官办，豆荚繁多粟穗长。

　　可笑口号七章

　　可笑庭前小儿女，栽盆贮水种浮萍。不知何处闻人说，一夜一根生七茎。

　　可笑陵阳太守家，闲无一事只栽花。已开渐落并才发，长作亭中五色霞。

　　可笑此公何大惑，读书写字到三更。也知学得终无用，自肯辛勤比后生。

　　可笑生平事迂阔，向人不肯强云云。到头官职难迁转，一似城南萧次君。

　　可笑为官太徼幸，养愚藏拙在深山。君看处置繁难者，日夜经营心不闲。

　　可笑儿孙亦满眼，朝朝庭下立参差。谓言饱读诗书去，憔悴如翁亦好为。

　　可笑山州为刺史，寂寥都不似川城。若无书籍兼图画，便不教人白发生。

　　山城秋日野望感事书怀诗呈吴龙图

　　已是秋阴更夕曛，乱山高下起寒云。危楼愿见客何处，远笛不知人厌闻。身外流年波渺渺，眼前生事叶纷纷。此愁万斛谁量得，直为重捻庾信文。

　　子平寄惠希夷陈先生服唐福山药方因戏作杂言谢之

　　蜀江之东山色尽如赭，有道人云此是丹砂伏其下。烟云光润若洗濯，涧谷玲珑如刻画。我闻神仙草药不在凡土生，是中当有灵苗异卉之根茎。果然人言所出山芋为第一，西南诸郡有者皆虚名。就中唐福众称赏，肥实甘香天所养。有时嵓头倒垂三尺壮士臂，忽然洞口直举一合仙人掌。土人入冬农事闲，千篝万锸来此山。可怜所鬻不甚贵，着价即售曾不慳。往年子瞻为余说，言君所部之内此物尤奇绝。后复寄书劝我当饵之，满纸亲题华嶽先生诀。予因购之不惜钱，依方服饵将二年。其功神圣久乃觉，牙牢体溢支节坚。自问丹霄几时上，早生两翅教高扬。尘世如帤不可居，待看鸿濛对云将。

　　贫居

　　绳床拥敝裯，初起发未栉。南窗展书卷，就暖读寒日。门前绝车马，薄暮垂片席。短墙挂纤蔓，幽鸟啄红实。群蜗恶积雨，缭绕篆空壁。男儿处贫贱，举首宇宙窄。翩翩枪榆鸠，宛转匿絮虱。妻奴竞相笑，憔悴守文笔。

　　江原张景通善颂堂

　　庭前云盖碧巉岩，堂上先生雪满髯。说药客来聊下榻，谒斋僧去便垂帘。种时法好花难谢，买处钱多石易添。子舍光荣身壮健，只将香火事华严。【云盖，堂下石铭。】

　　寄宇文公南自文州曲水令弃官

　　彭泽长谣便归去，君辞曲水亦其徒。一官何藉五斗米，二子况皆千里驹。懒对俗人常答飒，厌闻时事但卢胡。从来绵竹多贤者，惟是扬雄识壮夫。

　　送潘司理秘校二首

　　已自多时赋式微，五峰佳景梦长飞。四年远地为官去，万里高堂喜客归。下马便呈新授敕，开箱争认旧缝衣。乡人觅次来相贺，纯菜鲈鱼正软肥。

　　曲栈绕斜谷，钩栏天际分。吟鞭摇岭月，倦枕拂溪云。好景不关俗，新诗皆属君。西南有归客，一一幸相闻。

　　清景堂

　　公外捐尘虑，闲中见物情。蕉花红炬密，竹节粉环轻。燕泊帘钩语，蜂寻笔架鸣。静能知此趣，吃吃笑劳生。

　　呈李坚甫中舍杞。

　　往年曾忆过长安，短纸书名诣门下。君时廷我坐终日，洒扫东轩留看画。横图巨轴不知数，但见匣中时一把。甲犹未竟乙复作，门类著番开满架。使人叹羡不能已，只恨有门归隔夜。归来兀坐想精绝，念此荣观若为谢。就中寒林两大幅，此物世间谁敢价！倏然一别十五载，常向人前盛夸诧。因君奉使临敝邑，见先问此馀不暇。君能为我再讲说，座上不容人俗话。如君所蓄更谁有，有亦未能无笑骂。况君累世尽清职，摹本敢来前弄诈！君今还省正擢用，异日须求作邻舍。峨巾曳屦日相谒，更欲重烦开几帊。待寻前辈用心处，款曲应须频假借。每厨阅讫当便还，不敢奉欺言羽化。

　　采芡通判卢微之携种种之，次年大盛。

　　芡盘团团开碧输，城东壕中如叠鳞。汉南父老旧不识，日日岸上多少人。骈头鬅松露秋熟，绿刺红针割寒玉。提笼当筵破紫苞，老蚌一开珠一掬。吹台北下凝祥池，圃田东边仆射陂。如今两处尽湮没，异日此地名应驰。物贵新成味尤美，可惜飘零还入水。料得明年转更多，一匝清波流珠子。

　　峰铁峡

　　东风吹空力何短，三月陇山全未暖。文法奸酋引骑兵，飞随银鹘弓刀满。霜矛雪甲寒如水，候卒何由知首尾！君不见峰铁峡头云色死，一过萧然五十里。

　　北斋雨后

　　小庭幽圃绝清佳，爱此常教放吏衙。雨后双禽来占竹，秋深一蝶下寻花。唤人扫壁开吴画，留客临轩试越茶。野兴渐多公事少，宛如当日在山家。

　　凝云榭晚兴

　　晚策倚危榭，群峰天际横。云阴下斜谷，雨势落褒城。远渡孤烟起，前村夕照明。遥怀寄新月，又见一棱生。

　　山堂偶书

　　几日无公事，山堂兴颇清。和诗防积压，丸药趁晴明。劚石新棱出，浇蔬晚甲生。此皆忙外得，低首笑尘缨。

　　将赴洋州书东谷旧隐

　　晚客无一来，独步入东谷。园林已成就，此景颇不俗。落落岩畔松，修修涧边竹。爽气逼襟袖，清如新出浴。寒泉激乱石，磊磊漱琼玉。荒溪渍馀润，满地苔藓绿。珍禽静相倚，毛羽华且缛。高下相和鸣，不去若驯伏。幽花杂红紫，点滴乱盈目。坐久微风来，时闻散馀馥。往年读书处，宛尔旧茅屋。虽然小破坏，修整可数木。开门拂轩窗，无限起蝙蝠。纵横列虫网，不免自扫扑。壁间细书字，多是亲写录。当时苦谋身，如此用意毒。于今三十年，才抵羊胛熟。一从入仕路，行步每踧。所畏惟简书，其甘者藜菽。中间何大幸，致身在天禄。无状陪俊游，俯首常自恧。连章乞外补，得郡悉乡曲。虽名二千石，敢自辞碌碌！朝廷设新法，布作天下福。或虑多垢玩，训戒稍严肃。刺史当是时，能不为驱督？行之以中道，勉副议者欲。刻薄素所憎，忍复用刑狱！进身岂不愿，实惧有阴戮。昨从汉中归，于此度炎燠。亲朋日相会，分谊愈敦笃。便欲从之游，投簪解朝服。退自数年计，伏腊殊未足。还当武康去，就养若鸡鹜。贫虽士之常，于我何迫蹙！箪瓢若自具，尚可继前躅。奈何食口众，不比回也独！东方千馀骑，导从催我速。行复登长途，貌展心甚缩。渊明岂俗士，幸此有松菊！

　　崔觐诗大中时人。

