<!-- { "loadSidebar": true } -->
　　不似杨枝别乐天，恰如通德伴伶玄。阿奴络秀不同老，天女维摩总解禅。经卷药炉新活计，舞衫歌扇旧因缘。丹成逐我三山去，不作巫阳云雨仙。

　　十一月二十六日松风亭下梅花盛开

　　春风岭上淮南村，昔年梅华曾断魂。【自注：予昔赴黄州，春风岭上见梅花，有两绝句。明年正月，往岐亭道中，赋诗云：“去年今日关山路，细雨梅花正断魂。”】岂知流落复相见，蛮风蜑雨愁黄昏。长条半落荔支浦，卧树独秀桄榔园。岂惟幽光留夜色，直恐泠滟排冬温。松风亭下荆棘里，两株玉蕊明朝暾。海南仙云娇堕砌，月下缟衣来扣门。酒醒梦觉起绕树，妙意有在终无言。先生独饮勿叹息，幸有落月窥清樽。

　　再用前韵

　　罗浮山下梅花村，玉雪为骨冰为魂。纷纷初疑月挂树，耿耿独与参横昏。先生索居江海上，悄如病鹤栖荒园。天香国艳肯相顾，知我酒熟诗清温。蓬莱宫中花鸟使，绿衣倒挂扶桑暾。抱丛窥我方醉卧，故遗啄木先敲门。麻姑过君急扫，鸟能歌舞花能言。酒醒人散山寂寂，惟有落蕊粘空樽。【自注：岭南珍禽有倒挂子，绿毛红喙，如鹦鹉而小。自海东来，非尘埃间物也。】

　　新酿桂酒

　　捣香筛辣入瓶盆，盎盎春溪带雨浑。收拾小山藏社瓮，招呼明月到芳樽。酒材已遣门生致，菜把仍叨地主恩。烂煮葵羹斟桂醑，风流可惜在蛮村。

　　花落复次前韵

　　玉妃谪堕烟雨村，先生作诗与招魂。人间草木非我对，奔月偶桂成幽昏。闇香入户寻短梦，青子缀枝留小园。披衣连夜唤客饮，雪肤满地聊相温。松明照坐愁不睡，井花入腹清而暾。先生来年六十化，道眼已入不二门。多情好事真习气，惜花未忍终无言。留连一物吾过矣，笑领百罚空罍樽。

　　詹守携酒见过用前韵作诗聊复和之

　　箕踞狂歌老瓦盆，燎毛燔肉似羌浑。传呼草市来携客，洒扫渔矶共置樽。山下黄童争看舞，江干白骨已衔恩。【自注：时詹方议葬暴骨。】孤云落日西南望，长羡归鸦自识村。

　　寄邓道士并引

　　罗浮山有野人，相传葛稚川之隶也。邓道士守安，山中有道者也。尝於庵前见其足迹，长二尺许。绍圣二年正月十日，予偶读韦苏州《寄全椒山中道士》诗云：“今朝郡斋冷，忽念山中客。涧底束荆薪，归来煮白石。遥持一樽酒，远慰风雨夕。落叶满空山，何处寻行迹？”乃以酒一壶，仍依苏州韵，作诗寄之云。

　　一杯罗浮春，远饷采薇客。遥知独酌罢，醉卧松下石。幽人不可见，清啸闻月夕。聊戏庵中人，空飞本无迹。

　　上元夜

　　前年侍玉辇，端门万枝灯。璧月挂罘罳，珠星缀觚棱。去年中山府，老病亦宵兴。牙旗穿夜市，铁马响春冰。今年江海上，云房寄山僧。亦复举膏火，松间见层层。散策桄榔林，林疏月鬅鬙。使君置酒罢，箫鼓转松陵。狂生来索酒，贾道人也。一举辄数升。浩歌出门去，我亦归瞢腾。

　　正月二十四日与儿子过赖仙芝玉原秀才僧昙颖行全道士何宗一同游罗浮道院及栖禅精舍过作诗和其韵寄迈迨

　　断桥隔胜践，脱屦欣小甜。瘴花已繁红，官柳犹疏细。斜川二三子，悼叹吾年逝。凄凉罗浮馆，风壁颓雨砌。黄冠常苦饥，迎客羞破袂。仙山在何许？归鹤时堕毳。崎岖拾松黄，欲救齿发弊。坐令禅客笑，一梦等千岁。栖禅晚置酒，蛮果粲蕉荔。齐厨釜无羹，野饷篮有蕙。嬉游趁时节，俯仰了此世。犹当洗业障，更作临水禊。寄书阳羡儿，并语长头弟。门户各努力，先期毕租税。

　　正月二十六日偶与数客野步嘉祐僧舍东南野人家杂花盛开扣门求观主人林氏媪出应白发青裙少寡独居三十年矣感叹之馀作诗记之

　　缥蒂缃枝出绛房，绿阴青子送春忙。涓涓泣露紫含笑，焰焰烧空红佛桑。落日孤烟知客恨，短篱破屋为谁香？主人白发青裙袂，子美诗中黄四娘。

　　追饯正辅表兄至博罗赋诗为别

　　孤城南游堕黄菅，君亦何事来牧蛮。舣舟蜑户龙冈窟，置酒椰叶桄榔间。高谈已笑衰语陋，杰句尤觉清诗孱。博罗小县僧舍古，我不忍去君忘还。君应回望秦与楚，梦涉汉水愁秦关。我亦坐念高安客，神游黄檗参洞山。何时旷荡洗瑕谪，与君归驾相追攀。梨花寒食隔江路，两山遥对双烟鬟。归耕不用一钱物，惟要两脚飞孱颜。玉床丹镞记分我，助我金鼎光烂斑。

　　真一酒并引

　　米、麦、水，三一而已，此东坡先生真一酒也。

　　拨雪披云得乳泓，蜜蜂又欲醉先生。【真一，色味颇类予在黄州日所酿蜜酒也。】稻垂麦仰阴阳足，器洁泉新表里清。晓日着颜红有晕，春风入髓散无声。人间真一东坡老，与作青州从事名。

　　游博罗香积寺并引

　　寺去县七里，三山犬牙。夹道皆美田，麦禾甚茂。寺下溪水，可作碓磨，若筑塘百步闸而落之，可转两轮举四杵也。以属县令林抃，使督成之。

　　二年流落蛙鱼乡，朝来喜见麦吐芒。东风摇波舞净绿，初日泫露酣娇黄。汪汪春泥已没膝，剡剡秋谷初分秧。谁言万里出无友，见此二美喜欲狂。三山屏拥僧舍小，一溪雷转松阴凉。要令水力供硙磨，与相地脉增隄防。霏霏落雪看收面，隐隐叠鼓闻舂糠。散流一啜云子白，炊裂十字琼肌香。岂惟牢丸荐古味，【自注：束皙《饼赋》云：“馒头薄持，起搜牢丸。”】要使真一流天浆。诗成捧腹便绝倒，书生说食真膏肓。

　　连雨江涨

　　越井冈头云出山，牜羊柯江上水如天。床床避漏幽人屋，浦浦移家蜑子船。龙卷鱼虾并雨落，人随鸡犬上墙眠。只应楼下平阶水，长记先生过岭年。

　　四月十一日初食荔支

　　南村诸杨北村卢，【自注：谓杨梅、卢橘也。】白花青叶冬不枯。垂黄缀紫烟雨里，特与荔支为先驱。海山仙人绛罗襦，红纱中单白玉肤。不须更待妃子笑，风骨自是倾城姝。不知天工有意无？遣此尤物生海隅。云山得伴松桧老，霜雪自困楂梨粗。先生洗琖酌桂醑，冰盘荐此赪虬珠。似开江鳐斫玉柱，更洗河豚烹腹腴。【自注：予尝谓荔支厚味、高格两绝，果中无比。惟江鳐柱、河豚鱼近之耳。】我生涉世本为口，一官久已轻莼鲈。人间何者非梦幻，南来万里真良图。

　　桄榔杖寄张文潜一首时初闻黄鲁直迁黔南范淳父九疑也

　　睡起风清酒在亡，身随残梦两茫茫。江边曳杖桄榔瘦，林下寻苗荜拨香。独步倘逢<山向>嵝令，远来莫恨曲江张。遥知鲁国真男子，独忆平生盛孝章。

　　同正辅表兄游白水山

　　伟哉造物真豪纵，攫土抟沙为此弄。劈开翠峡走云雷，截破奔流作潭洞。因随化人履巨迹，得与仙兄蹑飞鞚。曳杖不知岩谷深，穿云但觉衣裘重。坐看惊乌投霜叶，知有老蛟蟠石瓮。金沙玉砾粲可数，古镜宝奁寒不动。念兄独立与世疏，绝境难到惟我共。永辞角上两蛮触，一洗胸中九云梦。浮来山高回望失，武陵路绝无人送。筠篮撷翠爪甲香，素绠分碧银瓶冻。归路霏霏汤谷暗，野堂活活神泉涌。解衣浴此无垢人，身轻可试云间凤。

　　次韵正辅同游白水山

　　只知楚越为天涯，不知肝胆非一家。此身如线自萦绕，左回右转随缫车。误抛山林入朝市，平地咫尺千褒邪。欲从稚川隐罗浮，先与灵运开永嘉。首参虞舜款韶石，次谒六祖登南华。仙山一见五色羽，雪树两摘南枝花。赤鱼白蟹箸屡下，黄柑绿橘笾常加。糖霜不待蜀客寄，荔支莫信闽人夸。恣倾白蜜收五棱，细劚黄土栽三桠。【自注：正辅分人参一苗，归种韶阳。来诗本用<石亚>字，惠州无书，不见此字所出，故且从木奉和。】朱明洞里得灵草，翩然放杖凌苍霞。岂无轩车驾熟鹿，亦有鼓吹号寒蛙。仙人劝酒不用勺，石上自有樽罍洼。径从此路朝玉阙，千里莫遣毫厘差。故人日夜望我归，相迎欲到长风沙。岂知乘槎天女侧，独倚云机看织纱。世间谁似老兄弟！笃爱不复相疵瑕。相携行到水穷处，庶几一见留子嗟。千年枸杞常夜吠，无数草棘工藏遮。但令凡心一洗濯，神人仙药不我遐。山中归来万想灭，岂复回顾双云鸦！

　　十一月九日夜梦与人论神仙道术因作一诗八句既觉颇记其语录呈子由弟后四句不甚明了今足成之耳

　　析尘妙质本来空，【自注：梦中於此句，若了然有所得者。】更积微阳一线功。照夜一灯长耿耿，闭门千息自蒙蒙。养成丹灶无烟火，点尽人间有晕铜。寄语山神停伎俩，不闻不见我何穷！

　　雨后行菜

　　梦回闻雨声，喜我菜甲长。平明江路湿，并岸飞两桨。天公真富有，膏乳泻黄壤。霜根一蕃滋，风叶渐俯仰。未任筐莒载，已作杯案想。艰难生理窄，一味敢专飨。小摘饭山僧，清安寄真赏。芥蓝如菌蕈，脆美牙颊响。白菘类羔豚，冒土出蹯掌。谁能视火候，小灶当自养。

　　新年

　　晓雨暗人日，春愁连上元。水生挑菜渚，烟湿落梅村。小市人归尽，孤舟鹤踏翻。犹堪慰寂寞，渔火乱黄昏。

　　海国空自暖，春山无限清。冰溪结瘴雨，雪菌到江城。更待轻雷发，先催冻筍生。丰湖有藤菜，似可敌莼羹。

　　二月八日与黄焘僧昙颖过逍遥堂何道士宗一问疾

　　安心守玄牝，闭眼觅《黄庭》。问疾来三士，浇愁有半瓶。风松时落蕊，病鹤不梳翎。樽空我归去，山月照君醒。

　　次韵高要令刘湜峡山寺见寄

　　新闻妙无多，旧学闲可束。犹当隐季主，未遽逃梅福。空肠吐馀思，静似蚕缀簇。寸田结初果，秀若铜生绿。荆棘扫诚尽，梨枣忧不熟。高人宁铸金，下士乃服玉。君看岭峤隘，我欲巾笥蓄。曾攀罗浮顶，亦到朱明谷。旋观真历块，归卧甘破屋。故人老犹仕，世味薄如縠。偶从越女笑，不怕蛮江浴。惊闻尺书到，喜有新诗辱。应怜五管客，曾作八州督。骨销谗口铄，胆破狱吏酷。陇云不易寄，江月乃可掬。遥知清远寺，不称空洞腹。蹇驴步武碎，短瑟弦柱促。仰看泉落佩，俯听石响毂。千峰泻清驶，一往无回躅。狂雷失晤语，过电不容目。要知僧长饥，正坐山少肉。人间无南北，蜗角空出缩。仇池九十九，【自注：仇池有九十九泉，予尝梦至，有诗。】嵩少三十六。【自注：子由近买田阳翟，北望嵩山甚近。】天人同一梦，仙凡无两录。陋邦真可老，生理亦粗足。便回爇天焰，长作照海烛。【自注：“爇天焰”，见退之诗。近黄鲁直寄诗云：“莲花合里一寸烛，牝马海中烧百川。”鲁直盖近有得也。】

　　迁居有引

　　吾绍圣元年十月二日至惠州，寓合江楼，是月十八日迁於嘉祐寺。二年三月十九日，复迁於合江楼。三年四月二十日，复归於嘉祐寺。时方卜筑白鹤峰之上，新居成，庶几其少安乎！

