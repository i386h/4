<!-- { "loadSidebar": true } -->
　　岁晚倦城郭，联骖度嶪峨。天黄云脚乱，村黑鸟翎讹。潦水侵生路，晴天落漫坡。澄江练不卷，温井鉴新磨。渔火分星远，沙鸥散点多。霸祠题玉箸，龙窟受金波。琬琰存吴事，儿童记楚歌。孤龛瘦居士，双塔老头陀。飞鼠鸣深穴，胡蜂结巧窠。晚参圆白足，昏梵礼青螺。驭沉荒甃，仙舂没浅莎。杖藜从莫逆，谈笑入无何。惨澹日连雾，萧骚风转阿。华清俄梦断，回首失烟萝。 
　 
　　辨才法师尝以诗见寄继闻示寂追次其韵 

　　遥闻只履去翛然，诗翰才收数月前。江海尽头人灭度，乱山深处塔孤圆。忆登夜阁天连雁，同看秋崖月破烟。尚有众生未成佛，肯超欲界入诸禅。 
　 
　　次韵公辟即席见寄 

　　与君邻并共烟霞，乘兴时时过我家。更漏一新闻晓角，门阑数级看秋花。湖山对值全如买，风月相期不用赊。赖有醉毫吟更苦，他年分作句图夸。 
　 
　　中秋口号并引，一云“云山阁自语” 

　　伏以四难并得，既为樽俎之佳期；五福具膺，实号缙绅之盛事。矧中秋之届候，宜公燕之交欢。恭惟判府大资，身遇圣神，家传将相。时应半千之运，论归尺五之天。姓名久在於金瓯，方面暂分於玉节。浮阶飞阁，引南国之佳人，豪竹哀丝，奏西园之清夜。 
　 
　　云山檐楯接低空，公晏初开气郁葱。照海旌幡秋色里，激天鼓吹月明中。香槽旋滴珠千颗，歌扇惊围玉一丛。二十四桥人望处，台星正在广寒宫。 
　 
　　次韵侍祠南郊 

　　风马云车下九天，郊柴初告帝心虔。天如倚盖临坛上，星若连珠绕御前。缥缈佩环参雅奏，岧峣楼阁抱非烟。侍臣举酒欣相属，醉看参横左右肩。 
　 
　　口号 

　　美酒忘忧之物，流光过隙之驹。不称人心，十事常居八九；得开口笑，一月亦无二三。莫思身外无穷，且赌尊前见在。功名富贵，何异楚人之弓；城郭人民，问取辽东之鹤。付与香钿画鼓，尽欢美景良辰。欲奏长谣，聊陈短韵。 
　 
　　平原居士今无影，鹦鹉空洲谁举杯？犹有渔阳掺檛鼓，为君醉后作轻雷。 
　 
　　早春 

　　黄金蔌蔌满垂杨，尚有春寒到画堂。酒力渐销歌扇怯，入帘飞雪带梅香。 
　 
　　赴杭倅至汴上作 

　　俯仰觚稜十载间，扁舟江海得身閒。平生孤负僧床睡，准拟如今处处还。 
　 
　　无题 

　　扫地烧香闭阁眠，簟纹如水帐如烟。客来梦觉知何处，挂起西窗浪接天。 
　 
　　苏子瞻记江南所题诗本不全余尝见之记其五绝今以补子瞻子遗东坡跋并三绝见正集第十卷《拟织锦》诗注下。 

　　红窗小泣低声怨，永夕春风斗帐空。中酒落花飞絮乱，晓莺啼破梦匆匆。 
　 
　　晞草露如郎幸薄，乱花风似妾情多。归鸿见处弹珠泪，语燕闻时敛翠蛾。 
　 
　　琴弦断续愁兼恨，岭水分流西复东。深院小扉红日落，绣窗闲倚更谁同！ 
　 
　　参横霁色天沉水，鸟宿寒枝竹琐烟。衾惹旧香清夜半，泪凝残烛画堂前。 
　 
　　寒信霜风柿叶黄，冷灯残月照空床。看君记忆传文锦，字字愁萦惹断肠。 
　 
　　金山晚眺 

　　西津江口月初弦，水气昏昏上接天。清渚白沙茫不辨，只应灯火是渔船。 
　 
　　和程给事赠虞道判三首 

　　刀圭云母具晨餐，门对三层步斗坛。夜考鹤经分七九，晓占岁气辨黅丹。 
　 
　　火枣交梨近可餐，不须地肺及天坛。龟藏坎海毛皆绿，凤宿离宫色自丹。 
　 
　　紫府沉沉夜关，竹阴清扫月中坛。岁星偷得桃枝碧，董奉栽成杏子丹。 
　 
　　处州闲题 

　　清酒一杯甜似蜜，美人双鬓黑如鸦。莫夸春色欺秋色，未信桃花胜菊花。 
　 
　　春词绝句三首 

　　葡萄裀暖蕙薰微，红日窥轩睡觉时。人倦披衣双燕出，青丝披罥木兰枝。 
　 
　　弱云亭午弄春娇，高柳无风妥翠条。懒读夜书搔短发，隔垣时听卖餳箫。 
　 
　　都城春富百花披，长忆人归驻马时。浅色御黄应好在，为谁还发去年枝？ 
　 
　　秋词二首 

　　云惹低空不更飞，班班红叶欲辞枝。秋光未老仍微暖，恰似梅花结子时。 
　 
　　无数青莎绕玉阶，夕阳红浅过墙来。西风莫道无情思，未放芙蓉取次开。 
　 
　　呈李公择 

　　青笺擘处银钩断，红袂分时玉箸悬。云脚渐收风色紧，半规斜日射归船。 
　 
　　落日马上 

　　日落荒阡白雾深，紫骝嘶顾出疏林。回头已失来时路，杳杳金盘堕翠岑。 
　 
　　赏酴醿有感 

　　春来百物不入眼，唯见此花堪断肠。借问断肠缘底事，罗衣曾似此花香。 
　 

淮海集补钞 
　 
　　秦观 
　　观易元吉獐猿图歌 

　　参天老木相校枝，嵌空怪石衔清漪。两猿上下一帝挂，两猿熟视苍蛙疑。萧萧丛竹山风吹，海棠杜宇相因依。下有两獐从两儿，花餐草齧含春嬉。易老笔精湖海推，画意忘形形更奇。解衣一扫神扶持，他日自见犹嗟咨。金钱百万酒千鸱，荆南将军欣得之。老禅豪取橐为垂，白昼掩门初许窥。房栊炯炯明冬曦，榛丛羽革分豪厘。残编未终且归读，岁暮有闲重借披。 
　 
　　赠女冠畅师 

　　瞳人剪水腰如束，一幅乌纱裹寒玉。飘然自有姑射姿，回首粉黛皆尘俗。雾阁窗人莫窥，门前车马任东西。礼罢晓坛春日静，落红满地乳鸦啼。 
　 
　　题大年小景四首 

　　本自江湖客，宦游何苦心。因君小平远，怀我旧登临。 
　 
　　公子歌钟里，何从识渺茫。唯应斗帐梦，曾入水云乡。 
　 
　　晓浦烟笼树，春江水拍空。烦君添小艇，画我作渔翁。 
　 
　　鸟外云峰晚，沙头草树明。想当挥洒就，侍女一时惊。 
　 
　　游仙诗 

　　阴风一夜搅青冥，风定霏霏雪霰零。想见玉真清境上，白虚光里诵《黄庭》。 
　 
　　夜深楼上拨书眠，天在栏干四角边。风拂乱云毫发尽，独留璧月照人圆。 
　 
　　天风吹月入栏干，乌鹊无声子夜闲。织女明星来枕上，了知身不在人间。 
　 
　　本是庐山种杏人，出山来事碧虚君。上清欲问因何到，请看仙家十丈文。 
　 
　　遣朝华 

　　月露茫茫晓柝悲，玉人挥手断肠时。不须重向灯前泣，百岁终当一别离。 
　 
　　再遣朝华 

　　玉人前去却重来，此处分携更不回。肠断龟山离别处，夕阳孤塔自崔嵬。 
　 
　　游杭州佛日山净慧寺 

　　五里乔松径，千年古道场。泉声与岚影，收拾入僧房。 
　 
　　和孙莘老题召伯埭斗野亭 

　　淮海破冬仲，雪霜滋不平。菱荷枯折尽，积水寒更清。辍棹得佳观，湖天绕朱甍。信美无与娱，浊醪聊自倾。北眺桑梓国，悠然白云生。南望古邗沟，沧波带芜城。杓墟翳茅竹，孤烟起晨烹。檐间鸟声落，客子念当行。揽衣视日影，薄阴漏微明。何时复来游，春风发鲜荣。 
　 
　　和游金山和子由同彦瞻 

　　江流会扬子，汹汹东南骛。海门划前开，金山屹中据。鼓锺食万指，金膳栖千柱。夜庭游月波，晓观搏香雾。天清猿鸟哀，风暗鱼龙怒。云物横古今，涛波阅晨暮。念昔憩精庐，登临辄忘去。汲新试团月，饭素羹魁芋。别来星暑换，寤寐经从处。忽蒙珠璧投，了与云峦过。幽光炯肝肺，爽气森庭户。区中多滞念，方外饶奇趣。寄语山阿人，冷然行复御。 
　 
　　同子瞻赋游惠山 

　　辍棹纵幽讨，篮舆入青苍。圆顶相邀迓，旃檀燎深堂。层峦淡如洗，杰阁森欲翔。林芳含雨滋，岫日隔林光。涓涓续清溜，靡靡传幽香。俯仰佳览眺，悠哉身世忘。 
　 
　　司马迁 

　　子长少不羁，发轫遍丘壑。晚遭李陵祸，愤悱思远托。高辞振幽光，直笔诛隐恶。驰骋数千载，贯穿百家作。至今青简上，文彩炳金雘。高才忽小疵，难用常情度。譬彼海运鹏，岂复顾缯缴。区区班叔皮，未易议疏略。 
　 
　　和王通叟琵琶梦 

　　鶗鴂鸣时众芳歇，华堂梦断音容绝。风惊玉露不成圆，一夜芙蕖泣秋月。金纹捍面紫檀槽，曾抱花前送酒舠。庾郎江令费珠璧，小砑红笺挥兔毫。风流云散令人瘦，忍看麹尘昏锦绶。楚水悠悠更不西，上天破鉴空依旧。 
　 
　　次韵子由题斗野亭 

　　满市花风起，平堤漕水流。不堪春解手，更为晚停舟。古埭天连雁，荒祠木蔽牛。杖藜聊复尔，转盼夕烟浮。 
　 
　　过六合水亭怀裴博士次韵 

　　昔同裴博士，酌酒俯庭柯。晚岫潭潭碧，风池瑟瑟波。苍崖遗老没，白首故人过。转眄成陈迹，劳生可奈何。 
　 
　　次韵安州晚行寄传师 

　　投暮安州北，苍烟乱眼昏。茅茨人外路，砧杵月边村。野水飞云薄，空林噪雀繁。几人堪此乐，逢客莫轻论。 
　 
　　次韵子由题摘星亭迷楼旧址 

　　昆仑左右两招提，中起孤高雉堞西。不见烧香成宿雾，虚传裁锦作障泥。萤流花苑飞星乱，芜满春城绿发齐。长忆凭栏风雨后，断虹明处海天低。 
　 
　　次韵谢李安上惠茶 

　　故人早岁佩飞霞，故遣长须致茗芽。寒橐遽收诸品玉，午瓯初试一团花。著书懒复追鸿渐，辨水时能效易牙。从此道山春困少，黄书剩校两三家。 
　 
　　次韵公辟会蓬莱阁 

　　林声摵摵动秋风，共蹑丹梯上卧龙。路隔西陵三两水，门临南镇一千峰。湖吞碧落诗争发，塔涌青冥画几重。非是登高能赋客，可怜猿鹤自相容。 
　 
　　题阎求仁虚乐亭 

　　长官平昔嗜林丘，僧与开亭待胜游。修竹回环扶碧瓦，小池方折转清流。春深鶗鴂催诗句，夜静蟾蜍入酒舟。只恐政成留不得，县人空此忆常游。 
　 
　　谁搆新亭近翠微，似教陶令狎天机。池光引月来檐庑，竹影疏风到客衣。爱酒有时携玉斝，无弦聊自拂金徽。人间此乐应无几，肯向良辰与物违。 
　 
　　流觞亭并次韵 

　　卧龙西畔北池头，水擘华堂瑟瑟流。几曲漪涟盘翠带，一峰孤耸落苍虬。香囊近午清无汗，素扇生凉爽入秋。待唤画师来貌取，图成便是竹溪游。 
　 
　　睡足轩 

　　数椽空屋枕清流，一榻萧然散百忧。终日掩关尘境谢，有时开卷古人游。鸣鸠去后沧浪晚，飞雨来初菡萏秋。此处便令君睡足，何须云梦泽南州。 
　 
　　次韵马忠玉喜王定国还自滨州 

　　淮海相逢一解颜，纷纷岁月梦魂间。初惊渔艇迷花去，忽认星槎拂斗还。桂岭暮登猿断续，槐堂春到鸟绵蛮。石渠旧议行当复，未信佳时得自闲。 
　 
