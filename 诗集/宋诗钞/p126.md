<!-- { "loadSidebar": true } -->
　　深院窗扉晓色迟，新愁宿醉两参差。雨声欲与梦相入，春意不随人共衰。零落残梅临小彴，纵横野水赴清池。物华撩我缘何事，似恐新年渐废诗。 
　 
　　新辟小园 

　　西戍归来鬓已霜，生儿又过乃翁长。眼明身健残年足，饭软茶甘万事忘。学废仅能书姓字，客来懒复倒衣裳。山园寂寂春将晚，酷爱幽花似蜜香。 
　 
　　新展山园半亩强，笑人车马出笼坊。山禽乍暖殷勤语，野菂无风自在香。点点水纹迎细雨，疏疏篱影界斜阳。出门遥向邻翁说，释耒相从共一觞。 
　 
　　久不得张汉州书 

　　尽道三巴远，那无一纸书。衰迟自难记，不是故人疏。 
　 
　　春晚村居 

　　一事元无可得忙，悠然半醉倚胡床。牡丹枝上青春老，燕子声中白日长。身世已如风六鹢，文章仍似闰黄杨。太平有象无人识，南陌东阡捣麨香。 
　 
　　游云门诸兰若 

　　花过木阴合，溪云生暮凉。牛行响白水，鹭下点青秧。古寺宛如昔，稚松森已行。【道傍松及三十年，则僧辄伐去复种小者。予自幼岁至今已见三种矣。】耆年不下榻，童子为烧香。 
　 
　　园中小饮 

　　此老胸中万顷宽，小园幽径日追欢。宁教酒欠寻常债，耻就人求本分官。高柳阴浓烟欲暝，丛花红湿露初漙。【时月桂方盛开。】要知泽国年光晚，已过清明尚浅寒。 
　 
　　鸟啼 

　　野人无历日，鸟啼知四时。二月闻子规，春耕不可迟。三月闻黄鹂，幼妇闵蚕饥。四月鸣布谷，家家蚕上簇。五月鸣鸦舅，苗稚草茂。人言农家苦，望晴复望雨。乐处谁得知，生不识官府。葛衫麦饭有即休，湖桥小市酒如油。夜夜扶归常烂醉，不怕行逢灞陵尉。 
　 
　　题阳关图 

　　谁画阳关赠别诗，断肠如在渭桥时。荒城孤驿梦千里，远水斜阳天四垂。青史功名常蹭蹬，白头襟抱足乖离。山河未复胡尘暗，一寸孤愁只自知！ 
　 
　　夜分不寐起坐园中至旦 

　　凉气苏衰疾，幽情入杖藜。月惊孤鹊起，天带众星西。松菊今彭泽，山川古会稽。清吟殊未惬，喔喔已晨鸡。 
　 
　　醉睡初觉偶作 

　　小圃醒还醉，幽窗起复眠。虚明炷香地，清润劚花天。老去才虽尽，穷来志益坚。阿瞒那可语，平日笑桥玄。 
　 
　　闲中 

　　闲中高趣傲羲皇，身卧维摩示病床。活眼砚凹宜墨色，长毫瓯小聚茶香。门无客至惟风月，案有书存但《老庄》。问我东归今几日，坐看庭树六番黄。 
　 
　　闷极有作 

　　贵已不如贱，狂应又胜痴。新寒压酒夜，微雨种花时。堂下藤成架，门边枳作篱。老人无日课，有兴即题诗。 
　 
　　三峡歌　乾道庚寅，予始入蜀，上下三峡屡矣。后二十五年，归耕山阴，偶读梁简文《巴东三峡歌》，感之，拟作九首，实绍熙甲寅十月二日也。 

　　神女庙前秋月明，黄牛峡里暮猿声。危途性命不容恤，百丈牵船侵夜行。 
　 
　　不怕滩如竹节稠，新滩已过可无忧。古妆峨峨一尺髻，木盎银杯邀客舟。 
　 
　　十二巫山见九峰，船头彩翠满秋空。朝云暮雨浑虚语，一夜猿啼明月中。 
　 
　　锦绣楼前看卖花，麝香山下摘新茶。长安卿相多忧畏，老向夔州不用嗟。 
　 
　　险诈沾沾不愧天，交情回首薄如烟。东游万里虽堪乐，滟滪瞿唐要放船。 
　 
　　蛮江水碧瘴花红，白舫黄旗无便风。涪万四时常避水，棚居高出乱云中。 
　 
　　乱插山花筼子红，蛮歌相和瀼西东。忽然四散不知处，踏月扪萝归峒中。 
　 
　　万州溪西花柳多，四邻相应《竹枝歌》。问君今夕不痛饮，奈此满川明月何。 
　 
　　我游南宾春暮时，蜀船曾系挂猿枝。云迷江岸屈原塔，花落空山夏禹祠。 
　 
　　书室明暖终日婆娑其间倦则扶杖至小园戏作长句 

　　美睡宜人胜按摩，江南十月气犹和。重帘不卷留香久，古砚微凹聚墨多。月上忽看梅影出，风高时送雁声过。一杯太淡君休笑，牛背吾方扣角歌。 
　 
　　初冬 

　　老客人间百事慵，乐哉闭户过今冬。朝炉兽炭腾红焰，夜榻蛮毡拥紫茸。蝟刺坼蓬新栗熟，鹅雏弄色冻醅浓。题诗正自消闲日，本不争先万户封。 
　 
　　幽居 

　　雨霁鸡栖早，风高雁阵斜。园丁刈霜稻，村女卖秋茶。缺井磨樵斧，枯桑系钓槎。客来那用问，此是放翁家。 
　 
　　冬夜独酌 

　　寒水茫茫浸月明，疏钟杳杳带霜清。一樽浊酒有妙理，十里荒鸡非恶声。物外虽增新跌宕，胸中未洗旧峥嵘。颓然坐睡蒲团稳，残火昏灯伴五更。 
　 
　　杂咏园中果子 

　　不酸金橘种初成，无核枇杷接亦生。珍产已从幽圃得，浊醪仍就小槽倾。 
　 
　　浆石榴随糕作节，蜡樱桃与酪同时。两株偶向池边种，可喜今年坠折枝。 
　 
　　架垂马乳收论斛，港种鸡头采满船。鼋鼎若为占食指，麹车未用堕馋涎。 
　 
　　山杏溪桃本看花，累累成实亦堪夸。盐收蜜渍饶风味，送与山僧下夜茶。 
　 
　　岁暮感怀 

　　家世本无年，甲子近一周。小于独何幸，七十今平头。往者收朝迹，亟欲求归休。厚恩许奉祠，得禄岁愈忧。三釜不及亲，顾为妻子留。何由洗此愧，欲挽天河流。 
　 
　　高皇昔中兴，风雨躬沐栉。一士未尝遗，万里皆驰日。廉听辟言路，虚怀询得失。孤臣实草芥，亦获对宣室。龙颜宛在目，德不报万一。桥山松柏寒，泪尽史臣笔！ 
　 
　　王师宿梁益，行台护诸将。腐儒添辟书，万里至渭上。旌旗照关路，风雪暗戎帐。堂堂铁马阵，亹亹木牛饷。谁知骨相薄，空负心胆壮。回首二十年，抚事增悲怆！ 
　 
　　在昔祖宗时，风俗极粹美。人材兼南北，议论忘彼此。谁令各植党，更仆而迭起。中更夷狄祸，此风犹未已。臣不难负君，生者固卖死。傥筑太平基，请自厚俗始。 
　 
　　井地以养民，整整若棋画。初无甚贫富，家有五亩宅。哀哉古益远，祸始开阡陌。富豪役千奴，贫老无寸帛。困穷礼义废，盗贼起蹙迫。谁能讲古制，寿我太平脉。 
　 
　　赠应秀才 

　　过宋不见元城公，渡淮不见陈了翁。当时人人皆太息，至今海内倾高风。老夫七十居乡县，龌龊龙锺何足见。辱君雪里来叩门，自说辛勤求识面。我得茶山一转语，文章切忌参死句。知君此外无他求，有求宁踏三山路。 
　 
　　山园杂咏 

　　祠禄留人未挂冠，山园三亩著身宽。百年竟向愁边老，万事元输静处看。花径糁红供晚醉，月天生晕作春寒。汗青事业都忘尽，时赖吾儿举话端。 
　 
　　残春终日在林亭，散发披衣醉复醒。科斗已成蛙閤閤，樱桃初结子青青。鱼游沧海宁濡沫，禽慕雕笼即翦翎。薄晚东风吹小雨，笑携长镵伴畦丁。 
　 
　　春晚怀山南 

　　梨花堆雪柳吹绵，常记梁州古驿前。二十四年成昨梦，每逢春晚即凄然！ 
　 
　　壮岁从戎不忆家，梁州裘马斗豪华。至今夜夜寻春梦，犹在吴园藉落花。 
　 
　　身寄江湖两鬓霜，金鞭朱弹梦犹狂。遥知南郑城西路，月与梨花共断肠。 
　 
　　春晚杂兴 

　　泽国固多雨，暮春犹薄寒。儿童葺茶舍，妇女赛蚕官。阅世年虽往，为农兴未阑。穷途得一饱，亦足慰艰难。 
　 
　　池面萍初紫，墙头杏已青。携儿撑小艇，留客坐孤亭。相法无侯骨，生平直酒星。正须遗万事，莫遣片时醒。 
　 
　　小市湖桥北，幽居石埭西。蒲深姑恶哭，树密秭归啼。山茗封青箬，村酤坼赤泥。平生汗简手，投老惯扶犁。 
　 
　　病疡无意绪，闭户作生涯。草草半盂饭，悠悠一碗茶。笑穿居士屩，闲看女郎花。【唐人谓辛夷为女郎花。园中有此花，一丛二百朵】。莫问明朝事，忘家即出家。 
　 
　　斋中杂题 

　　列屋蛾眉不足夸，可斋别自是生涯。闲将西蜀团窠锦，自背南唐落墨花。 
　 
　　棐几砚涵鸲鹆眼，古奁香斮鹧鸪斑。绝知造物殷勤意，成就衰翁到死闲。 
　 
　　上巳书事 

　　单衣初著下湖天，飞盖相随出郭船。得雨人人喜秧信，祈蚕户户敛神钱。黄鸡煮<月隺>无停筋，青韭淹菹欲堕涎。丞相传闻又三押，衡茅未改日高眠。 
　 
　　春夏之交风日清美欣然有赋 

　　芳润园林不似贫，年光无尽逐番新。来禽颜色不禁雨，搏黍语言如惜春。身外岂关吾辈事，镜中已换昔时人。神仙定未超尘俗，犹插金貂侍帝晨。 
　 
　　初夏行平水道中 

　　老去人间乐事稀，一年容易又春归。市桥压担莼丝滑，村店堆盘豆荚肥。傍水风林莺语语，满原烟草蝶飞飞。郊行已觉侵微暑，小立桐阴换夹衣。 
　 
　　幽栖 

　　闲人了无事，地僻称幽栖。<臼巿>米留鸡食，移琴避燕泥。桐生窗欲暗，筍长径还迷。不作容车计，门闾尽放低。 
　 
　　谁谓幽栖陋，茅茨足庇床。雨便梧叶大，风度练花香。浴佛儿童喜，缫丝妇女忙。朅来三十载，吾鬓固宜霜。【乾道丙戌，始卜居镜湖之三山，今甫三十年矣】。 
　 
　　十月十七日予生日也孤村风雨萧然偶得二绝句予生淮上是日平旦大风雨骇人及予堕地雨乃止 

　　少傅奉诏朝京师，舣船生我淮之湄。宣和七年冬十月，犹是中原无事时。 
　 
　　我生急雨暗淮天，出没蛟鼍浪入船。白首功名无尺寸，茅檐还听雨声眠。 
　 
　　枕上偶成 

　　放臣不复望修门，身寄江头黄叶村。酒渴喜闻疏雨滴，梦回愁对一灯昏。河潼形胜宁终弃，周汉规模要细论。自恨不如云际雁，南来犹得过中原。 
　 
　　舍北闲望作六字绝句 

　　潘岳一篇《秋兴》，李成八幅《寒林》。舍北偶然倚杖，尽见古人用心。 
　 
　　题庵壁 

　　身似蜗牛粗有庐，却缘无用得安居。地炉封火欺寒雨，纸阁油窗见细书。荞熟山僧分馎饪，船来溪友饷薪樗。闭门莫笑衰颓甚，读《易》论诗亦未疏。 
　 
　　贫甚作短歌排闷 

　　间何阔，逢诸葛，畏人常忧不得活。事不谐，问文开，不蹋权门更可哀。即今白发如霜草，—饱茫然身已老。惟有躬耕差可为，卖剑买牛悔不早。年丰米贱身独饥，今朝得米无薪炊。地上去天八万里，空自呼天天岂知！ 
　 
　　雨夜有怀张季长少卿 

　　放翁虽老未忘情，独卧山村每自惊。鼎鼎百年如电速，寥寥一笑抵河清。梅初破藟行江路，灯欲成花听雨声，正用此时思剧饮，故交零落怆馀生。 
　 
