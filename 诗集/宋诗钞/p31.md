<!-- { "loadSidebar": true } -->
　　百虫感秋阴，入夜声更切。问尔苦何事，到晓啼不歇。盈庭不可止，蓊菱藏万穴。会是天运然，相将送凋节。

　　书隐者壁

　　枳棘分三径，猿猱结四邻。茂林修竹地，枕石漱流人。看雨搘藤杖，迎风卸葛巾。我来怀愧甚，衣上有红尘。

　　苍溪山寺

　　正午风色高，遂泊苍溪县。层崖抱林木，有寺藏葱蒨。出船步危磴，荫密颇萦转。上到金仙家，缘空列台殿。修篁挂悬溜，坐觉炎暑变。老僧晓经论，言语何贯穿。引我上高阁，阑干俯江面。寥寥百里内，山水尽奇观。谁谓羁旅中，所见皆所愿。汀洲白鸟聚，井邑青烟散。乐此暮忘归，疏钟起岩畔。徙倚下松门，尚怪舟人唤。

　　呈里中诸友

　　君莫嗔我不读书，君莫笑我不饮酒。更精文史岂足用，渐老欢娱复何有。负郭安得二顷田，举家已聚三十口。山中更无百日闲，淅淅西风驱马首。

　　书绿帷亭壁

　　乔木绕舍如绿帏，群山四面寒参差。春禽入秋啼自别，早云到暮归常迟。庭前好菊劝饮酒，案上佳纸邀吟诗。闲居数月兴便野，浑忘簿书相聒时。

　　墨君堂

　　嗜竹种复画，浑如王掾居。高堂倚空岩，素壁交扶疏。山影覆秋静，月色澄夜虚。萧爽只自适，谁能爱吾庐。

　　登邠州城楼

　　试此望摇落，秋襟成惘然。客怀伤薄暮，节物感穷边。断烧侵高垒，微阳入晚川。年来旧山意，常与雁翩翩。

　　登山城书事

　　节物感羁旅，连空生塞阴。乱鸿寒渚远，群雀晚丛深。霜重泾滩出，烟高陇树沉。岁华徒自老，幽愤满登临。

　　送夏殿直

　　霜树东门晓，清寒满客衣。一樽从此别，百两几时归。漆水鱼初荐，梁园雪正飞。高堂今远郡，须念报春晖。

　　宜禄昭仁寺后轩

　　危栏凭绝壑，欲奈此时何。但有夕阳处，就中秋色多。与谁同徙倚，空自发吟哦。便觉成羁旅，归心逐雁过。

　　玉峰园经春不得一过因成诗呈同官约游

　　春来少嬉游，俗事日相耗。南园只城外，累月不一到。花香雨后歇，树色风中老。惟有岩下泉，犹能涤幽抱。

　　亭口

　　林下翩翩雁影斜，满村红叶映人家。岩头孤寺见横阁，有客独来登暮霞。

　　浅水原

　　鹑觚西北地鳞鳞，此处当年起战尘。见说如今沟垅下，断锋残镞属耕民。

　　运判南园瞻民阁

　　青都高与紫霄通，独此危栏望不穷。万岭过云秋色里，一峰擎雪夕阳中。檐楹晓落天仓月，窗户晴吹石阙风。民吏安闲财赋足，管弦时复在层空。

　　雨过侧调

　　阴车飞空载急雨，雨过林塘若新换。柽花浮波鱼误食，松子落屋鸟惊弹。白云挂树久不起，青烟泊草殊未散。东园傲吏爱高竹，把卷倚风头发乱。

　　静林诗僧已老

　　七十吟中老，清风满旧林。倚筇秋岸远，围衲夜房深。未得云空在，将成月已沉。生平苦如此，谁是识师心。

　　彭山县居

　　公馆静寥寥，园亭景物饶。溪光明短彴，树影阴危谯。山鸟忽双下，池鱼时一跳。主人王事简，文酒日逍遥。

　　送郭方叔南充簿

　　六月东山道，炎风满去鞍。谯周之旧里，仇览此官初。簿领无烦壅，图书好燕安。清朝名路阔，慎勿学长叹。

　　题鹤鸣化上清宫

　　秘宇压孱颜，飞梯上屈盘。清流抱山合，乔树来云寒。地古芝英折，岩秋石乳乾。飚轮游底处，空自立层坛。

　　寄楞严大师

　　锦官城里寺，一室若云峰。水缩秋吟鼎，霜低夜讲松。住斋尘入钵，出定藓生筇。曾听三摩义，居常梦晓钟。

　　莺

　　浓染羽毛深画眉，晓来风日正晴时。只应自道新声好，啼遍后园花万枝。

　　房公湖

　　一顷清波四面平，宛然唐相旧经营。高秋林木形容老，落日楼台彩绘明。有景可寻兰棹远，无幽不入竹桥横。二年所得官居乐。岂厌频来缓带行。

　　什邡道中

　　驱马下遥川，残阳促晚鞭。高林夹广道，乱水入平田。村落晴如画，桑林昼起烟。飞鸿正南下，归意满云边。

　　步月

　　掩卷下中庭，月色浩如水。秋气凉满襟，松阴密铺地。百虫催夜去，一雁领寒起。静念忘世纷，谁同此佳味。

　　斗碧亭

　　雨馀山景鲜，风定水光好。晴阳破宿雾，秀色浓可扫。平时一樽酒，野客共倾倒。朝暮山水间，年华不知老。

　　夜声

　　秋风动衰草，槭槭响夜月。其下有鸣蛩，到晓啼不歇。乃知摇落时，众籁自感发。安得苦吟人，不能为一吷。

　　近日

　　近日簿书全简少，吏人惟趁两衙休。归来便只寻冠屦，远遍林亭山上头。

　　忆西湖旧游

　　西湖晴碧晚溶溶，与客常来坐好风。记得有人歌小玉，月明犹在画船中。

　　山园

　　久雨无所适，新晴步山园。西风满高林，败叶惊已翻。时节急如此，世事安可论。夜归灯下吟，寒虫伴幽喧。

　　观音院怪松

　　怪松屡见无如此，每度来观说向僧。若遇风雷宜守护，恐生头角便飞腾。秋声绕殿随斋磬，夜影侵廊对佛灯。韦偃毕宏今不在，欲求人画有谁能。

　　寄纪禅师

　　自笑尘中游宦客，长输林下坐禅僧。水田百亩一区宅，归老城南何日能。

　　吾友务深有叹琴之什运使子骏答之佳章务深亦使余继作

　　白水满方湖，山中好秋色。逋翁促瑶轸，来坐湖水侧。临风起高调，此兴浩无极。波静戢游鳞，云空矫飞翼。萧条变林野，万籁一以息。且莫缓商弦，令人涕横臆。

　　山斋

　　职事凡少休，馀复不经眼。幽斋设横榻，尽日对层巘。遥怀寄浩荡，静想萦<山蹇>嵼。松雨润书奁，竹风吹酒盏。荣名付傲兀，胜事入清简。虽有旧林泉，何须嗟去晚。

　　属疾梧轩

　　高梧覆新叶，满院发华滋。白日一何永，清阴闲自移。暖虫垂到地，晴鸟语多时。病肘倚枯几，泊然忘所思。

　　北园

　　春风有多少，尽入使君家。当与郡人乐，满园桃李花。

　　提葫芦

　　花开已堪摘，酒熟正好沽。山禽会人意，劝我提葫芦。

　　过朝天岭

　　双壁相参万木深，马前猿鸟亦难寻。云容杳杳断鸿意，风色萧萧行客心。山若画屏随峡势，水如衣带转岩阴。生平来往成何事，且倚钩栏拥鼻吟。

　　过青泥

　　铁山正月雪交加，欲探东风未有涯。才过青泥春便好，水边林下见梅花。

　　天汉桥

　　风吹两岸菰蒲乾，日洒一汀凫鹜寒。夜深霜月照湖水，须上此桥凭画栏。

　　折杨柳

　　垂杨百尺临池水，风定烟浓盘不起。欲折长条寄远行，想到君旁已憔悴。

丰集钞

　　王阮
　　代胡仓进圣德惠民诗

　　平楚皆膏壤，成汤忽旱年。人知圣虑切，恩遣使臣宣。乙卯饥荒后，长沙富庶全。纪年四十载，斗米二三钱。【潭州，自绍兴五年一旱后，丰稔三十八年。】县县人烟密，村村景物妍。朱蹄骄柳陌，金蹬丽花钿。【长沙，自唐号小长安，朱蹄金蹬，杜甫所云。】习此民成懒，加之吏不虔。力耕终苟且，劝课或迁延。绿野田多旷，潢池恶未悛。曷尝修稼政，但见饰宾筵。丰稔时难保，盈虚理有还。自应成赤地，安得咎苍天。义廪真良法，【常平】皇家以备先。积仓何止万，存数仅馀千。【潭州，每岁正苗三十八万石，每石收义仓一斗。自乙卯至辛卯，当有百万石。臣到任点检，仅存四万石。】滥以疏庸迹，来司敛散权。一身初抵此，四顾但茫然。奏发常平弊，财蒙内帑捐。敢云呈敏手，幸免奋空拳。蔑问秦输闭，专稽稷懋迁。陆修流马运，水作泛舟连。凡属灾伤事，深将利害研。兼并勤告谕，商旅渐喧阗。市直虽翔踊，官收却痛蠲。北来因鼎粟，南至出渠船。【分路招籴，广米自灵渠出。】稍稍收成廪，纷纷出著鞭。起于衡岳趾，环厥洞庭舷。湖北疆参错，江西境接联。里虽千万远，身亦再三遄。必务经行遍，深防赈给偏。规模颁郡吏，出纳谨乡贤。敢避风兼雨，周爰陌与阡。有时沉水底，镇日上山巅。不复通舟楫，宁容坐马鞯。屐多穿石久，裳惯湿河壖。江步时时到，村虚日日穿。【自注：楚语以江岸为步，村市为虚。】救头方甚急，援手讵辞胼。畴昔虽多病，驰驱却自痊。已成迷晓夜，不复惮山川。松径行时盖，杨花坐处毡。光华虽备使，萧散类登仙。林密花频剪，途穷木可缘。石欹行恐压，溪涨涉疑漩。昔出正初吉，今经六下弦。【以正月出巡，七月还司】奔忙驰似箭，来往转如圜。王事歌苞杞，归心却杜鹃。力虽疲险阻，志务报陶甄。忆昨初行日，萧然亦可怜。饿羸皆偃仆，疾疫更牵缠。讵止家徒壁，多遗屋数椽。葛根殚旧食，竹米继新饘。【去冬人食葛根，今春又食竹米。】略救朝昏急，终非肺腑便。声音中改变，形质外羸孱。气苶胸排骨，神昏眼露圈。步欹身欲仆，头褪发俱卷。妇馁心成疾，儿啼口坠涎。乱花生目睫，炎火亢喉咽。袅袅浑无力，昏昏只欲眠。尽挛持耒手，顿削负薪肩。状貌已成鬼，号呼几乱蝉。兽穷思旷野，鱼困想清泉。山僻无人到，帷惊有使褰。初闻争欲走，稍定使来前。尔俗饥虽困，吾君施体乾。知民方疾苦，遣吏抚迍邅。置院收鳏寡，分场赈市廛。贷粮招复业，散种使耕田。【臣尝乞以米五万石，依绦给贷。四等以下户，又以穀三万石，分诸县借给。】寒给衾裯暖。【给纸袄】春颁药剂煎。凡今严吏责，皆是恤民编。稍见儿童集，徐看父子牵。共争扶杖听，咸乐置邮传。茶献迎门礼，香浮夹道烟。耳闻身鼓舞，心切涕潺湲。坐定徐言此，从来未见焉。一时愆润泽，万里奏艰鲜。灌溉非无桔，精虔亦有牷。畲乾终损粟，池涸竟枯莲。诗骇周宣魃，经书鲁国蝝。坐令民皞皞，翻作泣涟涟。平日安丰稔，今朝乍疾颠。老羸如病马，壮健若飞鸢。忽见皇恩沐，亲驰使命专。听言初挟纩，拜赐悉鸣弦。新岁天心格，经时雨势绵。东皋耕泽泽，南亩溜溅溅。坎豆皆勤作，根涯悉勉旃。水耕荣唪唪，陆种茂芊芊。件件丝盈轴，方方麦荐边。【楚语以种物为坎豆，勤苦为根涯。以匹为件，以三升为一方。】指知食欲动，目望酒先撋。舍北行歌畅，村南伐鼓渊。鱼占何必梦，斗覆已明躔。甲子晴尤好，嘉平雪记填。自今知岁岁，王道永平平。抚己叨逢主，占星幸备员。耳亲闻击壤，手敢废题笺。农事修其职，邦基赖以坚。但令仓廪实，何患犬羊膻。商克周饥止，邢存卫雨愆。定知丰稼穑，端在讲戈铤。足食繄兵法，行粮咏雅篇。愿陈王朴论，一稔遂平边。【王朴边策，一稔之后，可以平边。】

　　上九江唐舍人文若一首五十韵

