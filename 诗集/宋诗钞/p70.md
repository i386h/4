<!-- { "loadSidebar": true } -->
　　重重轩槛与云平，一度登临万想生。黄鹤信移烟树老，碧云魂乱晚风清。何年紫陌红尘息，终日空江白浪声。莫道安邦是高致，此身终约到蓬瀛。

　　登麟州城楼

　　莫问戎庭苦，高栏是夕攀。时清官事少，边静戍人闲。雉堞临寒水，穹庐倚乱山。皇恩正无外，不拟更移还。

　　再任蜀川感怀

　　官职过身鬓已衰，傍人应讶退休迟。从来蜀地称难制，此是君恩岂合违！兵火因由难即问，郡城牢落不胜悲！无烦苦意思诸葛，只可颁条使众知。【自注：李顺、刘干、王均，十年三乱，蜀人人思得诸葛亮，遇离乱提一旅之兵，平定川陕。此非宏才异略，则不济也。方今天子仁圣，国富兵强，只宣驭远宽平之诏；禁暴刑杀之令。不半年自整尔。

　　每忆家园乐蜀中寄傅逸人

　　每忆家园乐，名贤共里闾。剧谈祛夜疟，【自注：开宝中，与傅会於韩城，终夕谈话。诸邻病疟，皆云不发。】幽梦验乡书。【自注：每发家书，傅必先梦。】渐老性情懒，隔年音信疏。终嫌累高节，不得荐相如。【自注：淳化末，余直省，密使人诱傅意勉之仕进，傅以为荐已，是相污也，虚名何济，遂止。】

　　送赵寺丞罢秩游青城山

　　公余长闭目，只是老心情。闻道寻山去，连忙出户迎。好峰须到顶，灵迹要知名。回日从容说，余将少解酲。

　　金陵郡斋述怀

　　傍人往往羡清途，野逸情怀亦自扶。官舍四边多种竹，潮沟一面近生芦。病嫌见客低徊甚，老觉临官气味粗。不信浮名是身累，有时闲撚白髭须。

　　郡斋书情寄仙游张及

　　老去慵仍甚，荣名旧日疏。又因经岁病，不答故人书。闭阁僧归后，看山吏散初。何因论心迹，之子最相於。

　　游赵氏西园

　　蜀中春艳世间疏，比并陈园恐未如。数里花光浮暖日，六街尘净见香车。翻空雅乐催欢处，入格新诗上板初。方信承平无一事，淮阳闲杀老尚书。

　　寄田锡舍人

　　当年心计此心知，忽忽逢人亦自疑。枉是忧公生白发，有何长略谢清时。林僧已怪抽身晚，朝侣犹嫌到阙迟。多喜通规识幽抱，路遥无处寄相思。

　　寄郝太冲

　　闲愁休问意休疑，此事关身合再思。心静易求长世法，气狂难与少年时。新编到底将何用，旧好如今更有谁！犹忆公堂秋会否，绕窗寒竹夜风吹。

　　送别苏寺丞

　　公身多不定，何路慰飘离？莫以微言合，苦将幽思悲。山程朝醉少，雪屋夜眠迟。即问逢春约，芳菲折赠谁。

　　送马道人归天台

　　逢山长欲便辞荣，见说天台益自惊。绝顶要归终久住，此时无计伴师行。囊携鼎药身难老，路接仙桥眼更明。莫笑官途滋味薄，五湖曾有片帆轻。

　　归越东旧隐留别秦中知己

　　客亭杨柳叶初残，歌咽秋空惨别颜！吟爱好峰归越路，醉冲寒雨出秦关。烟萝庭户重栖倚，渔浦人家旧往还。纵使功名无分得，免教心在怨尤间。

　　郊居会傅逸人

　　久客倦惊魂，田居乞暂安。义宁忘力学，贫要奉亲欢。枕外河声老，门前野色宽。支流狂绕砌，丛苇品当栏。书叶招邻彦，扶筇话肺肝。吟怀难契遇，醉语动辛酸。隐几岁时变，凭轩雷雨残。致君须有分，会此掷鱼竿。

　　再会傅逸人

　　分到知心死不轻，几年曾是怆离情！微风吹雨雁初下，落叶满阶虫正鸣。灯静苦嫌论剑略，簟凉频喜转琴声。从来共约云泉老。肯向人间占好名。

　　贻傅逸人

　　少年名节动人群，避俗身居积水渍。几为典衣留远客，半来欹枕看闲云。门连酒舍青苔滑，路近沙汀白鸟分。谁道无情活黎庶，数篇新制咏南薰。

　　郊居寄朝中知己

　　年来流水坏平田，客径穷愁自可怜。汀苇乱摇寒夜雨，沙鸥闲弄夕阳天。狂嫌浊酒难成醉，冷笑清诗不直钱！碧落故人知我否，几回相忆上渔船。

　　怀张白逸人

　　昔年吟社偶通邻，常贵高风入格真。名好已期天共歇，性孤翻与世无亲。梁园醉别花烧眼，楚寺秋归鹤伴身。从此幽怀不能说，五湖烟月二京尘。

　　访人不遇

　　旧径莓苔合，儿童独闭门。踏霜归远店，凉月照空樽。雁响蒹葭浦，风惊橘柚村。知音在何处？凝寂欲销魂。

　　舟次辰阳

　　昔贤劳苦为忧官，我自无才欲忘餐。鸣棹几程滩势恶，宿亭一夜雨声寒。村连古洞蛮烟合，地落秋畲楚俗欢。虽指公余便东下，好峰犹得卷帘看。

　　舟中晚望桃源山

　　仙山初指眼初明，倚棹因妨半日程。云裏未忘寻去路，世间争合有浮名。岩空闇老松千尺，天静时闻鹤一声。更谢暮霞怜惜别，满坡红影照峥嵘。

　　幽居

　　落花时节掩关初，请绝江城旧酒徒。满屋烟霞春睡足，一溪风雨夜灯孤。易中有象闲消息，身外无求免叹吁。多谢岩僧频见访，欲回流水又踟蹰。

　　旅中感怀

　　人世贪名岂是闲，几回思算几凄然。故乡路远不得信，寒月夜来还复圆。霜趁悲鸿归楚泽，风移残烧下秦川。莫言酒作销忧物，更有新诗一两篇。

　　新市驲别郭同年

　　驿亭门外叙分携，酒尽扬鞭泪湿衣！莫讶临歧再回首，江山重叠故人稀。

　　晚泊长台驿

　　驿亭斜掩楚城东，满引浓醪劝谏慵。自恋明时休未得，好山非是不相容！

　　过华山怀白云陈先生

　　性愚不肯林泉住，强要清流拟致君。今日星驰剑南去，回头惭愧华山云。

　　途中

　　人情到底重官荣，见我东归夹路迎。不免旧溪高士笑，天真丧尽得浮名。

　　桃源观

　　檐下山光砌下苔，人间重遇眼重开。旧林诸子休移诮，已许孤云作计回。

　　雨夜

　　四檐风雨滴秋声，醉起重挑背壁灯。世事不穷身不定，令人闲忆虎溪僧。

　　帘幕萧萧竹院深，客怀孤寂伴灯吟。无端一夜空阶雨，滴破思乡万里心。

　　寄傅逸人

　　当年失脚下鱼矶，苦为明朝未得归。寄语巢由莫相笑，此心不是爱轻肥。

　　阙下寄傅逸人

　　疏疏芦苇映门墙，更有新秋脍味长。何事轻抛来帝里，至今魂梦绕寒塘。

　　送别王秘丞

　　帝乡三十年前别，江外相逢鬓已衰。清论未穷行计速。为君临水立多时。

　　送别李司直

　　亭下依微见远村，亭中离恨若为论？数声歌罢扬帆去，民吏相看有泪痕。

　　送魏道士

　　江上萧萧木叶飞，天台狂客杖藜归。莫嫌俗吏勤相顾，曾是嵩阳旧掩扉。

　　答刘道人

　　嵩阳峰底洞中天，曾共浮丘对掩关。知道高闲少兼济，折腰从此到人间。

　　谢云居山人草鞋

　　云居山客草为鞋，路转千峰此寄来。昨日公余偷步蹑，万端心绪忆天台。

　　闻鹧鸪

　　画中曾见曲中闻，不是伤情即断魂。北客南来心未稳，数声相应在前村。
二薇亭诗钞

　　徐玑
　　访梅

　　访梅行近郊，寒气初淅沥。欲开未开时，三点两点白。清枝何萧疏，幽香况岑寂。颇知天姿殊，绝似人有德。逢君天一方，欢然旧相识。

　　监造御茶有所争执

　　森森壑源山，袅袅壑源溪。修修桐树林，下荫茶树低。桐风日夜吟，桐雨洒霏霏。千丛高下青，一丛千万枝。龙在水底吟，凤在山上飞。异物呈嘉祥，上奉玉食资。腊馀春未新，素质蕴芳菲。千夫喏登垅，叫啸风雷随。雪芽细若针，一夕吐清奇。天地发宝秘，神鬼不敢知。旧制尊御膳，授职各有司。分纲制品目，簿尉监视之。虽有领督官，焉得专所为。初纲七七夸，次纲数弗差。一以荐郊庙，二以瀹宾夷。天子且谦受，他人奚可希。奈何贪渎者？凭陵肆奸欺！品尝珍妙馀，倍称来其私。初作狐儿媚，忽变狼虎威。巧计百不行，叱怒面欲绯。再拜长官前，兹事非所宜。性命若蝼蚁，蠢动识尊卑。朝廷设百官，责任无细微。所守傥在是，恪谨焉可违。君一臣取二，千古明戒垂。以此得重劾，刀锯弗敢辞。移官责南浦，奉命去若驰。回首凤凰翼，雨露生光辉。

　　述梦寄赵灵秀

　　江水何滔滔，渡江相别离。揖子客舍前，对子衣披披。问子何所为，旅舍未得归。执手一悲叹，惊觉妻与儿。起坐不得省，清风在帘帷。平明出南门，将以语所知。过子旧家处，寒花出疏篱。萧萧黄叶多，袅袅归步迟。子去不早还，何以慰我思。

　　漳州别王仲言

　　百草各有种，春至不栽培。交情重故知，岂论才不才。相识十年初，再见天之涯。共饮一杯酒，粲若红颜开。人生有此乐，知复能几回。契阔几已深，矧尔病与衰。朔风从何来，吹发枝上梅。天寒日欲暮，又乃行色催。君去江水西，我归近天台。东西道路长，未可心膂摧。明朝碧云多，伫思良徘徊。

　　投杨诚斋

　　名高身又贵，自住小村深。清得门如水，贫惟带有金。养生非药铒，常语是规箴。四海为儒者，相逢问信音。

　　江亭临眺

　　问得梅花信，寒林动晚声。雨来山渐远，潮去水还清。寥落寻新句，欢娱解宿酲。相携归路滑，灯火近孤城。

　　同友人登翠麓亭

　　缓行循翠麓，凝睇俯清湾。舟楫芦花外，江山夕照间。天寒虽日短，岁晚亦身闲。高树梅初发，与君相共攀。

　　中川别舍弟

　　中川人语别，南国夜何其。江迥风来急，山低月落迟。缆从前浦远，角在古城吹。五亩耕锄地，何当手共犁。

　　冬日书怀

　　门庭黄叶满，园树尽玲珑。寒水终朝碧，霜天向晚红。蔬餐如野寺，茅舍近溪翁。非是分嚣寂，由来趣不同。

　　黄碧

　　黄碧平沙岸，陂塘柳色春。水清知酒好，山瘦识民贫。鸡犬田家静，桑麻岁事新。相逢行路客，半是永嘉人。

　　西征有寄翁赵徐三友

　　穷冬逆旅身，薄宦此艰辛。渡水添愁思，看山忆故人。烟生村落晚，雨过竹松新。昨夜还乡梦，逢君苦未真。

　　送赵灵秀赴筠州幕予亦将之湖外

　　郡以竹为名，因知此地清。溪来城下绿，山到市边平。入幕非无客，能文必有声。江湖共游宦，相望若为情。

　　湘水

　　湘水几千里，平流少激湍，数家分市井，列石起峰峦。岂是昔曾到，犹疑画上看。吟诗身渐老，向此作微官。

　　泊舟呈灵晖

　　泊舟风又起，系缆野桐林。月在楚天碧，春来湘水深。官贫思近阙，地远动愁心。所喜同舟者，清羸亦好吟。

　　古郡

　　古郡依蛮楚，身来作冷官。老怜兄弟远，贫喜妇儿安。分菊乘春雨，移梅待岁寒。又传家信至，入夜着灯看。

　　凭高

　　凭高散幽策，绿草满春坡。楚野无林木，湘山似水波。客怀随地改，诗思出门多。尚有溪西寺，斜阳未得过。

