<!-- { "loadSidebar": true } -->
　　楚人季布以勇显，鲁国朱家用侠闻。驰马弯弓臣好武，吹毛洗垢吏深文。王孙此日谁漂母，卿子前时号冠军。满引一杯齐物论，白衣苍狗任浮云！【余在惠州作酒二种，其和者名养生主，共稍劲者名齐物论。后禁主字，遂志其一。】

　　除夕

　　患难思年改，龙钟惜岁徂。关河先陇远，天地小臣孤。吾道凭温酒，时情付拥炉。南荒足妖怪，此日谩桃符！

　　人日

　　人日伤心极，天时触目新。残梅诗兴晚，细草梦魂春。挑菜年年俗，飞蓬处处身。蟆颐频语及，彷佛到东津。

　　栖禅暮归书所见二绝

　　雨在时时黑，春归处处青。山深失小寺，湖尽得孤亭。

　　春着湖烟腻，晴摇野水光。草青仍过雨，山紫更斜阳。

　　白鹭

　　说与门前白鹭群，也知从此断知闻。诸君有意除钩党，甲乙推求恐到君！

　　有所叹

　　林中宴坐老沙门，岂愿临年触垢氛。正恐先生不得饱，欲令后死与斯文。近逃台鼎居东洛，闻道衣冠满北军。须信此途天一握，人问谩说有孤云！

　　耕田佩印雨徒然，忆想平津只去年。怪底功名称地狱，谁将官府到天仙？是非已付渔樵判，疑信难凭党与传！杯酌岂能通大道，床头当得酒如泉。

　　舍弟书约今秋到此

　　此日方收信，前时已具舟。开头今几月，软脚定中秋。凉德为兄忝，炎荒为尔忧。从今西望眼，应到见时休。

　　夜坐怀舍弟

　　无云仍露坐，有月更江皋。沉陆伤吾道，浮生忆尔曹。扁舟应夏口，此夕数秋毫。不见今三载，当时已二毛。

　　送外甥之广州

　　由也久从我，牢之真有甥。时情为客老，秋色进泉清。拨剌朝朝味，钩辀处处声。越台休吊古，旅魄向来惊。

　　九日独酌

　　登高无老伴，引满自高歌。欢意天边少，重阳野外多。黄花空岁月，白首尚关河。他日龙山兴，吾今在网罗！

　　壬辰九月二十三日天气始寒以诗记之

　　朝来怪底冷，前此已重阳。渐逼袴襦节，稍闻炭火香。烟岚向冬净，橘柚得霜黄。岭表虽多暑，天时亦有常。

　　寄潮阳尉郑太玉

　　又种罗浮一熟田，江阳未得返耕廛。书来似见眉间印，别后新增鬓上年。下泽有车人误矣，上林无报雁徒然！【去岁引赦自陈无报。】越巫鸡卜闻之久，为问行藏若个边？

　　次郑太玉见寄韵

　　度外归期未要论，故山石笋自高蹲。他时名誉牛心炙，晚岁穷空犊鼻裈。君有诗书并画绝，我无德爵但年尊。音尘不继应相悉，万事而今付默存！

　　壬辰九月不雨至巳年三月穑事去矣今夕辄复沛然喜甚卧作

　　老去生涯白木镵，脱逢艰食更何堪！春深野色忧年恶，夜半檐声觉雨甘。睡外莫听泥活活，想中已睹麦含含。明朝竹径添幽事，玉板堂头作小参。

　　舍弟既到有作

　　武陵仓卒记他时，我独南翔子北飞。觑过几多归后事，相看仍是别时衣。匪躬老矣惟心在，便腹依然但发稀。尚有苦吟三十载，与君同饱蜀山薇。

　　收景初贬所寄

　　信断常怀信断忧，得书还有得书愁。未应宿业都相似，总为譊声不肯休。见说胸中卷云梦，莫将皮里贮阳秋。而翁有道知兴废，不患无词诣播州。

　　次勾景山见寄韵

　　此生正坐不知天，岂有豨苓解引年。但觉啭喉都是讳，就令摇尾有谁怜。腰金已付儿曹佩，心印还当我辈传。他日乘车来问道，苇间相顾共延缘！

　　夜闻蜑户叩船作长江礧欣然乐之殊觉有起予之兴因念涪上所作招渔父词非是更作此诗反之示舍弟端孺

　　当年无奈气狂何，醉檄涪翁弃短蓑。晚落炎州磨岁月，欲从诸蜑丐烟波。与君共作长江礧，况我能为南海歌。身世即今良可见，不应老子尚婆娑。

　　北风累日不止寒甚寄郑潮阳

　　山前腊雪想纷纷，风到南讹尽处村。瓮面不容存酒子，床头几欲爨桐孙。园林呼舞知衰怯，窗户奔驰觉眩昏。咫尺潮阳五袴国，可能分我一襦温！

　　即事

　　归心急似泷头水，华发多於岭上梅。正是尧朝犹落此，当时湘浦亦宜哉！

　　还家久近书难写，破屋阴晴榻屡移。吾道非邪来旷野，人生乐尔复何时！

　　案头行扫尘随起，窗眼才封雨又潲。更力穷空沽白饼，莫将疲苶斗黄茅。

　　遣兴

　　僧寺借经便大字，邻墙唤酒及新刍。三年於此得其理，一饱已还非所求。

　　酒经自得非多学，诗律伤严近寡恩。田里歌呼无籍在，朝廷议论有司存。

　　春日谪居书事

　　四十缁成素，清明绿胜红。形容千虑后，门馆一贫中。白日时时别，青芜处处同。此生唇舌里，啼鸟暮春风。

　　大观四年春吾与友人任景初舍弟端孺自蜀来京师至长安时方寒食吾三人相与戎服游九龙池饮酒赋诗乐甚是岁吾迁岭表明年景初亦谪江左忽忽数岁皆未得去寒食无几念之凄然作诗寄任因命舍弟同赋

　　居今行古任定祖，底事迁延亦未归。我坐力田伤地脉，君缘搜句漏天机。故都回首三寒食，新岁经心两湿衣。学道一生凡几化，不因到此始知非！

　　乙未正月丁丑与舍弟棹小舟穷西溪至愁绝处度不可进乃归溪侧有两榕甚奇清阴可庇数十榻水东老人尝饮酒其下云

　　杨梅溪上柳初黄，荆竹冈头日正长。独木小舟轻似纸，一尊促席稳於床。树从坡去无人识，水出山来带药香。应有居民解秦语，为言昭代好还乡！

　　有感示舍弟端孺

　　一出潼关五见梅，愚忠几欲伴黄埃。弟兄手足穷孤竹，母子肝肠泣老莱！好语忽从天上落，行人直向【一作叩】海边回。此生报国无他事，力穑供输莫待催。

　　长沙竹笋闻於天下大者可十馀斤重食之甚甘而不冰脾昔渡湘欲作诗未暇也今日复过之乃酬以此篇

　　地入长沙莫叹卑，竹萌径尺旧相知。九重才复金门籍，万里先参玉版师。契阔累年真负口，徘徊弥月未妨脾。渭川风味那能对，中有《离骚》《九辩》词。

　　杂诗

　　屏迹舍人巷，灌园居士桥。花开不旋踵，草薙复齐腰。蛤哭明朝雨，鸡鸣暗夜潮。未能全独乐，邻里互招去还邀。

　　已绝经年笔，仍关尽日门。身谋嗟翠羽，人事叹榕根。蔬食风掀市，楼居水破村。岭南霜日薄，何得鬓边繁。

　　便归良不恶，未去亦随缘。户口知无瘴，讴歌觉有年。藤笺得句后，桂酒抱愁边。经术吾衰矣，犹堪举力田。

　　不死良难学，全生或可几。茶随东客到，药附广船归。棋倦收成败，书慵卷是非。关心无杂虑，魂梦入精微。

　　兀坐且如此，出门安所之？手香柑熟后，发脱草枯时。精力看书觉，情怀举盏知。炎州无过雁，二子在天涯！

　　饱食为茶地，深耕觅酒材。翻泥逢暗笋，汲井得飞梅。湖尽船头转，山穷屐齿回。田间良自苦，清兴亦悠哉！

　　壮岁日千里，晚途天一方。花缦聊傲世，白袷亦随乡。团扇侵时令，方书遣昼长。此间吾所乐，便拟卜林塘。

　　杂兴

　　白日消诸妄，青山对屡空。著书防恶客，学圃问邻翁。织贝流肌滑，槟榔入颊红。丹砂落吾手，秋至任飘蓬。

　　多事定何补，寡言聊自温。蟹黄嗔止酒，鸡白劝加餐。濯足楼船岸，高歌抱朴村。愧无魑可御，只益负君恩。

　　闹窄良难入，闲宽足见容。竹根收白叠，【谓竹布。】木杪得黄封。【谓椰酒。】问学兼儒释，交游半士农。行歌村落晚，落日满携筇。

　　为农沙子步，附保水西乡。隐几江天远，开门佛土香。时情荒径草，野色淡【一作净】渔梁。欲纵高秋目，东偏短作墙。

　　旧物杯中酒，新衔海上翁。百非无一是，显过岂微功。引水江分碧，烹丹井为红。幽居亦多事，度日不全空。

　　小市江分破，连萍水卷翻。到今佛迹在，千古鹤峰尊。浮峤来何处，丰湖入数村。登临有何好，秋至数消魂！

　　已分诗驱使，宁辞酒过差。南烹人钓蛤，北信客占鸦。年事侵肤理，忧端宿肺家。向来功业兴，到晚咏馀霞。

　　覆载宜然等，寒暄乃尔殊。雪曾前岁有，地过此邦无。煮海鲸鲵动，烹山虎豹呼。南来何所得，诗语带娵隅。

　　夜语不觉久，晨兴良独难。加之得卯酒，晚矣恰朝餐。笋蕨春生箸，鱼虾海入盘。南方禁太饱，茗碗直须宽。

　　海气东南上，野烟申酉间。草平连别洞，雨转入他山。道路鱼盐去，樵苏竹木还。西江并北客，相对各苍颜。

　　水过鱼村湿，沙宽牧地平。片云明外暗，斜日雨边晴。山转秋光曲，川长暝色横。瘴乡人自乐，耕钓各浮生。

　　浪迹苍梧外，放怀黄木东。人情双鬓雪，天色屡头风。国计中宵切，家书隔岁通。为儒得愁思，一笑赖儿童。

　　万里非吾土，三年失我常。只愁鸢跕跕，敢作鹤昂昂。白竹连闽越，黄云入夜郎。何时返栖息，谁为问桃娘？

　　闲居

　　未许幽人晓梦长，朝朝亲炷佛前香。有诗为爱袁家酒，无病缘抄《陆氏方》。身杂蜑中谁是我，食除蜿外总随乡。白沙翠竹门前路，疑出西郊向草堂。

　　细细敲门细细应，老翁方曲昼眠肱。鱼陂旧种千头鲙，桑径新窠十亩缯。菜足尚堪分地主，米馀翻欲供邻僧。平生雅有乘桴兴，咫尺沧溟去未能。

　　闻勾景山补盩厔丞仍闻学道有得以诗调之发万里一笑

　　人言盩厔似江湖，莫对丞哉叹负余。别后耳根无正始，向来纸尾得黄初。可怜鬼谷纵横口，今读神溪缥缈书。臣朔许长钱许少，何当天子念公车。

　　遣兴

　　八千岐路愁何补，四十光阴老亦宜。此去只堪犀首饮，向来都是虎头痴。逢时有道其如命，得意无言所恨迟。诗债即今浑倚阁，新篇惟有莫相疑。

　　春归

　　东风定何物，所至辄苍然。小市花间合，孤城柳外圆。禽声犯寒食，江色带新年。无计驱愁得，还推到酒边。

　　郑太玉送子鱼

　　便当权阁太常斋，药灶于傍手自煨。须信子鱼藏妙理，坐令母蟹愧凡才。刀头定向何时得，剑脊频将好意来。老去少陵虽病肺，尚堪持此荐寒醅。

　　江涨

　　秋来雨似浇，雨罢水如潮。市改依高岸，津喧救断桥。云阴哭鸠妇，池溢走鱼苗。天意良难测，前时旱欲焦。

　　代书寄郑二

　　别后定何似，此中难具陈。倦憎秋气湿，老怯晓烟辛。沸议今方尔，归期觉愈伸。须烦三绝手，时复饷清新。

　　夜久睡觉不复能寐凄然有感

　　无复更残暑，夜深清欲饥。叶飞魂梦数，露重语音知。月色到秋苦，更声临晓迟。平生憎墨翟，老去亦悲丝。

　　立冬后作

　　啗蔗入佳境，冬来幽兴长。瘴乡得好语，昨夜有飞霜。篱下重阳在，醅中小至香。西邻蕉向熟，时致一梳黄。

