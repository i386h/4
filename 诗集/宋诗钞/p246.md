<!-- { "loadSidebar": true } -->
　　吾尝观中夏，地平如砥石。幅员数万里，车马知辙迹。帝宅居土中，紫垣当辰极。长江断其南，绝塞经其北。东海西流沙，天为限夷狄。三代千馀年，天子虽务德。实以险为恃，四夷皆潜匿。漠唐德稍衰，地胜岂殊昔。暂来还亟去，不敢窥城壁。石晋一失谋，六州沦胡域。天地破扃鐍，山川无阻阨。贻尔子孙患，固知非远策。桓桓周世宗，三十纂瑶历。一岁破东河，刘崇丧精魄。再岁复秦凤，不庭自柔格。三岁出南狩，王师拯焚溺。江北十四州，取之如卷席。四岁征关南，曾不发一镝。三州相继降，德声畅蛮貊。李昇请臣妾，钱缪修贡职。帝欲因兵锋，乘胜务深击。直取幽州城，拓土开疆场。重收虎北口，复关闭寇贼。是时战屡捷，六军气吞敌。平吴如破竹，成功在顷刻。惜哉志不就，暴疾生中夕。帝宋承大宝，声名发丕赫。全蜀献土地，举吴上图籍。荆潭与瓯闽，助祭来匍匐。开城纳江俘，御楼受晋馘。区内一正朔，六州独割剔。愤愤柳崇仪，才宏包旦奭。生长在河朔，耳目熟金革。旗鼓朝治兵，酒肴夜结客。握臂说心诚，倒囊推金帛。客以豪杰士，遇侯颇感激。往来达厥诚，生死愿效力。万德纳我说，洞然绝嫌隙。事成已有萌，侯去何云亟。豪杰夜空回，帐中屡叹息。我览此二事，天意终难测。抚卷一感伤，两眼泪氵朁滴。

　　安道登茂材异等科

　　尝言春官氏，设官何屋齿？屑屑取于人，辞赋为程约。一字竞新奇，四声分清浊。矫矫迁雄才，动为对偶缚。恢恢晁董策，亦遭声病落。每岁棘篱上，所得多浮薄。嗟哉浮薄流，不知王霸略。六经挂东壁，三史束高阁。琐琐事雕篆，区区衍述作。随行登一第，谓身翥寥廓。趋众得一官，谓身縻好爵。栖栖咫尺地，燕雀假安讬。汲汲五斗米，雁骛资饮啄。壮哉张安道，少怀夫子学。三就礼部试，不肯露头角。耻用众人遇，羞将一赋较。甘心塌翼归，志怀本卓荦。三贤文章师，【大参宋公、副枢蔡公，计相范公，连章称荐。】儒林推先觉。百鸟声喈喈，独能辨鸑鷟。玉石方混混，独能识至璞。荐之于天子，此材堪轮桷。遂得望清光。三接近帷幄。僚友视万乘，器宇诚嶽嶽。愿乞数刻景，古今可扬榷。纵横三千言，得隽如夺槊。上下驰皇王，周旋骋礼乐。远推灾异源，上究星文错。直言补王阙，危论针民瘼。天子览其奏，嘉赏为嗟愕。既叹相见晚，且言同时乐。一命校秘书，恩泽优且渥。追惜汉武世，仲舒道硗确。再念文宗朝，刘蕡命蹇剥。有才无其时，徒抱此诚悫。吾君嗣丕基，百王惭景铄。万物蒙休嘉，四夷奉正朔。贤良得其时，才命不相虐。一谒乃大遇，君臣无隔幕。我贺吾君明，取士得英卓；我贺吾道行，逢时不踸踔。行愿入庙廊，钧轴在掌握。上使斯文淳，下使斯民朴。五帝从可追，三王岂为邈。

　　感兴

　　村居何所适，种木树桑梓。田园绕家舍，远不逾十里。款段足乘骑，代步而已矣。但识畜驽骀，安知有骐骥。腊月北风寒，太行山色紫。君命急如火，城头见烽燧，雪深马僵倒，十夫扶不起。军法有明训，后期者诛死。倚鞍思骏骨，抚辔念绿駬。求之不可得，觳觫满眼泪！旁闻负薪叟，窃语相讥刺。居安常念危，在险如处易。临难始求济，狼狈徒劳尔！有备则无患，古人垂深旨。平居无事时，华厩深祕邃。善谷与丰草，秣饲十厩吏。驽骀饱相枕，素餐不知愧。伯乐能识马，每来如劝说。飞兔与騕褭，日牵在都市。为爱千金资，贪吝不肯置。今旧临艰难，劳力自勉励。

　　又送从道

　　常欲饱暖天下人，其道未得一寸施。子有二亲皆七十，糠覈不充常寒饥。昨日访我破屋下，具鸡一只酒一卮。子起却盘箸不举，吾亲未审曾食之。对我嘘嚱涕泗下，孝子之心真可悲。子固与我同一体，相间岂复有毛皮。顾子之亲则吾亲，吾亲冻馁无柰何！饱暖天下心徒为，送子出门成此诗。

　　偶作

　　晋公平淮西，兵出速如神。崇韬伐西川，六十日请臣。太祖初受命，诸侯未尽宾。蜀广号敌国，荆潭为彊邻。王师讨有罪，不闻逾十旬。元昊诚蝼蚁，有地长一畛。诅足污斧钺，寻当投荆榛。是何逾岁月，务行含贷仁。岂兹将帅间，迥无晋公伦。张旗发一号，岂无李处耘。提戈出一战，岂无王全斌。容兹盈寸蟹，荡漾于流津。平生读诗书，胸中贮经纶。薄田四五亩，甘心耕耨勤。倚鉏西北望，涕泪空沾巾！

　　送李唐病归

　　春风汶水温，晓日徂徕寒。之子御病归，请予开一言。予知去病术，为子陈大端。予尝学圣人，试将道比论。道病非一日，善医惟孔韩。赏罚绝于周，孔笔诛其奸。《春秋》十二经，王道复全完。佛老炽于唐，韩刀断其根。《原道》千馀言，生民复眠飡。道病由有弊，邪伪容其间。身病由有隙，风邪来相干。子欲治斯道，绝弊道乃存。子欲治子身，杜隙身乃安。此理近古医，吾言有本源。

　　虾蟆

　　夏雨下数尺，流水满池泓。虾蟆为得时，昼夜呜不停。几日饱欲死，腹圆如瓶罂。钜吻自开阖，头项或缩盈。时于土坎间，突出两眼睛。是何痴形骸，能吐恶音声。嗟哉尔肉膻，不中为牺牲。嗟哉尔声粗，不中和人情。殊不自量力，更欲睥睨横海之鳣鲸。自谓天地间，独驰善呜名。万物聒皆龚，不知钟鼓钦钦，雷霆闳闳。应龙戢脑入海底，凤皇举翼摩青冥。此时各默默，以避虾蟆鸣。何时雨歇水泽涸？青臭泥中露丑形。失水无能为，两脚不解行。乾渴以至死，尽把枯壳填上坑。

　　寄雷泽张从道

　　不知有冻死，一室心恬如。腊尽妻未褐，天寒子读书。浇风与世薄，古道于时疏。事事皆同我，忆君春草初。

　　访田公不遇

　　主人何处去，门外草萋萋。独犬睡不吠，幽禽闲自啼。老猿偷菜实，稚子弄锄犁。日暮园林悄，春风吹药畦。

　　苏唐询秀才晚学于予告归以四韵勉之

　　怜我山中卧，半年相伴吟。道传诸子后，《易》得数爻深。爨或经年绝，书犹尽日寻。惜哉未终业！亲老忽沾襟。

　　岁晏村居

　　岁晏有馀粮，杯盘气味长。天寒酒脚落，春近臛头香。菜色青仍短，茶芽嫩复黄。此中得深趣，真不羡膏粱。

　　送奉符县监酒税孟执中借职蜀主之后。

　　东西两处各天涯，去国还乡喜又嗟，邹峄山藏孟子宅，【自言孟轲后。】海棠花落蜀王家。深知周道非彝酒，可罪唐臣乞税茶。三载此心无一事，闻经绛帐日常斜。【事退，日就于明复先生问道。】

　　予与元均永叔君谟同年登科永叔寻入馆阁元均今制策高第君谟复磨砺元均事业独予驽下因寄君谟

　　网罗当日得英雄，文阵三人各立功。海里赤鲸疑有角，云中骐骥欲追风。寻闻馆阁英声出，又见贤良大对通。亦说年来畜奇业，蟭螟何计逐飞鸿。

　　寄元均

　　君为儒者岂知兵，何事欣随璧马行？裴度樽前坐韩愈，赵成帐下立荀卿。御戎谁道全无策，对垒宁妨下一枰。须信乾坤养不肖，年三十七卧柴荆。

　　赴任嘉州初登栈道寄题姜潜至之读易堂

　　我不从官君下第，其间险易两何如？连云栈外四千里，读易堂中一帙书。慈母含饴垂秃发，先生怀道接茅庐。莫将清泪频频洒，蜀道之难欲上初。

　　左绵席上呈知郡王虞部王与介前任同在睢阳。

　　何事相逢悲喜并，倏然相别二周星。主人鬓发无多白，幕客襕衫依旧青。目极同思故山断，涕危共在异乡零！阶前丝竹虽嘈杂，不似南湖湖上听。【睢阳南湖，宴游之所也。】

　　士廷评相会梓州

　　道视苟扬虽未至，分如管鲍已知深。一千二百日离别，五十六驿外相寻。重欲同君注《周易》，且来共我听胡琴。月留屋角不下去，似与清风怜苦吟。

　　郑师易秀才诗奔腾遒壮殆有石曼卿学士风骨作四韵以勉之

　　曼卿续得少陵弦，弦绝年来又一年。惊起听君讽新句，洒如开集味遣篇。一家气骨疑无偶，万丈光芒欲拂天。好向风骚尤著意，他时三个地诗仙。

　　留题敏夫隐居

　　几回到此寻逋客，杯案萧疏滋味长。山饭半瓯橡子熟，春蔬一筋术苗香。四时泉石应无夏，满谷云霞别是乡。终待共君结邻里，竹边相并两间房。

　　访竹溪呈孟节兼有怀熙道

　　到头泉石是吾家，坐石听泉日已斜。一片青衫非富贵，千竿绿竹好生涯。君曾览照头皆雪，我试看书眼亦花。便好结为山伴侣，教他夔益佐勋华。

　　招张泂明远

　　君言下第我西飞，执手都门泪满衣。万里得归头半白，经年相别道应肥。火钻欲遍龟难死，竹实犹多凤不饥。暂到东山慰愁抱，《春秋》之学说深微。

　　村居

　　幽居一亩枕溪棱，阶下杉松缠古藤。常爱园林深似隐，不嫌门户冷如僧。麦宜过社犹催种，山近经秋却懒登。已把壮心闲顿置，少年莫要苦相憎。

　　燕支板浣花笺寄合州徐文职方

　　合州太守鬓将丝，闻说欢情尚不衰。板与歌娘拍新调，笺供狎客写芳辞。木成文理差差动，花映溪光瑟瑟奇。名得只从嘉郡树，【燕支木，嘉州出。】样传仍自薛涛时。【有薛涛笺。】奇章磊磊驰声价，江令翩翩落酒卮。几首诗成卷鱼子，【有鱼子笺。】谁人唱罢泣燕枝？红牙管好同床置，紫竹笙宜一处施。愿助风流向樽席，杏花况是未离披。【司空图有《杏花辞》文顷在睢阳，多命唱之。】

　　送冯司理之任彭州

　　李白诗中《蜀道难》，把诗试读泪汎澜！江形诘曲千回折，岭路峻增万屈盘。登陟去年腰仅折，追思今日鼻犹酸。【予去年罢嘉州归。】此行君不同屯蹇，五马相知旧长官。【彭牧与君常同官。】

　　赴任嘉州待阙左绵七十日通判吕国博日相从吟酌至嘉阳因成韵寄之

　　鼎来岂敢道能诗，一见何因便解颐。乡国三千里离别，杯盘七十日相知。送人江外马驮妓，垂钓寺中鱼竭池。别后中秋又重九，与谁赏月咏东篱？

　　泥溪驿中作嘉陵江自大散关与予相别，二十馀程，至泥溪偕予去，因有是作。

　　山驿萧条酒倦倾，嘉陵相背去无情。临流不忍轻相别，吟听潺湲坐到明。
所南集钞

　　郑思肖
　　伯牙绝弦图

　　终不求人更赏音，只当仰面看山林。一双闲手无聊赖，满地斜阳是此心。

　　秦女吹箫图

　　弄玉飘飘仙女姿，凤凰低舞久相期。箫中应有别一曲，飞出青天影外吹。

　　逢陈宜之

　　行李苦役役，相逢古润州。千金一夜醉，四海十年游。山静鬼行月，宵凉人梦秋。近闻边事急，畎亩得无忧。

　　送友人归

　　年高雪满簪，唤渡浙江浔。花落一杯酒，月明千里心。凤凰身宇宙，麋鹿性山林。别后空回首，冥冥烟树深。

