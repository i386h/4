<!-- { "loadSidebar": true } -->

　　何年白竹千钧弩，射杀南山雪毛虎。至今颅骨带霜牙，尚作四海毛虫祖。东方久旱千里赤，三月行人口生土。碧潭近在古城东，神物所蟠谁敢侮。上欹苍石拥岩窦，下应清河通水府。眼光作电走金蟒，鼻息为云擢烟缕。当年负图传帝命，左右义轩诏神禹。尔来怀宝只贪眠，满腹雷霆瘖不吐。赤龙白虎战明日，倒卷黄河作飞雨。嗟吾岂乐斗两雄，有事径须烦一怒。

　　送胡掾

　　乱叶和凄雨，投空如散丝。流年一以驶，游子去何之。节义古所重，艰危方自兹。他时著清德，仍复畏人知。

　　答范祖禹

　　吾州下邑生刘季，谁数区区张与李。重瞳遗迹已尘埃，惟有黄楼临泗水。而今太守老且寒，侠气不洗儒生酸。犹胜白门穷吕布，欲将鞍马事曹瞒。

　　送将官梁左藏赴莫州

　　燕南垂，赵北际，其间不合大如砺。至今父老哀公孙，蒸土为城铁作门。城中积谷三百万，猛士如云骄不战。一朝鼓角鸣地中，帐下美人空掩面。岂如千骑平时来，笑谈謦欬生风雷。葛巾羽扇红尘静，投壶雅歌清燕开。东方健儿虓虎样，泣涕怀思廉耻将。彭城老守亦凄然，不见君家雪儿唱。

　　中秋见月寄子由

　　西风吹暑天益高，明月耿耿分秋毫。彭城闭门青嶂合，坐听百步飞鸣涛。史君携客登燕子，月色著人冷著水。筵前不设鼓与钟，处处笛声相应起。浮云卷尽流金丸，戏马西山郁蟠。杯中渌酒一时尽，衣上白露三更寒。

　　游戏马台书西轩壁兼简颜长道

　　古寺长廊院院行，此轩偏慰旅人情。楚山西断如迎客，汴水南来故绕城。路失玉钩芳草合，林亡白鹤古泉清。淡游何以娱庠老，坐听郊原琢磬声。

　　十月十五日观月黄楼席上次韵

　　中秋天气未应殊，不用红纱照座隅。山上白云横匹素，水中明月卧浮图。未成短棹还三峡，已约轻舟泛五湖。为问登临好风景，明年相忆使君无。

　　月下与客饮酒杏花下

　　杏花飞帘散馀春，明月入户寻幽人。褰衣步月踏花影，炯如流水涵青苹。花间置酒清香发，争挽长条落香雪。山城薄酒不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。

　　送蜀人张师厚赴殿试

　　忘归不觉鬓毛斑，好事乡人尚往还。断岭不遮西望眼，思君直过楚王山。

　　次韵答田国博部夫还

　　西郊黄土没车轮，满面风埃笑路人。已放役夫三万指，从教积雨洗残春。

　　过淮赠景山兼寄子由

　　过淮山渐好，松桧亦苍然。霭霭藏孤寺，泠泠出细泉。故人真吏隐，小槛倚岩偏。却望临江市，东风语笑传。

　　端午遍游诸寺得禅字

　　肩舆任所适，遇胜亦留连。焚香引幽步，酌茗开净筵。微雨止还作，小窗幽更妍。盆山不见日，草木自苍然。忽登最高塔，眼界穷大千。卞峰照城郭，震泽浮云天。深沉既可喜，旷荡亦所便。幽寻未云毕，墟落生晚烟。归来记所历，耿耿清不眠。道人亦未寝，孤灯同夜禅。

　　送刘寺丞赴馀姚

　　中和堂后石楠树，与君对床听夜雨。玉笙哀怨不逢人，但见香烟横碧缕。讴吟思归出无计，坐想蟋蟀空房语。明朝开锁放观潮，豪气正与潮争怒。银山动地君不看，独爱清幽生雪雾。别来聚散如宿昔，城郭空存鹤飞去。

　　和孙同年卞山龙洞祷晴

　　吴兴连月雨，釜甑生鱼蛙。往问卞山龙，曷不安厥家。梯空上巉绝，俯视惊谽谺。神井涌云盖，阴崖垂藓花。交流百道泉，赴谷走群蛇。不知落何处，隐隐如缫车。我来叩石户，飞鼠翻白鸦。寄语洞中龙，睡味岂不嘉。雨师少弭节，雷鼓亦停挝。积水得反壑，稻苗出泥沙。看君拥黄绶，高卧放晚衙。

　　与客游道场何山

　　清溪到山尽，飞路盘空小。红亭与白塔，隐见乔木杪。中休得小庵，孤绝寄云表。洞庭在北户，云水天渺渺。高堂俨像设，禅室各深窈。奔泉何处来，华屋过溪沼。何山隔幽谷，去路清且悄。长松度翠蔓，绝壁挂啼鸟。我友自杭来，尚叹所历少。明朝更陈迹，清景堕空杳。

　　与王郎昆仲及儿子迈绕城观荷花登岘山亭晚入飞英寺

　　昨夜雨鸣渠，晓来风袭月。萧然欲秋意，溪水清可啜。环城三十里，处处皆佳绝。蒲莲浩如海，时见舟一叶。此间真避世，青蒻低白发。相逢欲相问，已逐惊鸥没。

　　清风定何物，可爱不可名。所至如君子，草木有嘉声。我行本无事，孤舟任斜横。中流自偃仰，适与风相迎。举杯属浩渺，乐此两无情。归来苕霅间，云水夜自明。

　　吏民怜我懒，斗讼日已稀。能为无事饮，可作不夜归。复寻飞英游，尽此一寸晖。撞钟履声集，颠倒云山衣。我来无时节，杖屦自推扉。莫作使君看，外似中已非。

　　游净居寺

　　寺在光山县南四十里，大苏山之南、小苏之北。寺僧居仁为余言：齐天保中，僧思惠过此，见父老，问其姓，曰：“苏氏，又得二山名。”乃叹曰：“吾师告我，遇三苏则住。”遂留结庵。而父老竟无有，盖山神也。其后僧智顗见思於此山，而得法焉，则世所谓思大和尚，智者大师是也。唐神龙中，道岸禅师始建寺於其地，广明庚子之乱，寺废於兵火，至乾兴中乃复，而赐名曰梵天云。

　　十载游名山，自制山中衣。愿言毕婚嫁，携手老翠微。不悟俗缘在，失身蹈危机。刑名非夙学，陷穽损积威。遂恐死生隔，永与云山违。今日复何日，芒鞋自轻飞。稽首两足尊，举头双涕挥。灵山会未散，八部犹光辉。愿从二圣往，一洗万劫非。裴回竹溪月，空翠摇烟霏。钟声自送客，出谷犹依依。回首吾家山，岁晚将焉归。

　　春日词

　　春云阴阴雪欲落，东风和冷惊罗幕。渐看远水绿生漪，未放小桃红入萼。佳人瘦尽雪肤肌，眉敛春愁知为谁。深院无人剪刀响，应将白纻作春衣。

　　寒食雨

　　自我来黄州，已过三寒食。年年欲惜春，春去不容惜。今年又苦雨，两月秋萧瑟。卧闻海棠花，泥污燕脂雪。

　　春江欲入户，雨势来不已。小屋如渔舟，蒙蒙水云里。空庖煮寒菜，破灶烧湿苇。乃知是寒食，死灰吹不起。

　　别子由

　　先君昔爱洛城居，我今亦过嵩山麓。水南卜宅吾岂敢，试向伊川买修竹。又闻缑山好泉眼，傍市穿林泻冰玉。遥想茅轩照水开，两翁相对清如鹄。

　　过建昌李野夫公择故居

　　彭蠡东北源，庐阜西南麓。何人修水上，种此一双玉。思之不可见，破宅馀修竹。四邻戒莫犯，十亩森似束。我来仲夏初，解箨呈新绿。幽鸟向我鸣，野人留我宿。徘徊不忍去，微月挂乔木。遥想他年归，解组巾一幅。对床老兄弟，夜雨鸣竹屋。卧听邻寺钟，书窗耿残烛。

　　次韵杭人裴维甫

　　馀杭门外叶飞秋，尚记居人挽去舟。一别临平山下路，五年云梦泽南州。凄凉楚些缘吾发，邂逅秦淮为子留。寄谢西湖旧风月，故应时许梦中游。

　　同王胜之游蒋山

　　到郡席不暖，居民空惘然。好山无十里，遗恨恐他年。欲款南朝寺，同登北郭船。朱门收画戟，绀宇出青莲。夹路苍髯古，迎人翠麓偏。龙腰蟠故国，鸟爪寄层巅。竹杪飞华屋，松根泫细泉。峰多巧障日，江远欲浮天。略彴横秋水，浮屠插暮烟。归来踏人影，云细月娟娟。

　　赠王寂

　　与君暂别不须嗟，俯仰归来鬓未华。记取江南烟雨里，青山断处是吾家。

　　次韵王震

　　携文过我治平间，雾豹当时始一斑。闻道吹嘘借馀论，故教流落得生还。清篇带月来霜夜，妙语先春发病颜。诗酒暮年犹足用，竹林高会许时攀。

　　送戴蒙赴成都玉局观将老焉

　　拾遗被酒行歌处，野梅官柳西郊路。闻道华阳版籍中，至今尚有城南杜。我欲归寻万里桥，水花风叶暮萧萧。芋魁径尺谁能尽，桤木三年已足烧。百岁风狂定何有，羡君今作峨眉叟。纵未家生执戟郎，也应世出埋轮守。莫欺老病未归身，玉局他年第几人。会待子猷清兴发，还须夜雪去寻君。

　　次韵颖叔观灯

　　安西老守是禅僧，到处应然无尽灯。永夜出游从万骑，诸羌入看拥千层。便因行乐令投甲，不用防秋更打冰。振旅归来还侍燕，十分宣劝恐难胜。

　　次韵王晋卿奉诏押高丽燕射

　　北苑传呼陛楯郎，东夷初识令君香。天山自可三箭取，海国何劳一苇航。宣劝不辞金碗侧，醉归争看玉鞭长。锦囊诗草勤收拾，莫遣鸡林得夜光。

　　书晁说之考牧图后

　　我昔在田间，但知羊与牛。川平牛背稳，如驾百斛舟。舟行无人岸自移，我卧读书牛不知。前有百尾羊相随，听我鞭声如鼓鼙。泽中草木长，草长病牛羊。寻山跨坑谷，腾趠筋骨强。烟蓑雨笠长林下，老去而今空见画。世间马耳射东风，悔不长作多牛翁。

　　次王定国韵书丹元子宁极斋

　　仙人与吾辈，寓迹同一尘。何曾五浆馈，但有争席人。人那识郗鉴，天不留封伦。误落世纲中，俗物愁我身。先生忽扣户，夜呼祁孔宾。便欲随子去，著书未绝麟。愿挂神虎冠，往卜饮马邻。南游苦不旱，倘及莼鲈新。

　　立春日小集戏李端叔

　　白发已十载，青春无一堪。不惊新岁换，聊与故人谈。牛健民声喜，鸦娇雪意酣。霏微不到地，和暖要宜蚕。岁月斜川似，风流曲水惭。辛盘得青韭，腊酒是黄柑。归卧灯残帐，醒闻叶打庵。须烦李居士，重说后三三。

　　定州次韵曾仲锡元日见寄

　　萧索东风两鬓华，年年幡胜剪宫花。愁闻塞曲吹芦管，喜见春盘得蓼牙。吾国旧供云泽米，君家新致雪坑茶。燕南异事真堪记，三寸黄柑擘永嘉。

　　慈湖夹阻风

　　此生归路愈茫然，无数青山水拍天。犹有小船来卖饼，喜闻墟落在山前。

　　我行都是画中诗，真有人家水半扉。千顷桑麻在船底，空馀石发挂鱼衣。

　　卧看落月横千丈，起唤清风得半帆。且并水村欹侧过，人间何处不巉岩。

　　郁孤台

　　入境见图画，郁孤如旧游。山为翠浪涌，水作玉虹流。日丽崆峒晓，风酣章贡秋。丹青未变叶，鳞甲欲生洲。岚气昏晨树，滩声入市楼。烟云侵岭路，草木半炎州。故国千峰外，高台十日留。他年三宿处，准拟系归舟。

　　峡山寺

　　天开清远峡，地转凝碧湾。我行无迟速，摄衣步孱颜。山僧本幽独，乞食况未还。云碓水自舂，松门风为关。石泉解娱客，琴筑鸣空山。林空不可见，雾雨霾云鬟。

　　荔支叹

