<!-- { "loadSidebar": true } -->
　　青衫半作霜叶枯，遇民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁饭豆吾岂无。归来瑞草桥边路，独游还佩平生壶。慈母岩前自唤渡，青衣江上人争扶。今年蚕市数州集，中有遗民怀袴襦。邑中之黔相指似，白髯红带老不癯。我欲西归卜邻舍，隔墙拊掌容歌呼。不学山王乘驷马，回头空指黄公垆。

　　书林次中所得李伯时归去来阳关二图后二首

　　不见何戡唱渭城，旧人空数米嘉荣。龙眠独识殷勤处，画山阳关意外声！

　　两本新图宝墨香，樽前独唱小秦王。为君翻作归来引，不学阳关空断肠。

　　次前韵再送周正孺

　　东川得望郎，坐与西争重。高风倾石室，旧学鄙文冢。蜀人安使君，所至野不耸。竹马迎细侯，大钱送刘宠。遥知句溪路，老稚相扶拥。看画古丛祠，百怪朝幽拱。牛头与兜率，云木蔚堆垄。醉乡追旧游，笔阵贾馀勇。聊将诗酒乐，一扫簿书冗。西风吹好句，珠玉本无踵。

　　书王定国所藏烟江叠嶂图王晋卿画。

　　江上愁心千迭山，浮空积翠如云烟。山耶云耶远莫知，烟空云散山依然。但见两崖苍苍暗绝谷，中有百道飞来泉。萦林络石隐复见，下赴谷口为奔川。川平山开林麓断，小桥野店依山前。行人稍渡乔木外，渔舟一叶江吞天。使君何从得此本，点缀毫末分清妍。不知人间何处有此境？径欲往置二顷田。君不见，武昌樊口幽绝处，东坡先生留五年。春风摇江天漠漠，暮云卷雨山娟娟。丹枫翻鸦伴水宿，长松落雪惊醉眠。桃花流水在人世，武陵岂必皆神仙。江上清空我尘土，虽有去路寻无缘。还君此画三叹息，山中故人应有招我归来篇。

　　六年正月二十日复出东门仍用前韵

　　乱山环合水侵门，身在淮南尽处村。五亩渐成终老计，九重新扫旧巢痕。岂惟见惯沙鸥熟，已觉来多钓石温。长与东风约今日，暗香先返玉梅魂。

　　兴龙节侍宴前一日微雪与子由同访王定国小饮清虚堂定国出数诗皆佳而五言尤奇子由又言昔与孙巨源同过定国感念存没悲叹久之夜归稍醒各赋一篇明日朝中以示定国也

　　天风淅淅飞玉沙，诏恩归沐休早衙。遥知清虚堂里雪，正似薝卜林中花。出门自笑无所诣，呼酒持劝惟君家。踏冰凌兢战疲马，扣门剥啄惊寒鸦。羡君五字入诗律，欲与六出争天葩。头风已倩檄手愈，背痒恰得仙爪爬。银瓶泻油浮蚁酒，紫碗铺粟盘龙茶。幅巾起作鸲鹆舞，叠鼓谁掺渔阳挝。九衢灯火杂梦寐，十年聚散空咨嗟！明朝握手殿门外，共看银阙暾晨霞。

　　王晋卿作烟江叠嶂图仆赋诗十四韵晋卿和之语特奇丽因复次韵不独纪其诗画之美亦为道其出处契阔之故而终之以不忘在莒之戒亦朋友忠爱之义也

　　山中举头望日边，长安不见空云烟。归来长安望山上，时移事改应潸然！管弦去尽宾客散，惟有马埒编金泉。渥洼故自千里足，要饱风雪轻山川。屈居华屋啗枣脯，十年俯仰龙旂前。却因病瘦出奇骨，盐车之厄宁非天。风流文采磨不尽，水墨自与诗争妍。画山何必山中人，田歌自古非知田。郑虔三绝君有二，笔势挽回三百年。欲将岩谷乱窈窕，眉峰修嫮夸连娟。人间何有春一梦，此身将老蚕三眠。山中幽绝不可久，要作平地家居仙。能令水石长在眼，非君好我当谁缘。愿君终不忘在莒，乐时更赋《囚山篇》。【自注：柳子厚有《囚山赋》。】

　　夜直玉堂携李之仪端叔诗百馀首读至夜半书其后

　　玉堂清冷不成眠，伴直难呼孟浩然。暂借好诗消永夜，每逢佳处辄参禅。愁侵砚滴初含冻，喜入灯花欲斗妍。寄语君家小儿子，他时此句一时编。

　　再和刘贡父春日赐幡胜

　　与君流落偶还朝，过眼纷纶七叶貂。莫笑华颠飘采胜，几人黄壤隔青霄。行吟未许穷骚雅，坐啸犹能出教条。记取明年江上郡，五更春枕梦春韶。

　　去杭十五年复游西湖用欧阳察判韵

　　我识南屏金鲫鱼，重来拊槛散斋馀。还从旧社得心印，似省前生觅手书。葑合平湖久芜漫，人经丰岁尚凋疏。谁怜寂寞高常侍，老去狂歌忆孟诸。

　　与莫同年雨中饮湖上

　　到处相逢是偶然，梦中相对各华颠。还来一醉西湖雨，不见跳珠十五年。

　　座上借韵送岢岚军通判叶朝奉

　　云间踏白看缠旗，莫忘西湖把酒时。梦里吴山连越峤，樽前羌妇杂胡儿。夕烽过后人初醉，春雁来时雪未滋。为问从军真乐否，书来粗遣故人知。

　　次韵詹适宣德小饮巽亭

　　君方梦谪仙，【自注：来诗记李白郎官湖。】我亦吊文园。江上同三黜，天涯又一樽。涛雷殷白昼，梅雪耿黄昏。归去多情雨，应随御史轩。【自注：詹为御史主簿。】

　　东川清丝寄鲁冀州戏赠

　　鹅溪清丝清如冰，上有千岁交枝藤。藤生谷底饱风雪，岁晚忽作龙蛇升。嗟我虽为老侍从，骨寒只爱布与缯。床头锦衾未还客，坐觉芒刺在背膺。岂如髯卿晚乃贵，福禄正似川方增。醉中倒着紫绮裘，下有半臂出缥绫。封题不敢妄裁剪，刀尺自有佳人能。遥知千骑出清晓，积雪未放游尘兴。白须红带柳丝下，老弱空巷人相登。但放奇纹出领袖，吾髯虽老无人憎。

　　次韵刘景文周次元寒食同游西湖

　　絮飞春减不成年，老境同乘下濑船。蓝尾忽惊新火后，【自注：乐天《寒食》诗云：“三杯蓝尾洒，一楪胶牙饧。】遨头要及浣花前。【自注：成都太守，自正月二日出游，至四月十九日浣花乃止。】山西老将诗无敌，洛下书生语更妍。共向北山寻二士，画桡鼍鼓聒清眠。

　　次韵林子中王彦祖唱酬

　　早知身寄一沤中，晚节尤惊落木风。【自注：近闻莘老、公择皆逝，故有此句。】昨梦已论三世事，岁寒犹喜五人同。【自注：轼与子中、彦祖、子敦、完夫同试举人景德寺，今皆健。】雨馀北固山围座，春尽西湖水映空。差胜四明狂监在，更将老眼犯尘红。

　　次韵曹辅寄壑源试焙新芽

　　仙山灵雨湿行云，洗遍香肌粉未匀。明月来投玉川子，清风吹破武林春。要知玉雪心肠好，不是膏油首面新。戏作小诗君一笑，从来佳茗似佳人。

　　次韵刘景文登介亭

　　泽国梅雨馀，衰年困烝溽。高堂磨新砖，颇觉利腰足。松根百尺井，两绠飞净渌。流觞聚儿童，一笑为捧腹。清风信可驭，刚气在岩麓。始知共此世，物外无三伏。长歌人云去，不待弦管逐。西湖真西子，烟树点眉目。涛江少酝藉，高浪翻雪屋。俯仰拊四海，百世飞鸟速。远追钱氏馀，近吊祖侯躅。吾生如寄耳，寸晷轻尺玉。谁似刘将军，逸韵谢边幅。千言一挥手，五车不再读。春岩彩鸡舞，月峡哀猿哭。朝先啼鴂起，暮与寒螀续。我老废吟哦，赖君时击触。从今事远览，发轫此幽谷。清游得三昧，至乐谢五欲。莫作狂道士，气压刘师服。

　　次韵苏伯固主簿重九

　　云间朱袖拂云和，知是长松挂女萝。髻重不嫌黄菊满，手香新喜绿橙搓。墨翻衫袖吾方醉，纸落云烟子患多。只有黄鸡与白日，玲珑应识使君歌。

　　再和杨公济梅花

　　人去残英满酒樽，不堪细雨湿黄昏。夜寒那得穿花蝶，知是风流楚客魂。

　　北客南来岂是家，醉看参月半横斜。他年欲识吴姬面，秉烛三更对此花。

　　予去杭十六年而复来留二年而去平生自觉出处老少粗似乐天虽才名相远而安分寡求亦庶几焉三月六日来别南北山诸道人与下天竺惠净师话旧

　　当年衫鬓两青青，强说重临慰别情。衰发只今无可白，故应相对话来生！

　　元祐六年六月自杭州召还汶公馆我於东堂阅旧诗卷次诸公韵三首

　　半熟黄粱日未斜，玉堂阴合手栽花。却寻三十年前味，未饭钟声已饭茶。

　　尺一东来唤我归，衰年已迫故山期。文章曹植今堪笑，却卷波澜入小诗。

　　次韵刘景文见寄

　　淮上东来双鲤鱼，巧将书信渡江湖。细看落墨皆松瘦，想见掀髯正鹤孤。烈士家风安用此，书生习气未能无。莫因老骥思千里，醉后哀歌缺唾壶。

　　欧季默以油烟墨二丸见饷各长寸许戏作小诗

　　书窗拾轻煤，佛帐扫馀馥。辛勤破千夜，收此一寸玉。痴人畏老死，腐朽同草木。欲将东山松，涅尽南山竹。墨坚人苦脆，未用叹不足。且当注虫鱼，莫草三千牍。

　　聚星堂雪并叙

　　元祐六年十一月一日，祷雨张龙公，得小雪，与客会饮聚星堂。忽忆欧阳文忠公作守时，雪中约客赋诗，禁体物语，於艰难中特出奇丽。尔来四十馀年，莫有继者。仆以老门生继公后，虽不足追配先生，而宾客之美殆不减当时。公之二子又适在郡，故辄举前令各赋一篇，以为汝南故事云。

　　窗前暗响鸣枯叶，龙公试手行初雪。暎空先集疑有无，作态斜飞正愁绝。众宾起舞风竹乱，老守先醉霜松折。恨无翠袖点横斜，只有微灯照明灭。归来尚喜更鼓永，晨起不待铃索掣。未嫌长夜作衣棱，却怕初阳生眼缬。欲浮大白追馀赏，幸有回飙惊落屑。模糊桧顶独多时，历乱瓦沟裁一瞥。汝南先贤有故事，醉翁诗话谁续说？当时号令君听取，百战不许持寸铁。

　　喜刘景文至

　　天明小儿便传呼，髯刘已到城南隅。尺书真是髯手迹，起坐熨眼知有无。今人不作古人事，今世有此古丈夫。我闻其来喜欲舞，病自能起不用扶。江淮旱久尘土恶，朝来清雨濯鬓须。相看握手了无事，千里一笑无乃迂。平生所乐在吴会，老死欲葬杭与苏。过江西来二百日，冷落山水愁吴姝。新隄旧井各无恙，参寥六一岂念吾！别后新诗巧摹写，袖中知有钱塘湖。

　　和刘景文见赠

　　元龙本志陋曹吴，豪气峥嵘老不除。失路今为哙等伍，作诗犹似建安初。西来为我风黧面，独卧无人雪缟庐。留子非为十日饮，要令安世诵亡书。

　　次前韵送刘景文

　　白云在天不可呼，明月岂肯留庭隅。怪君西行八百里，清坐十日一事无。路人不识呼尚书，但见凛凛雄千夫。【自注：君一马两仆，率然相访。逆旅多呼尚书，意谓君都头也。】岂知入骨爱诗酒，醉倒正欲蛾眉扶。一篇向人写肝肺，四海知我霜鬓须。【自注：君前有诗见寄云：“四海共知霜鬓满，重阳曾插菊花无。”】欧阳赵陈皆我有，岂谓夫子驾复迂。尔来又见三黜柳，共此暖热餐毡苏。酒肴酸薄红粉暗，只有颍水清而姝。一朝寂寞风雨散，对影谁念月与吾？【自注：郡中，日与欧阳叔弼、赵景贶、陈履常相从。而景文复至，不数日，柳戒之亦见过。宾客之盛，顷所未有。然不数日，叔弼、景文、戒之皆去矣。】何时归帆溯江水，春酒一变甘棠湖。【自注：景文近卜居九江，近甘棠湖。】

