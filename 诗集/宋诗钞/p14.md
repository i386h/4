<!-- { "loadSidebar": true } -->
　　大哉天宇内，植物知几族？灵品独标奇，迥超凡草木。名从姬旦始，渐播桐君录。赋咏谁最先，厥传惟杜育。唐人未知好，论著始於陆。常李亦清流，当年慕高躅。遂使天下士，嗜此偶於俗。岂但中土珍，兼之异邦鬻。鹿门有佳士，博览无不瞩。邂逅天随翁，篇章互赓续。开园颐山下，屏迹松江曲。有兴即挥毫，粲然存简牍。伊予素寡爱，嗜好本不笃。越自少年时，低徊客京毂。虽非曳裾者，庇荫或华屋。颇见纨绮中，齿牙厌粱肉。小龙得屡试，粪土视珠玉。团凤与葵花，碔砆杂鱼目。贵人自矜惜，捧玩且缄椟。未数日注卑，定知双井辱。於兹自研讨，至味识五六。自尔入江湖，寻僧访幽独。高人固多暇，探究亦颇熟。闻道早春时，携籝赴初旭。惊雷未破蕾，采采不盈掬。旋洗玉泉烝，芳馨岂停宿。须臾布轻缕，火候谨盈缩。不惮顷间劳，经时废藏蓄。髹筒净无染，箬笼匀且复。苦畏梅润侵，暖须人气燠。有如刚耿性，不受纤芥触。又若廉夫心，难将微秽渎。晴天敞虚府，石碾破轻绿。永日遇闲宾，乳泉发新馥。香浓夺兰露，色嫩欺秋菊。闽俗竞传夸，丰腴面如粥。自云叶家白，颇胜中山醁。好是一杯深，午窗春睡足。清风击两腋，去欲凌鸿鹄。嗟我乐何深，水经亦屡读。陆子咤中泠，次乃康王谷。蟆培顷曾尝，瓶罂走僮仆。如今老且懒，细事百不欲。美恶两俱忘，谁能强追逐？姜盐拌白土，稍稍从吾蜀。尚欲外形休，安能狥口腹。由来薄滋味，日饭止脱粟。外慕既已矣，胡为此羁束？昨日散幽步，偶上天峰麓。山圃正春风，蒙茸万旗簇。呼儿为招客，采制聊亦复。地僻谁我从，包藏置厨簏。何尝较优劣，但喜破睡速。况此夏日长，人间正炎毒。幽人无一事，午饭饱蔬菽。困卧北窗风，风微动窗竹。乳瓯十分满，人世真局促！意爽飘欲仙，头轻快如沐。昔人固多癖，我癖良可赎。为问刘伯伦，胡然枕糟麹。

　　荆州六首

　　游人出三峡，楚地尽平川。北客随南贾，吴樯间蜀船。江侵平野断，风卷白沙旋。欲问兴亡意，重城自古坚。

　　南方旧战国，惨澹意犹存。慷慨因刘表，凄凉为屈原。废城犹带井，古姓聚成村。亦解观形胜，升平不敢论。

　　朱槛城东角，高王此望沙。江山非一国，烽火畏三巴。战骨沦秋草，危楼倚断霞。百年豪杰尽，扰扰见鱼虾。

　　沙头烟漠漠，来往厌喧卑。野市分獐闹，宫船过渡迟。游人多问卜，伧叟尽携龟。日暮江天静，无人唱楚词。

　　残腊多风雪，荆人重岁时。客心何草草，里巷自嬉嬉。爆竹惊邻鬼，驱傩逐小儿。故人应念我，相望各天涯！

　　江水深成窟，潜鱼大似犀。赤鳞如琥珀，老枕胜玻璃。上客举雕俎，佳人摇翠篦。登庖更作器，何以免屠刲！

　　去岁与子野游逍遥堂日欲没因并西山叩罗浮道院至已二鼓矣遂宿於西堂今岁索居儋耳子野复来相见作诗赠之

　　往岁追欢地，寒窗梦不成。笑谈惊半夜，风雨暗长檠。鸡唱山椒晓，钟鸣霜外声。只今那复见，彷佛似三生。

　　答子勉

　　君不登郎省，还应上谏坡。才高殊未识，岁晚幸无他。枥马羸难出，邻鸡冻不歌。寒炉馀几火，灰里拨阴何。

　　壶中九华诗

　　湖口人李正臣，蓄异石九峰，玲珑宛转，若窗棂然。余欲以百金买之，与仇池石为偶，方南迁，未暇也。名之曰壶中九华，且以诗识之。

　　我家岷蜀最高峰，（一作“清溪电转失云峰”。）梦里犹惊翠扫空。五岭莫愁千嶂外，九华今在一壶中。天池水落层层见，（一作“石泉影落涓涓滴”。）玉女窗明睡处通。念我仇池太孤绝！百金归买小（一作“碧”。）玲珑。

　　过岭寄子由

　　七年来往我何堪，又试曹溪一勺甘。梦里似曾迁海外，醉中不觉到江南。波生濯足鸣空涧，雾绕征衣滴翠岚。谁遣山鸡忽惊起，半岩花雨落毵毵。

　　歇白塔铺

　　甘山庐阜郁长望，林隙依稀（一作“熹微”。）漏日光。吴国晚蚕初断叶，占城蚤稻欲移秧。迢迢涧水随人急，冉冉岩花扑马香。望眼尽从（一作“穷”）飞鸟远，白云深处是吾乡。

　　西蜀杨耆二十年前见之甚贫今见之亦贫所异於昔者苍颜华发耳女无美恶富者妍士无贤不肖贫者鄙使其逢时遇合岂减当世之士哉顷宿长安驿舍闻泣者甚怨问之乃昔富而今贫者乃作一诗今以赠杨君

　　孤村渐（一作“微”。）雨逐秋凉，逆旅愁人怨夜长。不寐相看唯枥马，愁<口公>（一作“悲歌”。）互答有寒螀。天寒滞穗犹横亩，岁晚空机尚倚墙。劝尔一杯聊复睡，人间贫富海茫茫！

　　赵成伯家有姝丽人仆忝乡人不肯开樽徒吟春雪美句次韵一笑

　　绣帘朱户未曾开，谁见梅花落镜台。试问高吟三十韵，【自注：世言检死秀才衣带上，有《雪》诗三十韵。】何如低唱两三杯。【自注：世传陶谷学士买得党太尉家故伎，遇雪，陶取雪水烹团茶，谓伎曰：“党家应不识此？”伎曰：“彼粗人安有此景，但能於销金暖帐下浅斟低唱，吃羊羔儿酒。”陶默然愧其言。】莫言衰鬓聊相映，须得纤腰与共回。知道文君隔青琐，梁园赋客肯言才。【自注：聊答来句，义取妇人而已，罪过，罪过！】

　　狱中寄子由二首

　　圣主如天万物春，小臣愚暗自忘身。百年未满先偿债，十口无归更累人。是处青山可埋骨，他年夜雨独伤神。与君世世为兄弟，更结人间未了因。

　　柏台霜气夜凄凄，风动琅珰月向低。梦绕云山心似鹿，魂飞汤火命如鸡。眼中犀角真吾子，身后牛衣愧老妻。百岁神游定何处，桐乡知葬浙江西。【自注：狱中闻湖杭民为余作解厄斋经月，所以有此句也。朱邑葬桐乡。还角，杜琮事。】

　　出狱次前韵二首

　　百日归期恰及春，残生乐事最关身。出门便旋风吹面，走马联翩鹊啅人。却对酒杯浑是梦，试拈诗笔已如神。此灾何必深追咎，窃禄从来岂有因。

　　平生文字为吾累，此去声名不厌低。塞上纵归他日马，城中不斗少年鸡。休官彭泽贫无酒，隐几维摩病有妻。堪笑睢阳老从事，为余投檄向江西。【自注：子由闻余下狱，乞以官爵赎罪，贬筠州监酒。】

　　次韵完夫再赠之什某已卜居毗陵与完夫有庐里之约云

　　柳絮飞时笋箨斑，风流二老对开关。雪芽我为求阳羡，乳水君应饷惠山。竹簟水风眠昼永，玉堂制草落人间。应容缓急烦闾里，桑柘聊同十亩闲。

　　惠州近城数小山类蜀道春与进士许毅野步会意处饮之且醉作诗以记适参寥专使欲归使持此以示西湖之上诸友庶使知余未尝一日忘湖山也

　　夕阳飞絮乱平芜，万里春前一酒壶。铁化双鱼沉远素，剑分二岭隔中区。花曾识面香仍好，鸟不知名声自呼。梦想平生消未尽，满林烟月到西湖。

　　往年宿瓜步梦中得小诗录示民师

　　吴塞蒹葭空碧海，隋宫杨柳只金堤。春风自恨无情水，吹得东流竟日西。

　　仆年三十九在润州道上过除夜作此诗又二十年在惠州录之以付过

　　寺官官小未朝参，红日半窗春睡酣。为报邻鸡莫惊觉，更容残梦到江南。

　　钓艇归时菖叶雨，缲车鸣处楝花风。长江昔日经游地，尽在如今梦寐中！

　　送柳宜归

　　折脚铛边煨淡粥，曲枝桑下饮离杯。书生不是南迁客，魑魅惊人须早回。

　　寒具乃捻头，出刘禹锡《佳语》。

　　纤手搓来玉数寻，碧油轻蘸嫩黄深。夜来春睡浓於酒，压褊佳人缠臂金。

　　刘监仓家煎米粉作饼子余云为甚酥潘邠老家造逡巡酒余饮之莫作醋错着水来否后数日余携家饮郊外因作小诗戏刘公求之二首

　　一杯连坐两髯棋，数片深红入座飞。十分潋滟君休诉，且看桃花好面皮。【自注：唐诗云“未见桃花面皮，先作杏子眼孔。”】

　　野饮花间百物无，杖头惟挂一葫芦。已倾潘子错著水，更觅君家为甚酥。

　　绝句

　　柴桑春晚思依依，屋角鸣鸠雨欲飞。昨日已收寒食火，吹花风起却添衣。

　　书辨才白云堂壁

　　不辞清晓叩松扉，却值支公久不归。山鸟不鸣天欲雪，卷帘惟见白云飞。

　　和时运四首

　　丁丑二月十四日，白鹤峰新居成，自嘉祐寺迁入。咏渊明《时运》诗云：“斯晨斯夕，言息其庐。”似为余发也，乃次其韵。长子迈与余别三年矣，挈携诸孙，万里远至。老朽忧患之馀，不能无欣然。

　　我卜我居，居非一朝。龟不我欺，食此江郊。废井已塞，乔木干霄。昔人伊何，谁其裔苗？下有碧潭，可饮可濯。江山千里，供我遐瞩。木固无胫，瓦岂有足。陶匠自至，啸歌相乐。

　　我视此邦，如洙如沂。邦人劝我，老矣安归？自我幽独，倚门或挥。岂无亲友，云散莫追！

　　旦朝丁丁，谁款我庐。子孙远至，笑语纷如。剪发垂髻，（一作“剪采垂髫”。）覆此瓠壶。三年一梦，乃复见余。

　　和劝农六首

　　海南多荒田，俗以贸香为业，所产粳稌，不足於食，乃以薯芋杂米作粥糜以取饱。余既哀之，乃和渊明《劝农》诗，以告其有知者。

　　咨尔汉黎，均是一民。鄙夷不训，夫岂其真。怨忿劫质，寻戈相因。欺谩莫诉，曲自我人。

　　天祸尔土，不麦不稷。民无用物，怪珍是殖。播厥熏木，腐馀是穑。贪夫污吏，鹰鸷狼食。

　　岂无良田，膴膴平陆。兽踪交缔。鸟喙谐穆。惊麏朝射，猛豨夜逐。芋羹薯糜，以饱耆宿。

　　听我苦言，其福永久。利尔锄耜，好尔邻偶。斩艾蓬藋，南东其亩。父兄搢挺，以抶游手。

　　天不假易，亦不汝匮。春无遗勤，秋有厚冀。云举雨决，妇姑毕至。我良孝爱，袒跣何愧。

　　逸谚戏侮，博弈顽鄙。投之生黎，俾勿冠履。霜降稻实，千箱一轨。大作尔社，一醉醇美。

　　和归田园居三首

　　环州多白水，际海皆苍山。以彼无尽景，寓我有限年。东家著孔丘，西家著颜渊。市为不二价，农为不争田。周公与管蔡，恨不茅三间。我饱一饭足，薇蕨补食前。门生馈薪米，救我厨无烟。斗酒与只鸡，酣歌饯华颠。禽鱼岂知道，我适物自闲。悠悠何必尔！聊乐我所然。

　　穷猿既投林，疲马初解鞅。心空饱新得，境熟梦馀想。江鸥渐驯集，蜑叟已还往。南池绿钱生，北岭紫笋长。提壶岂解饮，好语时见广。春江有佳句，我醉堕渺莽。

　　老人八十馀，不识城市娱。造物偶遗漏，同侪尽丘墟。平生不渡江，水北有幽居。手插荔枝子，合抱三百株，莫言陈家紫，甘冷恐不如。君来坐树下，饱食携其馀。归舍遗儿子，怀抱不可虚。有酒持饮我，不问钱有无。

　　与殷晋安别和送昌化军使张中罢官赴阙。

