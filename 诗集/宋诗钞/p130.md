<!-- { "loadSidebar": true } -->
　　脱巾莫叹发成丝，六十年间万首诗。【予自年十七、十八学作诗，今六十年，得万篇】。排日醉过梅落后，通宵吟到雪残时。偶容后死宁非幸，自乞归耕已恨迟。青史满前闲即读，几人为我作蓍龟。 
　 
　　箕卜 

　　孟春百草灵，古俗迎紫姑。厨中取竹箕，冒以妇裙襦。竖子夹扶持，插笔祝其书。俄若有物凭，对答不须臾。岂必考中否？一笑聊相娱。诗章亦间作，酒食随所须。兴阑忽辞去，谁能执其袪。持箕畀灶婢，弃笔卧墙隅。几席亦已彻，狼藉果与蔬。纷纷竟何益，人鬼均一愚。 
　 
　　梅花绝句 

　　几年不到合江园，说著当时已断魂。只有梅花知此恨，相逢月底却无言。 
　 
　　当年走马锦城西，曾为梅花醉似泥。二十里中香不断，青羊宫到浣花溪。 
　 
　　闻道梅花坼晓风，雪堆遍满四山中。何方可化身千亿，一树梅前【一作花】一放翁。 
　 
　　小亭终日倚阑干，树树梅花看到残。只怪此翁常谢客，元来不是怕春寒。 
　 
　　乱篸桐帽花如雪，斜挂驴鞍酒满壶。若得丹青如顾陆，凭渠画我夜归图。 
　 
　　红梅过后到缃梅，一种春风不并开。造物无心还有意，引教日日放翁来。 
　 
　　送子龙赴占州掾 

　　我老汝远行，知汝非得已。驾言当送汝，挥涕不能止。人谁乐离别，坐贫至于此。汝行犯胥涛，次第过彭蠡。波横吞舟鱼，林啸独脚鬼。野饭何店炊，孤棹何岸舣。判司比唐时，犹幸免笞箠。庭参亦何辱，负职乃可耻。汝为吉州吏，但饮吉州水。一钱亦分明，谁能肆谗毁。聚俸嫁阿惜，择士教元礼。我食可自营，勿用念甘旨。衣穿听露肘，履破从见指。出门虽被嘲，归舍却睡美。益公名位重，凛若乔嶽峙。汝以通家故，或许望燕几。得见已足荣，切勿有所启。又若杨诚斋，清介世莫比。一闻俗人言，三日归洗耳。汝但问起居，馀事勿挂齿。希周有世好，敬叔乃乡里。岂惟能文辞，实亦坚操履。相从勉讲学，事业在积累。仁义本何常，蹈之则君子。汝去三年归，我傥未即死。江中有鲤鱼，频寄书一纸。 
　 
　　六日云重有雪意独酌 

　　遍游薮泽一渔舠，尽历风霜只缊袍。天为念贫偏与健，人因见懒误称高。地连海澨涛声近，云冒山椒雪意豪。偶得名樽当痛饮，凉州那得直葡萄。 
　 
　　舟中作 

　　娥江西路石帆东，身寄鸥波浩荡中。叠叠沙痕留浦岸，疏疏日影透渔篷。诗人无复同盟在，酒债何时一洗空？已迫耄年宜易感，人生五十即称翁。 
　 
　　晤语无人与遣愁，出门聊复弄轻舟。山穿烟雨参差出，水赴陂塘散漫流。隔叶雄雌鸣谷鸟，傍林子母过吴牛。数家清绝如图画，炊黍何妨得小留。 
　 
　　湖村春兴 

　　桑柘相望雨露新，桃源自隐不缘秦。稻陂正满初投种，蚕子方生未忌人。酒借鹅儿成浅色，鱼凭云母作修鳞。赛神归晚比邻醉，一笑犹关老子身。 
　 
　　村居书事 

　　药物枝梧病渐苏，门前野老笑相呼。春深水暖多鱼婢，雨足年丰少麦奴。小饮杯盘随事具，闲行巷陌倩人扶。题诗非复羌村句，谁与丹青作画图。【李白时有《羌月图》传於世】。 
　 
　　题庐陵萧彦毓秀才诗卷后 

　　诗句雄豪易取名，尔来闲淡独萧卿。苏州死后风流绝，几许工夫学得成。 
　 
　　法不孤生自古同，痴人乃欲镂虚空。君诗妙处吾能识，正在山程水驿中。 
　 
　　示客 

　　一点昏灯两部蛀，客来相对半瓯茶。典衣末赎身饶虱，治米无工饭有沙。每为采菱浮野艇，时因卖药宿山家。青鞋到处堪乘兴，不独云门与若耶。 
　 
　　喜晴 

　　葛衣初著喜新晴，寂寂虚堂一榻横。乍坼孤花藏叶罅，晚归双燕拂帘旌。舞空不断游丝直，掠地还飞落絮轻。剩欲倚阑寻好句，清笳已复动高城。 
　 
　　闲咏园中草木 

　　翦刀叶畔戏鱼回，帔子花头舞蝶来。领略年光属闲客，一樽自劝不须推。 
　 
　　一树山樱鸟啄残，悬钩半舍亦甘酸。儿童采得争来饷，应念衰翁舌本乾。 
　 
　　绿侵小径蟆衣草，青络疏篱鬼带藤。未暇开编寻《本草》，且将名品问山僧。 
　 
　　过邻家 

　　老病在臂踝，终日不喜动。溪云忽过前，袖手以目送。今晨光景佳，霁色入鸟哢。驾言出柴荆，暂作湖山梦。东村望鹤巢，西阜过獾峒。父老意欣然，为我拨春瓮。岂惟浇舌燥，亦用软脚痛。形骸去绳检，谈笑得少纵。吴蚕初上簇，陂稻亦己种。端五数日间，更约同解糉。 
　 
　　九月初作 

　　九月都门凛欲霜，羸躯恩免立鹓行。细书付吏謄初稿，和药呼儿对古方。陋巷闭门常谢客，高斋扫地独焚香。此生自计终何取，似有山林一日长。【《实录》有初稿、二稿】。 
　 
　　无客 

　　今日了无客，翛然尘柄闲。砚涵鸲鹆眼，香欣鹧鸪斑。木落风初劲，云低雨尚慳。西湖未暇到，卧看曲屏山。 
　 
　　怀故山 

　　老怯京尘化素衣，无端抛掷钓鱼矶。碧云又见日将暮，芳草不知人念归。万事莫论羁枕梦，一身方堕乱书围。岷山学士无消息，空想灯前语入微。【张季长秘阁久不得书】。 
　 
　　晚归 

　　无事经秋别镜湖，诗囊随处累奚奴。楼头寒日低将尽，陌上残泥踏欲无。轩冕岂容关喜愠，箪瓢亦末费枝梧。画桥绿浦归来晚，一盏昏灯得自娱。 
　 
　　题史院壁 

　　白发无馀鬒，苍颜失故丹。旅游多败意，大屋每饶寒。出畏霜侵褐，归乘日暖鞍。若非时得句，何以慰衰残！ 
　 
　　苔瓮平分路，铜环半掩扉。残芜寒不死，败叶落还飞。责重何由塞，愁生但念归。非无茅一把，世事苦相违。 
　 
　　寄题儒荣堂朝散大夫徐梦莘著《北盟录》，上之，除直秘阁，训辞有“儒荣”之语，因以名堂，来求赋诗 

　　军容基祸庙谋疏，尚记文登遣使初。只道大功随指顾，至今遗种费诛锄。还朝不遣参麟笔，寓直空闻上石渠。剩办杀青君记取，龙庭焚尽始成书！ 
　 
　　杂兴十首以贫坚志士节病长高人情为韵 

　　仕宦遍四方，每出归愈贫。寒暑更质衣，笑倒邻里人。今年作史官，坐糜太仓陈。无如思归何，日夜望绝麟。区区牛马走，龊龊虮虱臣。恩深老不报，肝胆空轮囷。 
　 
　　孟子辟杨墨，吾道方粲然。韩愈排佛老，不失圣所传。伐木当伐根，攻敌当攻坚。坐视日月食，孰探天地全。一木信难恃，要忧大厦颠。安得孟韩辈，出为吾党先。 
　 
　　圣人固多能，艺乃以不试。嗟予少贫贱，日月成坐弃。矧今耄已及，甘食而美睡。道衰明友散，斯文凛将坠。闭户辄竟日，孰与讲仁智。厌厌生意尽，何暇议李志！ 
　 
　　少年喜结交，患难谓可倚。宁知事大谬，亲友化虎兕。出仕五十年，危不以谗死。始畏囊中锥，宁取道傍李。老来多新知，英彦终可喜。岂以二三君，遂疑天下士。 
　 
　　昔我游庐山，夜遇东林雪。灰深火正熟，膏减灯半灭。童惊林虎过，僧惜涧松折。至今每追想，可解肺肝熟。那知蓬山梦，忽继此清绝。殊胜苏子卿，餐毡持汉节。 
　 
　　观人如观玉，拙眼喜讥评。得失顾在人，玉固非所病。庆历嘉佑间，人才於斯盛。王回仅一招，石介弃不聘。乃知天下士，成败各有命。愿君姑安之，天定岂不胜。 
　 
　　两山如峨眉，一水若车辋。吾昔庐其间，百里临苍莽。少年手艺木，条干日夜长。咿哑驾独辕，迢递摇两桨。平生会心地，今乃寄梦想。何时唤邻翁，烟水行布网。 
　 
　　货财不可居，禄位不可饕。我尔本一家，何至皋兰鏖。小夫谋人国，纷纷日煎熬。或谓性本恶，或谓经无褒。误人方自此，孰如饮醇醪。清言亦自佳，遗事非徒高。 
　 
　　鲁山粹而博，韶美旷且真。石渠东观中，久矣无若人。飞仙骖凤鸾，岂久混世尘。空馀文章在，常与日月新。我虽不足数，畴昔忝交亲。尚想秋灯下，对影欹幅巾。【陈山鲁山，刘仪凤韶美】。 
　 
　　君子尚大节，又甚恶不情。鲁连故可人，用意终近名。千载高夷齐，采薇忘其生。周公述《易象》，所以贵幽贞。去圣虽已远，江左见渊明。我读《饮酒诗》，朱弦有遗声。 
　 
　　谢韩实之直阁送灯 

　　玉作华星缀绛绳，楼台交映暮天澄。东都父老今谁在？肠断当时谏浙灯！ 
　 
　　旧友年来不作疏，华灯乃肯寄蜗庐。宁知此老萧条甚，二尺檠前正读书。 
　 
　　叹老 

　　镜里萧萧白发新，默思旧事似前身。齿残对客豁可耻，臂弱学书肥失真。渐觉文辞乖律吕，岂惟议论少精神。平生师友凋零尽，鼻垩挥斤未有人。 
　 
　　冬晓 

　　恩免宵兴趁晓班，养慵终觉愧吾颜。浮名半世虚催老，高卧何时复得闲。两岸夕阳渔浦市，数峰寒霭沃洲山。扁舟来往无穷乐，此事天公岂所慳。 
　 
　　有怀梁益旧游 

　　上堠累累双复只，悠然残梦对寒缸。乱山落日葭萌驿，古渡悲风桔柏江。虎印雪泥馀过迹，树经野火有空腔。四方行役男儿事，常笑韩公赋下泷。 
　 
　　孤坐无聊每思江湖之适 

　　世上元无第一筹，此身只合卧沧洲。橹摇渔浦苍茫月，帆带松江浩荡秋。有酒人家皆可醉，无僧山寺亦闲游。老来阅尽荣枯事，万变惟应一笑酬。 
　 
　　子聿欲暂归山阴见乃翁作恶遂不行赠以此诗 

　　钟鸣岂复夜行时，文字相娱赖此儿。欲去复留知汝孝，未言先泣叹吾衰。两篇《易象》能忘老，百亩山畲可免饥。但报家僮多酿酒，一栏红药是归期。【明年春晚，史院奏书，必得归矣】。 
　 
　　暇日弄笔戏书 

　　草书学张颠，行书学杨风。平生江湖心，聊寄笔砚中。龙蛇入我腕，疋素忽已穷。馀势尚隐辚，此兴嗟谁同！ 
　 
　　谢王子林判院惠诗编王从杨廷秀甚久 

　　文章有定价，议论有至公。我不如诚斋，此评天下同。王子江西秀，诗有诚斋风。今年入修门，轩轩若飞鸿。人言诚斋诗，浩然与俱东。字字若长城，梯冲何由攻。我望已畏之，谨避不欲逢。一日来叩门，锦囊出几空。我欲与驰逐，未交力已穷。太息谓王子，诸人无此功。骑驴上灞桥，买酒醉新丰。知子定有人，岂必老钝翁。 
　 
　　对酒作 

　　羡门安期何在哉，河流上拆昆仑开。白云不与隐居老，孤鹤自下辽天来。春江风物正开美，绿浦潮平柁初起。暮吹长笛发巴陵，晓挂高帆渡湘水。世间万变更故新，会当太息摩铜人。脱裘取酒籍芳草，与子共醉壶中春。 
