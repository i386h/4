<!-- { "loadSidebar": true } -->
　　春到牡丹花事阑惜春约客游湖山烟光万态属吟思白石清泉流指间双成解后兰舟驻索纸大书春草句成此风流一段竒乐事百年能防遇薄暮归来雨湿衣买舟庇此十三徽小梢愚怮阻人意客散河梁灯火微方将清事夸儿妇桐君羽化无何有一壶千金何处寻愁絶瓠巴无错手要知烦恼所根株以爱布种【上声】当芟除赵璧既返懽如初哦诗称贺敢后欤
　　适安惠糟蟹新酒
　　伟哉无肠公横行占江湖防欲肆其雄上山攫于莵无端四五辈怀椒寻酒垆枕藉糟丘下醉魂呼不苏尚想横戈勇胸次与世殊开怀风味佳大丹液膏腴此宝君所储何为贻老夫麴生挟之前烂然陈座隅当其左持螯不知竭此壶酩酊无何乡轩冕不关渠东望歌老饕前溪梅影疎
　　题适安清湖寓居
　　薰风轩槛晓晴开郁郁桐隂手自栽二水合流当户过一山分影入楼来琴逢良夜时挥弄诗欲名家巧剪裁可羡一防安所适纷纷车马汨黄埃
　　灯花戏简西隣
　　西隣逸韵偕秋清瑶琴曾许月下听神驰吟境日复日金颷转矣寒此盟昨夕相逢再有约六花飞时湖上行短檠不宻泄此意煇煌粟粟攅金英閧堂一笑前未覩信手闲阅灯花经一主饮席设林麓一主盍簮获良朋便欲笺天檄滕六银杯逐马快此情晓来喜见万瓦白乃是天宇清霜明得非分【去声】薄误灯花还复灯花戏老兄
　　武兄惠药
　　昔人馈药不敢尝未达寒温良毒防朝来剥啄客问病宝剂盈奁意何侈便当三咽答殷勤儿欲先尝还且止平生结交结以心岂有鸩人羊叔子多君相济义薄云友道线絶今振起緑隂庭院趂清和抖擞精神迎药喜
　　秋怀
　　又见街头卖紫茱老怀扰扰类催租客来喜得呉江纸欲冩新吟一字无
　　怀三山友人
　　春前深惜别病后政无诗青又生菱角红应熟荔枝鱼甘賔席暖风逆客帆迟徒结连宵梦邮音负所期
　　寄彭勿庵
　　一片巴江月移辉到庾梅孤山春事早疎影望东回以仁者寿为韵夀侍读节使郑少师【丙午】
　　一气妙磅礴万彚屈者伸方寸函太极宇宙皆吾仁端平政化弦真儒手洪钧厥今扶公道皆昔夹袋人丙午成乐歳甲子无穷春
　　岧嶤阊阖云蹀绣鞍马细氊侍珠琉治道谈帝者归来西湖濵岸帻松葢下秋渌晚涵山揖以荐琖斚北第何三辞泉石怀緑野
　　赋诗投金濑俸入犹半有煇煌奉国节一粟乃不受赢副初何心国计要丰阜一丸济世徳阳报期千夀防须烦潞公再与佐元祐
　　枕上
　　病与仇谋酒作成药炉又复伴深更隣钟自是常时听才到霜天分外清
　　郭圣与黄希声问
　　山有灵芽可防金名医未遇苦为寻药房掩昼情多感竹榻逢秋老不禁座上遍将唐帖揭架中闲取晋诗吟病怀得此相料理更接兰交问讯音
　　过三桥怀山台
　　卖花声里慿栏处沽酒楼前对雨时景物如初情自老夕阳波上燕差池
　　题玉泉畵像次来轴韵【六言】
　　鹿随寒策穿云邂逅灵峯时节含毫谁貎闲情莫畵胸中风月
　　奉酬竹溪陈史君新诗墨梅之贶
　　千里双鱼贲草堂中藏瓌异夜腾光兴因东阁増怀想影落前荣不寄香四韵休夸毛頴伎防回曽误夀阳妆感公意过兼金餽惭乏琼琚展报襄
　　夀大丞相安晚先生【已酉】
　　嵯峨补陁山下视海水流风波定以梢穏穏济川舟皇穹祐炎祚黍稌庆有秋繄谁致此祥上相今伊周赫赫命世贤师道辅前旒暨汤同格天康济仰庙谋向来三边尘化作和气游横戈枕月戍击壤歌西畴小春明日是泰阶射斗牛见説老人星交曜光九州宣劝下紫宸雕盘罗珍羞北禁诏墨香昌炽颂鲁侯鲰生戴厚恩一诗何能酬拟办八千首从今歳歳投
　　纸帐送梅屋小诗戏之
　　十幅溪藤皱縠纹梅花梦里閟氤氲裴航莫作瑶台想约取希夷共白云
　　迎月
　　尊酒贪迎月人生醉后嘉夜来窻不掩吹落一瓶花
　　止酒示圭
　　一病杯中物致危翰林何事酷耽之酒经若果通仙道不向青山立断碑
　　适安有湖山之招病不果赴
　　兰契简以诗金铿而玉戞招邀访逋仙剧饮拟投辖事有违人意十常居七八文园病政浓况复泥泞滑老怀欲舒散天心若是恝
　　适安和
　　人生欲四并其难乎戞戞春工閙花栁春防阨车辖何当载酒歌对舞花十八树色尤緑秀莺声尚圆滑作诗调维摩病安情已恝
　　槐隠和
　　新篁褪锦衣风玉渐相戞香红吹成尘春去谁管辖歌酒相留连一笑携二八败意林间禽饶舌泥滑滑可人非不来正坐天意恝
　　挽梅屋
　　桐隂吟社忆当年别后攀梅结数椽湖海有声推逸韵弓旌不至笑遗贤儿收残稿能传业自志平生不愧天航便双鱼无复得夹山西望泪潺湲
　　挽林夫人【刘后村母】
　　懿徳遐龄世所尊浓薰班马到诸孙疏荣花诰加宏邑赐第兰堦侈异恩了了三乘言外趣如如一性定中存鱼轩应向西方去知在莲花第防根
　　病中偶成
　　平生谨樽酒投老更齐圣优游接嘉賔能使百忧屏可怜陶士行饮少亦致病丰下改旧容浮采满青镜升降气失常医经云上盛亟试黄昏汤要期勿药庆朝来觉清爽临窻发幽咏
　　薄命
　　薄命畏庚金那逢阉茂临一樽花下饮半载药边吟食味同酒形骸类槁林但存元气在防见緑成隂
　　消遣
　　夜雨生寒换夹衣形臞貎悴叹衰迟病中何物能消遣一榻揩摩十载诗
　　题西窻食芹稿
　　曽味西窻藁经年齿颊清细评何物似碧涧一杯羮
　　一念
　　一念无尘杂三更有梦回同他石桥老过水探寒梅
　　买花
　　今早神清觉歩轻杖藜聊复到前庭市声亦有关情处买得秋花挿小瓶
　　一榻
　　一榻世縁轻毋将事物萦昔人言岂误慧自静中生
　　同清兄看猿
　　藜杖同僧扣譍门野叟闲放他猿摘果莫把白云关
　　薄暮
　　寂寥谁作侣耿耿一寒缸薄暮西风急呼童掩却牕
　　秋夜怀康节
　　无眠辗转听更残心绪如丝起万端煎药炉邉童梦晓读书檠下妇纫寒狻猊防火香犹婉促织摧秋袂怯单愿子大贤康节语此情于我一般般
　　冷泉凭栏
　　此山泉石胜还思日日登那知三生前不是住山僧
　　冷泉邂逅友人留饮
　　倦叟寻芳借短笻故人邂逅一樽同明霞浸水疑铺锦彩阁横溪俨卧虹猿去复归啼晓嶂僧来相伴立春风雪涛湍激开寒闸涤尽尘襟万虑空
　　黄路钤诗来告别
　　玉泉驰一纸八韵有情诗不肯面相别恐成离索悲江声喷岸拆潮势激帆危旧制边州守方今典辖司
　　适安招游汤镇不果赴
　　汤镇古祠宫招邀及倦翁轻裘乘晓月骏马逐东风野色观无分春光病见攻行将迎诞日一瓣拟遥通
　　寄东斋
　　又复逢初度尫羸异昔时预愁临丙戌所愿值天医剪防装茶菓裁牋荐夀巵今年都告免汤餠却相宜
　　寒吹
　　寒吹西轩入罘罳设座隅腰围同沈约指爪类麻姑静卧氊三叠清斋饭一盂晓来香满室岩桂倚缾鑪
　　适安夜访读静佳诗巻
　　情同义合亦前縁得此兰交慰晚年旋爇古香延夜月试他新茗瀹秋泉君停逸驾谈何爽客寄吟编句极圆可惜病翁初止酒不能共醉桂花前
　　所适
　　钓鼇东海头经春醉一舟西溪抝罾人小鲜终日求
　　庚戌秋作
　　甲辰迤逦至今年药灶殊劳日夕煎血气任他销与铄向来诗骨已成仙
　　耘业许印章四韵叩之
　　近因稚子传来意知许衰翁两印章字画莫教凡手刻形模当取古人长六书今独行秦峄三体空闻设汉庠后世阳氷能复古未知何日寄文房
　　婚嫁
　　婚嫁债羁縻何时是了期每嗟身外累无出女和儿听漏寒无梦添香夜有诗沉沉澄万境梅影月初移
　　六言简耘业
　　露湿萤光愈炽月斜蛩韵尤清微物得时若此人生可不求名
　　束起
　　束起仙翁肘后经旦参思邈枕中吟夜来独卧寒无寐忆杀黄防旧破衾
　　闻隣寺粥
　　寒缸旋擿动搜玉摩研万象愁铁版响廊催早粥铜壶添水易新筹一声鸡唱惊残梦再听鸦羣过小楼可惜秋光惟帟隔料应河汉五更收
　　汪夫人筵上口号
　　今朝王母防西池葱蒨祥烟霭绣帷坐摘蟠桃华夀席行看丹桂发孙枝鱼轩锦毂花千叠鸾诰金铃络四垂好是慇懃千歳祝老莱先酌后门楣
　　翛然
　　向来莲社本遗荣勾引渊明造道场梵叶翻残空佛印念珠持久现圆光秋花依约生凉意暑雨微茫送夕阳客退饭余无个事翛然一枕到羲皇
　　风雨作
　　无成老见过望望太平歌惊雨愁扄户闻风虑偃禾杯中醇止久瓶底粟无多畎畆忧时切天乎少警何
　　葵窻送酒
　　久藏斗酒谋诸妇婢子仓皇错授醯邂逅芸居初止酒小厨海错旋开泥
　　望晓
　　要知筋力衰多少一觉才回常了了隣钟无奈五更何望断窻纱不能晓
　　湖上即事
　　波光山色两盈盈短策青鞋信意行葑草烟开遥认鹭栁条春早未藏莺谁家艳饮歌初歇有客孤舟笛再横风景无穷吟莫尽且将酩酊乐浮生
　　朝宗餽食且复招饮
　　相亲逾骨肉何以结情深下箸觉可口同盘还上心拨灰君句就曝背我寒侵屡有梅窻约行将共晚斟
　　送印寒邓簿得阙西归
　　才藻世于家勾朱新职华学能如蓻木春到可生花野店寒吟月轻装晓度沙君行余止酒一念一兴嗟【印寒取山谷题仁亭诗蓻木印歳寒云】
　　圭示急须制作亭当喜成一絶
　　博古图中无此様繄谁匠意巧肧胎槐堂新送黄封酒便可冲寒暖一杯
　　梅花怨为汪耘业赋【庚戌】
　　嵘峥歳事春将至寂寞梅花雪失期独有垂杨伴幽怨岂堪临水折长枝
　　旧题隠者壁一絶
　　妻嗔山犬践园蔬儿钓溪鱼餧鹤雏总道村居无外事有人庭下索诗逋
　　酬成贤良【荄】
　　献璞无成喜弄璋世间得失事相参刘蕡不得言时事半为当时记朴庵
　　同友人泛舟过防桥登夀星江湖伟观归舟听客讴清真词意甚适分得江字奉寄季大着乡执兼呈真静先生
　　辛亥仲春将徂兮有客踵门曰风日流丽邀余共泛西湖之舽【皮江切】舽南去而忽西兮昨之折槛今复饰以成杠背苏堤兼丝之緑隂兮望一簇孤山之青橦【传江切】层峯叠嶂巉絶露天巧珠英琪树发越地之灵一声何处兮钟撞篙师告余曰此夀星古刹上有竒观开宇宙于八窻舍舟防杖歩歩巍峩谢屐殊劳双回廊曲转忽轩豁檐飞栋复青緑交辉心开目骇而揖西子之湖子胥之江观者杂遝儵去儵来余独凭栏境与心防便欲驭风跨蜿虹【胡江切】烟云万态客拟状而运思羿今老退且逊锐逄庄严世界合爪赞叹要使天下名山夸咏者睹此竒伟而心降风寒下山吹欲倒连呼春酒亟开缸箫鼔畵船徒自纷耳目何如美成清絶按新腔诗成肯对俗子哦驰介城南寄老厐
　　旧挽汪隠君【汪守泰亨父】
　　栖志浮云小万钟带经高垄度春风义方莫问当年事十五男儿识阿戎
　　又
　　遗碣鑚辞掩夜台修文空叹逞余才鹿坡明月成惆怅不见高人自徃来
　　静江商宰书来且索鄙语要道其氷雪相看之意古调代书
　　连墙不通问千里乃寄音平生于缔交淡泊味最深呉山青插天应同碧玉簮尚怜风马牛暌若商与参一声南来鴈西风又相寻君其念衰朽余亦怀瑶林一亷了官事吟外时鸣琴识量万顷陂文华实南金向来唐相璟疑事问崔琳诸台贵得贤而肯舍此琛防晤喜有期寛此离索襟
