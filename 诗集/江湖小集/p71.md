<!-- { "loadSidebar": true } -->
　　诗如五味所嗜不同宗江西流派者则难听四灵之音调读日高花影重之句其视青青河畔草即路旁苦李心使然也古人以诗陶冩性情随其所长而已安能一天下之心如一人之心吁此诗门之多事也甚至裂眦怒争必欲字字浪僊篇篇荀鹤殊未思骚选文章于世何用伯仁学诗出于随口应声高下精觕狂无节制有如败草翻风枯荷閙雨低昂疾徐因势而出虽欲强之而不可稿以随日而抄岂望广传于世儿曹异日知伯仁得诗之顿其一休一戚所寓若此姑缀于草云嘉熙戊戌家马塍稿
　　四十
　　役役人间世齐头四十年读书虽未巳作事易徒然宦业蕉中鹿生涯叶底蝉愿逢时务好一榻醉时眠
　　寓目
　　暖风轻拨綉帘开放入双双紫燕来燕子似于人有旧细衔花片落妆台
　　昼景逢春渐渐长博山添爇半匙香梅花一片娇无力自趂晴风过粉墙
　　久雨
　　暗数春来雨曾无两日晴树连山莫辨桥与水俱平闭户唯便懒逢人且问耕海棠花落尽顦顇几流莺
　　访高菊磵
　　可惜呉中不见君短篷空载一溪云知君已到孤山下日日梅花酒半醺
　　张监税新居
　　为爱溪头只两家也来随分作生涯依山筑屋先栽柳买地为园旋种花聊把功名循世态只慿诗酒度年华与梅一夜论心事石鼎茶干月未斜
　　寻孙花翁
　　东风吹雨湿西湖未许苏堤酒賸酤试向花翁问花讯不知花似去年无
　　春雪不止
　　春来雪意愈迟遛文学飞绵过小楼暖逐东风虽易化猛如前月未尘休莺花消息孤诗课蚕麦生涯累客愁莫道逺人多冻杀王师亦有在边头
　　无事
　　日日溪头看好山尘嚣无一可相关梅花未必能如我花谢花开未得闲
　　访林可山
　　可山无日不吟诗我欲论诗未有期几度孤山明月下手援梅蕊立多时
　　简施芸隐
　　雪后东风作峭寒客怀零乱客眉攒杭州虽近西湖月宁似湖州把钓竿
　　丁家村
　　不满十来家门闾半以柴日烘兰扑鼻风掠草侵鞋土酒融春兴行歌放客怀何须高买屋一一近天街
　　再防夏石芝
　　自与君相别骎骎已数年一缄书不寄千里梦徒然雨店花新长风櫺月几圆岭梅无恙否愁满鬓丝边
　　旧同官张法曹
　　熬波同看楚天秋多少艰难説未休今日共依湖柳住梦中犹怕踏边头
　　雪后
　　暖地难为雪春天易得晴落梅狂客意啼鸟故园声愁乐从他事湖山寄此生愿将身与世浑似柳梢轻
　　纸鹞
　　弄假如眞舞碧空吹嘘全在一丝风唯惭尺五天将近犹在儿童掌握中
　　湖上新晴
　　湖边膏雨弄晴晖桃杏红争锦一机杨柳也如新及第向人争舞緑罗衣
　　晚春溪行【囬文】
　　青山数里一溪横片片花边舞燕轻耕过水田新雨足晴天晚色柳风清
　　闷甚
　　酴醿开已残窗户尚轻寒往事多成拙清尊强自寛对妻怜病久顾影易心酸更展渊明集从头子细看
　　雨中
　　终日翻盆雨池亭晚更凉对琴思古意酾酒惜韶光緑涨便鸥嬾残花笑蝶忙高田皆可插好与报君王
　　妙智庵
　　结屋古山顚源流未有年便非眞隐者且喜得安然石洞云同卧茶铛客对煎我来聊小憩诗满夕阳天
　　嘲不识字
　　难字逢人问村中一小儿璋麞宁易辨亥豕似堪疑卤莽【莽字音畆】元非莽【草莽莽字母党切宿莽莽字音母】耕犂【十二齐犂字畊田器音黎】别异犂【六脂犁字牛驳文良脂切】识丁何足道煮字不充饥
　　村学究
　　八九顽童一草庐土朱勤防七言书晚听学长吹樵笛国子先生殆不如
　　读林可山西湖衣鉢
　　梅花花下月黄昏独自行歌掩竹门只道梅花全属我不知和靖有仍孙
　　寄楼云卧
　　云卧西湖又几年吟鞍多在酒罏边定知今古皆春梦不把功名作【去】宿縁芳草满汀山帯雨黄梅落地水连天相逢未説江南事且问何时理钓船
　　村姑
　　翠鬟双妥未梳头纺纬车边坐欲羞几度采桑归较晚阿娘疑看落花愁
　　底事蹉跎二八年嫁时装着未周旋年年织得新丝绢又被家翁作税钱
　　嘉熈戊戌夏复游海陵稿
　　简呉荆溪
　　薄宦从来错宁容着意求自惭千里梦空作【去】一畨愁笑我人如昨知心雨未休荆溪清彻底愿泊钓鱼舟
　　学馆闲题
　　据见定时俱是足苦思量处便成痴请君打退闲烦恼啜粥烹茶细和诗
　　答林巡检惠诗
　　客久情怀恶逢人懒説诗不堪秋到后将近鴈来时欹枕皆归梦同心只旧知渊明篱下菊谁伴傲霜枝
　　秋花
　　凤儿花杂鴈来红更有鸡冠弄紫防可笑倚栏人醉后只将青眼看芙蓉
　　早秋【囘文】
　　秋天一饷晚风凉笑语人传早稻香楼上醉时帘半巻愁添客髩两苍苍
　　别友人【集唐人句】
　　菊花村晚鴈飞天【僧朋来】同住兰舟未十年【许浑】今日送君须尽醉【贾至】离人独上洞庭船【李频】
　　对菊
　　少有惺惺得到头此心何若嬾方収五湖烟雨常如昔一捻功名自不由世事莫将眞个看客程难作旧时畱人间岂欠渊明【阙】见着黄花便合羞
　　累字戏作解愁吟简旧同寮
　　愁知不空白头心事惊秋归兴满沧洲貂蝉虽出兜鍪功名有愧黑貂裘夷齐与盗跖总荒丘无非蘧蘧栩栩梦庄周空教笑倒江上烟雨汀鸥一琴一劒一童一鹤一茶瓯自不须苦苦高卧元龙百尺楼着眼看翻云覆雨处豪杰总成羞牙旗金甲蹇驴破帽穷通一任前修五湖千万顷明月则尽可棹歌横钓舟
　　苏州有感
　　秋意满姑苏扁舟忆五湖铃声边报急帆影客心孤野港青如染遥山淡欲无英雄应念我时事满银须
　　棋
　　乱鵶飞鹭势纵横对面机心岂易萌一着错时都是错宁无冷眼看输赢
　　水边闻鴈【偶集四灵句】
　　芦花新有鴈【徐灵晖】四面水连天【徐灵渊】清净非人世【赵灵秀】吾诗咏不全【翁灵舒】
　　嘲醉者
　　李白日斟三百盏醉时宁记脱朝靴一千八十万杯酒百岁消磨未是多
　　村
　　又是江南割稻天家家儿女笑相牵芙蓉占断清溪水独许渔人醉舣船
　　离维扬
　　不为鲈鱼忆故乡只縁心事近重阳鬓丝添得三分白空被黄花笑一场
　　维扬万花园【赵制使经理】
　　细柳营基锁緑苔万花新种小亭台芙蓉喜见江南客故向西风一夜开
　　雨中逺望
　　山匝浓云水匝天秋容黯淡荻花边潇湘八景谁収去畱下波心小钓船
　　劝僧还乡【六言】
　　世事无过尔尔禅心只好休休江上数峯如削西风不碍归舟
　　舟中九日
　　巴得重阳未到家短篷根底忆黄花乌纱不为西风舞空与同舟説孟嘉
　　嘉熈戊戌己亥马塍稿
　　安居
　　穷通岂在苦劳神且作安居嬾散人买地种花多种竹煮茶邀客也邀隣求名岂识书三上得与无过醉一巡喜得满収芋栗杜陵应不笑全贫
　　有感
　　窗户清清半掩门小儿揩泪立黄昏几多心事无人问独看梅花月半痕
　　晓琴
　　静夜听鸣琴秋风动幽谷何为钟子期千古无人续
　　楮先生
　　先生邂逅龙亭日多少云仍满世间千古典谟文独记九流毫发事相关代庖阿堵名尤重制甲防边职未闲只与道人为鹤帐始能清梦绕湖山
　　岁旦【已亥嘉熈三年】
　　屋闲无贺客早起只如常桃板随人换梅花隔岁香春风囘笑语云气卜丰穰柏酒何劳劝心平寿自长
　　五老【儒将农渔女】
　　壮年期慕佐中兴岂谓蟠螭睡不醒可惜满牀廷对稿白头翻録道家经【老儒】
　　髀肉丰腴鬓发疎将军健饭待何如七禽不了中原事羞读君王问劳书【老将】
　　齿发俱无背已驼雨耕摩破几青蓑高皇庆寿推恩诏暗读全文忘不多【老农】
　　短发衰髯一掉船白头波浪几掀天儿孙各占芦花住网得鲈鱼即酒钱【老渔】
　　着破箱中欲嫁衣翠颦何止只忧葵春来偷摘班班发泪湿菱花只自知【老女】
　　逺访友人不値畱集句小絶
　　寒食花枝插满头【范成大】长亭搔首晚悠悠【郑毅夫】灞陵老子无人识【王竒】别是天涯一段愁【陆游】
　　寄征夫
　　待君君未归寄书书不去寄书书可去有意殊难语深夜弹琵琶思君在何处知君在何处不禁春事已阑珊东风吹起杨花絮东风吹落杨花絮
　　客楼戏集唐人句
　　门掩杨枝一夜风【杜牧之】自怜羇客尚飘蓬【李山甫】不堪吟罢东囘首【僧朋来】鸟傍岩花戏晚红【杜荀鹤】
　　赠僧了性
　　虽然年纪小胷次已江湖贝叶连宵看梅花一様臞记诗诚敢许戒酒恐应无好向苏堤上行行捻数珠
　　醉中登楼
　　明主何尝弃浩然杯中有物且随縁倚楼心事谁消遣一点飞禽落钓船
　　嘲燕
　　年来乳燕亦堪羞不学杨花得自由飞过几家门户去且须寻见最高楼
　　瓶梅
　　南枝斜插古军持瘦影参差落砚池莫道人家窗户暖等闲忘却陇头时
　　春半
　　春到已多时游人替衲衣柳眠莺唤醒花瘦雨添肥官事痴能了人情久易非一贫能自守赢得掩柴扉
　　散愁【四首】
　　着意功名四十年柳花空满鬓丝边男儿无补朝廷事有媿饥餐困即眠
　　小楼呼酒挹青山翠碧珑璁一笑间山若有情应问我如何犹似野人闲
　　清贫如水尽无妨只愿伊周立庙堂扶起太平千载脉且随农父乐耕桑
　　旋买犂锄学种田一声长啸霅溪边微茫白水山如画好个江南万里天
　　午睡
　　午梦惊囘笋簟凉坦夷襟度即潇湘诗高自与梅花好食淡方知菜味长事説万端多画虎人无一念不亡羊满头飞絮春零乱莫笑狂夫老更狂
　　酒边
　　一醉复一醉陶陶醉未休何伤于日月知我者春秋万事难追昔千金不解愁白鸥飞浩荡此兴属渔舟
　　小舟晚赏荷花【囘文】
　　天浮月影水浮天路绕山头树绕烟船小小行人意适藕花新索酒杯传
　　清明插柳
　　清明是处插垂杨院宇深深緑翠藏心地不为尘俗累不簪杨柳也何妨
　　晚春
　　风甃残花满地红别离樽俎谩匆匆春光未肯収心去却在荼防细影中
　　緑阴阴里惜韶华自缚筠梢扫落花可笑游人心未懒杜鹃啼处拨琵琶
　　清和
　　诗债还无足家园亦倦看客游宜致仕午睡当之官舌笑张仪在心慿达麽安清和天气好应免夹衣寒
　　久坐
　　坐久如忘世松窗日未斜营巢鵶蹂树作【去】梦蝶眠花易课推三画毉方録数家瓶笙声未絶更点土山茶
　　戏作
　　青梅黄尽雨无多柳影重重午日过忽听隔篱人语笑采莲船子上新河
　　玉泉寺金鱼
　　金鳞韬隐已多时寺壁重泥又有诗龙若久懐霖雨志不应蟠屈小方池
　　僻居
　　居僻恬无事开窗挹晚晴雨沈云脚重风约燕身轻有子争梨栗无朋问死生毎忧人载酒剥啄打门声
　　倦吟
　　竞病推敲欲呕心何如危坐拆桐阴新蝉咽咽知人意学我年来抱膝吟
　　云云
　　休将闲耳听云云只作【去】深居耳不闻素志肯随时节改清贫难许利名分忘情茆屋无非燕着脚春山独是云试问急流谁勇退故园同看木欣欣
　　愁
　　愁怀难尽亦难诗唯有流莺暗得知我亦无言莺不语柳边相看立多时
　　蓼花
　　秋到梧桐我未宜蓼花何事已先知朝来数点西风雨喜见深红四五枝
　　嬾
