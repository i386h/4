<!-- { "loadSidebar": true } -->
　　罗带江头蜕绣衣人归香草谢家池秪今玉树埋何处惆怅僧房认得诗
　　又
　　穿冢难酧地下知逢人多说项斯诗今朝痛洒西川泪万里梅花欲放时
　　延真道院
　　沧流翠竹接仙扄霛菜丹虬拱上真拟就翁分半榻闲听秋雨守庚申
　　访赵愚斋不遇谒者云入幕抵晚方归因成一絶奉寄
　　雪片梅花满砚池芙蓉幕里客归迟今朝解了公家事尽听辕门报酉时【愚斋旧有诗云无曹度日真堪愧又听辕门报酉时】
　　史主簿以授庵习稿见示敬题其后并寄张宗瑞
　　姜防荒冢白苹深鸑鷟无声结緑沉拟向鄱阳寻后杜只招张叜听君吟
　　又
　　吟了南楼到库楼塞云边月困雕锼只今南北无诗禁曾有新编过境不
　　术士醴陵丁梦营将之舂陵有赠
　　防尽槐花买卜人窊尊且认旧碑文只今世上无清惠却恐元郎解【阙】君
　　又
　　渌水池边旧钓矶何时归去濯征衣千年城郭应无恙只怕风尘老令威
　　送欧阳平仲起郁林教官
　　快把诗书洗瘴茆雕题墨齿尽同胞天涯那得随衿佩试借叔堂讲义抄
　　又
　　古来节妇比忠臣怊怅明珠一窖尘千古纲常君记取题诗烦问坠楼人
　　萍乡和王尧章韵
　　征衲无人补旧绵萧条客枕楚萍边拨残石炭西牕冷知忆山家榾柮烟
　　赵司法诗集自题近道葢取工部所贻元隠居诗中语也【阙】
　　道书二絶
　　和遍陶翁饮酒诗醉笼天地入鸠夷细看官爵成何物肯带奚囊过九疑
　　又
　　浣花骚伯杳难【阙】世上宁无元隠居读罢君诗三叹息断弦緑绮定何如
　　听庐山胡道士弹离骚
　　庐山道士菊潭仙前世沧浪握楚荃莫道离骚遗响絶孤钩寡珥尚能传
　　又
　　吊湘谁解荐江蓠忠愤泠泠冩七丝愁絶九疑山下听重华应许就陈词
　　题王尧章伫香亭
　　满池蜀锦照深衣尽日慿栏课楚词要识此花香絶处露凉风细雨晴时
　　又
　　对花味道兴何长好学顔家到坐忘莫与红尘儿辈道心清正自得真香
　　又
　　故园荷屋傍濓溪若爱莲花入梦思今日题诗还自笑江湖尘土鬓成丝
　　题昭州田廷亮书稿后
　　防榔口里吐参苓折槛无门九虎深家在道乡亭畔住定应千古有知音
　　又
　　少海无波鹤禁虚满朝闭口养曹蜍白袍乌防和宁外却有山人请建储
　　次韵熊云瀑秋夜见寄
　　呌彻苍梧望八荒暮云秋客各凄凉此情未许傍人防愁絶中庭月一方






　　江湖小集巻八十七
　　钦定四库全书
　　江湖小集巻八十八　　　　宋　陈起　编乐雷发雪矶丛稿
　　五言律诗
　　访伯父幽居
　　对坐如禅舍闲烧石乳香书看新讲义药问未传方仆语梅花里僧经竹叶傍题诗吾岂敢牕户半吟章
　　桂林怀李景魏
　　阳华万叠云无计得相寻所学皆时好何人知尔心莎城百粤逺雪峤一翁吟已是怀人极天寒奈水深
　　桂林送人之琼州招捕海冦
　　訾家洲畔路别尔苦匆匆説战令人喜耽吟与我同旌旗枫鬼雨舟楫鲎簰风想到琼峰顶题诗更记功
　　与李盘翁知县登七星山吊石道士
　　叠嶂矗空青耽竒共一寻苔荒碑意古茗苦道情深有兴梯苍壁无才咏玉簮吟仙何处去我辈复登临
　　次韵史主簿雨夜见寄
　　水长许由溪春寒入竹扉防人听夜雨惟我怯单衣树罅青灯耿篱根白菌肥明朝有忙事推枕问渔矶
　　道中逢老儒由蜀出
　　丙穴鱼应好曾经问钓矶干戈今未定城郭是耶非诗社尊黄髪侯门薄布衣乾坤豺虎满见尔一歔欷
　　时事
　　时事如頺屋谁堪任栋梁国贫僧牒贱边病檄书忙有分忧宗社无才出举塲未应王谢辈挥泪送斜阳
　　逃户
　　租帖名犹在何人纳税钱烧侵无主墓地占没官田边国干戈满蛮州瘴疠偏不知携老稚何处就丰年
　　登江华寒亭
　　到此脚跟酸千峰逈不看年深碑字浅日薄树隂寒石罅巢蜂乳篱根堕鸟残爱吟还畏崄不敢倚栏杆
　　访表叔李竹斋
　　门庭接豆根吟避市尘喧每爱诗无敌应知学有源云山供俎豆笔砚长儿孙愧我相过数秋风酒一樽
　　拟长沙访姚雪篷至永返赋此为寄
　　今傍南轩住应知理趣精通书多似易论语不言诚拟欲听微论犹能慰别情江湖风浪隔肠断楚鸿声
　　雨夜读陆放翁集
　　炉冷童吹火山房夜黯然湿薪添茭热苦茗带芎煎灯暗潇江雨诗吟笠泽烟老仙何处去搔首吊尘编
　　送黄天河
　　天河那可到山顶翠参差村屋煎黄蜡官炉照荔枝地蛮游宦少县小迓賔迟鼻祖曾吟处荒苔想满碑
　　呈赵叔愚司理
　　闭户垂杨句江湖半世看不应求五岭却自建孤坛浙社朋游尽唐诗气味寒今朝流水调只向子期弹
　　梦访刘漫塘曽雪巢二先生
　　前辈风流歇江湖欠赏音向期行古道谁解识余心月浸金坛冷云归玉笥深潇湘风雨夜客梦得相寻
　　青湘逢廷对人归因问时事
　　南客帝乡归青袍照緑髭问知当世事解诵圣君诗淮蜀军书急湘樊邸报迟空传廷试防韦布説边陲
　　南林寺
　　律院僧应俗庭荒草木删无碑堪攷古有客自看山竹好惟嫌宻云多不自闲小溪知最近童浴夜方还
　　象石铭【有序】
　　九疑之麓为丽山有岩崩道厥石如象予游而爱之遂命之名而铭曰
　　百兽出王象实孔伟有崩斯石惟象是似赑屭其形巉岹其齿我爱斯岩原象之美钟竒日南邈尔荒裔服兮帝车维天子使相彼嵒阿济济多士遗教笃学峻实地任重致远伊国之器地以人彰敢铭岩趾

　　江湖小集巻八十八
　　钦定四库全书
　　江湖小集卷八十九　　　　宋　陈起　编张蕴斗野藳支卷
　　云间
　　勌倚柁楼闻鹤唳半生此地一经过机云故月荒凉宅湖海新秋浩荡波晓红莲商客市夜牕白苎女儿歌吟边冷被沙鸥笑衣化京尘鬓亦皤
　　江湖伟观
　　隄栁朝朝送酒船一防山色越帆烟蓬莱云气东溟外阊阖星辰北斗前突兀向来无此屋登临当日有诸贤夕阳过雁慵回首吟入闗河万里天
　　鳯鹤鹊三题与江社同赋
　　一去朝阳寂不闻西康台北起寒云梧花竹实年年事柰此喧啾百鸟羣
　　立雪精神两瘦芦天风入羽思江湖逋仙梅下曽相识千载归来一语无
　　月树争枝影共寒楂楂飞过屋头山五陵年少多春闷一弹千金落等闲
　　顾迳
　　海水还清浅停杯问二豪雨来江色暝沙长岸容高吏鞅何能脱王程敢惮劳秋风柁楼底短髪不禁搔
　　钱氏东臯
　　百年钟鼓园林在人物萧疎更海乡藤络湖嵌山解长花移邺本土犹香棋声静昼松阴淡扇影闲秋水气长莫道官忙行乐少也分物色到奚囊
　　上海
　　梦断三更鹤芦边系短蓬聴潮看海月坐石受天风物至秋而化年来我亦翁长歌相劳事犹喜此樽同
　　新晴
　　林影熹微晓乍晴老于世故独关情连烽未撤边头戍积潦犹妨陇上耕几为饷蚕忧湿叶重因漂麦困饥氓龙公多事多劳耳万理由来要得平
　　録録
　　録録竟何为衣尘日以缁故人闲入梦乆雨颇妨脾燕履登巢息蜂程载蜜亏独斟莲子酒愁絶杏花诗
　　除夕
　　京国逢除夕栖迟鬓欲霜春声生竹爆岁色动椒香戒睡聴鸡早占诗探蠒忙烛花频送喜儿女笑烘堂
　　祷雪天竺由灵鹫过冷泉
　　降香天竺去瀹茗冷泉来新径石间过危亭木杪开烟山晴若畵霜叶湿如灰防检经行处今年未见梅
　　祀事
　　误被鸡催起偷聴漏鼓稀书檠风展卷香盌火生衣困嗅茶犹病吟飱菊可肥月明天路靓亲到帝旁归
　　西湖清明
　　芳天新霁惠风和软緑平隄凝不波桃李无言看客惯楼台如畵占山多游裾匝路塡车马翠榜开筵鬬绮罗寂寂寒烟生水面白沤柰此月明何
　　酥
　　兼味醍醐外分身乳酪中江南鸣穉犊塞上寄飞鸿干雨看如幻生盐讶渐融腊残犹有待煎取牡丹红
　　食蛎次韵芸隠
　　相黏成什伯峰耸若山王【史南人呼明驼为山王】攻处须犀防持来出蟹汤梅花霜后味竹色酒边香坐忆游闽乐今年始得尝
　　次韵月中闻鹤
　　月明华表语霜清万籁沉沉静有声一自别来琼树长几回飞梦到曽城
　　孤影徘徊且月中流离满贮酒如空东皇太乙应来下笑指梅花一信通
　　斋宫偶题
　　众緑扶疎雨气清栁花吹作小池萍文牕昼寂斋房邃三潄华池诵玉经
　　同寮约游香林分韵得林字
　　约我当休沐同过支道林棋边翻覆手酒外太平心石潄晴湍细猿吟夏木深归帆带疎雨凉意满幽衿
　　春朝偶题
　　忙里偷闲答物华一官随分是生涯春风酒棹湖隄栁晓月吟鞯辇路花报喜忽闻枝上鹊忘机时下屋头鸦残年钝闷今朝尽重对菱花拂帽纱
　　重游大涤洞天
　　涧水泠泠石髪新松花香靓翠崕深云生不没仙人迹丹化犹啼捣药禽洗眼人多求圣水醒心吾独爱清音杖藜更欲过新洞无柰春空又作霒
　　东庵与道者语有感
　　瘦防松间日又斜更过南崦吃僧荼丹青岭树明寒叶水墨江天噪乱鸦付酒一杯真乐事读书万卷是愁涯更尝世故知闲味河水依然鬓自华
　　朱柿
　　慈恩分种逺骈实渥如丹埀野华星大然云火树寒蠏螯微有忌牲血讶难抟七节虽堪赏无劳把核钻
　　喜李鹤田至次阮云心韵兼寄
　　月树秋来碧几寻古芗熏彻紫芝吟无因得去陪清赏祗寄山君一寸心
　　浇酒逋梅又几回愁吟旧雨独登台星星鹤语山晓割得云心古锦来
　　九日
　　细看黄花把一枝东篱犹是昔人非题糕酒外豪心在吹帽风前素髪稀雁呌霜天悲故国鸦翻溪树背寒晖百年独有闲居乐可怪东山事竟违
　　道场山
　　访碑无古迹丹碧覆嵯峨塔向城中共山从寺右多疎松小溪路逺溇太湖波何锴书堂在犹嫌隔翠萝
　　何山
　　山因人得姓人去佛来居隣有天章墓碑无玉局书幽溪通古郭荒涧入春畬客子吟须冷高峯夕照余
　　月泉纪游
　　小春霜防晓闲访古招提何歳斋鱼废初顾兎迷先民堂上像寓客柱间题僧户蜂分小山形虎欠低松青江庙北竹老野桥西亲汲聊煎茗深登信杖藜琴师年九十相见手重携
　　不寐
　　空牀展转对孤檠寒漏年长更雨声如此乾坤闲歳月明朝华髪满头生
　　寄鹤田
　　鹤向孤山去未归片云行雁与心期新诗不着工夫得雪外看花独立时
　　至后
　　阳生七日验飞葭衮衮天机歳载华江草未圆青帝梦香云满泄与梅花
　　霅川次韵鹤田
　　苕霅双流合防樯万里通连山黄独雪一雁白苹风酒户春醅浅鱼村晚市同旧游蕉鹿外未老已成翁
　　歳晏用赵谊父访云心韵以寄
　　看春知几度髪故应非世事真犹梦人生瘦胜肥竹边随意入梅下得诗归缅想羊何友湖山乐所依
　　正月二日雪
　　雨送冬雷了如簁堕晓晴萦盈溪树色骚杀纸牕声着瓦消还易因风冻不成纷纷门外履犹自贺元正
　　送晏桂山赴高沙郡
　　青衫赴阙已三迁红斾临州不五年旧吏侉荣从事府新民迎拥使君鞯牡丹池馆春融日莼叶汀洲水涨天自是边筹谈笑办归来仍侍玉皇前
　　接武容台彼一时溪乡重幸得追随沤前心事沧浪影梅下吟情汗漫期感慨中年无近别徘徊明月有相思殷勤劝醉阳关晓受尽耶歈只自知
