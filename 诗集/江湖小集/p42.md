<!-- { "loadSidebar": true } -->
　　湫隘嚣尘不可居【晏子宅左传】卜诸清旷亦蘧庐【卜诸清旷仲长綂】虽无傍水梅依竹喜有对楼人读书工雀一枝聊尔耳战蜗两角竟何如西风渐劲未归去空说张翰忆脍鱼【张翰字季鹰翰作去声非】
　　记顔
　　五十一年前素昧相逢元是镜中人他时鹤发鸡皮様却道今畨画未真
　　身后寄顔
　　生前喜作死规模强把冠裳束幻躯儿軰对人抛好语吾家南极老人图
　　次韵
　　燕子虚檐教子飞风帘不卷和新诗緑隂满迳蜻蜓小正是梅黄欲雨时
　　春事
　　春事又如此犹人欲老时绿稠烟外树白鬓边丝天道有还日吾年无返期从今安适境莫放酒杯迟
　　晚春
　　游事一畨了愁多鎻昼长因思来岁赏未必少年狂野鸟学蛮语岸花浮楚香鱼应知我者圉圉到池塘
　　琉璃炮灯中鱼
　　头角未峥嵘潜宫号水晶游时虽逼窄乐处在圆明有火疑烧尾【鱼化龙时雷火烧尾出封氏闻见録】无波可动情一朝开混沌变化趂雷轰
　　赠陈芸居
　　气貌老成闻见熟江湖指作定南针得书爱与世人读选句长教野客吟富贵天街分耳目清闲地位当山林料君阅遍兴亡事对坐萧然一片心
　　伯氏墓下
　　敬长于今我独亡转头惊见十飞霜心乎爱矣兄如在陟彼冈兮木已苍直喜克家犹有子回思疗疾苦无方伏波不忍离坟墓【马援兄卒朞年不离墓所】泪洒归舟重感伤
　　次逰十洲之一亭韵【庆元】
　　抵掌论文酒易酣岸巾风外鬓防鬖十洲所有今之一七歩而成尔乃三【柳公权应声成文唐文宗曰子建七步而成尔乃三焉本传】桥压平堤波卷緑烟封远沚草舒蓝闲边得侣评佳境留与他时作美谈
　　渔村
　　古柳溪头枕断槎横篙挂网几渔家得鱼去换红蒸米呼子来挑荠菜花
　　蚕妇叹
　　浴蚕才罢餧蚕忙朝暮蓬头去采桑辛苦得丝了租税终年秪着布衣裳
　　机女叹
　　机声咿轧到天明万缕千丝织得成售与绮罗人不顾看纱嫌重绢嫌轻
　　废墓有感
　　轩冕委尘埃今人为古哀百年邱陇废几个子孙来蔓草栖朝露穷猿泣夜台世间类如此当乐且衔杯
　　扫榻
　　扫搨卧终日香销百念除不愁浑厌酒无事剩抄书粉浅庭前笋青齐雨后蔬自嫌犹有累添水种金鱼
　　风雨
　　昨夜东风急疎窓荐雨入溪南梅正花狼藉随尘沙皓皓多易污不得全春华春华能有几纷纷入桃李时哉小兴衰人生犹物理明发檐沈声乌雀喧新晴老农脱袯襫一犁原上耕
　　投所知
　　中流砥柱一宗臣长把丹衷动玉宸三十四番如此疏百千载后更无人堂留薇药谁知已路长萧茅谩得春自是不曾轻出处到头着着为斯民
　　虎丘【名海涌山　劔池　防头石　寺乃晋王珣珉宅】
　　心境空时喜地偏杖藜来勘防头禅重门鎻住海心石一劔截开水底天记谁珣珉曾院宇尚传吴越共山川阑风剩月知人意塔影松声落坐边
　　逰园
　　碧琅玕里几亭台万朶芙蓉照水开可醉可吟尤可卧主人无暇客长来
　　即事
　　去去晴云送客舟客舟刚把去云留云心不定客心乱一阵飞鳬两岸愁
　　村居
　　数舍茅茨蔟水涯傍檐一树早梅花年丰便觉村居好竹里新添卖酒家
　　半塘寺【今州郡占为纳苗之地】
　　寺枕彩云桥残碑纪晋朝地平垂塔影林古镇塘腰夜月松千阜春风柳万条景多僧住少近觉有尘嚣
　　勲业
　　勲业占渔蓑因闲学种荷春秋几燕垒人世一鸡窠雨急溪声壮堂寛野趣多狂歌狂且醉还感醉时歌
　　夜坐
　　秋院穉凉生看书睡未能扇闲萤扑袂壁破防窥灯晚境物华异清宵道气增邻家犹不寐席地话丰登
　　偶题
　　曲肱玩味圣贤书识破人间总畏途盛欲对君言所以又应诮我爱之乎百年役役鴈来去一梦昏昏鹿有无堪笑季鹰犹左计求归何必待莼鲈
　　偶成
　　醉敲牛角过前村此世应无利禄昏有水可渔田可稼即松而径竹而门賔朋连属琴书乐亭榭参差鸟雀喧不假山灵回俗驾防心同是一乾坤
　　读骚
　　举世昏昏醉未醒独醒寂寞楚江濵后人爱把离骚读不道离骚误后人
　　偶成
　　人间总利名此地此心清雨架笔多润风櫺琴自声虚堂回古味逆境见真情脱防寻蕲蕈酣眠小太平
　　浮世
　　浮世即浮家书车与钓车梦中行熟境尘外立生涯篱落千丝柳池塘两部蛙儿曹问农事防防隔田花
　　出城
　　清晓出江城波平觉棹轻烟荷学人老风柳作秋声歳稔时无事心和物有情客来慵与语苦苦问功名
　　题水竹弟夀山觉庵
　　照隣营墓牧之铭【卢照隣豫营墓　杜牧之自为墓铭】一理融明古亦今政为后先同此觉不将生死动其心天教棠棣分春色地接松楸合昼隂自谓老身强健在时时来和夀藏吟
　　酒边次韵
　　天末星流小似萤因将时事语家庭乆晴未厌田多雨众醉难教我独醒梅下有人编野史竹间犹子课羲经晚年喜不为身累闭户何求阮眼青
　　荔枝
　　绉红纱防水晶团驿骑飞来露未干胡羯垂涎犹不悟马嵬山底梦长安
　　橄榄
　　落尽红盐子更青余甘风韵未为珍从来独有茶知已勘破生生一防仁
　　偶成
　　江湖千万顷小艇熟烟波无梦世情薄有吟春思多百年空反覆两鬓暗消磨钓叟同吾志鸣榔柳外过
　　元夕
　　梦想传柑宴村醪可试沽谩酬元夕尔不复去年吾旧事思清汴幽情卜紫姑六分春已一秉烛歩通衢
　　野堂即事
　　纎尘不到芰荷边好向防干系小船得句未工吟竞病有书可读笑便眠老于胶扰宁中圣暂尔萧闲即半僊人境两忘天地寂一声柳外咽新蝉
　　诗赠归儒
　　厌作人间粥饭僧等闲来续义铦灯【义铦乃葛天民之僧名】近吟气味无蔬笋旧学工夫尚葛藤花下飞鞭身洒落风前扶防发鬅鬙浪僊素不修书问有愧昌黎记可朋
　　打坐
　　一巻黄庭日未移跏趺坐处篆香迟儿曹问我新官职顺适堂中老住持
　　春去
　　一片飞花落酒缸风光渐觉逺书窓草深两部青蛙閙芹湿重檐紫燕双
　　小垂虹桥
　　冯夷掣开潜蛟鎻御云飞过松江左悬腰展鬛眠东湖生绡描作垂虹图隐君骑背占空濶百尺防干景轩豁有亭翼然芙蕖开风朝月夕尤佳哉柳边何曾官船来回视驿桥多尘埃
　　爱香亭
　　有君子兮居沧波芝兰之室未足多为香絶日成痴絶不着此亭如香何光风霁月荡心目幸甚吴侬沾賸馥兹时消得为衣裳对翁更把离骚读
　　偶成
　　世事如今不可知相逢茶罢且吟诗无风古鼎香烟直未午空庭树影迟袖手好看棊胜败论心休问酒醇醨谋居恰与松江近斫脍羮莼渐及时
　　舫斋
　　居家巧作浮家様此即人生不系舟政恐风波起平地直教砥柱屹中流浪花影动重帘月潮汛声喧万叶秋梦里不知容膝计翻身栩栩逐轻鸥
　　苕溪行
　　吴松江头田舍翁年年苕溪揺飞篷沿溪杨柳旧相识问翁何事犹西东心欲无言泪如洗松楸正住西山里余生五十五番春七十为期春梦耳追思畴昔谋亲茔鴈行差差三弟兄伯兮季兮不可作老来只影嗟零丁手种青杉逾百尺藤花薜蔓笼台石一年一到一徘徊此后徘徊几朝夕九泉属望天潜知寸草难报阳春晖教子一经答先志买山傍墓终焉计读书可大吾门闾没世可从先大夫
　　次韵
　　童去鹤归迟青山皓首期池塘圆草梦家世受梅知拂石和云卧分鱼换米炊人生裁足耳舎子更其谁
　　次抚松韵
　　昂藏苍髯翁违世号独立女萝千丈丝依倚忘岌岌有客眠疎隂感慨百世人不悟女萝累甘为女萝亲猗欤山下兰清芬传楚泽野蔓不可干此道何曾息

　　江湖小集巻四十
　　钦定四库全书
　　江湖小集巻四十一　　　　宋　陈起　编叶茵顺适堂吟稿
　　晚年辟地为圃僭用老坡和靖节归田园居六韵
　　太湖三万顷湖中东西山谋隐媿不早欲徃嗟衰年道南地夷旷半占龟鱼渊断岸连疎村浮云栖平田得此愿可酬不啻湖山间瞻彼闵子巷卜居千载前犹存六七舍古柳生青烟邻曲来无时为予喜欲颠畴知在尘境中有风月闲吾将老此乡草木俱欣然
　　二
　　已受鲈乡招柴车异尘鞅方春融融时红紫形梦想胜游计自今乐事何曾徃迎意引壶觞班荆集少长容膝地有余意不在衺广牧竖良知心长歌振林莾
　　三
　　蚕姑馈新蛹篱落桑柘稀一蠒视万事浮生同于归水浅凉可濯荷深香可衣载言老圃计勇决无依违
　　四
　　疏牖炷栢子日与琴书娱已复廻商飚凉意浮郊虚自成松菊趣不杂轩冕居悠悠鸟脱罟局局兎守株试叩塞上翁得丧为何如元亮抱至道诗发道之余利名莫能束精神游太虚冥想田园归其乐无时无
　　五
　　控驴灞桥坳纵棹剡溪曲缤纷天上花拍拍春意足能追兹辰欢独许苏玉局憧憧市朝人继晷犹秉烛野翁太无营借暖待晴旭
　　六
　　结庐田畴间稔步东西陌时哉休且休聊以适吾适汗漫游难逢崦嵫日易夕篠影延户深苔晕补阶隙而有蛙蚓居口腹犹役役顾予安一间顶踵防帝绩发为四时吟吟中自规益
　　鲈乡道院
　　步兵旧游地野人今结庐千载同一调志隐不志鱼
　　光风霁月
　　濓溪有此天天外得此景景中一衰翁融入吟哦境
　　耕钓境
　　一犂足春雨一丝揺晴风乐此至乐地其惟蓑笠翁
　　春咏
　　舍瑟声不传咏归声在道风乎野外濵夕阳转芳草
　　见天地心【梅】
　　百卉伏穷隂一枝倚春色因易探眞机生意何曾息
　　存方寸地【桂】
　　客问燕山地燕山地不多秪因解培植桂子绿婆娑
　　翠波【竹】
　　萧疎拂行云清隂笼远汀水色元无色相逢眼自青
　　皆春
　　一气融万象大哉造化仁自耕还自凿熈熈康衢民
　　尘外【门】
　　自有此山扃疑与浮世隔清风袭我裳竹下有来客
　　云思【松桧】
　　交柯靉苍寒不碍青霄路油然隐者心一声孤鹤度
　　道院
　　园林悭十亩天赐老生涯雪境吟终夜春时醉一家篱疎簪菊种石古络藤花莫有同盟者多煎谷雨茶
　　舟中即事
　　草舍宻还稀编篱枕钓矶鸭羣迎棹去牛背晒衣归风浪千叠村深柳四围倚樯无与语数鴈失斜晖
　　新春
　　老来分外喜新春春事闗心世事轻棊肯输时方是着路疑险处不须行雨催农业鸠夫妇风帯边声鴈弟兄办得斗园隣屋角剩栽芝术了余生
　　严子陵
　　怕被刘郎认故人披裘钓泽隐余生无端伸足龙牀上多却严陵一姓名
　　陶渊明
　　唤得归来是督邮东篱千古占风流白衣未至秋萧索曾记公田种秫不
　　贾浪僊
　　举世知心独有韩为何无发强加冠若人了得推敲事僧服儒衣一様看
　　孟东野
　　出仕因诗怍长官布衣时节更孤寒长安得意春风里百岁都来一日欢
　　次韵
　　举世一枰棊谁能着着奇懒皆安乐法醉即太平时梅雨飞不断茶烟凝欲垂吟诗为无事多事又因诗
　　天童山
　　着足万松闗东州第一山听泉穷地脉厯栈近天顔奎画疎烟外钟声远树间衲翁曾有约分我片时闲
　　次守岁韵
　　爆竹散千灾从今事事谐五辛空饾饤六甲已安排井贮屠苏药庭辉榾柮柴谩教添一岁依旧好情怀
　　道院偶成
