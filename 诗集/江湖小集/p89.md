<!-- { "loadSidebar": true } -->
　　【不可得而久者父母之谓也是故孝子爱日】
　　不可得而久其惟父母乎谆谆爱日语掦氏岂欺予
　　东海王疆
　　【母郭后废疆戚戚不自安愿备藩国赞曰逊而知废为吴太伯】
　　史以太伯比斯评恐未真我知东海意不忍母他人
　　邓禹
　　【事母至孝云台功臣之次禹为第一】
　　功臣三十二劔佩蔼云台第一人知否曽闻孝母来
　　窦融
　　【少孤事母孝与隗嚣书云为忠甚易玺书赐融谓欲三分鼎足宜以时定】
　　玺书来万里鼎足定三分解道为忠易谁知以孝闻
　　马援
　　【戒子曰欲汝曹闻人过失如闻父母之名耳可得闻口不可得而言也】
　　恶言出于口必至反其声小子闻人过当知闻父名
　　樊宏
　　【父重遗令所假贷民间数百万悉焚削文契债家闻而慙争偿之宏不受】
　　能捐数百万不听债家偿要自父一语铭心不敢忘
　　耿国
　　【国当嗣父封上疏以父况爱少子霸固自陈让】
　　封侯谁不愿顾我独何心为忆父所爱偏于少子深
　　张湛
　　【望县门步进曰父母之国所宜尽礼或议其诈笑曰人皆诈恶我独诈善】
　　下车父母国自重岂其轻谓我诈为善何忧被此名
　　冯豹
　　【后母屡行毒害敬事愈谨疾之愈深每奏事伏省阁帝使黄门持被覆之】
　　中人持被覆尚得帝恩深子职竟何是终求慰母心
　　孔奋
　　【奉母极求珍膳躬率妻子同甘菜茹为时人所笑以身处脂膏不能自润】
　　甘同妻菜茹极奉母珍羞一任时人笑脂膏不自谋
　　伏湛
　　【父理为当世名儒别自名学湛性孝友少传父业教授数百人】
　　向来父学显别自以家名不是能传业如何着孝声
　　郑敬
　　【郅恽谓曰子将为伊吕乎巢许乎敬曰幸得奉坟墓虽不从政是亦为政】
　　几曽慕巢许非是薄伊周何忍的的去先人有墓丘
　　古初
　　【郅恽为长沙太守长沙有孝子古初恽即以为首举】
　　长沙有孝子姓字死犹香料得郡举首他无人敢当
　　江革
　　【负母逃难数为盗刼去辄求哀得免后归乡里每自为母挽车时称巨孝】
　　挽车极劳苦逃贼最间闗太息江巨孝能为人所难
　　蔡顺
　　【拾葚黒者奉母母思顺心动弃薪还防母棺火越它舎母畏雷震辄圜墓】
　　贼疑食葚异母怪弃薪还雷震辄圜冡火飞因伏棺
　　姜诗
　　【妻汲供母后时遣去遗母珍羞复还儿溺答母游学忽泉涌跃鲤供母膳】
　　日常供鲤脍且辄汲江流儿溺言游学妻还感遗羞
　　郭巨
　　【恐母减食与子欲埋之掘坑得金一釜上云天赐郭巨孝子官不得取】
　　为养宁埋子那知地有金如何有天赐且复怕官侵
　　班固
　　【着幽通赋曰懿前烈之纯淑兮咨孤蒙之眇眇兮又作叙传述班氏之先】
　　前烈知纯淑孤纵愧眇蒙果能笔叙传不枉赋幽通
　　刘平
　　【负母逃难恐絶弟类抱弟女弃已子邓伯道负弟子避贼防其子于树上】
　　弟类那容絶吾雏聴自生刘平端为母伯道特沽名
　　郭基
　　【为京兆督邮班固荐于东平王苍谓基孝行着于州里苍纳之】
　　岂伊东阁里无似督邮贤直把孝行荐今人少孟坚
　　亷范
　　【年十五与客自蜀步负父丧归京兆后为蜀守民歌曰平生无襦今五袴】
　　亲丧徒步负万里歴岷峨何事今人说惟知襦袴歌
　　邓彪
　　【少修孝行让国于异母弟荆鳯显宗高其节下诏许焉　又曹子建诗】
　　让国异母弟如彪正自奇今人有同产煮豆且燃萁
　　张歆
　　【歆守臯长有报父仇贼歆破械纵之遂弃官亡命范晔谓其报仇逃亡】
　　去官因脱囚为感戴天雠史氏乃失实却云逃报仇
　　清河王庆
　　【上书曰乞以臣骸骨下从贵人于樊濯庶母子魂灵有所依倚】
　　乞以臣骸骨下从樊濯原生虽阙亲养没拟报私恩
　　鲁恭
　　【性至孝与母及弟丕俱居太学习鲁诗为诸儒所称学士争归之】
　　可能来太学即得誉诸儒岂以习诗苦应云与母俱
　　黄香
　　【事父竭力致养暑则扇枕寒则以身暖席京师号曰天下无双江夏黄童】
　　冬月常温席炎天每扇牀如何汉天下只有一黄香
　　乐恢
　　【父亲为令所収恢年十五俯伏县门昼夜号泣令矜之为出其父】
　　父今为县系号泣不停声彼令亦人耳而宁不我矜
　　仲长綂
　　【著论曰傥养亲有兼珍之膳岂羡夫入帝王之门以扬名立身哉】
　　羡入帝王门扬名与立身何如养亲膳每日得兼珍
　　薛包
　　【父娶后妻憎包分出之包号泣庐于舎外旦入洒扫岁余父母慙而还之】
　　所惧子不孝何愁父失慈涕流分出日天定感还时
　　张霸
　　【年数歳知孝让举动自然合礼人讶其小能如此曰我饶为之故字伯饶】
　　幼也知孝让居然合礼仪休疑汝尚小须信我饶为
　　窦章
　　【蓬户蔬食躬勤孝养讲诵不辍时称东观为蓬莱山邓康荐章为校书郎】
　　蔬食可堪贫勤哉孝养亲蓬莱知不逺应是着斯人
　　蘓不韦
　　【父谦为孝暠掠死不韦掘暠父冢时讥其雠枯骨郭太谓优出伍贠】
　　要使生者毒休讥枯骨雠看他郭太论比似伍贠优
　　郭林宗
　　【性至孝范滂称之曰隐不违亲贞不絶俗天子不得臣诸侯不得友】
　　不愿诸侯友那容天子臣贞乎宁絶俗隐也不违亲
　　蔡邕
　　【性笃孝母尝滞病三年邕自非寒暑节变未尝解襟带】
　　自非易寒暑未始解衣襟不谓母疾久三年惟一心
　　杨震
　　【种蓝养母诸生有助其种者辄抜去乡里称孝又不受金以畏四知】
　　尚自畏四知于亲岂忍欺种蓝有助者抜去不妨奇
　　姜肱
　　【肱与弟俱为贼所刼将烹之肱曰季江父母所怜请杀已季江复愿代兄】
　　鼎镬皆知避何心愿代兄恐伤父母意不独弟兄情
　　陈元方
　　【事亲至孝豫州刺史以闻天子为之图像百城以厉风俗】
　　如何百城内一一畵元方劝孝贤刺史观风职所当
　　茅容
　　【字季伟郭林宗见其杀鸡意谓为已设既乃独奉母自以饭蔬与林宗食】
　　鸡乃为母设蔬惟与客同贤哉茅季伟误矣郭林宗
　　范滂
　　【遭党祸恐母流离不忍逃曰滂从父黄泉顾子曰欲汝为善则我不为恶】
　　宁将身塞祸不忍母流离我自不为恶黄泉今有辞
　　鲍永
　　【事后母至孝妻尝母前叱狗永即去其妻】
　　礼经条七出叱狗不言焉一旦鲍妻去那知在母前
　　仇览
　　【为蒲亭长化陈元为孝子民歌曰父母在何在我庭化我鸱枭哺所生】
　　蒲亭一长耳何许得歌声化我鸱枭类而令哺所生
　　赵咨
　　【有孝行盗尝夜刼之咨恐母惊乃先至门迎谢盗慙奔】
　　贼来那可迩而敢以身迎身岂不知爱心乎恐母惊
　　郑康成
　　【家贫假田播殖以为亲养时称为纯儒齐鲁间宗之】
　　播殖为亲养家贫至假田焉知后学者尽唤作儒先
　　李昙
　　【养亲乐道终身不仕名与徐孺子等海内列名五处士焉】
　　养亲还乐道不仕至终身海内称高士非专乡里人
　　徐季登
　　【南州高士徐孺子之子笃行孝弟服阕隠居不仕】
　　南州徐高士姓字满东都有子笃孝行终丧竟隐居
　　周燮
　　【有先人草庐结于东冈燮守之曰吾不能追绮季处巢穴屡征不起】
　　未能追绮季且复守东冈为有先庐在它山忍遁藏
　　王脩
　　【七歳母以社日亡来歳乡里社脩感念母哀甚乡里为之罢社】
　　去年今社日抚字倍酸辛罢社为儿泣乡邻定可人
　　徐庶
　　【辞先主曰老母见获方寸乱矣　王陵曰母为语陵母以老妾故持二心】
　　不胜方寸乱岂暇二心持忍矣王陵将贤哉徐庶辞
　　孟宗
　　【母冬月思笋宗入竹林哀泣笋为之生】
　　万象死灰色千林号怒声何人苦哀泣冻竹强抽萌
　　顾悌
　　【仕吴为偏将军每得父书拜跪读之每句应诺　又孝子聴于无声】
　　地逺隔亲面惟凭一纸书句中辄应诺直是聴于无
　　陆绩
　　【六歳见袁术怀橘堕地术曰陆郎作宾客而怀橘乎曰欲归遗母术奇之】
　　陆郎作宾客怀橘欲何为遗母当然事袁公乃尔奇
　　李宻
　　【祖母刘年九十六谓报刘之日短又言为人子者愿为人兄事亲之日长】
　　事亲苦日短为子愿为兄恳恳报刘语令人涕泗横
　　和峤
　　【王戎居丧饮酒哀毁特甚峤礼法自持不能逾戎刘毅谓峤生孝戎死孝】
　　要以礼法论休言哀毁同但观生和峤定胜死王戎
　　王裒
　　【读诗至蓼莪篇辄流涕门人为废此篇　庐墓悲号涙着栢树树为之枯】
　　悲哉生我句柰此念亲何墓侧有枯树诗中无蓼莪
　　荀何
　　【晋何曾荀顗俱有孝行傅称之曰古称曽闵今见荀何】
　　古称有曽闵今复见荀何为孝一而已能行无甚高
　　王祥
　　【母冬月欲生鱼祥解衣将剖氷双鲤跃出母命守柰每风雨辄抱树泣】
　　风柰应难守冬鱼未易求剖氷不辞冻抱树可胜愁
　　祖纳
　　【性至孝少孤常自炊爨以养母】
　　视膳子之职何须自执炊闲将心比合并是手成持
　　丁仪子
　　【陈寿覔千斛米为仪作传子不与寿米文略大遗魏収金请为父传】
　　尚自不与米何堪大遗金丁仪为有子文略是诬亲
　　范宣
　　【十歳尝以刀伤手捧手改容人问痛耶曰受全之体而致毁伤不可处耳】
　　手直微伤尔如何忽改容不能全所受此痛政无穷
　　戴逵子
　　【戴颙与兄勃并受琴于父逵父卒不忍奏与兄各造新弄并行于世】
　　戴琴妙一世二子得其声不忍遗音奏各将新弄行
　　赵至
　　【儿时从师授业闻父叱牛声投书泣曰我小未能荣养使老父不免勤苦】
　　莫致儿劳养翻令父苦耕可怜废书泣不忍叱牛声
　　陶侃
　　【每饮酒常欢有余而限已竭佐吏等劝少进侃曰亡亲曽见约故不敢逾】
　　陶公宴参佐限极每欢余忆与亡亲约凄然不敢逾
　　桓冲
　　【小字买徳郎母病须羊以解以身质羊后为江州刺史】
　　不辞身作质只为母须羊此日江州牧当年买徳郎
　　盛彦
　　【母失明婢伺彦出以蛴螬炙饴母彦抱母恸哭絶而复苏母目忽然即开】
　　既知为异物号泣絶还生未有蛴螬炙翻令母目明
　　王延
　　【后母令冬月求鱼不得杖之流血延叩氷哭有鱼跃出母悟抚之如已子】
　　酷矣杖流血奇哉鱼跃氷能令母心悟不异已亲生
　　楮徳逸
　　【庾衮字叔褒邻人楮得逸善事其亲老而不倦衮每见拜之】
　　至老能无倦眞为善事亲叔褒非佞者何事拜邻人
　　王悦
　　【导之子有高名事亲色养诸子莫及导见之辄有喜色】
　　色养倾余子高明重有时足为丞相喜岂计外人知
　　许孜
　　【有孝行鹰雉栖其梁鹿虎扰其庭交颈同游不相搏噬所居号孝顺里】
　　能感猛鸷类都无搏噬心同游至鹿虎共宿有鸠鹰
　　卞壶子
　　【壶拒苏峻战死二子昣旴相随赴贼翟汤曰忠孝之道萃于一门】
