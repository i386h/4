<!-- { "loadSidebar": true } -->
　　阳复
　　一变阳爻七日初牕间测影弄徐徐不知曽未添宫线但觉多翻数页书
　　刘八牕见访一夕即别
　　五年苕上别别后愧相疎今夕知何夕忆渠俄见渠同持一杯酒胜寄百封书未及论心事晓风回蹇驴
　　悼戴式之
　　四海诗人説石屏一时知己尽公卿家传衣鉢生无愧气挟江湖老更清重感慨时多比兴最瑰奇处是歌行九原不作空遗藳三些吟魂泪为倾
　　尝蒲萄
　　压架騈枝露颗圆水精落落照晴轩微酸自是江南种尚忍因渠説太原
　　睡觉
　　睡觉东风忽惘然起翻云母续炉烟半醒不醉宿酲思欲雨又晴寒食天春草池塘诗梦里梨花庭院酒尊前谁怜倦客长安市节物惊心忆旧年
　　晴丝
　　何处飞来缭碧空敲吟终日费形容榑桑老茧抽纎纬星殿残机翦素绒蓦忽带归帘外燕等闲惹住栁边蜂风柔日薄楼台晚一缕低埀力正慵
　　谢曹东甽跋唫卷
　　十年湖海仰师儒八斗衣传子建余袖里有诗须印证句中无眼定趦趄吹香玉唾清如许刮膜金箆病已除媪扇何曽求贵重等闲中得防稽书
　　枫桥道中
　　路接官河栁行斜蹇驴冲暑憇田家雨余天迥云生叶日午风轻稻放花袯襫已县黄犊睡桔橰不动緑阴遮老翁相见如相识命坐防牀自析
　　郊居纪实
　　既安能适复何疑小筑重营即旧规狡兔反为三窟累鹪鹩终遂一枝期种成水际芙蓉径凿得亭前菡萏池客有可人尊有酒四时风月总相宜
　　送外家通倅方澹庵
　　风节传清素名多为宦游花封才解绶芝检趣监州等上持麾节归来觐冕旒江南与江北底用说离愁
　　松陵晚泊
　　漭漭风涛外天随低处寻碧云千障暝红树九秋深故国荒城梦空江倦客心行藏那复计篷月闯孤斟
　　小游仙词
　　天风吹上碧嶙峋鸾鹤声清草木薫金阙玉楼行欲遍却携明月出红云
　　寄汤伯起
　　徙家城市去不为故人留种菊应无地观山合起楼别来通讯少春至作诗不池上双柽緑孤吟我正愁
　　次韵答菊庄汤伯起
　　数弓蔬地一方池吾爱吾庐只自知芦碧补交杨栁缺柽红搀上藕花迟翠阴围合疑无日凉意萧骚賸有诗君欲重来须更待嫩烟浮动晚晴时
　　别燕
　　寳墨烟云邈金风庭户秋有雏堪作伴无计若为留谨勿沾鲸浪应须避蜃楼裁诗聊寄逺烦慰玉人愁
　　西陵观梅
　　障霜篝日夺天机九月梅花赏玉防到了不如春意胜水边风韵两三枝
　　小院
　　小院清声动碧梧飒然凉思满籧篨年来懒结青镫伴却课儿曹读夜书
　　夏日书事
　　缓将琴轸卷将书谁信闲中事有余约客论茶和水试课童移菊带泥鉏竹笼日午犹闗鹤水槛朝来自餧鱼山蓟已苗已蔓适安生计未全疎
　　访隠者居
　　藓隥披萝入茅堂着竹遮緑看流去水红惜落残花蜀鸟啼春静山童厌客哗细观题壁者一一是诗家
　　宫中词
　　睡余罗袖印眉山行傍妆台理坠鬟圣主忧勤排当少犀椎鱼拨总成闲
　　边烽既息穯事告登歌以五十六字用和击壤
　　见说边头事已宁捷书复得寿春城从来方面多豪杰均与朝廷系重轻枣实虽红休北顾稻花埀白近西成民无饥色添欢色气象方才似太平
　　京口防应戍将归营
　　老矣犹征调新从淮上归尽知边境事曽解寿春围腥血封刀匣黄沙渍鐡衣奏功均得赏沽酒醉斜晖
　　枕边
　　枕边清坐散余醒惨澹西牕月半明燕子梦回帘未卷楝花风信晓寒轻
　　癖
　　賸欲収神省费心三生痴癖本来深典衣寻访晋朝畵折简借观雷氏琴帖字逼真尝细搧诗联敲穏每长吟镜中一笑成何事鬓影秋丝日见侵
　　清明湖上
　　榆火初传禁漏残蒲城和气在湖山接天杨栁风烟里照水桃花图畵间旧路人穿新路去长桥船出短桥还吾皇应喜民胥乐歳许西门入夜关
　　宿吕城舟中
　　古堞遗踪何处寻断烟残日意沉沉飞湍过闸风雷怒峭岸如山草木深灯火邻船喧客枕江天漂梗碎乡心明朝沽酒新丰市怊怅无人伴苦吟
　　送客之润赴时贵约
　　折栁亭边来问津江山先入梦来频漕渠水足新逢雨客路风光恰是春莫论孙刘悲既徃愿言宾主乐相亲留题短絶多佳景君到应须为拂尘
　　送徐云友归行都
　　落落奇男子长年走客尘白身无寸禄青眼欠高人病为思诗苦贫縁立行真片云留不住归醉洛阳春
　　伯氏自吴门来辇下再宿即别
　　把酒论新事移牀问故山桑麻云已长亲戚喜相安断雁江湖外驰心梦寐间两年三度别此别觉尤难
　　刘后村被召
　　衘上官虽显吟边兴不衰细评南岳藳逺过后山诗才大人多忌名高上素知瓣香吾敢后幸见召环时
　　送友人赴长沙酒官
　　老枫残月晓江滨送客归来又送君愁滴离声三叠涙眼穿行色万重云过湘应取离骚续到邑终期课最闻莫为西班羞薄宦要思先世立殊勲
　　杏花
　　栁店春风酒斾斜紫绡团萼数枝花香肌原自多豊腻错把梅花看作他
　　寓京口四首答汤菊庄兼简分司郑料院北固亭口占
　　三生结得润人縁巵酒时来暖客氊北固儿童虽不识也縁巾履过山前
　　鹘山
　　屹然孤立藓痕青千古江湍洗不平苍鹘飞来复飞去不知身为此山名
　　甘露寺很石
　　二雄曽向此般还鼎立功名各未安留得坐时顽石在至今人尚説曹瞒
　　月观逺眺
　　朝宗亭下浪冥冥何日寻观瘗鹤铭更欲裹茶邀客去短蓬敲火瀹中泠
　　歳在丁亥郊禋礼成皇帝登门肆赦获睹盛典恭成口号
　　阊阖煌煌辟晓云千官鹄立望严宸鹤书飞下珠檐峻雉扇分开玉座新山寿声中团喜气钧天奏处隔香尘明王盛事民何幸三载恩寛四海春
　　正元二日与菊庄汤伯起归隠陈鸿甫泛舟湖上二首
　　春云漠漠雨疎疎小艇冲烟入畵图除却淡妆浓抹句更将何语説西湖
　　櫂转逋山舣落晖春风深鎻恨依依松间一鹤俄飞起疑是先生出未归
　　送蕙坡赵富阳赴高邮元幕见次
　　相逢客里便相欢握手真能出肺肝买得酒尊曽共酌带来诗卷每容看旧闻游宦多知己今喜公朝与好官一片淮云千里月觐圭何日入长安
　　芦笋
　　春风荻渚暗潮平紫緑尖新嫩茁生带水掐来随手脆擢船归去满篝轻竹根稚子难专美涧底香芹可配羮风味只应渔舎占玉般空厌五侯鲭
　　湖亭席上
　　寒食梨花月新晴杨栁风愁融山色里兴极酒杯中緑髪日夜变青春今古同忍教行乐处容易夕阳红
　　哀魏方泉
　　每见中吴士多称太守贤一毫无暴政千里乐丰年心醉西楼月身飞北阙天那知人事异梦絶桞桥边诏下催归觐人传便尹京班才联从槖庭忽舞铭旌玉树悲中折金丹圣莫生泽多唯乳子天道若无情
　　寄吴徳章签判
　　莫转朱弦轸知音世不悭吟情清似水壮志屹于山自入乡关去相思云树间春风吹五叶早趂集英班
　　书所怀
　　闲拂尘中镜犹怜壁上梭生平多坎防知己半销磨对酒成孤酌横琴寓九歌相思江水濶歳晚客如何

　　江湖小集卷九十四
　　钦定四库全书
　　江湖小集卷九十五　　　　宋　陈起　编林同孝诗
　　寒斋力辞聘召死于隠约子同合以表其阡旌其闾为未足也行其书焉嗣其学焉同又摭载籍以来孝于父母者事为一诗诗具一意各二韵二十字积至三百首起遂古迄叔季兼取明天理未尝冺也自圣贤至鸟兽昆虫并録见天性未尝异也事陈而意新辞约而义博贤于烟云月雾之作逺矣始寒斋之事寳章也视调胹裼袭之节以康其体躬场圃井臼之劳以裕其力人知寳章之勇于退而不知其退之有以自乐也同合之事寒斋也亦然昔曽元养参已不如参之养晳石奋诸子恬侯稍不逮建至孙而孝谨遂衰今石塘之林奕世家法嗣守不坠有古人所难能者惜其弟兄俱未脱白修于家浮沉于闾里而已余常恨世儒率华过其实惟同华实相符其操行盖汉孝亷之盛举也词艺亦唐进士之高选也顷艮斋谢公尝彚孝史五十巻上之阜陵同此诗他日必与谢公孝史并行淳祐庚戌白露节前史官刘克庄序
　　尧
　　【道之大原出于天尧以是道传之舜尧舜之道孝悌而已】
　　道原自天出尧以是相传曰孝悌而已人人具此天
　　舜
　　【大孝终身慕父母予于大舜见之矣】
　　孩提知所爱妻子具而衰大孝终身慕予于舜见之
　　禹
　　【禹伤先人之功不成劳身焦思八年于外　啓呱呱而泣予弗子惟荒度土功】
　　伤心九载绩焦思八年中啓亦呱呱泣惟思度土功
　　汤
　　【葛伯不祀汤使亳众往为之耕　奉先思孝】
　　奉先思孝也不祀岂其情以至使亳众而甘为葛耕
　　文王
　　【朝于王季日三鸡初鸣至寝门外问安否何如日中至及暮又至亦如之】
　　问安寝门外旦旦俟鸡鸣以至日中昃居常尽此诚
　　武王
　　【文王有疾不说冠带而养文王再饭亦再饭疾间曰女何梦梦帝与九龄】
　　经言事父孝所以事天明疾间加再饭梦中与九龄
　　周公
　　【我之弗辟我无以告我先王辟马郑音避谓避居东都　东山周公东征】
　　我避故云辟东行是谓征先王犹可告岂为伐而刑
　　孔子
　　【子曰所求乎子以事父未能也】
　　事亲良不易战战复兢兢学得如夫子犹言丘未能
　　颜子
　　【谓子路曰去国则哭于墓而后行返其国不哭展墓而入】
　　返必展墓入去当哭墓行谁知颜氏子事死乃如生
　　孟子
　　【幼被慈母三迁之教长师孔子之孙子思】
　　如何年稍长汲汲子思师知是为儿日三迁感母慈
　　右圣人之孝十首
　　契
　　【契为司徒教以人伦父子有亲】
　　天性生虽具人伦教可无往哉亲父子汝契作司徒
　　元凯
　　【左传季文子曰孝敬忠信为吉徳高阳高辛氏有才子谓之八元八凯】
　　当知元与凯不出孝而忠能举十六相斯为舜大功
　　孝已
　　【武丁之子庄子云人莫不欲其子之孝孝已忧而曽参悲】
　　子则欲其孝人皆有是心如何武丁圣却使子忧深
　　微子
　　【微子之命曰尔惟恪慎克孝微子去之子曰殷有三仁焉】
　　岂计身封宋只愁祀絶殷不惟称克孝亦自首三仁
　　泰伯
　　【季厯有圣子知太王欲立之逃奔子贡曰泰伯端委治吴仲雍断髪文身】
　　为怜季有子逆探父传贤断髪文身事诬哉司马迁
　　康叔
　　【元恶大憝矧惟不孝不友子弗祗服厥父事大伤厥考心乃其刑兹无赦】
　　勿云服父事不敬亦无伤元恶与大憝邦刑自有常
　　君陈
　　【惟尔令徳孝恭惟孝友于兄弟克施有政命汝尹兹东郊敬哉】
　　为尔有令徳存心孝且恭推之施有政往矣尹兹东
　　伯奇
　　【尹吉甫子履霜操云无衣兮儿寒无食兮儿饥儿罪兮当笞逐儿兮奚为】
　　无食又无衣逐儿安所之不辞履霜苦犹谓罪当笞
　　晋文侯
　　【平王锡文侯秬鬯圭瓒曰汝克昭乃显祖追孝于前文人若汝予嘉】
　　嘉汝故锡汝非将玉展亲克昭乃显祖追孝尔文人
　　衞武公
　　【年九十犹日警于国曰必朝夕以交戒我　又孝子之身终】
　　孝子身终者非终父母身武公年九十戒我尚谆谆
　　齐孝公
