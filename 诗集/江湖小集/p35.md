<!-- { "loadSidebar": true } -->
　　七闽山川竒秀行建劒以南溪流益驶杰峯峻崖挺挺峭立渟涵钟结发爲人物皆瓌伟俊明抱负之美至不减中州故担簦负笈来试于京者常半天下家有庠序之教人被诗书之泽而仕于朝爲天子侍从亲近之臣出牧大藩持节居方面者亦常半而今世之言衣冠文物之盛必称七闽吾福又七闽之盛也古爲长乐郡县因以名有林君尚仁者一日以诗来谒读其诗识其爲人也揖之进使之坐与之上下议论皆纚纚可听知其深乎诗而非苟于作者也因请定交越数日林君又出数则以示读之矍然而喜因请见全藁林君曰余平生苦于吟所得亦不少矣然防不合我意则裂去惟恐缓今存者无几何公有命其奚敢辞又数日林君携短编以过见之愕然而惊离席而起执其手谓林君曰子肠腑间岂皆锦绣耶不然何其言之多美也呜呼吾知之矣子生于山川竒秀之区而家于文物衣冠最盛之地呼吸其所谓瓌伟俊明之气而来西湖之上漱濯于清泠之滨以发其胷中所有者吾闻昔孤山有和靖翁髙风退节凛凛可尚君岂其耳孙乎盖尝登兹山而问乃翁旧防今其朝烟莫云冉冉满山而昔所谓苍童白鹤尚无恙乎老梅玉立如故不知暗香踈影之句尚可得而闻乎千百载之下诵其诗如见其人余意翁未尝亡也子行山中久矣清风明月之夕或一遇之翁必有以授子矣固宜诗之多美言也嗟夫天下之义理无穷而诗爲难工昔余率然而作今退然而悔者多矣林君益务勉之使余屡见而屡惊焉则夫所以期林君者不止此林君字润叟自号端隐其爲诗専以姚合贾岛爲法而精妥深润则过之每来对余言切切然惟忧其诗之不行于世而贫贱困苦莫之忧也观其志盖知所尚矣余诚惧乎世之知林君者未能众故乐爲序其诗而表出之后有知林君必自此诗始淳祐岁辛亥小至日陈必复书于封禺山中
　　饮药房陈户山居分韵得閤字
　　常人厌寂寥隐士畏喧杂山居主人百好无终日哦诗闭书閤我本山中人心事亦颇合杖藜约客行幽深来扣吟扉坐陈榻不叙寒暄説晚唐满座春风屡倾榼霜晴沙路软如泥谷鸟相呼声自答花时不饮空白头世味由来如嚼蜡秪怜无梦化作蝴蝶飞绕尽百花深处日千匝
　　暑夜
　　松风生晚凉坐久市声歇客去行独吟踏石碎明月
　　题芦乡思归图
　　不画梅花却画芦自言家在个乡居当时恨不曽添鴈爲带平安一纸书
　　九日登乌回寄郑渭滨
　　乌回山下寺闲抱一琴游客路黄花晚江城寒露秋持书谁送酒懐古独凭楼想尔西风里绕篱吟未休
　　和陈药房纳凉
　　贪凉分石坐野服岸巾纱竹暗鸣风叶溪暄聚水花深村人语静高树鸟飞斜不饮论文酒敲碁煮夜茶
　　赠歌者
　　声逐娇云学凤鸣王孙几醉拍栏听春深莫唱关情曲多少行人过栁亭
　　新昌道中
　　春红落尽雨霏霏爲怯轻寒尚夹衣村路每于泥处滑乡音渐与市人非防蚕谿女条桑去抱布山翁换米归世味徧尝只如此几畨清梦落渔矶
　　寓华亭下砂盐场
　　地僻民居少官勤国课优逺程驱瘦马小港碍行舟晴日盐花晓风潮海气秋野人因买鹤半月此迟留
　　秋日书懐
　　十年客路叹飘蓬厯尽风霜鬓欲空睡少半疑茶作祟愁多全觉酒无功数蛬厌静鸣秋雨一叶惊寒落晚风惆怅故园归未得草荒篱下菊花丛
　　适越留别
　　江亭饮罢起离愁何事西风又越游潮信欲来人欲去夕阳红蓼满汀洲
　　此山林佥药房陈户偕张牧隐暮春晦日载酒相过席上以手挥素弦爲韵得弦字
　　春诗敲未稳一醉傍琴眠吟客相过日飞花欲尽天竹隂池水暗树色岛云连幽鸟可人意数声清似弦
　　寒夜即事
　　吟苦过于顚吟成亦自怜冻油灯影薄深屋语声圆分月照归客避寒移卧氊一冬少闲日不得到梅边
　　春日偶成
　　未逢知己愧蹉跎又见春风长径莎杜宇一声诗思减杨花三月客愁多从人乞米贫如旧借吏抄书字半讹懒説江湖十年事近来平地亦风波
　　废寺
　　勅额虽存屋半倾炉香无主佛无灵豪家不管空门事日夜西风语防铃
　　自赋
　　学书学劔两无成天乞梅边隐姓名未必清闲非盛福纵教富贵亦虚荣百年有限春风老万事无心夜月明何计莫餐烟火供潄流眠石过今生
　　送林云岫归省
　　西风吹客衣束担出王畿千里莫嫌逺几人犹未归山空秋鹤瘦天阔暮云飞料得还家日将诗寿防闱
　　雨中和张西麓
　　雨声听易厌况复事关心终夜不成寐一春徒费吟委红花命薄重碧酒杯深何日西湖上移船系栁隂
　　连雨留宿陈药房吟所
　　谿水分流急谿云带湿飞防饥童乞米畏冷客添衣雨院碁声润风烛影防终须待晴去踏月夜深归
　　偶题
　　矮屋过如斗様寛闭门浑不受春寒海棠睡去棃花瘦次第东风到牡丹
　　吊友人墓
　　树隂云影暗空山铭石虽存不忍看烧罢纸钱灰未冷落花啼鴂雨声寒
　　游阳明洞天
　　每个虚亭坐片时旋寻古迹上岩梯石含秋色苔防老洞接云天树影低樵客出林惊虎啸道人临水听猿啼吟边欲记阳明事恐动山灵不敢题
　　清眞观
　　一宫占断水中央瘦竹添丁防短墙老鹳声中松子落游鱼影里藕花香云房不雨琴常润池阁无风榻自凉拟办隐心终老此便须归与鹤商量
　　春晚
　　春事又无几隂晴苦不齐久贫交味薄多病语声低落絮行风径归云度晚谿故乡二千里日夜子规啼
　　赠禇雪巘
　　多年林下隐犹带旧儒酸自説因诗苦还如学易难晓花气润夜枕雨声寒又欲名山去应寻胜迹看
　　村居即事
　　外事少曽闻深居似隐君谿明花照影风细水行文蚕室寒初闭蜂房早已分偶因寻药去踏破一村云
　　寓舍留别
　　拨尽寒灰雨后深半灯影伴孤吟不眠只有琴知得明日阳关何处心
　　课伐木
　　手挥樵斧气如虹几树寒烟一饷空午夜无依乌鹊冷数声应恨月明中
　　懐潘寒嵒
　　别后空相忆无书直至今频年千里客多事半生心卯酒欺人醉春诗带病吟倚栏政无绪一鸟过花隂余种竹方成扁其室曰竹所友人以诗至用其韵
　　屋老苔荒席久虚近分一榻与云俱梅花未种招蜂怨竹所虽清欠鹤图无事看山如对客有时隐几亦忘吾过门除却能吟者不是高僧即老儒
　　山居
　　帝城花锦地让与市人居万事不到耳一贫唯读书扫牀留月宿种药带云锄未晚多先醉爲官恐不如
　　简许有实
　　闲磨霜刄破银沉水香销日影斜吟客不来情思懒晚风庭院落槐花
　　陈药房闻人禺谿黄平岭春日相过分得琴字
　　半生无厚业秪合住山林留客旋沽酒典衣因买琴晴行野马髙树语春禽彼此知心久相看意转深
　　过友人幽居
　　门似野人家空园拟种有僧分石坐无酒问邻賖独鹤喜欲舞老梅寒自花此身归未去犹愧暮林鵶
　　旅懐
　　欲暮西风引客愁十年如梦住他州故交零落谁知己往事凄凉欲白头一纸音书灯下泪满城砧杵月明秋早知世路风波险只在山中煮石休
　　懐蒲一庵许紒嵒
　　新营一榻养天和独喜身闲鬓未皤药性不谙縁病少花名惯识爲吟多移书晒日防留蠧冩帖临池拟换鹅不到玉峯今两载故人情味近如何
　　陈药房舟中分得诗字
　　移舟春岸晓小雨欲晴时烟树望疑暗水程行较迟推篷山色近得句野鸥知来往无多路归囊又一诗
　　寄表兄郑古潭
　　江湖风浪恶飘泊此依依白髪亲俱老深春人未归云留行李住风遣落花飞强饮杯中物芳心莫易违
　　闲里
　　闲里身心得自如春风茅屋燕同居松花满地谿云滑一榻晴卧看书
　　寄西湖友人
　　湖边春更好别后费吟思载酒曽游处忆君同醉时面风花落易背日雪消迟早晚携琴去山中与鹤期
　　送友人别
　　此心偶无事君复叙离情江国多寒色春风几日程雪添行李重船逐浪花轻后夜应相忆空山月正明
　　送杨巨川游边
　　此行不必语离愁且举匏樽醉几筹天下岂无山可买男儿当与国分忧劒辞星匣边风凛船驾云帆海月流莫道读书无用处读书方有用兵谋
　　寄乡友
　　此身拘不得暮楚又朝呉故国几人在三年一字无天风潮信急江月鴈声孤久不看明镜年来有白须
　　寄呉宗之
　　在家犹苦热客路足应疲书劒果何地江湖非旧时久晴苖欲雨多病药如饴忆自分携后知心更有谁
　　雪中呈社友
　　风雨萧萧搅雪飞一寒如此只贪诗酒瓢倾尽囊金少恐被梅花笑不知
　　送陆月湖归玉峯
　　行李无多半是诗买船兼载鹤同归思君晚泊呉江冷风卷芦花几鴈飞
　　喜友人爲僧
　　身披云衲瘦伶俜一刺新添得寺名餐供未便趺足坐诵经犹作读书声禅欲晚闻钟掩吟履逢秋踏叶行应是千生修得到几人头白尚无成
　　赠许紒嵒
　　年齿未三十清名已照人才高犹苦学俸薄不言贫留客醉终日爱花吟过春自怜闲未得满面扑京尘辛亥元日游闻人省庵园和陈药房韵
　　倚栏吟未稳把酒问溪山今日又添岁一冬无此闲梅花依竹静雪意避春悭次第灯期近重逢一解顔
　　贺陈石泉宰华亭归
　　天下称繁邑一亷如此希政成人惜去官满鹤先归家学传金管春风入紫薇知音正当路健翼看高飞
　　夜坐
　　焚香独坐勘骚经庭树无风叶不鸣静入夜深闻皷吹一池明月乱蛙声
　　梅雨
　　繁声不可听防滴似秋霖谿长欲无岸低防复隂葛衣凉意重础石润防深欲出愁泥泞依依独客心
　　访隐者
　　姓名多已在仙行见説曽传辟谷方未必诏书征便起可怜人世老犹忙浴蒲磵冷云初湿种术山春土亦香何日此身分半隐归须先制芰荷裳
　　戯友人买侍儿归
　　几扣吟多不遇识君虽久防君稀近闻行李担书去添得明珠伴劒归开瓮酒香春绕屋倚栏人醉月侵衣野夫别有观心法不在深山独掩扉
　　鹤
　　楚楚异凡禽相看瘦不禁饥寻芝未晚梦忆海山深华表千年事青天万里心一声唳清夜霜月满踈林








　　江湖小集巻三十三
　　钦定四库全书
　　江湖小集巻三十四　　　　宋　陈起　编陈必复山居存稿
　　余爱晚唐诸子其诗清深闲雅如幽人野士冲澹自赏要皆自成一家及读少陵先生集然后知晚唐诸子之诗尽在是矣所谓诗之集大成者也不佞三熏三沐敬以先生爲法虽夫子之道不可阶而升然鑚坚仰高不敢不由是乎勉姑裒存作笔之是编将以求印于运词林之斤者非曰自云尔是爲山居存藁闽人陈必复无咎书于药房吟所
　　山居
　　接砌斜通径縁篱矮结墙地卑蜗篆壁山暖蜜分房过雨林亭静落花春昼长幽居差省事犹有课诗忙
　　领客防闻人氏省庵园
　　半夜雨方住一春晴不常倚栏听鸟语开户纳花香庭暮竹隂净池风水气凉几畨吟未稳歩月细平章
　　搆得
　　搆得数檐椽闲身与静便半帘花影碎一树鸟声圆吟苦瘦于旧春寒多似前闭门无客过心事付琴边
　　百五节
　　独游苦无侣偶歩到前川春水緑于染山花红欲然冷烟寒食月小雨浴蚕天此去嬉防少风光又一年
　　赠林尚仁自号端隐
　　谿边着吟屋亦足老生涯洗砚浑池水敲棋落案花客来多载酒童去自煎茶爱尔丰标异逢人满口夸
　　舟中得催字
