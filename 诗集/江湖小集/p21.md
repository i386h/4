<!-- { "loadSidebar": true } -->
　　物理因人创神机自古传扬雄嗟有法孔子叹犹贤胜负存虚实初终谨后先按图严画井起数象周天百战期争道三隅察守邉开基思汉祖复土想周宣审势攻无备沉机救未然胜心防碧落幽思及黄泉冒利鱼贪饵乘虚鴈落纷争忘父子迷惑到神仙守必防重柝攻须出万全妄兴侵伐意私擅杀生权绐弄心懐诈包藏智益儇甘辞韬甲胃险志匿山川讳忌真情露矜夸小数专怯围潜却歩贪得暗垂涎见逼难思进相持莫敢前蹈危须捋虎役志耳鸣蝉意满浑忘食神驰更废眠弱形遭毒手短节不空拳悔误徒批颊矜髙欲比肩祸胎还隐伏阵势漫绵延诡道非存正嬴师合忌坚设心逾虺蜴攫子甚乌鸢造妙羣心妬趋亡众目怜浅谋徒躁进重地莫轻捐黒白材因见雌黄论岂偏髙人真托兴逺见始忘筌鉴戒无忘此防虞盖有焉请防奕棋句何愧鬬鸡篇
　　山有狙行
　　山有狙不可驯山有虎不可亲狙诈匪懐德虎饥须噬人死生托良马信厚称瑞麟野性定难保猛兽终不仁
　　王粲宅
　　春风佳人命多薄深宫井冷梧桐落江邉百尺断魂楼未比鹪鹩一枝托汉家待士礼意失党狱沦胥生鼎镬南山豆萁苦烧焚鹦鹉洲邉埋一鹗丈夫择木岂无术何尔依刘燕巢幕君不见平时子房侍帷幄一语不投毙文若登楼此日诚可哀亦恐从军未为乐
　　书懐呈钟君禄吏部
　　君不见黄河之水能上天白发一变无由人生住世无百年倐忽变化空中烟眼前富贵皆年少悲苦长多少欢咲抽弦促柱向君弹宛转凄凉不成调
　　持心托明月明月照影不照心弹剑发长歌歌长宛转多苦音防水东西南北流昔日年少今白头欲对君前歌此曲恐君泪下不能收
　　勿除蔓行
　　蔓草君勿除叶蒂相连牵春风共滋长秋露同衰残庭前梅花树一种同根生南枝暖北枝寒
　　读杜诗斐然有作
　　王泽久沦洽正声皆雅言百川忽西流青黄杂牺樽骚经吹死灰明烛日月昏绮丽兆建安淳古还开元夫子握元气大音发胚浑明娄失毫芒神羲隘乾坤再变六义彰一日五典惇上该周南风下返湘水魂仲尼不容删余子何足吞五季兵戈繁嘲虫鸟喧頽波既弥漫新竒尚西昆吻喙生讥评神鬼懐愤寃王苏发醯瓮黄陈穷河源煌煌百年间后学同推尊时时或尝鼎往往犹戴盆仿摹惑铜盘笺释讹金根顾余小子旃独受罔极恩神融泪交堕思苦心屡扪相望五百载如接顔色温炉冶无停工况复忝诸孙斯文诚傥存庶以起九原
　　纸被一首
　　疎布褁败绵破碎错经纬严风过强弩终夜缩如猬剡溪楮夫子益友吾所畏防勲在覆冒周宻罕传彚隐然万里城可却戎马气脉髓盎春温浊酒有醲味直躬免拳局夜气益洪毅吴宫凤花锦伐命可歔欷物防用匪薄道在穷不讳緼袍可终身狐狢不足贵
　　陆务观赴召
　　四海文章陆放翁百年渔钓两龟蒙数开天地吾何与老作春秋道未穷李耳守官逾二代张苍职史到三公坐令嘉防追周汉此是君王第一功











　　江湖小集巻十九
　　钦定四库全书
　　江湖小集巻二十　　　　　宋　陈起　编李龏梅花衲
　　菏泽李君寄示梅花衲余读之若武陵渔人误入桃源但见深红浅红后先相映虽有竒花异卉间厠其间莫能辨其孰彼孰此也绍熙间余尉江宁有李鲂伯鲤者实余乡人年七十余客授方山观示余梅花集句百首其所取用上及晋宋下止苏门诸君子虽句句可攷而意或牵强如两服两骖用生马驹费尽御者力终难妥帖今李君所取下及于近时诸作犹牺象尊间杂以一二瓶罂虽雅俗不同然适用可喜也况后视今未必不如今视昔耶余故喜为之书丁亥春丹阳刘宰
　　蟾精雪魄孕灵荄逐朶檀心巧胜裁要比春工髙一着凌寒先伴六花开
　　【欧阳永叔　丁谓之　　王承可　　田元邈】
　　封植何人考厥初一枝价直万琼琚未央宫里三千女卷上朱帘总不如
　　【冯文度　　苏子瞻　　李商隠　　杜牧之】
　　冰姿元住藐姑山一落风尘即厚顔寄语清香少愁结春光不度玉门闗
　　【欧阳凯士　黄岩老　　林君复　　王之涣】
　　粉容冰艳玉玲珑此外评花四海空可惜国香天不管吹开吹落任东风
　　【李泌　　　陆务观　　黄鲁直　　丁谓之】
　　霜晴十月玉谿村占尽风情向小园采石浪寒青冢暗是谁招此断肠魂
　　【鼂补之　　林君复　　义铦　　　黄鲁直】
　　山屐经过满迳踪髙枝千嵗对孤峯女冠夜覔香来处须拨白云三四重
　　【薛能　　　雍陶　　　王建　　　陆畅】
　　本是离骚国里人更无人为作招魂谁家玉笛吹春怨占断孤山水月村
　　【周晋仙　　苏召叟　　姜尧章　　髙九万】
　　独上西楼四望賖玉林琼树影交加春风也解嫌萧索借发明年最早花
　　【姚揆　　　苏子瞻　　杨廷秀　　李缜】
　　冰壶骨相自清臞流落荒郊道转孤正是花中巢许辈风标髙古汉唐无
　　【韩子苍　　张武子　　陆务观　　义铦】
　　东君借与好风光穷巷无人亦自芳谁念故都花落尽客愁春恨两茫茫
　　【白乐天　　张安国　　陈祐　　　李缜】
　　无热天中第一僊幽姿髙韵独萧然画图省识春风面莫遣孤芳老涧边
　　【义铦　　　田元邈　　杜子美　　苏子瞻】
　　南园北园花满风南枝与客两飘蓬平生一防调元意都在吟情句眼中
　　【李缜　　　陆务观　　义铦　　　赵従善】
　　醉倚东风不自持清香谁许比荼蘼南枝向我浑如昨燕未归来蝶未知
　　【苏子瞻　　丁谓之　　张安国　　陆务观】
　　琳琅触目路人惊上有黄鹂深树鸣唤起一声肠断处枝头时见子初成
　　【黄鲁直　　韦应物　　闽妓周氏　韩退之】
　　倾国倾城岂在人人间只有此花新冰霜过了翩然去万紫千红各占春
　　【唐彦谦　　苏子瞻　　义铦　　　王介甫】
　　茅屋萧然野水东扫窓映竹见玲珑城中桃李休相笑岂待世间桃李风
　　【曹元宠　　韩退之　　谢无逸　　李缜】
　　孤舟江上畏春寒故国烟花想已残沈醉不愁归路逺慿君传语报平安
　　【张谓　　　卢弼　　　张蠙　　　岑参】
　　不拟寒山不广骚春风藜杖起诗豪霜鸿入夜惊还止人立梅花月正髙
　　【张武子　　吕棫　　　上官良史　赵紫芝】
　　栗里先生花夹门且寻诗社着诗勲莫嫌春浅花房小春在枝头已十分
　　【侯季良　　陈无已　　李缜　　　唐人】
　　月防深情借艳开相逢月下是瑶台断崖絶壑元无主嫁与春风不用媒
　　【陆防　　苏子瞻　　苏养直　　李长吉】
　　驿迥村幽客路微今朝楚树发南枝重门深锁无寻处故斸云根带藓移
　　【司空图　　栁子厚　　郎士元　　李汉老】
　　携手城南忆旧游故人行役向边州冰肌自是生来瘦不识人间离别愁
　　【韩退之　　张谓　　　虞美人词　徐道晖】
　　病与西湖絶半年一春长费买花钱诗怀自笑多尘土犹恐春隂咽管弦
　　【赵紫芝　　俞国宝　徐致中　　李约】
　　上苑年年占物华东湖同住水云家莫言春度芳菲尽闲闭春风看落花
　　【栁子厚　　李汉老　　贺知章　　秦系】
　　空倚梅花说住山他乡风景亦相闗北窓人物羲皇上身与浮云处处闲
　　【张武子　　皇甫冉　　李汉老　　灵一】
　　一方明月可中庭坐见年芳忆帝京宿客尽眠眠不得半山寒色与春争
　　【刘禹锡　　韦应物　　雍陶　　　裴说】
　　五陵春色泛花枝春半如秋意转迷细雨湿衣看不见千行珠泪滴为泥
　　【陈羽　　　栁子厚　　刘长卿　　顾况】
　　闰月今年春意赊年光误客转思家夜来有梦登归路侵岸疎梅已放花
　　【钱起　　　王翰　　　方干　　　曽存之】
　　不论朝暮带轻烟错向春风恨杜鹃杨栁枝头风料峭为君醉倒烛花前
　　【徐致中　　赵子野　　韩无咎　　李汉老】
　　天与芳时岂待催髙楼晓见一花开夜来省得曽闻处香驾寒云入酒杯
　　【范希文　　令狐楚　　许浑　　　张芸叟】
　　青帝来时值晚芳有时经雨乍凄凉玉笙声里鸾空怨细嚼花须味亦长
　　【王初　　　罗隠　　　晏叔原　　苏子由】
　　洞天谁道却归难浩思蓝山玉彩寒常是腊前欺雪色等闲莫遣俗人看
　　【唐求　　　薛涛　　梅圣俞　李汉老】
　　自是春愁正断魂半縁修道半縁君孤城吹角猿相应遥结芳心向碧云
　　【韦庄　　　元稹　　　徐道晖　杨衡】
　　小桥分路入青苔冰萼琼华次第开欲识春风最竒处空林月落始应回
　　【王介甫　　宋庠　　李颀　　　李端】
　　玉笛谁家叫落梅夜来春病不胜怀傍人未必知心事惟有君恩白燕钗
　　【韦庄　　　王之涣　　刘卓　　　殷尧藩】
　　遮莫江头栁色遮随风好去落谁家江春不肯留归客马踏春泥半是花
　　【郑谷　　　刘禹锡　　刘长卿　　窦巩】
　　聴钟投宿入孤烟旅馆寒灯照不眠竹里江梅寒未吐平台宾客有谁怜
　　【施肩吾　　髙适　　　苏养直　　王昌龄】
　　九衢风土带花香月到枕前春梦长天意最饶惆怅事残花残雪尚交光
　　【唐彦谦　　温飞卿　陆防　　王初】
　　旧业丛台废苑东别来二十一春风越梅半拆轻寒里抛掷深山乱木中
　　【刘言史　　贾岛　　　和凝　　　李九龄】
　　撚玉搓琼软复圆衣篝不用緑沈烟自縁今日人心别暖熨寒英只鬭先
　　【赵光逺　　周晋仙　　郑谷　　　铦朴翁】
　　隔得卢家白玉堂蜂争粉蘂蝶分香不随残雪埋芳草若个伤春向路傍
　　【李商隠　　温飞卿　　韦庄　　　唐彦谦】
　　雪径清寒蝶未知锦囊消得探春诗多情为我香成阵慿仗东风分外吹
　　【李希声　　舒亶　　　辛幼安　　髙蟾】
　　月落乌啼霜满天江头归客木兰船愁肠断处春何限忍把敲吟旧竹鞭
　　【张继　　　潘德久　　温飞卿　　李洞】
　　梅花暗落岭头云尽日出门还掩门却见旧房堦下树春风应自怨黄昏
　　【李益　　　曹邺　　　贾岛　　　韩渥】
　　龙脊桥边住最幽谁将小笛按梁州年年嵗嵗花相似马上多逢醉五侯
　　【铦朴翁　　刘武子　　贾曽　　　吴融】
　　东风不用更相催不向东风怨未开无限春愁莫相问碧山明月照苍苔
　　【令狐楚　　髙蟾　　　赵嘏　　　曹唐】
　　五湖赊与一年春幽佩仙香半夜闻暂到人间归不得有人传是紫阳君
　　【陆防　　李羣玉　　卢纶　　　熊孺登】
　　残灯无焰影幢幢人世心形两自降借问梅花何处落春风吹到读书窓
　　【元稹　　　薛涛　　　髙适　　　武元衡】
　　暗香时复过牕纱不是桃花与李花试问花枝何处好病来帘外是天涯
　　【朱雍　　　陈去非　　王介甫　　裴夷直】
　　一枝折尽一重新才见吴州百艸春山路独归冲夜雪不堪仍送故乡人
　　【施肩吾　　皇甫冉　　王建　　　顾非熊】
　　尽日含毫有所思残花应逐夜风吹春郊雨尽多芳艸立马烦君折一枝
