<!-- { "loadSidebar": true } -->
　　秋思
　　暑退凉生体气佳卷帘聴雨感年华西风叶叶梧桐冷开尽庭前白鹤花
　　溪上
　　今夕知何夕吾意亦良适明月满船篷清风动帷席过雨前溪浑停云半空白衰荷无娇红老梧有枯碧频更烛对棋仍把酒浇石嵗行变暄凉朋情慨离索相思日以长孤吟夜方寂露下客衣单草际萤光奕年年修玩心一醉不得惜
　　鹤田还江右
　　欲留云共住云去楚天长此日吾犹惜中年别易伤搜吟梅下影赌奕橘中香谨勿移山诺春风入帝乡
　　归雁亭
　　青云影里自由身几倚防干看不真又是江湖春雪尽年年肠断玉关人
　　午日次韵池袭父
　　小泊苹香栁下矶重逢佳节感年时束蒿偶作人形想采药须供国手医江镜愿为明主监楚菰愁赋逐臣词酒边听尽敲蓬雨数日淮南去未迟
　　埀虹
　　四岸俱无只有天烟樯如雨落沤前不知笠泽翁何许波上清风一万年
　　忆着前游十四年三高祠下夕阳船无钱买得鲈鱼鲙吟就橘花香里眠
　　姑苏台
　　故址畊残草树秋无人曽见鹿来游甬东亦是当时月不照笙歌只照愁
　　虎丘
　　曼陀石上无根树歴歴生公说法余劔水一清彻底至今人说有龙居
　　惠山
　　石苔滑汰屋连斜第二泉边古佛家一壑松风聴不了却留僧坐自煎茶
　　楝花
　　绿树菲菲紫白香犹堪纒黍吊沉湘江南四月无风讯青草前头蝶思狂
　　毘陵天庆观龙
　　殿阴壁老怀仁笔头角峥嵘春起蛰有时麾斥惠山云行雨归来半身湿
　　丹阳道中流寓人
　　累土编茅古制痹官田种秫得沽私自言身健无徭役犹胜平生江北时
　　京口运河上
　　荒荒永岸水如沟翁仲无言立上头日日餫舟衘尾去东南民力尚支不
　　多景楼
　　暇日此登临凄凉北望心戍烽孤障杳塔影一江深敌帅投鞭想将军誓檝吟所嗟人事异天险古犹今
　　金山
　　江身台殿切空云夜月鱼龙影不分八十老僧相引说潮痕不上郭公坟
　　瓜州
　　如此江涛更有人佛狸竟死不能兵幅巾短櫂沤前梦未省当时有此城
　　维扬即事
　　牛斗星边禹贡州东南屏蔽大江流向来明月珠帘梦不信秋风夜柝愁
　　皂角林前野地寛新塘路口草泥亁天乎如此功名事成败观人自昔难
　　茅屋芦门半市坊居民无事亦军装愁来莫上城头望西北浮云接太阳
　　月明城上韵边笳一枕三更梦到家不耐楚氛真僻性赋诗酌酒与琼花
　　土雾如蒸暴暑天烛龙偏驻栁边船三清观里风廊午满意题诗借榻眠
　　平山堂吊古
　　隔江山色畵图中故址荒来与庙通画地雄天淮海水占星高直斗牛宫试评蜀味长泉变欲唱欧词古栁空往事茫茫増感慨聊凭戍卒指西东
　　平山和韵鹤田
　　琼花应自笑南翁白髪栖栖逐断蓬兵后百年城郭是尘间多事古今同孤烟逺堠如常戍五月穷边尚冷风可待莼鲈归兴尽长吟且复付杯中
　　道中观戽水戏书
　　秧马泥深茧犊闲烛龙顾影桔橰间寻常六月江南雨不比君王帑藏悭

　　江湖小集卷八十九
　　钦定四库全书
　　江湖小集卷九十　　　　　宋　陈起　编刘翰小山集
　　桂殿秋【寿于先生】
　　青帝子碧莲宫不驾云车骑白龙瑶池路逺羽衣湿玉佩泠泠明月中
　　双玉节到神京碧杯仙露冷如氷一声金磬千花发洞口天风吹酒醒
　　翠屏曲
　　小亭帘幕埀阴阴梅香入枕春生屏西牕月落翠被冷鸟声残梦东风醒三年不唤清溪渡梦里瀼西春水路江头女儿双翠眉能唱刘郎芳草句
　　小宴
　　一曲歌云劝玉觞归来斜月恰侵牀小牕细嚼梅花蘂吐出新诗字字香
　　余乆客都城秋风思归作楚语和吴郎采菱叩舷之音
　　秋风兮凄凄山中兮桂枝弹余冠兮尘堕芳草緑兮未归家遥遥兮辞楚荆伤去国兮重登临抚长劔兮増慨复鸣铗兮成音采中州兮兰芷望美人兮千里我所思兮天一方共明月兮隔秋水
　　种梅
　　凄凉池馆欲栖鸦采笔无心赋落霞惆怅后庭风味薄自锄明月种梅花
　　红牕怨
　　啼莺唤起纱牕梦红日满帘花影弄翠屏香字冷薫炉罗衣叠损金泥鳯去年君去燕归时今日燕来君未归欲把相思挑锦字夜寒懒上鸳鸯机起来翠袖双罗薄东风满地桃花落
　　渔父
　　轻舟一叶一轻篷上有萧萧鹤髪翁昨夜不知何处宿月明都在笛声中
　　春晚呈范石湖
　　风日萧萧两鬓华倦寻银笔赋余霞五更枕上无情雨三月风前薄命花春困有时因病酒客怀何日不思家年来事事心情懒惟有归耕防最嘉
　　上元小亭
　　靖康诏令文章种桐邑公侯国老家种得人间桃李满春风无地不开花
　　石头城
　　离离芳草满吴宫緑到台城旧苑东一夜空江烟水冷石头明月雁声中
　　天上月
　　春氷一片净无瑕万里清光遍海涯欲与常娥移桂树月中先合种梅花
　　春日
　　沉沉芳酌动金波笑引疎梅泛玉荷几度天寒归雁少一畨风雨落花多功名好在知心懒富贵重来柰老何鸟雀数声传喜语梁间燕子亦能歌
　　江南曲
　　我家江南同野老自纺落毛采苹藻清风满袖读离骚半畆幽畦种香草门前流水鸣溅溅日暮归来自刺船遥山数叠作媚妩落日断霞明晚川雨余汀草涨新緑红衣湿尽鸳鸯浴采莲女儿何处来唱我春风湖上曲瓮头酒熟方新篘白鱼如银初上钩呼儿洗杓醉明月酒酣更作商声讴
　　鸿门宴
　　江东遥遥八千骑大战小战七十二刘郎晓鞭天马来踏长安开帝里子婴已降隆凖公君王置酒鸿门东张良已去玉斗碎三月火照咸阳红绣衣归来日将夜可惜雄心天不借当时乙失范増谋尚引长戈到垓下刁斗乍急营垒惊夜深旗尾秋风横玉帐佳人不成梦月明四面闻歌声拔劔相看涙如雨我作楚歌君楚舞明朝寳马一声嘶江北江东皆汉土
　　玉斗歌
　　汉高帝真英主也其入闗则约三章封府库子女玉帛畧无所有秦人归心焉不待白赤帝老妪夜哭然后知为天命彼姁姁项羽欲扼其喉而困之难哉鸿门之战沛公亦几危矣项庄舞劔项伯翼蔽沛公得从间道以归独使张良谢羽羽受其璧此亚父知其为勇所以慨然碎其玉斗也感之作歌
　　汉兵咸阳未休舎楚王长歌到戯下项伯夜入张良营沛公仓皇出城谢自言戮力共攻秦不意入闗成此勲闭闗籍民备他盗尽封府库待将军项庄抜劔项伯起汉楚兴亡在今尔鸿门壮士斩闗来慷慨一巵谁惧死君不见秦亡鹿走骊山倾四方尽起诸侯兵龙颜隆凖泗上长天之所授谁能争英雄肯落他人手独遣谋臣谈辩口君王间道却归来满地秋声鸣玉斗
　　吴门行
　　吴歌婉婉清如水西风晓自阊门起双桡艇兮采菱来翠荇緑濵香十里芙蓉影落已知秋溅湿罗衣眉黛愁回声荡桨入门去明月家家秋水流
　　客去
　　送客归来月满檐梅花微笑隔疎帘酒醒今夜银屏冷沉水薫炉旋旋添
　　哀友人
　　案成歌舞小春娇何事春随草木雕从此巴江江上月有人和涙独吹箫
　　闻笛
　　谁将玉笛按凉州吹彻春风不下楼若道声声都是恨不知消得几多愁
　　小亭
　　芳草萋萋怨未归西池残梦要题诗緑牕昨夜东风小开遍梅花第几枝
　　题飞云阁
　　一笑归来春尚寒小梅飘尽雪初残迟迟更待梨花月醉倚飞云十二栏
　　立秋日
　　乱鸦啼散玉屏空一枕新凉一扇风睡起秋声无覔处满阶梧叶月明中

　　江湖小集卷九十
　　钦定四库全书
　　江湖小集卷九十一　　　　宋　陈起　编张良臣雪牕小集
　　晚步南城下
　　冷云堆屋晚仍春惘惘人行陌上昏飞去飞来沙上雁去年洲渚旧芦根
　　春词
　　竚兰无限楚时春罨岸风平緑自熏睡起畵檐双语燕梨花留得夜来云
　　又
　　后主搴香复倚春潘嫱梳洗最轻盈南朝破后无词客燕子桃花古石城
　　芳草复芳草
　　芳草复芳草有人孤倚楼明月复明月何处照离洲相见无期此恨讵相知日暮天寒吹属玉蛮江豆蔲重重緑
　　玉台体
　　一寸春霏拂绮寮蕙花江上雪初销伤心燕子重来地无复人吹紫玉箫
　　主人流落委荒坟燕子还来坏防门惟有桃花古时月端端正正照嗁痕
　　晓行
　　千山万山星斗落一声两声钟磬清路入小桥和梦过豆花深处草虫鸣
　　陪天童觉禅师如城
　　风勒江云雪未匀梦寒不到碧梅春破帆又指芜城近漠漠平沙落雁频
　　赋
　　栁暗旗亭不忍看临江愁杀晋衣冠伤心明月扬州路十里珠帘蕙草寒
　　示长芦仁禅师
　　丛丛竹雀閙人家农事春来渐有涯品字柴头煨正暖不知风雪到梅花
　　别持上人
　　茂竹永和字浣花天寳诗清江入舟檝忍泪别僧持
　　梅市道中
　　连雨疎篷不耐关脩眉如失更晴悭越王故国无人问子穿花自往还
　　有怀山房
　　每忆山房话夜深机前无主亦无宾老兵未领西来意斜倚屏风一欠伸
　　西湖晚归
　　帖帖平湖印晚天踏歌游女锦相牵鳯城半掩人争路犹有胡琴落后船
　　书情奉寄蒋弋阳公
　　五都一何绮歌管政繁防睠我友明月援琴写秋濑何言吴离后一饱困藜稗风雨墨如翳欲往徒自碍頽年去堂堂白髪新种种崎岖造化乆败屦常决踵从来万里意不料乘崄恐鸣鹤畧九皋未羡乘轩宠
　　留题吴兴投老庵
　　白鹭悠悠去不还渚云汀草一生闲暮年不入西州路空倚梅花说住山
　　送人游姑苏
　　儿时吾亦寄君州细细聴君说旧游处处緑波通酒巷女郎多在采菱舟
　　雪后
　　雪花竹屋未全消寒雀稍头眼擘椒纸閤不烟梅自放底能踏湿渡溪桥
　　九日书吕季慈室
　　上池入寺见承平影落南州迹易陈手把黄花看新雁风烟愁杀旧京人
　　感旧
　　三十六陂春水緑四十九年人事非扬子江头永嘉后吴侬荡桨北人稀
　　山房惠猫
　　从来怜汝丈人乌端正衘蝉雪不如江海归来声绕膝定知分诉食无鱼
　　过临平
　　儿时曽忆此登临细说穷途有述征四十九年蘧伯玉月明人静过临平
　　过西溪
　　罨畵层波蕙草荒冷云客雁两回皇梅花到得吹成雪尽是清愁不是香
　　赠英上人
　　之秦賸肯迎张禄踏越何曽用计然元鼎事看蛙胜负大槐人与蚁相连
　　酒熟
　　浊醪初熟荐霜螯不拟寒山不广骚清晓豆花篱下立竹梢独与月争高
　　遣家书
　　家住鄱城小洞天经年烹鲤尚茫然几回鹊喜无消息吹杀灯花独自眠
　　祝猫
　　江上孤篷雪压时每怀寒夜暖相依从今休惯穿篱落取次怀春屡不归
　　偶题
　　谁家池馆静萧萧斜倚朱门不敢敲一段好春藏不尽粉墙斜露杏花梢
　　萱草
　　雪色侵凌緑翦芽枝抽寒玉带金葩北堂回首伤心处却复令人恨此花
　　小破
　　小破燕支钿早梅雪云平澹越江迟青山歳夜行人少鸭鸭羣飞浅草时
　　谢汪尚书见访
　　黄叶声中接锦鞯添丁篱落怪相牵归来賸欲从僧话正掩楞伽曝背眠
　　夏夜
　　恰则黄昏雨便晴青塘迤逦尽蛙鸣月明已在芭蕉上犹有残檐防滴声
　　平旦
　　平旦梅花破冷红越香何限水流东陈年翠袖新年恨尽在吹香笑语中

　　江湖小集卷九十一
