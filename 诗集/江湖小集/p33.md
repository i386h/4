<!-- { "loadSidebar": true } -->
　　江湖小集巻三十一　　　　宋　陈起　编朱继芳静佳龙寻稿
　　和顔长官百咏【并引】
　　龙寻邑东有顔长官仁郁祠长官五代时能抚循其民使不见兵革龙寻志所刻诗百篇皆道民疾苦皇皇不给之状余生三百年后奉天子命字兹邑晋谒祠下因次韵以寄甘棠之思且使来者知我爱桐乡之意云
　　农桑
　　裹饭瓯儿候暖耕塍泥滑滑不堪行如何説得农家苦雨笠风蓑过一生
　　妇馌夫耕日尚长碓声呜咽宿舂粮寻思一饭何时饱秧种青青麦未黄
　　淡黄竹纸説蠲逋白纸仍科不稼租努力经营犹恨晚官司那问有钱无
　　编茅爲屋荻爲帘老小团栾苦乐兼乐岁输丁犹未了饥年家口更堪添
　　头白村翁尚把锄瓶中那复斗升储午飡减与饥乌食却愧家人问有余
　　四月官场入纳时乡耆旁午上门追请看贫妇通宵织身上曽无挂一丝
　　肠随丝断手生胝羡杀星边织女机借问输官零落否儿郎寒冷且无衣
　　农父眉头百念攅雨愁烂死旱愁干龙神社鬼烧香遍不到秋成睡不安
　　客户耕田主户收螟蝗水旱百般忧及秋幸有黄云割债主相煎得自由
　　帯得鸡豚趂晓虚荒村牢落数家居一家幸是田园主留与儿孙冩契书
　　朱门
　　红雨声干未作泥绣成十里緑杨堤金杯缓劝玲珑唱玉勒催归腰袅嘶
　　晋代豪华不数家万钱下筯未爲奢客来只是家常饭豆粥萍虀费咄嗟
　　曲池毕竟有平时冷眼看他炙手儿十数年间三易主焉知来者复爲谁
　　客履三千此托身晚杯狐白暖生春狂来且置兴亡事金坞铜陵不解贫
　　天近偏承雨露荣深深庭院鎻清明栁丝风送秋千影墙外行人空复情
　　朱门往事若爲懐积雨苔痕緑上堦几处败甎吟蟋蟀玉人曽此溜金钗
　　百斛明珠米在仓沉香火底捻银簧人生行乐须如许多少边兵未有粮
　　泥金折损舞衣罗蹙破遥山皓齿歌此曲人间听不得莫愁还自有愁多
　　中寿知无满百身暖歌冷舞及青春黄金不买长生药白髪偏惊快活人
　　长楸走马却归来雉挟春骄未应媒不信杏梁双燕语日长帘幙有风开
　　客路
　　一曲长歌行路难昏鸦归尽倚防干不知楚水巴山地更有髙楼鸟外看
　　哀猿啼断暮云深摸索牀头未尽金莫道他乡千万里去家三日几般心
　　儿女伤悲士不爲健行童仆逺相依春风日日生芳草未必啼鹃怨不归
　　侠客千金不称求途穷相顾问因由临分脱赠青萍劔莫荡人间碎雠
　　客里情懐更晚秋鴈烟蛩雨五更头从前谙尽江湖味不省神州作麽愁
　　身如海燕傍谁门别泪双垂不见亲惟有一条卭竹杖相随万里共艰辛
　　是处人家捣练忙天寒日短路偏长蛩声四壁无时歇不遣羇人梦到郷
　　送穷不去柰穷何山有荆榛水有波万物得时人自老梁鸿头白五噫歌
　　屈指秋风与鴈期阳关西去到何时侧身一望肠堪断天似穹庐碧四垂
　　髙鸟翩翩去未穷行人扰扰复西东何湏华表千年鹤城郭重来便不同
　　边庭
　　年年塞草欲秋时左右红旗説战机介冑麄官应有语而今宰相好吟诗
　　角声吹裂肺肝愁説与将军莫逗留男子生当侯万里死判马革海西头
　　一劔沙场独苦辛天隂杀气作黄尘沉思鸟尽弓无用肘后累累却顾身
　　探使归来半信疑帐前相语怕人知沉香雾里娇弦暖莫遣边愁到两眉
　　征夫战骨洒桑干帐下苍头自转官一骑红尘天外落筹功更説几多般
　　公主琵琶胡地秋将军刁斗汉关愁相逢老病无依卒未説沙场涙已流
　　苍苔白骨满黄沙马汗成氷带雪花夜夜鞘中长铗吼教人不得梦还家
　　有客新从塞上回解包収得战场灰营家未敢分明哭请看刀痕始欲哀
　　兵罢边方得暂宁枣儿红近莫忘兵汉家谁倡和亲议此错乌金铸不成
　　北风吹骨最酸辛白面书生四角巾战士总成亡命鬼将军才是有功人
　　城市
　　村翁生长在柴门身有丁男犊有孙爲了官租才出市归家夸説与乡村
　　雀罗门巷昔趋荣味似饧甜忽变辛説与侯门休谢客朝朝暮暮看人情
　　王孙公子少年游醉里摴蒲信采投指防某庄还慱直明朝酒醒到家求
　　山人只合住山中入得城来调不同满面红尘无处避手携白羽障西风
　　紫陌寻春日日过杨花无主奈春何倾城压酒娇无力醉里相扶踏踏歌
　　相班士女狭邪间总把喧啾卖却闲人寿几何春不再典衣沽酒强追攀
　　春风日日栁年年到老那知稼穑难若见田家秋作苦教人一饭不遑安
　　芜城懐古最愁人刼火烧残得此身舞榭歌台何足道秦宫汉苑尚流尘
　　百人聚处小喧阗析到秋毫似计然见説天公还掠剩鹄形怀宝度饥年
　　身游城市髪将华眼见人情似槿花惟有梁间双燕子不嫌贫巷主人家
　　贫女
　　春风有分到儿家也挿花枝表岁华但得作嫔君子室随宜妆遣不湏奢
　　洗尽铅华浄洁贫嫁衣莫説爲他人絶怜父母穷相守不爲金多贱却身
　　枯木无枝可作花门前度尽七香车四隣日日笙歌里背立东风有几家
　　他家百两送于归成匹鸳鸯作锦机独守空闺愁不寐一灯明灭补寒衣
　　灯下穿针影伴身懒将心事诉诸亲阿婆许嫁无消息芍药花开又一春
　　卓家人富颇轻财犊鼻堪依不用媒只似侬家贫亦好枯桐那得凤凰来
　　少年荡子有黄金投赠明珰结两心不得良媒终不肯一春风雨洞房深
　　伯鸾不作怅谁从凤尾香衾翠慢重静对菱花匀泪粉不知膏沐若爲容
　　问天乞巧看铜仪再拜双星恨不随尘世未知天上事隔河相望一年期
　　纎手清闲理瑟工髙楼半在碧云中行人岂是知音者小立花隂待曲终
　　负薪
　　三千门馆蹑珠賔半百还家衣锦身却是吏民私告语十年前是卖薪人
　　薪樗塞破野人居此是糇粮卒岁储客里黄金燃桂尽厨无烟火欲何如
　　烂柯人去隔存亡一局棋终怆故乡想得山中絶烟火松花松子当干粮
　　破防笼头髪半华樵歌一曲胜长嗟鸡鸣褁饭登髙去日暮天寒未到家
　　有薪可卖未须悲满百青铜况有竒十指束枯从秃尽不堪棘刺罥人衣
　　天寒气入鼻中辛竹担弯弯却恋身卖得钱来回首望蜡烟起处属何人
　　腰鎌上到白云边惆怅长松不尽年近市山山皆有主逺山髙峭歩难前
　　蒸梨炊黍付荆妻指防青山涧水西忽听丁丁云外斧一声山鸟背人啼
　　扪萝縁壁到山头俯羡鸿飞尽自由风雨萧萧黄叶滑未行十歩两三休
　　黄昏樵采早回归同伴相邀未有期抱子老妻门口望南山有虎悔何追
　　空门
　　闭口桐鱼勿复论数间老屋枕云根晓钟三板出山去分付猕猴爲守门
　　锡杖凌空去复还片云缥缈伴身闲春风错种醍醐草引得牛来食雪山
　　人居天地一樊笼抚掌山家四壁空不道今年空得尽且无雀防到山中
　　四祖门庭寂寞秋牛头只是旧牛头如何一旦风光别花落花开百鸟愁
　　四巻楞伽几上安而今老去懒能看庭前桂树花开未分别西风信鼻端
　　黄金栏防紫袈裟禁苑恩深赐予奢林下衲僧那有此多年枯木对春华
　　结草爲庐万仭头人间蚁穴自王侯客来借问穷通理不意僧中有许由
　　白莲有社一经过防意由来不在多满目庐山青未了闻钟归去意云何
　　我本三生兠率天爲差一念又尘縁早知宻意无多子不着旁行贝叶边
　　灯灯相续古犹今怪防门前立雪深衣不得传关臂事汝师轻发老婆心
　　山居
　　春到寒荄緫向荣药苖旋种亦初成山翁幸自无谁识可要山中宰相名
　　空山薇蕨供清斋世事悠悠不挂懐梅溽得风醒午枕竹隂转日上南堦
　　白云缥缈野人家丹事年来渐有涯不与世人争月岁却将椿菌勘南华
　　宿雨初干一杖藜欲呼渔艇访前溪碧桃花落无寻处惆怅人间日又西
　　半屋云霞与鹿分两株古木正当门野花自落东流水坐对青山酒一樽
　　好山当户四无隣似是秦时采药人千百年间天地里不多不少一闲身
　　宿世仙家十二楼误婴时网未深愁浮丘辈行如相覔骑却紫云归去休
　　种药千畦手自锄年来渐喜识人踈等闲旋防黄金卖莫讶家无担石储
　　矮牎欹枕看朝荣老觉迎逢礼数生来徃颇知麋鹿性寒暄不防俗人情
　　拥树溪云迷近逺低檐山果乱红青莫言身外都无事早晚焚香看道经
　　渔父
　　不踏长安十二门鸬鷀飞处数家村停桡试向滩头问莫是严光末世孙
　　一曲清漪濯晚霞钓竿斜挿白鸥沙傍人借问居何处四海五湖都是家
　　秋风淅淅猎菰蒲如此江山其可孤天与玻瓈三万顷更添一半夕阳铺
　　长作丝纶短短牵一池汉水尽南天谁知有客量江面不是渔郎两板船
　　推起篷牕抱月眠三三两两桞边船不须听説文王事孤负渔竿八十年
　　传呼扶柁晚风前一阵惊鸿没逺烟不是吾侬栖泊处却回别港避官船
　　五湖烟里我知鱼属玉舂锄一处居欲到垂虹风作恶几株官栁向人踈
　　秋声只在树中间极浦斜阳更有山巻却丝纶呼酒盏鸥边聊得此身闲
　　舟系蓬莱浅水傍鳌头缩尽海生桑百川日夜防防去借问人间有底忙
　　璧月沧波上下天秋风揺落四无边玉龙尽唤眠鸥起两岸芦花不见船

　　江湖小集巻三十一
　　钦定四库全书
　　江湖小集巻三十二　　　　宋　陈起　编朱继芳静佳乙稿
　　庚戌寿意一先生
　　江涵秋色碧潭潭饮马胡儿不敢南宥密老臣功第一缉熈天子岁登三身扶紫极星辰正手拆黄封雨露甘见説年来淮尾涨汉庭可要百曹参
　　反招隐
　　木末径防防谁敲白板扉缓行松叶滑小摘药苖稀山色自今古尘寰多是非昂昻千岁鹤便肯傍人飞
　　太极图
　　动静无端画一圏分明擘破又浑全日光漏得先天意鑚入书个个圆
　　观化
　　看见青虫作蝶时不知蝶是此身非牀头爲有南华巻午枕酣来忽梦飞
　　蛬
　　一蛬何唧唧吟落儿童心只在竹篱外篝灯无处寻
　　春晚有感
　　坐对吴山酒闲同越客吟月明人渡浅花暗鸟啼深徃事空流水还丹未化金不堪春又晚惆怅百年心
　　送僧苹洲逰檇李
　　师今逰檇李自刺钓船篙地説三呉胜人夸二陆豪草黄工女绩波白课丁熬近海寒应早霜毛怯剃刀
　　有叹
　　与老本无期相寻天一涯履承双足茧防裹半头丝路近行犹歇郷逢梦岂知酒酣増意气忽忆少年时
　　子规
　　自身归未得却劝别人归思妇心中事征夫泪满衣蜀天知近逺江树间稠稀幸自安双翼谁教不奋飞
　　老将
　　不把雕刀卖曽随夜斫营老年犹善饮壮日想能兵上马身仍健看鸿眼更明战多人不信枉指箭瘢呈
　　登眺
　　破防任风吹天知髪已丝大江流禹迹老树见秦时北际山如砺南溟水似池夜凉无梦到久矣叹吾衰
　　梨山庙
　　无处着诗名梨山万古青人间留此像天上作何星祝史祠神醉骚人谒梦醒当时青紫楦曽有许精灵
　　惜花
　　留春春不住春去落花随枉自収残片何堪缀旧枝轮蹄前日约蜂蝶一年期代谢由来事谁能作许悲
　　桃源官罢芸居以唐诗拙作赠别
　　自作还相送唐诗结伴来归装携此重笑口爲君开莲上巢难稳桃边艇却回空余吟巻在沙鸟莫惊猜
