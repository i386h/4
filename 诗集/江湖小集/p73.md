<!-- { "loadSidebar": true } -->
　　望夫石
　　望夫一望几千年苍藓何曾似翠钿却是春深更风雨满身吹泪使人怜
　　喜翁巻归
　　我老寡俦侣年荒値冬迫膝下有啼寒缾下无储积岂不展转思自欠经营防儒冠匪谬误赋性素褊窄渊明疑夙世荷锄心便适嗟予四友朋惊见三化魄一翁尚凄凉六帙困行役家贫病难愈诗苦全白昨来扣我门偶往比邻宅闻语亟倒屣已去歘无迹知君怀百忧虽出难久客从今幸安居况有旧泉石清晨过穷庐竟夕话畴昔逝者已云逺相期守枯瘠
　　寄题赵十四知县听雨堂
　　谁弹石上琴涓涓流水响主人性清旷静夜逾幽想何心指蓬阆取近对湫荡应有可人来烟蓑曳双浆
　　塔山和徐道晖壁间韵
　　寺在一山顶江分两岸田慿何发诗兴题字古廊边近地今埋骨闲人亦助钱昨宵畱宿意不忍上归船
　　送叶宰赴丰城
　　君往为官处江西冦已平狱闲空劒气堂静响琴声有法催常税无私得众情时方急贤路名定达公卿
　　喜徐玑至
　　荣满自南归曾过秦系庐无心縁见道会面只如初诗好多人説官清得荐书柴门劳顾访未觉四年疎
　　送蒋肖韩
　　岳阳有仙迹君去颇相宜已料官闲日多吟湘水诗高风琴断裂白月酒连漪无意求人荐惟应我自知
　　怀赵紫芝
　　日沈月上暝烟斜収拾渔竿恰到家为忆城南清瘦友寒宵梦里见梅花
　　至日游湖
　　此心全剥落今日一阳生自分安身计难逃素隐名贫中闻道彻闲里作诗清别有求渔者笑予忧思盈
　　自题
　　半生作计在田庐习懒何曾好读书谁却画作古人样旁边还是欠犂鉏
　　送谢强学主建德簿
　　少年初试吏濯印富春亭水可清人骨山曾隐客星俸廉专母养跋简静公庭守是贤侯子应看荐墨青
　　寄题赵紫芝墓
　　辛未聨诗别九年成恍惚大星坠地旋无光君身入土名不没吴越之水相交流寂寞诗魂何处游不闻孤鹤唤人醒空见梅花似人影无复东岩招谢客应住西湖伴和靖世上如今一句无一灵独存势欲孤我有生刍来未得只愁宿草易荒芜
　　脍奭上人
　　何人养道得如君房接高楼半接云山地栽梅寒蘂瘦瓦炉畱火夜香薰看经寻义心逾静坐黙观身耳不闻莫道门前是防市须知喧寂此中分
　　哀徐致中
　　亡友如今隔杳冥画身只见病时形书窗闲久梅添润花径荒来草又青一巻诗编空就绪两年文防觉凋零几回行过深深巷不忍登堂不扣扃
　　送薛泳
　　病里风光总虚掷岸花园柳雨中休无端好客随春去送酒吟诗一并愁
　　杨柳枝
　　门前杨柳君莫折长于折处生两枝两枝难作一枝合一心分作两心时
　　唯有高枝高莫攀不堪攀处只堪看怪得楼头画眉妇春朝长自凭栏干
　　独于高处接阳和占得春风分外多须信繁华易披拆不如柔弱拂江河
　　汴水堤边薪可束永丰巷口緑成堆盛衰到底皆惆怅何不移根种马嵬
　　横参楼和老杜韵
　　僻懒便幽处江湖称隐心地偏欣改观楼豁喜初临暖日低轻防良朋接短襟潮声全有韵帆影半囬阴翠麓添重色鲈风出浅林屿头烟瘴逺沙觜浪痕深寂静云归壑瓓珊月近参人家已鼾睡渔父尚讴吟造化由来久周回忽见今爱他斜日照顚倒数山沈
　　湖上
　　势利絶交初瞿然卧隐庐无营心淡泊见客礼生疎游有渔樵伴看多佛老书春深草易长忘却倩人鉏
　　宿瞿溪
　　船泊溪西岸人家见晚舂疎星寒有鴈村寺夜无钟竹径通新店茅柴暖病容农夫不相识问我欲何从
　　送从善云游
　　鴈荡天台去闲寻倚杖藤路边应得句禅坐似无能顶笠偏愁雪山猿不畏僧傥逢清塞伴休愿入传灯
　　多景楼
　　跨浙连淮是润州好山全对此江楼少年志气惭霜鬓犹忆曾看打阵舟
　　送法照
　　论著天台教诗参左纬来闲行过蓬荜相对坐莓苔讲席虚前月重游约后回仍闻藏褉帖应许为吾开
　　送子舒弟赴金陵兼柬宋君辅
　　禄仕何方好金陵总莫如庙存元帝像家有二王书羽檄时方急文才用有余功名収拾了归食防昌鱼
　　送夏肯父
　　霜晴鴈荡白五日计乡程野烧明山店轻舆憩岭平乞铭甘久客爱母起归情孝极天为感师文早晚成
　　挽林敬之
　　闭门常读易遯世意如何有酒可消闷无堦不种莎闲时寻旧友月夜步新河我亦逃名者题碑愧尔多
　　金贤良
　　虚号贤良岂疗饥短衣结袖竟何为空携痛哭能言防不遇勤求下诏时老去説诗犹有味寒来索酒莫教迟家贫身死知无计自有旁人为立碑
　　学海楼和水心先生韵
　　江口潮生夜语喧月残惟有数星存更慿高处观空阔始悟乾坤是易门
　　下僊胜因寺有怀
　　山中初寄隐野寺一天星路逺有如此客来应未能蛩催寒妪纬蝉杂夜僧经忽忆忘形友微吟自剔灯
　　赵成于
　　早年名字诸公并唯有清声独至今辞却双旌更何事自扶灵寿欲闲吟病来便作云归岫死矣犹如鹤在阴终始哀荣了无恨只愁尘锁匣中琴
　　送文子监草料场
　　坐局何烦听晓鸡豆萁苜蓿亦诗题好文不爱今人体色养宁嫌古署低翰苑旧交应顾访相门斯近事招携岁寒惟有君于我老去过从许杖藜
　　寄鴈荡诗僧
　　鴈荡峯前夜雨晴空房不住有蝉声一身闲后发难白五字吟来思极清少见出山多入定还于夏末起秋程何如更待黄花节顾我来游计已成
　　李白墓
　　野人烧残竹数枝诗魂飘荡定何之娟娟秋月照采石不在荒坟在水湄
　　渔父二首
　　偏来浦口芰荷香緑叶丛中睡一场须信至人无妄想不曾有梦见文王
　　利薄毎言随分过避名不入愚溪路春深雨足钓丝长夜来又宿蓑衣步
　　州醼席上赋牡丹得日字
　　粉淡与妖红占尽阳和出春去在商量更费吟人笔此是洛阳花尚带长安日特上使君墀宝缾分甲乙
　　寄龙虎山道士孔野云
　　上清三十六院阁皆幽清潄齿泉新汲晞发日始升自除烧墨灶昼夕诵黄庭所得异畴昔出山畏逢迎同当知非年寄诗聊冩情
　　夜坐陈缊灵见访
　　清夜焚香篆闲看郊岛诗自怜多冷寞谁足慰衰迟树雪明窗纸缾梅落砚池君心亦无事相对坐移时
　　送翁灵舒闲游
　　袖有新诗如美玉知君去意十分浓山行见草认灵药午歇就阴依古松两鬓已添蓬蔂色三年判作飘零踪羇情夜后更愁絶深涧断猿溪寺钟
　　先寄郭子竒
　　世道只如此君心我得知先教栽菊在预作去官期梦觉秋风起行吟夜月迟怀人几十载欣有叩门时
　　喜叶谦夫妇
　　老思忽萧爽亲朋得意归菊觞奉亲寿柳色上儒衣宅旺看山势门清有钓矶我来聊问字澹坐月侵扉
　　挽潘母
　　独翫隔防月凄凉三十年眇然儒素业飜以姆仪传生计无中有衰龄病后延谁为市贞石高刻墓之前
　　送赵主簿
　　内地无烽火诗人入仕林定将咏物意移作爱民心晤语初同调分携便不禁卜邻曾有约久后得相寻
　　送陈器之赴绍兴初官
　　郡古湖如镜照人心胆清闲曹应事简尽日读书声府主旧知举同僚亲弟兄人言游宦乐难得比君荣
　　哭周宗彛
　　已叹交情看渐少闻君怛化重伤神手栽寒竹惟添笋堂掩空山不见人旧説媾婚今且置新怀情悃向谁陈独怜头白曾参母清夜悲号血泪频
　　送项季约入成都幕
　　阁书入兵幕束袖学戎装峡峭艬侵月秋清猿嗛霜迂程看阵碛到处宿诗堂若比仲宣乐输君发未苍
　　送郭子竒
　　永嘉官满后归处是仙居柳舞陶潜径桃迎阮肇车名高唐寺塔箧满晋人书看步青云上题缄寄隐庐
　　送赵泽民赴酃县
　　高人为令尹政事岂寻常炎月不避暑清风心自凉水流衡岳色酒带芷兰香逺想濯缨暇思予有咏章
　　大龙湫
　　昔闻天下山衡岳称崇丘又闻天下水江汉为巨流古有山海经厯厯叙九州李唐三百载诗家无一畱及观郦道元此地亦不収不知诺矩何事能穷我来妙境万丈悬清湫石壁去无极百里弥道周云气冐羣岫龙宫深以幽轻舆岩壑底竟日涉溪游阴晴异瞻瞩逺近难搂飘如飞素练粲若散琳璆风掀一潭雨佛坐四时秋喧呼势益骤汹涌声弥吼变化有如此溥博谁与俦吾谓神龙力岂翳人鬼谋稽首荷遇久坐劳双眸一杯却岚暑旋步轰雷稠以吾澹世虑歘起杞人忧何当骑天狼满引射斗牛
　　断桥
　　独扶瘦杖欲经过为问高僧意若何自倚神通能渡水却言佛法本无多
　　寒山寺坏庄产尽为势家所夺余游天台甚为普贤惜之陈约甫摄郡号不畏强御者必能与寒山出气
　　寒山寺废佛灯寒有客来游欲住难夙世闾丘今摄郡不妨饶舌似丰干
　　哭刘咏道
　　案上韩文与杜诗小斋闲澹亦相宜人怜贫病忧无计自説文章乐未涯礼合古初山友哭祔从先世夕郎知生平直谅嗟何往不是哀辞是诔辞
　　送张直翁
　　宰公诗句是骚人官舍况临湘水滨衡岳望中思防蹇沧浪清甚欲垂纶长于一县花开后独访三闾庙里频元亮何曾借知已翩然出处自由身
　　送王倅之兴化
　　梅溪好源委流德至今存独继贤人业共推君子孙官清五字好州小贰车尊所厯七闽郡从兹水不浑
　　挽赵孺人余中表也
　　幼小同羣戏年加各所之常拟豓花卉终是易离披夫壻新袍緑儿男半发垂送归蒿里道兴我渭阳思
　　赵叔鲁端行胡象德携酒见顾
　　一贤二公子枉驾瓜庐丘烹鱼载美酒竟夕为我畱评诗仍和曲举白不计筹情忘觉欢畅礼厚愧莫酬今朝风雨横欲谢出无由
　　挽徐左史
　　左史声名空复存如今往事不堪论惟应指佞当前陛已判身归老故园骢马引丧寒有泪麒麟卧冢寂无言人生遇合萍相似何处分明怨与恩
　　送鲍份父
　　地僻官仍小兹行古迹多矩罗应失笑厐缊亦经过宦
　　业知余事宗风竟若何【阙】　　　　满舍是青莎
　　挽张彦文提举
　　七十童顔在翛然物外幽组衣藏蠧箧散服上渔舟此日移松葬前时为菊畱山连象浦馆谁记孟家游
　　净光长老极能诗
　　近住城中寺阴云渍竹房雨多香篆久春去药苗芳室里从人问吟边与世忘一身全是道头白有何妨
　　朱清之
　　漈水日夜白之人信所宜隐于陶今酒甘谢郗诜枝江渡月偏满家庭岁有规不知君没后谁主菊花期
　　送蒋肖韩赴弋阳
　　弋水桥边接长官水晶山色让清寒共知雕今称剧自倚廉勤道不难吏退早衙花谷静鹤翔秋戺讼庭寛从来遇事无凝滞应只爱民劳寸丹
　　送谨师
　　谨师牢绊脚语别意茫茫入寺春随杖当禅月满床多因新见解抛却旧篇章为我金山去钳锤问一场
　　挽宋耆卿
　　人如韫玉操如冰拾芥推棃世岂能案上有琴亡旧响墓头无火续寒灯一官只是幽闲过百行惟须健笔称此曲调高知者少朗吟唤得九原譍
　　送高邮周主簿兼呈陈居端
　　绕县重湖色难同主簿清虽云古邮置不似近边城月落淮田阔风晴隋柳轻乡人在曹职相得为诗情
　　寄守上人归闽省亲
　　从小服缁素三衣竟不长心空无物碍顶重有诗囊去与云相似来期春未央家山指萱草微笑奉高堂
　　无题
　　平生爱菊与梅花菊比渊明梅似逋谁知此道今寥落爱菊爱梅人也无
　　戊子七月十一日
　　贫因几首诗闲高一着棊瓜庐常嘿坐不愿有人知










