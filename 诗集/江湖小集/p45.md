<!-- { "loadSidebar": true } -->
　　寄福清翅山舅陈梦实
　　路岐引人不作长野梅官栁禅风光看山看水入诗眼嵗月不觉须眉苍请从大人开肺肠身非石人忘故乡五年江湖枕书睡梦随南云落翁堂亦知行坐歌白头池南隐几浴鳬双鳏孤肯复有羁旅石塘破寺魂悲凉毛锥不补万事裂存者各在天一方善和里第知几易辽东城郭空相望平生何用酷似舅政似嫫母颦施嫱儿时拊头祝文章秪今未入崔蔡行三年一书愿见贳骨肉满县愁难当屋头荼防定过墙满日色文书香眼前欠甥颇念否我亦口挂蚝山旁烦将归意作泉下小待锦衣漫俗妆
　　送林伯农还鹿角山
　　今我不乐游四方夙昔已具浮海航十年防化鸥心性一生正坐虎文章海山未必尽佳处徃与蜑子收渔梁梦中了了説呉楚山川如掌今羊肠读书南隣索槟榔原头污耶豚酒香何时摄衣上公堂蛤蜊含浆鱼尾黄客从南来勤寄将
　　洗竹简诸公同赋
　　舍东修竹宻如栉一日洗浄清风来脱巾解带坐寒碧置觞露饮始此回平林逺霭开图画西望羣山如过马诗翁意落帆影外孤村结庐对潇洒百年竒事笑谈成向来无此苍龙声闲身一笑直钱万剜粉劖青留姓名
　　用韵谢竹主人陈元仰
　　热中襶褦令我汗日暮主人期不来陈郎损人不下榻青山白云唤得迥手开十亩萧郎画个里何妨系吾马食单得凉清可啜毳褐分隂翠如洒摇金戞玉真天成梦捣风前茶臼声一川窈窕荷万柄野翁得此甘辞名竹间新辟一地可坐十客用前韵刻竹上
　　竹君得姓起何代渭川鼻祖兹云来主人好事富千埒日报平安知几迥平生好山仍好画意匠经营学盘马别裁斗地规摩围自汲清池行播洒一杯夀君三径成请君静聴风来声醉眠煮得石根烂以次平章身与名
　　谢叶司理徐知县见贻之什【二公乞入社】
　　书生自是鑚简蠧浄业还从竹背来新诗细字行茂宻惊蛇起草盘蛟回是身政欠虎头画望山气如还枥马翛然君子六千人不受湘灵清泪洒竹林定交业已成北读书吾伊声金鱼玉带不汝却社中未厌山王名
　　一日复一日
　　一日复一日来如赴海波今晨我无粮未卜晡夕过辛苦幸一饱知复有明何平生实愚闇虑浅忧则多雀防偷太仓田野蜚螟蛾至尊尚旰食边防望投戈我欲沥血诉官府多谴呵进退羝触藩屈郁鹏在罗壮心一不遂六龙奄蹉跎所以忧世人散发归岩阿长生傥可学吾其驻羲娥
　　放船
　　栁边放船试南风扬溪荷花能艳红一川云锦步不尽我舟正在繁香中午天无云青脉脉枕舷哀歌醉脱帻更将緑叶穿碧筒欲臣屈巵奴太白风前一笑玉麈横蜻蜓侧翅潜鱼惊骑马贵人多内热此欢勿语长安城须臾客醉船亦醉信流一抺西村外翁媪负墙樵牧奔拾薪供茶初不记还家鼻息撼四邻阆风接梦疑非真清游何时记三人臞庵与弟拙乡陈
　　次韵谢李秘校【常州无锡诗人】
　　大雅熄自郐续弦久无人中间翰墨场名字俱已堙江山亦何助东海真扬尘我笑李夫子缾无半合陈人书雨俱亡何用语逼真作诗来起予欲卜二仲邻依然送鸿目衮衮天机新莫欺鬓眉苍持防应有神狗须舞阳羝角相平津皇天信平分万事各得春但愿阅世心孤特凛箭筠日者鹤飞书江汉起隐沦三物论乡国六艺程成均秋风入帝闲错落骓駓驎君曽读诏否却枕方欠伸勿惊作诗面酒缬吹防鳞唾手洗衰陋一返姚姒纯稽古不无力政复昌其身它时玉堂梦与问三生因盟我良不难欲托孙子亲贽君以黄耳附书莫辞频再拜赋断章水石俱磷磷【此韵字义见诗晋杨之水笺】
　　次韵冯孔武雪中简闻人簿乞炭
　　君不见朱门煌煌多近臣豹胎煮蘼防为薪庭中盛设泼寒戏炙手欲近还嗔人谁知曝背茒檐下欲献要是山林真儿童抑搔皮肉輭日轮过中方欠伸悬鹑结驷两相笑百年俱成一窖尘先生自是冷官様要防入火红麒麟撚须自作咏雪句秘思蚤与相如亲蒲团拥裘结僧坐别有絺绤君南邻愿回六龙照后土施与万国无边春屑琼镂玉入肺腑拍手一笑未吾贫
　　乞炭于冯孔武再用前韵
　　君不见元光河决愁从臣天子有诏皆负薪当时实炭知几畚下与鱼鼈争生人孰知木黔善制水火出木尽全其真一朝入火纵粉骨曲身得暖龙蛇伸成亏等作万世计肯与胡僧推刼尘我欲诙谐与作传上继毛颖追获麟日烧昆仑十挺指惜哉黔也非我亲穷朝破灶郁烟烬青唇黑腕羞比邻谁能舆致送暖热坐使有脚歌阳春将军羔酒空作梦十年未有今年贫
　　思古人
　　思古人思古人古人皦皦若日月我欲剖棺斵出古人心惟见苍苔漫白骨请陈古人心君勿骇客言古人惟一真可使风俗皆还淳杀鸡不及林宗炊黍不厐公雪中安道兴适尽坐上公荣樽已空呼酒径劝君欲眠即遣客嵇康巨源不为絶戴崇彭宣本相得徐庶失老母宻如徳不能夺之臣严陵薄宦情狎如文叔不能止之客包胥伍员不失其为友羊祜陆抗不害其为敌我有蒸壶安事隐语我但食韭安用多种割肉元知方朔真拏金岂即刘义勇古人心事有如此何至顔色相媚奉道衰儛仁义世乱生奸雄君知臧否不挂口正虑匕首揕其胸我生恐无用我死知无闻作书预与儿辈诀葬时定觅要离坟
　　赠墨工陈伯升
　　古墨法变今百年雪斋乃能幻神药杜乂肤清卫玠神眼明再见老陈作墨如人意随短长用之不尽渠解笑须君笔端驭龙蛇他日始信入木妙
　　仆以绍熈壬子中夏二十有五日始跻风篁讨龙井遂至广福谒三贤像阅旧碑追观一代风流为赋此诗适月林依公留设茗供因书以遗之他日能为我掲诗板于壁间使示来者亦山中之一助也【龙井寺有辩才师赵清献苏文忠塑像】
　　竒石斓横道兹山信多姿江湖酾两股一乃孤危相传龙所家或恐神防持腥风转防防隂崖立淋漓惜无纬萧勇探此抱宝痴山僧作屋意惨澹生幽思胡为金缪影颠倒俗儿坐来百念失苍官导前驰招提来深登屐痕恍前期咄哉少肉山着此髙颧师端能致遨头絶唱相娱嬉过溪亦何事相送了不疑渠能缚禅律因来数须眉我爱秦郎记字压头陀碑月林只夜夜人物自一时贤愚尽蚁封来者吾得知
　　佳人佩明月赠俞徳章
　　佳人佩明月笑语含春姿手握幽兰丛照影清汉湄少年冶游子行乐方及时折苕戏相赠玉色頩自持归来种白璧日沤文锦丝加币欲聘君常恐嵗月迟终然不可谐翕歘聴所之愿言遗芗泽逺慰千里思
　　六月内喜雨诗【时寓昆山县东禅寺西斋】
　　炎天亦靳雨特地费雷将隐隐来何久飞飞势稍飏初从霑块润忽作建瓴忙穉子抛书出臞禅解缚狂苗滋应秀颖风过忽温凉蛛网掀三面虫书漫数行衾箱开嵗事恩泽到诗章怨暑移今昨烦疴觉在亡青莲开绀宇白苎舞雕墙只影还晡暮惊心重茫思惟大火聚回向六时香脱略时流辈周旋古佛场身才丈六足舌乃大千长此理慿谁诘何方更举扬防愁灯崛鵶睨铁琅珰生理何聊赖斯文重激昂盛时追少壮故步失寻常政尔蓬心薆依然贝叶光
　　再次徐先辈二首
　　浅闻惩阙漏小学到凡将始制初龙遁流风渐乌飏汔今缃帙富益我手抄忙半世真书癖衰年忽酒狂壮懐邀汗漫竒服间厐凉身许羲黄上名卑崔蔡行知心屐几量阙计木千章湖海堪流滞陈刘略丧亡每思辞北阙直欲老东墙度岭官憔悴藏山计杳茫尚方何日舄侍女几时香敛板予行役懐铅子举场翅垂虽一腹果自三长孰使多为累还成少不扬忽惊投暗璧曾是献明珰阅世肱三折论文首一昂结欢惭季札抗对敢元常它日聨诗社前羞李杜光
　　身是韩康伯名惭许子将居然屯泽闭何得巽风飏忆昔求诗甚端成刻烛忙出喉真自若舞手或成狂杨栁偏歌雨蒲萄肯博凉羣儿哀齿旧诸武譲顔行禹穴鱼龙陈天门虎豹章隂符空独佩秘论未应亡自筑扬雄宅谁窥宋玉墙卿英殊磊磊俗物自茫茫祓厉三精劒宁神百蕴香诺交复社取醉莫论场髙节防徐稚妍词伏仲长泥蟠虽汨汰韝掣会飞扬列屋多齐赵华榱间璧珰从渠夸富艶试与校低昂丘喙徒三尺公才可百常素交风雨尽雪涕鲁灵光
　　毕叔兹可扫园赏牡丹
　　衣冠塞繁都茂苑非夙昔双铺俯行渠文简相公宅是家固多贤满箧载春秋中有数亩园颇复修风流新亭着髙稳佳木行清幽客来必置醴井蛙挟其辀张灯防洛花意作长门愁小却得一欣冻壁纒蛟虬先朝补天手翰墨皆其游再拜阅帝书局促虞禇欧平生实好竒两武布九州恍然驾阆风坐我曲池头竹间是茶烟松风助飕飕梅食亦登盘按行感良俦枥马喧午枕土毛撷晨羞似闻屋东偏万指食锄耰行当卖书籍买邻托羊求与公行灌园第一营瓜畴
　　四月二十三日始设酒禁试东坡羮一柸其味甚真觉麯蘖中殊无寸功也食已得三诗
　　今日忽感悟闭门谢麯生未危却二竖不战仇三彭掊击北海樽哜量东坡羮尚恨薄滋味未能免亏成我欲咽元和黙坐朝上京坐待梨枣熟小试升天行
　　评诗要平淡此语吾不然大千自有舌何用长短篇谓是天送句端正落我前旋闻口吻鸣颇益心肠煎少陵躭句佳欲以一死捐是中有真意靖节差独贤
　　去夏苦多雨势若无炎官今晨迫重午香黍仍胶【去声】槃天机杳难测人言亦多端只今原田上立苗未妨寒但愿含颖时借日开迷漫蟪蛄尔何知喣喣啼夜防













　　江湖小集巻四十四
　　钦定四库全书
　　江湖小集巻四十五　　　　宋　陈起　编敖陶孙臞翁诗集
　　改周晋仙赠丁相士之什
　　张颠许我以神仙薛颠谓予可英杰丁生谓二俱无成世间那得此竒崛麒麟阁上森貂蝉龙虎鼎内飞大丹腰钱跨鹤谁不愿只有圮下先吾鞭何如吴松江上住门横钓车屋农具卧防苍虬扰白云正午堂堂拔江去
　　奉寄旌徳尉刘申之
　　诸刘兄弟贤一一无可选竹林锐头郎风味吾小阮平生天机深善闭得内楗迩来卿何曹不办折腰本梢传诗语东朝日照兰畹伊余战纷华心斾凡几偃划逢君家语隽永初一脔识遗饱新得友胜悟夙损缅懐歌商地萧瑟松磵逺隂隂芜菁花碧蝶相与晚是中着髙士物意自偃蹇向来白衣宰云壑论补衮优游济艰难如以禹代鲧刘郎秀眉宇秋隼立髙巘端能谢师匠万巻自鉏垦时须阅世谛一及城门键功名头上簮日月风中幰何时会吴下春动长洲苑
　　送王郎【洽】
　　车轮何由方草色欲无路晴川媚双燕及此送将去若人天机深竒服雅自与色温无可鉏语妙时一吐相逢大江上为我浣尘土后期岂前料已作千嵗语告归何草草双水深雾雨稍闻父老旧门户要渠补只愁模楷地与世作夸诩宁当去楼梯闭置吾叔度翼翼吴齐门大江流日夜别君虽咫尺即是风牛马君才何如我我拙犹肯借淮人买绣丝布洲市如赭张皇十日饮着公乔松下画工亦岂学爱玩此粲者人情勿苦拒舆马幸整暇向来三宿恋取别万里驾想当双玉瓶酣歌泪盈把缥缈鸿鹄去吾甘老原埜
　　次韵张长公宠赐初度致祷之语
　　何人著书补获麟竹汘未干头已星天上风流张公子散发沧浪歌独醒威名徧满淮草木肯借妙语春冥灵臞翁之腹无三壬平生贮书才一丁泥涂断道学曳云天泼眼慙鸾停亦知封侯下曹掾宁与阿堵髙宁馨梦从诸儿坐家塾十年灯火寒青荧分无黄色明天庭独倚一片藏无形虞翻骨相当自程曲江风度乃不名
　　上闽帅范石湖五首
