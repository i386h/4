<!-- { "loadSidebar": true } -->
　　元日
　　堂上序周亲相看又一春吾年方觉老童子俨成人婪尾屠酥酒从头鬰垒神何须千岁上即此是新陈
　　昭庆寺
　　幽寻得胜趣城市几人能古栁深中磬长廊尽处灯画龙听説法塑佛看斋僧别寺经行遍兹逰昔未曽
　　苕溪
　　维舟古祠下野饭就鱼羮坐听篙人説行逢牵路平居民难问姓溪鸭自呼名天目无由到沿洄更几程
　　雪中僧虚舟来
　　雪中闻犬吠清卧起来迟开户千山白逢僧一个缁言从风絮里忆得雨花时寒舍无祗待煎茶且説诗
　　湖荡
　　双桡入天影野葑緑全交鱼唼垂丝栁鸥眠折叶茭行人沿岸曲落日挂林梢归去严城隔僧门尚可敲
　　六和防
　　三百有余年潮头不敢顚孤尖标白浪层级上青天铃隔山僧呗灯通海客船老来登眺眼不道歩难前
　　题丘芳仲月林
　　阿姊种婆娑秋风柰若何人间千树少天上一枝多安得仙槎客携将玉斧柯和根都斫却还我旧山河
　　赠日者
　　乌兔走双丸谁将手控抟短长三万日好丑百千般数远谈何易天髙问却难送君寻富贵我命不中看
　　旅馆
　　仆行方请息旅馆复相招小市三家聚前邨五里遥茅柴侵熟饮松叶带生烧犹有斜阳在行吟忽断桥
　　严衢道中
　　草白三了路苔青五里牌长年车马客几两利名鞋斗籴随时责方言到处乖近山樵有主童稚拾松钗
　　舟到梅雨暴涨
　　夜月离于毕篙师可奈何帆穿风减半江濶雨添多侧岸无牵路中流有旋涡平生柂楼防得在栁梢过
　　对酒
　　莫信樵人説秦时有树存青天浮渤澥白日走昆仑爲有愁千斛时须酒一樽醍壶亦相劝花下緑隂繁
　　客路
　　闺閤空相忆那知客路艰背人前去鸟迎面逺来山夜泊孤灯悄晨装片月弯猿声不知处杳杳白云间
　　送人之武昌
　　秋风吹落叶君作武昌逰只道从军乐那知别路愁寒暄楚岫色日夜汉江流大阃多珠履无爲弹蒯缑
　　旧游
　　两峰多少寺分日去遨逰山翠横天目湖光浴佛头花朝骑马醉月夜傍船讴一被防官防重来不自由
　　挽芸居
　　不得书来久那知是古人近吟丞相喜徃事谏官嗔身死留名在堂空着影新平生闻笛感为此一沾巾
　　溪寺
　　背人沙鸟一行斜唤客桐鱼几叠檛误向山中叅白足不知头上着乌纱煮茶烟暖浮新竹洗鉢泉香带落花过夏功劳眠与食谁能展巻看楞伽
　　暮春
　　姚黄魏紫恼人看罗袜成尘俛仰间蜀魄声干花有血湘灵涙尽竹无斑年光冉冉趍双鬂暮雨霏霏失四山老里情懐天地窄莫教一日酒杯闲
　　少年
　　紫陌寻芳爱马迟一春能得几晴时海棠露重衣全透杨栁风防防半欹大白引浮银凿落小红吹彻玉参差人生行乐须年少莫等星星满镜丝
　　江湖伟观
　　呉山表里水为池百有余年壮帝畿天目旧将双凤下海门新拱六龙飞胥涛白雪生秋思太乙红云驻夕晖江上沙鸥湖上舫栁丝风里两依依
　　用前韵谢野水郎君招饮
　　爲有台池无限娇逰人歌舞尚朝朝清漪浴日开金面晴哢调风衮緑腰骚客五花唐殿马主家七叶汉庭貂丁宁红紫休开遍约住春风待见邀
　　次韵桥亭禊事
　　圯上还成集禊亭杉松自古草仍新彩虹卧饮流杯水白鹭飞迎入座宾俛仰已成今昔事东西更看往来人聚蚊金谷皆安在若见吾徒合主臣
　　次庸斋先生韵赠黄隆中
　　醒眼隆中阅逝川茅茨爲屋竹爲椽吟成梁父时当隐炊熟邯郸客正眠汉土一抔无处覔白坟三尺有人怜君归欲作千年计只合躬耕一寸田
　　听白云寺清师琴
　　古寺沉沉昼日长泠然清响发僧房昭君别去顔如玉苏武归来鬓已霜山水无端言尔志炭氷何事置吾肠老来却爱虚檐外雨滴梧桐一味凉
　　送李敬则之升扬
　　江北江南一叶舟凭将徃事问东流锦帆月冷琼花夜绮阁风髙玉树秋杜牧三生开笑口刘郎五絶掉吟头淮山眼见诗人惯髙筑诗坛汗漫逰
　　次韵池上暮雨
　　湿遍栏干欲倚休手中团扇渐知秋细声合作檐间溜大防漂成水面沤小小竹醒倦鹤踈踈荷屋冷栖鸥渔翁蓑笠随身在立到黄昏钓未収
　　书窓夏日
　　南风伊轧语扉团扇无功白日迟长恨老来方学易自从春去不吟诗虫丝有力萦琴索蛀粉无声防墨池偶出门前行数歩石榴花过已多时
　　赠西蜀冯道士
　　峨眉山月照清溪中有方瞳一羽衣柱杖经行天下半丹砂乞与世人希千年城郭空归鹤万里山河自落晖安得与君游汗漫乘槎一问女星机
　　次韵李黄州江淮伟观
　　槛前巻箔见晴峰夏口武昌西复东三国六朝襟带地孤城四水鼓鼙中女墙夜送淮山月老树秋生梦泽风君作此堂【阙】万里应怜世上少英雄
　　示医卜逢松崖
　　我生八月十五夜清浅斜河浸月华顾兔捣残千歳药牵牛引动半天槎自抛蓬海传方处曽过成都卖卜家今日相逢圆昨梦一杯松下醉流霞
　　陈令君増诚斋三三径爲十二径次韵
　　四家三径各风流今古悠悠貉一丘拍瓮新篘浮腊腻绕堤老栁弄春柔日边黄纸催人去霞外青山听鹤留若问西畴蓑笠事合还陶令一孤舟
　　次韵野水花朝之集
　　睡起名园百舌娇一年春事説今朝秋千庭院红三径艋池塘緑半腰苔色染青吟屐蜡花风吹暖弊裘貂主人自欠西湖债管领风光是客邀
　　和秋房题半湖楼二首
　　天目飞来第几峯峯前着屋贮虚空湿云低亚钩栏角缺月斜窥户牖中一水东西添栁岸两山南北欠樵风住家欲作千年计顷刻隂晴便不同
　　四明仙客此楼居毕竟西湖压鉴湖曽谓家童欺贺老不如沙鹤认林逋蒲根钓水知深浅栁外行人乍有无此景天公厌多取只分一半与吾徒
　　栽松道者像
　　手便笻杖冷脚厌芒鞋两袖吹松风东冈复西岭
　　呉歌
　　鴈影江潭底秋声浦溆间呉儿歌一曲月子几囬弯
　　草虫便面
　　蝶舞蜂歌倦蜻蜓看未休谁知织妇意方夏已思秋
　　意行桥
　　我行且奚适兴尽忽自返倒影射清漪囬光在桥板
　　尘外
　　尘飞不到处山色入芒屦乘兴一长吟囬头已忘句
　　鸿
　　鸿飞九天上人在平地望尘土与青云其间能几丈
　　听雪
　　瓦沟初瑟瑟隐几坐虚白良久却无声门前深几尺
　　东菑
　　东菑足时雨离离半青黄田家不待获小摘炊新香
　　画舫
　　画舫茭中出青山树上斜浪醒孤客酒尘盖万人家
　　溪村【六言】
　　榉栁正当官道渔舟偏系柴门今年春水深浅看取层层岸防
　　雨洗山光緑净波涵天影清空草际自浮鹅鸭栁隂分坐儿童
　　渔翁
　　渔翁家在何许惯宿芦花不归昨夜江村欲雪百钱买得蓑衣
　　扬州
　　金陵王气水东流流到东淮古岸头夜半一声天上曲锦帆天子下扬州
　　七夕
　　儿女穿针夜向分楼头月落尚炉熏慿谁爲覔机边石留取支牀卧白云
　　野望
　　帝青八万四千里更着脩眉一两尖古徃今来愁得尽不教我辈送愁添
　　题李秋堂盟鸥集
　　相逢已恨十年迟买酒吴山一夜诗明日送春仍送客栁花风飏鬓丝丝
　　航海
　　地角与天倪茫茫何处期星回析木次日挂扶桑枝沉石寻孤屿浮针辨四维飘然一桴意持此欲安之
　　桥西
　　云澹风防日未低瘦藤扶到小桥西林花过雨相争发谷鸟无人自在啼
　　淮客
　　长淮万里秋风客独上髙楼望秋色説与南人未必听神州只在阑干北
　　调宜州冷官不赴
　　瘴海南边路浅深客愁不待岭猿吟无人唤得涪翁起分我桄榔橄榄隂
　　辛亥二月望祭斋宫因游甘园
　　山入湖光碧四围棋枰零落葑田稀蒲芽短短鸳鸯冷惟有渔师几网归
　　朝霏作雨连天湿春气熏人到骨香四望水亭无正面有花多处背湖光
　　海棠隂下小徘徊屐齿深深一径苔忽听铜钲花外近园丁説是主人来
　　老眼看花兴未厌不知头上雨廉纎流莺浪语春风恨谁抝花枝挿防檐
　　公事相妨一半春今朝才得自由身眼中领畧能多少细雨斜风便妬人
　　晚眺
　　鸟飞欲尽暮烟横一笛西风万里晴山外有山青不见防云映出却分明
　　次意一先生仙霞壁间韵
　　囬首仙源隔彩霞丛祠攫肉有饥鸦贞元朝士重来晚不见桃花见菜花
　　宜春台【是长沙定王子筑】
　　定王米换长安土北望长安日几回更有筑台归未得慿髙却望定王台
　　行路难赠萧坦翁
　　行路难居不易旋买生柴煮一字三千风月不直一杯水何用狂吟动天地君不见陆天随忍穷读书白眼屠沽儿又不见孟东野载少于车车是借丈夫吐气摩星斗六印黄金眞唾手莫吟诗诗能穷人君不知古人坐诗穷到骨今人方笑古人痴又闻夜半舟移壑却叹东门黄犬华亭鹤人生短长无百年富贵未必如贱贫富贵贱贫何足据出门摠是亡羊路居不易行又难况是长安十二门相逢一笑岂易得莫惜床头沽酒钱
　　送李秋堂赴京口酒人
　　客懐正頼春相与苦欲留春天不许送君一舸下南徐落花起舞流莺语鲛人浴出扶桑茧天女染作红云叚君从何处得锦机借与人间爲様看青杏园深暖漏长栁绵如雪扑酒缸呉姬道字未端正当垆学唱新畨腔貔貅百万张頥仰都将铁瓮盛春酿有客髙谈四座倾主人合序诸侯上日边此别各南北君頥始髭我衰白何以赠之折栁条千丝万丝心揺揺
　　读黄玉溪汤婆传
　　君不见汤家阿泉骊山隂出入宫掖承恩深只流妃子脂粉气不暖少陵如铁衾又不见汤家阿池紫塞上沉香雾拥将军帐天寒十指堕弓刀底用空言如挟纩何如韩时老汤婆冬则饮汤惟腹皤形模混沌妇女笑闭塞其兊藏天和老生门前十日雪两脚冻皴眠不得断无蛮素构心兵赖有婆兮相暖热夫人竹氏青玲珑炎炎几时柰秋风婆耻居下常热中毋弃憔悴以御冬得黄太史五字诗厥孙传之尤滑稽霜风萧萧岁年晚吾喜汤婆有完传
　　挽周伯弜
　　今日忽不乐散行湖水濵有懐天下士遽作梦中人醉语惊天地狂歌哭鬼神九原如可赎那不百其身
　　赠续芸
　　谁谓芸居死余香解返魂六丁将不去孤子续犹存科斗三生债蟫鱼再世寃向来诗作祟挥涕对人言
　　沧浪风月
　　我登沧浪亭复歌沧浪曲歌竟复长歌杳杳山水緑天风吹散髪山月照濯足爲谢独醒人渔家酒初熟
　　有懐鹫山次僧芳庭韵
　　一防与云齐寻僧路不迷小舟沙鸟外踈磬夕阳西古树含云亚春桥覆水低鹫峰飞不去夜夜子规啼
　　栁
　　临水送将归春风折赠时而今三丈树元是手中枝
　　鸥
　　采鱼秋江上鸥鸟来相随荡桨忽惊起云天碧四垂
　　天竺分韵得芳字
　　缥缈白云乡天风吹晓凉人寻水源至路入树隂长昼静闻晴哢春余拾涧芳余心忽有得欲语又还忘







　　江湖小集巻三十二
　　钦定四库全书
　　江湖小集巻三十三　　　　宋　陈起　编林尚仁端隐吟稿
