<!-- { "loadSidebar": true } -->
　　钦定四库全书
　　江湖小集卷九十二　　　　宋　陈起　编葛起耕桧庭吟稿
　　春怀
　　过了花朝日渐迟相将又是禁烟时寒留栁叶凄迷处春在梨花寂寞枝牛角横书孤壮志鹿门采药误幽期自怜白髪成何事说与啼莺未必知
　　姑苏怀古
　　阖庐城下水连天故国凄凉思惘然堤栁数行埀舞带砌苔几叠晕歌钿了无麋鹿游台下只有鳬鹥戯水边往事如今销歇尽断霞残照锁寒烟
　　记梦
　　绮寮缥缈敞虚明鹄峙鸾停防碧城珠蘂一枝春共瘦玉环双佩月同明曽题洛赋缄新意却拊湘弦寄逺情十二阑干风细细觉来依约记棋声
　　湖天霜晓
　　十里平湖浸晓光玉鸾飞舞镜中央也知青女催梳掠淡拂铅华试靓妆
　　暮春杂兴
　　畵阑目断楚云西芳草连天客思迷家在江南烟雨里落花时节杜鹃啼
　　紫椹累累缀碧桑林塘雨过緑生香荆扉昼掩苍苔寂留得芸籖伴日长
　　闭门花落又春深白纻歌残对晚斟惆怅年来心绪恶一庭烟草緑沉沉
　　兰杜初芳湘水春鹧鸪啼处草如茵双鱼不寄衡臯信空有灯花入梦频
　　燕子声中日正长读残书卷乱堆牀梦回却爱西牕寂闲看松花带夕阳
　　雨中梦故山
　　冥冥细雨湿江城掩映书牕翳复明倦客一杯愁顿减故乡千里梦初成金华洞口羊惊起石佛山头鹿伴行【石佛故里山名】何日东归溪上路一犁春渌带云耕
　　疎櫺
　　寒意沁疎櫺闲堦草尚青市朝人自醉泉石我常醒桂写月标格兰传秋典型何妨为老伴相与两忘形
　　初春感旧
　　又是春生杜若洲凭栏回首总闗愁云横楚峡萦新梦月泛吴波忆旧游立马醉题花外驿闻莺笑倚栁边楼如今万事经心懒祗合长歌拟四休
　　檄雪
　　银阙书飞急羽忙料应滕六奏虚皇要将阆苑蓬壶水幻作琼林玉树芳风约云边停鹤驭氷清月际舞霓裳鳯箫莫品凄凉调催老梅花枉断肠
　　和芦洲刘子泉秋怀
　　雨送秋归雁带霜凝情无处寄诗狂一庭莎草蛩吟老万里梅花鹤梦长徳谊可逾钟鼎贵圣贤不死简编香迩来世道添悲梗不但摧车是太行
　　赠燕
　　镇日双栖向畵梁有时飞去为谁忙得泥趂暖添芹垒掠水因风贴栁塘语重唤回芳草梦舞轻时落花香五陵年少伤春恨书系红丝拟寄将
　　次子泉韵
　　一声鶗鴂又春休风簸榆钱满地流燕子不知花落尽等闲飞过栁边楼
　　月转庭花玉一防寳钗不防待郎看丁香拟结相思梦无奈东风作社寒
　　东归
　　游倦归来似长卿敝庐事事费经营扫除尘土虚堂洁拂拭牕櫺旧纸明径菊已荒唯草长井花少汲觉苔生寒衣未办西风急不柰邻家机杼鸣
　　除夕
　　爆竹传声又歳除流年不驻隙中驹屠苏未用斟春酒馎饦先教促晓厨彩绚户庭更鬰垒欢传院落竞樗蒲老来乐事闗心懒吟对梅花撚断须
　　秋寓都城次赵君瑞韵
　　催破橙香荐蠏黄快斟新酒润诗肠雁拖暝色横秋水鸦带寒声噪夕阳万事莫如花下醉百年浑似梦中狂登高休负湖山约约买扁舟载艳妆
　　次刘野泉韵
　　自笑生随雁影浮几经楚尾与吴头塞楼角送闗山月湘驿砧敲岳麓秋歳月森轮如走坂功名求劔记行舟即今安得如渑酒与汝同浇万古愁
　　安分
　　凄烟澹霭鎻林扉又是秋光欲暮时苹叶江湖风翦翦桂花庭院雨丝丝世情冷暖杯中酒人事输赢局上棋安分得闲闲最好不须身外强寻思
　　览镜
　　览镜羞看鬓防霜若云勲业更堪伤已甘身向山中老安得名留海内香雅志拟联高士传倦游慵入少年场长吟酒醒凭防处更聴秋碪答暮螀
　　赠乌龙山圆上人
　　笑把儒冠换墨衣深思富贵有危机参他龙象知今是还了鸳鸯悟昨非开鉢展单随所寓打包持锡去如飞有人若问西来意正要高谈为发挥
　　支颐
　　气数推移有盛衰老观此理独支颐阅人云木能千载过眼风花只片时名利场中棋变幻是非窝里浪倾危到头输与山中叟乐在耕鉏别不知
　　涙
　　谁奏琵琶妒客欢嗁珠泣玉使心酸感时多向英雄洒怨别还从粉黛弹每聴巴猿愁滴袂莫烧汉蜡恐堆盘阳闗一曲君休唱唱罢人间行路难
　　小隠
　　小隠山林习已成市朝声利让渠争是非每向静中见悔吝多从动处生且约苍官陪竹友共邀欢伯访梅兄歳寒心事期相守一瞬枯荣任变更
　　秋夜
　　城笳吹下暮云边萤照书帷夜未眠游子不堪征袖薄西风嬾诵捣衣篇
　　楼上
　　楼上何人奏玉箫数声和月伴春宵断肠唤起江南梦愁絶寒梅酒半销
　　宫词
　　银漏疎风透玉屏碧梧枝上两三更依稀似写华清恨云冷香销梦不成

　　江湖小集卷九十二
　　钦定四库全书
　　江湖小集卷九十三　　　　宋　陈起　编武衍藏拙余藳
　　平生最爱读洪文敏所编唐絶句手之輙不忍置今阅此卷何翅千里对似人也龙泉张实甫充圣东坡见齐安朱广文小诗云官闲防事冷蝴蝶上阶飞谓其可入图畵适安此卷絶句模写景物吟咏情致多有可笔于丹青者惜不遇坡之品题端平丙申夏五蕙岩方万里
　　昔徐孝穆以魏収之文沈于江曰吾与魏公藏拙衍学诗三十年投质于宗工名胜者甚多藏拙之余仅存此稿故云淳祐改元立冬日衍书
　　秋夕过松陵
　　月冷江空夜气浓桂香飞下广庭风不知何处神仙过鹤唳数声烟霭中
　　莺
　　栁外飞来恰弄声瞥然流去一梭轻分明嗁断春愁处风不惊花午院晴
　　宫词补遗
　　梨花风动玉防香春色沉沉鎻建章唯有落红官不禁尽教飞舞出官墙
　　牡丹春籞正秾华有防今年不赏花翦落金盘三百朶内批分赐近臣家
　　采桑曲
　　粉光薄薄髻云埀叶满湘笼独步时女伴未来归未得水边闲照挿花枝
　　道是蚕忙未是忙日长犹得事梳妆罗敷有语何曽解倚树偷窥马上郎
　　虚星坛月下闻笙
　　何人吹动玉笙攅天濶风高桂殿寒声轧五云飞不去夜深和鹤落瑶台
　　宫思
　　当时十五正娇妍选入宫中二十年谁料祗今三十五舞鞾未踏玉阶前
　　书畵扇
　　双成午夜约飞琼齐驾红鸾看月明缥缈碧云归去晓洞天霜冷玉箫清
　　赠苕上隠者
　　夹谿槐栁緑云堆辙迹何尝到碧苔不种桃花縁底事恐因流水悮人来
　　开元广寒词
　　桂花珠殿水精楼柘袖笼香乙夜游飞下银桥人不觉月明三十六宫秋
　　客去
　　晋人冠子羽人衣客去移牀傍小池扇影不摇蕲竹净藕花风里看唐诗
　　游吴门同乐园疥池光亭壁呈使君张都承
　　一城和气万花春金碧楼台处处新太守不孤同乐意木兰堂上看游人
　　春日舟中书所见
　　翠峰斜倚侧金翘罗带萦红罥碧桃应是春愁禁不得东风深院粉墙高
　　花外风来夹腻香片云谁遣下巫阳不须回首频相顾彼美伤春易断肠
　　明妃曲
　　一霎春风出塞行六宫挥涙别倾城当时谁议诛延寿益重君王好色名
　　马上风沙乱鬓蝉氊乡同地不同天琵琶何用弹深怨出降乌孙更可怜
　　闻角呈宗谕方蕙岩
　　晓角吹愁客梦寒一声声落曲屏间吴儿可杀无风味老却梅花只当闲
　　韩干照夜白
　　八尺龙雪到蹄阿瞒骑罢阿环骑絶怜千古房星魄不见明时见乱时
　　振金歕玉出天闲几向骊宫骤月还脱使干生天寳后畵图那得到人间
　　桞枝词
　　灵和殿里最风流三月飞花雪御楼换得玉人眉样巧一春浑不下帘钩
　　秋夕清汛
　　弄月吹箫过石湖冷香摇荡碧芙蕖贪寻旧日鸥边宿露湿船头数轴书
　　老将
　　几回梦里到边陲马上犹能磨战旗弹涙对人偏爱说建炎随驾渡江时
　　春日湖上
　　苑外埀杨阅四朝东风依旧緑条条当年盛事人犹说二殿龙舟泊畵桥
　　拆桐花上雨初亁寒食游人尽出闗一片湖边春富贵断桥船簇夕阳间
　　飞鹢鸣镳鼓吹喧繁华应胜渡江前吟梅处士今还在肯住孤山尔许年
　　船里歌声去复还游人乐在酒杯间争如防蹇长隄上细看南山与北山
　　宜永观雨
　　池上泠泠过雨声緑荷风走万珠明天公未欲从羣望作【佐】了晚凉俄便晴
　　长桥月夕
　　卷来沧海黄银浪飞出层云白玉团千古埀虹奇絶处独凭三百赤防干
　　双鹭
　　谁惊双鹭起苹汀蹵裂玻瓈细有声飞入白云浑不辨碧山横处忽分明
　　重访西湖旧游
　　西风吹晓鳯城开桂子香中信马来十载不行湖上路知它添了几楼台
　　榴花
　　蹙蹙生红露滴珠薰风凉幌晓妆初折来戴朶频拈看应讶罗裙色不如
　　燕子
　　燕子搀风入畵楹不知人傍绿牕行香泥惊落忽飞去却向桐华顶上鸣
　　老宫人
　　寳髻无光玉貌昏悲歌空感旧承恩君王喜问先朝事时许车儿到殿门
　　侍辇观花上苑春太皇宣索凤笙频如今犹记当时曲对谱闲教小内人
　　湖亭席上赠商素
　　一曲春风已擅场浅颦低啭更传觞令人忆杀香山老旧日玲珑也姓商
　　贵游
　　钿车辘辘辗芳尘步障香移一片春花下玉盘行禁脔御前宣劝到湖滨
　　次平小景
　　一拂残烟暝不収作【佐】成谿上十分秋空林落日西风急红叶无诗水自流
　　寻昔游
　　碧水青山旧路迷刘郎怊怅阮郎悲仙桃一别人间去洞里春风自四时
　　七夕
　　金鍼挿并玉搔头月落河倾尚倚楼细认双星还自感别离同是一般愁
　　雁奴
　　断沙残汐葑田枯寂厯寒烟卧雁奴飞起不知何处落数声蓦忽隔黄芦
　　阮客
　　粉靥娇春掌上轻玉琴声里见深情花边临别重回首犹恐丝弦说未明
　　书吴江塔院水月
　　叠叠沧波隔乱山白鸥飞去复飞还吟边好思无多子只在孤舟落照间
　　九日
　　倒尽防夷酒更沽西风吹兴满江湖客中賸喜身强徤歳歳秋香防紫萸
　　寄社友
　　秉烛西园事已非更堪中酒落花时隔帘燕子偏饶舌不管春愁倦作诗
　　立春
　　蓼滴辛盘色鬬鲜已将春到酒尊前金幡不用吴娃祝自唱新词挿鬓边
　　孤山访梅不遇简知己
　　结客寻春过旧隄雪香云冷鎻双扉隔墙应是梅花笑弊却貂裘尚未归
　　雪中登埀虹亭
　　投棰江边雪满头玉虹千尺要诗酬诗成马上谁同说说似亭前两白鸥

　　江湖小集卷九十三
　　钦定四库全书
　　江湖小集巻九十四　　　　宋　陈起　编武衍藏拙余藳
　　霜梧
　　栖鳯枝头数叶轻井边篱落正闗情晚来纵有西风过一片秋声作不成【一作做】
　　湖边
　　日日湖边上小车要寻红紫醉年华东风合与春料理忍把轻寒瘦杏花
　　示防师
　　不拘早晚过长桥要泊桥边踏巨鼇无月色时方得睡有梅花处必停篙不逢水活鱼休买才见溪清米便淘到得旗亭须报我落帆相与醉村醪
　　立秋夕
　　水花香弄晚风清闲立梧桐看月生夜漏向深秋始觉一天星湿露华明
　　新雁
　　塞月程程逺星河字字疎不眠沙外水恐湿足间书倦翮支风去悲声落枕初清秋人易感政自不闗渠
　　春晓山行马上口占
　　山深竹暗晓风轻几样幽禽错杂鸣驻马细聴浑不识就中惟识秭归声
　　路转前山复后山宿烟収尽薄生寒吟鞭忽指松梢月絶胜城中楼上看
