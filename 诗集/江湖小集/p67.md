<!-- { "loadSidebar": true } -->
　　断槎无叶又无枝得似勾春柳一丝不是画船栖泊处白鸥飞下立多时
　　甞青梅
　　疎影横斜处怱怱入夏看緑隂遮得暗青子结来酸因病全疎酒如痴犹凭栏杨花无借在风急正漫漫
　　开井
　　小圃新穿土中藏一丈空山腰泉脉透井口树隂蒙浇药先资用煎茶已见功甘凉羞自荐汲许四邻同
　　龙井
　　龙防深潭草木昏断碑元祐典刑存蜀仙已去吴僧少岭上松篁亦断魂
　　江山
　　连天芳草雨漫漫嬴得鸥边野水宽花欲尽时风扑起柳绵无力防春寒
　　望越怀亲
　　髙帝陵边我故庐白云惨淡带苍梧归心政与江流动更着青山隔岸呼
　　寄辅汉卿
　　忆杀平生辅汉卿武夷山里话寒更不知新岁还家未白发冲冠有几茎
　　访端叔提干
　　月趂潮头上山随柁尾行大江中夜满双橹半空鸣雁冷来无几鸥清睡不成平生师友地此夕最关情
　　山中题古墓
　　冡荒无树亦无碑土面砖痕似灼龟坏道尚存翁仲守传家知是子孙谁文成东海终难料欲锢南山最可悲要寄此情浮世去临流説与落花知
　　题谢耕道一犂春雨图
　　耿耿思田舍攸攸倚钓竿一犂歌短阕十口饭长安老觉驱驰倦生知稼穑难画图诗巻在留与后人看
　　即事
　　暮年居柳下终日闭柴门壁为题诗暗池因洗砚浑闲知真富贵醉到古乾坤回首长安道无言只断防
　　偶成
　　始参龙象种终现马牛身再整冲冠髻难忘漉酒巾散花天上女拨草道中人寄语林和靖非翁不卜邻
　　竹
　　此君别后稍添丁留得清风镇戸庭老鬓不禁霜防缀旧邻多似树凋零一竿带雪寒垂钓数亩连苔昼掩扄此话有谁堪委似几回无语向青青
　　蓬居咏枇杷
　　早诵相如赋知渠旧姓卢花香氷里见风味药中须细雨同梅熟清声混乐呼山禽嗔老子拍竹防金珠
　　元夕
　　天街夜鼓彻云霄一望星河影动揺佳节无如元夕盛老怀不似少年豪红尘巷陌青丝鞚明月楼台紫玉箫谁料南坡招野叟诗肩相对两峯髙
　　简道安
　　相将除夜南风起雁已声声向北飞骤暖定知为雪骨瘦年终不似冬肥日来病可方开酒节下春回稍减衣正好伴公湖上去孤山观里看梅归
　　涧泉招饮次日乃生朝
　　平生南磵古遗民初度招呼我辈人毎听谑谈须絶倒极知老气政轮囷杯盘满坐添灯火儿女成行劝主賔但愿吾侪似梅柳年年相见一回新
　　平居遣兴
　　隔篱人语自喧嘲紧闭苔扉不许敲谈麈带尘悬屋角牵牛承露上林梢投闲得计心常足拟古成编手自抄风雨欲来偏感处蚁先移穴鹊移巢
　　桃花
　　洞里桃花自古初人间尘事几乘除重来渔父难相覔前度刘郎未忍疎画檝迎逢春女渡采符供奉岁朝书嫣然似共幽篁语占尽风光奈得渠
　　偶题
　　緑树何稠叠清风稍羡余枕萦云片片帘透雨疎疎脩笕通泉壑残碑出野鉏丘陵知几变耕稼杂陶渔
　　西湖泛舟入灵隐山
　　晴岚漠漠水溶溶落叶遮船翠盖重秋色尽为渔者占山光多向道人浓雪连合抱前村树磵绕飞来小朶峰送罢夕阳迎素月楼台髙下自鸣钟
　　梅花
　　寄逺含芳别陇头胡沙漠漠去无休谁招青冢千年魄散作黄昏万斛愁画角霜清肠屡断花光墨淡影空留年年最忆前村夜一段孤明雪亦羞
　　幽居
　　逺怀日与静相宜山色窥帘涧撼扉野草自花聊献笑重云不雨谩埀衣人间事业难争长睡里工夫独造微却恠防庄犹寐语梦为胡蝶未忘机
　　秋日湖西闲泛
　　雨洗千峯晓波涵万顷秋菱花开古镜莲叶度轻舟思逺人谁识身闲世不收望中时得句倚櫂杂吴讴
　　郊园避暑
　　有暑犹当避无忧可得忘竹疎身共瘦湖近意先凉静胜宁须奕幽酣不待觞还同残梦乐炙背负朝阳
　　小峰行乐却望北山
　　霜髙群木落湖上数峰秋野笛归牛径烟蓑宿鹭洲望中多隐约佳处小迟留百岁无虚日能堪几度游
　　蝶
　　黛拂双眉粉衬毫翅烘晴日伴相遭戏勾稚子从花逺恐惹游丝莫鬬髙栩栩倐来仍易散深深交舞为谁劳吴王花草滕王笔千载风流敌楚骚
　　杏花
　　陌上春泥苦未干绛唇渐吐不禁寒海棠尚晚教谁伴山帽冲风毎自看声好最怜清晓卖味甘长记绿隂团年年过雨胭脂落时序关心有几般
　　林间石
　　摩挲只作钓矶看相伴秦翁且住山霜洗旧棱人共瘦藓侵孤韵鹤同闲因思樵牧分争处已过唐虞揖逊间风月满林时憩寂三生幽事梦中还
　　小隐自题
　　水拍荒篱外山攒落照边鸦鸦乗犊去鸭鸭伴鸥眠思淡秋云薄情髙陇月圆武陵知避世初不为求仙
　　夏日池上
　　微波漾漾雨蒙蒙岸脚烟莎间水葓照影已无双鬓緑关心犹有一丝风鸳鸯对浴红衣扑菡蓞相亲翠盖笼醉舞梦吟皆胜处个中非异亦非同
　　孤山后冩望
　　凭髙每叹昔人非空有群峯碍落晖大雅风流谁举似长安秋草又衰微寒花负约开犹孏幽鸟忘机趂不飞来往半生堪记处西村灯火夜船归
　　小舟
　　万顷波中独钓身短仓低屋旧丝纶自怜清夜歌明月谁共沧洲采白苹
　　梅花
　　桃李麄疎合负荆岁寒标格许谁并花中有道须称最天下无香可鬬清倚竹向人如少诉临流窥影更多情何当唤取湘累起伴我空山茹落英
　　孤山后舟中冩望
　　水接遥空分外宽孤山月出静中看疑从弱水移圆峤似共姮娥住广寒秋雨秋风初过后荷花荷叶半凋残西村数防归鸦湿老子新题墨未干
　　詶昼上人石湖春望
　　荡荡春风草木香茫茫泽国水云长莺来占柳为歌院蝶去寻花作醉乡闲与物情聊品带老于文字孏巡行望中别有关情处几度朝阳又夕阳
　　湖村晚兴
　　残霞伴孤鹜逺岫杂斜晖秋向诗中出人从画里归柳塘双桨急茅舍一灯微小穿篱入蒲蓬正拥扉
　　雪后
　　雪中多日静湖上少人游秃树花为市断槎鸥当舟一杯残腊酒万古夕阳愁富贵非吾愿葛天云正浮冷蘂通幽信孤山欠几遭杯因寒更满句到淡方高雪滴晴檐雨松翻夜涛布衾虽似銕犹念早趋朝
　　腊雪
　　片片嘉平瑞无声有耿光来虽成顷刻醸亦费商量天阔花无赖风休絮不狂孤山林处士魂在陇头香
　　和子舒冷泉夜坐
　　亭空山尽入人静夜初分乔木隂遮月清泉影浸云不题波上叶只采磵中芹涧水令人忆何当入郡闻
　　宿裴庵
　　一径松杉逈成隂见日稀山晴僧尽出风暖鷰交飞结子花抛树栏人犬防扉闲看山月上清坐更添衣
　　答赵紫芝
　　九日离东嘉长安了岁华未登掦子渡先访葛翁家天作今朝雪灯开昨夜花一杯能强饮不必问丹砂
　　简赵紫芝
　　紫芝虽漫仕五字已专城清坐有仙骨苦吟无宦情囊因诗句重分与酒杯轻所好煎茶外烧香过一生
　　清明前四日泛湖
　　绕岸堆青嶂游船满緑波楼台临水近杨柳占春多老去谁同调尊前且放歌韶华能几日随棹已新荷
　　送薛子舒船官
　　忆君江上去船重载书多学乃从吾好闲应喜客过薫风新緑树明月旧沧波自古关情处相思入咏歌
　　访紫芝回与子舒集
　　君参唐句法亲得浪仙衣薄宦因吟苦髙风与世违春寒留夜饮月黒借灯归共隐知何日空山老蕨薇
　　即事用天竺韵
　　寒食少逢天气佳十朝九日雨如麻新巢唯有鷰生子小巷已无人卖花
　　夏日
　　晓荷承坠露晚岫障斜阳树下地常防水边风最凉蝉移惊鹊近鹭起得鱼忙独坐观群动闲消夏日长
　　杂诗
　　下竺山前打一遭丁宁门子看溪桥恐惊绕磵梅花落莫遣行人语笑髙
　　雨中
　　梅雨朝仍暮莲塘夏似秋水髙侵树脚屋漏滴人头歇昼防烟出占晴础汗收群山思防面扶病一登楼
　　元夕
　　元宵有月便无愁已是新年第一筹説与素娥从此去只须依様做中秋
　　送薛子舒
　　南渡今何似中流欲济船虽凭人击楫要若水行川竹木如山积桑田与海连吴宫犹可问白鸟暮推烟海邑青龙镇船官野鹤身谁知贵公子却是苦吟人二陆多遗迹三髙属近邻新篇因吊古时寄葛天民
　　次紫芝韵
　　钦羡私居好楼深夏必凉小通逺岫古木蔽斜阳露槛安花斛尘编满竹床如君清到骨只合静焚香
　　小亭
　　小亭终日对幽丛兀坐无言似定中苍藓静连湘竹紫緑隂深映蜀葵红猫来戏捉穿花蝶雀下偷衔巻叶虫斜照尚多髙柳少明年更欲种梧桐
　　上已呈严叟
　　时俗常谈已断霜雨寒翻着絮衣裳花枝照眼堂堂去茗椀关心故故香杨柳稍传莺割据茅茨敢望鷰商量旧游莫诵兰亭语自觉中年易感伤
　　荷叶浦中
　　急雨捎荷分外竒珠玑狼籍锦纷披下塘六月关心处西塞扁舟入手时却傍青芦深处宿还思白石去年诗平生浩荡烟波趣月淡风微只自知
　　赠眇目道人説相
　　道人只具一只眼觌面全提格外机尘里神仙谁做得归来试举问麻衣
　　戊辰夏五过抱朴岩
　　北隐隐透南薫老子全身是此君冷入鱼腮池面雨静连禽语树头云苔因覔句行来破石为观空坐得温时事自多无耳听长安虽近不曾闻
　　元夕西陵桥观月
　　年头半月雪漫漫养就姮娥玉一团老小今宵竒絶处西陵桥上独凭栏
　　雨中郊外
　　暖气先回宿草根青青行可借芳尊未须着意催花柳且为乾坤补烧痕
　　正月二日
　　小巷春隂独掩扉峭寒着尽过冬衣老来情绪无多子禁得梅花似雪飞
　　正月二十七雨中过苏堤
　　一堤杨柳占春风柳外群山细雨中人苦未晴浑不到只宜老眼看空蒙
　　清明日访白石不值
　　花荠悬灯柳挿檐老怀那得似甜画船已载先生去鷰子无人自入帘
　　送刘僧善行
　　西望群山碧入吴故人一笠片云俱东风不断村村柳展尽阳关送客图
　　湖堤晚步
　　照影怜寒水关情奈夕阳雪悭天欠冷年近日添长好句谁相寄浮生各自忙有身聊顿放亡事可思量
　　怀天竺磵梅
　　根在岩边结枝从水际横此花殊近道凡木欠修行密雪笼幽片疎篁倚瘦茎那时香不浅忆我话无生
　　柳下即事
　　老柳中间野岸濵水清常照树边身白鸥黄鸟相忘久来往如今不避人
　　睡少
　　睡少秋难晓吟多食愈贫南柯无近阙差尽梦中人
　　湖上新秋
　　十里荷风盖尽倾城中忆杀水边清催诗未用西湖雨且送新凉入帝城
　　六月一日同姜白石泛湖
　　六月西湖带雨山小舟终日傍鸥闲风烟如许关情甚賔主相推下语难几防送君归大雅一凉今夜满长安江湖逺思知多少归去风前各倚栏
　　正月十二日夜姚江
　　断岸春风峭江空夜雨清萧疎蓬上防彷佛叶间声今古双眸冷乾坤一棹轻鬓从湖海白谁识谢郎情
　　雨中独酌
　　平生寡合虽竭斗几曾自饮一杯酒不因风月与湖山更为松篁与花柳今夕何夕风雨来知侬渴肺生秋埃麴生三缄忽自荐请为风雨聊一开老夫呼前呼未了死生脱帽倾怀抱风雨横斜入坐中賔主淋漓俱醉倒须臾风止雨亦休主人送客凝双眸葛天无怀不可状但觉两耳风飕飕匆匆便是中秋节更与麴生潜地説此夜宁容着杂賔一尊只辨浇明月
　　水仙
　　玉润金寒窈窕身翩翩翠袖挽青春水晶宫里成仙女香醉山中得道人朔雪几回埋不死南洲一出净无尘朴翁老矣谁同调相对无言意转亲


