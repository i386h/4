<!-- { "loadSidebar": true } -->
　　波震荡兮具区既底定兮奠神之居芙盖兮蓤车导翠鼋兮文鱼神之来兮孰俱后子皮兮前灵胥与神游兮湖之浒冲风息兮极浦有倡兮妙舞有冽兮清酤神饱聿归兮或返而顾灌我田兮受神之祜
　　右太湖神
　　雄何为兮厉于乡祀有时兮享有尝赭白马兮青盖明而无兮晦而在屛方相兮去傩神巫进兮舞且歌雄欣欣兮逺逝不水旱兮不疵厉乐吾民兮世世
　　右乡厉
　　两旗兮分张舞轻风兮悠扬神之司兮我疆原田每每兮立我青秧不稂不莠兮无虸无蚄时雨兮时旸俾百谷兮登场维神兮降康报之兮肴蒸腯羊
　　右青苗神
　　张庸
　　卖驴买牛歌
　　驴可以跨不可耕牛可以耕还可跨山人卖驴归买牛买得牛来颇同价溪雨初收水绕门山人晓耕溪上云土膏不觉秋成早香秫酿成新酒浑翻思养驴竟何益空将刍豆饱其食躯小蹄薄终无力有时跳梁蹶侧石草深牛背穏于舟浩歌白石南山秋却笑哦诗灞桥上满身风雪归来休
　　行路难书所见
　　昨朝杀虎潘家园今朝杀虎芦浦团猎人羽箭铜牙弩连朝杀虎来送官送官归去日将夕沙路纷纷皆虎迹四山哮吼刮腥风手惊弩堕那能射君不见一虎死百虎生行路难路难行
　　郭文
　　竹枝词
　　金马何曾半步行碧鸡那解五更鸣侬家夫壻久离别恰似两山空得名
　　金信
　　洞庭曲
　　浩荡太湖水东西两洞庭吹箫明月里龙女坐来聴湖上望苏台水与青天逺长风送飞帆忽到长洲苑
　　马臻
　　湖中春游曲
　　堂堂复堂堂画鹢谁家郎绣旌鸳颈冷膳府鸾刀光倾椒注桂邀流芳楚腰络索闻悬珰箜篌急响如相恼岸头折尽忘忧草黄金惯积自媒身随肩满席惟嗔老牙籖万轴齿不黏孟客何賔迹如埽栁緜扑扑乗风吹花翎小鸟啼诉谁玉郎沈醉晩未醒春光去矣犹不知
　　鹧鸪篇
　　鹧鸪鹧鸪不知春色何负汝每到春来声更苦百年不得此身安尚忆当时在行旅尔不学大鹏一举培风两翼如云垂又不学篱边斥鷃翶翔飞跃蓬蒿枝黄陵庙前几春草空遗怨恨传新诗江南二月烟花乱子子孙孙自呼唤説尽人间行路难凄风苦雨心肠断
　　双鹤吟寄友人
　　依依两白鹤嵗久住青田一鹤垂两翅饮啄沙汀烟一鹤展长翮冥冥自冲天思之不可见独立秋风前有时月夜羣动息孤唳一声山水碧凝眸侧颈复裵回影落空林风露湿故人独抱经济才渊珠炯炯光难埋江南地暖梅花开折花待君君不来梅花嵗嵗开又落空向梅边咏双鹤
　　前结交行
　　古交山上松青青色不改纵有霜雪侵节操固常在今交陌上花容貌相矜夸一朝风雨至飘泊随泥沙陈雷管鲍世不有一贫一富难长久对面相看仰泰山下视羣峰皆培塿嗟来乎嗟来乎牀头黄金不可无君看金尽失顔色壮士灰心不丈夫
　　后结交行
　　古交皆结心其意能断金今交皆结金倐忽能变心取舍既殊轨反掌生陆沈正平一朝忤黄祖有若将身投猛虎子桑莫逆忘其生乃能相与无相与古人今人皆足悲百年忧乐须臾期男儿节义死不变谁肯心怀未济时呜呼谁肯心怀未济时
　　乌夜啼
　　乌夜啼朝啼东方白夜啼林影黒闗河万里天雨霜月冷夜长眠不得乌夜啼怜尔巢中黄口时哺腥吞腐羽毛长母子日日长追随一旦离羣自成偶相呼相唤期相守故雄零落不复知留得孤雌住衰栁栁条萧防难栖身梦惊三月杨花春载飞载止情莫伸欲去不去愁杀人不知挟弹谁家子暴物伤生苦如此哀音防入江湖间老屋破窗灯欲死乌夜啼君岂知
　　嗟余春
　　春雨足春水满岸花匼匝光风暖人间杜宇最知机啼得血流春不管迷芳着物苦忘归直待杨花似雪飞多少好怀成别恨余香沁入野蔷薇
　　查居广
　　孝子行【并序】
　　丰城廖孝子至元十九年乡冦大作子负母冒刃逃反靖孝养终身与江革不殊惜无史书之揭翰林近题其墓曰有元纯孝廖某之墓又为作文刻石虞学士书之
　　丰城昔在至元嵗冦贼纷纷乱如鬼是时廖生抱母行不死白刃天有情固知至愿天必感母子全活见太平寥生虽死犹未死往往遗民言此事有如江革遭乱离负母潜逃经险阻情词恻恻贼舍之孝徳还堪耀今古呜呼薄俗□獍同墓上请看纯孝子
　　李道坦
　　山中苦寒歌
　　深山苦寒弗可居门前积雪三尺余隂崖一夜石蜕骨寒溜万瓦冰垂须道人冻饿山之麓暮爇松明煮溪緑山隂孤棹期不来梦入幽岩闻折竹征西将军持短兵驰马夜渡黄河冰闗东诸将面欲裂严光独钓桐江雪
　　春日行
　　东风入树吹流莺晓窗隔雾花冥冥美人窗间动晓思鸎声枕上啼春晴尘中日出花满城城南春深杨栁青王孙不归消息断深闺无人春草生草生犹有时王孙何日归斜阳照流水万里长相思东园三月花烂开西邻蝴蜨双飞来明朝蜨去春无主闭门花落愁如雨
　　张雨
　　奔月巵歌荅铁崖所作
　　甓社明珠奔入月脱殻政似风蝉洁渔网出之不敢视涤尽含沙光不灭文昌四星吞在腹一一金晶大如粟蜃物还来作饮器日夜雄雌绕林屋一扇桃核寛有余半叶蕉心卷未舒饮非其人跃入水怪雨盲风生坐隅置之天上白玉盘斗柄挹酒长防干李白跳下鲸鱼背持劝我饮相交欢幽宫冯夷为予泣酌尽海水百怪出还我平生老蚌胎许君醉卧鲛人室
　　玉笙谣为铁门笙伶周奇赋
　　我有紫霞想爱闻白玉笙悬匏比竹无灵气昆丘采此十二茎凤咮衔明珠凤翼排素翎金华周郎妙宫征子晋仙人初教成月下吹参差羣雏亦和鸣缑氏山头白云起七月七日来相迎长谢时人一挥手飘下满空鸾鹤声
　　效隠居拟古乐府寒夜愁
　　夜寒生羣兽惊寂兮寥兮栖遁情阴宫漫漫落叶平冈头霜月弄微明寒漏涩寒弦愁肠结愁语尽人生异木石思来谁能忍
　　湖州竹枝词
　　临湖门外吴侬家郎若闲时来吃茶黄土筑墙茅盖屋门前一树紫荆花
　　桂枝词
　　桂树丛生枝婀娜糁粟黄云欲成朶薰醒秋衣嬾下牀金蟾囓断烧香锁
　　古意
　　吴绫光纚纚织成鲸掉尾美人不敢裁恐触波浪起明徳游仙词十首用天柱山传来依韵继作云林道气者观之亦足自拔于埃矣【録六首】
　　白玉之盘沧海东苍苍下视逺如空请看端正山河影不满防堂杯水中
　　夜久扶桑海色分珠宫望拜赤龙君洞庭未省君山在元是昆仑一朶云
　　右股清池足沤麻池中肥水是松花早知魏帝一丸药肯信东门五色
　　耻作深山服食仙伐毛洗髓故依然木兰坠露研朱写只写南华秋水篇
　　脚底琴生三尺鲤袖中阿母一双桃别时身动凌波韤烂月如银照夜涛
　　玉格金科自有期赤城何待逺寻师壁梭也解为龙去樵斧如何只看棋
　　富恕
　　西湖竹枝词
　　十里荷花锦一机雨余荷气扑人衣满船游女防白苎阵阵腥风鸥鹭飞
　　于立
　　渔庄款乃歌
　　芙容千树齐临水橘柚满林都是霜饮罢玉人归别院只留明月照渔庄
　　对酒清歌窈窕娘持杯劝客手生香袖中藏得双头橘一半青青一半黄
　　乌夜啼送朱长元赴胶州同知
　　城头乌夜啼还过上林栖上林高树多好枝归飞哑哑东复西起看江月沈江底使君逺游中夜起软红陌上踏青阳快马犹龙车似水乌夜啼啼送君驱车出门风欲薫东方日出如车轮
　　道英
　　对山曲
　　青山作賔翁作主山翁持觞山鹤舞山翁对山倾緑醑青山对翁黙无语山本无情翁无心青山不饮翁自斟酒防对山抚掌笑山鹤一声山月沈
　　秋夜曲
　　西风不起凝空碧霜花霏霏炯秋色层霄辗上玉一轮竹影参差光欲滴洞房深寂湘簟寒梦回孤枕疎漏传雁声低度吴天逺素壁青灯瑶穂断隔云聴彻五更钟鸳鸯屏冷初日红
　　希陵
　　送人归山中歌
　　青山兮欲归不可得兮褰衣驾豹兮骖赤貍云冥冥兮风飞独偃蹇兮世路宁容与兮溪湄泉涓涓兮石齿齿君不归兮何为
　　秋夜长
　　秋虫啧啧寒莎底城头秋月白如水二十五防秋夜长防防滴断离人肠万里一身风露凉家家秋砧捣衣忙
　　明本
　　田歌
　　邨南村北春水鸣村村布谷催春耕手捧饭盂向天祝明日插秧还我晴
　　与恭
　　天台石桥歌
　　五百人兮山之中驱白虎兮骑苍龙袈裟兮褴缕头髪兮蓬松神怪万状兮吾不得而穷望归来兮庭之帏烧香瀹茗兮钟鼔交捶不见来兮劳思坐蒸饼兮泪垂汝将舍我兮而何之
　　行端
　　思洞庭寄承天寺觉庵老师
　　烟苍苍涛茫茫洞庭遥遥天一方上有七十二朶之青芙容下有三万六千顷之白银浆中有美人兮佩服金鸳鸯游龙车鸣月珰直与造化参翺翔忆昔天风吹我登其堂饮我以金茎八月之沆瀣食我以昆丘五色之琳琅换尔精髓涤尔肝肠洒然心地常清凉非独可以眇四极轻八荒抑且可以老万古凋三光久不见兮空慨慷久不见兮空慨慷
　　清珙
　　山居吟
　　满山笋蕨满园茶一树红花间白花大抵四时春最好就中尤好是山家
　　茅屋低低三两间团团环绕尽青山竹牀不许闲云宿日未斜时便掩闗
　　山形凹凸路高低石占云头屋占蹊地窄栽来蔬菜少又营小圃在桥西
　　移家深入乱峯西烟树重重隔逺溪年老心闲贪睡稳厌闻钟响与鸡啼
　　半窗斜日冷生光破衲防头坐竹牀枯叶满罏烧焰火不知屋上有寒霜
　　深秋时节雨霏霏藓叶层层印虎蹄一夜西风吹不住晓来黄叶与阶齐
　　老来无事干怀抱竹榻高眠石枕斜梦里不知谁是我觉来新月到梅花
　　独坐穷心寂杳冥个中无法可当情西风吹尽拥门叶留得空阶与月明
　　觉恩
　　甘菊叹
　　手栽甘菊岩之阿一十一茎为一窠当暑不灌亦不摘自然生意成婆娑颇怪秋来风雨横枝条满地根防迸青虫食叶还食心小草闲花出头上林间一夜清霜飞虫死草枯惟菊枝黄金错莫看愈好三嗅馨香徒自悲
　　元鼎
　　方寸铁歌赠伯盛朱隠君
　　人心何危患多岐方寸之铁贵自持百炼耿耿明秋晖彼柔绕指何诡随朱盛刚劲真吴儿法书铁画逼秦斯晴窗握管俨若思学成变法出愈奇铁耕代笔犹神锥用之切玉如切泥孤忠不媿月食诗清便更赋杨花词元祐党碑我所非驴鸣犬吠我所嗤雕虫小技同儿嬉屠龙妙割嗟奚为盛乎盛乎知不知南北车书滚滚来中兴定勒磨崖碑大书深刻非子谁
　　文信
　　和西湖竹枝词
　　湖西日脚欲没山湖东月出牙梳弯南北两峯船上看恰似阿侬双髻鬟
　　湖上采菱菱湿衣泥中取藕藕得归怪杀鸳鸯不独宿却嫌鸂鶒傍人飞
　　蹙金麒麟双髻丫白银作甲弹琵琶何曽辛苦事蚕织水口红船长是家
　　东边髙楼红紫开西边青山翠成堆吴儿荡桨浪花里相赛唱歌船去来
　　照
　　和西湖竹枝词
　　日日采莲湖水濵湖中白日照青春东风吹雨过湖去江花愁杀未归人
　　超珍
　　渔庄款乃歌
　　绣户芸窗八面开渔庄酒色净如苔鲤鱼三尺丹砂尾聴得清歌出水来
　　雨后芙容霜后枫渔庄只在画桥东不知前面花多少映水残霞烂漫红
　　夀宁
　　洞云操
　　火流空兮折荆枝尘涨天兮箑不可支依我洞兮緑下垂縆我緑绮兮操青霞以为辞华山兮希夷吾与汝兮来归
　　椿
　　和西湖竹枝词
　　放船早出里湖边阿侬唱歌郎蹋船唱得望湖太平曲共郎长乐太平年
　　良震
