<!-- { "loadSidebar": true } -->
　　十年归梦寄西风此去真为田舍翁剰觅蜀冈新井水要携乡味过江东
　　此生已觉都无事今嵗仍逢大有年山寺归来闻好语野花啼鸟亦欣然
　　同秦仲二子雨中游寳山
　　平明已报百吏散半日来陪二子闲立鹤低昂烟雨里行人出没树林间
　　书王晋卿画
　　斜风细雨到来时我本无家何处归仰看云天真篛笠旋收江海入蓑衣
　　臂痛谒告作三絶句示四君子【録一首】
　　公退清闲如致仕酒余欢适似还乡不妨更有安心病卧看萦帘一炷香
　　次韵赵徳麟雪中惜梅且饷柑酒
　　阆苑千葩映玉宸人间只有此花新飞霙要欲先桃李散作千林火迫春
　　蹀躞娇黄不受鞿东风暗与色香归偶逢白堕争春手遣入王孙玉斚飞
　　上元侍饮楼上三首呈同列
　　澹月疎星绕建章仙风吹下御炉香侍臣鹄立通明观一朶红云捧玉皇
　　薄雪初消野未耕卖薪买酒看升平吾君勤俭倡优拙自是丰年有笑声
　　老病行穿万马羣九衢人散月纷纷归来一盏残灯在犹有传柑遗细君
　　次韵钱穆父马上寄蒋颖叔二首
　　玉闗不用一丸泥自有长城鸟鼠西剰与故人寻土物腊糟红麴寄駞蹄
　　多买黄封作洗泥使君来自陇山西髙才得兔人人羡争欲寻踪觅旧蹄
　　澄迈驿通潮阁
　　倦客愁闻归路遥眼明飞阁俯长桥贪看白鹭横秋浦不觉青林没晩潮
　　金山梦中作
　　江东贾客木緜裘防散金山月满楼夜半潮来风乂烈卧吹箫管到扬州
　　孟震同游常州僧舍
　　年来转觉此生浮乂作三吴浪漫游忽见东平孟君子梦中相对説黄州
　　湛湛清池五月寒小山无数碧巑岏穉杉戢戢三千本且作凌云合抱看
　　知君此去便归耕笑指孤舟一叶轻待向三茅乞灵雨半篙流水送君行
　　溪隂堂
　　白水满时双鹭下緑槐髙处一蝉吟酒醒门外三竿日卧看溪南十亩隂
　　惠崇春江晓景
　　竹外桃花三两枝春江水暖鸭先知蒌蒿满地芦芽短正是河豚欲上时
　　两两归鸿欲破羣依依还似北归人遥知朔漠多风雪更待江南半月春
　　书李世南所画秋景
　　野水参差落涨痕疎林敧倒出霜根扁舟一棹归何处家在江南黄叶村
　　人间斤斧日创夷谁见龙蛇百尺姿不是谿山曽独往何人解作挂猿枝
　　郭熙秋山平逺
　　目尽孤鸿落照边遥知风雨不同川此间有句无人识送与襄阳孟浩然
　　木落骚人已怨秋不堪平逺发诗愁要知万壑争流处他日终烦顾虎头
　　书林次宗所得李伯时归去来阳闗二图后二首
　　不见何戡唱渭城旧人空数米嘉荣龙眠独识殷勤处画出阳闗意外声
　　两本新图墨寳香尊前独唱小秦王为君翻作归来引不学阳闗空断肠
　　王晋卿所藏着色山
　　缥渺营丘水墨仙浮空出没有无间迩来一变风流尽谁见将军着色山
　　荦确何人似退之意行无路欲从谁宿云解駮晨光漏独见山红涧碧时
　　次韵杨公济奉议梅花
　　梅梢春色弄防和作意南枝翦刻多月黒林间逢缟袂霸陵醉尉误谁何
　　相逢月下是瑶台借草清尊连夜开明日酒醒应满地空令饥鹤啄莓苔
　　緑发寻春湖畔回万松岭上一枝开而今纵老霜根在得见刘郎又独来
　　君知早落坐先开莫着新诗四句催岭北霜枝最多思忍寒留待使君来
　　寒雀喧喧冻不飞绕林空啄未开枝多情好与风流伴不到双双燕子时
　　鲛绡翦碎玉簪轻檀晕妆成雪月明肯伴老人春一醉悬知欲落更多情
　　再和杨公济梅花
　　天教桃李作舆台故遣寒梅第一开凭仗幽人收艾纳国香和雨入青苔
　　白发思家万里回小轩临水为花开故应剰作诗千首知是多情得得来
　　人去残英满酒尊不堪细雨湿黄昬夜寒那得穿花蝶知是风流楚客魂
　　春入西湖到处花裙腰芳草抱山斜盈盈解佩临烟浦脉脉当垆傍酒家
　　莫向霜晨怨未开白头朝夕自相催斩新一朶含风露恰似西厢待月来
　　洗尽铅华见雪肌要将真色鬭生枝檀心已作龙涎吐玉颊何劳獭髓医
　　湖面初惊片片飞尊前吹折最繁枝何人防得春风意怕见黄梅雨细时
　　赠刘景文
　　荷尽已无擎雨盖菊残犹有傲霜枝一年好景君须记最是橙黄橘緑时
　　赠武道士弹贺若
　　清风终日自开帘凉月今宵肯挂檐琴里若能知贺若诗中定合爱陶潜
　　余少年颇知种松手植数万枝皆中梁柱矣都梁山中见杜舆秀才求学其法戏赠二首
　　露宿泥行草棘中十年春雨养髯龙如今尺五城南杜欲问东坡学种松
　　君方埽雪收松子我已开榛得茯苓为问何如揷杨栁明年飞絮作浮萍
　　七年九月自广陵召还复馆于浴室东堂八年六月乞防稽将去汶公乞诗乃复用前韵三首
　　乞郡三章字半斜庙堂传笑眼昬花上人问我迟留意待赐头纲八饼茶【尚书学士得赐头纲龙茶一片今年纲到最迟】
　　梦绕吴山却月廊白梅卢橘觉犹香防稽且作须臾意从此归田防最良【杭州梵天寺有月廊数百间寺中多白杨梅卢橘】
　　东南此去几时归倦鸟孤飞岂有期断送一生消底物三年光景六篇诗
　　题毛女真
　　雾髩风鬟木叶衣山川良是昔人非只应闲过商顔老独自吹箫月下归
　　三月二十日开园
　　西园牡钥夜沈沈尚有游人卧栁隂鹤睡觉来风露下落花飞絮满衣襟
　　郁郁苍顔真道友丝丝红萼是乡人何时翠竹江村路送我柴门月色新
　　慈湖夹阻风
　　捍索桅竿立啸空篙师酣寝浪花中故应菅蒯知心腹弱缆能争万里风
　　此生归路愈茫然无数青山水拍天犹有小船来卖饼喜闻墟落在山前
　　我行都是退之诗真有人家水半扉千顷桑麻在船底空余石发挂鱼衣
　　【日】轮亭午汗珠融谁识南讹长养功暴雨过云聊一快
　　未妨明月却当空
　　卧看落月横千丈起唤清风得半帆且并水村敧侧过人间何处不巉岩
　　食茘支
　　罗浮山下四时春芦橘杨梅次第新日噉茘支三百颗不妨长作岭南人
　　谢宋汉杰送李承晏墨
　　老松烧尽结轻花妙法来从北李家翠色冷光何所似墙东鬒发堕寒鸦
　　李委吹笛【并序】
　　元丰五年十二月十九日东坡生日也置酒赤壁矶下踞髙峯俯鹊巢酒酣笛声起于江上客有郭石二生颇知音谓坡曰笛声有新意非俗工也使人问之则进士李委闻坡生日作新曲曰鹤南飞以献呼之使前则青巾紫裘要笛而已既奏新声又快作数弄嘹然有穿云裂石之声坐客皆引满醉倒委袖出嘉纸一幅曰吾无求于公得一絶句足矣坡笑而从之
　　山头孤鹤向南飞载我南游到九嶷下界何人也吹笛可怜时复犯兹
　　题黄荃画翎毛花蝶
　　短翎长喙苦喧卑曳练双翔亦自竒赖有黄鹂鬬嬛好独依藓石立多时
　　緑隂青子已愁人忍见东风燕麦新惆怅刘郎今白首时来看巻觅余春
　　寒食夜
　　漏声透入碧窗纱人静秋千影半斜沈麝不烧金鸭冷淡云笼月照梨花
　　移合浦郭功甫见寄
　　君恩浩荡似阳春合浦何如在海滨莫趂明珠弄明月夜深无数采珠人
　　仆年三十九在润州道上遇除夜作此诗又二十年在惠州録之以付过
　　寺官官小未朝参红日半窗春睡酣为报邻鸡莫惊觉更容残梦到江南
　　钓艇归时菖叶雨缲车鸣处楝花风长江昔日经游地尽在如今梦寐中
　　翠樾亭
　　一夜飞霜防緑苔晓庭黄叶埽成堆檐间翠樾雕疎尽却放墙东好月来
　　寒具
　　纎手挼来玉数寻碧油轻蘸嫩黄深夜来春睡浓于酒压褊佳人纒臂金
　　送都监北归
　　一声鸿雁破江云万叶梧桐巻露银我自飘零是羇客更堪秋晩送行人
　　睡起
　　柿叶满庭红颗秋熏炉沈水度春篝松风梦与故人遇自驾飞鸿跨九州
　　春夜
　　春宵一刻直千金花有清香月有隂歌管楼台声细细秋千院落夜沈沈
　　题净因堂
　　瞑倚蒲团卧鉢囊半窗疎箔度防凉蕉心不展待时雨葵叶为谁倾夕阳
　　同景文咏莲塘
　　塘上钩帘对晩香不知斜日已侵牀江妃自惜凌波韈长在髙荷扇影凉
　　絶句
　　柴桑春晩思依依屋角鸣鸠雨欲飞昨日已收寒食火吹花风起却添衣
　　书辨才白云堂壁
　　不辞清晓叩松扉却值支公久不归山鸟不鸣天欲雪巻帘惟见白云飞
　　苏辙
　　和子瞻濠州七絶【録一首】
　　浮山洞【洞在淮上夏潦不能及而冬不加髙故人疑其浮也】
　　洞府元依水面开秋潮每到洞门回幽人燕坐门前石长看长淮船去来
　　次韵子瞻望湖楼上五絶
　　欲看西湖两岸山卧乗湖上木兰船湖山已自随船改更值隂晴欲雨天
　　眼看西湖不暂来簿书无算拨还开三年屈指浑将尽记取从今得几回
　　湖山欲买恨无钱且尽芳樽对玉盘菱角鸡头应已厌蠏螯马颊更勤餐
　　终日清漪弄短桡久忘车乗走翘翘秋风已食鲈鱼美洛下诸生未可招
　　滞留朝市常嫌闹放弃江湖也未间孤舫初穷千顷浪肩舆未尽百重山
　　次韵子瞻登望海楼五絶
　　山色潮声四面来城中金碧烂成堆不愁门外严扃锁终日凭阑未拟回
　　湖色苍苍日向斜烟波万状不容夸画船人去浮红叶石径僧归蹑白蛇
　　楼观争髙不计层嗈嗈过雁自相譍钱王旧业依稀在嵗久无人话废兴
　　荷叶初干稻穗香惊雷急雨送防凉晩晴稍放秋山色洗却浓妆作淡妆
　　白酒倾浆脍斫红昼游未厌月明中楼髙只办聴歌鼔不见游人转似蓬
　　梁山泊见荷花忆吴兴五絶次韵
　　南国家家漾彩舲芙蕖逺近日防明梁山泊里逢花发忽忆吴兴十里行
　　终日舟行花尚多清香无奈着人何更须月出波光净卧聴渔家荡桨歌
　　行到平湖意自寛繁花仍得就船看回头却向吴侬説从此逺游心未阑
　　花开南北一般红路过江淮万里通飞盖靓妆迎客笑鲜鱼白酒醉船中
　　菰蒲出没风波际雁鸭飞鸣雾雨中应为髙人爱吴越故教齐鲁作南风
　　皇帝阁帖子词
　　九门已散秦医药百辟初颁凌室氷饮食祈君千万夀良辰更上辟兵缯
　　雨迟麦粒尤坚好日丽蚕丝转细长入夏民间初解愠宫中时举万年觞
　　汴上初无招屈亭沅湘近在国南坰大官漫解供新糉谏列犹应记独醒
　　蒋之竒
　　嘉禾驿
　　旴江清浅见游鳞百尺飞桥跨碧津行过水南看更好风光骀荡百花春
　　孤岭
　　鲛绡剪下碧双垂归挹清流背紫防北向更登孤岭去此身还傍白云飞

　　御选宋诗巻六十六
　　钦定四库全书
　　御选宋诗巻六十七
　　七言絶句四
　　孔武仲
　　入山
　　冠盖成隂中路回独携莲社道人来千岩万壑初相识分付晴岚面面开
　　直舎新辟西窗
　　几嵗榴花蔽曲隈繁隂初逼坐中来西邻小槛如图画偷入帘帷次第开
　　孔平仲
　　登贺园髙亭
　　东武名园数贺家更于髙处望春华深红浅白知多少直到南山尽是花
　　荆林馆
　　古木森然满驿庭繁隂凌乱月分明千枝万叶谁拘管
　　搅作秋风一片声
　　集于昌龄舎
　　一醉昬昬万不知黄昏促席夜深归明朝唯见家人说昨夜归时雪满衣
　　榆钱
