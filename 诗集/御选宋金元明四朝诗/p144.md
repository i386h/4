<!-- { "loadSidebar": true } -->
　　舴艋为家东复西今朝破晓下前溪青山缺处日初上孤店开时莺乱啼倦枕不成千里梦壊墙闲觅十年题漆园傲吏犹非达物我区区岂足齐
　　雨中泊赵屯有感
　　归燕羁鸿共断魂荻花枫叶泊孤村风吹暗浪重添缆雨送新寒半掩门鱼市人烟横惨淡龙祠箫鼔閙黄昬此身且健无余恨行路虽难莫更论
　　黄州
　　局促常悲类楚囚迁流还叹学齐优江声不尽英雄恨天意无私草木秋万里羁愁添白髪一帆寒日过黄州君看赤壁终陈迹生子何须似仲谋
　　晩泊松滋渡口
　　小滩拍拍鸬鷀飞深竹萧萧杜宇悲看镜不堪衰病后系船最好夕阳时生涯落魄惟躭酒客路苍茫自咏诗莫问长安在何许乱山孤店是松滋
　　巴东令廨白云亭
　　寇公壮嵗落巴蛮得意孤亭缥缈间常倚曲栏贪看水不安四壁怕遮山遗民虽尽犹能説老令初来亦爱闲正使官清贫至骨未妨留客聴潺潺
　　山寺
　　篮舆送客过江村小寺无人半掩门古佛负墙尘漠漠孤灯照殿雨昬昬喜投禅榻聊寻梦嬾为啼猿更断魂要识人间盛衰理岸沙君看去年痕【峡涨时水高数十丈至冬尽落】
　　寒食
　　峡云烘日欲成霞瀼水生纹浅见沙又向蛮方作寒食强持巵酒对梨花身如巢燕年年客心羡游僧处处家赖有春风能领略一生相伴遍天涯
　　初夏怀故山
　　镜湖四月正清和白墖红桥小艇过梅雨晴时插秧鼔苹风生处采菱歌沈迷簿领吟哦少淹泊蛮荒感慨多谁谓吾庐六千里眼中厯厯见渔蓑
　　初夏新晴
　　曲径泥新晩照明小轩才受一窗横翩翩乳燕穿帘影簌簌新篁解箨声药物屏除知病减梦魂安稳觉心平深居不恨无来客时有山禽自賛名
　　秋思
　　鱼复城边逢雁飞白头羇客恨依依逺游眼底故交少晩嵗人间乐事稀云重古闗传夜柝月斜深巷捣秋衣官闲况是频移疾药鼎荧荧卧掩扉
　　晩晴闻角有感
　　暑雨初收白帝城小荷新竹夕阳明十年尘土青衫色万里江山画角声零落亲朋劳逺梦凄凉乡社负归耕议郎博士多新奏谁致当时鲁二生
　　醉中到白崖而归
　　醉眼朦胧万事空今年痛饮瀼西东偶呼快马迎新月却上轻舆御晩风行路八千常是客丈夫五十未称翁乱山缺处如横线遥指孤城翠霭中
　　小市
　　小市门前沙作堤杏花虽落不霑泥客心尚壮身先老江水方东我独西暂憇轩窗仍汛埽逺游书劒亦提携子规应笑飘零惯故傍茅檐尽意啼
　　马上
　　残年流转似萍根马上伤春易断魂烘暖花无经日蕊涨深水过去年痕迷行每问樵夫路投宿时敲竹寺门不信太平原有象牛羊防防散烟村
　　栁林酒家小楼
　　桃花如烧酒如油缓辔郊原当出游微倦放教成午梦宿酲留得伴春愁逺途始悟乾坤大晩节偏惊嵗月遒记取晴明果州路半天高栁小青楼
　　金牛道中遇寒食
　　乍换春衫一倍轻况逢寒食十分晴莺穿驿树惺憁语马过溪桥蹀躞行画柱彩绳喧笑乐艳妆丽服角鲜明谁知此日金牛道非复当时铁马声
　　阆中作
　　残年作客遍天涯下马长亭便似家三叠凄凉渭城曲数枝闲澹阆中花擘牋授管相逢晩理髩薫衣一笑哗俱是邯郸枕中梦坠鞭不用忆京华
　　海棠【范希元图】
　　谁道名花独故宫【谓故蜀燕王宫】东城盛丽足争雄横陈锦障阑干外尽吸红云酒醆中贪看不辞持夜烛倚狂直欲擅春风拾遗旧咏悲零落瘦损腰围拟未工【老杜不应无海棠诗意其失传耳】
　　晩登望云
　　一出修门又十年辈流多已珥金蝉衰如蠧叶秋先觉愁似鳏鱼夜不眠辇路疎槐迎驾处苑城残日泛湖天君恩未报身今老徙倚危楼一然
　　晩来烟雨暗江干烽火遥传画角残看镜功名空自许上楼怀抱若为寛青枫摇落新秋令白髪凄凉旧史官饱见少年轻宿士可怜随处强追欢
　　醉中感怀
　　早嵗君王记姓名只今顦顇客边城青衫犹是鹓行旧白髪新从劒外生古戍旌旗秋惨淡高城刁斗夜分明壮心未许全消尽醉聴檀槽出塞声
　　秋日怀东湖
　　罨画池边小钓矶垂竿几度到斜晖青萍叶动知鱼过朱阁帘开看燕归嵗晩官身空自闵途穷世事巧相违边州客少巴歌陋谁与愁城畧解围
　　送客至江上
　　多事经旬不出城今朝送客此闲行郊原逺带新晴色人语中含乐嵗声天际敛云山尽出江流收涨水初平故园社友应惆怅五嵗无端弃耦耕
　　深居
　　作吏难堪簿领迷深居聊复学幽栖病来酒户何妨小老去诗名不厌低零落野云寒傍水霏微山雨晩成泥自怜甫里家风在小摘残蔬绕废畦
　　梅花
　　月地云阶暗断肠知心谁解赏孤芳相逢只怪影亦好归去始惊身染香渡口耐寒窥浄绿桥边凝怨立昬黄与卿俱是江南客剰欲尊前説故乡
　　快晴
　　地阔天门斗柄回今朝红日遍池台新阳苏醒春前栁轻暖医治雪后梅瓦屋螺青披雾出锦江鸭绿抱山来衰翁也逐儿童喜旋拨文书近酒杯
　　游修觉寺
　　上尽苍崖百级梯诗囊香椀手亲携山从飞鸟行边出天向平芜尽处低花落忽惊春事晩楼高剰觉客魂迷兴阑埽榻禅房卧清梦还应到剡溪
　　江渎池醉归马上作
　　久住西州似宿缘笙歌丛里着华颠每嗟相见多生客却忆初来尚少年迎马绿杨争拂帽满街丹茘不论钱浮生何处非羇旅休问东呉万里船
　　桃源
　　木缺桥横一径微断烟残霭晚霏霏十年勌客明双眼五月游人换裌衣翠峡束成寒练静苍崖溅落素鲛飞尔来自笑痴顽甚着处吟哦不记归
　　东湖新竹
　　插棘编篱谨防持养成寒碧映沦漪清风掠地秋先到赤日行天午不知解箨时闻声簌簌放梢初见影离离官闲我欲频来此枕簟仍教到处随
　　病后暑雨书
　　髪毛萧防疾初平云物轮囷气未清水涨小亭无路到雨多幽草上墙生窗昬顿减讐书课屋老时闻堕瓦声止酒无聊还自笑少年豪饮似长鲸
　　宴西楼
　　西楼遗迹尚豪雄锦绣笙箫在半空万里因循成久客一年容易又秋风烛光低暎珠帘丽酒晕徐添玉颊红归路迎凉更堪爱摩诃池上月方中
　　月下归驿舎
　　嵗嵗常为锦水行驿前双堠惯逢迎草深闲院虫相语人静空廊月自明病起酒徒嘲小户才衰诗律媿长城何时却泛耶溪路卧聴菱歌四面声
　　寓舎书怀
　　借得茅斋近筰桥羇怀病思两无聊春从豆蔲梢头老日向摴蒲齿上消丛竹晓兼风力横高梧夜挟雨声骄书生莫倚身常健未画凌烟髩已雕
　　自合江亭涉江至赵州
　　正为梅花忆两京海棠又满锦官城鸦藏高栁阴初密马涉清江水未生风掠春衫惊小冷酒潮玉颊见微頳残年飘泊无时了肠断楼头画角声
　　雨
　　映空初作茧丝微掠地俄成箭镞飞纸帐光迟饶晓梦铜鑪香润覆春衣池鱼鱍鱍随沟出梁燕翩翩接翅归惟有落花吹不去数枝红湿自相依
　　春残
　　石镜山前送落晖春残回首倍依依时平壮士无功老乡逺征人有梦归苜蓿苗侵官道合芜菁花入麦畦稀倦游自笑摧颓甚谁记飞鹰醉打围
　　卜居
　　厯尽人间行路难老来要觅数年闲供家米少因添鹤买宅钱多为见山池面纹生风细细花根土润雨斑斑借舂乞火依邻里剰酿村醪约往还
　　数日暄妍颇有春意予闲居无日不出游戏作
　　小春花蕾索春饶已有暄风入紫貂村路雨晴鸠妇喜射场草绿雉媒骄苑边结客飞金勒楼上谁家弄玉箫莫怪夕阳归独后早梅唤我度谿桥【蜀宣华苑在摩诃池上】
　　闲意
　　柴门虽设不曽开为怕行人损绿苔妍日渐催春意动好风时卷市声来学经妻问生疎字尝酒儿斟潋滟杯安得小园寛半畆黄梅绿李一时栽
　　南定楼遇急雨
　　行遍梁州到益州今年又作渡泸游江山重复争供眼风雨纵横乱入楼人语朱离逢峒獠棹歌款乃下呉舟天涯住稳归心嬾登览茫然却欲愁
　　桥南纳凉
　　曳杖来追栁外凉画桥南畔倚胡牀月明船笛参差起风定池莲自在香半落星河知夜久无穷草树觉城荒碧筒莫惜颓然醉人事还随日出忙
　　雪中感成都
　　忆在西州遇雪时绣筵处处百花围乌丝阑展新诗就油壁车迎小猎归感事镜鸾悲独舞寄书筝雁恨慵飞愁多自是难成醉不为天寒酒力微
　　三月二十一日作
　　蹴踘墙东一市哗秋千楼外两旗斜及时小雨放桐叶无赖余寒开楝花明月吹笙思蜀苑软尘骑马梦京华欢情减尽朱顔改节物催人只自嗟
　　九月三日泛舟湖中作
　　儿童随笑放翁狂又向湖边上野航鱼市人家满斜日菊花天气近新霜重重红树秋山晩猎猎青帘社酒香邻曲莫辞同一醉十年客里过重阳【予自庚寅至辛丑始见九日于故山】
　　累日无酒亦不肉食戏作此诗
　　小筑精庐剡曲傍枵然蝉腹与肠酒钱觅处无司业斋日多来似太常云碓旋舂菰米滑风炉亲药苗香明年更入南山去要试囊中服玉方
　　南窗睡起
　　梦中忘却在天涯一似当年锦里时狂倚宝筝歌白纻醉移银烛写乌丝酒来郫县香初压花送彭州露尚滋起坐南窗成絶叹玉楼干鹊悮归期
　　秋思
　　秋来情味更堪论身寄城南五畆园委辔看山无铁獭【梅圣俞马名】拾樵煎茗有青猿【王元之小童名】陂塘夜雨添新涨原野烟芜减旧痕岂是平生少亲友畧无人肯访孤村
　　初夏游凌氏小园
　　水满池塘叶满枝曲廊危榭惬幽期风和海燕分泥处日永呉蚕上簇时闲理阮咸寻旧谱细倾白堕赋新诗从来夏浅胜春日儿女纷纷岂得知【庾信诗云夏浅却胜春镜湖游人至立夏而止】
　　芒种经旬无日不雨偶得长句
　　芒种初过雨及时纱防睡起角巾欹痴云不散常遮墖野水无声自入池绿树晚凉鸠语閙画梁昼寂燕归迟闲身自喜浑无事衣覆薫笼独诵诗
　　临安春雨初霁
　　世味年来薄似纱谁令骑马客京华小楼一夜聴春雨深巷明朝卖杏花矮纸斜行闲作草晴窗细乳戏分茶素衣莫起风尘叹犹及清明可到家
　　暮春
　　顦顇都门白髪新归来一振客衣尘啼莺妬梦频催晓飞絮钟情独殿春湖上风光犹淡沱尊前怀抱颇清真诗成絶恨知心少自写呉牋寄故人
　　小雨泛镜湖
　　吾州清絶冠三呉天写云山万幅图龙化庙梁飞白雨鹤收仙箭下青芜菱歌嫋嫋遥相答烟树昬昬淡欲无端办一船多贮酒敢辞送老向南湖【镜湖一名南湖】
　　题斋壁
　　二十余年此结茅园公谿父日论交风翻半浦乱荷背雨放一林新笋梢隔叶晚莺啼谷口唼花雏鸭聚塘防出门行罢还无事借得丹经手自抄
　　安流亭俟客不至独坐成咏
　　忆昔西征髩未霜拾遗陈迹吊微茫蜀江春水千帆落禹庙空山百草香马影斜阳经劒阁艣声清晓下瞿唐酒徒云散无消息水榭凭栏泪数行
　　秋雨北榭作
　　秋风吹雨到江濆小阁疎帘晩色分津吏报増三尺水山僧归入万重云飘零露井无桐叶断续烟汀有雁羣了却文书早寻睡檐声偏爱枕间闻
　　倚栏
　　闲岸纱巾小倚栏呉中三月尚春寒蜂脾蜜满花初过燕觜泥新雨未干老厌簿书思屏迹病逢节物强追欢一樽又动流年感城上斜阳画角残
　　九月初郊行
　　九月呉中尚裌衣江郊防马踏斜晖荞花漫漫连山路豆荚离离映版扉苍兔避鹰投磵去黄鹌脱网傍人飞农家光景闗心事不为无才也合归
　　系舟平水步
