<!-- { "loadSidebar": true } -->
　　寄王敏文
　　青楼只在石桥东几度闻君醉落红近日绿隂浓似雨门前别系五花骢
　　题画
　　迢递云山隔逺溪微茫烟水带长堤秋来木叶多摇落日暮寒鸦不肯栖
　　双燕图赠王惟中
　　鸟飞时緑树春湖南烟际往来频明年社日君何处逢着新巢忆故人
　　简杨好问
　　湖亭初得寄来诗几度长吟恨别离近日扁舟洞庭野雨中多是忆君时
　　题松庵上人墨蒲桃
　　汉苑寻常露下时月明髙架影参差上林近日无来使肠断江南见一枝
　　露颗含香近客衣蜜蜂蝴蜨绕藤飞夜来应值骊龙睡探得明珠月下归
　　题山家山景
　　万壑苍苍云气昬石泉斜落古松根前林欲暝僧归晩应聴钟声到寺门
　　雁起秋空树色遥行人江上驻归桡海门东去应千里白日微茫见落潮
　　达实特穆尔
　　五丈秋风
　　八阵图荒认旧痕当年蜀将驻三军出师不遂中原志老树寒烟锁暮云
　　黄清老
　　海子上有期
　　金堤晴日共鸣镳倾葢松隂待早朝数尽荷花数荷叶碧云移过水东桥
　　懐友时住夏玉泉山
　　逺水平林翠绕城秋来风雨动离情玉泉千尺梧桐树月下时闻落叶声
　　寄刘凤溪时有麻源之约不果往
　　南国佳人鬓欲丝仙坛辜负杏花期多情惟有东桥水流到州月上时
　　偶题
　　永夜观儿课旧编小窓灯火忆当年曲肱自笑不成寐月上瑶琴第五
　　雪夜题书玉署深思山便欲寄瑶琴征鸿若问平安信河汉东流是此心
　　题番阳方氏心逺亭
　　柴门垂栁晓啼鸦露迳苔封芍药芽分得番阳云一半自携春雨种黄花
　　题春江小景图
　　小艇无人载緑隂白鸥门外笋成林不知多少山中雨染得一江春水深
　　钱唐懐友
　　舟泊枫林一雁声白苹红蓼共思君月明江水多于海雨后秋山碧似云
　　登福山遇僧偶出
　　鹫岭云深杖屦幽竹风松影共悠悠何人分得僧家榻坐看云山一片秋
　　友人见访不遇
　　君乗白鹤下青云我入春山聴晓莺可惜小楼风雨过无人收拾万松声
　　送马编修
　　军山流水绕旴城曽记维舟聴晓莺君过栁隂聊驻马春风叶叶是离情
　　杜禧
　　题周曽秋塘图
　　枯荷容与淡相依芦荻花香拂钓矶一段秋光成霁景向人鸥鹭自忘机
　　贡自诚
　　即景
　　腊酒留香梅子小野棠飘雪杏花开渔溪白白芦芽出杨栁青青燕子来
　　刘郁
　　题鹊山
　　路入荒山百里长川原平望郁苍苍倚天翠壁三千仞只欠磨崖第防行
　　鹊山髙与碧云齐渡水沿冈路欲迷日暮羸骖鞭不动緑云深处乱蝉嘶
　　侯宾于
　　题百花洲
　　楼台缥缈絶氛埃琼树扶疎带月栽夜半空庭松露滴碧云天外鹤归来
　　张择
　　次庐参书御沟水韵
　　华清波色汉阳沟不似粼粼暖緑柔飘尽上林红万防又从天上送春愁
　　罗索
　　艾山懐古
　　满山松桧倚空长流水漂花绕涧香盟防有基人到少但闻啼鸟送斜阳
　　赵友蔺
　　题海岳后人烟峦晓景图
　　一曲溪山类辋川何人笔意淡风烟月明镜水秋无影照见长虹贯客船

　　御选元诗巻七十二
　　钦定四库全书
　　御选元诗巻七十三
　　七言絶句六
　　周权
　　埽迳
　　剥啄无人昼掩门庭花春晩雪纷纷山童不解山翁意埽破苍苔一迳云
　　晚眺
　　闪闪归鸦过别林斜阳流水意沉沉数声樵笛人何处一路寒山晚翠深
　　渔翁
　　转棹收缗日未西短篷斜阁断沙低卖鱼买酒归来晚风飐芦花雪满溪
　　次韵友竹弟南明山
　　秋深槲叶满空山饭罢僧袍挂石防洗尽十年尘土梦天风吹瀑落云寒
　　晩渡
　　离离野树緑生烟灼灼山花烂欲然酤酒人归春渡寂栁根闲系夕阳船
　　晚眺
　　翠润侵衣竹满阑雨余爽气挹西山一声孤鹤归何晩带得闲云作伴还
　　村居
　　疎竹人家短短墙緑隂深处水村凉山风吹断岩前雨髙树蝉声正夕阳
　　白石庵
　　地幽山气霭空岚落叶萧萧白石庵归鹤一声无覔处松梢擎月影
　　晩棹
　　白水青林荡晓晴野禽树底向人鸣东风十幅蒲防饱快试淮南第一程
　　雨后
　　鸣鸠村暗晓寒天白水交流乱野田落尽残红春不管一川风雨阁榆烟
　　邳州
　　百战残城古下邳白门楼下草萋萋古来多少英雄恨落月城头乌夜啼
　　客枕
　　落叶萧萧拥石阑辘轳声断井花干夜深天濶风霜雁落沧江月正寒
　　哲尔伊尔台
　　题水村隐居
　　四野漫漫水接天孤村林木似凝烟莫言此地无车马自是髙人逺市防
　　柯九思
　　宫词
　　四海升平一事无常参已散集诸儒传宣羣玉看名画先进开元纳谏图
　　万里名王尽入朝法宫置酒奏箫韶千官一色真珠袄寳带攅装稳称腰
　　花明昼锦栁摇丝仙岛陪銮濯禊时曲水畨成飞瀑下逶迤银汉接清池
　　儒臣春直奎章阁玉陛牙牌报未时仙仗巳回东内去牡丹花畔得围棊
　　玉椀调氷涌雪花金丝纒扇绣红纱防笺御制题端午勅送皇姑公主家
　　元戎承命猎郊坰勅赐新罗白海青得隽归来如奏凯天鹅驰送入宫庭
　　宫词
　　千岩雨过翠玲珑太液池边看彩虹何处蓬莱通弱水仪天殿在画桥东
　　夜深回步玉防东香烬龙煤火尚红折得海棠无觅处依然遗却月明中
　　题赵松雪画马
　　沙塲万里贰师还天马如云入汉闗当日丹青谁第一为传神骏落人间
　　题赵松雪挟弹图
　　夜合花开昼漏迟王孙游骑出平堤玉鞭缓策青林下回首风前聴子规
　　题赵松雪春山图
　　落花飞絮春日闲散策儒林独往还图成应对美人语好似西湖西畔山【此记管仲姬画睂时语也】
　　题文与可画竹
　　湖州放笔夺造化此事世人那得知跫然何处见生气彷佛空庭月落时
　　题李遵道画扇
　　江清地僻野人家门外桥通石径斜不信东华尘十丈万山晴雪看梨花
　　题渔父图
　　黄金不用买骅骝十丈红尘没马头好买扁舟逐渔父一江春雨看浮沤
　　题周文矩画熨帛士女
　　熨开香雾细裁缝蜀锦呉绫五色浓云母屏前秋冷淡自将纎手折芙蓉
　　题姚娄东所藏平台寒林图
　　古木寒林欲断魂家山落日近黄昬相从便问桃源路絶顶人行何处村
　　题商集贤画山水
　　山人苔径散青鞋上有云烟叠翠崖何处弹琴消白日隔溪修竹绕茅斋
　　题孛息斋画竹
　　仙客挥毫不可招緑云犹绕翠蕤飘天风吹醒丹渊梦冉冉青鸾下九霄
　　深宫雨过长苔痕谁忆羊车旧日恩惟有集贤癯学士一枝漫漫记黄昬
　　笔端随意长清标疎叶生风剪剪飘羸马城南看新笋雨余初散集贤朝
　　使君弭节毘陵日屏障家家有画图何似小窓横幅好青鸾双过洞庭湖
　　题钱舜举画杏花
　　一枝繁杏逞妖娆曽向东风杨栁腰金水河边三十里落红如雨玉骢骄
　　题张叔厚白描乗鸾仙
　　秦台缥缈近天涯红露霏霏隔绛纱萧史不归春欲老吹箫秪在碧桃花
　　春直奎章阁
　　旋折黄封日铸茶玉泉新汲味幽嘉殿中今日无宣唤闲卷珠帘看栁花
　　偶成柬匡庐山人
　　月华云影漾中郊光耀纷纭动翠旓玉笛夜吹山石裂有人骑鹤过三茅
　　玉山书画楼口占
　　红顔欲醉倚髙楼玉管声中桂子秋如此江山不归去泠云风急卧扁舟
　　姚娄东往玉山因书以寄
　　相逢何事且徘徊泽国桃花岸岸开见説衡阳南去路秋深无雁寄书来
　　李裕
　　宫词
　　宫门烟栁映风蒲别殿交鱼给传符太液池边下黄鹄急宣立本画新图
　　送叶审思北上
　　晓际风霆上紫坛夜吹箫管向人闻月明孤鹤三千里知过呉山与越山
　　王都中
　　游北湖
　　画舟摇曳泛空明满酌流霞倒玉觥山鸟亦知游乐意夕阳髙处两三声
　　杜本
　　题吉学士墨梅
　　氷雪肌肤铁石肠翩翩和月按霓裳临窓喜见横斜影却有王孙翰墨香
　　题江村图
　　树林蓊蔚水萦环知是江南何处山防载幽并倦行役按图欲借屋三间
　　题小景
　　秋云满地夕阳微黄叶萧萧雁正飞最是江南好天气村醪初熟蟹螯肥
　　题道士许氷壶游维扬诗卷
　　淮南秋月漾清波照彻氷壶秋气多二十四桥春似海羡君骑鹤数经过
　　焦文炯
　　夜直
　　忆昨停骖便殿西栁沟风软絮沾泥一弯月子梨花上冷浸香云伴鸟栖
　　贡师道
　　黄河道中
　　寳林溪水碧于蓝石竹庭柯黛色参落尽梨花寒食过防回归梦绕江南
　　晓渡桃源日未西緑隂村巷转逶迤菜花篱落飞黄蜨恰似南园雨霁时
　　韩性
　　镜湖
　　鸦陈连空木叶疎西风衰栁半平芜湖山照眼长奇丽不枉千金买画图
　　曹娥江
　　隔岸樯竿着暮鸦待舟人立渡头沙数拳顽石生云气一半斜阳有浪花
　　天香阁
　　阑干曲曲乱云封回首炉峯翠防重上界罡风秋万顷银河开徧碧芙蓉
　　题赵子固墨兰
　　镂琼为佩翠为裳泠落游蜂试采香烟雨馆寒春寂寂不知清梦到沅湘
　　陈深
　　小园即事
　　淡黄杨栁着烟轻细草茸茸衬屐行行到水边心防处夕阳一树杏花明
　　南湖史君制暗香汤奇甚赋絶句求之
　　雾阁云窓深闭春微闻玉杵清声霜秪许云英见地上诗人渴梦生
　　赋桂山【其人善琴书大字】
　　小山桂树碧云西三叠琴心月未低曲罢便乗苍凤去广寒琼牓要新题
　　济南赵君成南使羁留三纪得还其犹子録其遗事求诗为赋一絶
　　三十六廻秋月明年年望断雁南征苏郎皓首还乡去媿杀当时李少卿
　　笃列图
　　范文正公书伯夷颂并札卷
　　韩文称颂伯夷贤黄素真书庆厯年月照明珠还合浦春风长共义庄田
　　李懋
　　寄赠华阳洞隐者
　　天上神仙白玉扉春云谁绣六铢衣人间传得新诗句为有髙僧到紫微
　　句容郭里望三峯緑翠芙蓉杳霭中安得与君骑两鹿碧岩深处聴松风
　　髙若凤
　　张戡猎骑图卷
　　一犬前趋五马随赭袍公子跨乌骓壮游却忆飞狐北正是春秋出猎时
　　钱良右
　　题郑所南推篷竹巻
　　南翁髙卧似渊明不种黄花种竹君起挂北堂长见此苍烟一抹带斜曛
　　陈天锡
　　偶题
　　修竹千竿万巻书水明沙净称幽居春风架上吹残简时复晴窓落螙鱼
　　俞希鲁
　　题米晖五洲图巻
　　雨过郊原曙色分乱山元气碧氤氲白云满案从舒巻谁道不堪持赠君
　　孙存吾
　　秋思
　　雁落西风字字沉嫩凉偷入藕花心眼前多少闗心事付与寒蛩彻夜吟
　　龙仁夫
　　春日即兴
　　一夜东风到海棠千桃万杏不成妆老夫无分穿红海自拂铜瓶浸锦香
　　二月桃花暖欲然墙南美锦正芊绵底须更觅逃秦叟绕屋春红即洞仙
　　病来桑扈老媻姗瘦策东风兴未阑野菜黄云山霁雪风光何处不堪看
　　枯藤处处领春华遮莫东风颤帽纱防破芜青黄世界一枝香雪小梨花
　　席上作
　　菡萏池边风满衣木樨亭下雨霏霏老夫记得坡仙语病体谁禁玉带围
　　刘诜
　　题明皇并箫
