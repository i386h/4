<!-- { "loadSidebar": true } -->
　　初秋雨晴
　　雨后风凉暑气收庭梧叶叶报初秋浮云尽逐黄昏去楼角新蟾挂玉钩
　　曹组母王氏
　　楼上望妓行雪中
　　梁王宴罢下瑶防窄窄红鞵步雪来恰似阳春三月暮杨花飞处牡丹开
　　陆游妾
　　偶吟
　　玉阶蟋蟀闹清夜金井梧桐辞故枝一枕凄凉眠不得呼灯起作感秋诗
　　赵葵姬
　　摘青梅
　　柝声默报早朝回满院春风绣户开怪得无人理丝竹緑隂深处摘青梅
　　曹緼
　　绣鸳鸯诗
　　柴扉花屿接江湖头白成双得自娱春晚有时描一对日长销尽绣工夫
　　于本大妻
　　得仙诗
　　醉舞狂歌踏落花緑罗裠带有丹砂往来城市买山药那个西山是我家
　　王氏女
　　补仙官诗
　　翫水登山无足时诸仙频下听琴徽此心不念居尘世惟见天边双鹤飞
　　丘氏
　　寄外
　　帘里孤灯觉晓迟独眠留得宿妆眉瑚枕上惊残梦认得萧郎马过时
　　毛友龙妻
　　寄外
　　剔烛亲封锦字书拟慿归鴈寄天隅经年未报干秦策不识如今舌在无
　　毘陵女子李氏
　　题破钱
　　半轮残月掩尘埃依稀犹有开元字想得清光未破时买尽人间不平事
　　弹琴
　　昔年尝笑卓文君岂信丝桐解误身今日未弹心已乱此心原是不由人
　　钱氏
　　题壁间
　　腕玉瘦寛金缕细髩蝉慵掠翠云鬟鲛绡裛徧相思泪眉黛无心画逺山
　　叶桂
　　题琵琶亭
　　乐天当日冣多情泪滴青衫酒重倾明月满船无处问不闻商女琵琶声
　　英州司空女
　　题梅闗
　　英江今日掌刑回上得梅山不见梅辍俸买将三十本清香留与雪中开
　　金丽卿
　　述懐
　　家住钱塘山水圗梅边栁外识林苏平生惯占清凉国岂料人间有暑途
　　刘氏
　　寄外
　　碧纱窗外一声蝉牵惹愁肠嬾昼眠千里才郎归未得无言空拨玉炉烟
　　画扇停挥白昼长清风细细袭衣裳女童来报新篘酒安得良人共一觞
　　陈梅庄
　　述怀
　　一寸柔肠万叠萦那堪更值此春情黄鹂知我无情绪飞过花梢禁不声
　　一片愁心怯杜鹃嬾妆从任髩云偏怕郎说起阳闗意常掩琵琶第四弦
　　山城落日防昏黄又了平生半日忙侍妾不须烧绛蜡让他明月入回廊
　　谢氏
　　送外
　　此去惟宜早早还休教重起望夫山君看江上千竿竹不是男儿泪染斑
　　贾蓬莱
　　谢姊惠鞵
　　莲瓣娟娟逺寄将绣罗犹带指尖香弓弯着上无行处独立花隂看鴈行
　　髙氏
　　暮夜感懐
　　杨花日日长无定海燕年年却有归一瞬青春疾如电等闲着尽缕金衣
　　沈清友
　　絶句
　　晚天移櫂泊垂虹闲倚篷窗问钓翁为底鲈鱼低价卖年来朝市怕秋风
　　徐宥女
　　偶题
　　絮加栁陌三春雨花落梨园一笛风百尺玉楼帘半卷夜深人在水晶宫
　　孟淑卿
　　题采莲美人图
　　緑槐蝉静日偏长嬾爇金炉百和香莫摘池中莲子看个中多半是空房
　　春归
　　落尽棠梨水拍堤萋萋芳草望中迷无情最是枝头鸟不管人愁只管啼
　　赵晟母
　　惜别
　　暖有花枝冷有氷佳人防后却无慿预愁离别苦相对挑尽渔阳一夜灯
　　邓氏
　　寄衣戍所
　　欲寄寒衣上帝都连宵裁剪眼糢糊可怜寛窄无人试泪逐西风洒去途
　　题画菊
　　良工妙手恁安排笔底移来纸上栽叶緑花黄长自媚等闲那与蜨蜂来
　　张仲妺
　　赠沈警
　　陇上云居不复居湘川斑竹泪沾余谁念衡山烟雾里空看鴈足不传书
　　连倩女
　　题竹帘诗
　　绿筠劈破条条直红线经回眼眼竒为爱如花成片段致令直节有参差
　　温婉
　　寄情
　　郎在溪西妾岸东双眸寄恨托溪风待郎行尽溪边路笑入垂杨避钓翁
　　寄逺
　　小花静院东风起燕燕莺莺拂桃李斜倚红墙卜逺人楼外春山几千里
　　黄氏女
　　感懐
　　阑干闲倚日偏长短笛无情苦断肠安得身轻如燕子随风容易到君傍
　　浣花女
　　潭畔芙蓉
　　芙蓉花发满江红尽道芙蓉胜妾容昨日妾从堤上过如何人不看芙蓉
　　朱逸仙
　　寄元骧卿
　　郎今多病如家令妾自躬怨楚王叙压玉钗成独梦低垂发系柔肠
　　周韶
　　咏鹦鹉
　　陇上巢空歳月惊忍教回首自梳翎开笼若放雪衣女长念观音般若经
　　胡楚
　　芳草
　　不见当时丁令威年年处处是相思若将此恨同芳草却恐青青有尽时
　　送周韶落籍
　　淡妆轻素鹤翎红移入朱阑便不同应笑西园旧桃李强匀顔色待东风
　　龙靓
　　自嘲献张子野
　　天与羣芳十样葩独分顔色不堪夸牡丹芍药入题徧自笑身如鼔子花
　　送周韶落籍
　　桃花流水本无尘一落人间几度春解佩暂酬交甫意濯缨还遇武陵人
　　闽妓周氏
　　赠陈筑
　　梦和残月过楼西月过楼西梦巳迷唤起一声肠断处落花枝上鹧鸪啼
　　谭意哥
　　寄外
　　潇湘江上探春回消尽春氷落尽梅愿得儿夫似春色一年一度一归来
　　楚娘
　　桂花
　　丹桂迎风蓓蕾开摘来斜插竟相偎清香不与羣芳并仙种原从月里来
　　谢金莲
　　答赵生红梨花诗
　　本分天然白雪香谁知今日却浓妆秋千夜落溶溶月羞覩红脂睡海棠
　　梁意娘
　　述懐
　　踪迹浮萍落五湖一番相别一番孤不知此去从何处还许春风得见无
　　卢政议
　　絶句
　　十月都门风薄衣捣砧声里鴈南飞野人不识长安乐且趂鲈鱼一棹肥
　　刘跛子
　　与客饮市桥
　　迁客湖湘召赴京车轮迎迓一何荣争如与子市桥饮且免人间宠辱惊
　　刁氏子
　　竹马
　　小儿骑竹作骅骝犹是东西意未休我已童心无一在十年浑付水东流
　　吹角老兵
　　题谯楼
　　画角吹来歳月深谯楼无古亦无今不如归我龙山去松竹青青何处寻
　　番阳布衣
　　书中山驿
　　回头四十九年非无赖秋光满客衣可惜吴中莼菜好陆机张翰不同归
　　无名氏
　　白鹤观壁诗
　　仙人未必皆仙去还在人间人不知手把白髦从两鹿相从聊问姓名谁
　　栖云阁诗
　　倚天危阁贴重冈细路萦纡石磴长曲磵碧流疏宿雨夹山红叶助斜阳
　　防流馆中诗
　　帘卷窗穿户不扃隙尘风叶乱纵横幽人睡足谁呼觉欹枕牀前有月明
　　裴公亭诗
　　裴相亭成未退身空烦舞袖与歌尘至今亭上萧萧竹似对西风怨主人
　　题金鼇山善齐寺
　　牡蛎滩头一艇横夕阳多处待潮生与君不负登临约同上金鼇背上行
　　题朝京路经诗
　　白塔桥边买地经长亭短驿甚分明如何祗说临安路不数中原有几程
　　河亭
　　谷雨初晴緑涨沟落花流水共沈浮东风莫埽榆钱去为买残春更少留
　　采莲曲
　　南北湖亭竞采莲吴娃娇小得人怜临行折得新荷叶却障斜阳入画船
　　呈杜祁公
　　昨夜云中羽檄来按兵谁解埽尘埃长安有客面如铁为报君王早筑防
　　回山人
　　题东林沈氏壁
　　西邻已富忧不足东老虽贫乐有余白酒酿来縁好客黄金散尽为收书
　　湘妃
　　题庙壁
　　碧杜红蘅缥缈香氷丝弹月防新凉峰峦向晚浑无似九处堪疑九断肠
　　散花天女
　　戏秦少游
　　不知水宿分风浦何似秋眠惜竹轩闻道文章妙天下庐山对面可无言
　　女仙
　　絶句
　　栁条金嫩不胜鸦青粉墙边道韫家燕子未来春寂寞小窗和雨梦梨花
　　松影侵坛琳观静桃花流水石桥寒东风吹过双蝴蜨人倚危楼第几阑
　　屈曲阑干月半规藕花香澹水漪漪分明一夜文姬梦只有青团扇子知
　　成都月中妇人
　　月中口占
　　旧时衣服尽云霞不到仙家不是家今日楼防浑不识只余古木记宣花
　　小雨廉纎梅子黄晚云收尽月侵廊树隂把酒不成醉何处无情枉断肠
　　髙丽国王王徽
　　记梦诗
　　恶业因縁近契丹一年朝贡几多般移身忽到京华地可惜中宵滴露残
　　髙丽副使韩缴如
　　占云馆马上持玉带赠馆伴使叶少蕴且于笏上书一诗相别
　　泣涕汍澜欲别离此生无复再来期谩将寳玉陈深意莫忘故人见物时
　　王绅
　　宫词
　　平明彩仗幸琳宫紫府仙童下九重整顿珑璁时驻马画工闇地貌真容

　　御选宋诗巻七十五
　　钦定四库全书
　　御选宋诗卷七十六
　　六言诗一
　　邵雍
　　四贤吟
　　彦国之言铺陈晦叔之言简当君实之言优游伯淳之言条畅四贤洛阳之望是以在人之上有宋熙宁之间大为一时之壮
　　司马光
　　陪张龙圗南湖暑饮
　　红斾萦林却转琼筵就水重开荷香着衣不去竹色映酒遥来
　　楼船潋滟轻浪鸥鹭缤纷满天清歌久之未度画梁尘落芳筵
　　坐中呈鲜于子骏范尧夫
　　微雨未妨行乐薄寒却解留花今日且游小圃明朝更
　　向谁家
　　王安石
　　题西太一宫壁
　　栁叶鸣蜩緑暗荷花落日红酣三十六陂流水白头想见江南
　　西太一宫楼
　　草际芙渠零落水边杨栁欹斜日暮炊烟孤起不知鱼网谁家
　　文同
　　送王晦叔
　　燕尾归艎正穏鸭头春水方深不得同摇楚棹与君齐到山隂
　　郡斋水阁闲书
　　独坐
　　不报门前宾客已收案上文书独坐水边林下宛如故里闲居
　　湖桥
　　湖桥北颊花坞水阁西头竹村霏霏薄雾红暖漠漠轻烟翠昏
　　推琴
　　防防新萍帖水蒙蒙乱絮萦风尽日推琴黙坐有人池上亭中
　　静观
　　十许纹鱼防水一双花鸭眠沙静观只恐惊去无语慿栏日斜
　　亭馆
　　亭馆翛翛度日园林寂寂经春且遮新笋夸客莫埽残花闷人
　　莲子
　　緑实填房未满黄茸绕殻方开为问因谁劝酒一时齐侧金杯
　　翡翠
　　见诸长喙须避得少纎鳞便飞为报休来近岸有人爱汝毛衣
　　北岸
　　曲榭红蕖影上圆庵緑篠隂中门外何人防画故来写作屏风
　　苏轼
　　仲元贶王元直自眉山来见余钱塘留半嵗既行作絶句五首送之
　　仲君岂弟多学王子清修寡言病后空惊鹤瘦时来或作鹏鶱
　　海角烦君逺访江源与我同来剩作数诗相送莫教万里空回
　　三人一旦同行留下髙斋月明遥想扁舟京口尚余孤枕潮声
　　更欲留君久住念君去国弥年空使犀颅玉颊长懐髯舅凄然
　　为余逺致殷勤瑞草桥边老人红带雅宜华发白醪光泛新春
　　西太一见王荆公旧诗偶次其韵二首
　　秋早川原浄丽雨余风日清酣从此归耕劒外何人送我池南
　　但有尊中若下何须墓上征西闻道乌衣巷口而今衰草萋萋
　　忆江南寄纯如
　　湖目也堪供眼木奴自足为生若问三呉胜事不惟千里莼羮
　　人在画屏中住客依明月边游未卜柴桑旧宅须乘五湖扁舟
　　生计曽无聚沫孤踪漫有清风治产犹嫌范蠡携孥颇笑梁鸿
　　奉敇祭西太一和韩川韵
　　圣主新除秘祝侍臣来乞丰年夀宫神君欲至半夜灵风肃然
　　玉玺亲题御笔金童来侍天香礼罢祝融骖乘前驱已过衡湘
