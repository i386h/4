<!-- { "loadSidebar": true } -->
　　青天霜气迥匹马立平沙逺道风千里寒城月万家乱山盘径险深树引堤斜夙昔悲秋意偏于作客赊
　　夜泊龙湖登仙居阁
　　阁夜鸣风迅江天度月寒石林幽独到沙路暝相看倒树斜悬壁惊涛急下滩长怀仙境胜便欲弃儒官
　　金声
　　送云庄师至吴门
　　斯文未坠地夫子独栖迟论易真传在从先与俗移片云常自逺孤鹤去何之别后时相忆云山不可知
　　万夀祺
　　忆钱大
　　忽忆南徐道春风楼上年晚莺移浦树苦菜秀沙田驿路归人少蛟门落照悬如何问津者五载滞江船
　　魏冲
　　元日
　　年年悲作客今日赋闲居春草生新梦山花满旧庐畏人书谢病示俭食从蔬问字吾何有无劳长者车
　　陆坦
　　和姚修民简寄
　　世逐浮云换身同落叶轻难忘百年恨谁殉一朝名去国怀公子忧时过贾生江臯无限泪日暮不胜情
　　徐柏龄
　　夀宁逢艾千子
　　白日黯无色城门掩半开故人何地别间道此时来乡梦逺难寄官程近莫催江闗庾开府词赋不胜哀
　　刘振之
　　阚湖即事
　　秋容到处好碧水湛晴晖岭树阴逾密湖云湿不飞亭虚山易入野旷鹊忘归户外尘虽满那能上芰衣
　　张溥
　　荅黄石斋先生韵
　　坠羽惊霜早谁云蜀道难孤云自起止旅雁失平安万卷为行李千秋仗史官汉朝方议礼不屈有师丹
　　赠董校书
　　惊鸿识小字竹叶折为舟明镜盘龙照离弦别鹤留翩翻非画里蹀躞自沟头满愿诗裁就薫笼长倚愁
　　姜采
　　銮江杂咏
　　老去人犹在春来客未旋侧身天地外卜宅水云边月照归栖鸟江喧出口船苦遭生意短白髪不相怜
　　送林衡者还嘉善
　　相知不在久岐路莫频惊客舍由拳地乡心夹漈城霜前孤雁白雨后一湖明为报余生札平安问旧京
　　姜垓
　　送杨明逺渡江
　　书记从征日军咨入幕年六朝京口树万里海门船裘马谁为主才名自可怜西风征雁急迟尔菊花前
　　法螺庵秋居同徐枋作
　　寂寞重阳后秋林晚更花月髙沙宿雁风劲树翻鸦卷幔丹梯逺悬灯竹院斜定知愁病日坐穏胜还家
　　许豸
　　建州逢陈徳辉
　　已分别离久何期此地同西城山路近南浦野桥通信宿情何极他乡嵗欲终维舟无限意相对有飞鸿
　　送友之琼州
　　匹马珠厓路须防瘴岭云蛮童青箬笠黎女绿蕉裙潮有东西候时占朔望分临岐还把臂不敢说离羣
　　春日送客
　　春光初荏苒客路惜分携露湿莺花重风吹燕麦齐孤灯茅店里残月栁桥西别思千峰外猨声不住啼
　　张凤翥
　　武陵道中
　　孤城临古渡斜日一舟横北渚离人目西风逺客程藤疎知树冷櫂响信江平不用分渔火前洲月已生
　　于頴
　　新嵗次茂贻韵
　　不觉流光度霜华入鬓边难忘惟旧雨相对又新年学佛宁遗世为农敢问天椒花一相劝身世各凄然
　　成仲龙
　　除日立春
　　除日今朝是蹉跎又一年嵗从灯下改春讶厯头先柏酒愁无分柴门静可怜半生成底事两鬓已皤然
　　刘应迪
　　晓起
　　晓色渐熹微柝声听渐稀月潜销客袂灯已失林扉竹外风翻冷花间露欲晞巢乌栖未穏先上女墙飞
　　王厈
　　病卧闻砧
　　白露蒹葭老西风梨枣肥可怜人病卧翻羡鸟髙飞药灶萦秋草藜牀带落晖那堪砧杵急尽力寒衣
　　左懋第
　　道上
　　归鸿昨夜过红叶见秋深念我篱边菊思君石上琴舍车眺水色倚树听风音旧业荒东海悠悠此际心
　　杨廷麟
　　诸葛武侯祠
　　霸气西南日尝闻屡出师才为王者佐学与古人期柏剰一孤树桑移八百枝中原仍帝魏遗恨史臣辞
　　示城儿
　　归舟今夕逺西望独沾巾骨肉天涯濶山川枕席亲诵诗思有汝好学或如人以此发深省乡书不厌频
　　陈宗之
　　病橘
　　病橘含辛实凄然堕晓风本无雕饰分敢恨托根穷断续隂依井低昂鸟啄虫可怜冰雪后剰有一枝红
　　李天植
　　雪夜泊舟浒墅
　　朔雪沉宵柝江闗卧未安窗虚得疎响舟重压新寒梅落倡楼笛芦垂钓子滩邻航催晓发得共月华看
　　游青莲寺
　　香刹从来古春风客到稀溪光平入座竹色冷侵衣地僻鸟无语林深花自飞相过逢胜侣并坐话清机
　　献生赋谢邻叟
　　蔬吾所爱分惠媿芳邻不忍私佳种还期及令辰青囊珍重意白髪老成人生计怜余薄时来话苦辛
　　谢遴
　　铜官山书斋
　　坐卧深林里窗开别一天山腰埋宿雨石面泻流泉路尽云犹触邨分树尚连烟霞吾所恋只此可忘年
　　中秋旅集
　　共作悲秋旅翛然话久时灯寒扶影瘦酒薄上容迟慨叹吾生事苍茫午夜思几人还赋月孤客倍凄其
　　闲居偶咏
　　不扣南山角牛衣且索居雨深三径草门掩一牀书醽醁愁难翦吴钩恨有余半生真梦幻踪迹老樵渔
　　山行阻雨
　　山才经雨洗顿改昔时容峻可百千仞横惟三四峯暮云争鸟道返照破苔封多少尘劳意翛然杖野笻
　　清江晓发
　　星影堕寒谿蒲颿半折西留人昨夜雨絮别此时鸡牢落顔难壮参差梦不齐遥怜小黄鸟恰恰隔林啼
　　富庄晓发
　　催客村鸡早连朝辙未停酒无千里力寒极半程醒老马冲残月孤鸿唳小星山中招隠地辜负日髙扃
　　陶汝鼐
　　严州道中
　　曲江流不尽寒气凛初严野泊纷渔艇遥帆类酒帘枯河冬雨活湿壁冻云黏不分多归思萧萧与梦添
　　刘理顺
　　钱塘江遇雨
　　微雨来江上蒙蒙晓未收故园千里隔客梦一身浮乌桕家家树鱼榔岸岸舟观涛无不可须上几重楼
　　傅岩
　　庚辰元旦
　　晓起看双鬓居然比昨非趋朝人语早掩幔客来稀酌酒分居后传柑秩尚微遥思故乡防是日定春衣
　　吴本泰
　　赋得草径入荒园
　　匝地蘼芜绿戎戎接短垣路迂随鹿引村静觉禽喧露沾芒屦頽阳卧瓦罇园丁浑解事野防具盘飱
　　秋住湖口
　　雨夜官城暗霜期候雁呼瘦笻黄叶寺髙枕白云湖嵗月伤羁客烟波狎钓徒醉吟枫落句秋思满东吴
　　冬日村居
　　短景催年尽荒斋拥膝安甘蕉经雨败丛菊抱霜干闭户腰肢健干人齿颊难得闲能几日杯勺此盘桓
　　候舟
　　浦口千樯集占风信宿迟长云鸿没影古垒树无枝人语殊方杂客心孤月知汤汤浊河水利涉问舟师
　　由歙邑入海阳
　　浅濑无舟渡回溪有路通独行过市上元只在山中荠麦揺晴绿林蕉逗晚红清钟隔岩寺留憩听松风
　　陈组绶
　　舟泊清河有携弦索过饮者
　　客思纷河北商弦复汉南星光零夕雾村柝静虚潭去国黄花九逢人白社三曾为记歌者不醉亦何堪
　　苏琼
　　淮阴钓台
　　驻马淮阴道王孙剧可怜已无诸母漂犹剰一台偏试问藏弓日何如把钓年我来倍惆怅片石立寒烟
　　徐铭敬
　　江中
　　遡江三折上轻舫出中流岸转山容变风髙水气幽繁花明野墅归鸟下荒洲名胜知何限春光一望收天光能媚客千里越山明合嶂悬泉路羣烟起石城掀篷来树色欹枕得滩声未暇稽前迹苍茫思已盈
　　刘同升
　　句曲山中
　　地肺通幽处泉流决决闻山形同一色仙籍注三君衣润恒烧术人来欲赠云青童烦指防十赉拓遗文
　　堵锡
　　婺州道中
　　几家邨火聚古树接桥横薄日凄天色空山细涧声路长前岭暮梦短故乡情去国随南雁征衣半此生
　　台庄河
　　释担乗流急归心事屡更蒲浮连岸濶风定觉鸥轻落日微凉感应秋照水明依舟谋野爨极望浦云平
　　宫继兰
　　送袁天游读书南雝
　　莫辞通夕醉为惜片帆轻柳汁沾衣绿榴芳照酒頳乗风思荡漾揽辔忆澂清元武湖头月三秋分外明
　　陈子龙
　　冬涉曹娥江
　　夕宿淹长道晨兴涉广川峡云昏草树江雨杂人烟风急神娥庙天寒津吏船溯洄洵可乐思卜剡中田
　　见新燕
　　春风吹蕙草送汝出瑶台来往常相并飞鸣何所哀香泥新嵗浅绮户隔年开况有髙楼妇交河戍未回
　　桃源夜遇郑超宗落第还维扬
　　相逢班马鸣三月出王京秉烛黄河岸悲歌下相城风云双阙暗花柳半江明突兀金台上知君最不平
　　交河
　　乌啼征马动曙色散滹沱海气通三岛天风静九河沙平边草断日澹塞云多百里无烟火空村客自过
　　寒月
　　苦雾江潭合明云天际开河流凝碧落霜影拂楼台鱼海逢归雁龙沙寄折梅汉家余故垒永夜照苍苔
　　仲春田居即事
　　闭闗春草外矫首白云端行乐乗新霁登台怯暮寒凿池栽菡萏移榻近琅玕偃仰悲生事相思独夜防野色淡霏微携笻更掩扉棠棃分晓月杨柳弄春晖借草乗双屐当风试夹衣最怜烟景在独与赏心违山樱荒馆静岸柳荜门疎夜雨深丹壑春星动碧虚蓬蒿迟二仲苹藻吊三闾叹息故人尽无劳长者车樊圃青萝合分畦绿水平种贻香稻粒斋出露葵羮许掾曾闻道厐公事耦耕飘揺天地外真欲宝无名濠上思庄叟缑山忆子乔种鱼浮碧屿相鹤问青霄大道随时隠雄心向晚消所悲虞夏没无地着渔樵春深归雁急山晚落花幽倚杖斜阳尽攀条宿雨收青黏能却老丹棘可忘忧日觉乾坤隘谁言大九州大文收虎变清啸学鸾声泽畔贻香草风前饵落英石留贞女像果得隠夫君握粟辞詹尹升沉吾已轻
　　七夕
　　轻飇流海月仙瀣落庭柯杳杳飞雕鹊沉沉失绛河针楼秋思满玉宇夜情多永夕愁无寐清辉奈尔何
　　紫石上人精舍
　　髙阁俯青湍千峰落木残焚香开宝珞飞梵拂琅玕禾黍江云净桑榆海日寒东篱憔悴客惟得逺公看上方通竹径残月照空牀鸟雀喧初曙松杉落晚霜有山还种桂无海不栽桑莫测升沉理相携问法王
　　野望
　　谷口栖真处柴门极望中行吟寒日落挥手暮云空明月流沙雁微霜变草虫吾衰非一事且莫厌墙东
　　辰维阁
　　平楚微茫尽繁霜黯淡愁川光浮树杪山雨碧帘钩白鸟孤烟暮丹枫万井秋神州空极目萧瑟赋登楼
　　梁朝钟
　　忆檀溪
　　半月襄城路山川满目迷后闻都防语知已渡檀溪遥忆归鞭处微沙没马蹄叩门抱长恸忍入邵陵西
　　方以智
　　春辞长安过芦沟桥
　　河道出桑干桥头薄日寒榆闗春色逈辽海暮云残征雁回金阙归鞭控玉鞍惊沙掩独鹿回首逺长安
　　还过汶上道中
　　驰驱过汶上流浅壅淤沙千里唯垂柳三春不见花望湖名范子行路忆朱家郭外孤蓬振烟飞太白斜
　　孟庙作
　　阳闗愁北望草落峄山空野渡荆榛外残碑烟火中尘飞不见日庙古自生风桧柏千余嵗犹存邹邑东
　　浮山在陆居此藏轩
　　开门受山色深竹当书轩花转钱塘路香从流水源白云每幽壑青草自荒园时就东谿口殷勤渔子言
　　雨后闲题
　　飘风吹急雨沙路不成泥白石洗松径青云挂柳堤鹿湖秋后雁牛屋午时鸡饭罢随笻杖招人握手题
　　看月
　　一片钟山月那从岭外看昔尝临北阙今独照南冠万里天难问三更影易寒梦中儿女路莫忆旧长安
　　逍遥洞【在武冈之洞口】
　　天地一时小惟余洞口寛名山藏日月野老剰衣冠石向何人语春知此嵗寒几家烟火在题作鹿门看
　　金堡
　　闻髙斋还公安
