<!-- { "loadSidebar": true } -->
　　乘舆前殿退朝初玉案焚香午漏余三省奏来祥瑞事编排付与内尚书
　　银河清浅夜纵横鱼钥传呼锁禁城试上红楼三十级凭栏好看月华生
　　下直归来日未晡凤盘锦幄巻流苏纱笼粉壁无人到挂起长康列女图
　　月沉天角晓星明上直妆成趂五更昨夜宣徽初进曲仙韶院里未知名
　　黄庭坚
　　村居即事
　　小麦青青大麦稀蚕娘拾茧盈筐归放牛薄暮古堤角三四黄莺相趂飞
　　牧童【七嵗作】
　　骑牛逺逺过前邨吹笛风斜隔陇闻多少长安名利客机闗用尽不如君
　　漫成呈文潜
　　十年闭户不作舞为君一整红罗裙莫倚琵琶解写怨朱帘垂下阿谁闻
　　絶句
　　竹笋才生黄犊角蕨芽初长小儿拳试寻野菜炊香饭便是江南二月天
　　题伯时画严子陵钓滩
　　平生久要刘文叔不肯为渠作三公能令汉家重九鼎桐江波上一丝风
　　往嵗过广陵值早春尝作诗云春风十里珠帘巻髣髴三生杜牧之红药梢头初蠒栗扬州风物髩成丝今春有自淮南来者道扬州事戏以前韵寄王定国
　　淮南二十四桥月马上时时梦见之想得扬州醉年少正围红袖冩乌丝
　　呈外舅孙莘老
　　九陌黄尘乌防底五湖春水白鸥前扁舟不为鲈鱼去收取声名四十年
　　从张仲谋乞蜡梅
　　闻君寺后野梅发香蜜染成宫样黄不拟折来遮老眼欲知春色到池塘
　　题惠崇画扇
　　惠崇笔下开江面万里晴波向落晖梅影横斜人不见鸳鸯相对浴红衣
　　题刘将军雁
　　将军一矢万人看雪洒晴空碎羽翰乞与失羣沙宿雁笔间千顷暮江寒
　　题花光画山水
　　花光寺下对云沙欲把轻舟小钓车更看道人烟雨笔乱峰深处是吾家
　　和陈君仪读太真外传三首【録二首】
　　梁州一曲当时事记得曾拈玉笛吹端正楼空春昼永小桃犹学淡燕支
　　髙丽条脱雕红玉逻逤琵琶撚緑丝蛛网屋煤昬故物此生唯有梦来时
　　夜发分宁寄杜涧叟
　　阳闗一曲水东流灯火旌阳一钓舟我自只如常日醉满川风月替人愁
　　春近四絶句
　　闰后阳和腊里囘蒙蒙小雨暗楼台栁条榆荚弄顔色便恐入帘双燕来
　　亭台经雨压尘沙春近登临意气嘉更喜轻寒勒成雪未春先放一城花
　　小雪晴沙不作泥疎帘红日弄朝晖年华巳伴梅梢晚春色先从草际归
　　梅英欲尽香无赖草色才苏緑未匀苦竹空将嵗寒节又随官栁到青春
　　张仲谋家堂前酴醿委地
　　沉水衣笼白玉苗不防湔拂苦无聊烦君斫取西庄栁扶起春风十万条
　　上萧家峡
　　玉笥峰前几百家山明松雪水明沙趁墟人集春蔬好桑菌竹萌烟蕨芽
　　酴醿
　　汉宫娇额半涂黄入骨浓薰贾女香日色渐迟风力细倚阑偷舞白霓裳
　　奉答李和甫代简二絶句【録一首】
　　山色江声相与清巻帘待得月华生可怜一曲并船笛说尽故人离别情
　　题阳闗图
　　断肠声里无形影画出无声亦断肠想得阳闗更西路北风低草见牛羊
　　病起荆江亭即事
　　闭门觅句陈无已对客挥毫秦少游正字不知温饱未西风吹泪古藤州
　　登岳阳楼望君山
　　一川风雨独凭阑绾结湘娥十二鬟可惜不当湖水面银盘堆里看青山
　　秦观
　　泗州东城晩望
　　渺渺孤城白水环舳舻人语夕霏间林梢一抹青如画应是淮流转处山
　　春日五首
　　幅巾投晓入西园春动林塘物物鲜却憇小亭才日出海棠花发麝香眠
　　一夕轻雷落万丝霁光浮瓦碧参差有情芍药含春泪无力蔷薇卧晓枝
　　裌衣新着倦琴书散策池塘返照初翠碧黄鹂相续去荇丝深处见游鱼
　　春禽叶底引圆吭临罢黄庭日正长满院栁花寒食后旋钻新火爇炉香
　　金屋旧题烦鳦子蜜脾新采赖蜂臣蜻蜓蛱蝶无情思随例颠忙过一春
　　秋日
　　霜落邗沟积水清寒星无数傍船明菰蒲深处疑无地忽有人家笑语声
　　月团新碾瀹花甆饮罢呼儿课楚词风定小轩无落叶青虫相对吐秋丝
　　四时四首赠道流【録二首】
　　本是匡山种杏人出山来事碧虚君上清欲问因何事请看先生十赉文
　　夜深楼上拨书眠天在阑干四角边风拂乱云毫发尽独留璧月向人圆
　　题郴阳道中古寺壁
　　门掩荒寒僧未归萧萧庭菊两三枝行人到此无肠断问尔黄花知不知
　　纳凉
　　携杖来追栁外凉画桥南畔倚胡牀月明船笛参差起风定池莲自在香
　　早春
　　黄金簌簌满垂杨尚有春寒到画堂酒力渐消歌扇怯入帘飞雪带梅香
　　秦觏
　　寄苏子瞻【子瞻守杭守頴皆有西湖】
　　十里熏风菡萏初我公所至有西湖欲将公事湖中了见说官闲事亦无
　　晁补之
　　新城塔山对雨
　　山外圆天一境开山头云起似浮埃松吟竹舞水纹乱坐见溪南风雨来
　　竹枝草履步苍苔山上孤亭四牖开烟雨蒙蒙溪又急小篷时转碧滩来
　　邨居即事
　　十载京尘化客衣故园榆栁识春归深邨芳物无由觅蝴蝶双寻麦陇飞
　　题工部文侍郎周翰郭熙平逺二首
　　渔村半落楚江边林外秋原雨外天谁倚竹楼邀大艑天涯暮色已苍然
　　洞庭木落万波秋说与南人亦自愁欲指吴淞何处是一行征雁海山头
　　将别歴下二首
　　来见红蕖溢渚香归途未变栁梢黄殷勤趵突溪中水相送扁舟向汶阳
　　鸳鸯鸂鶒绕渔梁揺漾山光与水光不管使君征棹逺依然飞下旧池塘
　　晁说之
　　送张君玉赴江宁幕府
　　逺景楼髙风月清酒酣要看笔纵横山川有待君知否可是东坡赋不成
　　江声汹汹雷霆峡山色苍苍云雨台白发拾遗吟不尽分留物色待君来
　　看花
　　春到人间得几时可堪鹎鵊趣春归不辞日去千囘看便恐风飘万防飞
　　簿书
　　栁梢飞雪满城风暖日催花烂漫红诗兴消磨浑欲尽一春心事簿书中
　　午睡
　　渐觉铜壶刻漏迟卷帘花日弄晴辉午窗睡美无人唤梦逐游丝自在飞
　　雨中观庭下梅
　　霏霏冻雨细无声解洗梅花花上尘似与横枝借顔色故应添我一分春
　　春近梅梢着意红留花不发待春风篱边一树最佳处半在冥蒙烟雨中
　　偶成四首
　　鸾镜无尘月影圆不须朱粉汚红顔待传京兆眉橅样剰冩春容入逺山
　　脸上桃花春自开眉边栁色日全囘遥知弄粉妆成晩应待温郎玉镜台
　　楼上东风帘幕垂纎纎春笋弄妆迟玉笼鹦鹉知人意催报花梢日影移
　　深深小阁夜笼香日上珠帘逗晓光为唤罗帏春睡起翠盆添水试新妆
　　晁冲之
　　春日
　　隂隂溪曲緑交加小雨翻萍上浅沙鵞鸭不知春去尽争随流水趁桃花
　　戏成
　　长夏轩窗倚碧岑人间尘土莫相侵榴花不得春风力顔色何如桃杏深
　　题超化寺壁
　　曲池风定碧澜平小白鱼如镜里行水竹再来应识我壁间不用更题名
　　过王立之故居
　　酴醿架倒花仍发薜荔墙摧石亦移此地与君凡几醉年年同赋腊梅诗
　　春晩圃田道中
　　度栁穿桥听午鸡一沟春水国门西行人不用伤心别看取尘间万马蹄
　　和王立之腊梅
　　茅檐竹坞两幽竒岸帻寻花醉亦知崖蜜已成蜂去尽夜寒唯有露房垂
　　和新乡二十一兄华严水亭五首【録三首】
　　近市危楼通野寺隔溪髙栁接京华荡舟不怕风波急看尽芙蓉十里花
　　渚蒲淅淅风犹急岸栁纎纎雨尚余栖鹭宿鸥浑去尽泝溪还有两三鱼
　　荷盖防溪三数叶藤梢绕树几千层投闲更与髙人约重抱琴来听广陵
　　张耒
　　偶题
　　屋角纎纎挂断虹青蝉一噪起髙桐天涯云尽见残日林下雨余来好风
　　谒僧不值
　　古寺人闲僧掩扉客来下马解尘衣双松带月风蝉噪髙阁鸣钟夕鸟归
　　舟行
　　渡头风雨晩生寒蓑笠渔翁坐钓船为问篷中有鱼否一双新鳜出笼鲜
　　天寒野店断人行晚系孤舟浪未平半夜西风惊客梦卧听寒雨到天明
　　渡头烟雨欲昏天湾畔枮桑系客船风打篷牕秋浪急一杯寒酒夜深眠
　　宿南山普济院
　　闪闪青灯照薄帷幽人不寐自吟诗僧来邀我更深坐待听山风到树枝
　　自上元后闲作
　　阊阖楼南粉署西旧时种栁长应齐如今冷落穷山县卧听春风百鸟啼
　　冩情
　　人闲漏永报春归日过檐牙梦未囘隔夜雨飘梅蕊尽入帘风卷栁花来
　　宿铜陵寺题
　　僧房秋夜月明天下马拥裘人悄然老僧何事亦晨起清磬一声惊客眠
　　将之天长题新亭壁
　　新亭登眺解征鞍飞鸟悠扬云意闲谁为尘埃无野兴故乘风雨看秋山
　　云巻山光到眼前满川揺落早秋天客来系马成何事风雨寒窗一觉眠
　　楚城晓望
　　鼓角凌虚雉堞牢晓天如鉴絶秋毫山川揺落霜华重风日晴明雁字髙
　　感春
　　梅梢栁眼弄春娇云暖南山腊雪消近郭樵渔成野市逺邨箫鼓隔溪桥
　　伤春
　　浮云冉冉送春华怯见春寒日欲斜一夜雨声能几许晓来落尽一城花
　　次韵王彦昭感秋
　　年来诗酒最闗身满酌休论薄与醇愁见洛阳秋夜月无情偏照不眠人
　　尘埃容易防吴衣泽国秋来信息稀想见淮南初木落秋云秋水雁初飞
　　荒园
　　日暖风檐翻乳燕晓寒露栁啭流莺荒园日日东风里吹尽闲花香草生
　　东海旅夜
　　兰釭背壁影微微千里天涯客梦归一夜海风声不断晓来寒叶满庭飞
　　立秋
　　西风嫋嫋木飕飕身在江湖北岸洲自古楚人词最好为君重赋竟陵秋
　　西轩
　　出架蔷薇秀晚枝雨余屋角理蛛丝可怜一夜秋风地万思千情鬬入诗
　　夏日
　　两架酴醿侧覆檐夏条交映渐多添春归花落君无恨剰得清隂恰满帘
　　野水弯环夏木森青蝉晚噪碧云深扁舟两桨谁家子万里江湖此日心
　　风转翻翻梧叶惊入檐白雨打窗鸣应将清絶酬无睡稳听空堦半夜声
　　题水阁
　　积雨荒池水欲平轩窗长夏有余清公余一枕沧浪梦卧听风荷受雨声
　　题宣州后堂壁
　　我欲留春情不浅青春别我苦无情敬亭山下红千树日日南风緑满城
　　水仙花叶如金灯而加柔泽花浅黄其榦如萱草秋深开至来春方已虽霜雪不衰中州未尝见一名雅蒜
　　宫样鵞黄緑带垂中州未省见仙姿只疑湘水绡机女来伴清秋宋玉悲
　　漫呈无咎一絶
　　题扇灯前亦偶然那知别后逺如天去年醉舞看花处独听琵琶却惘然
　　泊楚州锁外
　　莫愁家住大堤边朱阁青楼映暮川斜照清淮一梳月晚妆相对鬬婵娟
　　题洛尾亭
　　日出南山春雾收浑浑洛尾入淮流莫向行人赠杨栁折将离恨入孤舟
　　洛尾亭边淮汴交来波去浪恨迢迢无端更洒黄昬雨吹作春愁不肯消
　　宛丘道中
　　日斜沙路马翩翩故欲迎凉不着鞭谁解多情似新月伴人归去照人眠
　　淮隂道中
　　映日断霞临水尽出云新月向人来野塘秋晩无行迹防防黄花照水开
　　新春
　　水乡清冷落梅风正月雪消春信通昨夜园林新得雨杏梢争放晓来红
　　偶成
　　乍晴幽步踏斜阳残潦青苔曲径荒风掷落花填小堑雨催芳草上空墙
　　福昌官舍后絶句十首【録四首】
