<!-- { "loadSidebar": true } -->
　　斜阳含霁景江上去人稀垂老犹为客经冬未授衣僧钟和月起渔火隔烟微故国云霄外多从梦里归
　　杨子器
　　早朝
　　禁门开始入城观回难攀仗马矜骖乗宫鸦学卷班曙云藏北斗晴雪见西山肃穆鑪烟外响佩环
　　文森
　　九日
　　三载重阳菊开时不在家何期今日酒忽对故园花野旷云连树天寒雁聚沙登临无限意何处望京华
　　傅珪
　　大宁僧舍
　　村外重闗防原头怪石蹲水声来树杪花影上山根寺古残碑蚀僧贫破衲存俗尘销不得何用访柴门
　　李承箕
　　次韵石翁寄容一之圭峯
　　清秋望不极楚客思无边得句云归岫开尊月上弦坐平临海石饮足在山泉归靣垂厓壁从头又几年
　　髙与清
　　望瀑怀友
　　瀑布銕城落晴看似白云从来潭水怒只有野猿闻人隔三山逺乡因一岭分安能乘霁色策杖一寻君
　　沈周
　　十二日还自光福道中即事
　　两竿西下日吾棹正东归溪老过桥去野禽穿树飞水将人眼净叶与鬓毛稀纳纳乾坤内秋风自布衣
　　元旦后一日刘徳仪送酒
　　使者双瓶至蓬门向晚开停肩慰泥滑解羃省香来染指怜佳味挑灯引细杯明朝携小榼江上候新梅
　　史鉴
　　饮乌步顾氏村居有作
　　去郭逾千步淳风自一乡日斜鱼市集歳久水祠荒草色遥连渚花枝半出墙西南山更好欲渡苦无梁
　　送严宗诚还金陵
　　相逢俱在客相送各还家聚散犹萍水登临总物华鸟啼新霁晓风折未开花明日丹阳道轻雷隠去车
　　过横塘
　　西向横塘过风凉天又晴两山沿路转一舸问津行野水飞云渡斜阳去鸟明采莲人不见遥听唱歌声
　　至通州
　　絶域经游少重闗启闭严官租兼菽粟民业尽鱼盐海气朝成市潮声夜入檐狼山何许空翠逺浮尖
　　姚丞
　　题画
　　白雁啼荒渚苍凉露未收潮声惊野客曙色动孤舟霜叶如花好溪云似水流无端乡思切一上海边楼
　　崔澂
　　春江送别
　　头白犹为客辞家是几年离筵临野水归路入江烟鸟度青山外帆开暮雨前春波与春草怅望一凄然
　　渡口
　　落日沧波濶西风木叶稀沙头人语杂烟际橹声微灯火谁家起渔樵几处归临岐笑扬子何事泪沾衣
　　张鈇
　　歳杪思亲
　　强对青灯酒遥瞻白发亲愁深知有夜客久似无春短烛千山梦虚舟万里身梅花东阁外又向故园新
　　郑延
　　雨中次彦超韵
　　对雨愁无那时扃白板扉惊看尘鬓改坐使壮心违有客传椷素何人问布衣思君不得见心逐白云飞
　　陆堇
　　赠别秉智
　　已富三冬学青衫称少年逺寻东老寓独羡外甥贤雪变寒江雨钟鸣野寺天又驱羸马去离思绕长川
　　叶聪
　　吕梁洪
　　西风将客棹飞度吕梁洪地迥云垂野天低雪满篷山从丰沛下水向泗淮通疏凿诚非易怀哉大禹功
　　陈防
　　宿迁
　　古邑临河水昬鸦噪县门四方争集市三戸自成村禾黍秋风陇牛羊落日原客愁千万种辛苦向谁论
　　方太古
　　随处
　　随处自丘园无心计子孙江清平见寺山小逺连村野况家常饭眞情故旧尊兴来惟嗜酒意到已忘言
　　简良通
　　幽人秋雨后懒出凤山门藜杖空云气葛巾多雨痕轮蹄悲市井水石梦江村白酒还君醉陶然卧竹根
　　程辅
　　雪后次吴江
　　北风吹短日孤棹依松陵城郭留残雪江流走断氷新诗歌自慰好梦笑无凭故旧吴山下山隂兴欲乘
　　朱朴
　　灵隠寺
　　合涧桥头水飞来洞口山鸟盘苍壁影僧掩翠微闗松露昼还滴岩花秋更斑一年常一到一到一忘还
　　谢复
　　暮春怀本厚读书西峯寺
　　雨水连三月风光又一年桃花余满地栁叶渐迷烟幢影翻灯外钟声落枕边怀君读书处寂寞伴寒蝉
　　春日偶成
　　二月春光好村村景物賖緑垂烟外栁红绽雨中花倚杖登危峤提壶坐浅沙耦耕今有伴随处可为家
　　祝允明
　　汉室
　　汉室咸阳建山河百二开甘泉芝草出天马大宛来宣室宵衣问长杨献赋回宁知天禄阁不用子云才
　　秋晚由震泽松陵入嘉禾道中作
　　晚发西南郭秋深雨气偏人家低似岸湖水大于天日崦长如阁风樯不用牵辞燕还入越才费半流年湖尾横波急船头转港频几家危傍水一木老存身黄菊看如客青山坐送人空舟随处泊不用择行邻
　　友人郊墅
　　孤墅倚髙原扁舟晚到门琴声虚草阁月色满江村霜落鱼虾出烟收花竹繁不须灯下坐临水好开尊
　　题汤三城南庄子
　　嘉树夹茅堂城南十畞庄竹窓遥列岫花树宻围墙兔防罝施路鱼肥笱在梁每来无世事祗觉道心长
　　隠者
　　白石薜萝房青山云水乡琴传雷氏斲书是汲丘藏鹿友同无我蜂分亦让王枕中藏雅道一卧即羲皇
　　徐威
　　九月一日游悬鼓崖
　　秋风悬鼓下烟火两三家曲折通崖径萧条倚树花蛩声如互答人语半聱牙酒尽青山暮归鸿背落霞
　　顾清
　　涯翁示独酌二诗序云是日饮松江酒次韵奉谢
　　城阙非长往山林是夙期诗开问字酒不赋解嘲诗緑树停觞久红阑防笔迟奚童斟酌惯深浅自能知左掖文书静西亭竹树幽几时能独醉此日是眞休地逺陶潜社人怀庾亮楼赏音知有在谁复步兵求
　　送谢司仓
　　宁知信宜邑乃在古髙州地接朱鸢近天连碧海浮官仓余火米土俗罢绵裘莫作炎蒸虑男儿重逺游
　　郑岳
　　野望
　　病告捐微禄官闲带旧衔提携惟药裹嬾漫废书缄海阔浮孤屿天空挂一帆吟眸随处着秋色满衣衫
　　吴一鹏
　　过李海务
　　海国茫茫里轻帆整复斜杨花低度水萍叶细黏沙鱼米三家市风烟一树鸦不须嗟落寞吾意本天涯
　　陆相
　　寳应道中
　　百里平湖水轻帆次第过鱼虾攅晓市鸥鹭浴寒波雾塔笼鬟髻秋花艳绮罗十年淮海梦愁絶竟如何
　　杭淮
　　送徐石东佥宪湖南分题得潇湘
　　潇湘他日梦今上合江亭天濶浮吴楚山青入洞庭鹧鸪春渺斑竹雨冥冥舟檝云中见依稀帝子灵
　　山水小画和韵
　　金碧披毫末江山入座中桥分沙岸水树绕石林风已觉沧洲逺还疑圃通生绡仅盈尺万里对无穷
　　雨中登楼
　　节序黄梅候朝隂午不开浮云暗山去急雨洒城来髙艳红葵湿低翔白鹭回洗心亭咫尺烟雾拥层台
　　许讃
　　初入栈道
　　梁汉起天中形连百二雄万山争地立一路与天通树杪过人影崖头啸虎风我行三月暮怅望华隂东
　　黄沙驿
　　迤逦黄沙路邮亭卓午开檐花新濯雨石笋乱穿苔风气通巴蜀乡音异陇邰潺湲汉江水客思共徘徊
　　刘璘
　　南坦读书台
　　尽洗侵舆竹来听转壑泉万花齐映谷五栁欲飞绵弱子将迎妇邻翁许借钱读书台下雨种玉比蓝田
　　陶谐
　　晚宿峡口
　　迢递羣山合逶迤一径通半村无夕照空谷自天风辙乱防岈上年衰道路中客怀増阒寂新月翳疎桐
　　刘玉
　　回龙驿
　　牵路绕村斜舟行听早鸦负囊趋逺渡提瓮立平沙日出云生叶风回浪起花太行天际碧吾亦忆吾家
　　归途
　　晚晴回玉勒归路拥琼花紫雾蒸山气清辉荡日华削波氷挂壁髠树冻凝槎劳役何须问穷生更可嗟
　　黄衷
　　雨
　　自从人日雨漠漠浃旬连渐緑矶头草仍迷夏口船雷声喧浦近农事悯时先杨栁东门色春寒几度眠
　　陈霁
　　过杨二郊居
　　白石芳郊路清谿旧竹扉桥通湖水近树入陇云微苹叶漂波冷鲈鱼上钓肥村醪沽不逺落景未言归
　　熊卓
　　和何仲黙游灵济宫韵
　　乍识花源路潇然世外居玉坛秋雨冷紫阁昼隂虚餐玉传竒诀抄方检异书却怜城市客羁束未能疎
　　散步
　　憩马野田外萋迷碧草原鸡鸣岩下寺犬吠洞中村逺水遥空色残阳过雨痕野情云共逸中歳向林园
　　送王衍之还陜和廷实韵
　　扰扰郊门道沙寒驿路微烟花行客晚京洛故人稀野岫孤云没春山独鸟归秦川隠闗塞一望一沾衣
　　戴铣
　　武城晚眺
　　野望苍烟合城昬白日斜羃隄千树栁负郭万人家小舫明渔火髙楼隠暮笳寂寥江上立羁思满天涯
　　朱谏
　　清明日泊扬子江
　　杨桞夹江青东风潮正平云间旋蜃市沙际聴鼍更万水俱东逝孤舟更北征不知时序改今日是清明
　　入清河
　　栁叶初凝緑桃花正满林河流移故道海色变层隂午夜一帆月征人万里心风沙吹欲老短发不胜簪
　　寓江心寺
　　孤屿清秋夜星河万里查江山如有约云水暂为家白发随鸥鸟轻舟采石华秋风动归思淅沥响蒹葭
　　唐寅
　　题画
　　鞋袜东城路清和四月时游姬香满袖明月水平池画烛留饧市酸风飐酒旗少年行乐地不许众人知
　　王守仁
　　古道
　　古道当长坂肩舆入暮天苍茫闻驿鼓冷落见炊烟冻烛寒无焰泥炉湿未然正思江槛外闲却钓鱼船
　　谢廷柱
　　夜泊石门
　　斜阳皁林驿暗月石门桥雨暴桑难叶烟轻栁未条客怀空耿耿春事竟寥寥今夜舟中梦闽山翠欲漂
　　宿永峯不果逾十里改宿桐林
　　数程过百里天色已黄昬客问溪头馆农归树里村鸡豚各篱落烟火几柴门乘夜求安枕桐林更上原
　　周用
　　静观
　　地偏心更逺卧起了无哗养拙存吾道流年感物华读书余左氏看竹但西家数防朝来雨新开木槿花
　　秀峯
　　絶怜湖上水照见佛头青到处通三竺移来得巨灵云心回玉柱霞气薄金庭放鹤人归去犹怀旧草亭
　　宴别有赠
　　城南回小宴凉雨客临秋水白莲花净云隂桂叶周此时怀故国有日问归舟月色清淮夜孤吟更倚楼
　　鲁铎
　　西江别业赠同游曽廷哲
　　清秋游别墅小艇溯西江水落洲全出霜来叶预降汀渔入野鲙风笛度村腔最荷邻庄叟追陪载玉缸
　　闲居
　　别墅仍书屋闲居兴颇竒野山争入座田水暗通池鸟语花深处鱼游月上时坐阑还散步聊复有新诗
　　立春
　　此日春初至南荒暖气偏野田将秀稻谿树已鸣蝉轩盖晴交衾裯夜褪绵故乡清梦里氷雪满山川
　　坡垒道中
　　坡垒村西路新春兴味嘉雨鸣将解箨风袅半开花山色青螺润溪纹翠簟斜题诗记踨迹回首欲成嗟
　　徐问
　　夜发萧滩
　　驿小临官道沙长带水城山于云处没星过渡头明琐琐非初志营营嘅此生北堂凝望逺秋日万重情
　　早发烟渚
　　雨色江头树青烟夹路长逺村回寂寞白鸟去微茫楚客归何日春江正可航因思云峤句心折不成章
　　何瑭
　　归雁次孟望之韵
　　何处堪惆怅归鸿嘹唳音闗山千里约光景四时心影入春风静声传画阁深冥冥霄汉上罗网莫相寻
　　叶相
　　史江臯约游芙蓉庄阻雨
　　细雨芙蓉径冲泥客到稀桥分平野阔江入曲池防花怯寒轻堕莺愁湿不飞髙云掩片月容易送君归
　　王尚綗
　　赠李解元
　　易水萧飕处秋风听短吟云来村树暝虫响荳花深旧箧犹悬劒髙斋已罢吟留君浑未得寂寞数年心
　　陆深
　　寳应夜泊
　　天接湖光迥云开塔影圎老渔明宿火客子傍归船晚市风声静秋沙月色偏絶怜净如练闲拟谢公篇
　　大浪滩
