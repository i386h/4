<!-- { "loadSidebar": true } -->
　　穷秋老雨四十日坤轴欲烂阴霾纒我来方作泰山游玉虹一夜收云烟山灵奕奕生喜色突兀撑裂青罗天轻裾飘飘过黄岘乗兴直到三峯前霜余灌木出秋色万叠红锦幪椒巅澄寒溜浸太古翠壁细泻珠玑圆当时秦汉极侈丽未必如此皆天然天门中断两屹立箭筈一磴蛇蜿蜒棱层絶顶肆崇峻伫立矫首望八埏长天沈沈入西极九州却在东海边冲风惨淡万里来海窟劲刮鲲鲸涎须臾白云生岳麓脚底泱莽无山川秦坛周观觉浮动满地覆冒兜罗绵忽疑山移入海中白浪四汹虚涛掀山阴瑰诡光怪出赤气翠晕相钩连下从谷底上碧落寳塔万级高蟠旋遂登日观叱日驭六龙倒着瑚鞭玉鳞剥落金甲坼九芒迸绮生血鲜三山揺荡海水拂蓬壶缥缈来飞仙为言此色与此界君自固有非尘缘恍然记悟复无语把手一笑三千年
　　赵州石桥
　　轮囷太古绿玉月半插水面不挂天一矼一段数十丈大业至今七百年深衔密匝无罅隙嵌磨妥帖坚且圆仰视压面势飞动劲欲拔起疑坠颠鬼功神力古未有地维欲絶还钩连蛟龙辟易洚水伏细纹参错如新镌晴虹不防结元气海撁缥缈纒飞烟冲风倒景鲤背揺金澜滉瀁青环偏乾坤壮观全赵雄防回笑杀秦人鞭往来细读张相碑直与北岳相轾轩先君有诗不忍看摩娑华表空然
　　使宋过济南宴北渚亭
　　往年薄游宴渚亭高秋霜落波光清今年持节又来宴菱叶荷花香半城城南倒插泰山脚城北沈涵海气横周围尽浸楼台影鱼鸟惯闻箫鼓声锦堂流出珍珠冷花底漂揺碎光炯名泉多在府第中绣廉深掩胭脂井推波委涛到北渚汇蓄防渟数十顷虹桥桁栁平分破巨壑云庄入烟暝济南名士多老成行台突兀皆名卿尊中正有李北海坐上宁无杜少陵堰头腊瓮满船求歌舞要送行人行江南风景已不殊渚亭即是西湖亭
　　望京府赏红梅
　　汴梁宫中绛绡梅移向汴河堤上栽青条团掿杏花颗琐细向阳才半开张公小队呼我饮风色偃髯寒气凛玉衔径踏黄河冰貂帽飒檐掀紫锦金鞍细马歌舞人雪压小桥不动尘入门下马簇花宴红莲旧府花正新玉川金波碧香酒折花遍插分素手春透寒梢未全绽风流正要胭脂瘦赏梅不用歌落梅缓歌却着银笙催爱香细撷生霞蕊浮动云腴釂一杯本是前村冷澹花不称王侯将相家明朝防防更向明月底借雪冻吟疎影里
　　太平顶读秦碑
　　岱宗太平顶磨崖与天齐左列则天颂右刻张説辞文采与书法不离近代规汉封宛在周观东秦坛夐出絶顶西坛前圆平值中峰突兀上有始皇碑年深雨渍百裂余析作两峰蹲半规面阳数字仍可辨隙缝重衔苔藓皮中间隠约见制可完好可辨惟臣斯拳如钗股直如筯屈铁碾玉秀且竒千年瘦劲益飞动回视诸家肥更痴当时风雨有余怒岂容夸石独在兹秪应神明爱尤物不肯轰击常防持昔年韩文公曽赋岣嵝诗字青石赤皆传闻漫为咨嗟涕涟洏何如亲登泰山日观峯光怪特见绛气纒金虹摩挲细读秦相碑天门高咏来清风乃知山灵不相负夜宿天边不忍去醉倚云窗重回顾
　　杨奂
　　题赵继卿耕隠图
　　惜君玉雪成老丑知君近出太常后【太常名之杰以谏南北征知名】求田问舍计差早恐君不是扶犂手长安冠葢閙于云但説子真耕谷口此心肯处万事了直待钟鸣奈衰朽溪山入眼画样新雨翠烟岚浮户牖松亭可琴水可舟中有石田三百畆剰鉏乌豆种红秫十分桑麻居八九软浸豆屑饭晨犊浓汤秫腴篘社酒冷盆缫丝给公上挑灯纺绩裹妾妇索钱豪吏喜食肉准备羮材养鸡狗荆棘满野独漏网太常遗泽亦已厚军兴科徭古不免为劝比邻死莫走残年得饱实大幸傍舍偎篱插花栁君家平日无杂賔我辈过门须一扣若非代北少陵翁定是周南紫阳叟更阑朗咏除夜篇聊与苍生洗尘垢
　　有怀梁仲经父
　　美人荧荧在何处海阔天低隔烟雾瑚零落芙蓉空咫尺相望迷去路翠辇金舆双凤皇风吹环佩声琅琅壶觞狼籍事已往一日万里愁茫茫刘郎竟是谁家客嵗晩霜华林叶赤美人荧荧在何处鸭绿江头江月白
　　姚枢
　　赋龙池水【即平水之源】
　　浊泾一斛防半区白田一沃成膏腴汾水流源亦不殊循崖挟阜不可渠姑射山高草木敷精英四防清流疏清流溉田田即癯耕犍啬夫疲粪车陈蕃一室还扫除渊明亦复新其庐伯夷栁惠圣之徒其源逼窄其流汚春日秋霜与化徂何当得此辅唐虞中行未易良可吁晋人努力无为迂
　　许衡
　　青山
　　青山偃蹇与世疎只将秀色供吾徒知君如我有山癖深探逺讨吾不如金灯峰上诗千首挂镜台前一杯酒人间万事尽浮云故人曽为相思否云边鸾凤玉鞭鸣跛鼈蹒跚叠茧生天末碧云凝逺思夕阳无语下西城
　　张范
　　春雪
　　余寒料峭黄昏暮惊见东风吹栁絮杜陵野老独归来却入灞陵桥上路黄莺愁立花深处恨湿金衣寒两羽园林浑似晩春时一片琼花飞玉树
　　李冶
　　七星岩
　　严公旧隠名七星幽阒寥廓真仙庭峩峩云葢结双顶天风不动闻流铃字青石赤尚竒伟防诃守防烦山灵不是人间玉局所今贮天上琅函经我疑山泽自通气又如蛰户藏雷霆曽闻洞府仙所话嵗与下土收蝗螟早时祷雨叩辄应古井犹带蛟龙腥土壤飘飘槩可想地籁瑟瑟犹堪听世上楼观岂不有穷极技艺分红青何如石室坚且好万古仙迹留芳馨我来到此洗俗虑仰视玉宇摩青萍卢敖尚许随学道骖鸾驾凤游沧溟
　　刘因
　　感秋【思古人之不可见也】
　　湘弦悠悠阻清音驾车欲往洛水深白榆一叶惊河汉万里碧霄中夜心玉鸾翩翩纷翠羽髣髴机丝隔烟雾琼枝难得芳华年惟恐流光两迟暮河傍有星名牵牛此星既出令人愁明朝再见明河影已隔人间万古秋
　　饮后
　　日光射雨明珠玑怒气郁作垂天蜺天浆海波吸已竭倒景径入黄金巵金巵一倾天宇闲天公愁吐胷中竒海风掀举催月出吹落酒面浮明辉琼芝瑞露千万斛肝肠潇潇清欲饥金宫银阙此何处夜半梦落昆仑西眼中之人素所期赤霜为袍丹霞衣明星煌煌何大速碧霄怅望白云低
　　归去来图
　　渊明豪气昔未除翺翔八表凌天衢归来荒径手自锄草中恐生刘寄奴中年欲与夷皓俱晩节乐地归唐虞平生磊磊一物无停云怀人早所图有酒今与厐通沽眼中之人不可呼哀歌抚巻声呜呜
　　雪翠轩
　　西山万古青未了黛绿鬟云已倾倒岂知太虚忽生白恍如长夜今复晓紫阳仙翁见本根白波开天余浩胸中盘曲此高寒曽梦肝肠倚天表苍崖飞来天出巧为防烟岚翠如埽万缕寒烟吹不举静秀依依见娟好此时先生一开轩平生壁立金玉峭脚底游尘软更红黒头扰扰谁为雄临风回首三太息安得置此冰壶中西山秀色千万重一顾可洗浮云空遥望飞泉驾逺壑中有一路开双松人间风日不到处来访轩中雪翠翁
　　游郎山
　　昨日山东州马耳索御凌风嘶今日军市中不觉已落山之西山之面背一无异不待风烟变化神已迷危闗度雪岭乱石通荒蹊林间小草不识风日自太古我行终日仰羡木杪幽禽啼但见雨色来云物飒以凄忽然长啸得石顶痛快如御骏马蹄万里来长风五色开晴霓长劒倚天立皎洁莹鸊鹈平地拔起不倾侧物外想有神物提诗家旧品嵩少同画图省见巫山低谁令九华名独与八桂齐千态万状天不知敢以两目穷端倪鶱腾谁避若飞隼侧瞰何屈如怒猊千年落穷边烟草寒萋萋若非郦亭书生此乡国物色谁省曽分题【郦道元注水经説郎山形势最真今涿郡有郦亭其先世所居也】乾坤至寳防有待岂有江山如此不着幽人栖颇闻山中人云间时闻犬与鸡只疑名山别有灵境在不许尘世穷攀跻不是先生南游有成约径欲共把白云犂九疑窥衡湘禹穴探防稽玉井烂赏金芙渠日观倒巻青玻瓈风烟回首暮潇洒南游准拟相招携
　　送徐生还鄂
　　燕山送客归南州兴来毎恨无扁舟君归为我谢江汉思君不见令人愁千里风烟想潇洒一代英雄成古邱当年才气鹦鹉洲抚掌笑杀黄鹤楼黄鹤归来哀江头江山依旧人悠悠浮云万古恣变灭眼中扰扰何时休紫阳仙人歌逺游飞蛟起灭三千秋为君挥手昆仑头【紫阳谓晦翁飞蛟起灭见逺游集注】
　　宋高宗题李唐秋江图
　　秋江吞天云拍水涛借西风挟不起断云分雨入江村回首龙沙防千里澹庵老笔揺江声髣髴阿唐惨淡情千秋万古青山恨不见归舟一叶横
　　登镇州隆兴寺阁
　　太行鳞甲揺晴空层楼一夕蟠白虹天光物色惊改观少防今在青云中初疑平地立梯磴清风西北天门通又疑三山浮海至载我欲去扶桑东雯华寳树忽当眼拍肩爱此金仙翁金仙一梦一千载腾掷变化天无功万象绕口恣喷吐坐令四海皆盲聋千池万沼尽明月长天一碧无遗踪我生元感非象识此眼此臂将安庸海岳神光埋禹鼎人间诡态何由穷金天月窟尔乡国玉豪万丈须弥峰一杯径欲呼与语为我返驾随西风堂堂全赵思一豁江山落落吾心胷中原左界此重镇形势彷佛余兵冲歌舞遗台土花碧旗帜西山霜叶红乾坤割裂万万古乌鸢蝼蚁为谁雄滹水悠悠自东注落日渺渺明孤鸿
　　示孙谐
　　龙山古壮哉郁郁盘烟岚一读元子诗冷然玉泉甘江山胜景要佳客而我不到怀应惭雷家髯翁虎眈眈刘氏遗爱存河南百年乔木动秋色篮舆谁与供竒探昆山出美玉楚国多楩楠孙郎复贵种良璞须深函勾萌慎培养云霄看岩岩野夫老矣一何拙平生只有归休堪传经访道可无媿为我早办龙山庵
　　尚野
　　渊明归来图
　　羲皇上人乡里儿田园将芜非所思楚声虽托絶怨怼高情千古归来辞归来忽复河山移忠愤意切语益防白云遥遥望不极东篱旧菊西山薇夷齐奚疑怨耶非况乃貌此遗世姿文行圭璧照方册飘然髣髴空同时子云拟圣诸儒讥法言美新吾谁欺考亭夫子春秋笔昭然晋室日星垂
　　董文用
　　送萧郎中方厓奉使安南
　　乌台空发行台封司农一载归鳌封十常八九不如意人生处处欢伯逢帝膺天命念赤子楼船未忍征蛮賨古来毎重皇华选萧君礼貌先雍容文学佥言当此举宰相见之皆悦从安南小邦等鳞介早赴绛阙朝真龙
　　王恽
　　宿仙山朝元观题示
　　太行北走开四门川原落落风烟屯仙山西峙如虎踞石岭东抱犹龙奔道林中蟠百余畆顾揖殿寝何雄尊仙翁得仙事惝怳碧霞洞主元孙百年朝元去不返寳箓秘泄风雷炖阴灵诃防石坛古老雨留渍苍苔痕缅怀矫矫东瀛老变化能大天溟鲲谢公本是济时具谁使卧老东山墩丰碑不愧蔡邕笔再拜遗像俨以温我来夏交树阴翳万橘翠琐芬兰荪平生素有林壑癖若厌阛阓埃霾昬毎来福地爱萧爽跬步乃与仙凡分山川景气得人胜喜对羽客开清樽夜深静卧月东出林影布地翻瑶琨天风吹空万籁息明星当上手可扪恍然人镜尔竒絶月露一洗清心魂世间尘土防千丈有梦不到瑶台垠人生防何胡不乐例自局束驹服辕惜哉清景不可驻一声啼鴂开林烟明朝人事随日出坐看蚁穴蜂衙喧
　　僧传古坐龙图严东平所藏至元三年秋九月张签省耀卿处观七年闰十一月甲戌公退马上偶得时秋苦旱冬天无雪
