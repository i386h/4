<!-- { "loadSidebar": true } -->
　　小园寒尽雪成泥堂角方池水接溪梦觉隔窗残月尽五更春鸟满山啼
　　洛川春色几时归漾漾清流照翠微日暖雪消沙岸软鸳鸯相对不惊飞
　　不埽竹根藏笋茁旋培残雪拥兰芽为君更接樱桃树付与春风换却花
　　清明山色到前檐漍漍溪流聚小潭一榻竹窗晴昼睡依依春梦入江南
　　洛岸春行
　　溪上映人杨栁黄满溪流水碧泱泱凭君莫向溪南望春草春风能断肠
　　南山晴翠入波光一派溪声绕郭长最爱早春沙岸暖滚风轻浪拍鸳鸯
　　清明日船中书事
　　清明不到旅人家乞火邻船自试茶弄栁好风低作舞夹船春浪细浮花
　　晓雨
　　緑满园林红已稀湿烟和栁共霏微谁家油壁春寒里独辗天街晓雨归
　　絶句
　　亭亭画舸系春潭直待行人酒半酣不管烟波与风雨载将离恨过江南
　　晓雨
　　轻隂江上千峰秀小雨墙边百草生唯有春禽慰孤客晓啼浑是故园声
　　闻鹎鵊
　　纸窗未白烛微明鹎鵊枝头一两声却忆去年桃李后淮阳旅舎听残更
　　自二月末苦雨寒食前一日始晴视园中花乃殊不败
　　春云湛防弄朝晖清峭余寒透裌衣最喜园花浑似旧十分春色一分归
　　絶句
　　风掉浮烟匝地囘雨将浓翠扑山来晩凉楼角三吹罢夕照江天万里开
　　绀碧
　　绀碧遥空秋意生深檐当午暑风清老翁睡起支颐坐初听新蝉第一声

　　御选宋诗巻六十七
　　钦定四库全书
　　御选宋诗巻六十八
　　七言絶句五
　　陈师道
　　即事
　　老觉山林可避人正须麋鹿与同羣却嫌鸟语犹多事强管隂晴报客闻
　　斋居
　　青奴白牯静相宜老罢形骸不自持一枕西窗深闭閤卧听丛竹雨来时
　　絶句
　　书当快意读易尽客有可人期不来世事相违每如此好怀百嵗几囘开
　　和江秀才献花
　　疎花得雨数枝黄白发縁愁百尺长要与先生同一醉故留秋意作重阳
　　絶句
　　云海冥冥日向西春风欲动意犹微无端一棹归舟疾惊起鸳鸯相背飞
　　谢王立之送花
　　过雨生泥风作尘马蹄声里度芳辰城南居士风流在时送名花与报春
　　和参寥明发见邻家花二首
　　短墙春色过邻家行不逢人只见花新緑葱葱红簌簌却成妆面映青纱
　　满城桃李一番新深院繁枝别得春从此诗翁有新语不须红湿少城闉
　　月下观潮
　　隔江灯火是西兴江水清平雾雨轻风送潮来云四散水光月色鬬分明
　　寄北山顺法师
　　山下游尘不汚人耳边溪水去犹闻羡君身世浑无事坐看青山过白云
　　赠太素轲律师
　　枕帐清寒夜色空琉璃明净晚灯红定知城市无穷事尽在山人冷眼中
　　李廌
　　书侍儿小莹裙带
　　旋剪香罗列地垂娇红嫩緑冩珠玑花前欲作重重结系定春光不放归
　　苏颂
　　和题李公麟阳闗图
　　渭城凄咽不堪听曾送征人万里行今日玉闗长不闭谁将旧曲变新声
　　三尺氷纨一絶诗翩翩车马送行时尊前怀古闲开巻看尽闗山逺别离
　　野翠堂
　　郊原西与莽苍连隔岸人家小径穿满目风光杳无际栁如山色草如烟
　　西湖
　　椒泽疏源势不休绕城氷玉湛寒流鳬鹥容与菰蒲乱占得江湖一望秋
　　王岩叟
　　延庆寺
　　龙影函潭事已空惟余翠竹混青松路穷西北无他景只有青山三万重
　　李昭玘
　　次韵庭玉弟暮春作
　　小雨亷纎春欲归桃花吹尽燕来迟闭门却有宜人处帘幙隂隂睡起时
　　睡起
　　病夫无酒破春愁埽榻焚香作睡谋梦觉不知身是蝶午鸡声里思悠悠
　　李之仪
　　偶书
　　风吹苏小门前栁雨暗罗敷陌上桑遥想九江春色晚被花恼得少陵狂
　　惠崇扇面小景
　　耳冷无人唱竹枝归心惟有梦魂知杨花扑面烟波阔犹记征帆欲卸时
　　有赠
　　通中玉冷梦偏长花影笼堦月浸凉挽断罗巾留不住觉来犹有去时香
　　情随榆荚不胜飘心似杨花暖欲消拟借琼林大盈库约君孤注赌妖娆
　　刘季孙
　　守闗
　　晨鸡三叫未开闗留住行人更解鞍却上月明髙处立晓风吹面作清寒
　　越山寺看泉
　　溪有路莲花引鹫岭无时云雾生聊放此身留舴艋不逢人处听泉声
　　谢迈
　　夏日游南湖
　　麴尘裠与草争緑象鼻筩胜琼作杯可惜小舟横两桨无人催送莫愁来
　　鸣鸠
　　云隂解尽却残晖屋上鸣鸠唤妇归不见池塘烟雨里鸳鸯相并湿红衣
　　立夏
　　小簟含风六尺牀竹奴从此合专房吾身匏落都无用占得山间一味凉
　　听曹道士弹琴
　　澹泊丝弦谁与听试开尘匣冩幽情琴中自有无穷怨弹出离骚意外声
　　小窗疎箔列仙家弹尽遗音晚景斜贺老当年定塲屋虚将妙曲付琵琶
　　暮春
　　晩雨墙东暗緑槐清隂庭院锁莓苔委堦红药将春去贴水青荷与夏来
　　吴彩鸾冩真
　　天上凤凰难独宿人间翡翠本双栖丹青不与文箫共谁遣雉东迷雀西
　　山间
　　篱落秋花未得霜嫣然一笑媚秋阳可人风味撩诗兴不记姚家宫样黄
　　洪刍
　　石耳峰
　　朝踏红尘暮宿云往来车马漫纷纷猴溪桥下潺湲水惟有峰头石耳闻
　　洪炎
　　蜡梅
　　见江楼下蜡梅花香扑金尊醉落霞独倚东风如梦觉一枝春色别人家
　　汪革
　　春日和韵
　　晏坐黉堂一事无居官萧散似相如偶违浊酒风前约不见繁英雨后疎
　　李錞
　　题四时景画
　　九江应共五湖连尺素能开万里天山杏野桃零落处分明寒食绕风前
　　繁隂杂树映汀沙三伏江天自一家欲唤扁舟渡云锦平铺明镜是荷花
　　舂锄寂寞绕疎丛霜后云生浦溆风此处年年报秋色只应衰栁与丹枫
　　剪水飞花细舞风断芦洲外水连空剡溪几曲知名处何似今朝眼界中
　　吕希哲
　　大雪侍讲筵
　　水晶宫殿玉花零防缀宫槐拂素屏特勅下帘延墨客不因风雪废谈经
　　张壆
　　寄吕子进舎人
　　篱鷃云鹏各有程悤悤相别未忘情恨君不在篷窗底共听萧萧夜雨声
　　朱长文
　　次韵蒲左丞游虎丘
　　埽石扪萝向上行门前坐见白云生应思梦得多佳趣独宿楼中待月明【刘梦得登虎丘望海楼诗云野僧已闭户山月方出岭】
　　秋月乗兴游松江至垂虹亭登长桥夜泊南岸旦游宁境院因成十絶句呈君勉且寄子通【録二首】
　　云动鉴中双桨过天围林外片帆归阑干倚遍日云暮坐看丹霞生翠微
　　银潢倒防入沧溟身近鱼龙夜不惊鸣艣空飞孤雁过渔灯照浦一星明
　　华亭吴江道中偶作
　　川上飞桥处处横几囘经此阅平生碧芦萧瑟风前韵一似家林霰雪声
　　刘弇
　　辇下春怀呈赵达夫
　　阑玉梯金十二楼百花烘作紫烟浮草黏天逺难凭信丝扑人来惯送愁
　　蝶正冶容蜂正狂莺如羞涩燕如忙低枝莫搭秋千架留送婵娟出短墙
　　髙氏环翠楼
　　眼界初欣得茂林野烟防羃此何心拟从复岭重冈外更借苍岑十万寻
　　杨吉老
　　遗荥阳公
　　雨緑霜红郭外田山浓水淡欲寒天参军抱病陪清赏一檄呼归亦可怜
　　王子平
　　送橄榄于山谷
　　方怀味谏轩中果忽见金盘橄榄来想共余甘有瓜葛苦中真味晚方囘
　　张商英
　　涢隂亭
　　驾言晨出防台隅涢上登临酒拍壶不似岘山羊叔子心随汉水欲吞吴
　　蔡京
　　题殿壁
　　琼瑶错落密成林桧竹交加午有隂恩许尘凡时纵步不知身在五云深
　　陈瓘
　　岳山夀宁观留诗
　　阁前千顷碧琅玕乔岳苍松苦嵗寒此是万年峰上竹何须更待雪中看
　　邹浩
　　求刘知録澄泥香炉
　　千巻新书三叠琴青灯炯炯夜沉沉野人此外无余好只欠澄泥一炷深
　　雪中呈秀老原道
　　引舟西上正隆冬千里隋堤雪翳空恰似常州三月尾栁花凌乱逐东风
　　雪中简次萧求团茶
　　竹上松间敲玉花最宜石鼎荐灵芽蓬门不识苍龙璧借问风流宰相家
　　顺阳东山下小池
　　行尽江山知几重山前池沼尚残红尘埃满眼欣相见驻马垂杨夹岸风
　　泛汉江
　　山东长江激箭奔扁舟冲破白鸥羣故人正在笙簧里一枕滩声谁与分
　　南堂
　　桐竹交隂覆广庭秋风时与叶争鸣可怜一曲明君操不似髙山流水声
　　倦来搘策立阶除深喜官居似隐居寒日西流报衙鼓纷纷清影上图书
　　留别显父且约相见于南阳
　　风帆催我上轻舟不得追陪自在游山路马蹄新雨霁早来携手百花洲
　　月下怀同盟
　　晚云携雨入陉山月到西湖万象闲公子归来泛家宅只应诗思落人间
　　次韵王彦温邂逅登舟
　　过尽城西百丈堤邨邨鸡犬午声齐风前匹马不囘首知有幽人在竹溪
　　中秋日泛湖杂诗
　　荷花影里逢君辈碁子声中媿我能拟上髙楼对殷浩更凭长啸引孙登
　　路转城隅更可怜画桥横处响潺湲篙人不防凭舟意径逐西风过水源
　　舟去舟还秋半时孤花细草雨霏霏怪来诗句无清思不见沙头双鹤飞
　　早觉鸣鸠啼木杪晚来晴日霁天顔不愁今夜云遮月且凭阑干一看山
　　送郭舜俞再任颍昌
　　谷雨冥冥春尽头故人重解去时舟西湖好在一百顷为我传声到白鸥
　　初夏过西苑呈商居平程良弼二年兄
　　红香吹尽緑隂垂恰似当年锡宴时今日玉津楼下过午声依旧啭黄鹂
　　仁老寄墨梅
　　解衣盘礴冩梅真一段风流墨外新依约江南山谷里淡烟疎雨见精神
　　刘安上
　　宿栖林
　　囘首江乡路渺弥雨天行色倍迟迟最怜山寺流连日恰是清明禁火时
　　建善即事三首
　　绣岭峰髙插晚空雨余烟雾淡朦胧琼枝细叶知多少最爱团栾竹一丛
　　春归枝上余花少转午浓隂緑满蹊何事黄鹂语音好殷勤飞傍粉墙啼
　　箨龙亭下知谁种旋见新篁破緑苔到此不知才几日抽梢今已过墙来
　　元沙二首
　　轩窗髙下傍岩隈花木层层取次栽谁道山深春色晩等闲桃李已齐开
　　飞山髣髴如天竺环合峰峦一径通何日再来亭上宿静听猿叫月明中
　　甘露亭
　　涵碧轩前甘露亭暑天凉夕此闲行琅玕一亩森如玉影入池心彻底清
　　水斛安排镜面平菰蒲初种已齐生晚来雨过浮萍少看见鱼儿打队行
　　舒州西门
　　拂云亭外竹千竿静听清声戛玉寒却忆谢公岩下路水风凉处战檀栾
　　唐庚
　　春日杂兴
　　爱梅长恐看花迟日祷东风莫后期及得见梅还冷淡东风全在小桃枝
　　短防轻衫信马行郊原春色太牵情兔葵燕麦浑闲事最有芜菁到处生
　　谪居罗浮
　　说与门前白鹭羣也须从此断知闻诸公有意除钩党甲乙推求恐到君
　　蔡肇
　　题李世南画扇
　　野水潺潺平落涧秋风瑟瑟细吹林逢人抱瓮知村近隔坞闻钟觉寺深
　　题画授李伯时
　　鸿雁归时水拍天平冈老木尚依烟倩君余地安渔艇乞我寒江听雨眠
　　泛舟横塘遇雨
　　平野风烟入梦思殷勤作画更题诗扁舟卧听横塘雨恰遇江南归雁时
　　黄裳
　　和人闻角
