<!-- { "loadSidebar": true } -->
　　峩峩千仭余直上柱霄堮苍茫海东隅势欲压磅礴我来秋风暮草木渐黄落初疑挟六丁复恐齐五岳想当天造初缥缈雷斧斲伫立久叹嗟神功付冥漠
　　照胆潭
　　亭亭翠峰下溪浅石面侧渟寻丈间溶漾苍玉色游思悬古镜度鸟堕空碧山僧导我前危坐魂为栗纷纷渴水泥岂识寒泉食千载空山中回首寸心恻
　　汪仁立
　　东山对月
　　云归东山去月出东山来云月互吞吐天容尚煤炲长风万里至云翳如崩摧月轮升以髙宇宙无纎埃坐久尘虑息悠然好懐开姢姢照牀帷露冷霜信催人间光霁少欲眠更徘徊
　　客舍怀余成季
　　夕阳在青山山髙夕隂早美人未归来山外碧云好稚子门前酒熟黄花老
　　李宗冽
　　和傅伯永月夜泛舟
　　夕霏已扫林緑波际遥天浮云荡倒影相与渡清川爱此山水趣闻歌心益便沿洄随意逺落月照归船
　　吴嵩
　　西斋
　　西斋客巳散今日我得闲细细花上雨萧萧雨中山两鸟从何来对立鸣闗关防生共节序此意相往还夜来曾剧饮东风吹醉顔忽见一花落起坐为长叹人生快心事故在偶然间
　　潘音
　　山中寄友人
　　我来卧白云潭影清华髪经嵗无稻粱侵晨采薇蕨峰头天籁鸣陇上樵歌发还拟醉浊醪与君弄山月
　　于文传
　　自灵岩登天平山次栁道传韵
　　范公命世才志欲清禹甸髙名冠礼闱直道行谏院气节凛霜栢精神烂岩电常懐天下忧每恨党锢传买田赡贫施貤恩贲幽竁致君岂无术不来羞白荐身未安朝廷勲巳树方面稍亏一篑成俄感两楹奠相业贻后昆源深流益衍峩峩天平山光茔神所恋灵斿泝天风矫捷百夫牵堂髙庙貌尊寺近法轮转帘静香更清庭幽草逾蒨侯邦秩春祀辟户丹青绚系牲有丰碑孰敢易以麫忠孝结人心异代民不倦兹游及初夏乔木鸟声啭遗搆指吴宫往事鄙勾践至今千载后红膏汗苍巘青松自髙卧日出霞光衣从空翠沾杯带流霞咽溪声碎珠玉势若疾飞霰肩舆去如飞侧迳不容盼人归华表鹤石化洞中燕惟有白云居不知陵谷变一亭頫流泉颇觉游览便龙门快先登卓笔喜遥见山形如罘罳回合防台殿一宿賛公房莲花催晓箭芳题勒岩壁清饮却歌扇平生子长游奚暇论封禅纪行诗固竒属和语多谚真同雩咏归宁狂不为狷识琴谁似邕知玉莫如卞
　　自天平游灵岩次胡古愚韵
　　两峰阊门西突兀頫众丘昔年歌舞地潺湲水空流岿然白云祠祀事久益脩尚书献纳后聊复吴中游东阳二佳士并驱驷玉虬相从泉石间共赏花竹幽振步极览万象输吟眸笑语落空谷转觉吾生浮登髙固能赋一洗千古愁日暮防风发山气凉如秋老禅亦好事欵曲邀人留清泉出岩窦浊醪过墙头吾曹亦何幸去去同仙舟
　　张翥
　　送黄中玉之庆元市舶
　　昔我游四明壮观真海波褰裳宝山顶曙色寒嵯峨日轮镕生金涌出万丈涡云气忽破碎朱光相荡摩决眦蓬莱宫携手扶桑柯羣仙迎我笑佩羽纷傞傞飓风歘惊潮腾掷鳄与鼍浮槎径可擥从此超天河精神动百灵上下烦防诃归来巳十载逺梦时一过君家贤父兄儒术传世科薄言捧省檄舶署聊婆娑是邦控岛夷走集聚商舸珠香杂犀象税入何其多权衡较低昂心计宁有讹资阅须厯试壮圗讵蹉跎维君官事隙为访岩之阿悬厓仙者徒往往啸且歌遐征渺不见空响遥相和因声两黄鹄持我紫玉珂岂无沧洲兴奈此尘劫何
　　成廷珪
　　赋得龙门送张徳常同知之嘉定
　　来龙起西北万古壮此门日月互开阖风云恒吐吞龙来海欲立龙去天为昬至今两絶壁上有波涛痕张公东海客邀我坐石根仰瞻泰宇净俯瞰灵湫浑神物固莫测目击道乃存嵗旱当用汝霖雨清乾坤
　　杂兴
　　夜坐竹林下仰视天茫茫浮云起西北众星黯无光羣鸟昧灵性胡为思南翔良辰忽变易志士徒感伤愿尔保素节何劳怨清商
　　燕中懐古章贡侍御
　　娉婷二八女絶色妙难画新妆薄铅华照影修竹下盛年事夫壻锦玉耀精舍虽非伯鸾妻惓惓惜春夜琴余月当轩黙黙倚风榭寄语东家儿红顔莫轻嫁
　　李孝光
　　灵隠寺
　　南州绵西极大山树崇阙经营缅齐梁宏丽自吴越玉水生虹蜺金枢孕初月稍髙得纵观川流净如发
　　莲花峰
　　怪石蟠厚地神功谢琢饰水深玉井冻风多日车侧空闻涉江咏尚见嘉树惜匪石有遗诫我心不可易
　　杂诗
　　北林有秋声夜静独先闻寒暑迭相谒万物何芸芸深坐百忧息仰见孤飞云嗟予亦有念谁哉致夫君美人不可见夕河在云端金茎髙露堕玉井碧梧残鸡鸣戒天旦虫语伤夜寒同心疲梦寐遥知行路难九月一日李晋仲张子长张仲举蔡行之载酒西湖是日会者凡九人分韵得采字
　　积水生秋隂旭日动晨彩始忻天宇旷稍见川容改骑童屡见招舟子亦相待菱荷纷菲菲葭苇青漼漼浮鸟或上下游鯈自行队山冈西北鹜江水东南汇羣贤聚城邑三载隔江海长懐逺矰缴至性同蕙升髙露未晞出谷日犹在幽期谅难违黄菊行可采
　　结庐南山下
　　结庐南山下颇纡故人辙浮沉各自媚长媿生理拙中园黄菊花契濶见晩节平生匡济心敢爱已独洁岂无一樽酒可以疗饥渴归哉视汝菊将恐霜露结
　　中园
　　中园斩萧艾幽花发孤妍纷吾穷所谐乃独叙汝贤岂无桃李花谅非同心言平生屈大夫不为人所怜
　　与范子择三首
　　仁人在髙位幽士适中林出处元一致持尔耿介心黄流受圭瓒秋兰盈我襟故人既如此朱弦有遗音夷吾菁茅谋仲父四方翰悠哉南山歌夜永何时旦北风吹短衣千载有余叹相见且乐酒况也云雨散佳菊有芳气鸣鴈忽南征故人在海县重此话平生防跋黄尘下乃见玉雪清丈夫各有适贱贵足交情
　　赋诗分得欲雪
　　鸟雀不畏人啧啧上庭树萧条山已黄惨澹江气暮游子未得归天严风断渡
　　送武呈景耀随伯氏之金华
　　驱车出东门车行有离声升髙望城郭嘉树何青青平生畏离别乃复送子行
　　和叔夏观石梁二首
　　六丁运神斧凿此混沌素飞梁跨天来横絶山中路行人不敢过白云自来去长笑出山门罗衣翠烟暮青山栖白云颠倒写绘素上有仙圣巢下有猿鹤路秦王窥扶桑此物驱不去至今万鬼神喑呜风雨暮
　　竺云为昙上人作【隂何体】
　　云来自西极骀荡复委蛇影度流沙晓峰临鹫岭竒从龙飘宛转触石起参差光拟凤毛紫清同玉叶垂夫容连华岳绮藻映天池五色主祥瑞贤人怀羽仪
　　周伯琦
　　夗央泺作
　　官路何逶迤里数不可度宿止有常程晩次夗央泺山低露草深天朗云气薄积水风飕飕平沙烟漠漠鳬鹥杂翔集巨鳞倏潜跃居人嵗取给逺眺近一勺原隰多种蓺农奚犬牙错涤塲盈粟麦力穑喜秋获舒徐八骏游相羊瑶池乐山川岂不佳人事日萧索刍牧纾邦供征徭非昔昨都人望翠华朝朝灵鹊
　　兴和郡【属河东宪司按部西抵太原千余里】
　　我行已旬浃所歴皆朔漠兴和号上郡陂陀具城郭滦阳界东履汾晋直西略提封广以遐编氓半土著连甍结贾区曾楼瞰寥廓要会称雄丽埶压诸部落兴王逺垂裕百载承制作北巡必西还逺儗东邑洛供亿须浩繁抚循在恭恪四邻慎备虞三辅严寄托贤愚不同调虫沙与猿鹤长愿四海清汉仪岁辉烁
　　野狐岭【岭界南北甚寒南下平地则暄矣】
　　髙岭出云表白昼生虚寒冰霜四时凛星斗只尺攀其隂控朔部其阳接燕关涧谷深叵测梯磴纡百盘坳垤草披拂﨑防石巑岏轮蹄纷杂遝我马习以安怳然九天上熙熙俯人寰连冈束重隘拱揖犹城垣停鞭履平地回首势望尊緜衣遂顿减长途汗流韀亭栁防古道园果登御筵境虽居庸北物色幽蓟前始悟一岭隔气殊寒暄小邑名宣平相距两舍间牛羊嵗蕃息土沃农事専野人敬上官柴门暮欵延休养嘉承平禹迹迈古先汉唐所羁縻今则同中原大哉舆地圗垂创何其囏张皇我六师金汤永深坚
　　怀来县
　　山风日多寒近燕苦秋阳怀来虽小县肇置自李唐泉甘沙井冽桥古川流长重冈相抱环逺山势低昂銮舆嵗西还倾朝迎道傍蟠桃百宝盘敬上万年觞三登调玉烛羣黎乐康庄吾皇仁圣君动必循彞章宵旰贻近忧苗顽尚跳梁所赖根本固忍此枝叶伤思见万邦宁野无遗贤良
　　榆林驿【汉史称榆谿长塞即此也】
　　昔人多种榆今人唯种栁坚脆虽不同气尽同一朽此地名榆林自汉相传旧但见栁青青夹路忘炎昼行旅苏汗暍车骑借隂覆培植将百年柯叶日滋茂驿亭当要冲人烟纷辐凑崇山峙东西步障明锦绣辇路中平平形胜信天授宛如道衡庐中流望云岫初夏别都城攀条集亲友兹还秋将中凉飔满衣袖物态有变容嵗月如反手不问栁与榆生意要悠久
　　入居庸闗
　　出闗复入闗五见月上草木虽未霜寒色已凄然厓路何纡萦叠嶂横中天上有太古石下有无底泉幽致良足嘉万雷奈喧阗驯象宝辔鸣紫驼锦幪鲜铁骑簇云队黄屋循星躔时巡谧风俗执法恭后先达官国同休拔宅如登仙细民终嵗劳输转百苦煎苦乐殊云泥使我中心悁偶经岩谷胜复忆江湖壖升髙望白云楚天浩无边王师未休息敢赋归来篇
　　大口【其地有三大垤土人谓之三疙疸距都北门二十里】
　　三垤何崇崇遥直都门北天肃烟岚青野迥露草白紫气千里临蜺旌拂秋色文武迨耄倪抃舞拜路侧万羊肉如陵万瓮酒如泽国家富四海于以着功徳诘朝御大明湛露春拍拍箫韶殷九天欢声溢逵陌非才忝扈从所职陈典则皇基奠泰山亿兆究安宅


　　御选元诗巻二十
　　钦定四库全书
　　御选元诗巻二十一
　　五言古诗九
　　贡师泰
　　拟古二首
　　东南有佳人逺在水一方绮疏粲飞楼曲防围洞房意态闲且靓气若兰蕙芳纤阿扬姣服杂佩悬明珰流风回皓雪明月舒其光白面谁家子锦鞍青丝缰翩然一见之下马立中堂可望不可即五采盛文章
　　嶰溪有美竹挺挺霜雪中何人断两节制为十二筩宫商自相应凤鸟鸣雌雄一鸣垂衣裳再鸣致时雍从此去不返治道竟少隆鄙哉叔孙氏绵蕝变王风寥寥数千载伊谁启冥蒙后皇如有作声教垂无穷
　　遣怀
　　日入栁风息月上花露多东轩颇幽敞夜静时一过鸟散庭中树虫鸣堦下莎北斗何低昻疎星没横河独赏
　　谁晤语感慨成悲歌懐哉岩桂台邈在姑山阿
　　赴京别亲友
　　崇堤衞芳塘塘上种杨栁杨栁年年青慈亲未白首送我不忍别出门复携手亲友陟髙冈立马望良久离怀急欲醉尽此樽中酒
　　姑孰道中
　　朝发慈姥山暮宿吴公桥日入气犹溽清懐厌烦嚣隔江风雨至緑树凉萧萧邻舟颇相好有酒忽见招明发波浪濶相望一何遥
　　湖上纳凉有怀吴子彦
　　天风吹海树瑟瑟秋气凉河汉西北流众星耿防光昔我同袍友逺在水一方相思不得见展转清夜长遥闻鸣笳发揽衣月苍苍
　　题王维辋川圗
　　开国纵竒观江山郁相缪两垞矗岧岧重湖滺滺邃宇抗疏岭危亭俯圎流春坞辛夷发夏陌髙槐稠竹馆翠阴晩茰沜红实秋逺墅漆未割近园椒欲收惊鸟避溪泉野鹿逐岩幽日暮川上归凉飇荡孤舟霭霭云气合漠漠烟光浮顾思天宝初纲纪坏不修霓裳按妖拍鼙鼔起奸谋岂无匡济术乃为闲旷留菱歌自来往葩辞更倡酬遂令摹写间意度犹可求乾坤多变态江海生暮愁白鸥飞不去千载空悠悠
　　弹琴
