<!-- { "loadSidebar": true } -->
　　掖县道中
　　齐疆行尽海云生处处看山自问名麦秀渐渐桑柘緑马头不见曲侯城
　　董光宏
　　许昌道中
　　青郊小雨裛游尘正是芳菲一半春花栁故园应共笑主人嵗嵗作行人
　　雷思霈
　　赠刘七
　　刘郎读书王郎馆酒到看花兴到诗无事过余谈竟日竹边双雀立多时
　　袁懋谦
　　同年郭太素从广陵携姬人为白下之游赋别
　　白门花月可怜宵宛转朱栏映画桥怪得彩云飞不散玉人新度广陵箫
　　刘宗周
　　阳谷道中辞春
　　春入桃源许避秦乾坤投尔乞闲身不知嵗月随流水一任莺花绻主人
　　北来山色初如黛一半春前送客还黄石不知何处是教人指点谷成山
　　除夕示敬伯
　　晓日离离桂影斜一声寒阵起栖鸦客情只坐残书好莫问他乡度嵗华
　　别云门
　　百尺溪头缆竹船溪云送别寺门前平生最是多情处只恐山僧似太颠
　　徐祯稷
　　浦口望金陵
　　千金紫陌驻游骖绣阁银灯酒半酣十四年来魂梦断今朝江北望江南
　　徐冽
　　夜坐对酒
　　松醪初熟瓮生香数盏醺然对夜凉好拂桃笙魂梦穏月斜桐树影初长
　　已许侯封在醉乡百年须醉万千场不嫌醉里疎狂发自是先生醒更狂
　　张鼐
　　夜坐
　　香浮帘外疑花笑影到窓前喜月来独有苦吟人未睡三更移步点苍苔
　　睡起
　　乳燕自来花不语沙鸥寻伴水常闲觉来睡眼糢糊处半枕白云半枕山
　　野竹
　　何处小桥绕緑水谁家茅屋挂青山逢人若问桃源路半在斜阳花坞间
　　为沈防玉题美人采花圗
　　朝笼轻霭暮笼霞春入歌楼第几家逐伴女郎来鬬草数声啼鸟满园花
　　莺啼深树燕还楼晴日花香满院浮笑折一枝迎玉辇春风早到殿西头
　　题画扇
　　小桥流水带垂杨倚仗柴门看夕阳浅色白云浓色翠晓山一抹几般妆
　　沈珣
　　鄚州道中
　　鄚州城北水连空苹叶荷花处处风无数沙鸥飞上下马头仿佛见江东
　　女郎绮生卜居江上
　　窈窕红楼隔旧京重帘瑟瑟拥雕楹楼前咫尺官桥路认得萧郎白马声
　　杨鹤
　　与丁唯一【有序　録一首】
　　唯一余同社也闻余被逮自里门跋涉数千里来都门相省出狱后复同策驴南还感而赠之
　　故人日夜望金鸡不信君恩早放霓并马緑杨沽酒处春风一路听黄鹂
　　孙承宗
　　二月闻雁
　　九月边庭无雁来闗门不逐雁门开春来塞上希矰缴花信风前一一回
　　缾花
　　高牙风峭防枝寒杏蕋新香春未阑却忆韦家花树防闗城初向一缾看
　　阅弓箭手
　　三年又见栁依依细栁营中刬栁归却喜丹台新燕子学成白羽水平飞
　　送友人
　　山城吹角月婆娑一派秋声向客多已是愁中听不得那堪重唱渭城歌
　　闲圃
　　闲身终日比云闲不是秋风栖碧山却讶枝头双白鸟夕阳飞倦未知还
　　秋日饮甯氏水亭
　　孤阁临流混太清烟波渺渺抱重城西风莫巻枯荷尽醉客重来听雨声
　　中右所不寐
　　满城铃柝夜如何檐马西风搅梦多白发萧萧人不寐半规新月照沙河
　　李流芳
　　送汪伯昭游白门伯昭将自京口至栖霞寺因忆旧逰走笔得四絶句【録二首】
　　鸡笼山阁旧居停曲槛回廊几度经最是城隂秋望好覆舟遥接蒋山青【覆舟山在鸡笼之前】
　　鼓楼冈下路高低处处萝墙映竹畦记得清凉留宿夜香灯贝叶雨窓西【丙午余与仲和寓清凉寺伯昭自鸡笼策蹇相访值雨留宿】
　　滕县道中
　　山欲开云栁乍风杜梨花白小桃红三年三月官桥路策蹇经过似梦中
　　玉岑间行口占
　　玉岑山脚水潆洄寒日晖晖下稻堆穿过松冈寻法相满空黄叶打头来
　　雨中看梅西碛即事
　　邨园门巷逐花低藤蔓桑条咫尺迷花底泉声认归路沿流直到石桥西
　　题画似雪峤师
　　千峰顶上只通云一水人家别有村直到前山兰若路清钟落日不逢君
　　唐时升
　　田家即事
　　楝花簌簌栁犬吠西邻饷麦蚕雨过木绵齐放叶相邀作社到城南
　　新成燕麦欲相扶风急高杨落乳乌社酒醒来人寂寂紫桐花下数鸡雏
　　舟中即事
　　风卷黄河两岸沙中流艇子一时斜故园栁絮应飞尽河北行人见雪花
　　娄坚
　　闻禽阁絶句为顾学宪赋
　　小阁深深曲径开竹光长送午隂来主人蹔遣清商歇别有幽禽劝酒杯
　　鸟啼何处最闗情不是啼时分外清酒醒阁中闻唤起为惊残月半窓明
　　娄塘里桃蹊即事三首
　　迎潮小艇漉鱼虾临水居人引钓车不怕桃源迷处所潮回应带树头花
　　雨洗燕脂风卷霞醒来零落醉时花残樽好为轻隂尽一片澄波隔绛纱
　　无数乱红看不足碧潭还对一枝斜春光欲去谁留得水面浮来几落花
　　程嘉燧
　　水上倡楼
　　水树风帆隠伎楼微明逺岸浊河流也知一望堪肠断暮雨无人在上头
　　虎丘
　　风散桐花松月开上方楼殿踏歌来携将芦管新调曲吹向生公旧讲台
　　洲渡头风雪欲回南岸不得
　　平分南北是江流南岸相期北岸留惟有寒风吹向北为君留客醉洲
　　曲中听黄问琴歌分韵八首
　　夜扫歌楼集钿车白头占曲防红牙梁间三日余音在偷得新腔遍狭邪【牙字】
　　初学莺簧响露梢还疑凤吹拂云旓金屏笑剧如花女红豆慿将记曲抛【抛字】
　　莫论歌难听亦稀坐中有客欲沾衣不看天上行云驻试辨林端木叶飞【飞字】
　　曽怜古调背同时廿载心期老曲师为是唱情听不得髩边先着几茎丝【丝字】
　　歌郎酒客尽知名画烛红妆作队迎檐竹萧萧香阁里花藂十月坐流莺【莺字】
　　缓节安歌妙入神玉盘铃走串珠匀小姬情事防人觉挽着双蛾不肯颦【颦字】
　　轻染鸦黄拂髻鬟莺雏巧笑鬬双弯不知水调声能苦蹙损横波一寸山【弯字】
　　十分飞盏任君衔四座无声罢酒监更请白头歌一曲不须看舞趁罗衫【监字】
　　许敬韦白下寄丙午所画秦淮秋雨索题
　　六年光景未题诗画得如尘似梦时断雨湿云休细看看来容易髩成丝
　　登楼
　　少小听歌怕唱愁一声楚尾与呉头如今身在伤心地但见春光莫上楼
　　题画
　　客路无媒类转蓬人间薄命是丹枫胭脂纵似桃花色难挽春光二月红【比玉画霜叶红于二月花索诗与妓】
　　陈继儒
　　余尝过一山邻老而嗜花红紫映户弄孙负日使人不复知有城居车马之閙赠以诗
　　有个小扉松下开堂前蔬药绕畦栽老翁抱孙不抱瓮刚欲灌花山雨来
　　村居
　　青草湖边白石西花篱茅屋酒帘低来来去去双黄鸟不到浓隂不肯啼
　　沈圣岐
　　送闵昭余出守漳南
　　闽南虎竹三千里苕水渔村二十年别后相思梦何处刺桐花发海云边
　　即事送呉翁晋
　　百尺飞丝送栁花青春欲暮未还家扬鞭忽到鸣筝处一笑初停白鼻騧
　　姚祚瑞
　　春闺
　　薄暮轻寒入绮疏海棠春去落红疎微风吹动秋千索愁在高楼明月初
　　细草无人緑自匀野花随意逐芳津斜风小艇寒烟外春在前溪寂寞滨
　　钟惺
　　桃源词
　　商山海上半秦民何独桃源是避秦满洞仙人一渔子翻疑渔子是仙人
　　谭元春
　　岳麓山下送周宜一还棹
　　维舟栁港爱山边笑语纷纷就醉眠昨日荼防黄一架送君心到野塘天
　　王志坚
　　送陈献甫之云栖
　　寳刀陇上日初沉壁观峯前云正深四十八声清夜发教人失却少年心
　　尹嘉宾
　　寄破山樵者李超无
　　结隠深随麋鹿羣上方钟磬断知闻空山嵗晚多氷雪若个峯头踏冻云
　　江上杂咏三首
　　河豚雪后春还浅刀鲚风来水已波携酒江边吹笛坐那山今日出云多
　　杏花淡淡栁丝丝画舸春江听雨时渐卷鹤洲江色紫沙鸥睡着不曽知
　　王象春
　　石城月
　　金陵王气未曽消水泊秦淮江上潮月到石头城下好碧云红树听吹箫
　　山家
　　山家香穄饱椿芽雨歇篱傍自种花割麦绩麻旋剥枣一年三度坐牛车
　　陈翼飞
　　上元夜别
　　金雁欹斜记昔年轻笼慢撚最堪怜四条弦索无端絶一夕春风也飒然
　　荔枝词
　　梧州四月火山红南海丹时黄雀风不及闽中焦核好定应馋杀葛仙翁
　　朱大启
　　黄岩道中
　　万树棃云白满山桃花几防破红顔春风尽日黄岩里数遍峯头不肯还
　　寓龙湾清明日同张明宇踏青思乡
　　登临徙倚总闗情归卧空斋鸠对鸣宻雨吹风灯欲暗不堪清夜踏歌声
　　题集影阁
　　朱槛临流映碧天参差竹树落霞边隔溪倒插峯头月一枕残书抱影眠
　　郭忠宁
　　渡江
　　飘然一棹泝空明日午春潮尚未生回首江南増客恋新晴钟鼔润州城
　　杨嗣昌
　　江陵晓渡
　　寒日汀洲烟雾轻古堤疎栁隔江明渔歌唱到无人处逺雁微波相映声
　　陆梦龙
　　宿东林寺
　　禅房独树鸟争栖月色冥蒙雾渐迷晓起不知山路滑西风吹雨过前谿
　　李衷纯
　　顺昌道中
　　山如眉黛水如罗谿上人家绣户多十五小姬催客醉银筝弹出伯劳歌
　　闻启祥
　　同防公游西山
　　青龙桥外栁如烟一片西湖一带泉恰似江南三月景可怜有水只无船
　　呉伯与
　　水碓
　　白石青泉尽日舂余音一片和疎钟岩花乱逐前溪落点破春云第几重
　　范景文
　　阻风夜泊
　　桡停月落暗江滩何处吹帆夜未眠自是随风侬不惯乗流莫怨下来船
　　吕维祺
　　春日范质公寄诗奉和
　　记得来年对酒余小窗拈韵看盆鱼自从忙到春光了肠断东风半纸书
　　怜春春望望东溟一泒云烟画不成寻到武陵花放处渔郎可是便无情
　　午睡
　　晴日落花花更开半墙新栁带烟来可怜春色偏宜睡不是流莺唤不回
　　刘荣嗣
　　题画二首
　　老去登临怯杖藤好山不上最高层疎松几树斜阳里闲看岩前扫叶僧
　　灌木隂隂溪水斜溪头鸥鹭浴晴沙春潮退后风生急鱼网船梢挂落花
　　方孔炤
　　天池寺文殊台
　　铁船欲渡石门晓秋光何事闲云绕忽然霁色送东林影子莲花开未了
　　曹履吉
　　藏云晚步
　　浅深丛緑隠僧迦雨过新泉出径斜独倚山门看归鸟几羣揉落白桐花
　　万燝
　　修竹
　　琅玕千亩拂云齐日影参差乱渭溪但恐玉箫风过弄夜来惊散凤凰栖
　　朱泰祯
　　睡鸭
　　緑萍扫罢栁梢齐疎雨斜阳思转迷此际池塘眠正穏风花吹梦过桥西
　　黄尊素
　　马上
　　层氷积雪逗村家半去春光栁未芽一日鸣骢南陌上黄鹂已闹杏头花
　　秋浦草
　　江城三月緑迢迢一片新烟带雨娇送尽王孙何限意偏留明月伴中宵
　　黄承昊
　　过长沟见蜀山湖荷花沿隄二十里有作
　　云山渺渺水滺滺香满长堤物外秋只少若耶溪上女乗潮一弄采莲舟
　　阮大铖
　　偶过长板桥感旧
　　秦淮何处饶寒色长板荒桥霜草多惟有春风寄樊口当筵能唱隔江歌
　　雷塘
　　雷塘无限白杨花寒食西风集暮鸦莫向旧堤窥栁色春锄争上玉钩斜
　　姚希孟
　　秋感
