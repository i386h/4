<!-- { "loadSidebar": true } -->
　　山椒微风发薄暮迟佳人頽阳澹林表素月生河津伫立怀往路时晏多苦辛君家青云楼瑶华艳当春臯兰亦有芳欲寄良无因欢爱岂足重要使恩谊申浮云诚易阻白璧终见珍
　　至道无相非末流乖心迹髙怀茍不亮执谊日以积贤随贵同用愚与贱交役腾名自有阶投谗岂无隙营营棘上蝇可以携金石履纯思寡尤超方鲜奇策毁誉茍未忘顾影慙局蹐
　　尚口自有穷扪舌岂我欺伊予昧机变率性不自知遇物皆里言当险若履夷于已固弗慎安望人保持俛仰生平内常与悔相随沈黙苦不早壮盛忽若驰世人贵形迹君子敬威仪臧否圣所诚南容真我师
　　赋得浣纱石
　　越纱出机中剪向春风里皎若秦川云飘扬随渌水佳人临浅濑无言空徙倚不惜红顔劳素丝谁为理敛衣入中林澄江皓千里青苔日夜生沈思竟难已
　　苦雨
　　泄云屯层岭宻雾弥空林南山发殷雷北郭滞愁霖红泉落虚壁渌水涨遥浔危条度飞鼯宿莽聚鸣禽桃英荡华色麦穗悲陆沈天毕骋所好屏翳日相侵徘徊华轩下彷佛碧山岑昏垫荡下土沈冥符道心侧想零雨篇空怀梁父吟
　　初春雪霁
　　昭昭青春晖散此芳林曙阳条披惠风阴岩积幽素鲜华映云峯澄霁明江树菌阁见参差麦陇开回互中庭蕙草生曲沼文禽聚端居淑景移极目渊赏遇虽滞怀禄情未缅丘园趣履道任清时守真谢驰骛
　　沈宸荃
　　谒梅子真祠
　　粤昔南昌尉志存匡社稷上书纠时宰孰云非臣职汉网已弛纲颠木难再植明哲早见几冥鸿避矰弋隐迹吴市门学道此山侧岂同养生家脩链资服食旁有濯缨池丹井字并勒昔人骖鸾去无从辨虚实药苗长几何求之或可得酌酒坐髙岑浩歌泻胸臆
　　方以智
　　古诗
　　岭外稀繁霜草木不黄落穷巷生阴风客心乃萧索斗杓指实沈勾陈半隐爚蟋蟀满牀下篝灯夜戄戄此地罗浮山古人尝采药何不披短衣入山饱藜藿晓从外来者皆言道路恶我欲依神仙神仙不可托
　　东北覆阴云其下吾故都中路一奔走恨隔天一隅虹蜺下平地旷野秋荒芜翼日大风雨慎勿临长途人传使者来旌旗蔽通衢嗟我逺游子不敢同驰驱道左发长叹叹者一何愚
　　海渚无桥梁日暮波浩浩车马不能通逺望惄如捣浮云日以变我亲日以老万里飞烟尘天木伤草草梦见故乡客言归苦不早旧宅属何人斗大梧桐槁亲戚有书来书中何所道上言邻里殊下言故人少
　　和陶饮酒
　　子安问黄鹄万里将安飞八极纷茫茫中路能无悲三萍飘大海风波还相依安得如潮头朝夕自言归一经离乱中盛年忽已衰有心不敢椎有口当依违
　　拟古
　　曲阁临广陌下折杨栁枝上有愁思人终日不披帷杂佩何玲珑实为君所遗被服至于今未尝少乖离梦寐难以逝愿托东风吹迢迢万余里君心焉可知安敢望君心惟念寒与饥
　　青青园中栁当我西南牖征夫从逺来一路平安不艰难万余里涕泣不能口辞家未数年家人皆皓首贫贱易出门别离一以久朱华被霜露焉能不速朽呼儿办麤饭聊乐不为厚但得故乡人日饮故乡酒
　　寄梅朗三
　　阴雨忽成雪北风吹树林江流日千里安知游子心中夜一何寒自抚雷开琴瞿硎山中人其当知我音
　　朱朝瑛
　　管宁
　　幼安亦贤者无乃太矫饰牵牛蹊我田而自与之食吁嗟有深意众人固不识干戈日相寻闻此庶少息
　　汤来贺
　　过旧寺次拙庵韵
　　将霁辨羣峯微云在孤岭兰若隐其间潭泉心共冷众卉含新色頽垣延古影灵域世情稀怀抱春日永清涧濯吾足崇冈振吾领迢递见匡庐憩寂观幽境我心多憧憧兹焉安可静
　　髙承埏
　　上巳偕同年诸子脩禊海淀
　　羲驭无停轮逝波焉可驻言寻佳节届转惜芳春暮缅昔兰渚游少长乐咸聚萧散依林泉慷慨托毫素诸君跌宕士希风结遐慕濯流仍清漪搴芳复髙步觞来俯纎鳞曲终倚嘉树闲情释近鞅睇目眷霞寓脩短匪殊途所贵适真趣各勉山水期于焉谢劳骛
　　祁熊佳
　　寓山秋夜
　　羣动暝已息山窗夜逾响将毋枫折胶或恐虎磨痒徐闻落叶翻既下思复上气尽信所之物各反其党秋蟀吟再三流萤时一晃申旦耿不寐乐游念畴曩嗟我怀沙人汨徂竟安往
　　周世臣
　　游仙诗
　　圜丘列奇树北海生神芝翡翠曜琼圃潜龙戏瑶池飞泉供潄齿白石为疗饥姮娥降洪响宓妃颔其颐随烟上三岛飘风凌九疑持此傲下士投簪来逺期
　　姚奇
　　秋夜
　　遥夜苦无寐起视明月光凉风天上来随月入我堂披衣步前除独立以傍徨蟪蛄既已鸣鸿雁亦来翔感此时物变怨彼去日长生非金石姿安得恒寿康忧来不可辍慷慨吟此章
　　徐孚逺
　　拟李陵録别诗
　　微云何澹澹星汉灿以明携手步广除泪下如散霙征马临岐路徒御多抗旌方当万里别能不叙平生与子同一体盘石纫芳蘅芳蘅自有时盘石徒纵横一朝两决絶何能复合并愿托子怀袖因风驰我情
　　皎皎蓝田玉镂作玦与环揽环与子佩取玦结以鞶子环信缜栗我玦鲜垢瘢谁知一物微决絶义自天归云入勾注宻雪掩阴山握手临路岐涕泗共汍澜鴥彼南翥鸟奋飞何由还
　　钱棻
　　园居次韵
　　白蜺饮晴壑划破苍苔古倾崖与回瀑化作半峯雨深夜排空来可听不可数山势既奔蹙飞涛互仰俛顽云触石碎似凿五丁斧耳目得新警天真烂漫吐
　　有手著书乐有眼看山好握劒割尘鞅斗室皆瑶岛孤峯峙檐前相对成二老筼筜满幽谷出土风雷绕花靥虽到地花魂犹树杪松柏有时薪彭殇奚大小适志取目前婚嫁何时了
　　徐枋
　　送逺诗
　　采采蕙兰花皎皎冰雪姿含英当空谷正值秋风时秋风率以厉百草奄披离子独执髙节临风飏芳菲
　　别诗
　　上山采薇蕨日暮不盈把苦饥良足悲将遗同心者良友逺别离踟蹰送于野我有盈觞酒黄流倾玉斚申以逺游曲中怀期共写清商一何悲四坐和者寡恐伤游子心揽涕不敢下景光已西驰日月不我假
　　宫伟镠
　　感兴
　　独立古大堤水清人境异猗兰被芳臯游龙纷栉比灼灼芙蓉花临风发娟媚欲采更踌躇同心竟异地美人如可怀逺道如可寄珍重语芙蓉信宿莫憔悴
　　寥廓俛大陆萧条悲北风生非金石坚而为情绪钟猿鹤亦随化况复沙与虫我欲驾沧溟髙揖浮丘公灵药不可得夙昔忧冲冲孔顔有真乐仁义植其躬朝夕把书册道心与之通庶几追古人令名垂无穷
　　张若羲
　　毘陵夜泊
　　波流自洸瀁风雨何凄其草树既零乱鳞羽多参差行路怀苦辛征人伤别离中宵不能寐悠悠有所思
　　别离
　　昔为胶与漆今为参与商树上连理枝池中两鸳鸯切莫种杨柳杨柳徒心伤亦莫栽桃花桃花空断肠春风自婀娜秋月自飘扬夏簟虚帘幕寒缸叠雪霜暮猿愁夜短逺雁及天长梧桐既凋落不集双鳯凰崩崖流断云一低复一昻緑绮置君侧白玉列君堂相顾复何言尽此离别觞
　　赵庾
　　杂咏
　　西山石磊磊丛草奋阶除中有耕云叟力芟尚有余幽兰发素茎其芳袭人裾秋风忽揺落緑叶日以疎移根赠逺人荣华俟来且
　　黄淳耀
　　和陶饮酒
　　朝光入山楼栖鸟已惊喧揽裘暴新阳暖气无颇偏仰视天宇清得我檐前山山中出岫云变灭何时还我心正惆怅黙与风铃言
　　和癸卯嵗始春
　　旧谷满场圃知子良非贫糟牀注春醪酬汝四体勤开轩一笑粲莫适为主人荈牙花乳香鲙缕银丝新咄嗟行酒炙童仆皆欣欣中原有格鬬行子劳问津不能济时代甘与农圃邻逝辞谢景夷来就刘遗民
　　和归田园居
　　家无环堵宫所至思买山何异俟河清人寿期千年安得如古人采山复临渊敬受十赉文赉以北阪田岩栖髙百层老屋余三间湖江流东西竹木荣后前中央置讲堂文史浩如烟歌风复蹈雅乐志忘华颠此意空蹉跎飞光去闲闲画饼不可食诙谐聊复然
　　和拟古
　　弱年见承平自谓长如兹一从更事来世已非前时雕虎横井陉黄流混渑淄仗劒出门去行行复狐疑路逢季主俦问彼策辞策不我告黾勉自研思仁义心所安皇天吾不欺泻水置平地东西任所之抚琴操猗兰乱之以佹诗
　　吴易
　　观莳
　　四月鴶鞠鸣五月插新秧南风吹平畴萧疎间成行甘雨久未施东作意仓忙此乡最濒湖泻海惟三江湖身若仰盂江口若括囊东娄没故道吞噎浩汤汤夏公凿黄刘吴淞走中央安澜见禹绩蓄泄匪及详疏排后忠介塍岸前文襄于时穑事盛熯涝多周防举锸烟云兴欢笑馌酒浆吴讴互激逺风俗登陶唐转输甲数郡精粲供上方呜呼百年来今古一慨伤涂泥往所载水柔土不刚治水等治兵操纵贵在纲蓄之欲谨驯驱之欲奔骧上圯下则淀陂荡归豪强淞流日缓细渠沼飞尘黄昔也忧在潦今乃并患旸外梗与内壅相循终两妨空霞抱赤日天汉何青苍桔橰无时休夜月声哀凉焦焚竟大半莳殖安所将妇子对欷歔其意即戈斨吾闻园田制纵浦间横塘斗门时啓闭撩浅众力勷浦浚三丈降隄厚八尺昻斯工豫农隙督率免乱尝奈何三公后水利终茫茫催科号曰能本计让未遑东南国命系荒哉问商羊嗷嗷幸霖防伫兹秔稻香秋成急漕挽未计陵汝仓圣人勤精禋蛟龙奔盛祥岂必恃地力天心宜降康努力事胼胝微衷荅穹苍
　　张家玉
　　録别和李定夫
　　鸳鸯戏清池两两常相倚羽翼临当乖风波中道起相对尚难知何况万余里来亲去者疎毋为贵君子予怀抱区区君谅执髙谊
　　刘曙
　　包山夜坐示门人许子工虞
　　悲风夜不息微妙生虚空心迹双阒然端倪在其中理岂羣动违性与孤明通庭光付流月林籁归疎桐余香一丝温缭绕游无穷捷疾追所晤起灭何匆匆酌水知湖波举似将毋同
　　赠粤东黎子美周
　　翡翠生炎州光彩何陆离瑚湛海南灼烁生奇枝黎子美无度冰雪为标姿罔象寄心想尔雅摛文辞清芬齿牙间披襟散凉飔骤合意倾倒乍离中踟蹰罗浮七十二峯峯助搘颐愿乗云霞色往映双峩眉
　　葛一龙
　　晓行
　　日出已杲杲西月还相照农妇饷晨畊牛衣覆霜草
　　舟中九日
　　九日渡头人迎风倚孤棹江空落日逺入夜生余照无菊亦无侣开尊自相劳红叶防鸥波青烟出渔灶
　　寒园
　　冬浃阴沍霜风摧灌莽寓目鲜幽翳一畆亦云广日出茅檐间云生泥壁上偃仰足昕夕亲朋息来往空林如有人互荅斧冰响
　　送陈徴君归四明
　　秋风恋徂暑吹动水烟热与子结新欢孤怀耿将别言从若耶去路指镜湖月散髪荡扁舟荷花橹前折
　　送徐巢友还山
　　吾庐在空山户牖白云满有树常谡谡余花亦纂纂城市不可居昼夜一何短买药挂驴背行歌去人逺日落深涧中洗足春泥暖
　　朱茂晖
　　方池
　　方池不种荷亦少蒲菡萏惟有梓树花纷纷落红糁风波永不生寸心黙相感
　　朱茂曙
　　寄王处士遥苍
　　自我去城阙子亦栖畆丘一舍道岂逺锋镝迷所投耦耕判沮溺辟径违羊求凌晨起眺听登我池北楼疎梅吐冷艳小鸟鸣啁啾春风吹户外念子心悠悠
　　许正蒙
　　舟经横塘忆桐江旧游
　　轻舟何揺揺来自青谿曲层崖落深翠新波湛空緑我家渐水东一川接天目对此颇相似殊令幽思足将携素心人共着桐君録
　　冯鼎位
　　园居述怀
