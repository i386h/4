<!-- { "loadSidebar": true } -->
　　霜风飒飒荻花洲避北趋南巧自谋倦翮飞残千里月寒风催老一天秋乍教骚客惊诗梦莫为征夫寄别愁汝渡塞垣应未久新来烟燧巳沉不
　　四月即景
　　茶歌才了又田歌节物真成一鸟过苍竹飐风凉意足碧梧留雨夜声多瓜缘茅屋抽长蔓藕过蔬畦出矮荷最喜白鸥相狎久对人自在浴清波
　　幽栖
　　幽栖颇喜隔嚣喧无客柴门尽日闗汲水灌花私雨露临池叠石幻溪山四时有景常能好一世无人放得闲清坐小亭观众妙数声黄鸟绿隂间
　　闲居幽事
　　闲居幽事属田园何必山林始避喧足水早禾分母子多年修竹见翁孙欣然胜败无心奕兀尔醉醒随意尊昨夜一番雷雨过绿波微涨曲池痕
　　幽兴
　　不赋千钟赋一箪天公有意养痴顽书犹能看未为老诗亦莫吟方是闲寛着庭除贪贮月少栽竹树要观山空阶两日无行迹又上苔花防防斑
　　严羽
　　紫霞楼夜饮
　　西楼孤絶倚天青我爱银河对户横露满碧梧风屡起烟消绿峤月初生仙人共酌丹霞酒逸侣同吹白玉笙不向此时穷笑傲更从何处豁髙情
　　临川逢郑遐之云梦
　　天涯十载无穷恨老泪灯前语罢垂明发又为千里别相思应尽一生期洞庭波浪帆开晚云梦蒹葭鸟去迟世乱音书到何日闗河一望不胜悲
　　将至浔阳途中寄诸昆弟
　　渺渺孤帆去防程悠悠天际望湓城一身避乱辞乡国千里相思隔弟兄猿呌匡庐寒暮色鴈过彭蠡带秋声江湖此去多飘泊肠断风尘逺别情
　　李昻英
　　峡山全清阁
　　无尘明镜太玲珑匣向周遭紫翠中地有仙家云母石天然上界水晶宫通宵如昼溪头月盛夏回秋竹罅风万斛客愁都荡尽一杯圣酒画栏东
　　送恩平潜使君还里
　　风流太守作春游到处恩波浩荡流懐旧故乡需上日移舟别浦趂中秋声歌洋溢行人口书翰纵横健笔头识面虽新心颇熟殷勤话别送归舟
　　送荃翁张端义之惠阳
　　吹面东风竖绿蓑诗翁七十醉婆娑放懐自号天随子知我无如春梦婆吟有小奚磨破砚卧看赤脚踏行窝太湖争似黄湾阔髙浪黏天独笑过
　　四月十五游僧寺
　　今日快逢僧结夏不妨乘兴扣禅扉山垂逺瀑溪声急风卷痴云雨脚稀囊锦诗成僧借看纹楸棊落鸟惊飞比来莫讶凭栏久杰阁新成拂翠微
　　徐经孙
　　福州即事
　　一别居诸嵗月増遥闻此景画难能潮田种稻重収谷道路逢人半是僧城里三山千簇寺夜间双塔百枝灯当年六月东崕下地涌寒泉潄齿氷
　　姚镛
　　自青原囬访敏叔防不相遇
　　晓汲三泉洗砚回要看奇石立苍苔骑驴应为寻诗出放鹤还知有客来一井清寒宜茗饮千林黄落独梅开他时老圃如能学只乞山中橘本栽
　　寄赵东野时以帅檄抚定贑叛
　　清晨闲上郁孤台鼓咽谯楼角更哀病叶满山难独埽狂花一树为谁开泉枯石井狮空吼雨暗荒池鳯不来欲向江东问仙老海风吹浪驾舟回
　　出山
　　云隂漠漠雨萧萧坐兀归舆野兴遥石涧水流苔路滑竹篱秋去菊花焦谁将束緼求山火自立寒谿问板桥官事奔奔何日了倚松临水羡渔樵
　　方岳
　　次韵田园居
　　带郭林塘尽可居秫田虽少不如归荒烟五畆竹中半明月一间山四围草卧夕阳牛犊健菊留秋色蟹螯肥园翁溪友过从惯怕有人来莫掩扉
　　感懐十首【録一首】
　　拄上风烟更一层瘦藤对倚玉崚嶒左花右竹自昭穆春鹤秋猿相友朋五畆园为终老计半间云住在家僧蹲鸱生乳菰如臂莫道山翁百不能
　　采蕨
　　野烧初肥紫玉圆枯松瀑布煮春烟偃徐妙处元无骨钩弋生来已作拳蚤韭不甘同臭味秋莼虽滑带腥涎食经岂为儿曹设弱脚寒中愁未然
　　十二月十日
　　酒醒开门雪满山径穿疎竹上危栏溪山与我俱成画草树惟梅大耐寒留伴夜深银凿落莫缘春近玉阑珊老枝擎重供诗嚼一洗相如渴肺肝
　　次韵徐宰集珠溪
　　僧不须敲饭后钟自携茶去借松风斩新山色佛头绿依旧桃花人面红春瓮贮氷揺玉螘夜堂供蜡缀钗虫山灵共欲留人住月隔溪烟雾蒙
　　过北固山下旧居
　　池塘燕子旧人家杨桞春寒一径斜夜读自生书带草朝饥曽对米囊花谁在矣山如昨今我来思髩已华舎馆不知何日定竹舆鸣雨又吚哑
　　有感
　　桃花红雨桞花绵风物愁予重惘然满目江山分楚越旧游池馆锁尘烟朝云漠漠今安在夜月荒荒空自圆只有雪衣孤鹤在竹间曽共耸吟肩
　　约君用
　　十日春寒挟雨俱新晴物色总欢娱花曽识面若含笑鸟不知名时自呼流水短桥宜画取暖风迟日有诗无傥来须蜡登山屐邨北邨南路欲芜
　　春日杂兴
　　髙下云藏野老家纵横水潄竹篱斜勒将春去许多雨流出山来都是花白首风烟三径草清时鼓吹一池蛙身闲不耐闲双手洗甑炊香夜作茶
　　南冈北岭对窗扉看尽朝岚与夕霏社后未曽闻燕语雨中谁不惜花飞山醅约莫防时熟沙笋轮囷一尺围莫怨风光损桃李荼防芍药又芳菲
　　绿隂芳树鸟啼春与客相携发兴新半落杏花初过雨微酸梅子已生仁每寻诗去必迁坐稳跨牛归不问津筋力尚堪蓑笠在莫欺老子髪如银
　　寄至能
　　江上归来即定巢墙隂野竹破新梢有人问字时相过无事观书手自抄世态十年多客梦月明千里少朋交茅斋亦有秋崖藁留与青山作解嘲
　　山行
　　嵗晚谁同涧谷槃一牛唤犊野烟寒邨如有雪荞花白山未着霜桐叶丹是处丰登茅店酒老夫闲散竹皮冠醉归更草郊居赋传与诗人作画看
　　利登
　　晩歩
　　住在山塘深更深门前落叶与堦平髙人听鹤来相过野老因樵熟识名一水欲流山影去断云时伴烧痕生翛然独歩莲峰夕十里松风秋月明
　　仙塘
　　一椽自着此山幽芦苇萧萧绕屋头野老屡来询姓氏社人相约赛春秋寒山此去无飞燕白水初传有逺鸥病起偶然成独徃斜烟冷照使人愁
　　张道治
　　梅花
　　才有梅花便自奇清香分付入新诗闲持杯酒临风处独倚防干待月时试向园林千万树何如篱落两三枝霜天角里空哀怨丘壑风流总不知
　　郑震
　　卜居
　　久欲谋归力不任浮云踪迹谩巢林功名未入屠龙手贫贱常懐买鹤心月下开门微雨过楼头闻笛二更深世间万事俱陈迹空倚西风阅古今
　　林希逸
　　郊行即事
　　老树菌生铺兔目断溪泥湿印牛蹄山僧渡水双携履野客归邨独杖藜羣鸟争枝声上下孤松夹涧影东西行吟注意搜诗料欲近前溪路忽迷
　　周弼
　　庾楼
　　欲望江山夜转真胡牀曽此对嘉宾伤心皓月长流水回首清风不见人花落雉楼横角暮草生鸥渚破船春归程岂暇频登览分付羁愁与白苹
　　南楼懐古
　　茫茫迂曲度平川何处孤邨近水边烟防刘琮残壁垒雨沈黄祖旧楼船寒沙细拥菰芦地破陇斜耕苜蓿田见説去年秋潦后更无茅屋起炊烟
　　浣纱秋日
　　衣裳单薄髩萧骚独凭危栏首屡搔出壁乱云分片段隔江飞雨见丝毫庭前断续蛩争响檐外轻便蜨鬭髙多少好山俱在眼媿无短屐共游遨
　　清溪楼阁暮沉沉不觉登临夜欲深防处卷帘催酒笛谁家闭户捣衣砧一朝野雾三朝湿十日江天九日隂暗喜碍人公事少自来収拾送秋吟
　　钱时
　　颊口桥观月用东坡韵
　　青山面面若相招一路凉风万木揺白雪如轮飞茧绪绿云随手散秧苖今宵拟客喉头店好月留人颊口桥雪浪氷轮两豪杰男儿空饱十围腰
　　钱端琮
　　暮春
　　园林深处緑成堆更着松隂一径苔烟欲过墙风约转水将争港石冲囘防云收雨鸠呼妇嫩麦盈堤雉应媒独有残红春不管等闲飞入酒巵来
　　许棐
　　郑介道见访
　　歩头杨桞种多年今日方维胜客船埽石共看山色坐枕书同听雨声眠溪羮旋煮莼丝滑野饭新炊芡玉圆不管归心忙似箭强留吟过菊花天
　　施枢
　　用雪坡春色韵
　　才出城门兴便浓晴光野色两俱融桞方染得三分绿桃已薰成一半红山涌林峦荒寺隐湖分港汊小舟通相携各自论年事防度春风上髩蓬
　　沧浪亭
　　长史遗踪二百年直教名字到今传渚香细浥莲须雨野色轻团竹尾烟但得幽情闗水石何须隐迹痼林泉客中正有尘缨在来此清游亦是縁
　　三过垂虹
　　秋来三度过垂虹灏气横江水接空帆影轻浮千幅月渔竿冷浸一丝风枫初落叶前邨近荷有余香别浦通笑拍阑干天地阔鲙鲈尊酒许谁同












　　御选宋诗卷五十四
　　钦定四库全书
　　御选宋诗巻五十五
　　七言律诗十一
　　刘克庄
　　答友生
　　读易防禅事事竒高情已恨挂冠迟清于楚客滋兰日贫似唐人乞米时家为买琴添旧债防因养鹤减晨炊君看江表英雄传何似孤山一卷诗
　　渔梁
　　春泥滑滑雨丝丝一路阴寒少霁时水入陂渠喧似瀑云从山崦上如炊燎衣去傍田家火炙烛来看野店诗落尽梅花心事恶独搔蓬髩绕残枝
　　方寺丞新第
　　一生不蓄买田钱华屋何心亦偶然客至多逢僧在坐钓归惟许鹤随船按行花木皆朋友主掌湖山即事权京洛贵人金谷里安知世上有林泉
　　方寺丞艇子初成
　　船成莫厌野人过久欲从公具钓蓑积雨晴来湖面濶残花落尽树阴多新营小店皆依柳旧有危亭尚隔荷所恨前峰含暝色不然和月宿烟波
　　十月二十二夜同方寺丞宿瀑庵读刘賔客集
　　瀑山木落霜寒夜共读吾家梦得诗坐对遗编忘漏尽手遮残烛怕风吹森严似聴元戎令机警如看国手棊千载愚溪相对垒未应地下友微之
　　崇化麻沙道中
　　经行爱此人烟好面俯清溪背负山半艇何妨呼渡去小桥不碍负薪还逺闻清磬来林杪忽有朱栏出竹间深处安知无隠者卜邻容我设柴闗
　　零陵
　　画图曽识零陵郡今日方知画未如城郭却临潇水上山川犹是栁侯余驿亭幽絶堪垂钓岩室虚明可读书欲买冉溪三畆地手苫茅栋径移居
　　移竹
　　借居未定先栽竹为爱疎声与薄阴一日暂无能鄙吝数竿虽小亦萧森窗间对了添诗料郭外移来费俸金自笑明年何处在虚檐风至且披襟
　　秋热忆旧游
　　塞上秋光冷似氷当年豪举气凭陵打毬不用炎方马按猎初调异国鹰山寨凄凉闻戍鼔水邨摇落见渔灯而今病暍茅檐底追记犹堪洗郁蒸
　　为圃二首
　　屋边废地稍平治装防风光要自怡爱敬古梅如宿士防持新笋似婴儿花窠易买姑添价亭子难营且筑基老矣四科无入处旋锄小圃学樊迟
　　衰病归来占把茅譬如僧葺退居寮因存橘树斜通径怕碍荷花小着桥古有功名兴钓筑今无物色到渔樵可怜嵗晩闲双手种罢芜菁撷菊苗
　　即事四首
　　买得荒郊五畆余旋营花木置琹书栁能樊圃犹须种兰纵当门亦不锄无力改墙姑覆草多方存井要浇蔬区区才智聊如此谁谓先生广且疎
　　目为诗客不胜慙唤作园翁定自堪抱瓮荷锄非鄙事栽花移竹似清谈野人只识羮芹美相国安知食笋甘晩觉齐民书最要惜无幽士肯同防
　　墙角新开白版扉时寻樵牧弄烟霏代畊岂若收躬稼赐帛何如出自机湖海浪游今已倦山林独往未全非百年只愿留身健长为慈亲负米归
