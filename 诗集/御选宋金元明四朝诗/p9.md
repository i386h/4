<!-- { "loadSidebar": true } -->
　　太皇生日最尊荣献夀宫中未五更天子捧觞仍再拜寳墀侍立到天明
　　元宵三五竞芳年十二都门沸管弦鼇负缯山辉绛阁龙衔寳炬撤金莲
　　翠芳庭宇叠山围路转龙盘灿陆离响石因风飘冷韵小碑刋勒祖宗诗
　　承平皇族益繁昌鴈序天伦令徳彰此意緜长敦友爱时时别殿宴亲王
　　崇政西清辟讲筵簪裾杂沓尽英贤守成当谨持盈戒防绎鳬鹥大雅篇
　　齐警开场设鼓钲雷霆凛凛奏严声通宵环卫无哗语唯听鸡人巧唱更
　　瑚植立壮林峦翡翠巑岏作小滩几案自成清旷景蓬山常对坐隅防
　　早临书殿啓芸香冰砚难开肃晓霜初制暖炉新样巧云龙突镂遍金箱
　　秋来帘幕卷轻风一夜浓隂蔽逺空燕馆乍凉人不寐更听疎雨滴梧桐
　　日冷天晴近腊时玊阶金瓦雪离离浴堂门外抄名入公主家人谢面脂
　　禁宇春回昼漏长睿思宸极景相望回环路浥苍苔合一架荼防满殿香
　　翠石岧嶤竞巧形无双惟是碧云屏坤舆秀色全融结尤比三峯色更青
　　敎化风行自掖房芸辉新缮万书堂清闲几砚皆编帙时诵关雎正始章
　　花洞连延一架平文鸳双砌接珍亭明辉北望垂杨岸满目烟波上下青
　　金题玊躞灿星光御札纷纷杂紫黄宣索女官三十六就中谁是校书郎
　　三年禋祀敞圜坛星斗凝辉玊露寒郊外燔柴烟欲断禁街人已待回銮
　　方响新成白玊牌叩声仍与八音谐髙低二八还相映丝竹陶匏莫可偕
　　瑞日融和丽玊庭花枝密处有莺声六宫闲燕无余乐索写新诗颂太平
　　湘簟凉生暑气微午天攲枕向纱帏辘轳车扇间闗处双月回廊彩鳯飞
　　缓步宫花夜漏清廓然天宇月华明凝眸望极无纎翳惟有银河一练横
　　春池苹藻緑盘跚羣鸭相呼戏碧湍两两轻舠闲倚岸斜阳清景鉴中观
　　太清楼畔柳依依阑外飘飘緑线齐鱼钥未开铃铎静一林鶗鴂占春啼
　　院宇花深锁洞房更阑银烛尚荧煌芸窗尽日观前史入夜乗闲览谏章
　　巧簇罗牌翰苑词宜春相向贴门楣近来清禁尤珍重珠蹙金书御制诗
　　灵宫复道问东西殿宇凝霜绣栱齐时祀每懐霜露感祖宗功徳勉攀跻
　　苑西廊畔碧沟长修竹森森緑影凉戏掷水毬争逺近流星一防耀波光
　　午夜登楼户不扃长廊夹幕内人行蟠龙尾道华灯合五色云中笑语声
　　清晓轻云锁玊楼楼前宫柳弄春柔升平宫宇浮佳气占得风光待宴游
　　玊宇深严洞户扃小山松柏四时青绕阑下瞰溪流碧恰似仙都一画屏
　　龙须成布一端长珍重惟将寳匣藏荒服献珍诚足异承平八表自梯航
　　岷山遐表得灵犀剖出花纹两脚齐良匠涓辰成寳带鸳鸯一对水中栖
　　五谷丰穰广有秋漕司运络奏年收籍田得驾循常典泼麦园中结绮楼
　　小桃初破未全香清昼金胥漏已长临罢黄庭无一事月移花影上回廊
　　一夜浓云布九霄忽成春色润寒苖玉墀墀下鸳鸿列欲晓传宣敎放朝
　　修竹成林碧玊攒几枝荣茂可栖鸾瑶宫月白风清夜谁共庭除一凭栏
　　清晨檐际肃霜鲜晓日初消万瓦烟隆徳重阳开小宴竞将黄菊作花钿
　　刺花弹箧紫檀弓何处星丸入苑中惊起流莺花里去纷纷如雨落残红
　　琳庭节物乐无涯又是余寒易嵗华昨夜雪晴天气好后园初进蜡梅花
　　璇题玊额起层楼三阁图书集校雠近日得増新碧榜显谟相继缮徽猷
　　小雨飞轻助燕泥万花零落柳垂隄紫清宫里人稀到廊外双双孔雀栖
　　蓬莱宫殿五云低广内楼台草色齐忧在进贤忘寤寐晓妆常是未鸣鸡
　　机杼年来入禁垣素丝初织未成端遍呼御府令均玩方识农家力最难
　　晓色轻隂四幕低如膏小雨密霏霏传宣仪仗通廊立唯恐沾濡近御衣
　　麻纸初新诏墨干金莲未剪烛花残珠帘不隔霜华月应此人间分外寒
　　髙宗
　　圜丘乐章八首
　　昊天上帝奠玊币嘉安
　　上穹昊天日星垂曜照临下土王国是保维玊与帛寅恭昭报永左右之钦若至道
　　皇地祗位奠玊币嘉安
　　至哉坤厚隤然止静柔载动植资始成性玊光币色璨若其映式恭禋祀有邦之庆
　　太祖皇帝位奠币广安
　　明明艺祖并侑泰坛肇造绵宇王业孔艰表正封略上际下蟠躬以大报亦止于燔
　　太宗皇帝位奠玊币化安
　　赫赫巍巍及时纯熙昊天成命后则受之登迈邃古光被声诗有币陟配孙谋所贻
　　昊天上帝位酌献禧安
　　谒欵坛陛祗祀泰禋丘圜自然可格至神桂尊登酌嘉荐方新靡福菲眇敷祐下民
　　皇地祗位酌献光安
　　厚徳光大承元之明兹潜莩吹升于昭清冰天桂海咸资化成恭酌彞醪报本维精
　　太租皇帝位酌献彰安
　　于赫皇祖创业立极肃肃灵命荡荡休徳嘉觞精洁雅奏金石丕显神谟惟后之则
　　太宗皇帝位酌献韶安
　　丕铄帝宗复受天命羣隂犹黩一戎大定奠鬯斯馨功歌在咏佑啓后人文轨蚤正
　　郊前朝献景灵宫乐章一首
　　圣祖位酌献祖安
　　瑶源诞啓玊牒肇荣覆育羣有监观圆清酒醴既洽登荐惟诚无有后艰骏惠云仍
　　题中和堂
　　六龙转淮海万骑临吴津王者本无外驾言苏逺人瞻彼草木秀感此疮痍新登堂望稽山懐哉夏禹勤神功既盛大后世蒙其仁愿同越勾践焦思先吾身艰难务遵养圣贤有屈伸髙风动君子属意种蠡臣
　　渔父辞三首
　　薄晩烟林淡翠微江边秋月已盈辉纵逺柁适天机水底闲云片段飞
　　青草开时已过船锦鳞跃处浪痕圆竹叶酒柳花氊有意沙鸥伴我眠
　　水涵微雨湛虚明小笠轻蓑未要晴明鉴里縠纹生白鹭飞来空外声
　　晩春
　　草深烟景重林茂夕阳微不雨花犹落无风絮自飞
　　梅花岩
　　怪石苍岩映翠霞梅梢疎瘦正横斜得因祀事来寻胜试探东风第一花
　　题天台寺僧房二首
　　古寺春山青更妍长松修竹翠含烟汲泉拟欲増茶兴暂就僧房借榻眠
　　久坐方知春昼长静中心地自清凉人人圆觉何曽觉但见尘劳尽日狂
　　有献红木犀花者爱之画为扇面仍制诗以赐从臣
　　月宫移就日宫栽引得轻红入面来好向烟霄承雨露丹心一防为君开
　　秋入幽岩桂影团香深粟粟照林丹应随王母瑶池宴染得朝霞下广寒
　　孝宗
　　和史浩古诗三十韵
　　揖逊荷帝尧寅恭五元禩治道贵清净圣言有深防谁歌元首明自得股肱喜跻民期仁夀讵肯中道止力农乐彼田坐贾安于市嵗行阅丰登国论销委靡予力初何能济济頼多士矧予有元老中立而不倚居东逾三年不逺来千里未遂赤松游辍诵青琅蕊皓首持六经日侍明光里翼乎鸿遇风纵矣鱼在水儒行絶瑕疵道心无尘滓挺挺松柏姿巉巉山岳峙予惟日万几至仁同一视西成锡小宴促坐才尺咫湛露愧歌周置酒非封齿归美见新诗如卿能有几眷言澄碧行胜赏得迂趾亦屡引公卿对此谈正理虚心欲受人忠言资逆耳朕瘠天下肥至乐无易此颇念文武疆六合尚殊轨东都防诸侯宣王昔于是期尔罄嘉谋使吾勲业起勿以方燕贻所书聊复尔巵酒正须釂话言未能巳都防万年觞何当至庭戺文章借老手直笔中兴纪载嘉矍铄翁焉得辞骩骳
　　春晴
　　春风归草木晓日丽山河物滞欣逢泰时丰自此多神州应未逺当继沛中歌
　　题宫内飞来峯冷泉堂
　　山中色秀何佳哉一峯独立名飞来参差翠麓俨如画石骨秀润神所开忽闻仿像来宫囿指顾已惊成列岫规模絶似灵隠前面势恍疑天竺后孰云人力非自然千岩万壑藏云烟上有峥嵘倚空之翠壁下有潺湲漱玊之飞泉一堂虚敞临清沼密防交加森羽葆山头草木四时春阅尽嵗寒长不老圣心仁知情优闲壶中天地非人间蓬莱方丈渺空濶岂若坐对三神山日长雅趣超尘俗散步逍遥快心目山光水色无尽时长将挹向杯中渌
　　玊津园赐和洪迈
　　春郊柔緑遍桑麻小驻芳园览物华应信吾心非暇逸顿回晴意絶咨嗟每思富庶将同乐敢务渔畋漫自夸不似华清当日事五家车骑烂如花
　　秋日临幸秘书省因成近体诗一首赐丞相史浩以下
　　玊轴牙籖焕寳章簪绅列侍映秋光宴开芸阁儒风盛坐对蓬山逸兴长稽古右文慙菲徳礼贤下士法前王欲臻至治观熙洽更罄嘉谋为赞襄
　　少帝
　　前溪曲
　　忧思出门户逢郎前溪度莫作流水心引新都舍故
　　赐汪元量南归
　　寄语林和靖梅花几遍开黄金台上客应是不归来
　　鹦鹉
　　毛羽自然可数仙禽不受樊笼衔得梧桐一叶中含无限秋风







　　御选宋诗卷一
　　钦定四库全书
　　御选宋诗巻二
　　四言诗一
　　王禹偁
　　借田赋颂
　　倬彼东郊公田是辟大君戾止言耕其籍帝籍既脩乃及公侯亲尔耒耜勤尔田畴言采黍稷祀于圜丘亿万斯年以承天休倬彼东郊耕坛其崇大君戾止言训其农农功既笃乃知荣辱尔家以给尔人以足言奉烝尝遍于比屋亿万斯年以介景福
　　宋祁
　　籍田颂
　　倬彼鲜原帝籍于田匪籍其勤我为民先悠悠春旗覛土于畿阳膏泽泽迈乎三推有壬有林亦莫不祗我疆我理或耘或耔实苞实茂茀厥丰草田畯至喜祈年伊早我谷用成我仓既盈我仓眈眈种于东南其用伊何
　　事神荐馨为酒为醴为粢为盛烝之浮浮释之叟叟上帝居歆降福孔休降福伊何我民既蕃室家溱溱三事不谖食足武奋震叠尔功蛮夷来同罔不率从帝猷昭升式于九围兢兢业业以毖万几在丰念匮在饫思饥子子孙孙勿替引之
　　夏竦
　　广农颂
　　皇哉惟圣躬提天柄亿兆归心三农洽庆广我田事肇修稼政乃置官民乃颁号令号令惟何分条建规恩斯懋斯流冗攸归官名惟何啓职庀司训之导之播种维时民曰勤止服田力穑昼尔于耕宵尔无斁千耦偕飞百谷咸植既艺浮卤越经封洫官曰莅止纠力劝能痔我钱鏄疏我沟塍乃能灌溉爰相丘陵污莱以辟游惰用惩赫赫圣谋有作咸覩畎浍四溟井疆九土沃野万里纵横其亩拥耒成林洒流降雨阳春如膏原隰如鳞我稼既华六合生云稻粱黍稷万井龙文同我妇子或耨或耘八月其获乃登尔稼滞穗栖原余粮厌野盈溢京庾流衍方夏式歌且謡土金同价百姓足矣君孰不足三百之同九年之畜八蜡既通五礼咸穆藏财于民所寳惟谷君哉君哉乐事训农炎帝之敎后稷之功方我王度明而未融臣之颂之永矣无穷
　　富弼
　　定州阅古堂诗
