<!-- { "loadSidebar": true } -->
　　大家齐力斲孱顔耳聴田歌手莫闲各愿种成千百索【山田不知畎亩但以百尺绳量之曰某家今年种得好若干索】豆萁禾穗满青山杀尽鸡豚唤劚畬由来逓互作生涯莫言火种无多利树种明年似乱麻【种谷之明年自然生禾山民获济】
　　鼓声猎猎酒醺醺斫上高山入乱云自种自收还自足不知尧舜是吾君
　　北山种了种南山相助力耕岂有偏愿得人间皆似我也应四海少荒田
　　畬田鼓笛乐熙熙空有歌声未有词从此商于为故事满山皆唱舍人诗
　　韩琦
　　柳枝词五阕
　　楼前轻雪未全销偷得春光入嫩条似向东风犹绰约可能浑忘舞时腰
　　陌闲宫古緑烟迷惹尽春愁困拂堤却为多情足离恨故教沟水亦东西
　　章街风晓起新眠寒食轻阴未雨天无限青丝拂游骑一生芳意负金鞭
　　轻烟轻日簇谁家微出青旗一带斜对景似嫌春意老更揺疎影拂残花
　　画桥南北水连天才聴莺声又晩蝉长使离魂容易断春风秋月自依然
　　再赋柳枝词二阕
　　曲江风暖晓阴斜翠色相宜拂钿车自是春眠犹未起日高人困又飞花
　　叶叶新长约黛蛾丝丝轻软任风梭啼莺便学歌喉啭知是春来舞意多
　　范仲淹
　　明月谣
　　明月在天西初如玉钩微一夕增一分堂堂有余辉不掩五星耀不碍浮云飞徘徊河汉间秀色若可餐清风起丛桂白露生阶兰高楼望君时为君拂金徽奏以尧舜音此音天与稀明月或可闻顾我亦依依月有万古光人有万古心此心良可歌凭月为知音
　　清风谣
　　清风何处来先此高高台兰丛国香起桂枝天籁回飘飘度清溪浮云安在哉万古郁结心一旦为君开有客慰所思临风久徘徊神若游华胥身疑立天台极渴饮沆瀣大暑执琼瓌旷如携松丘腾上烟霞游熙如即荘老语入逍遥道朱弦鼓其熏可以解吾民沧浪比其清可以濯吾缨愿此阳春时勿使飘暴生千灵无结愠万卉不摧荣庶几宋玉赋聊广楚王情
　　文彦博
　　郊祀歌二首
　　降神
　　在国南方时维就阳以祈帝祉式致民康豆笾鼎俎金石丝簧礼行乐奏皇祚无疆
　　饮福
　　洁兹五齐酌彼六尊致诚斯至率礼弥敦以介景福永隆后昆重熙累洽帝道攸尊
　　朝防乐章八首
　　皇帝升坐隆安
　　天临有赫上法乾元铿锵六乐俨恪千官皇仪允肃玉坐居尊文明在御礼备诚存
　　公卿入门正安
　　尧天协纪舜日杨光淑慎尔止率由旧章佩环济济金石锵锵威仪炳焕至徳昭彰
　　上寿禧安
　　干健为君坤柔曰臣惟其臣子克奉君亲永御皇极以绥兆民称觞献寿山岳嶙峋
　　白龟
　　圣徳昭宣神龟出焉载白其色或游于川名符在洛瑞应巢莲登歌丹陛纪异灵篇
　　甘露
　　天徳冥应仁泽载濡其甘如醴其凝若珠云表潜结颢英允敷降于竹柏永昭瑞图
　　紫芝
　　煌煌茂英不根而生蒲茸夺色铜池著名晨敷表异三秀分荣书于瑞典光我文明
　　嘉禾
　　嘉彼合颖致贡升平异标南亩瑞应西成徳至于地皇祗效灵和同之象焕发祥经
　　白兔
　　盛徳好生网开三靣明眎标竒昌辰乃见育质雪园沦精月殿着于乐章色含江练
　　亲耕籍田乐歌七首
　　出大次
　　勤劳稼穑必躬必亲为籍千亩以教导民帝出乎震时维上春天顔咫尺望之如云
　　亲耕
　　元辰既择礼备乐成洪縻在手祗饬専精三推一墢端冕朱纮靡辞染屦以示黎甿
　　升坛
　　方坛屹立陛级而登玉色下照临观耦耕万目咸覩如日之升成规成矩百禄是膺
　　公卿耕籍
　　羣公显相奉事齐荘率时农夫举耜载扬播厥百谷以佑我皇多黍多稌丕应农祥
　　羣官耕籍
　　畟畟良耜我田既臧土膏其动春日载阳执事有恪于此中邦农夫之庆栖亩余粮
　　降坛
　　肇新帝籍率我农人三推终亩祗事咸均陟降孔时粲然有文受天之祜多稼如云
　　归大次
　　教民稼穑不令而行进退有度琚瑀锵鸣言还熉幄礼则告成帝命率育明徳惟馨
　　祭文宣王庙乐歌四首
　　迎神
　　大哉至圣文教之宗纪纲王化丕变民风常祀有秩备物有容神之格思是仰是崇
　　初献
　　右文兴化宪古师今明祀有典吉日惟丁丰牺在俎雅奏来庭周旋陟降福祉是膺
　　奠币
　　一王垂法千古作程有仪可仰无徳而名齐以涤志币以达诚礼容合度黍稷非馨
　　酌献
　　自天生圣垂范百王恪恭明祀陟降上庠酌彼醇旨荐此令芳三献成礼率由旧章
　　折杨柳
　　长忆都门外低垂拂路尘更思南陌上攀折赠行人行人经嵗别杨柳逐年新何当逢塞鴈重寄一枝春
　　关山月
　　荡子久行役辽西戍未还佳人怨遥夜清泪浥朱顔藓晦兰闺寂尘昏寳镜闲相思不相见明月下关山
　　采莲曲
　　江南秋色早江山早莲芳佳人采红萼两浆渡横塘翳日华芝薄随风緜防长荡舟方自乐緑水任霑裳
　　夜夜曲
　　明月流清汉娟娟照洞房微风吹败叶飒飒下银牀尘晦流黄素鑪销辟恶香年年机杼妾独怨夜何长
　　长相思
　　逺别苦无悰离居常戚戚顾慕怀所欢徘徊弥自惜琼蘂不可采瑶华未堪摘惟凭尺锦书一寄长相忆
　　陌上桑
　　佳人名莫愁采桑南陌头因来淇水畔应过上宫游贮叶青丝笼攀条紫桂钩使君徒见问五马亦迟留
　　侠少行
　　锦带佩吴钩翩翩跃紫骝垂鞭度永埒挟弹过长楸平乐十千酒南城百尺楼荆娥拂双袖日夕又迟留
　　阳春曲
　　颇伤金管遽仍恨缇光促四序若循环百年入转轴佳人暮不归兰苕春又緑空持緑绮琴愁弄阳春曲
　　巫山高
　　巫山高不极高与碧穹齐朝云常蔼蔼暮雨复凄凄髣髴闻珠佩依稀认绣袿无能留彼美徒使梦魂迷
　　尹洙
　　皇雅十首
　　天监受命也自梁至于周兵难不息宋受命统一万方焉
　　天监下民乱靡有定甚武且仁祚厥真圣仁实怀徕武以执竞匪防匪刘拯我大命自昔外禅月经日营令以挟制政以阴倾帝初治兵志勤于征奄受神器匪谋而成淮潞弗防卒污叛迹戎辂戒严皇威有赫彼寇诖民吾勇其百殄厥渠魁贷其反侧帝朝法宫左右宗公忮夫悍士以雍以容尔居尔室尔工尔农既息既养惟天子功
　　西师征蜀也
　　王用西师岷梁弗宾匪曰负固实交晋人予训予誓合我将臣正厥有罪无庸伤民矫矫虎士载摧其壁于嗟孟侯亦果其策迎师而降靡抗锋镝岂独身谋完是宗国蜀都既平将臣失律此众悍骄彼民危栗当涂叫呶合万为一匪怀则威帝心是恤帝曰将臣予嘉乃庸废命毒民尔弗有终邦典用疑惟罪惟功靡极而削协于厥中帝曰孟侯受封于楚斿旂雕戈备物异数俾尔族姻及乃文武服在王庭靡不有序蜀民呼歌天子威灵保我者封暴我者刑匪劲是和匪弱是陵天子惠民畴敢不承
　　耆武受俘也命将伐南海平金陵俘二王以献
　　耆武定功时惟二方淮服其义海南遂荒孰孱而盭孰暴而猖自底不譓乃终灭亡帝戒二俘同即尔诛予惟民无辜休息是图时其辑矣宁威独夫帝嗟污邦久罹于兵或暴下以征或敷虐以刑予命中典协于国经民服徳音室家以宁
　　宪古令守臣也削其附庸以强帝室焉
　　帝怀永图治古是宪四方守臣惟屏惟翰在昔艰难弗惠训典跨都连城高牙以建有土有民肆乃征缮以息以容终焉叛涣凡今帅臣狃厥闻见匪革乱源曷清多难帝告庶邦式是典彛元侯显父戚臣宗支正乃封圻予一人是毗凡曰附城罔尔俾之畜兵厚赋靡尔得私毋凶而国作福作威天子有命畴敢不祗子孙承承唯万世规
　　大卤王师讨晋罪也
　　冀州之疆粤惟大卤俗忮而専地扼而固协比幽都荡摇边圉三垂既摧凶威弗沮帝御六师百万貔虎剪其附庸至于城下锋镝始交梯冲如舞蠢尔孱王请附防土我士奋杨愿究吾武皇帝曰吁念彼黎庶匪鲸匪鲵复为王土晋郊既平九区以宁陈功太庙告假威灵在昔武王于商观兵惟我艺祖亦勤于征匪贷晋罪俟厥贯盈圣作圣继巍巍相承皇矣二后功莫与京
　　帝籍修故典也躬耕以劝农焉
　　帝籍于郊典仪具陈务农以训供祀以勤祀在于诚匪勤于人训农以实匪训以文帝谨二物乃躬乃亲公侯卿士暨厥庶民千甸有服饬哉惟寅帝赉高年式宴且喜种种黄发族丘而议我生艰难暴乱以继耳狃金鼔目狎戎器皇其我图亲讲农事有子有孙力田孝弟鼓舞至仁薫焉如醉
　　庶工任贤也
　　帝咨庶工畴其辅予俊乂以登厥劳乃图匪忘旧勲非贤勿俞巍巍衮台盛徳以居任贤伊何昌言是庸勉告尔猷罔恤乃躬岂无直辞怫于予衷予不尔疵尔无面从始时从官戎客扬扬今帝左右儒冠煌煌朝廷以尊文物典章得人之盛奕世重光
　　帝制北方请盟也
　　帝制万邦罔有弗賔蠢尔化外羁焉勿臣威格三方稽颡献珍匪茹革心愿交使人帝谋公卿列侯庶校咸曰彼心暴戾阴狡既扰我疆复利吾寳无若励兵袭其还道皇曰有众予实念兹战无必胜矧其归师借曰大获畴能尽之益俾余丑毒吾朔陲乃俞其盟北州以绥在汉世宗抗威速攻暴农算商经用弗充中区震骚汉室始空降及后世犹称厥功于穆皇考徳无与偕匪勤于兵荒服遂来逮是三纪逺俗以怀生民休息呜呼仁哉皇治恤刑也帝仁于明刑在位者以寛恤为治焉
　　皇底其治钦哉惟刑在疑而宥罔察为明爱怒弗肆孰为重轻毋一弗辜惟典之平前世理官倚法以刻匪彼为仇盖曰任职今之蔽狱务正其辟鉴于前人繄我仁徳皇徳在仁寖而成风公侯卿士靡不率从麛卵萌生咸保厥终不鄙不夭乐哉融融
　　太平封祀告功成也
　　噫太平无象兮世乌得而知维盛徳可迹兮其封祀之仪东岱宗兮西汾脽礼上帝兮宾地只皇有征兮吾民以嬉皇有祈兮吾民是私天敷佑兮俾皇之厘亿世永宁兮无疆之基
　　张方平
　　宋颂
　　祈汾阴祀后土也
　　万邦清和嵗乃荐有思皇烈祖既勤绎止抚有疆土迄若正命妥绥有家于嘻承武敦尚绎思亦既显报以升以降以禋以祀报时介肓介育不已生物靡靡降福侈侈其逹驿驿其丰薿薿
　　天监有事于南郊也
　　昊天盖高降监显在于亶熙哉诏佑我有宋三后介之天命可畏翼翼保之对越在上维怀格思乃眷不违福祖繁锡宜我子孙永以无斁
　　有浚者泉大祫祖宗也
　　有浚者泉匪长自源皇建民极弥万世则允时帝轩之力肆有羡徳小侯国是宅大龟是食帝命不越炎徳原发丕显后祖懿徳之平圣猷庭庭帝命是膺彤卢旌斧以征以辅洵烈且武肇荒东宇克寛克扰不澄不挠百休是保天禄始造江介既耰湖潭岭陬右叙川蜀并汾之酋师行优优不犯不刘取其大球旂裳冠旒格其僣戾悉公我谋三象雾霁无竞无絿中叶奕章有猷有常敷哲维人天锡无疆弥亿万年山岳之固河流之长呜呼令王寔念兹来享
　　载耜修千亩也
　　月旅孟陬农事既饬阳气蒸达原隰充泽驾言徂郊载耜告籍申命农畯率时主伯爰任疆游开其茨棘乃播而实亟耘以择既发我公亦服尔私迄登稔成有获丕丕爰禀于庙积亿及秭以丰粢盛以供酒醴以礼宾尸以格祖祢既登既彻亦劳其耋以蜡以醳穑夫胥悦
　　朝元引
