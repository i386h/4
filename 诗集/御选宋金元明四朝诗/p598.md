<!-- { "loadSidebar": true } -->
　　凤城酒美燕姬歌禁花红飘金水河雨香翠岛春昼暖鱼龙陆海扬风波天门咫尺到不得奈此飇摧云翼何时乎未至应有待壮年不必伤蹉跎君看松柏成大材厯岁雪霜谁见过拂衣南出指归路回首京阙山嵳峩日髙原头红雾散潮平沽口青铜磨牵船泝流狂吹逆登车避闸飞尘多黄楼凭河逺眺望身如冥鸿超网罗客涂笑语浣羇思词锋捷出如挥戈天生人才必用世岂无文藻宣金科鸾台凤阁总华要不然玉署聨鸣珂丈夫小挫未为辱正气耿耿非有它匣中古砚助神变铜蟾饱水手屡摩随身亦有勲业镜依然照我顔色酡与君今日动髙兴买酒共酌浇天和
　　五月旦日与黄仲珎雷景阳酌于维扬抵暮出城晓至瓜洲有懐同贡金景兰姚仲诚周于一林元凯相约不至更次韵为别以寄拳拳之余意
　　荡舟竹西闻好歌飘如仙槎泛银河青楼傍市卷珠箔舞裾緑皱如春波香消红药采鸾去其如青镜寂寞何金盘露清笋牙白小住半日非蹉跎雪乳泉甘醒午醉琼花雾散与客过吹箫玉人杳然逝桥亭拂栁空峩峩橹声带晚出城去初月光吐新镰磨梅天雨歇黄潦涨瓜洲渡近青山多我懐初归有髦士金姚学富精搜罗闽南周林师友盛未见入室操吾戈赋妙能追司马圣防髙反黜刘蕡科荆门有约久未至回望不见玲珑珂黄君雷君吟啸共萧然行李余无它客途分襟心暂苦词场秉笔肩还摩江流如黛送孤棹离觞不辞顔易酡佳哉璞玉当见遇肯使抱恨同卞和
　　广陵杨节妇
　　堂上舅姑嗟老苦膝下儿啼未能语孤鸾何心镜中舞緑鬓年方二十五甘旨供余勤鞠抚舅姑欢顔儿饱乳誓有一心无二主本欲同归九原土手抛粉黛独纫组灯照空帏泪如雨嫠居守义能自许触目艰难不忧沮夫天寥阔几寒暑儿有文章辉藻黼竹西绮罗炫防午翠箔珠帘鬭娇妩五方杂俗日殊古贞烈无闻世何补斯人秉德天赋予乃以三从镌肺腑春官旌名真盛举共看光采生门戸丈夫眀理蹈规矩须眉苍苍本翘楚为臣不幸遭险阻忠国立身当审处爵禄才猷轻一羽大节或亏何足取呜呼大节或亏何足取不及闺中贤妇女
　　送庸田佥事
　　庸田使者乗轺车阅得太史河渠书姚江农民西引领庶几来此我其苏伤心今歳夏秋月甘雨不降禾苗枯海潮东西救不得老稚无异涸辙鱼曩从官军过州境编戸奔走频供需计亩敛钱筑城去役繁未见民力纾正逢稔歳亦饥馁遭此干暵窘室庐往年有诏甚宽厚恩泽至今流海隅既蠲湖田主戸米亦减水深长荡租皇华光临浙江左忍视疮痏无完肤晓霜方严问道路冬雨未霁行泥涂我愿歳丰水旱无公赋早输私有储国家富足民欢娯且免使者勤驰驱
　　纪事
　　壬寅十月初五日阴雨停云天未夕江城暖气骤蒸人蝉翼绡裳汗沾湿轻雷数声生变化火气轰山雷电赤长飇西来吹海立飞雨惊鸣建瓴急势如万骑怒冲击对面相呼听不得掩关渐是一更时烁眼金虬破昬黒莲花碧础迸出泉官市波涛涌三尺方当闭塞蛰虫俯顿骇龙蛇离窟宅怪得秋来未降霜无乃天时有差忒阳气至此本潜藏发泄深机不能密或占水旱在来年消弭灾异当修徳须防河汉现疎星天地无声本来寂小窗独坐对残灯尚有寒蛩语空壁
　　王祎
　　白翎雀图
　　白翎雀雪作翎羣呼旅食啁哳鸣何人翻作上声传与江南士女听南人听声未识形画师更与圗丹青圗丹青一何似知尔之生何处是秋髙口子草如云风劲脑儿沙似水
　　二月望在巩昌客馆夜梦归里中与金十二丈傅九文学同游髙五处士别业既觉有感而赋
　　东风解冻春二月东还陇西住吾辙中宵好月入窗眀孤馆殊花应时发慷慨既罢倚醉眠梦里迢迢返东浙我家住在县乌伤奕世衣冠绍先烈青岩之下华州湄古木脩篁荫门阅里中朋友不数人总角交游到华发金丈虽老文益昌傅子方强气难遏县南髙叟故所居别墅新营最幽絶大田多稼廪不虚华屋有轩席常设自余便道过家时三载于今成阔别今日何日乃盍簪固应旧好三生结竹林藤簟坐峥嵘橘迳梅溪行蹩躠篇章杂遝诗句哦盘馔纷纭酒杯啜既夸荅客语成狂颇怜哭子言犹噎俨然相对如平生抵掌论心尽欢恱寒钟惊觉顿无聊一防青灯自阴灭倍思故隠只山中却叹浮踪向天末嗟我文章非古人虚名在世真叨窃一从螭陛到銮坡久侍清光入金阙毎多杜甫能自期许身欲比稷与卨政圗事主尽愚疎岂意谋身转迂拙肃将使指往西垂迢遰山河重跋涉严风裂面沙眯眸冰髥霜鬓茎茎折瘦马冲寒不自禁狐帽貂裘仍狗袜得非博望泛星槎无乃中郎持汉节道涂梗塞竟莫通使事还须遂中辍归报吾君扣九重天顔咫尺容趋谒傥矜弱质赐恩光便向眀时乞骸骨慈母手线犹满衣先人遗书故盈箧鉴湖一曲非所望家山自可采薇蕨十一月十日宿陈敬初馆中临别有作
　　歳十一月当严冬江湖水落潜蛟龙萧条长涂客旅散而我买棹过呉淞兹行岂为饥饿逼念子髙谊来相从托交同门已十载防被敎益开愚惷时时彼此互有激譬持寸莛撞巨钟姑苏台前揽秋色丽正门外防春容中间欣戚毎相系要复终始犹駏蛩一自去春与子别旌旗满眼纷横纵及兹相见恍如梦中夜论议披心胷君言禄爵非所愿但愿击壤歌时雍却因文章着不朽韬晦养粹甘为农顾我所愿颇异子谓欲与世相奔冲黄金铸印锦悬绶时至未敢辞侯封丈夫出处虽二致非系愚哲由乖逢得意觖望亦常事所贵自寳如璜琮计长较短语辄久坐听曙鼔声咚咚人生防合良不易奈此物役相牵攻君留仍泛越来水我去犹对金华封区区离别不足惜且复醉子双尊醲郊翺自附湜籍辈此事逺矣须追踪
　　夏煜
　　读宋太史濳溪集
　　混沌初刓太素斲挺生神人断鼇膊剖干割坤奠海岳厥俗鸿荒人未觉帝命圗书出河洛奇耦生画参伍错焕乎斯文此其璞二三啓运乗飞跃典谟训诰雅颂作黍离以降周室削天将尼父为木铎乃芟诗书定礼乐乃作春秋眀善恶包罗万象归一勺放弥六合巻诸槖七十二子相唯诺才出中州气浑朴及汉史记变矩矱西京雄健东差弱建安马上诗横槊其音稍振气已驳晋更六代转销铄唐包九有复充斥至宋诸子雄相捔庐陵崛起超卓跞道州独立承絶学后出新安最宏博有元将相皆沙漠往往南士登馆阁从此斗牛气磅礴乃挺奇才海东角蚤年脱頴何落魄贯穿经史探韬畧出入佛老搜冥漠鲸跳鼇抃鬭蛟鳄不持寸铁徒手缚大弨射日孰能彍长劒倚天谁敢斫是乃浩然之气扩簸弄元化笔在握星辰迸空如石落刚风立海大雨雹涌湍叠跃涛怒抟百怪倏忽光挥霍矫若鱼龙舞瀺灂蔚若虎豹跳岝防飘若孤飞驾黄鹤劲若百鸷出鹗鍧铿大音振咸濩赫奕雄芒射干镆迫而察之吁可愕注如悬河思不涸大田五谷当秋获武库众寳开晨钥左右而取非外攫遂造平坦铲硗确淙淙安流宗大壑上尊酒殊澹泊东序天球匪雕琢自然光焰发葩萼我时访君即命酌春风葡萄酿酥酪雪夜毺拥防防招月与友相酬酢月入尊中眀可捉漱咽醲郁弃糟粕此时豪纵脱矰缴吐奇抉怪安可约有乌如火天井络扫除旬始销格泽金篦刮目割翳膜郢斤斲鼻挥漫垩妙处神防不可度而我旁观骇且怍如遇仙人授金药一食生羽脱尘殻愿为弟子请奇着先生忘言只大噱余亦敛袵逡巡却如此笔力扛鼎镬不遇眀主将焉泊聘以束帛加双珏幅巾大布起林薄奏赋上林从杨柞岂比执防甘寂寞天王手按龙泉锷大振天声重开拓势若新篁解春箨用尔圗像为丹艧用尔作乐为箫籥铭功颂徳轩寥廓日光月洁江汉濯前驱班马鞭六駮后驾欧苏骖两骆千载而下宛如昨碌碌余子徒龌龊杰哉先生果何若微子之裔散人托景濂其字大夫爵我作狂歌非用谑投以木报芍药
　　苏伯衡
　　送曹叔温赴淮安幕
　　初我识君自三山面如白玉红颊颧平眀振佩入乌府行人指防人中仙此身萍梗随流转淮水东西数相见时清事简百不忧巵酒篇诗恣欢宴自从烟雾霾江湖将军无复能齐驱春莺秋月两寂寞尺素断絶心烦纡今古江南佳丽地龙虎载瞻天子气戋戋束帛贲丘园济济衣冠若鳞萃东华邂逅式相逢萧骚短发惊成翁青衫依旧陪騘马风雨徒步追羣公过从更説旧游好旧游着处生芳草沈约楼前杜宇啼西施陂上芙蓉老京城官酿斗四千交欢安得青铜钱三嗅落花共一噱浩歌白石看青天盍簪方喜慰畴曩掺别那堪増养养寒潮浩荡足秋霖木落江空欲何往红莲緑幕依黄堂驾言击楫趋山阳君才有用仍小试干将百链须善藏几年争战今休息髑髅糢糊土花碧韩信祖逖安在哉但见长淮揺落日世途反覆如浮云人生离合矧可云天皇盛徳同华勋肯使独鹤终鸡羣
　　郭熙关山雪霁圗
　　昔我北游月在防兼旬犯雪度雄霸千里万里皆瑶琨髙迷丘垤低迷罅朔风烈烈尘不惊中野萧条但桑柘仆夫股栗面削身上破褐才掩髂长途日暮行不前回顾堪怜那忍骂前车既断后车絶停骖独宿道旁舍牀头土锉郁生薪村酒沽来敢论价卧听枥马龁枯荄展转无眠疑不夜忽然朝光入瓮牖主仆瞥见互惊讶揽衣匆匆便蓐食如此晴眀喜天借可辞趂暖即前程翦拂蹇驴还自跨芦沟冻合疋练横径度不用脩梁架西山马首遥相迎拔起人言似嵩华琼楼玉宇忽照眼行行已到南关下时清关吏殊可人不复谁何乃邀迓过关使客多于簇或挽柴车或髙驾闲情我正绕剡溪吟思谁欤似清灞道逢轩盖何其都骏马雕鞍蒙锦帕银盆炽炭蜡光燃面面幨帷行酒防徒御缤纷意气麤错金劒具青丝靶行人不解説姓名但説无非国姻娅狐裘貂帽讵知寒驰驱争入柳林射当时有意欲赋之计吏相煎嗟不暇莺花窈窕江南春风景依依在圗画
　　赠徐季子
　　百金不惜市栀鞭两耳不解听朱弦人情如此亦何以我每见之独慨然夫君懐寳起浙右掉鞅观光来日边夙学人言破万巻新制我喜窥几编金茎玉露足秋爽林花涧草争春妍纷纷牛毛岂不多振振麟角尔固专摛藻词垣翻舍置采芹乡泮仍留连所好者竽鼓者瑟犹枘以方凿以圎陈平丰姿若冠玉郦生辩口若河悬礼意殷勤日三接华贯敭厯岁九迁由来利钝系遭遇未必愚智殊天渊乐育菁莪亦已重况乃桑梓敢不防去国不赋北门什还家径上东呉船大材小试吾窃叹冷官不厌子乃贤謇予阅世倏四十守官太学垂五年包羞待问成倚席毕景兀坐寒无氊勲业空期螘附骥俯仰却笑夔怜蚿彼哉浮荣勿复道归欤乐事言难宣防稽云门最幽絶鉴湖剡水交漪涟猿啸呼山近屋白鸟眀灭江呑天云间往往得灵药月下时时闻采莲多暇应为曲水防乗闲便作东山眠村翁溪友緫爱客蕨芽莼菜不计钱酒酣更斫银丝鲙章就还洒蝉翼牋并游只许铁冠子同载应懐玉局仙愿言留榻以相待一曲拟乞君王前
　　周伯宁春晴江岫圗为吕仲善题
　　尚书襟懐絶潇洒挥毫往往淩董马平生一笔颇自珍数尺新圗为君写齐山遥接吴山青碧波万顷孤帆征东风緑徧汀洲草緫是岐亭离别情一向江南一江北离情浩荡嗟何极正如江上之碧波纵有并刀那翦得当时已足令心愁如今况复隔罗浮掩圗却上髙台望但见逺海连天流暮归朝出谁与侣蜃雾蛮烟结凄楚木棉花落鹦鹉飞苦竹丛深鹧鸪语
　　张孟兼
　　漫兴二首
　　棃花半开夜雨催无奈李花如雪堆门外美人不见来东风杨柳吹千回
　　靑騘骄嘶金鞿衔美人二月裁春衫江头麦秀靑蔪蔪西湖放船开锦帆
