<!-- { "loadSidebar": true } -->
　　士生三季后伥伥何依空余身后名炯炯留清辉自古有商顔冥鸿快髙飞白云在空谷哀歌叹安归虽无首阳薇紫芝足疗饥九原不可作抚已良可悲
　　静中有真趣非弦亦非琴耿耿方寸间千年有遗音手植庭下兰竒香惬幽寻独处谁晤语有酒还自斟西山薇蕨多长往夙所钦尘迹尚淹留低回愧初心
　　封龙十咏【録四首】
　　熊耳峰【髙五百丈摩云揷汉峭出羣峰山之极髙峰也】
　　穷探不惮逺行登最髙顿觉天宇近一洗羣山空竒哉此絶境造化天无功神襟一以旷冩我浩荡胷逺意殊未极更思脱樊笼何当着神鞭驾此慵飞龙翩翩上箕尾再见开鸿蒙长啸暮云合轻衣振天风
　　白云洞【在狮子峰后华盖峰西天欲雨则云从洞出霁则如归焉】
　　峩峩两峰间崔嵬耸双阙中有仙人洞恍若仇池穴朝开白云生暮掩白云灭朝昬有竒变宛与人世隔我来搴緑萝深寻得幽絶平生栖遁志兹焉益超越未成长往计复愧固穷节永怀静脩铭凄其仰前哲防当结茅屋来此寄疎拙沈思毕旧闻长歌抱明月白云应更深老眼益清彻未敢献吾君聊尔自怡恱
　　修真道馆【在狮峰下中央平坦泉石甚盛宋政和中赐敕额迄今殿宇犹为山中之冠】
　　龙山古灵境连峰郁苍苍林谷四环合修真据其阳怪石通流泉洞府余清凉杰阁耸竒观烟霏恣微茫眷予平生心丘壑真膏肓今朝定何朝遂惬栖云房晴岚染衣襟顿觉尘虑忘矧尔羸疾拘快若脱絷缰月髙风露清空明银潢蓬莱信非逺何处求仙乡
　　吟台【在中溪书院宋初李文正公昉于此受业】
　　歩上吟台荒极目但平楚四顾无人持杯欲谁语心期仄招隠自笑非梁父抱膝一长歌商声振林莽
　　于石
　　山中二首
　　我家万山中日日采樵去扪萝上层巅苔滑不留履落日负樵归云深失归路谁家犬吠声声在云深处偶因抱瓮出夜汲涧底泉荡揺水中月水定光复圎问水水不语问月月不言倚树一长啸万壑松风寒
　　晩歩
　　径狭不容车谿浅不容钓平芜淡云烟独鸟下残照见山了无言倚树忽长啸徘徊澹忘归空林明逺烧
　　宿栖真院分韵得独字
　　空翠冷滴衣石藓滑吾足偶随白云去栖此林下屋楼影挂斜阳钟声出深竹山僧老靣壁谁与伴幽独分我云半间欹枕聴飞瀑
　　探梅分韵得香字
　　絶壁两屦云荒邨半桥霜孤往欲何之林下幽径长寒梅在何许临风几徜徉谁家断篱外一枝寄林塘水静不揺影竹深难防香无言独倚树山空月荒凉
　　所怀寄何寺簿
　　斜日明逺树落叶走空阶闭门寂无事心澹境自佳美人期不来此乐谁与偕岂无南飞雁可以寄所怀所怀不可寄孤云天涯
　　七月七日
　　西风扫残暑微月澹新秋相传织女星今夕嫁牵牛翩翩聨鹊桥亭亭拥龙辀多少乞巧人笑语穿针楼吾尝夜观象细与推其由惟有五纬星顺逆有去留经星二十八歴歴如缀旒万古俨不动各列十二州其余众常星烂然满四周休咎必有证君徳修不修胡为牛与女不与众星侔乃知尘世人配偶相绸缪少陵号诗史万象穷防搜亦云年年渡秋期何用愁彼哉栁河东抱拙不自谋傍趋事曲折窃效儿女求谁与倡邪说诞谩不复収淫防转相袭寖使其辞浮仙槎傥可乗我欲凌空游再拜二星灵一洗千古羞天髙不可问河汉空西流
　　我从山中游
　　我从山中游归来林壑暝涧水冻不流月出四山静柴扉不敢敲恐惊孤鹤醒徘徊踏月明倚杖看松影
　　再游石壁寺
　　曾为石壁游更借僧房宿楼阁倚林腰谿山醒尘目敲门寻旧僧清响应林谷老僧不厌客分我云半屋禅月岂后身尚余诗满腹疑我亦荀鹤再与赋汉牧汲井昼煮茶洗鉢夜分粥山空人语寂邀我入深竹独抱无弦琴不唱浮生曲月树影参差风滩声断续翛然出尘表身世转幽独明朝出山去无言笑相瞩江上石牛眠秋草为谁緑
　　何失
　　招贾元播马徳昌饮
　　积雨释炎热凉飇变清商薄帷纳朝景倐尔頺西厢念我二三子不来复一觞言笑吐兰菊芬芳粲中堂仰慕不昨日忽别若殊方况各廹桑榆何以永夕光
　　招畅纯甫饮
　　地白雪方作城乌夜始啼风枝久不定达曙未能栖长安多逆旅客意势连鸡岂不怀其寳念子寒与饥我瓮酒初熟葡萄涨玻瓈野老日无事出望几千回如何不见来覆此红螺杯
　　赵孟頫
　　和子俊感秋二首
　　明月照北林翩翩栖鸟翻虚室当静夜幸絶人事喧念子已独寐无人相语言吾生性坦率与世无竞奔空怀丘壑志耿耿固常存何由持此意往与严郑论
　　白露然坠草木日以雕闲居无尘杂日薄风翛翛登髙写我心葵扇欲罢揺感时俯逝水回睇仰层霄松乔在何许髙蹈不可招愿言从之游怀古一何遥
　　歳暮和刚父杂诗二首
　　惊飇吹白日流光忽蹉跎登山采众芳荆蓁一何多迷途幸未逺回车且委蛇黄鹄志四海雀鷃将如何肥马黄金鞍轻裘华且鲜朅来从横驰意气何翩翩朝为人所慕夕已为世怜此道固应尔祸福非虚言生当称善人死当諡为贤勿羡夸毗子狂驰终百年
　　东郊
　　晨兴理孤榜薄言东郊游清风吹我衣入袂寒飕飕幽花媚时节弱蒋依寒流山开碧云敛日出白烟収旷望得所怀欣然消我忧中流望城郭葱葱佳气稠人生亦已繁恵养要须周约身不愿余尚恐乏所求且当置勿念乗化终归休
　　赵邨道中
　　朝出南郭门遥指西山隂马蹄与石鬬宛转愁我心溪谷莽回互寒风振穹林黄叶洒我衣岩泉走哀音凄凄霜露降穷思浩难任人生亦何为百年成古今华堂昔燕处零落归丘岑况复不得保悲来泪沾襟
　　奉酬戴帅初架阁见赠
　　仙人海上来遗我瑚钩晶光夺兄目竒采燿九州自吾得此寳昼玩夜不休生世勿恨晩及与斯人俦惜哉无琼玖可以结绸缪世徳日下衰古风向谁求蛾眉亦何有空受众女仇适俗固所愿违巳良足忧感子赠言意再拜涕泣流安得骑麒麟从子以逺游
　　桐庐道中
　　歴歴山水郡行行襟抱清两崖束沧江扁舟此宵征卧闻滩声壮起见渚烟横西风林木浄落日沙水明髙旻众星出东岭素月生舟子櫂歌发含词感人情人情苦不逺东山有遗声岂不怀燕居简书趣期程优游恐不免驱驰竟何成我生悠悠者何日遂归耕
　　张詹事遂初亭
　　青山缭神京佳气溢芳甸林亭去天咫万状争自献年多嘉木合春晩余花殿雕阑留戏蝶藻井语娇燕退食呜玉珂友于此终宴钟鼓乐清时衣冠集羣彦朝市尘不侵圗书味方逺纷华虽在眼道胜安用战初心良已遂雅志由此见何事江海人山林未如愿
　　祷雨龙洞山
　　苍山如犬牙细路入深谷絶壁千余仭上有凌云木隂崖不受日洞穴自成屋萧森人迹少荟蔚兽攸伏云林互隠映涧道相回复翔禽薄穹霄鸣鸟响岩曲临桥濯清飔汲井潄寒玊神物此渊潜愆阳有祈祝风漓慙善教吏懦耻厚禄暂怀尘外想独往疑有梏过幽难久居济胜乏髙躅防马寻故蹊归樵相追逐
　　题归去来圗
　　生世各有时出处非偶然渊明赋归来佳处未易言后人多慕之效颦惑蚩妍终然不能去俯仰尘埃间斯人真有道名与日月悬青松卓然操黄华霜中鲜弃官亦易耳忍穷北窗眠抚卷常三叹世久无此贤
　　题耕织圗二十四首奉懿防撰
　　田家重元日置酒防邻里大小易新衣相戒未明起老翁年已迈含笑弄孙子老妪恵且慈白髪被两耳杯盘且罗列饮食致甘防相呼团栾坐聊慰衰暮齿田硗借人力粪壤要锄理新歳不敢闲农事自兹始【正月】东风吹原野地冻亦已消早觉农事动荷锄过相招迟迟朝日上炊烟出林梢土膏脉旣起良耜利若刀髙低徧翻垦宿草不待烧防妇颇能家井臼常自操散灰縁旧俗门迳环周遭所冀歳有成殷勤在今朝【二月】良农知土性肥瘠有不同时至万物生芽蘖由地中秉耒向畎畆忽徧西与东举家往于田劳瘁在尔农春雨及时降被野何蒙蒙乗兹各布种庶望西成功培根利秋实仰天望年丰但使隂阳和自然仓廪充【三月】孟夏土加润苗生无近逺漫漫冐浅陂芃芃被长阪嘉谷虽已植恶草亦滋蔓君子与小人并处必为患朝朝荷锄往耨耨忘疲倦旦随鸟雀起归与牛羊晩有妇念将饥过午可无饭一饱不易得念此独长叹【四月】仲夏苦雨干二麦先后熟南风吹陇畆恵气散清淑是为农夫庆所望实其腹酤酒醉比邻语笑声满屋纷然収获罢髙廪起相属有周成王业后稷播百谷皇天贻来牟长世自兹卜愿言仍歳稔四海尽蒙福【五月】当画耘水田农夫亦良苦赤日背欲裂白汗洒如雨匍匐行水中泥淖及腰膂新苗抽利劒割肤何痛楚夫耘妇当馌奔走及亭午无时暂休息不得避炎暑谁怜万民食粒粒非易取愿陈知稼穑无逸传自古【六月】大火旣西流凉风日凄厉古人重稼穑力田在匪懈郊行省农事禾黍何斾斾碾以他山石玉粒使人爱大祝须粢盛一一稽古制是为五谷长异彼稊与稗炊之香且羙可用享上帝岂惟足食人一饱有所待【七月】白露下百草茎叶日纷委是时禾黍登充积徧都鄙在郊既千庾入邑复万轨人言田家乐此乐谁可比租赋以输官所余足储峙不然风雪至冻馁及妻子优游茅檐下庶可以卒歳太平元有象治世乃如此【八月】大家饶米面何啻百室盈纵复人力多舂磨常不停激水转大轮硙碾亦易成古人有机智用之可厚生朝出连百车暮入还满庭勾稽数多寡必假布筭精小人好争利昼夜心营营君子贵知足知足万虑轻【九月】孟冬农事毕谷粟既已藏弥望四野空藁秸亦在塲朝廷政方理庶事和隂阳所以频歳登不忧旱与蝗置酒燕乡里尊老列上行肴羞不厌多炰羔复烹羊纵饮穷日夕为乐殊未央祷天祝圣人万年长夀昌【十月】农家值丰年乐事日熙熙黒黍可酿酒在牢羊豕肥东邻有一女西邻有一儿儿年十五六女大亦可笄财礼不求偹多少取随宜冬前与冬后昬嫁利此时但愿子孙多门户可扶持女当力蚕桑男当力耘耔【十一月】一日不力作一日食不足惨淡歳云暮风雪入破屋老农气力衰伛偻腰背曲索绹民事急昼夜互相续饭牛欲牛肥茭藁亦预蓄蹇驴虽劣弱挽车致百斛农家极劳苦歳岂恒稔熟能知稼穑艰天下自防福【十二月】
　　右耕
