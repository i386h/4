<!-- { "loadSidebar": true } -->
　　巢湖亦云险旷焉豁心胷于时雪初霁山髙玉巃嵸众山亦逦迤拱揖互为容风帆顷刻过我目不得穷但见连樯来横亘若垣墉缅怀草昧初舟师彚元戎至今赵与俞庙食崇元功奈何濡须坞纷纷鬬枭雄非无爪牙士所攀非真龙信知圣人作万象开晦防
　　一踏江南地欢如释重负篮入寒山云物明可覩苍鳞飘修髯葱翠引余步试问雨雪无此中未寒沍摄衣上层巅风恬得春煦金焦时出没对峙若牙立空江巻波涛遥闻势弥怒其阳列众山雄秀竞奔注瞿生抱微疴荦确行不顾语我平生游必跻最髙处不然隔培塿茫然堕云雾此语絶可思颇惬游观趣当及未衰年从子穷山路
　　秋日赴友人席修微有作同赋
　　移舟漾涟漪得凉乍如沐所爱前溪风清音度修竹一见意已消少焉神更穆譬如珠在渊自是鸾之族我友具壶飱相邀曳绡縠挥杯逗轻飔洒翰低华烛欲别徐裵深心寄眉目歳月倐已賖诗篇寄幽馥吾犹媿良媒子其慎穆卜毋以躯千金等之棋一局
　　登虎丘寺阁
　　兹山寳荟蔚能使流目迷髙阁出树巅连峯亘其西平生山中客今来始攀跻浮图势更髙登之惮层梯聊此窻间眺已觉飞鸟低平畴带曲水遥见来时蹊髙下各有适物理将无齐
　　程嘉燧
　　自茶磨入治平寺
　　日昃山路闲林木纷如结环沟引湖流经桥见曲折路枉寺门出髙榆对森列连冈亘城隄玦断宛当闑斜日射山翠玲珑暎松彻香气行客闻心闲忘分别
　　入殿左僧舍下遵曲径仰见崖端髙轩絶可舒瞩
　　僧房髙下居闭门秋色闲阳树挺幽径阴崖仰层关周垣若涧底疎翠当窻间窻中如有人闻声杳难攀遥知纵目处树杪见前湾白日山后没好月湖中还念此来何时使我舒心顔
　　宿牛首
　　城南遍阑若兹山何穹窿鞍马上几盘迫察势犹雄崖昃日半倾光射东南峰阑干倚峻壁毫末纷玲珑路廻见塔寺到门罗杉松积翠扶层堦暝色带逺江髙殿夜突兀古木枝巃嵸尚骇仰睇賖未觉俯歴崇细路绕殿角欲上闻鸣钟扪萝踏深影林幽径难通悄然心神栖却顾来惊风下归白云梯微月光朣胧明当上絶顶搜恣所穷兴剧耿无寐清宵殊未终
　　送李长蘅北上
　　送子复行役前期登北固焦岭宜终宵江光洗月露挹彼万里流话此两岐路郡郭未可越圆景已盈度虎山亦清絶心赏谐逺慕离悰自少欢陈迹况多故昔游矜红顔双领俄被素悠悠百年间徒为俗所误
　　陈继儒
　　山中作
　　张镐九尺余须眉皓然久用之帝王师不用穷谷叟低头事躬耕千载无其偶寳劔用作鎌悲歌刈霜韭
　　钱龙锡
　　初入翰林述志
　　皇风被奕叶师济协重熙妙选金闺彦登兹白玉墀惭予蹇劣士何幸沐恩私就将弥日月摹范承师资雕虫既云拙温饱匪所思独此葵藿心耿耿誓不移念昔皇祖日讲艺恒孜孜天顔瞻咫尺密室奉畴咨衮德信多补臣忠实在兹顾问久寂寞簪笏徒委蛇四郊渐多故啓沃効者谁所愿回宸照堂亷路不岐
　　杨涟
　　宿汉口回龙寺为恒空上人作
　　江上一拳石环以数株树精舍隠老僧问年不知数黄鹤舞对江鹦鹉来苍素清磬发闲情风樯任沈汨试问在舟人能得髙眠足老僧笑不言江月澹超忽
　　左光斗
　　早秋读书竹林自述
　　寂寞太冲子居卜愚公谷别防开林阴曲径盘修竹湛湛秋天长娟娟秋气穆日晏足髙眠报道晨炊熟凭阑数视天振衣理新沐枫叶淡初黄旗茗烹嫩绿豁眼拭遗编琳琅一再读激扬芳麓雕宛转枯枝燠尽校不为雠得意随手录贝叶时一繙跏坐礼天竺无花平石牀有牍连茅屋倦即拂枕眠醒复憗灾木儿童狎至前客子来不速送迎总在门往来皆大陆非寂亦离喧虽雅颇近俗何当薄暮时澄天净如浴松声咽管弦荷花袅馥郁暝色奔不停牛羊纷纷逐对景得新诗把盏倾糵麯长歌谁与言息机吾也独
　　咏怀诗示缪西谿宫谕
　　鹿遵长林白鹤舞晴雪山中有神人避世修隠诀呼吸通神明坐对忘寒热出世君何长入世我何拙烦师指病根迷途顿悟彻长路近双履霜飞水冻冽
　　邹维琏
　　述怀
　　羶涂难久居盛名宁久留所以鸱夷子五湖一扁舟应无雄辨士俯徇燕客求四时忌成功急湍无安流美服人所指权利倍添忧
　　古意
　　百年苦瞬息人事复乖违园中桃与李安能久芳菲天风扫枯叶北雁忽南归嗟我行役人年年戍金微觱栗自西来游子未授衣严霜堕关塞明月照孤帏两地共揺落两情共欷歔
　　秋兴
　　鸱枭得腐防辄以吓鹓雏鹓雏饮清露髙飞栖碧梧飘然樊笼外野性常自如鸱枭即饱食能无畏张弧古云鹿生山命已悬庖厨达人访物理深藏赋遂初
　　钱文荐
　　月下怀冯正子太史
　　夜坐林木清见此池上月羣峰忽已净孤云澹将没愁深白露渚梦断苍龙阙望望曙河遥思君不可越
　　丘兆麟
　　泇河
　　四月泇河濵运艘千百防我舟衔尾来偶与同起止八牐闭九月一旬得百里前途牐更繁闭者转难啓转漕四十斛至仅一石尔庶土勤输将咽喉实在此一夫若当关万夫不足恃意外事未然平陂亦物理君相共防筹庶乎消不轨
　　钟惺
　　瞿唐
　　至此始称峡岸束江龃龉江势有往还前山几茹吐两崖何所争终古常相拒水石日夜戛无所触而怒灔滪根孤危悍流不能去立石如堵墙中劈才一缕岸回不见江舟行无乃迕舟过其隙中乃知此其户还顾始自失怃然警徒旅
　　西陵峡
　　过此即大江峡亦终于此前途岂不夷未达一间耳辟入大都城而门不容轨虎方错其牙黄牛喘未己舟进却湍中如狼防其尾当其险夷交跳伏正相踦回首黄陵没此身才出匦不知何心魂禁此七百里梦者入铁围醒犹忘在几赖兹歴竒奥得悟垂堂理【虎牙狼尾滩名】
　　朝
　　蓐食初戒途新旸淡寒岫光薄始着林映带自先后日盛宿烟避逺见山水候我行久出峡始得覩清昼
　　游茅山
　　山以人得名去来关隆替犯雨访句曲谅亦有契依夕忽如朝舆步踏残霁天髙百灵肃山空众响厉岭上自白云真人已天际始悟洞壑迹祗是真仙蜕按图穷物隠歳晚冰霜闭
　　谭元春
　　送闵同生还苕
　　竟陵生桑苎吴兴明松雪我留茶外思君补画中缺吾家盛池塘芳草芳不絶入君幽梦长舟尽添车辙
　　王志坚
　　寄长蘅二首
　　少小事编摩谓可操左契及乎当得失辄非向所计年来变态屡追时殆如谜屈伸茍不爽失权势咄哉司衡人实乃天公隶一编余故簏字画麻姑细彷佛共丹铅深夜重门闭十年梦幻身感此澘欲涕
　　吾观仕宦人每每念丘壑虽复非真实兹意或间作譬如酒食困翻思茗饮乐病茍稍稍去旋复恣馋嚼嗟余困折久甫得离蔬屩救口犹不遑何遽厌杯杓念吾坚顽姿本自甘濩落兹游非得已黾勉就人爵人生能几何胡为久薫灼宁为沙上鸥无为笼中鹤山灵闻吾言生平谨然诺
　　张世伟
　　题画竹卷
　　淇澳纪卫风渭濵存汉官彼美君子德致用非一端何来托根非遂觉据地难或欲拔千条或须斩万竿人情夫岂逺忌等当门兰湫隘匪所宜根株贵得完可以倾朝阳可以凌风湍无为人所媚无为物所干庶几松栢朋相将保歳寒
　　闻啓祥
　　过澄怀阁
　　昔我离山居闲池防青萍今我复来兹所闻尽秋声曾是俛仰间时物忽已更因之发长叹慨然念无生
　　王心一
　　上太行
　　驱车上太行山顽无竒石逶迤有千盘石磴转偪侧譬如摩空鸟渐与青云迫俯见苍崖间春花间红白山家爱尺土纵横界如画上有千年碑孔父留辙迹摩挲落日迟返景射石壁祗虑豺虎骄解鞍投荒驿
　　缪昌期
　　赋得夏母篇书文太君障子【有序】
　　夏忠靖母廖夫人忠靖幼孤夫人教之严而爱事姑甚谨姑病执其手语曰吾无以报汝愿汝寿过我子孙事汝如汝事我忠靖拜大司农夫人年八十晋封太夫人三杨及胡祭酒诸公皆升堂拜焉
　　忠靖掌邦计母廖尚皓首别殿赐宴归髙堂介眉寿是时长陵中羣公并耆旧三杨列馆阁胡公为祭酒连镳登母堂却行拜阶右锵锵委佩声肃肃奉觞走母也徐唱言雍容三爵后上云主恩深报称莫相负下云计臣劳提挈视吾友嗟此良宴会明时信非偶谁与矢德音乃在一寡妇养姑泣下泉持家敝箕帚尚书信卿才训迪自黄口虫鱼笺独劳钧轴教已久繇来孤贫儿往往践台斗
　　刘荣嗣
　　家兄至
　　兄弟半年别相寻屡梦寐书言春当来旦暮劳占计马足已到门逺盼犹天际宜欢不暇欢交零涕与泗须髪似曩时齿缺声音异喟然感嵗华宁复堪逺离
　　方大任
　　咏怀
　　束髪慕竒癖读书万卷余游思缅邈塲削迹棼华涂举世争捷径欣然笑其愚禀气固已然改辙将焉如孔生耻沟壑原子安桑枢素志亮有托斯人岂尽迂掩耳谢时贤一心抱区区
　　徘徊芳塘上微风扇轻波连冈荫青松仄径冒绿莎是时秋正深秔稻蕃陂陀腰防朝出陇捆载夕归家鸟雀啄场圃牛羊散岩阿曰余无立锥鼓腹行讴歌拾穗瓯窭间一饱不愿多嗟彼攘攘子鼎食终如何
　　孔雀游赤霄牛角何由触麒麟可系羁翻为犬羊辱伊余类穷猿投林不择木悠悠长傍人顾影伤局趣百錬忤时好绕指乖素欲犁鉏倘可给誓恩西山麓
　　方孔炤
　　新设屯田
　　庙议既不与屯田徒有名河北山东地水利难与争当先布赏格有司乃奉行隠覈召民种亦须三年成吁嗟恐不及不如先议兵兵既不如议田亦何由耕
　　一鸣示儿
　　焦明生三雏凭虚振其羽一雏巢阿阁一雏罹网罟一雏能髙飞下视叹苞栩黄雀谢少年青鸟报阿母凤凰来见稀一鸣遂千古
　　万燝
　　冬夜同舒子愚同年姜敬叔友人步月髙桥
　　爱月步髙桥霁色如秋半石上霜痕明湖中水影乱飞鸿照字连爝火争光散莹彻曙徐亭寒浸孔泮通宵不夜天四壁无尘汉冬景此难逢同君长行玩放歌莫言归对酌觞休筭酒兴动诗脾清吟弄柔翰
　　黄尊素
　　夏日同曹元甫履吉坐凌云山
　　我来敬亭下江练仍如昨青山在目前谢公如可作入城畏尘嚣借此看栖跃置足不厌髙洗心渐以扩素波涌湖口微风来丛薄俯视乱帆影往来相约掠指掌天下事宛然丘上壑我愿骥尾蝇君其鸡羣鹤相逢欲解劔无忘今日乐豪歌侠少行晚霞为吹落
　　阮大铖
　　郊居杂兴
　　结室靣东湖风来湖水香随意采菱舟夤缘洲渚傍香静月色吐清辉照中堂澹澹萤火流泠泠竹露光络纬抱花啼啼声亦何长邻女弄秋梭竟夕灯火张晚田虞不给余布易我粮聊以赡儿女非为成衣裳感此劳者情终夜为徬徨湖波岂不艶菱叶亦以芳刺多泥复深采采中怀伤
　　平等庵雨宿
　　晏息向秋窻叶声蔽山雨梦浅妙香侵宵孤百虫侮虑尽复谁在境真安所取纷纷岩户间微觉天花吐
　　侯恪
　　录别
　　酌酒与君饮君去复何时不惜迟欢防但苦别斯须昔为同林鸟今者各天涯歳暮霜雪寒道路嵚且﨑浮云西北起望之使人悲徘徊感塞雁飞鸣知为谁
　　金山寺顶眺望
　　已看玉泉山更上金山寺寺影翳流泉蒙茸覆玉翠凭髙眺逺岑前山霭如睡林木閟清阴磎石夹天坠中有黄鹂鸣緜蛮发幽吹洞口老仙人何时披薜荔不得从之游聊此寄余思
　　繇碧云寺迤逦至玉皇阁傍深涧行十里许
