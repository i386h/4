<!-- { "loadSidebar": true } -->
　　命驾欲何向欣欣春木荣世人无往复乡老有将迎云内流泉逺风前飞鸟轻相携就衡宇酌酒话交情涉世恨形役告休成老夫良欣就归路不复向迷途去去径犹菊行行田欲芜情亲有还往清酒引尊壶与世不相入膝琴聊尽欢风光归笑傲云物寄游观言语审无倦心懐良独安东臯清有趣植杖日盘桓云岫不知逺巾车行复前仆夫寻老木童子引清泉矫首独傲世委心怀乐天农人告春事扶老向良田世事非吾事驾言乡路寻向时迷有命今日悟无心庭内菊归酒窗前风入琴寓形知已老犹未倦登临富贵良非愿乡闗归去休携琴已寻壑载酒复经丘翳翳景将入涓涓泉欲流老农人不乐我独与之游觞酒命僮仆言归无复留轻车寻絶壑孤棹入清流乘化亦安命息交还絶游琴书乐三径老矣亦何求归去复归去帝乡安可期鸟还知巳倦云去欲何之入室常携防临流亦赋诗春风吹独立不是傲亲知役役倦人事来归车载奔征夫问前路穉子衡门入室亦诗策少游常酒尊交亲书巳絶云壑自相存寄傲知今是求劳定昨非聊欣尊有酒不恨室无衣丘壑世情逺田园生事微庭柯还独眄时有鸟归飞
　　邵雍
　　首尾吟
　　尧夫非是爱吟诗虽老精神未耗时水竹清闲先据了莺花富贵又兼之梧桐月向怀中照杨栁风来面上吹被有许多闲捧拥尧夫非是爱吟诗
　　尧夫非是爱吟诗诗是天津竚立时有意水声千古在无情山色四边围孤鸿逺入晴烟去双鹭斜穿禁栁飞景物不妨闲自适尧夫非是爱吟诗
　　陈舜道
　　春日田园杂兴首尾吟
　　春来非是爱吟诗诗是田园引兴时闻布谷声惊緑野听提壶语忆青旗曾因鬬草争春起每为看花乐意随景物撩人禁不得春来非是爱吟诗
　　春来非是爱吟诗诗是田园乘兴时得暇分畦秧韭菜趂晴樊圃树棠梨山烟青笠等闲去沙地乌犍和醉骑一片野情羁不住春来非是爱吟诗
　　春来非是爱吟诗诗是田园遣兴时行傍山翁驱犊父坐看邻妪试鵞儿插秧时测水深浅行菜闲占春早迟白日渐长消不去春来非是爱吟诗
　　春来非是爱吟诗诗是田园感兴时草地耕牛才有犊花邨吠犬那生牦麦青未必三时粥桑緑其如二月丝触物兴怀言不尽春来非是爱吟诗
　　李师中
　　送唐子方之贬所辘轳体
　　孤忠自许众不与独立敢言人所难去国一身轻似叶髙名千古重如山并游英俊顔何厚未死奸谀骨巳寒天为吾皇扶社稷肯教夫子不生还
　　陆游
　　东山避暑用辘轳体
　　避暑穿林随所之一奴每负胡牀随望秋槁叶有先陨未暮赫日无余晖轮囷离竒涧松古钩辀格磔蛮禽悲北岩竹间最惨栗清啸倚石真忘归
　　杨万里
　　过若山坊进退格
　　緑涨空中屋黄铺地上云风条钩过轿雨穟没行人夹路桑千树平田稻十分泥行殊不恶物色逐邨新
　　雪后寄谢济翁聫骑来访进退格
　　封胡连璧雨中来自送归鞍怅独回隠几读书寒入骨开门落雪皓平阶急寻火种温双手自唤儿郎共一杯念汝野梅官栁路地炉松叶买茅柴
　　周紫芝
　　五杂组三首
　　五杂组陇头水往复来玉闗骑不得已从仕子
　　五杂组云际翮往复来长安陌不得已千里客
　　五杂组夜茫茫往复来鴈南翔不得已思故乡
　　范成大
　　五杂组四首
　　五杂俎同心结往复来当窗月不得已话离别
　　五杂组流苏缕往复来临行语不得巳上马去
　　五杂组回文机往复来锦梭飞不得已独画眉
　　五杂组防丝鍼往复来鸟投林不得已梦孤衾
　　张舜民
　　两头纎纎二首
　　两头纎纎织女梭半白半黑右军鵞腷腷膊膊石子坡磊磊落落大风歌
　　两头纎纎茧绾丝半白半黒蝇蠧之腷腷膊膊母赴儿磊磊落落忠臣词
　　范成大
　　两头纎纎二首
　　两头纎纎探宫茧半白半黑鹤氅縁腷腷膊膊上帖箭磊磊落落封侯面
　　两头纎纎小秤衡半白半黒月未明腷腷膊膊扣户声磊磊落落金盘氷
　　贺铸
　　和杜仲观青字诗二首
　　青袍少年子独出青门游逢人少青眼凝笑望青楼窗巾青娥女正为青春愁心事属青鸟青骢能少留白马青络头青萍寳带钩青溪流水急独上青翰舟佳人青雀钗手把青荷游慕君青云器青发结绸缪
　　孔平仲
　　本是一首寄芸叟【本是同根生相煎何太急】
　　本末已倒植是非当告谁同为天涯客根冷聊相依生平尚气节相约老不衰煎烹虽炎炎何损百链姿太过空自返急鞭犹恐迟
　　相看一首寄芸叟【相看过半百不寄一行书】
　　相与同少壮看看俱老人过日如脱兔半生如浮云百事多龃龉不如收此身寄心青霞杪一笑轻千钧行行秋鴈去书此赠情亲
　　吴儆
　　已夘之冬月余端坐无以度日因聚诸童幼极其欢笑时与相说谜因戏为数语示之
　　帘
　　满身珠翠间花钿舞到梁州最可怜一捻宫腰如束素清风明月画堂前
　　鸡
　　楚楚衣裳两颊红冠儿斜坠脚儿弓夜来塞上无消息玉筯偷弹对晓风
　　梭
　　奔波来往一生忙方寸包藏不可量用尽心机还骨立为他人作嫁衣裳
　　王禹偁
　　郑州与张秉监察聫句
　　函闗秋霁鴈初回六里商于晓邑开【秉】四皓有灵应笑我谪官方始入山来【禹偁】
　　魏野
　　解城条山【并序】
　　解城之南出五里抵中条山山有絶壁介立俨若峡束缘岸泝流似有人迹琅琊王衢赵郡李识处士魏野江东僧用晦披榛索径深入数百步止于泉石之涘道路未逺尘事且隔云鸟风物鸣动左右而山语野笑乐坐尽日因相与濯足命为聫句诗一章凡二十句用晦书于岩壁时淳化五年秋八月三十日
　　万仭云根泉清泠濯我足【用晦】森森洒爪甲凛凛寒肌肉【衢】来初自试探坐久频舒缩【野】触开浪花白踏破苔衣緑【衢】肺腑亦清泠形影相照烛【用晦】忽罢避游鱼未归妨渇鹿【野】惧浊逺泥沙就隂怜草木【衢】浸润易调畅狎玩难拘束【识】欲伐我未能先起人何速【野】此防髙且闲愿继渔父躅【用晦】
　　欧阳修
　　冬夜小斋同陆经聫句寄梅圣俞
　　寒窗明夜月【欧】散帙耿灯火破砚裂冰澌【陆】败席荐霜笴废书浩长吟【欧】想子实劳我清篇追曹刘【陆】苦语侔岛可酣饮每颓山【欧】谈笑工炙輠驾言当有期【陆】岁晩何未果幽梦乱如云【欧】别愁牢若锁雪水渐涟漪【陆】春枝将婀娜客心莫迟留【欧】苑葩即纷堕何当迎笑前【陆】相逢嘲饭颗【欧】
　　劒聫句同范仲淹滕宗谅
　　圣人作神兵以定天下厄【范】蚩尤发灵机干将搆雄绩【欧】橐籥天地间鑪冶隂阳辟【滕】南帝输火精西皇降金液【欧】炎炎昆冈荧汹汹洪河擘【范】雷霆助意气日月沦精魄【滕】神气不在大错落就三尺直淬灵溪泉横磨太行石【欧】雄雌威并立昼夜光相射【范】提携风云生指顾烟霞寂【滕】坚刚正人心耿介志士迹【欧】初疑成夏鼎魑魅世所适【滕】又若引吴刀犀象谓无隔【范】截波虬尾滑脱浪鲸牙直顽冰挂隂霤皎月乘孤隙【欧】河角起彗气云罅露秋碧晓镡星斗烂夜匣飞龙宅【范】舞酣霰雪回弹俊球琳击鲜摇霅水光腻刮湘山色【滕】青蛟渇雨瘦青虺蟠霜瘠【欧】清音锵以鸣寒姿坚且泽【范】鬼类丧影响佞党摧肝膈【欧】一旦防神武四海屠凶逆【范】周王奉天讨商郊千里赤【欧】楚子扬军声秦师万首白祥辉冠吴楚杀气横燕易【范】与君斩鼇足八极停震虩【欧】与君刜鹏翼三辰増焕赫莫使化猿翁辱我为幻惑【范】莫使暴虎人屈我执仇敌【滕】尊严俟冠冕左右舞干戚【欧】功成不用留延平空霹雳【范】
　　鹤聫句同范仲淹滕宗谅
　　上霄降灵气钟此千年禽【范】幽闲靖节性孤髙伯夷心【欧】颉颃紫霄垠飘飖沧浪浔【滕】岳湛有仙姿钧韶无俗音【范】毛滋月华淡顶粹烟光深【欧】目流泉客泪翅垂羽人襟【滕】腾汉雪千丈防溪霜半寻【范】纎喙砺青铁修胫雕碧琳【欧】岩栖于溪树泽饮卑朱泠【滕】鸾凰自埙箎燕雀徒商参【范】独翅耸琼枝羣舞倾瑶林【欧】病余霞云段梦回松吹吟【滕】静嫌鹦鹉言髙笑鸳鸯淫【范】金清冷澄澈玉格寒萧森【欧】洁白不我恃腥羶非所任【滕】稻粱不得已虮虱胡为侵【范】天池忆鹏游云罗伤凤沈【滕】风流超缟素雅淡絶规箴【欧】相亲长道情偶见销烦襟【范】西汉惜冯唐华皓欲投簪【欧】南朝仰卫玠清羸疑不禁【滕】端如方直臣处羣良足钦【范】介如亷退士惊秋犹在隂【范】几诮鹰隼鸷羁鞲俄见临【欧】还嗤鳬鹥贪戈缴终就擒【欧】乘轩乃一芥空笼仍万金【滕】片云伴遥影冥冥越烟岑【范】长飇送逸响亭亭出霜砧【欧】蓬瀛忽往来桑田成古今【欧】愿下八佾庭鼔舞薰风琴【滕】
　　来鷰堂与赵叔平王禹玉王原叔韩子华聫句
　　贤侯谢郡归从游乐吾党林泉富余地卜筑疏陈莽是时春正中来鷰音下上若贺大厦成喜留众宾赏【槩】得名因谈笑挥墨粲题榜所夸贤豪盛岂止池榭广人心乐且闲鸟音颉而颃吟罇敞花轩醉枕酣风幌【脩】轻云薄藻栋初日丽珠网红袂生暗香清弦泛余响林深隠飞葢岸曲迟去桨波光栏槛明竹飞衣巾爽【珪】虚容凉樾入影与文涟荡晨飇转緑蕙夕雨滋膏壤嘉辰喜盍朋命驾期屡往觞咏陶淑真世俗岂我仿【洙】得以为胜游萧然散烦想公子固好士世德复可象今此大基构不图转奉养美哉风流存来叶足师仰【绛】
　　苏舜钦
　　丙子仲冬紫阁寺聫句
　　白石太古水【才翁】苍崖六月冰昏明咫尺变【子美】身世逗留増桥与飞霞乱【才翁】人兼独鸟升风泉冷相搏【子美】楼阁暮逾澄反覆青冥上【才翁】跻攀赤日棱呗音充别壑【子美】塔影吊寒藤仙掌挂太一【才翁】佛坛依古层岩喧闻鬬虎【子美】台静下饥鹰晴槛通年雨【才翁】浓罗四面罾日光平午见【子美】雾气半天蒸潭碧寒疑裂【才翁】钟清逺自凝阳陂冬聚笋【子美】隂壁夏垂缯有客饶佳思【才翁】髙吟出逺凭雄心翻表里【子美】逺目着轩腾岑寂来清夜【才翁】沈冥接定僧宿猿深更杳【子美】落水静相仍松竹髙无奈【才翁】烟岚翠不胜甘酸收脱实【子美】坳隩布清塍北野才沈着南天更勃兴恣睢超一气【才翁】黤黕起孤鹏并涧寒堪摘看云重欲崩行中向背失【子美】呼处下髙应庭树巢金爵樵儿防玉绳断香浮缺月【才翁】古像守昏灯乳管明相照莎防緑自矜深疑啸神物【子美】防欲敌殽陵俯仰孤心挠回翔百感登画图风动壁诗句涕霑膺【先公有留题在澄心阁】岁月看流矢【才翁】心肠剧断絙追攀初有象悲愤遂相乘故赏知无遁遗灵若此慿依然忍回首【子美】愁絶下崚嶒【才翁】
　　荐福墖聫句
