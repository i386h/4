<!-- { "loadSidebar": true } -->
　　正大庚寅予行年三十有九献赋明庭为有司所病遂有不遇时之叹皁衣斗食从事史馆以素非所好愈郁郁不得志卧病中僻居萧条尽日无来人缅惟先哲凡所以进退出处之际穷达荣辱之分立身行道建功立事闗诸人事者窃有所感焉于是始自骚人屈平以来下逮汉晋隋唐诸公终之以逺祖雁门武皇作为述史诗五十首以自慰其羁旅流落之怀述近代则恐涉时事故断自唐以下不论呜呼三百篇大抵皆圣贤感愤之所为作也余以愚忠谬信获讥于斯世久矣非敢示诸作者庶几后世有扬子云者出或能亮予之宿心是嵗秋七月既望并州人李汾引
　　苏客卿秦
　　游说诸侯获上卿贾人唇舌事纵横可怜一世痴儿女争羡腰间六印荣
　　韩淮隂信
　　仗劒淮隂去复还举头西望识龙顔堂堂竟握真王印未害男儿辱胯间
　　叔孙奉常通
　　秦时博士鲁诸生漏网骊山百丈阬邂逅刘郎习绵蕝便能弹压汉公卿
　　马中令周
　　脚踏长安陌上尘布衣西上欲谁亲君王不省常何策憔悴新丰一旅人
　　逺祖雁门武皇
　　死心唐室正诸侯铁马南来隘九州当日三垂冈上意诸孙空抱腐儒羞
　　邢安国
　　过唐州西李口
　　白沙翠竹溪上村渔家卖鱼唤行人西风吹皱一溪水水光日影金鳞鳞

　　御选金诗巻二十二
　　钦定四库全书
　　御选金诗巻二十三
　　七言絶句五
　　王予可
　　宫词
　　水曲朱门漪漾漫一帘花雨月波寒金闺背衬鸳鸯冷春困秋千立画干
　　南园湖石
　　翠雀衔云堕翠芜砥峰倒影卧平湖飞花不到穿帘月髙倚晴天一劒孤
　　驯鹤图【张伯玉家画帧宫人徐行以手整钗一鹤后随谓之驯鹤图伯玉请赋诗钦叔常苦其作诗多不用韵限以钗来苔三字】
　　寝处妆铅未卷钗孤云花带月边来六宫帘幕金鸾冷露湿晨烟啄翠苔
　　杂诗
　　白露沙滩浸緑湄小舟舣岸尚依稀山回屏曲江连树
　　春锁人家深处归
　　宫体二首
　　红叶铺霜撼御阶绣莲尘蹴衬罗鞋袖沾莺翅调簧语堕却衔翘入鬓钗
　　骄马金笼借草归翠鸾屏曲染红霏凭防山色春风里唤得莺儿燕子飞
　　梦梅
　　经开璈几虚云锁杯卷江山枕岛楼却忆西岩旧宫殿半塘星斗下瀛洲
　　宋可
　　过洛阳
　　西来东去洛阳城千尺浮图了送迎十日酒旗歌板地白头孤客可怜生
　　张澄
　　辊马图
　　飞堑乗城力亦优不应伏枥便垂头而今世上无良乐兀兀黄尘辊得休
　　侯册
　　寒食
　　交游零落叶辞柯嵗月峥嵘马注坡燕子不来寒食过满城风雨落红多
　　昨朝
　　昨朝已作春归辞今日还成送客诗客子春光俱不见落花寂寂闭门时
　　楚宫
　　离宫楼阁与天通暮雨朝云入梦中回首旧时歌舞地女萝山鬼泣秋风
　　王元粹
　　经废宅
　　谁家住宅北山隈乱后逋人尚未回惆怅门前是官道临风一树杏花开
　　襄阳七絶句
　　江雨初晴江涨发凉风吹水波浪开日暮津头闻打鼓越商巴贾卸船来
　　街头鱼米近颇贵缩项长腰最可珍江东莼鲈亦何好能令张翰称达人
　　近值丧乱弃中原南来亦复着南冠吾家旧井岘山畔野老谩作北人看
　　襄阳城府自古雄千甍万瓦当晴空短衣少年何处客相邀一醉楚楼中
　　城东大堤堤上头何处女郎同出游紫盖留连不归去唱歌日暮傍汀洲
　　江上小儿夸善没一日入水知几回汝曹未有机心在縁底鸥鸟不飞来
　　叹息耆旧不复见欲问土风谁为陈羊公遗碑武侯庙江边酒家说向人
　　醉后
　　云自无依鹤自孤此生谁信有穷途干戈二十年来客留得残骸傍酒垆
　　东楼雨中七诗
　　水边人去燕争泥风动緑荷香满溪髙树绕楼遮望眼独看山色过墙西
　　倚楼人看水东流桥上行人却望楼零落故宫无觅处萧萧禾黍满城秋
　　多年苍柏拂檐枝燕子飞来语向谁枕簟不妨留客住满楼风雨下帘时
　　雨入溪楼不见山雨晴依旧数峰闲韦郎诗句王维画好在幽人指顾间
　　庭中野蔓走青蛇窻外萱葵乱彩霞云漏斜阳雷渐逺东边飞雨到琼华
　　好风吹袖觉凉生雨后东溪水面平无数荷莲看正好却嫌波底乱蛙鸣
　　沟水清泠树影圆下楼闲步上楼眠夜来梦里惊风雨元是松声到枕边
　　王欝
　　杨翟赠李司户国瑞
　　洛阳赏尽牡丹春寂寞钧台对夕曛手折幽兰赠行子多情惟有李参军
　　饮宻国公诸子家
　　宣平坊里榆林巷便是临淄公子家寂寞画堂豪贵少时容词客醉琵琶
　　冯延登
　　元日隆安道中
　　山冈重复三竿日溪路萦回一席天老境飘零情更恶又从马上得新年
　　八月十四日宿官塔下院
　　野僧引客看修竹拄杖入林惊暝禽一道细泉鸣藓磴恍如闲听颖师琴
　　乔松修竹翠交隂凉月玲珑地布金老嬾无诗酬节物夜凉闲听虫吟
　　洮石砚
　　鹦鹉洲前抱石归琢来犹自带清辉芸窓尽日无人到坐看云吐翠微
　　李俊民
　　卜居
　　东隣西舍两三家簌簌墙头落枣花惭愧画梁双燕子笑人今日又天涯
　　新样团茶
　　春风倾倒在灵芽才到江南百草花未试人间小团月异香先入玉川家
　　和筹堂途中即事三首【録一首】
　　晚风吹雨过山堂灯火新凉好对床却被荒鸡笑人懒一声催起着鞭忙
　　防窦子温江山图
　　淼淼澄江欲拍天参差烟树老江边举头不见长安日一棹秋风载酒船
　　过云台
　　夜半风吹霁色开晓乗残月过云台连山断处瞰平野一线黄流掌上来
　　济源龙潭
　　尘世悠悠不识真一潭春碧养潜鳞可怜无故惊雷起误却山前失筯人
　　雨后
　　春空霭霭暮云低飞过山前雨一犁明日却寻归去路马蹄犹踏落花泥
　　阻风
　　东风作恶几时休况值春光欲尽头谁谓闲人无个事一年长是为花愁
　　许司谏醉吟图
　　席地风光引兴来不辞白发被春催眼前有句贪拈掇闲却梨花树下杯
　　秋江断雁图
　　不堪愁里见秋光江北江南木叶黄谁信朔风犹跋扈天涯吹断弟兄行
　　阳闗图
　　一杯送别古阳闗闗外千重万叠山试问青青渭城栁不知眼见几人还
　　千里江山图
　　笔下江山取意成一峰未尽一峰生凭谁试向行人问水郭烟邨第几程
　　不寐
　　露下中庭鹤睡惊娟娟缺月照窻明夜深读罢床头易纸帐梅花梦不成
　　雪后送寳泉之碧落
　　酒面轻风不作寒天花散落满人间殷勤行脚休辞逺出得城门是雪山
　　答筹堂【寄诗有青灯佳话正当时之句见其恋恋之至也用来韵荅】
　　秋凉急急授衣迟便是霜林叶落时夜听寒砧动离思恨无针线小蛮知
　　和王成之梅韵
　　朝来一雪幕晴沙行到前邨始见花驿使便将春色去暗香今夜落谁家
　　下太行
　　山中日日伴云闲不见闲云只见山君去试从山下望青山却在白云间
　　狂风
　　春光着物酒加浓白白红红眼界中又是一塲蝴蝶梦能禁几度落花风
　　溪竹
　　﨑岖一径逐溪斜泛泛溪流带落花为问风前双燕子衔泥飞去入谁家
　　留别
　　耳畔频频杜宇声马头山色翠相迎一杯不尽留连意送客风来便好行
　　送毋受益之洛阳
　　有心待种洛阳田早趂西风送客船借问梅花堂上月不知别后几回圆
　　栁
　　一年春色到溪头展尽眉间几防愁才得东君暂时意笑他张绪不风流
　　野菊
　　风露丛中取次芳愁边过却几重阳秋光到处都无主不是闲花不肯香
　　老杜醉归图
　　花下骑驴不踏泥花间醉后复何之殷勤骥子扶归去明日重来别有诗
　　元夜与泰禅师洛阳观灯
　　行歌声里落梅风烁烁华灯万盏红何似吾师方寸地一轮明月小参中
　　东山道中
　　采徧山城草木芽百年老树尽枯查眼前多少闲田地雨后春畊有几家
　　十七日送行
　　匆匆又别故园春花落犹随马后尘相对离筵莫惆怅送行人是欲行人
　　寄别
　　马蹄踏破乱山青送客风回酒半醒归客莫将云外指大都一十五长亭
　　孟浩然图
　　却因明主放还山破帽骑驴骨相寒诗句眼前吟不尽北风吹雪满长安
　　夜梦月下与数仙子酌酒仍各赋诗
　　天风一扫暮云开收拾羣仙共酒杯但指今宵是新月不知曾照古人来
　　和平太行路韵
　　凿开险阻若天成暂使时间眼界平却羡长安西去路青山不管送人行
　　和君瑞月下闻砧
　　夜凉枕上梦频惊有底秋天不肯明老眼近来闲泪少那禁月下衣声
　　香梅二首【邮妓之小字匠手有诗边仲宁索和因用其韵】
　　被谁说破梦中梅应有罗浮倒挂来秪为怕愁贪睡后返魂才向北枝开
　　一枝潇洒陇头香分付新愁竹叶觞纸帐不须寻短梦天涯倦客已无肠
　　王廷秀悠然轩
　　小轩开后快双明峭拔南山立翠屏好是晚来新雨过白云堆里露尖青
　　留别
　　主人把酒再三留送客风髙势未休更听愁眉歌一曲尊前肠断小温柔
　　周昉内人图四首
　　倦绣
　　心情犹在未收时却顾花间影渐移不道春来添几线日长只与睡相宜
　　衣
　　一夕秋风雁过声铁衣辛苦向边城将军不用和戎计双杵休辞月下鸣
　　按乐
　　倚风无力见温柔初下喧天羯皷楼犹向花隂理新曲君王不惜锦纒头
　　览镜
　　不教朱粉污天真长对菱花顾影频便把蛾眉扫来淡尚嫌不似虢夫人
　　寒食戏书
　　蓦见花间防药回同心髻绾緑云堆多情更有墙东月送得秋千影过来
　　汉髙庙【在襄阳县西南钟山】
　　垓下未闻歌散楚泽中巳见哭亡秦乾坤到底归真主愁杀鸿门碎斗人
　　宋玉宅【在宜城县】
　　离骚经里见文章水緑山青是楚乡往事一塲巫峡梦秋风揺落在东墙
　　闗将军庙【在襄阳南九里鳯林闗】
　　鼎足相吞势未分谁能倾盖得将军曹吴不是中原手天下英雄有使君
　　刘表祠【祠前有墓在府城东门内】
　　天运端能卧可收江山形势数荆州当时若听韩嵩策那得曹瞒享士牛【曹操与袁绍相持于官渡韩嵩说表起乗其弊表不从操征表表之子琮竟以荆州降】
　　游青莲分韵得春字【并序】
　　已亥暮春十有八日刘巨川济之瀛汉臣王特升用亨郭甫仲山姚升子昂史显忠遂良同游福严禅院与巨川彦广二山主道旧兵革之余不胜感叹仍以春山多胜事为韵赋诗以纪其来
　　四面山围故故青茶烟榻畔坐忘身与师贪论安心法门外飞花送却春
　　水帘
　　倒倾蛟室防琼瑰孤落空岩雪浪堆巻地封姨收不起素娥垂下玉钩来
　　碧落途中遇雪
　　出郭山行十里余据鞍拥鼻一臞儒飞花落在吟肩上便是蓝闗遇雪图
　　大阳值雪
　　扫地隂云拨不开北风吹落豆稭灰相逢父老应相笑直待山头白后来
　　凤林【孟浩然故居在襄阳县南十里】
　　天寳诗人去却回果曾北阙上书来若为耆旧无新语明主何尝弃不才
　　杜甫故里【杜易简预之逺裔有从弟曰审言生子闲闲生甫世居襄阳至甫徙家巩县】
