<!-- { "loadSidebar": true } -->
　　江水东流西日微闲身不系独何依尘埃爽飒枯蓬鬓霜露凄凉破衲衣百粤雨余山翠合三韩云净海青飞沧溟自古通天汉梦绕黄姑织女机
　　宿贾性之市隠
　　今年冬雨不作雪屋头鸟声浑似春絶怜草色緑铺地可爱梅花白照人时物已迎新嵗换交情空向异乡亲忽思昨夜残灯里错认还家梦是真
　　丙申嵗十月还乡作
　　小舟冲雨清溪上雨密溪深宿雾昬游子到家无旧物故人留客欲空尊荒畦蔓草纒蒿草落日青猨叫白猨语罢不须还秉烛耳闻目见总销魂
　　次韵石末公元夜之作
　　八表流云澄夜色九霄华月动春城条风细细吹旗影香霭微微引漏声河汉虹桥应断絶沧溟鼇足漫峥嵘愁来更聴渔阳操独倚阑干坐到明
　　题烟波泛舟图
　　旧游忆鼓湘湖棹日净风微江练平小艇曲穿花底出游鱼相伴镜中行别来漫想心徒切画里重看眼亦明素石苍松是何处愿从巢父濯冠缨
　　秋夕
　　栢叶萧疎柳叶黄露华如玉缀空廊丹心欲共灯花结白发偏随漏水长月色故园同窈窕虫声此夜独凄凉寒鸦莫更啼金幷衰病能堪几断肠
　　赠西岩道元和尚
　　西岩寺里云巢子不到人间几十年杖锡野猨迎路侧谈经山鬼立灯前尘飞劫火青春梦雪满长松白日眠近得渊明入莲社兴来时复有诗篇
　　侍宴钟山应制
　　清和天气雨晴时翠麦黄花夹路岐万里玉闗驰露布九霄金阙约云旗龙文騕褭骖鸾辂马乳葡萄入羽巵衰老自惭无补报叨陪仪凤侍瑶池
　　欣懐亭为脱因宗道赋
　　爱子山亭湖水中杂花修竹合蒙茏三春锦绣花迎日十里笙箫竹度风菰饭炊来胜雪白鲤鱼钓得出波红浮生无事当为乐应许闲人一醉同
　　妙成观用何逸林通判韵
　　我访仙家溽暑前青枫緑柳暗晴川竹根露湿登山屐沙际鸥迎渡水船云气长留虚白室丹光直上蔚蓝天纯阳道士重来日为问蓬莱是那边
　　为贾性之题山水图
　　不见唐朝王右丞世间画史少知名何人貌得烟岚意静聴如闻风水声逺岫带云才隠约斜阳照树却分明清泉素石堪乗兴欲买扁舟过此生
　　题陆放翁湖上诗后
　　放浪江湖一老翁若耶溪上几春风门前流水斜还直篱外闲花白复红甚欲赋诗追杜子也能纵酒学陶公细看墨迹成懐古叹息他乡类断蓬
　　叶叔安南溪草堂即事
　　溪上草堂盈十寻疎杨宻竹各成阴緑苔绕舍桑畦静白水当门稻遂深过雨忽翻金碧影凉蜩乱发管弦音此时不省愁何在坐到鸦栖月满林
　　遣兴
　　白露如珠滴素秋啼螀络纬寂然收烟开碧水浮天逺月带银河入海流艳艳霜林张绮缬琤琤风叶落鸣球此时客旅篝灯坐无奈黄昬一晌愁
　　云门寺作
　　若耶溪头过新雨云门寺前芳草长好将薜荔纫衣带更取辛夷结佩纕緑鬓朱顔非昔日茂林修竹是他乡东风且莫吹花尽逺客伤春易断肠
　　宋濂
　　送编修张仲藻还家毕姻
　　少年归娶奏金銮喜得天顔一笑看红锦裁云朝奠雁紫箫吹月夜乘鸾灵椿堂上承中馈宝镜台前结合欢从此梅花消息好青绫不似玉堂寒
　　送杨廉夫还吴浙
　　皓仙八十起商山喜动天顔咫尺间一代辽金归宋史百年礼乐上春官归心只忆鲈鱼鲙野性岂随鸳鹭班不受君王五色诏白衣宣至白衣还
　　陶安
　　采石晚渡
　　残霞逺树水云中淮甸江乡有路通沙影分开晴浪白橹声揺落夕阳红风前宿鹭投疎苇岸上征人望短篷幸有蛾睂解迎客无劳更叹暮途穷
　　探梅
　　东君消息乍来时访问江头慰所思踏雪且行新霁路向阳应有半开枝遥知暖意回苔干惊喜寒香度竹篱又恐重来花烂漫细看蓓蕾最相宜
　　姑孰溪
　　映带城隅地势雄昔称重镇大江东万山中断飞银浪一曲西流卧采虹夹岸楼台杨柳月对船灯火荻花风钓鱼台下鸥如雪我己忘机似海翁
　　泊吴兴
　　屋覆长桥客舣舟玻瓈窟宅冷涵秋塔穿云表万松嶂水注城心两岸楼列肆晨喧分海错重帘昼卷起吴讴玉堂翰墨多遗迹安定祠前更少留
　　秋江雁影
　　西风不动楚波凉倒浸征鸿带夕阳云母屏间筝列柱水晶宫里字成行纷如鹊映银河面孤似鸾窥宝镜光几见芦汀飞起处冷涵数防在青湘
　　晚渡
　　下马江头緑草生苍童笑指暮潮平得风先送孤舟渡过岸将为万里行宿雁隔烟沙际没寒鸦带日树头鸣多情最是津亭柳嵗嵗逢人费送迎
　　三湖
　　三泽茫茫一碧连白苹风起棹歌传树头烟浪浮沈日水底星河上下天苇长新沙留雁梦草腥残箔湿蛟涎何当结屋琼瑶窟买取临隄二顷田
　　秋馆书事
　　多年草树未芟除野豕山麞走傍庐三五吏曹来捧牍欹斜客枕罢观书秋江潮涌霜飞晚暮霭鸿征月上初木落风髙生逺兴思归意不在鲈鱼
　　赠朱允升先生
　　年年应召赴秦淮此防留连百日偕王室大兴新制作客窗细话旧情懐未霜荷叶迎湖露初月梅花映雪斋更为相逢多胜事御沟垂柳拂春街
　　泊江州
　　江云绀緑夕阳边江水空明海气连一防逺帆如白鸟数声急鼓隔苍烟浔阳九派疑无地庐阜千峯直造天清夜开尊酹司马琵琶亭下月当船
　　过湖口
　　荆楚东疆合众流微茫天地一浮鸥山围古邑当湖口水没平沙露树头处处茅茨松叶暝萧萧风日荻花秋何时访友章江上共倚朱帘画栋楼
　　王袆
　　次韵萧山友人
　　长忆萧然山下县去秋为客日招邀夕阳度飞轮塔晓雨文通梦笔桥搜检虫鱼穷尔雅咏歌草木续离骚旧游回首成雕谢莫遣音书似路遥
　　吴江客中冬至日
　　十年奔走竟何依转觉谋生事事非时序每惊愁里换家山长向梦中归吴江嵗晚寒波积楚塞天空鸿雁稀酒后登楼倍惆怅缁尘犹满旧征衣
　　桐庐舟中
　　潇洒溪山梦此邦轻风细雨过桐江川回几讶船无路林缺时看屋有窗野果青包垂个个水禽白羽去双双到家会值重阳节新酿村醅正满缸
　　懐宋学士景濂
　　芙容峰下是乡邦未许归帆泝浙江天下文章宁有几斗南人物恐无双心期久与三乗契笔力真能九鼎扛投老著书浑不倦颇闻中夜坐灯窗
　　汪广洋
　　别刘希敬
　　与君同理扬州棹卧看长天入翠微何事杜陵伤逺别不如范蠡赋东归春风小店梨花发宿雨疎林燕子飞惆怅临溪一杯酒銮江江上日晖晖
　　广陵怀旧
　　官柳阴阴销汴桥暖催晴緑上兰桡花迎后土依然在人去东风不可招紫陌渐稀春试马青楼殊絶夜吹箫回看烽火连云起应使江淹叹寂寥
　　过胥江寄郑久诚参政
　　浦口潮来穏系船汀花如雪草如烟几家茅屋临江水一路松风响杜鹃帘卷轻寒中酒日香焚新霁熟梅天少陵心事谁人识头白相知有郑度
　　孙炎
　　赠黄链师
　　留侯弟子有初平九嵗从师住玉京天与数书皆鸟迹家传一劒是龙精瑶池桃子无消息海水桑田又浅清我为紫芝歌一曲夜深相荅洞箫声
　　夏煜
　　康郎山奉防
　　三军战罢日重轮好雨东来为洗尘絶壁秋声清潄玉白沙月色烂堆银气成龙虎知王者兆应熊罴得老臣半夜内官催草檄烛花影里绣衣新
　　苏伯衡
　　陪诸公郊行
　　忽忆儿童唱大堤便携僚友出金闺清溪绕郭穿鱼市瘦马寻芳踏燕泥酒美得辞花下醉诗成谩向竹间题始知游衍来应晚岸芷汀杨色已齐
　　张孟兼
　　北山草堂
　　草堂卜筑近嶙峋怪石苍苔迹未陈涧瀑乱鸣前嶂雨山花迟发半岩春每逢过客留题壁自有居僧为卜邻松下伏苓今亦大可能谋食乐终身
　　危素
　　送张幼初之京
　　振衣鸣玉上青霄银汉清秋转斗杓北阙飞龙天杳杳南云归雁路迢迢朝登华岳风生腋夜饮滦河月入瓢水竹清虚好真馆刘安有赋为相招
　　送章右丞戍广西
　　文昌桥上紫骝嘶又送将军戍广西三省甲兵劳节制八蛮烟雨入封提雕弓晓射崖云裂画角寒吹海月低已喜皇威清海岱邑封上将拜金泥
　　张以宁
　　长芦渡江往金陵
　　春日三竿上翠屏晓风五两下芦汀水兼天去无边白山过江来不断青沙觜潮回平雁迹海门雨至带龙腥升平不复后庭曲睡起渔歌烂漫聴
　　次李宗烈韵
　　倒着乌纱醉几回白鸥门外莫相猜浮生万古有万古浊酒一杯复一杯棕叶响交风色异荳花飞满雨声来青灯独似儿时好一巻遗书自阖开
　　坐来落叶两三声野菊开时雨满城作客愁多仍嵗晚还家梦逺易天明古时豪杰有遗恨秋日溪山无俗情君可归欤吾未得百年懐抱向谁倾
　　横阳草堂次谢叠山韵
　　迤中州二水回参差杰阁五云开银钓透壁诗人去铁笛裂岩仙客来行度蝉风凉白恰松翻鹤露泻清杯何时夜半梅花月溪上吟篷带雪推
　　秋登九江庙晚眺
　　黄花开后叶初霜紫蟹肥时酒满缸羇旅已知浮世淡登临未觉壮心降天垂去鸟低平楚水学惊蛇到大江目极孤云乡思乱烟波空想白鸥双
　　次韵王尹夜泊独柳
　　霁月中天见绛河黄流满地漾金波荒陂野火兼渔火短棹吴歌和楚歌去雁竟连家信杳眠鸥未识客愁多江南二月花如海独负归期奈尔何
　　送僧游杭
　　铜驼夜湿苔花冷银雁秋飞宝气消曾共残僧披旧迹尚怜故老话前朝衲随猨挂云生树杯趂鸥还月上潮师去新诗如见寄白沙翠篠赤阑桥
　　髙邮
　　长陂云气满淮东下隠蛟龙万仞宫湖岸楼台连海上水田秔稻似吴中古藤酒醒春风在甓社珠寒夜月空四海升平须进酒卖鱼柳畔见南翁
　　和刘公艺暮春有感韵
　　醉梦还家醒未归起寻坠萼惜流辉静闻白蚁如牛鬬闲看青虫化蝶飞日转渐长添篆缕雨来忽冷觅罗衣却思翠竹清溪路曛黑儿童候竹扉
　　次张祭酒虚游轩雨后即事韵并忆扬州旧游二首
　　墙角红葵一丈开鹁鸠声断雨声来风鸣竹屋诗新就日度花砖梦恰回露蔓蜗行经午湿风枝蝉语近秋哀虚游轩里凉如水自玩春秋着玉杯
　　百年何处好懐开忆在扬州几醉来落日放船穿柳过微风欹帽看花回即今尽减尊前兴忆旧宁堪笛里哀一笑广文官饭窄论文那得酒盈杯
　　吴门怀古
　　曾见吴门歌舞时遗台废苑不胜悲春风雁啑菰蒲叶夜月乌啼杨柳枝有客买舟寻范蠡无人穿塜近要离馆娃宫外繁花发游女长歌白纻词
　　富阳南泊骤风雨
　　征夫直北厌风埃南下蒲帆比日开山逺苍龙趋海去潮喧铁马蹴江来云昬白日林如失风约青天雨却回短发相欺予渐老孤舟独宿意难裁
　　七里下舟至鈆山州旁罗店
　　懐王山前似叶舟卧看帆影晚悠悠云飞梨岭先南去水汇鄱江倒北流烟渚白花迷晚蜨风林碧叶应啼鸠去年此日隋隄柳马首青青客正愁
　　寄广西参政刘允中
　　重臣授钺殿南邦五月旌旗过上江青带碧簪环画省緑沈金锁防油幢峒丁万笠春耕野海估千帆晓渡泷铜柱南边相忆处尺书难寄鲤鱼双
　　全思诚
　　寄题玉山草堂
　　草堂中人天下竒昔闻卢鸿今见之鲸牙已出沧海底凤雏犹隠昆山陲村醪醉客飞凿落竹牀卧月吹参差相知何必曾相识画里题诗寄所思
　　詹同
　　秋夜书懐简李希吉
　　江臯秋水明晚霞江城秋满诗人家双杵隔墙夜敲月一灯向壁寒生花乌鹊惊风绕红树紫蟹带霜行白沙清虚之府入幽梦醒看河汉思乗槎
　　题云林丹房为葛元徳赋
