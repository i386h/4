<!-- { "loadSidebar": true } -->
　　和西湖竹枝词
　　六月七月生晩凉大树小树临幽窗枯槎行蚁过无数晴空好鸟飞一双
　　净圭
　　游仙词
　　霞光闪闪五云东楼观巍巍照碧空忽报夜池催赐宴翠鸾飞景月明中
　　缥缈仙山五色云玉真飞佩度氤氲不应名字题仙籍犹看唐家旧赐裙
　　洞草岩花处处春壶中日月镜中身飚轮飞度麟洲水知是仙班第一人
　　松飘金粉落空庭石上清斋玩易经应笑世人工肉食满头垂白采参苓
　　尘寰扰扰事如麻恨我东风易落花阿母蟠桃才一熟人间几度摘秋
　　琼楼十二亚相连楼上仙姝笑粲然青鸟忽烦将逺意紫霞新写寄来篇
　　青童小队鼔琅璈仙子酣歌咏碧桃下视人寰方汹汹红尘如海涨波涛
　　青鸟衔书降玉京芙容金掌露华清深宫无限情缘在不是神仙不易成
　　宗衍
　　野鸡毛羽好
　　野鸡毛羽好不如家鸡能报晓新人美如花不如旧人能绩麻绩麻作衫郎得着郎见花开又花落
　　惟则
　　筚篥引【并序】
　　西瑛懒云窝距余禅室半里许时相过从吹筚篥以为供复于余言有所需乃赋长歌以赠
　　西瑛为我吹筚篥发我十年梦相忆钱塘月夜凤凰山曽聴酸斋吹铁笛初吹一曲江风生余响入树秋呜咽再吹一曲江潮惊愁云忽低霜月黑坐中聴者六七人半是江湖未归客欢者狂歌绕树行悲者垂头泪沾膝我时夺却酸斋笛敛襟共坐松根石脱略悲欢万念消悟声无性闻无迹西瑛筚篥且莫吹筚篥从古称悲栗悲欢茫茫塞天地人情所感无今昔山僧尚赖双耳顽请为西瑛吐胸臆声闻相触妄情生闻尽声亡情自释尽闻莫谓闻无声机动籁鸣无间隔亡声莫谓声无闻去来厯厯明喧寂吹者之妙余莫知闻者之悟公莫测公归宴坐嬾云窝心空自有真消息
　　善学
　　山趣吟
　　我趣山幽逸山幽岂易言但容来老衲未许过髙轩泉眼山边活鸟声花外喧红尘无路入风景似桃源
　　山宇吟
　　庵锁云峦树锁烟淡浓苍翠笔难传石边添个头陀坐一幅丹青世外悬
　　山云水石道人家方寸常开不夜花风味与人真个异夜深拨火自烹茶
　　扫石跏趺黙坐间春深幽鸟乱啼山白云爱我庵前住与我常年共放闲
　　大圭
　　和詹生春雨寒歌
　　十日春九日雨空屋贮寒寒色苦晓雪都成陌上泥暮云不见城东树所思今何处相去才几许独将寸心寄短琴琴老无弦暗麈土东风吹落锦一幅文章字字成金玉中有苦寒词词古声更悲赓歌我不忍上诉苍苍知俗眼瞳人久生脂竞收琐尾遗瑰竒野禽乗轩士徒步黄土被绣人无衣天公有意回春燠千林一夜生红緑长年呻吟卧掩门人生不解同草木君勿歌春雨寒我有两耳愁心百盘炉空叶巳灰屋漏苔生椽檐声夜夜春水悬人间惟我与子同此味鬓发未白书如山春雨寒歌一阕穷达在天愁不得当时短衣夜半悲饭牛何如学取商颂声金石
　　魏国夫人管氏
　　渔父词
　　南望吴兴路四千几时回去霅溪边名与利付之天笑把渔竿上画船
　　身在燕山近帝居归心日夜忆东吴斟美酒脍新鱼消却清闲总不如
　　人生贵极是王侯浮利浮名不自由争得似一扁舟弄月吟风归去休
　　郑氏允端
　　吴人嫁女词
　　种花莫种官路傍嫁女莫嫁诸侯王种花官路人取将嫁女王侯不久长花落色衰情变更离鸾破镜终分张不如嫁与田舍郎白首相看不下堂
　　拟寄衣曲
　　男儿逺向交河道铁马金戈事征讨边头八月霜风寒欲寄戎衣须趂早急杵清砧夜深玉纎铜斗熨贴平裁缝制就衣袄裙千针万线始得成封裹重重寄边使为语夫君奋忠义好将功业立边陲要使声名垂史记
　　余季女
　　遣兴歌
　　妾谁怨兮薄命一气所神兮化生若甑春山媚兮秋水净乗贞洁兮妾之性聊歌兮遣兴
　　夜梦兮食梨命灵氛兮与予占之曰行道兮迟迟敛角枕兮粲如风动帷兮心悲
　　云黯黯兮雪飞棘夫子介兮如石苦复留兮不得望平原兮太息涕泗横兮沾臆
　　送子去兮春树青望子来兮秋树零树有枝兮枝有英我胡为兮防防子在此兮山城
　　织女兮牛郎星回纪兮为参商欲径渡兮河无梁霜露侵袭兮病偃在牀嗟嗟夫子兮谁与缝裳
　　士女曹妙清
　　西湖竹枝词
　　美人絶似董娇娆家住南山第一桥不肯随人过湖去月明夜夜自吹箫
　　士女张妙静
　　西湖竹枝词
　　忆把明珠买妾时妾起梳头郎画眉郎今何处妾独在怕见花开双蝶飞
　　薛氏兰英蕙英
　　苏台竹枝词
　　姑苏台上月团圑姑苏台下水潺潺月落西边有时出水流东去几时还
　　馆娃宫中麋鹿游西施去泛五湖舟香魂玉骨归何处不及眞娘葬虎丘
　　虎丘山上塔层层静夜分明见佛灯约伴烧香寺中去自将钗钏施山僧
　　门泊东吴万里船乌啼月落水如烟寒山寺里钟声早渔水江风恼客眠
　　洞庭余柑三寸黄笠泽银鱼一尺长东南佳味人知少玉食无由进上方
　　荻芽抽笋栋花开不见河豚石首来早起腥风满城市郎从海口贩鲜回
　　杨栁青青杨栁黄青黄变色过年光妾似栁丝易憔悴郎如栁絮太顚狂
　　翡翠双飞不待呼鸳鸯并宿几曽孤生憎寳带桥头水半入吴江半太湖
　　一緺凤髻緑如云八字牙梳白似银斜倚朱门翘首立往来多少断肠人
　　百尺高楼倚碧天阑干曲曲画屏连侬家自有苏台曲不去西湖唱采莲
　　徐氏女
　　途中怨
　　万水千山去路赊青鞵踏破几层沙登山絶顶重逢岭渡水尤深又复涯雁字只传夫与子鱼书难寄母和爷回头遥望乡闗处云下峰前是我家
　　郑奎妻
　　春词
　　春风吹花落红雪杨栁隂浓啼百舌东家蝴蝶西家飞前嵗樱桃今嵗结秋千蹴罢鬓鬖髿粉汗凝香沁緑纱侍女亦知心内事银瓶汲水煮新茶
　　夏词
　　芭蕉叶展青鸾尾萱草花含金凤觜一双乳燕出雕梁数防新荷浮緑水困人天气日长时针线慵拈午漏迟起向石榴隂畔立戏将梅子打莺儿
　　秋词
　　铁马声喧风力紧云窗梦破鸳鸯枕玉炉烧麝有余香罗扇扑萤无定影洞箫一曲是谁家河汉西流月半斜要染纎纎红指甲金盘夜捣鳯仙花
　　冬词
　　山茶花开梅半吐风动帘旌雪花舞金盘冒冷望狻猊绣幙围春防鹦鹉倩人呵笔画双眉脂水凝寒上脸迟妆罢扶头重照镜凤钗斜压瑞香枝
　　张氏
　　寄外兄弟二首
　　山之髙兮月出小月之小兮何皎皎我有所思在逺道一日不见兮我心悄悄
　　采苦采苦于山之南忡忡忧心其何以堪
　　无名氏
　　和杨铁崖西湖竹枝词
　　苏公堤上杨栁青人来人去管离情东风为尔丁宁道折断柔条莫再生
　　天竺寺前开翠微长年流水白云飞流水入湖无日歇白云出岫有时归
　　樱桃词
　　江南四月春归早红紫千枝迹如埽枝头新缀缨络珠一树樱桃烂晴昊菱花照见白家娘一颗胭脂相鬬好青楼逺客迷芳草三食樱桃送春老凤皇在何方衔将飞逺道
　　雪花曲
　　苦篁猎猎吹北风黄河水流凝不通天孙手持白鸾尾笑埽琪花飞碧空昆山玉碎琼楼裂老龙起舞惊明月梦觉游魂不觉寒醉吟纸帐春云热东家娇娘厌桃李学绣宫花琐窗里冷袖擎来欲细观隔帘火气催成水
　　刘妙容
　　伊州曲
　　月既明西轩琴复清寸心斗酒争芳夜千秋万嵗同此情歌宛转宛转声巳哀愿为星与汉光景共徘徊悲且伤参差泪成行低红掩翠方无色金徽玉轸为谁锵歌宛转宛转结复悲愿为烟与雾氤氲共容姿













　　御选元诗巻十二
　　钦定四库全书
　　御选元诗卷十三
　　五言古诗一
　　耶律楚材
　　过济源和香山居士韵
　　覃怀胜游地济渎垂名久忽见乐天吟笑我输先手丽词金玉振老笔风雷走乗兴试续貂啓我谈天口平湖涌泉注清凉莹无垢凭槛瞰涟漪风髯尘抖擞龙孙十万竿蓊翳浓隂厚沁水济源东天坛王屋右秀色已可餐何须杜康酒步步总堪诗佳篇如素有赓酬淡相对独有龙冈叟亭上几徘徊斜阳西入酉晩年归意切对此空沈首何日遂初心营居碧林后
　　郝经
　　雁媒
　　云衢眇飞鸿往来解随阳序当夜有所次进朝有行瀚海天山西卵育嵗为常八月秋风高雝雝共南翔水国
　　足汀洲江湖多稻粱晻霭带残芦老岸青草长哀鸣洞庭月乱防潇湘霜太和开冰天北去颃穹苍信禽法天运断不为炎凉偶为篝灯误缚足离江乡饮啄养为媒朋俦总相忘嗷嗷解愁人乃反无愁肠弋人见冥鸿矰缴潜施张置媒使号呼投网来抢攘奄忽一举尽羽毛皆摧戕厌然束缚去又向云间望嗟嗟罔民徒诡计不可防被获反为用竭力如鬼伥有信复无智终自为身殃误已更误人不悟眞可伤
　　游灵岩寺【并序】
　　乙卯秋九月十九日登泰山二十二日下太平顶遂游灵岩寺
　　岱宗西北驰倒卷碧玉环岳灵秘雄丽势欲藏三山初从谷口入两崦争孱顔渐疑下地底细路深屈盘仰视觉天窄石井攅峰峦陆海沙劫开突兀仁王坛桐鲸吼西风栋宇横髙寒石龙喷清泉洒落几案间脩竹埽山色莹緑穿云根丹凤饥不来寂莫青琅玕上方在天上下视无尘寰空霏锁霜树翠锦防朱殷西日回清辉轻金满烟鬟何时脱世网挂席髙盘桓静境求初心滞虑驱万端向晚苍烟合更欲穷跻攀路断不得前矫首重一看
　　赠青社诸公
　　北风吹海氛雄鲸偃脩鳍皇皇择木鸟落日将安之清霜摧丰林枯沙没卑枝况复天地闭岂汝飞腾时嗷嗷复嗷嗷途穷愈多岐寸心増郁陶拊髀濳生悲苍茫欲问津谩使行人嗤赖有鲁连子亦在东海湄举手谢浮世共欲寻安期扶揺三山颠笑傲云涛低半夜开扶桑弄日腾清辉伊昔孔尼父亦欲居九夷世纲傥可逃去去夫何疑
　　渡江书所见【幷序】
　　已未秋奉命宣抚江淮自邓南入新野蹈宋北鄙渡泌河及湖阳入于舂陵陂塘聨络畎浍萦属邨墟蓊翳荒空不可行佳木修竹奇花异卉栉比林莽间怵然有感于中而取野莲荒竹秋桐野菊四者姑以寓感焉
　　野莲
　　陂塘渺烟芜秋波淡浮空蒹葭杂芙蕖依稀见愁红轻锁露华凉亭亭倚西风金粉亦自香霞腴为谁容无言恨最深失偶情更浓摇摇似相招为喜诗人逢翻思彼桃李反在罗绮中复忆岩下兰緑叶翳荒丛西子出苎萝原思老蒿蓬万物在生处莫谩仇天公
　　荒竹
　　荒竹绕废宅髙下随女萝新梢入林莽迸叶扬条柯玉骨清且癯埋没还奄阿病緑烟惨凄枯黄雨滂沱劒断防复折壮士空悲歌伊昔主家安森森气相摩箨龙起云雷平地烟霄过幽香澹庭除静隂延绮罗一自兵尘生人去斤斧多寂寞秋不实饥凤将奈何
　　秋桐
　　髙秋江汉波卉木入摇落荒林拥孤桐蔓草重绕缚凄迷气日丧憔悴若陨箨黄雕晚风吹青裂饥鸟啄无时亦无俦幢幢老隂薄仪凤安所栖宫树空寂寞谓汝无自伤植根亦娇弱岂能持风寒况乃失所托何时此焉居扬锄翦荒恶携幼扳庭柯遂我生聚乐
　　野菊
　　乾坤入消数万物呈晚节秋晏菊始华荒丛翳林樾野迥幽姿清冈断寒艳接丝虫罥青苞啼螀抱枯叶瀼露积玉华层层拥金屑我欲摘以杯饮之濯中热霜栽郁髙标胡与荒秽列嗟尔夷恵俦玉质难变灭不谓无人看便使幽香歇安得老瓦盆坐对浇古月
　　橄榄【南人谓之格览】
