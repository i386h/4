<!-- { "loadSidebar": true } -->
　　避地恐不深吾必在汶上旷野多平畴游目足自广南冈一握中林麓稍森爽石壁拓精舍石门劚新壤阳崖连阴峰遨游惬心赏呼儿荷铫鎒携俪治绩纺既欣禾豆登复见桑麻长八口可无饥亦足代禄养岂必规达人庶几屏尘想
　　逺游得暂归机事久方释渐与朝市逺转恋林野寂田畴日以亲风雨颇相习农人告及春欣然顾袯襫负杖桑阴午荷鉏麦陇夕绕屋榆烟暝隔水梨花白逺目任纵横安步随偃息一区安蓬蒿一盂饱橡栗溪山本不亷琴酒堪自适
　　拟杜遣兴
　　人苦不知足有愿何终极当其入天门犹未厌羽翼一朝成蹭蹬唾井无复惜昔日李将军灞亭人不识
　　董光宏
　　补陀
　　东南泽国半往往饶异迹大海峙补陀悬崖几千尺层波山震撼断柎石苍赤明灭九防烟超忽万里舶翻风鸷鸟退近岸乱帆掷西方有圣人东海乃其宅年来诏使至旛幢飐岩石我亦飞渡来流览感今昔摩挲薝卜花四望晓天白
　　袁懋谦
　　拟古
　　行者日以行思者日以思日月相代谢荏苒逾歳时君子在万里独宿谁与怡徘徊增感伤托梦通音徽音徽不可接涕泣沾牀帷披衣还起立东西迷所之
　　熠熠花间萤照我庭东厢髙飞不能起敛羽舒其芒云是腐草化耀此夜长逢时被渥泽朽质自生光
　　茅瑞徴
　　送薛驾部还陜
　　朔风日以厉肃轸超西秦行行归故乡而我失所亲与君同舍郎况乃托比邻相望朝伊夕绸缪亦有因一旦出门辞飞飞关陜尘仰盻浮云驶怅然忆逺人悬知经歳别分手自怆神愿展平生意河梁写其真聊将盈尊醪叙此离情新我亦赋归来离合难具陈
　　刘宗周
　　送祁世培北上
　　清时起威凤乃在丹穴藏羽毛蔚五采顾盼周四荒已负絶世姿竦身犹彷徨天路不足儗所思在求凰止必择梧荫鸣必于朝阳遂为虞周瑞跻世以平康
　　用韵荅刘湛陆翰撰
　　濯濯园中梅矫矫雪中植凡物贵后凋君子尚消息稍逢天运周春风意何极但嫌少妩媚妬彼桃李色孤赏赖伊人庶以葆德
　　顾云鸿
　　雪夜梦与受之登楼境界超逺已觉恍有所得口占纪之
　　任城腊五夜雪势浩方永拥裘深帷中照见须眉影神马挟冯夷我驭何不骋遂登白玉楼俯视方壶顶秋阳郁平林下界亦井井有美楼居人含毫发竒頴拍肩遂其歌绮思一时冷谈笑闻邻钟泠然得深省
　　徐冽
　　读考槃集赠赵凡夫
　　幽居理撰旷览获新辞云霞绚以丽星斗粲离披浩荡思无垠独与寥廓期翛然涤尘襟习习生凉飔雅音久沦寂嘈杂徒尔为一闻仙吕奏瓦釜安能施
　　夙昔好岩栖卜居寒山隩辟异披荆榛百堵聊自筑甃石封瑶草编篱间脩竹偕隠事君子叱耕有麋鹿楼居列羣书暇游时纵目绮藻何缤纷六铢垂雾縠逸志谢嚣纷深心寄穆天末翔孤云夐哉迥难逐
　　婕妤怨秋风文姬悲塞土藻雅虽纵横所嗟为情苦夫人抗遐标亭亭厉千古俗响难为工清徽亮堪抚名理既己超夙秉先民矩况复悟逃禅沈几恣探取柔翰非所耽余勇庶可贾托迹在考槃硕人自俣俣羡昔赋五噫德曜终逊武孰是捐尘踪髙冥振绮羽迫促区宇中寥寥莫与伍
　　张鼐
　　读书
　　松风并竹响万籁皆笙竽髙韵清入云琅琅读我书懒癖长畏人畏人人迹踈竹叶扫空堦白云抱前除良宵孤灯坐酌茗陈编铺颇似侣羲皇聊复赓唐虞疎钟散丛林宿鸟巢髙柯月印水晶帘风袅博山罏眼明心亦快时探罔象珠愧彼斵轮者糟粕真蘧庐
　　汪煇
　　春日山行
　　过嬾倦宦游归来且多务命驾偶山行始洽泉石趣入涧穷窈窕陟峰出云雾细雨洒春寒轻风飘日暮俄为桑门访忽值友生顾蔬酌供野兴晤言写情素髙原恣遐眺幽径暂闲步眷此永日欢信彼頽龄度城市苦氛嚣谁能舍之去
　　过庭训
　　辛酉秋日游茅山
　　海内真灵居茅山踞如虎旧传三弟兄各作一峰主仙人长往来华阳称洞府百里借游遨信宿乐兹土是时秋正清诸峰可歴数髙观掲天中时有白鹤舞地肺岂虚名真诰传自古何当骑茅龙岂复恋圭组
　　王象晋
　　言志
　　通籍三十年息肩犹未得静中自寻思永夜劳转侧来日苦无多胡不惜筋力富贵如浮云百歳犹顷刻世途多险巇反覆无终极何不早挂冠戚友相亲防西熟课儿孙东皋艺黍稷早毕公家赋早完私家责浊醪聊适口麤粝堪供食八口可无饥四邻好为德时而曳杖游时而曲肱息一事不萦怀两耳常塞用以怡吾神徜徉华胥国
　　刘昌
　　增城流杯石
　　增江有怪石形容类虎丘亦可坐千人而多岩厓幽曲涧自天成或云鬼斧修仰承千丈泉惊湍变安流土人不好事经年罕来游我行及暮春风日妍且柔结伴得数子大半髙阳俦脱舄坐曲涧杯盂任所投欲去忽复往将沈还能浮徘徊若就人想为知己留观者尽拍手我意徒夷犹叹息下山去空坡驱羊牛
　　李流芳
　　过皋亭龙居湾宿永庆禅院同一濓澄心恒可诸上人步月
　　归装出西湖间道向黄鹤【黄鹤峯为皋亭最髙处】屡愆桐坞期偶遂龙居诺【桐坞为慧文法师结庐处在皋亭之西屡期予过彼竟不果】轻舟凌晨风遥山满晴郭丹林尚可数寒条纷无托披松指微径听水扪闇壑新构争逺势平台揽揺落霜余山客浅天清海气薄蹔歇尘劳心始知寂灭乐
　　每多方外游见僧即如故灯明一龛下夜长惬深晤不知山月上千林已流素出门寻旧溪爱踏松影路气和空宇澄寒魄如春露去寺不数武回瞩惊莽互幽泉洗我心微钟杳然度
　　德州道中
　　北地行欲尽始觉春萌芽村柳色已新蔼蔼烟中斜双河指齐郊河边见归槎淮徐行在眼吴会亦匪賖道路空苦辛分定勿复嗟生不爱京华不如早还家还家春未暮及见桃梨花
　　遇雪戏示子将
　　晓起占天色青天无纤滓占者忌早晴蹔晴亦可喜曈昽日未舒同云复弥弥须臾密雪布咫尺如万里但见云涛来茫然失涯涘去住无所凭始识汗漫理天公作此戏聊戏吾与汝
　　雪夜至恩县作
　　日暮雪色深旷野絶行踪舆人惑四方东西视天风忽然见新月冉冉来云中雪亦能照夜得月光始通度彼九曲坂赖此两素容不知城郭近杳尔闻微钟我从天末来已觉下界空
　　东阿道中
　　客舍东城隅西山眺望间朝见积雪班暮见落日殷平生爱山心对之了不关今朝谷城下春水始一湾麦畦绿照眼上有青螺鬟忽如逢故人一笑开襟顔山水只如此值我归兴闲归亦有何好试问此青山
　　邹县道中
　　春光无次第雪后景已暄爱此沙路平青山压晴原下车防蹇行并辔相笑言逺峰翠欲滴近岫势屡翻惜未及花时指防桃梨村悠然渡溪桥下有碧潺湲投鞭一盥潄为我洗烦寃
　　登北固下并甘露港还舟夹港多樱桃园
　　北固行坦迤平冈若修塍江山出两腋寻物无遁形顾盼收金焦迢遥控层城城中起炊烟山气相与凝日色射逺江跃冶光晶荧天水上下同微波不能兴翻思弄舟好失我向所惊下山寻花溪落日喷朱樱花亦爱晚妆髙低众态生穿花借草坐归路杳
　　戏示山中僧侣
　　山居不须华山顶不须大所须在适意随地得其槩髙卑审燥湿凉燠视向背楼阁贵轩翥房廊宜映带或与风月通或与水木会卧令心神安坐令耳目快皋亭美林壑中塔亦称最一楼负山立圭窦如向晦山僧请余住余性苦不耐劝令开八窻咄嗟变湫隘前楹布清阴后户揽苍霭珍珑称人意萧爽出尘界冁然谓山僧此中固有解往往住山人不知山好在我昨居新庵结构亦可怪居然仇凉风似欲杜灵籁古梅如老宿亭亭使人爱其下安灶突柯条半焦坏悲哉冰玉姿坐受熏灼害见之热五内如身被桎械谁当共拯此移灶出树外面南辟小扉日与香雪对区区一缗费功德及万倍吾言不见用终为未了债
　　访秦心卿溪上嬾园不遇有作
　　溪上好园亭君家闻最胜经过已廿年今始识山径翳然临水间爱此飞阁映位置不在多贵与风物称主人意疎豁事事得真性我来不相值维舟柳边暝见戴自无须悠然发孤咏
　　唐时升
　　园中十首【录三首】
　　自为灌园子职在耒耜间秋来耕耨罢独往仍独还河水清且涟紫蓼被其湾踌躇落日下聊用娱心顔瓠叶黄以萎其下生茅菅遂恐穿堤岸嘉蔬受扳援丁宁戒僮仆耰锄当宿晏安不可为古称稼穑艰
　　鸜鹆出林莽羽翮半摧残于人两无猜终朝自盘桓仰若有所语俯若有所干日暮相随归彳亍绕檐端朝鸣随所止夜宿随所安本非云霄姿不必慕髙骞永无鹰鹯患勿羞鸡鹜餐
　　鹤鸣在林樾山谷有遗音置之阛阓间三载如病瘖禽鸟自有适人亦自有心嗟余实鄙夫翰墨非所任废书动旬月篇籍皆凝尘唯于场圃内时时发长吟澹如酌酒锵若调素琴为语二三子幽赏宜共寻
　　对酒怀里中诸同好四首【录三首】
　　济之沈沦者家有常稔田不能治生产朝夕长燕闲甘泉贮屋后美荫交堂前茶香至日夕围碁自穷年客来辄呼酒五木锵锵然所贵志意惬何必致肥鲜东风卷海水震荡娄江堧玉粒入洪涛所忧粥与饘亦知性好客何以得酒钱咫尺行游地欲往还迍邅
　　伯咸意落落賔客常满堂通达晓万事要言不可忘肃焉老成人而亦好壶觞晋楚争盟主申韩制令章我时在其间得隽神扬扬烈士惜暮年读书城南庄出门荫榆柳临沼出鱮鲂田庐信可乐奈此道路长忆昔酩酊饮一月八九塲今此不十一余日多凄凉
　　伯隅人如玉文质烂有余纵令樵苏絶岂与芝兰疎况乃陈鼎食文窻夹绮疏石阑凉风至山阁霁雪初树色依几席花香媚衣裾应门谢髙盖入座多比庐易水清且防薏苡动盈车北人善酿法吴越不能如安得共一醉以洗久郁纡停云西北征伫立以踌躇
　　和饮酒二十首【录八首】
　　初夏天气微热方不欲饮偶龚仲和邀看园中新绿出所藏名酒意甚乐之次日捉笔和渊明先生饮酒诗数篇与索一樽独酌会雨窻无事遂尽和其韵
　　我本磊落人忧患纒緜之唯逢酣饮处亦有开眉时暮年学恬淡意复不在兹昨宵遇名酒旷然散羣疑滞雨苦寥落一杯思自持
　　日夕拥羣籍里巷如空山偶逢会心处思与古人言古人去己逺近者乃千年不如营一醉妙理黙已传昔在少年塲终夜歌呼喧相将酩酊去月落城西偏风流云散后酒墟邈河山君家素爱客朝往常暮还良醖倘可分独酌当晤言
　　清和惟首夏百卉扬菁英有酒不自醉无乃非人情丹霞映四野白日将西倾中庭细草中蝈蛄相应鸣微月堪徘徊蚊蚋犹未生
　　东海有贫士本非希世姿独立龙门桐百尺无傍枝中含宫徴音其外则无竒弃置沟渎中屈辱无不为犹然自偃蹇麒麟安可羁
　　贫贱难久居固穷亦有道有酒且为欢居常以待老朝华既夕萎春荣亦秋稿造物于羣生安能尽美好回视灵台中中有不贪寳孰知被褐徒光辉照四表
　　人生欢乐趣不必求异境三杯恍然醉一枕憬然醒此意不能言当时心自领春雨麦成粒秋风黍垂頴计我终歳需谁能与五秉
　　鸠能知天雨鹊能知天风嗟哉此微禽托命风雨中用志久不分遂与造化通吾亦晚有闻天道犹张弓和杂诗十一首雨潦不歇独居一室多忧生之嗟【录一首】
　　东南神仙宅灵异惟会稽神禹治水毕玉书藏中崕何当有朱雀啣以置我怀百神各就役九州再缝弥虽苦淫潦事父子不相离支祁欲踯躅俯首重受羁三农各饱饭两税亦不亏
　　娄坚
　　还自庐州呈孟祥用卿
