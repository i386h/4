<!-- { "loadSidebar": true } -->
　　白水泱泱绕壊堤隔林遥聼夕阳鸡闲行每到东邉少为有青山在屋西
　　赠琴士
　　有客夜半来山中横琴坐石弹松风松风曲罢抱琴去落月一声天外鸿
　　取胜亭感旧
　　緑雨微消紫陌尘湖光冷落似无春朱门记得曽游处杨柳青青不见人
　　寄友
　　客路寻常怨别离况逢秋色倍堪悲一封书到千山暮正是思君独坐时
　　梅雪轩
　　山如东郭先生里屋似西湖处士家为问轩中清白吏还应比雪比梅花
　　小游仙
　　洞口春泉潄碧沙楼台彷佛蔡经家赤鸾衔得金盘子掷向窗前树树花
　　朝游碧海不骑鱼鳯引霓旌鹤引车吟得歩虚谁觧和归来闲倩少霞书
　　维阳春晚
　　烟笼柳影乱莺啼雨湿芹香乳燕飞二十四桥春又尽江南词客正思归
　　燕山春暮
　　金水桥邉蜀鸟啼玉泉山下柳花飞江南江北三千里愁絶春归客未归
　　徐贲
　　雨后慰池上芙容
　　池上新晴偶独过芙容寂寞照寒波相看莫厌秋情薄若在春风怨更多
　　折花背立一美人图
　　綉罢春山出阁迟辛夷花下立多时内园且是无人到不省含羞怕见谁
　　荅杨署令送菜
　　隙地知君手自栽绀芽红甲雨中开闲居我亦清斋久肯折新葵为送来
　　荅高季迪酒醒闻雨
　　江郭多隂暑到迟夜凉孤枕怯疎帷聼风聼雨寻常惯不似今朝醉醒时
　　折莲子呈孟载
　　落尽红衣见緑房折来犹带水云香柔丝零落芳心苦未及秋风已断肠
　　月明聼胡琴
　　檀板朱弦出砑声停杯齐聼月当楹分明自是凉州曲不觧何人最有情
　　题倪云林竹二首
　　忆君我有泪淋漓正似湘江雨后枝记得秋声夜同聼萧闲馆里对牀时
　　绮窗昼寂自焚香十日春隂不下堂几度吟成微醉后兴来拈笔写脩篁
　　送吕管勾
　　客情沙柳共依依隔浦遥山向夕微送别偶当花落后伤心元不为春归
　　晓发秀州
　　路出双湖烟树东舟行长是雨兼风梦囘重有离家恨惆怅春寒此夜中
　　扬州僧舍见花有感
　　风递秾香到水涯几株桃李映门斜侯家园圃多荒废不是僧房不见花
　　居龙河寺怀高季迪二首
　　与君长办酒家钱共结山盟与水縁今夜重思旧游处一龛闲坐佛灯前
　　竹下幽泉细细流寺闲人去暮烟愁独怜千里来京客肠断龙河寺里秋
　　九月十七日闻雁寄董庄
　　晚意秋隂两不分渚芦沙竹防寒云雁声客里谁先聼愁絶惟应我共君
　　送叶知县
　　黄苇丹枫叶落时水云漠漠雁来迟秋风长是身为客已自伤心况别离
　　送张景则归天台
　　浙江东去有名山路逺天台雁宕间我未得游空怅望是君乡里喜君还
　　陈则
　　题云林画
　　落花愁杀未归人乱后思家梦更频纵有溪头茅屋在也应芳草闭深春
　　王行
　　题画
　　高馆疎帘晚乍开读书声里故人来山中本自无尘土催得家僮扫緑苔
　　题自作画
　　高馆良宵睡思迟葛巾重着半醺时都将满抱林泉兴付与闲窗墨半池
　　吕敏
　　为惠机长老题徐防文写惠山图
　　天寒华表鹤归迟隔世令人起逺思偶见漪澜堂上画犹看悟澹巻中诗【防文诗籖题悟澹集漪澜即惠山堂扁也】
　　钱用壬
　　题米敷文烟峦晓景
　　江上乱峰生暮烟隔江遥望水云连西风战舰今无数不见米家书画船


　　御选月日诗巻一百一
　　钦定四库全书
　　御选明诗巻一百二
　　七言絶句二
　　刘崧
　　送别叔铭出顺承门
　　送客岀城秋已凉太行南上楚天长顺城门外斜阳里荞麦花开似故郷
　　苍石峡中见道人庵居隔水山花盛开
　　苍石峡中花药栏旧时草屋傍岩安道人去后松桥断纵有花开隔水看
　　叔铭以纨扇索余题诗因戏作丛竹于上仍系以诗
　　家住江南青竹林别来无日不闗心偶然写向齐纨上便欲移牀坐緑隂
　　偶赋
　　内官宣进瑞词阊阖门深画影移东苑红桥杨柳下
　　曽因待诏立多时
　　春昼
　　池南欹柳燕将雏门巻新晴转緑芜花隔小窗人不到一帘香雾鬬摴蒲
　　入狭潭
　　水上石山森劒铓水中石屋是鱼房秋来水落月未出鱼眼射波如火光
　　广州杂咏二首
　　鲫鱼潮退余溪卤牡砺墙高结海沙红豆桂花供酿酒防榔蒌叶当呼茶
　　椰杯深贮荔枝浆桂酒新调苏合香啖客防榔红齿颊唤人鹦鹉緑衣裳
　　越童荡浆唱蛮歌山女簪花艳绮罗沙港阁船潮退早蜃灰涂屋雨来多
　　峭壁崩崖江水邉深山日暮见人烟沧波杳杳连三峡寒草青青自一川
　　雨竹
　　沧波石靣晚隂凉翠篠娟娟过雨香何许鹧鸪啼不断黄陵祠下是三湘
　　江上
　　沙觜微波漾緑苹山头落日驻红轮依稀灯火枫林鼓岸上人家赛水神
　　步月
　　乘凉歩月过西邻草露霏微湿葛巾一迳竹隂无犬吠飞萤来徃暗随人
　　八月十一日自水南渡江道金华过北岩访萧鹏举是日云隂掩冉不见日色道中赋絶句
　　八月棠黎露叶红荒陂古水湛青铜秋风依旧岩前路高下寒山落日中
　　题超上人墨菊
　　露香秋色浅深中青蕊黄花自一丛最忆南园微雨过短篱扶杖看西风
　　题三冈寺
　　石桥流水带人家紫殿春隂阁岸沙啼鸟数声山雨歇门前落尽白桐花
　　寒夜
　　马龁枯荄寒夜长风如箭镞射隂房不知门外三更雪误起开门看月光
　　牛谅
　　画梅
　　梨花云底路参差折得春风玉一枝南雪未消江月晓欲从何处寄相思
　　吴云
　　道中遣兴
　　雨余烟柳緑如苔水浄沙明白鸟回花气满船无觅处隔篱村舍瑞香开
　　水村烟草映花丛梦里青山入瘦笻晚泊枫桥春睡重满船风雨不闻钟
　　晓入招提草树馨怪来松栢老龙形如何剥落冰霜尽依旧春风吹得青
　　花柳清明过雨初脩篁风动鸟相呼青山如此不归去时向溪流照白须
　　毗山岚翠入苔溪曽倚池亭醉夕晖囘首交朋半凋谢烟波无际白鸥飞
　　卜居拟向水晶宫深筑茅斋万竹中三月江南莼菜美季鹰何苦待秋风
　　孙作
　　大年雨中见寄二絶因次韵
　　十载青春伴旅游无田安敢羡归休梦囘读罢凄然句正似彭城风雨秋
　　笔端江浪贮云烟爱汝新诗字字传为报客懐无一事日凭花鸟唤春眠
　　元夕寄梁先辈
　　开户微明雪满窗空堂睡息海涛撞照人独有梅花发自洗尝春两玉缸
　　董纪
　　絶句
　　小迳斜穿入竹林曲防通转亚花隂墙隈势逼风如旋落地残红几许深
　　唐肃
　　题宫人图
　　洗花染线刺春罗鳯翼双飞锦作窠暂起非闗针力倦海棠时节困偏多
　　蓝仁
　　题雪景
　　湖邉倒树玉为槎树底茅檐路半斜饥鹤翅寒飞不去伴人闲立看梅花
　　王立中
　　絶句二首
　　梅粉凝娇不肯添晚年笼瞑压重檐江南可是春寒甚十日东风不卷帘
　　春波桥头柳似烟越王城郭在西邉我家绕屋皆春水尽日鸳鸯随钓船
　　林公庆
　　长沙
　　太傅儿孙多济美东阳绛灌少闻家欲寻遗井无人识蛱蝶飞来荠菜花
　　林弼
　　龙州十首
　　龙州入夏多风雨山路无时一尺泥今日开门喜晴霁洞云片片度前溪
　　山蕉木柰野葡萄佛指香圆人靣桃更有波罗甜似蜜冰盘初荐尺余高
　　草阁柴扉傍竹开峒官留客意徘徊盘遮蕉叶携殽至瓮贮筠笼送酒来
　　峒丁峒妇皆高髻白纻裁衫青布裙客至柴门共深揖一时男女竟谁分
　　千山万山皆戴石十日九日长出云水防夜啼人不见峡猿暮啸客遍闻
　　近水刺桐知驿舍倚山毛竹即人家趂虚野妇沽甜酒候客溪童进辣茶
　　架岩凿壁作巢居隐约晴云碧树疎水枧枝枝横槛似禾囷个个小亭如
　　白沙青石小溪清鱼入疎罾艇子轻谩説南荒风景异此时真似剡中行
　　林塘幽窈隔桑村风磴﨑岖接石门雨过茅茨忘赤日云深篁桂易黄昬
　　龙州溪洞极南邉鸡犬桑麻自一天流水桃花今有路何湏更觅武陵仙
　　唐敏
　　禁直三首
　　武楼高迥接回廊绣妥盘龙防御牀得侍至尊论治道祥风微袅水沈香
　　天门旭日炫新晴鳯髓龙香研墨清亲见君王书草字蛟龙吹雨杂风声
　　金舆晓驻武英傍孔雀屏开御褥香今代瀛洲最多士赐题吟得进君王
　　刘三吾
　　墨竹
　　奎章阁老天邉字蓟北山人霜后枝想见披图明写处循篱看罢落花时
　　张筹
　　朱中舍惠麓秋晴图
　　湖上羣山卧九龙泉头一客坐双松定知别去还相忆梦入秋云第几重
　　题美人春睡图
　　春睡才醒粉褪腮香尘不动下堦来画防曽倚东风笑向晚樱桃一半开
　　瞿庄
　　秀野轩图
　　高士闲门日日开逺山如髪水如苔几时蜕却尘中鞅布袜青鞵屡徃来
　　题惠麓秋晴图
　　清游尝饮惠山泉客里披图思惘然尚忆信安祠外柳萧条犹带汴堤烟
　　朱同
　　题画
　　紫陌红尘没马头人来人去几时休谁家有酒身无事长对青山不下楼
　　秦约
　　纪梦简陈简讨二首
　　宫车辘辘过神臯五色云中望赭袍野膳不嫌凉饼滑小奴花下翦春蒿
　　吴蚕入茧染春红缫尽柔丝未论功若得君王回一顾不辞白髪上阳宫
　　张适
　　题宫人汲井图
　　燕子归时风满林碧梧月上思沈沈辘轳声转银牀滑望断君恩似井深
　　题陈惟允所书山水小帧
　　济南那得似江南千顷溪山百顷岚三月緑隂桑子落村村布谷老吴蚕
　　南塘泛舟
　　一百五日又清明江花冉冉鸟嘤嘤拂水柳条千万缕东风不碍酒船行
　　题山水小帧
　　秋林雨过云犹湿緑莎亭子小于笠渔榔欲来犹未来隔隄惊起双谿
　　翠岫楼台图
　　岩下楼台拥翠霞千章嘉树防窗纱曲防干外东风急人隔珠帘看落花
　　题画卷
　　青山厯厯树重重寺在云深第几峰比屋人家西崦下夕阳长聼讲时钟
　　杨彞
　　蚤起
　　一声残角数声鸡南斗高悬北斗齐多少行人度闗去东方曙色尚凄迷
　　戈镐
　　寄刘彦炳
　　征斾遥分苑路西马啼春去弋阳溪相思欲和乌啼曲一拂瑶意总迷
　　题野塘秋景
　　芙容秋色满银塘白鹭双飞下晚凉记得采莲看越女醉骑骄马触垂杨
　　马治
　　经杜樊川水榭故基
　　风烟淡淡水冥冥杜榭桥西伤我情闲倚溪楼望山色鸊鹈飞处晚钟声
　　追和柯丹丘所藏坡翁诗帖
　　东阁小诗书梦破后堂残醉烛花明春风客散茶香在寂寞人间万古情
　　红入两颧春意满翠笼双袖晓寒尖虽知别后情难识也觉愁中醉易添
　　透海丹砂一粒红前身宜与后身同就中只换神仙骨尘业何由到素风
　　沧海桑田复几尘东风惟见落花春湏知剰水残山后冰雪肌肤别有人
　　追和虞奎章韵
　　梅花香冷返冰魂徃事茫茫迹未论宝劒已随龙化去谁怜水上刻舟痕
　　赋罢仙人萼緑华金声玉色众中夸归来世上空尘土云白江清月满沙
　　陈汝楫
　　桃花泉
　　桃花流水合荆溪夜雨春波拍断隄偶尔今朝出门望平畴雉雊麦初齐
　　镏炳
　　秋词
　　广寒楼阁玉为梁月里姮娥百宝妆流水莫题红叶句人间天上隔宫墙
