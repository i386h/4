<!-- { "loadSidebar": true } -->
　　寄题余泰亨隠居
　　闻説幽栖处遥连郁木天径开移竹地渠引灌花泉坐客留倾酿邻人访草京华逺游子得共盘旋
　　卢沟桥
　　古道旷秋色平桥卧夕阳水声西下急山气北来长数骑凌空阔孤烟入渺茫人传耕种地宿昔战争场
　　拒马河
　　落日苍茫里秋风慷慨多燕云余古色易水尚寒波岸絶船通马沙交路入河行人悲旧事含愤説荆轲
　　萨天锡画屏
　　入坐闻流水开屏见逺山路通烟树窈门对野桥闲拄杖晴俱出渔舟暝独还秪慙万里客尘土污朱顔
　　延津渡河
　　驿路南征逺河津晓渡危风雷划簸荡云日互参差呜橹中流急县帆上洑迟交州却回日应及水清时
　　金竹道中书题桃花驿
　　征南万里使行道畏蹉跎平壤逾淮少青山入楚多田依深谷转路迫断崖过后夜南楼月羇离奈尔何
　　港口晓行
　　早起星犹在前行路稍分人家隔树见山鸟过桥闻涧响多于雨林昏半是云晓逢力田者愧尔一朝勤
　　临湘
　　宿雨愁泥滑长途畏日斜黄归幽径犊青聚古祠鸦野屋时依竹山园各种茶巴陵看渐近遥识故人家
　　栁先生祠
　　江抱零陵郡山藏钴鉧潭古人如水去祠树与天参述作笼诸子风骚迫二南后来窃时誉吾辈得无惭
　　賔州
　　过岭冬犹热缘山夜未宁树残兵后赭草发烧余青西冦迷仙雾南人使星民居日稀少惟见短长亭
　　腊日入安南
　　冬入安南国云迎使者轺郡闻秦日置柱想汉时标江路篁犹箨山田稻始苗皇恩涵逺迩行役不辞遥
　　冯高
　　世祖初开业安南蚤贡琛国蟠蜗角小地接犬牙深使节犹频入蛮兵莫见侵数州须拯恤万感寄登临
　　荅别龙州萧从事韶
　　使节明金虎腰弓偃画蛇蛮夷趋号令原隰见光华边树犹含绿江梅久放花忆君依幕府何日定还家
　　还闻栁州破道阻将泝江
　　交阯方通使賔州忽被围还闻山路塞径就水程归上府空金椀前军老铁衣谁能平政化不事总戎机
　　别静江文学诸公
　　乍见先愁去将行未忍分字期归后寄歌畏别时闻驿树过春雨江船隔夜云驱驰念吾弟羽翼待诸君
　　浯溪
　　檥櫂依江岸寻桥过寺门竹深题字满苔古刻文昬石色兼云冷溪声杂雨喧吾亭正何处为觅漫郎孙
　　衡湘驿
　　烽火连诸郡旌旗转百蛮野莺先客至江雁及春还呉楚青天迥潇湘白日闲登临慰怀抱况复近乡闗
　　长沙见严亲
　　游子方春至严亲尽日怜别来忧道路喜定问山川百粤元过岭三湘总入天归朝诫努力江上莫留连
　　金陵晩眺
　　金陵古形胜晩望思迢遥白日余孤塔青山见六朝燕迷花底巷鸦散栁阴桥城下秦淮水年年自落潮
　　京师守嵗
　　日月催时序乾坤隔晦明残年万里梦今夕几人情久客烦朋友双亲倚弟兄深慙须薄禄不得谢浮名
　　发通州
　　燕骑经旬发呉船此日行树知风起色帆识雨来声骤转长林暗斜分絶塞明河流今夜满无复滞归程
　　水村
　　野树茏葱合官桥屈曲通入天迷逺近看日得西东酒斾青摇水渔罾白映空时还问村落何必似城中
　　河西务
　　驿路通畿甸敖仓俯漕河骑瞻西日去帆聴北风过燕蓟舟车防江淮贡赋多近闻愁米价素食定如何
　　秦邮
　　缥渺平湖白微茫逺树青田分高下水道俯短长亭鹅鸭烟中乱鱼虾雨里腥秦邮看渐近城郭记曽经
　　初归
　　逺道趋乡国中宵梦弟兄松篁数里见桑柘十年成慈母惊相问邻儿笑共迎无钱未足恨骨肉慰离情
　　常宁刘百户园林
　　颇爱将军第幽同处士园石浮春雨翠溪抱夕阳暄虎韔空悬壁熊车数过门遥疑花树底鸡犬近仙源少壮从戎事归休遂野情鹖冠时自着龙劒夜犹呜竹下思羊仲前感邵平知君纵幽赏心已薄浮名春日名园好常时俗客稀树间斜引径花外别开扉沙鸟随行熟池鱼上钓肥往来只适兴出处已忘机
　　和赠陈与之
　　午日清江道南风满白苹暮年为客健长路对人贫忆弟余双鬓还家称一身有孙堪慰眼莫厌把杯频
　　桃源图
　　闻说避秦地花间忘嵗年偶逢渔父问长使世人传丘壑浑疑幻林庐或近仙至今图画里惆怅武陵船
　　送云间师游浙
　　杖锡违萧水风帆向武林海红秋树逺江黒暮钟深云起通香气潮来合梵音亦知无住着随处得安心
　　黄清老
　　与索编修士岩访马学士伯庸于蓬莱馆因观藤花
　　昔访蓬莱馆春烹芍药芽重来寻竹径久坐落藤花君欲呜瑶瑟予将拾紫霞鹤吟知雨近留宿白云家
　　送人之金陵荅赠张质夫
　　林塘残月晓松露滴清声此日佳人别空山碧草生江湖双白鸟风雨一啼莺解缆春花发悠悠万里情
　　送欧子归旴并寄江西诸友
　　旴水曽游处燕城独眺时雁来惟我在叶落只秋知风雨连今昔江湖重别离送君芳草色千里见相思
　　晩春过城西
　　林塘密叶静禽语绿波翻坐想青云士幽寻白石村西山遥下榻芳草欲移轩时有渔樵侣春风载笑言
　　寻故人
　　适兴一寻君君家在白云幽花秋后见落叶夜深闻随意坐苔石呼童煮涧芹不须谈世事诗思正纷纷
　　留别
　　相寻复相别把酒意如何云石有时合风湍无定波此生无出处一笑对嵯峨长揖下山去暮烟浮女萝
　　达徳越士
　　雨华台
　　漠漠平芜碧萧萧乱叶红褰衣上危石欹帽立西风日月奔驰外江山感慨中他乡对零落那放酒杯空
　　送钦上人游钱塘
　　淮南来往熟惟我最相知年少能持律心空不废诗春泉闲聴处野寺独归时遥想猿啼夜悬灯话所思
　　于钦
　　賔日楼
　　旸谷朝迎日丹霞射海楼云随华表鹤风送日南舟孤岛烟中树平波槛外秋凭栏一登眺西北是神州
　　锦秋亭
　　盖齐地淄时般泺诸水滙为马车渎以入海博兴宛在水中舟檝交通鱼稻成市昔尝过之爱其风景絶类江南赋诗亭上云
　　霜风收绿锦万顷水云秋海气朝成市山光晩对楼舟车通北阙图画入南州且食鲈鱼美吾盟在白鸥
　　张择
　　见钓者
　　宇宙俱为客江湖独钓翁笛声吹海月竿影倚秋风天定行藏拙时清礼法通古今惟范蠡落落几人同
　　送人游庐山
　　曽到匡庐境巉峯际碧空万松无路入一水与天通白鹿眠晴昼清猿啸晩风洪厓如可吊吾亦访云中
　　胡杕
　　城安驿谩兴
　　驿馆停孤棹渔家住隔溪秋天双隼健寒木一鸦啼云色知风起沙痕见水低回看汶上月落在峄山西
　　陈钧
　　题通真观
　　万木锁幽寂窗虚夜气清松风醒酒病蕉雨应棋声老子来分榻山人劝避名避名何处去烟浪五湖生
　　送人还毗陵
　　久客惊霜鬓还家遂夙心斗城春草合劒井落花深贺老能呉语庄生变越吟青山多落景为我试登临
　　杨镒
　　精勤堂
　　草堂临水掩烟树隔云生曲径花边入深灯栁外明春星垂砚小暮雪扑衣轻暂辍观书兴聴莺已再鸣
　　题胡氏墅阁
　　山近临溪墅川明背郭楼野烟薫日暗汀雪带冰流乌逐孤云没天兼逺水浮主人来往熟投辖为谁留
　　见月有作
　　宇宙开尘匣中天白露溥一轮今夜满四海几人看雾泛银河湿星依玉寒素心同浩浩顾景在云端
　　酬西竺上人恵茶
　　香茗天然味真从西竺来叶沈云景见花破雪痕开有分思禅榻无心觅酒杯乗风欲归去时复问蓬莱
　　岑安卿
　　次王敬助见寄韵三首【录二首】
　　琴书曽逺访访我海东濵对酒不成醉看花惟惜春青灯书有味白眼世无人尽有耕桑趣翛然一幸民秘图留滞日乡思已凄凄黄巻挑灯阅红妆掩镜啼交新情僶俛感旧恨低迷语及深知处应怜独鹤栖九月三日晩与郑元秉对坐至日暮小雨后归宿偶成
　　归人归未得天际复生阴小雨湿官道清砧伤客心萧肥兰蕙瘦雀语凤鸾瘖坐对荥阳老空怀正始音
　　夏夜偶成
　　雨下山云黒雨收山月明凉风蚊蚋散活水蚓蛙鸣露顶中庭坐披衣曲砌行遥怜荷戈士触热入占城
　　沙县小楼
　　半载客延平沙阳梦愈惊蛩鸣深巷静月昃半楼明故国三千里归途一月程西风在庭树絺绤不胜情
　　寄易礼弟
　　越客半年住闽溪千里流山高不碍梦日暮易为愁兄弟终相忆乡闾非所忧何当先垄侧同理钓鱼舟
　　周权
　　曙岩上人
　　岩扉人不到竹色满僧阑林雨添经润窗云入砚寒夜龛猫占卧晨鉢鹤分餐客至无余事敲冰煮月团
　　赠别
　　之子梁园彦才华迥不羣书灯双鬓雪野饭一犁云久病怜为客多愁忍送君钟山吾旧隐不用勒移文
　　访张山民
　　又携诗巻出几度不逢君枯沼肥添雨寒松暖借云山窗多树色石径老苔纹后夜梅应发清尊拟共分
　　次韵古琴上人
　　曳杖云中寺岚生古殿阴泉冰冬涧涩山雨夜钟沈酒熟村家近梅开野岸深松风千古意留客聴清琴
　　野趣
　　地偏居自稳石路接平田云合茅檐树雨添花涧泉空山晴滴翠逺水绿生烟唤酒青林渡斜阳系客船
　　僧舎逢故人
　　空寂禅栖地跫然偶盍簮闗河千里道风雨十年心归鹤投松暝流萤度竹深絶怜清夜兴话旧不成吟
　　宵征
　　野路无邮传迢迢第几程天河山外落江月水中行客久衣偏冷车单马易惊前津分曙色依约有农耕
　　郭外
　　郭外人家少鱼村飏酒旗江云低压树沙竹细穿篱地暖梅花早天寒潮信迟夕阳烟景外倚杖立移时
　　意行
　　略彴三家市溪回野路分轻暾晞竹露宿雨落松云山寺依岩见村舂隔隖闻欣欣农事集聊得狎鸥羣
　　卜隐次韵
　　养钝习成癖居贫道已闻蒲团延客话芋火就僧分林润夜疑雨窗寒曙拂云丛丛墙下菊书暇亦锄耘
　　次韵王可道
　　楚楚山阴彦长游楚水濵尺书新寄雁十载几怀人客梦芦花雨诗情栁絮春何时归话旧酤酒荐呉莼
　　再次邵本初韵钓台
　　羊裘人已逺犹説汉江山不为三公贵轻抛半日闲遗台苍树杪清濑白云湾千载惟鸥鸟相看不厚顔

　　御选元诗卷三十八
　　钦定四库全书
　　御选元诗巻三十九
　　五言律诗五
　　雅勒呼
　　云谿真馆
　　真馆云谿上孤髙逼太清江山环几席星斗拂檐楹树古成龙去篁疎作鳯鸣仙游如可接我欲谢尘缨
　　送赵宗吉编修代祀西岳
　　北上函香去西南致礼勤蜀中千尺雪秦岭万重云驿骑鸣金勒宫袍粲锦文白头抱关吏自羡识终军
　　武夷山
　　笙鹤辽天杪仙家宴幔亭鲸波一浸碧蚁垤九烟青洞閟秦人蜕坛留汉祀星余方有公事未得叩岩扃
　　刘闻
　　别弟
　　一棹烟和水寒灯弟与兄残年同别母中道复分程动
　　有山河隔难为去住情如何沙上雁偏向夜中鸣
　　顔子中池亭二首
　　池浄天容湛窓虚水气通逺山来戸外飞雨洒亭中薜荔含朝景蒹葭集晩风平生江海念相对兴无穷种树年年长开窓面面凉雨苔生砌緑秋叶堕池黄得句闲拈笔抛书懒近牀旅怀随所至谁复计行藏
　　柯九思
　　送秘书掾李道济之峡州知事
　　馆阁论交乆都门出饯迟同为游宦客忍赋送行诗蜀道传鹦鹉江亭呌子规地偏公事少峡外看舟移
　　送泽天泉上人
