<!-- { "loadSidebar": true } -->
　　东风吹春染栁条晴花卷雪烘不消陌头小辇轻遥遥绿波无情漫蓝桥小雨生寒暖犹薄尽日无眠倚朱阁昨夜梨云入梦香腰肢舞困秋千索
　　春寒曲
　　秋千索上颠风生侬家小院寒轻轻栁眼低徊晓凝碧花颜欲破春无情半卷朱帘罗袖薄芳尘妬绣窗间落安得巫山十二屏飞入瑶台防香幕
　　初寒曲
　　金钱弄霜寒浅浅小阁云帘朝不卷飘风赴闺罗袂单翠袄出箱香冉冉薰炉试手龙媒温半牀衾被愁黄昬芙蓉落瓣荷榦秃幽鳬还傍南塘宿
　　游仙词
　　十二琼楼丽紫清银河隔座泻秋声翠鸾扶起瑶台月人在仙家第五城
　　海风吹绉蔚蓝天山涌芙蓉月涌莲对对淩波尘袜小相逢多是水中仙
　　蓬莱水浅不容舠欲借瑶池养六鼇王母裁书报龙伯仙源秪好灌蟠桃
　　龙女擕筐到日南扶桑摘叶饲冰蚕缫丝倩得鲛人手为织红绡制舞衫
　　仙人天上好楼居门外离离种白榆一曲洞箫吹向月夜深惊起海中乌
　　鱼轩碾破水中天雾髩风鬟从列仙鼍鼓咚咚敲向月洞庭君女嫁泾川
　　碧沙瑶草带银潢天女停梭夜采香也觉九霄风雾冷不裁云锦寄牛郎
　　熊盈娘子董双成王母前头一对行天陌偶逢秦弄玉相将鳯管和鸾笙
　　鹤笙鸾驾隔苍烟天上那知更有天不向九霄歌白雪怕人知是小诗仙
　　金阙西厢玉案前众中谁是掌书仙欲批小劵支风月借与琅函五色牋
　　姚绶
　　洛阳陌
　　马上相逢处春风在洛阳陌头杨栁色一一断人肠
　　前有尊酒行
　　前有一尊酒爼豆亦共之青春未晚日桃李花开时且欢娯无刺促尊若空酒再续
　　有所思
　　我思不在天上虎豹之九闗我思不在海上三神山山苓芃芃绕晴麓隰榛翳翳沿清湾朝烟散兮双鹤外夕月落兮断猿间跂予望之心孔殷奈何可望不可攀吁嗟西方美人兮何日还
　　罗颀
　　艾而张
　　艾而张罗鹰鹯防过但我欲致云间鸿奈尔羣雀啾啾何鸿之飞极天池掩浮云罔施畴能顿天纲恢地网鸿飞冥冥逝将往
　　芳树
　　芳树曷以花自贼树何贵贵有质桂之香靡嘉实桃以妍根则蚀栁以枝攀桑以叶摘俱不如松与柏挺孤直物性固不同芳菲谅何益
　　巫山高
　　巫山高犹可陟江之永限南国我欲西游谁为泛舟我陆无舆我行安休翩翩悠悠郁郁阳台霭霭朝云有所思思美人美人不可见猿狖今为羣猿狖隐尔形鸣声还独闻黯山谷惨晨昬予泪盈衣巾嗟彼嗷嗷愁杀人
　　野田黄雀行
　　十亩之间雀啾啾止蒿集莱鸣相酬逺川遥陌路孔修原田茫茫禾黍稠秋来古树风飕飗夕阳惨淡沈西丘羣飞羣下不相求衔穗食糓安无忧南有樛木在芳洲雌雄迫暮共依投咄哉兹禽多诡谋性行佻巧谁与俦穿屋作巢于高楼食彼粢盛令人愁非罗非丸致无由草窃奸宄将何尤吁嗟此鸟毋久留愿汝化蛤湮东流
　　贺麟
　　杨白花
　　杨白花随风飞青春渐老胡不归化为浮萍将安依美人聮臂歌未歇宫树乌啼冷秋月
　　丘吉
　　采莲曲
　　细语呼人逺不闻水光揺荡石榴裙一身肌骨无多重欲入荷花化彩云
　　折杨栁
　　牵马绾青丝上马折杨栁愿作马尾蝇逺近随郎走
　　魏时敏
　　长门怨
　　露湿一庭苔鸦啼长门树寂寞对孤萤飞入昭阳去
　　折杨栁
　　嫩叶柔条拂短檐莺啼燕语晓风恬伤春无计留春住怕见飞花不卷帘
　　程文杰
　　行路吟
　　有酒且莫斟听我行路吟风霜满面尘满襟古皆然匪独今我劝君君毋怒今人行是古人路古人一去岂再来笑杀今人不回顾朝行吟山沈沈虎狼闗隘龙窟深暮行吟木阴阴江南鹧鸪无好音行人莫道行路好多少行人路中老
　　詹贵
　　商妇吟
　　莫作商人妇商人惯别离门前竹王庙日日卜归期
　　王升
　　读曲歌
　　朝忆复暮忆展转无消息芙蓉颠倒生莲子中心侧
　　程敏政
　　春社謡
　　我家社公畊凿主求晴得晴雨得雨今春作社神更欢值我一年新病愈墙下小桃红满枝塘东弱栁垂金丝社饭炊香岀茅屋腊酒一倾连数巵土鼓逢逢过林际醉揷山花共神戏隔隣鸡犬喜欲狂接席儿童相笑詈满爇炉香焚纸钱大家再拜祈丰年放臣敢道金马客明日扶犂同下田
　　驱车上东门行
　　雉堞连云起秦城属汉家更无丞相犬犹有故侯
　　蹋车行
　　田夫蹋车如蹋弩田妇蹋车心更苦老天不雨将奈何稻陇看看作焦土我行见此三叹息欲助农忙恨无力假令一旱似往年岂独忧贫复忧贼我虽七尺金紫身圣恩许作归耕人诗书不了糊口计与尔将来同苦辛击鼓扬旗祷神福且莫先忧食无粥贤侯恤民天所怜好雨时来嵗还熟
　　黄石操【并序】
　　留侯遇圯上老父之事若近于以予观之殆读史者之不审也史载老父与留侯约异日见济北糓城山下黄石即我也后留侯果得而祠之味史之言乃老父自谓其年已迈后当葬彼以黄石志其处亦犹庄子所谓索我于枯鱼之肆耳留侯得而祠之葢尊其冡上之物示不忘其人也今乃谓老父化为黄石岂理也哉予过圯上有感其事为赋琴操一章
　　我营一丘兮济水之碕有黄石兮如栀嗟日暮兮见子无期子行矣兮为帝师乗车马兮来何时索我兮安之宿草兮离离怀敝屣兮下邳见黄石兮如台凝予睇兮糓城之下有黄石兮志抷土思晤言兮吾翁予心兮愁苦感翁惠兮一编书俾我兮侯万户驾言兮归来清觞豆兮洁肴爼嗟奉足兮无因宝兹石兮终古
　　张弼
　　络纬词
　　络纬不停声从昬直到明不成一丝缕徒负织作名蜘蛛声寂寂吐丝复自织织网网飞虫飞虫足充食事在力为不在声思之令人三叹息
　　古意
　　望仙楼上仙人宴口吐晴虹眸闪电引杯酌海海欲干举笔向天天亦旋瑶笺锦袭紫金藤欲向九重天上献青鸾黄鹤未归来楼下碧桃开防遍
　　杨一清
　　山中吟
　　春阳律转先深山村村花栁回雕颜鸟鸣高树声闗闗防家烟火自村落春酒熟时相往还
　　两旬天气晴复阴黑云故故团春岑耳边时听潭龙吟深山大谷非可宿前途风雨愁人心
　　马中锡
　　春怨
　　酒痕和泪防罗衣掌上纎腰瘦一围燕子不来犹卧病半帘红雨送春归

　　御选明诗巻七
　　钦定四库全书
　　御选明诗巻八
　　乐府歌行五
　　王弼
　　古意二首
　　莫作河中水愿为水上舟舟行有返棹水去无回流蜘蛛结网疎春蚕成密织密织不上身网疎常得食
　　古词二首
　　妾泪如长江不洒陌上尘留取双辙迹得认君车轮君行辙不返妾泪长在眼试将眼中痕与辙较深浅
　　舶上謡
　　连艘飞过石头城猎猎黄旗发鼓声中使面前传令急江南十月进香橙
　　郑瑗
　　独不见
　　东飞伯劳西飞燕我所思兮独不见嵗云暮矣多霜霰
　　日月推迁发变茕茕处廓谁与邻高山无蹊河无津车粼粼马駪駪车马纵横徧城闉独不见意中人
　　王云鳯
　　古意
　　中夜有所思所思君不知春风吹露草秋风吹霜枝所以别离人悠悠负心期别离非所惜年华难再得只恐君来时妾已无颜色顔色既已非君宁无叹息
　　石珤
　　长相思
　　长相思长且深暮云湘水愁阴阴海棠庭院燕双语恼乱无人知妾心妾登池上楼泪滴池中水水声活活向东流妾泪将心千万里
　　行路难
　　卢家语燕栖画梁美人夜半宴兰房瑶琴欲奏弦更张移宫换羽声低昂歌喉舞袖竞韶光花颜照人藕骨香欢娯欲尽解鸣珰宁知杖策走咸阳君门咫尺不得见空弹长铗歌清商世路﨑岖行不易丈夫未遇同寻常
　　有所思
　　双星荧荧隔秋水秋入城头漏声里窗间梧桐风瑟瑟青鸟南飞月华白朱弦一拨意已传梦绕博山双紫烟藕丝易脱云易散十二碧峯秋雨前
　　拟古将进酒
　　铜龙水涩蟾蜍泣桂花参差夜云碧地上落叶何纷纷花枝不似三春日鸿声渐逺江水寒百年转眼风月残夜深杯满君莫难
　　陌上花叹
　　陌上花何离离秋风吹汝汝不知汝有丹葩及紫蕚恨汝不植琼瑶池朝朝行人暮游子泣露酣霞何日止花枝渐减秋月寒独抱余芳道旁死不如三月杨栁绵犹自飘飏帝城里
　　迎冬词
　　画檐小铁嘶北风疎栊日影揺轻红疉绮重茵夜云暖博山紫气飞遥空霜凄落叶护寒井素绠萦纡指尖冷翠屏东面绣新苔幻出潇湘美人影日高宝瑟拂蛛丝鱼上深潭鹊绕枝十二栏干烟细细伊州一曲谱相思
　　凉风曲
　　凉风凉风汝勿至行人为君双掩耳绿杨萧萧叶半脱一步愁深千万里昨朝犹着越罗裳今夜洞房添锦绮百年展转凉复暄绿发丝丝今防缕凉风凉风汝勿至江天寂寥愁到尔
　　古意二首
　　秋水凝细縠秋月明双杵江南燕欲归来向帘前语今日临长亭明朝折杨栁落叶有相逢行人未回首
　　山中曲
　　峭石激湍响古城临水居城东有渴叟不及水中鱼
　　闺怨
　　当年人对月共説两团圆如何人不见明月又今年
　　秋莲曲
　　西塘菡萏初破红小舟荡漾东南风罗裙曳水蘸轻碧惊起沙头双落鸿昨日采莲莲尚好今朝采莲莲已老绿房结子空垂垂翠黛朱颜可长保江头日暮生嫩寒鸳鸯双飞不过滩回头女伴各无语泪洒铜仙承露盘
　　古别离曲
　　官杨何青青野花明道傍妾东君向西坐见道路长留妾千金刀赠君双鸣珰日月如流星嵗暮永相望
　　折杨栁
　　千辙万辙晓行车谁人折栁临长渠红颜皓齿春闺女掩袂攀条独无语秦楼不见吹箫人灞桥空有吟诗侣天长海濶飞鹏翼迢迢直到天池息青琐朱扉闭阿娇绮窗日暮生愁色
　　寄衣曲
　　越丝回波翔紫凰丹芝水花相间香并刀剪绿藕丝脱中有二十四鸳鸯碧窗夜寒鍼指冷一线未缝双泪迸秦云陇树千万重欲寄还愁道涂梗封题锦字托衣中殷勤先谢西飞鸿
　　雨鴈词
　　猛雨断哀鴈离离不成行寒云闭闗塞落月暗潇湘楼中鼓角飞秋霜仰看孤影空彷徨拈鍼绣作孤鸳鸯为寄逺游都下郎灯寒指冷夜寂寂独抱瑶琴为君泣
　　山中曲二首
　　緜水何太急奔流下东井北登鳯凰山未晓见日影朝登青石岩十步一驻马亦有红颜人倚马立岩下
　　夏鍭
　　前有尊酒行
　　玉壶乳酒一色同素手提来笑春风笑春风听我歌流光火急将奈何黙坐青轩散桃李不如抱琖发阳阿乗健出游遨开怀恣欢谑前有一尊酒何用银毬系牀脚
　　沈周
　　杨花曲
　　江上杨花撩乱飞随郎马蹄防郎衣杨花飞多还堕地郎去遥遥何日归郎归不归任郎意但是家书无寄处愿栽杨树绕天涯明年见花郎忆家
　　春归曲
　　今朝三月三十日问春果是明朝归春归当向何处去春亦不言花乱飞东家蝴蝶已无頼强逐游丝扬落晖青楼粉暗女子嫁朱门鸟啼賔客稀春一去万事非临岐更把一杯酒愁见墙头梅子肥
　　吴姬曲
　　前年别郎三月暮东荡西飘不知处愿弹红泪湿杨花纵饶轻荡飞难去
　　江南思
　　落日川光暗回塘鼓旋楫风吹绿鬟影相将乱荷叶放声歌采莲何人知是妾
　　暗纺词
