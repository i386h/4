<!-- { "loadSidebar": true } -->
　　龙眠居士画入神展画冥搜画中意白日杲杲人出畋长风萧萧云拂地前有一匹雪色駥次有一匹花騘两人冠服何其雄若非将相应王公繁缨寳鞍金匼匝各持羽箭悬雕弓后有三人緫徒步苍鹰黄犬行相从云间歘见光灿烂玉辂瑶舆下霄汉不驾紫凤白麒麟海犀天驷多奇玩鸾旌虎节旋低昂星仗霞幢互缭乱无乃朝辞太华峯得非晓过云台观辇中坐者眞天人冕珠龙衮俨昭焕金童玉女缤往来庆云为驭天为阶长眉刷翠面如月知有道骨无尘埃令人可望不可及恍惚云中相出入衣霑玉井碧莲香旗翻仙掌露华湿我识泰山封禅书不识此画当何如人言西岳降灵圗西岳或有人间无
　　松涧亭
　　涧上长松一百尺松花落涧流香雪仙韶入夜度晴空飞瀑随风洒秋月髙人于此搆小亭上有云气山青青昨日客来觅琥珀旋汲清泉煑茯苓
　　送蔚敎授归襄阳分题得解佩渚
　　襄阳城外西南阿秋风江渚生白波渚宫神女老龙子手把瑶华双踏歌双踏歌醉晴日娇比春花红欲滴紫绡衣袂青霞裳緑髻如云髙一尺佩环解下眀月珠五色虹光照秋碧郑生所遇天下奇乐莫乐兮初相知桑田沧海几更变天上人间多别离蔚君家在襄阳住皎皎清标类交甫携琴合向万山中莫作书堂近江渚向来神女亦化龙时复寻珠起风雨
　　访弟长沙霍元瞻雪夜为作秋山圗
　　我爱霍元瞻淸标如玉雪苍松立石崖白鹤鸣海月瘦马冲寒氷在须日暮去访元瞻居髙堂中夜烧长烛为我写出秋山圗墨池水冻笔如槊使我见之喜且愕云气忽从衡岳来雨声似向潇湘落二客兰舟泊逺沙一个茅亭在阴壑感君厚意不可量我欲酬尔明珠珰贾傅祠前相别去挂在鹄山青草堂










　　御选明诗巻三十六
　　钦定四库全书
　　御选明诗巻三十七
　　七言古诗二
　　宋讷
　　吴兴唐子华画云山小景圗
　　君不见夏圭昔写渔邨春雾时江山半入无声诗又不见马麟昔作闗山秋色图千里风烟来座隅夏圭马麟去已逺一入九原呼不返只今画者乱如麻吴兴近数唐子华子华非夏亦非马得意云山自挥洒一幅生绡不满尺平逺髙深生笔下恍如坐我武夷山主人见客开柴闗幽蹊曲径归路迷白云引出青松间又如坐我潇湘侧渔子舣舟来迓客水边篱落自成村伫望九疑江树隔隔岸人家茅葢亭过桥二老指山青飞泉络层石古木挂寒藤晴窗忽看不似画霏丹凝翠疑天生相对融心神顿觉尘梦醒疎懒胸中有邱壑得此珍藏作清乐平生寓意不留意一朝笑赠芙蓉幙芙蓉幙防风
　　流宾髙堂挂壁无红尘公余把酒自怡悦便是云山圗上人
　　袁凯
　　夜归
　　黑风漫天天雨汁海水荡潏如山立沙头旧屋四角崩草茅无人不收拾此时归来夜将半短衣无绵满身湿西隣灯火唤不应饭令欲食何由食
　　观朱泽民所画山水有感
　　朱公画图爱者众声价端如古人重王卿钜公数见寻徃往闭门称腕痛我时挟册游郡城朱公爱我诗律精时时沽酒留我宿共聴西窗风雨声清晨起来忘洗盥短衣飘萧临几案太行中条眼底生岩岫冥冥气淩乱禹凿龙门疏洚水根入黄河源不断南及衡阳抵桂林东入会稽连海岸是中寘我一亩宫正如浮萍在江汉溪流涴涴石齿齿夹岸桃花途逺迩原头烟雾散鸡犬屋里诗书杂童穉扁舟逺来知是谁岂是昔日鸱夷皮五湖鰕菜殊可乐千古功名何足竒只今四十有三载公竟不归画图在世间好手岂易得终日纷纷劳五彩感时念旧心独苦况我头颅白如许呼儿卷却不忍看白髪髙堂泪如雨
　　王若水为画秋江众禽圗
　　钱塘王宰心思长欲与造化争毫芒下笔百鸟相趋跄前身岂是孤凤凰江头芙蓉花正开花下细浪亦萦回鴐鹅贴贴天际来雄雌相随气和谐一双鸳鸯睡沙尾野凫翩翩唼菰米羣鸥争浴故未已倾落枯荷叶中水鹡鸰飞飞多急难雎鸠意度诚幽闲乃知良工有深意不在丹青形似间姑苏台前秋气孤五羊城下烟疎疎此时此景真相似独少扁舟归钓鱼宰也只今成老夫爱我不辞为此图我今亲老无可养慎勿重添反哺乌
　　送曹生从师
　　白沙入泥沙自黑蓬生麻中岂不直生子当置邹鲁间礼义薰陶易成德三江雪花没马牛曹生扣门言逺游天地苦寒子何往负笈从师清泖头鲁君为儒我所知规矩进退无差池座中弟子十余辈森森玉立多容仪子徃拜之聴教诲师严友亲各从类一篑为山古所闻百川与海终相防他时还乡拜庭闱百年门户顿光辉里中父老皆称叹胜似苏家相国归
　　大醉后率尔
　　身是江南儒家子十五学经二十史低囘欲得圣贤心浩荡更覔先儒防当时自谓才可重岂料中年人不用白头纵得溪上田手脚生疎不能种
　　江上送髙文起夫分韵得暮字
　　青春送客黄家渡千里汀洲带芳树烟中歴歴白鸟来日晏翩翩防舟去主人置酒江上屋逺客哦诗水边路明朝花落更思君海东月上青山暮
　　王叔明画云山圗
　　有客来自髙句丽遗我一幅丈二纸纎白只如松顶云光明不减吴江水藏之箧笥今七年妻孥爱惜如纨绮至正乙巳三月初王郎逺来访老夫升堂饮茶礼未毕索纸为画云山圗初为乱石势己大橐駞连拳马牛卧忽焉披地髙入天欲堕不堕令人怕其阳倒挂扶桑日其隂积雪深千尺日射隂崖雪欲消百谷春涛怒相激林下丈人心自闲被服如在商周间问之不言唤不返源花漠漠愁人顔老夫见之重叹息何由致我共絶壁王郎王郎莫爱惜我买私酒润君笔
　　徐子脩画山水
　　夏家髙堂生昼寒徐卿画圗墨未干深山大泽贮烟雾黒处似有龙虵蟠襄阳小米师董原妙处不受绳墨牵顷刻万里皆自然房山尚书世称贤化为白云满晴巅李家将军极清妍畏避退缩不敢前至今海内人争传卿惟得此二家意损益往往无凝滞意思元居造化先笔力正在苍茫际前年为客写林麓百道飞泉出幽谷老夫醉来不敢眠深虑波涛卷茅屋长隄曲坂路如线逺入深林时隠见水上人家不闭门门外幽花满芳甸徐卿徐卿我所慕廿载相看髪垂素安得潇湘千尺水更画城东种处
　　髙啓
　　中秋翫月张校理宅得南字
　　八月望夜天如蓝海色巻雾山收岚玉盘元沉龙窟底忽起万丈谁能探初来空中光尚湿霜娥寒鬓风防鬖人言一年此最好金精水气秋相涵小星尽去大星在芒角欲唾敢与参天将洗眼照下土啖食肯纵妖蟆贪穿深窥暗不遗隙罔两忌影逃岩嵌前年客中忆见之家人怨别方喃喃荒山不知佳节至垂首凭案寻书蟫但怪流辉入败戸油灯失焰留孤龛起行隂林不用炬剥啄独叩峰西庵虬蛇乱踏心胆悸怪影走石皆枫楠即呼道人共载酒放舟直下夫容潭翻翻惊鹘落树杪吹笛正和乌飞南今年在舎反寂寞暗室困卧如僵蚕干愁无端负良夜月固不言我则慙人无贤愚竞翫赏况我清景性所耽忽忆诸君隔河水持被就宿聆髙谈为呼老婢埽庭宇一席盘饤梨与柑江城重闭万家寂楼鼓近聴才挝三空堦凄其觉露虚牖窈窕疑烟含婆娑欲留月伴影素鸾西下烦停骖明宵复出已难似动别经嵗嗟何堪尊前此月又此客世所难遇心应诸闗山几处未解兵击柝不寐愁丁男南邻歌舞北邻哭月虽同照异苦甘何人为我挥天戈乾坤多难俱平戡行者得还居者乐清光所及恩皆覃悬知此愿未易遂忧来举盏从沉酣须防众散晓虫急古桂吹落自毵毵
　　送王太守迁云间
　　男屠猪羊女酾酒共祷神祠留太守太守今年迁大州除书已下谁能留两州相去无百里失君应愁得君喜安得如君数十人一时尽福东南民
　　刘松年画
　　樵青刺篙胜摇桨船头分流水声响青山渺波漾漾白鸥飞过时一两载书百巻酒十壶日斜出游女儿湖邻舟买得巨口鲈醉拍铜斗歌呜呜此乐除却江南无
　　煮石山房为金华山人赋
　　山人不饭秔稻香笑指白石为糇粮金华之石犹可食元是旧牧初平羊荆榛拾归夜深煮自言乆服能轻举但令随处有云根不问青天旱无雨我生无力耕西畴砚田欲枯抱饥忧便当从君学此术絶胜乞米监河侯
　　夜发钱清
　　钱清渡头船夜开黄茅苦竹闻猨哀客官酾酒水神庙风雨满江潮正来蒸饭炊鱼坐篷底不觉舟行两山里櫂歌早过越王城东方未白啼鸦起
　　独游云岩寺寄周砥
　　城西诸山非不竒我游独与兹山宜红樱春开山后寺白水夏满山前陂幽居况与山不逺钟鼓每到空斋帷雨余烟中落日下曵杖往读头陀碑两崖苍苍日色古枇杷树髙隂满池殿灯欲昏上羣鼠塔铃已静蹲孤鸱兴来即游兴尽返迎送岂要山僧知困穷防乱岂无感正赖此境忘吾悲嗟君何为乃自苦破鞵短防尘中驰挂帆能来亦未晚浦口三日南风吹
　　赠李外史
　　仙人飘飘若云风来去倐忽谁能穷岂惟上界足官府往往亦在尘埃中我欲寻真向五岳乱后旧路迷榛蓬天鸡未鸣夜谷暗海鹤已去秋坛空丹崖碧涧瑶草歇洞府一閟无由通陌头惊逢李道士自説柱史为吾翁傍人相传解起死袖里有丹如日红我闻安期古策士亲见楚汉争雌雄终然浊世不肯住渡海竟去先飞鸿洲东望才咫尺彩霞幻结金银宫何当共赴食枣约三花醉折春蒙蒙回看城郭烟雾杳大笑下士真沙虫
　　方隠君山园
　　吴兴城南山水胜竹树参差万家映幽深谁似隠君园车马不来鸡犬静两溪回通栁港曲一峰立对柴门正东西别墅怜更好孤櫂往来随晚兴总令种菜不种桃新制长镵木为柄家童颇解候天时邻叟还能论地性交交林路翳复开活活野泉流不定清晨闻鸟欣独往浓緑泼晴畦色净老叶垂根孤蚓号残英缀梗羣蜂竞乍萦新蔓喜篱长欲迸晚芽嫌土硬此时采撷自足饱肯为食肝烦县令古来名园悉可数金谷辟疆夸独盛凿石圎开弄月池买花深作行春径爱妾宵陪秉烛宴狎朋昼接流觞咏长年懽乐岂知极回首芳菲属他姓只今谁解问遗踪断甓摧垣无一剰乃知厚业要徳守那得衰荣但言命君能勤俭遗子孙应有佳名书郡乗
　　江上晚过邻坞看花因忆南园旧游
　　去年看花在城郭今年看花向村落花开依旧自芳菲客思居然成寂寞乱后城南花已空废园门锁鸟声中翻怜此地春风在映水穿篱发几丛年时游伴俱何处祗有闲蜂随绕树欲慰春愁无酒家残香细雨空归去
　　美人扑蝶圗
　　花枝扬扬蝶宛宛风多力薄飞难逺美人一见空伤情舞衣春来绣不成乍过帘前寻不见却入深丛避莺燕一双扑得和落花金粉香痕满罗扇笑看独向园中归东家西家休乱飞
　　与客饮西园花下
　　一壶酒正满一树花仍新倾壶对花树日暮西园春不爱枝上花爱此花下人相逢莫学花无赖明日分飞随路尘
　　赠醉樵
　　川钓已遭猎野耕终改圗不如山中樵醉卧谁得呼采山不采松松花可为酒酒熟谁共斟木客为我友木客已去空石牀举杯向月邀吴刚借汝快斧斫大桂要令四海増清光林风吹发寒拥耳独枕空尊碧岩里此时忘却负薪归猛虎一声惊不起世间万事如浮烟看棊何必逢神仙青松化石鹤未返酒醒又是三千年
　　送刘将军
　　朔风吹沙复吹雪笑解吴钩初欲别酒酣击筑和悲歌将军出闗车骑多
　　初入京寓天界西阁对辛夷花怀七记室
　　去年寺里开辛夷君来忆我曽题诗今年我来君已去思君还对花开时欲寻花下君行迹日暮空庭古苔碧殷勤把酒问花枝看过春风几行客
　　题美人对镜圗
