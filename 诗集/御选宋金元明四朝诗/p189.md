<!-- { "loadSidebar": true } -->
　　闻道黄杨山上头千峰环抱百泉幽羡君拄杖年年去饱看人间万顷秋
　　寄江文卿刘叔通
　　我穷初不为能诗笑杀吹竽滥得痴莫向人前浪分雪世间真伪有谁知【仆不能诗往嵗为澹庵胡公以此论荐平生侥幸多类此云】
　　梅
　　姑射仙人氷雪容尘心已共彩云空年年一笑相逢处长在愁烟苦雾中
　　趁韵
　　千山木脱但空林天外哀鸿亦叫音认取溪亭今日意四更三月涌波心
　　吴山髙
　　行尽吴山过越山白云犹是几重闗若寻汗漫相期处更在孤鸿灭没间
　　夜
　　独宿山房夜气清一窗凉月共虚明邻鸡未作人声絶时听髙梧滴露鸣
　　题中峰杉径
　　盘囘山腹转修蛇横入中峰小隠家好把穉杉縁径插待迎凉月看清华
　　兰
　　谩种秋兰四五茎疎帘底事大闗情可能不作凉风计防得幽香到晚清
　　水口行舟二首
　　昨夜扁舟雨一蓑满江风浪竟如何今朝试卷孤篷看依旧青山緑树多
　　郁郁层峦夹岸青春山緑水去无声烟波一棹知何许鶗鴂两山相对鸣
　　题严居厚溪庄图
　　平日生涯一短篷只今囘首画图中平章个里无穷事要见三山老放翁【谓陆务观时严居厚之官剡中】
　　吕祖谦
　　春日
　　短短菰蒲緑未齐汀洲水暖雁行低栁隂小艇无人管自送流花下别溪
　　檐铎无声鸟语稀径深钟梵出花迟日斜遍绕谿南寺未信东风属酒旗
　　张栻
　　谢邢少连送葡萄豆蔲栽
　　君家小圃占春光眼看龙须百尺长移向楼边并寒井时年垂实更隂凉
　　夜得岳后庵僧家园新茶甚多輙分数椀奉伯承
　　小园茶树数十许走寄萌芽初得尝虽无山顶烟岚润亦有灵泉一派香
　　筠州曾使君寄贶中州新芽赋此以谢
　　黄蘗山前水逺沙春风吹石长灵芽午窗落硙飞琼屑乌椀翻汤涌雪花
　　仲春有懐
　　西湖景物元潇洒杨栁新来两岸垂亦有逰人往来否不应闲过看花时
　　登楼
　　风雨经旬只闭门朝来倚槛已春深不知花片飞多少但觉江城满緑隂
　　题城南书院
　　新竹成林蕉叶青隔篱深处有蝉鸣晚凉更觉长堤静自绕荷花待月明
　　秋后冬前一月晴小园佳处日经行半山木落楼台露几树霜余橘柚明
　　晓来天气更清新独倚阑干正暮春花落花开莺自语东风吹水细鳞鳞
　　并湖数畆新疏辟便有鱼儿作队行我亦随流浮小艇晚凉细看縠纹生
　　疎竹萧萧正雨声眼中日影又还晴钩窗燕坐夏将半荷叶已香湖水清
　　睡觉西山月正平荷香不断晚凉生园中双鹤知人意巳作金风警露声
　　腊月二日擕家城东观梅夜归
　　前日看花正薄隂重来晴日更精神莫敎容易飞花片且放千林自在春
　　题庾楼
　　南瞻庐阜北淮山下有长江万顷寒往事无边随去浪西风有客傍阑干
　　立春日禊亭偶成
　　律囘嵗晚氷霜少春到人间草木知便觉眼前生意满东风吹水緑差差
　　和陈择之春日四絶【録三首】
　　花落花开总可怜峤南亦复好风烟雨余起我故园梦漠漠浮鸥水拍天
　　年华冉冉春将半花事悤悤雨满城想复东郊变新緑未妨擕酒趁初晴
　　日长渐有简编乐春半已将樱笋来无数青山相慰藉有时明月共徘徊
　　和朱元晦韵
　　一见琼山眼为青马蹄不觉渡沙汀如今谁是王摩诘为写清新入画屏
　　王十朋
　　次韵潘先生寒食有感
　　无赖杨花趁暖风旅中节物与愁逢一声杜宇啼春怨知在花梢第几重
　　过盘山宿旅邸
　　一岭迢迢十里賖行人半日踏烟霞青山遮莫盘千匝归梦何曾不到家
　　鉴湖
　　胸中万顷元才子方外孤标贺季真鉴水萦回三百里风流何止两唐人
　　莼湖
　　水晶银线满湖中遥与吴江气象同我辈他年厌防宦思归应不待秋风
　　府帅王公中秋宴客蓬莱阁分茶赏月于清白亭某以幕僚与焉
　　白髪青衫老幕官蓬莱秋月两年看兴来端欲乗风去不怕琼楼玉宇寒
　　寳月师刻予旧题以寄因书絶句
　　册府经年巳倦逰梦魂随雁到峰头山中老宿如相问为道归期不待秋
　　左岭
　　北望吾庐山最好南通萧寺境逾幽白云夜向原中宿几度随人过岭头
　　芦花
　　芦花两岸风萧瑟渺渺烟波浸秋日鸥鹭家深不见人小舟忽自花中出
　　初九日离南用防州船
　　扁舟经月泝江流又向江陵换蜀舟肠断一声离岸橹不堪回首仲宣楼
　　梦觉偶成
　　蚤秋良夜月朦胧梦觉凉生枕簟中数防过云檐外雨一声落木陇头风
　　吴儆
　　寓郡城客舍热不可寐与程彦举坐语逹旦
　　淡月防云对倚楼无声河汉自西流髙城忽起梅花弄散作晴空万里秋
　　壬午二月桃方盛开雪积其上光辉红润不可形状诗以纪之
　　粲粲乗鸾万玉妃肯将红艶鬭光辉只应侍宴瑶池罢犹带天边醉色归
　　偶成
　　宵来一雨破炎蒸蕉叶葵花照眼明稍与灯花寻旧约却嫌庭树作秋声
　　寓壶源僧舍二絶
　　残灯掩卷已三更风露防防月满庭闲扑流萤冲暗树危梢防防落寒星
　　归来闭户还髙枕窗隙微通月影斜风急忽惊乌鹊起空阶簌簌堕松花
　　王阮
　　留别昌国
　　扶桑曾见日腾空老去归田不复东一觉短檐他日梦起来惆怅晚窗红
　　洞庭留别
　　岭松嵗古欲无根水石秋深未有痕无限好山将不去又移帆影过前村
　　见梅有感
　　十月潇湘尽放梅南枝曾避北枝开客愁无奈春消息肠断江南驿使来
　　林光朝
　　代陈季若上张帅
　　栁堤九曲暗青丝画防丛中昼影迟传说姑苏新乐府只縁太守例能诗
　　薛季宣
　　青田同七五兄作
　　浩歌欵乃客消魂一抹烟林暝逺村花为防忧人一笑不知风雨作黄昬
　　邨居秋暮
　　风回偃水縠纹平林末他山笔架横场圃未闲黄叶下鹁鸠啼雨忽啼晴
　　陆九渊
　　晚春出箭溪
　　晴云冉冉薄斜晖春静衡门半掩扉风入墙头丹杏晚髙枝频飐乱花飞
　　王希吕
　　夏日入直
　　玉堂昼永暑风防簌簌飞花落小池徙倚幽栏凭问讯夏莺飞出万年枝
　　刘爚
　　皇帝阁春帖子词
　　东风昨夜入帘帷便觉深宫漏影迟一曲凉州花尽放不须更作报春诗
　　栁眼窥春暖欲眠梅芳防雪鬭新妍一年好处如今是还胜清明寒食天














　　御选宋诗卷七十
　　钦定四库全书
　　御选宋诗巻七十一
　　七言絶句八
　　王炎
　　岀郊杂咏
　　闭门不知春色嘉栁梢欲暗可蔵鸦鸭头新緑齐腰水女颊轻红刺眼花
　　道上东风掠面轻一犁雨足得新晴草头蛱蝶自由舞林下鶌鸼相对鸣
　　孤烟近见数椽屋急水时行独木桥入眼异乡风景别修眉一抹暮山遥
　　云昏山色收圗画雨过泉声杂管弦马上得晴春满眼好花迎客亦嫣然
　　晩憇田家
　　家书未到鹊先喜春事无多莺又啼偶对好山留客坐緑阴遮屋日将西
　　双溪种花
　　双溪渐有杂花开每日扶笻到一囘胜似名园空锁闭主人到老不归来
　　戴敏
　　海上
　　万顷鲸波朝日赤沧洲四望无穷极海山何处是蓬莱遍问渔翁都不识
　　陈造
　　早夏
　　安石榴花猩血鲜凉荷高叶碧田田鲥鱼入市河豚罢已破江南打麦天
　　题赵秀才壁
　　日日危亭凭曲栏防层苍翠拥烟鬟连朝策马冲云去尽是亭中望处山
　　游隠静往反
　　突兀南山万仭青餍观山顶白云生今朝访道五峰去却向白云生处行
　　烟树云生若有无行舆咿轧路盘纡小风弄雨晴还落身在龙眠水墨圗
　　游普向
　　青林果熟星宿烂修竹风来环佩鸣翠影扶疎僧宇静吟余屋角见云生
　　日冐风埃髩脚黄归懐绊骥可能忘谁知碧岭苍云外占断人间五月凉
　　早春十絶呈石湖【録二首】
　　倐看媚白破梅枝更喜娇黄着栁丝春事斩新当客眼何须山鸟报人知
　　树外晴云不碍飞东风无力怯单衣垂杨院宇斜阳里还是钩帘待燕归
　　题顶处士山堂
　　一庵小憇俗间劳月牖风轩俯鸟巢我亦青山倦游者羡君先办葢头茅
　　闲居
　　破晓东风尚作寒孤笻随客已媻姗絶知早起非吾事要趁梨花带露看
　　次韵郭帅梅
　　客子徒烦赋忆梅怯寒未肯腊前开定知酒处频囘首有待江南信使来
　　题张省干扇
　　前溪天濶渌泱泱溪上诗翁引兴长安得南风吹小艇吟看千葢拥红妆
　　泛湖
　　荷面跳珠小溅衣酒边团扇已停挥湿云收尽人间暑却度西山载雨归
　　赵汝愚
　　题福州鼔山寺
　　防年奔走厌尘埃此日登临亦快哉江月不随流水去天风常送海涛来
　　致爽轩
　　浓阴夹道水流渠吹尽残花不复余惟有范家三畆竹青青依旧色侵书
　　姜特立
　　初夏
　　催成新夏荷浮翠送尽余春栁褪绵正是清和好时节嫩柯娇叶媚晴天
　　栁
　　长条攀折叹离披底事人间管别离何似龙津通御气建章宫里鬬腰支
　　翠螺
　　绕旋曾不费跻攀累土为基耸翠鬟恰是洞庭湖上望烂银盘里对君山
　　人送双雁
　　卑栖笼槛尚成双莫叹雕零未着行犹胜孤飞千万里洞庭波上冷呉霜
　　烦刘公达甃园中小池以诗谢之
　　感君巧思葺方塘石甃无痕细着行更拟中间添小屿藕花深处宿鸳鸯
　　庭草
　　一簇墙阴緑正繁不依朱戸傍雕阑竹光苔色深相映只许闲人静处看
　　和潘倅新溪
　　山色湖光相接连千章古木老云烟晩来曲港回舟处如在孤山栁屿边
　　平湖防灔带垂杨緑暗长堤五月凉彩女移舟莲浦去棹歌声里水风香
　　寄邦佐弟归乡
　　冯公岭上翠摩空下视羣山千万重想得行人归意速又穿云树过前峰
　　陈傅良
　　晚春
　　千枝寂寞待春风风雨凄凄春已空未晓啼莺相唤语海棠飞尽一庭红
　　海棠
　　淡荡看花似雾中遽呼灯烛倚花丛夜来月色明如昼却向庭芜数落红
　　姜夔
　　过湘阴寄千岩
　　渺渺临风思美人荻花枫叶带离声夜深吹笛移船去三十六湾秋月明
　　雁圗
　　万里晴沙夕照西此心惟有断云知年年数尽秋风字想见江南揺落时
　　除夜自石湖归苕溪
　　细草穿沙雪半消吴宫烟冷水迢迢梅花竹里无人见一夜吹香过石桥
　　黄帽传呼睡不成掇篙细细击流氷分明旧泊江南岸舟尾春风飐客镫
　　笠泽茫茫雁影防玉峰重叠防云衣长桥寂寞春深夜只有诗人一舸归
　　次石湖书扇韵
　　桥西一曲水通邨岸隔浮萍緑有痕家住石湖人不到藕花多处别开门
　　湖上寓居杂咏
　　花墙曲曲栁冥冥人静山空见一灯荷叶似云香不断小船揺曵入西陵
　　指防移舟着栁堤美人相顾复相携上桥更觉秋香重花在西陵小苑西
　　过垂虹
　　自作新词韵最娇小红低唱我吹箫曲终过尽松陵路回首烟波十里桥
　　访费山人
　　稻丛茁茁欲齐肩杨栁僛僛不蔽蝉忽忆石头桥上路槿花斜压钓鱼船
　　雪中
　　黄鹤矶边晩渡时栁花风急片帆飞一声长笛鱼龙舞白浪如山不肯归
　　万里行空转屋檐高寒屡索酒杯添故人家住吴山上借得西湖自卷帘
