<!-- { "loadSidebar": true } -->
　　端州七里岩【即崧台石室】
　　紫阳灵隐原标胜石室崧台更吐竒不是乾坤偏纵此何由山水得兼之山开叠叠百重嶂水作汪汪千顷陂乍讶蓬莱环弱水恍疑圃在瑶池飘揺羽盖虹梁度张列屏风锦绣帷月榭风亭时防缀琳宫梵阁互参差云迷岭际疑中断影落波心尽倒垂古壁曵霞惊绚烂华林错绮竞葳蕤平临日月天门迩俯听风雷洞壑欹澄镜甘泉如玉液叠花垂乳似琼脂斜穿窈窕莲花洞乱挺峥嵘琪树枝云拥石龛成佛座螺旋穴窍出岩陲清虚非复人间世静僻浑如太古时醉石华轩宜对酒烂柯仙局好敲棊朝阳云雾争吞吐天柱峯峦竞崄巇星渚垂虹萦玉蝀阆风夕照漾清漪阿坡岩畔观泉涌泛斗亭边作水嬉隔岸蒹葭飞白鹭绕堤杨柳听黄鹂湖光云影相摩荡密树层崖互蔽亏幽并瓯江防鴈荡秀分蜀道一峨嵋须知造化能融结讵假人工巧劂剞一日隂情多变态四时花月緫相宜吾生最有烟霞癖到此顿令心志移好景难逢须记取卧游披此亦神怡
　　杨于庭
　　春日攀钦之侍御招同彭应夀太守宝林寺饮
　　为惜春归强伴春招携春醖对吾真茁芽银杏浓于酒学啭黄鹂巧似人已借只园开胜集还思宝筏问迷津与君一酌频前席若个三生是后身自哂鹿门浑欲老谁云龙性未全驯客从分虎占循吏人自呜騘识谏臣独愧草空寂寂也陪浮白醉逡逡诸公岂是池中物而我曽非席上珍出处緫怜吾道在醉醒宁问世人嗔敢縁防笔争诗长犹喜青山傲酒民老去积薪嗟汲黯晚来投辖为陈遵烦知褦襶挥团扇狂欲爬搔岸角巾下筯不须谈蜀蒟为羮何必减吴莼千年河朔豪仍剧十日平原迹未陈行酒尽教邀塔月征歌防见拂梁尘花明隔岸红初染草映防林緑未匀但共松间看翡翠从他阁上画麒麟主人更欲修春禊休沐君其问水濵寄语春光谢知已莫嫌沧海一穷鳞
　　范鳯翼
　　秋日社集僧房仍移酌田家分韵得微字
　　空门浩劫驻流晖遇赏同人愿不违捶磬法堂生午寂浮杯僧担卸云飞鴈鸿影澹书空逺络纬声凄得气微葭菼半藏渔父艇豆花全护野人扉好将庭际垂杨线为制霜前青芰衣细切橙齑鱼味美新蒭菊酿蟹脂肥四时览胜三秋最千里论交一士稀试问吾曹开社后东南风雅定谁归
　　舟次立秋
　　俄惊一叶下长河客路兼秋意若何乍喜清飇将暑去更怜新雨赠凉多隂森岸树如搴幕碎曳波纹似织罗风槛半扃萤巧入夜砧初动鴈偏过鱼鳞片片黏青汉蟾影娟娟濯碧波局罢壶干宵漏断一声何处起渔歌
　　熊明遇
　　春臯即事
　　杨柳依依护草堂几天新雨沃羣芳郊原本是云为屋墅圃还添竹作墙细水平流通曲岸高山逺照落横塘游鱼泼泼揺池阔啼鸟喈喈弄昼长客子寻花过野店农夫编黍葺荒庄烟霞作伴堪消渴麋鹿同游岂病狂但向杯中时引满何须户外问行藏凭人説尽安危事江上春风燕几行
　　侯恪
　　燕市十四夜何稚孝太仆邀同苏虹如侍御姚孟长张叔载魏仲雪杨济之年大小集限灯字七言排律六韵
　　母呼燕市酒如渑此夜从君醉不胜欲试春风三五艳还看明月广寒澄楼头长系云为锦雾里争飞火是缯珂里何人鸣玉佩香车到处耀华灯祠传太乙焚膏粥路忆星桥暗武陵歌罢落梅犹未晓不知仙露为谁承
　　吴兆
　　后湖看荷花
　　松杉交翠夹隄长莲子花开满署香玉溆覃拖深覆艇碧潭歴乱密迎榔红舒粉饰齐金制星缀霞蒸鄂绣张茎刺健能栖翡翠藕肠弱可系鸳鸯已钟秀丽三山色复染铅华六代糚城带夕阳翻蝶影岸萦芳草映苔光珠擎既爱田田叶规接还怜各各房爽气惊林知露早隂岚拂槛觉杯凉西园夜月同飞盖南国秋风借作裳何幸承君生顾盼岂辞零落委寒塘
　　王鏳
　　笋生十二韵
　　何人斩伐到修篁常忆兵戈一惨伤一垒鹤飞君子化九渊蛇蛰哲人藏风雷马策生麟角晓暮鲛珠上颖芒蝉腹俄抽青玉劔虎皮初解緑沉枪锦防天分龙儿抱翠尾风吹鳯子翔鸟乐巢深枝接叶鸎啼日静粉飘香吟哦已有笙竽荅爱惜曽经尺寸量飔入声柔千佩缓月明影立万夫长手亲拔尽沿根草眼见参过覆顶杨清閟一窗堪把巻寒侵三伏拟移牀即今深匿从嗔客依旧浓隂覆野塘物理细推消复长但留根柢耐痍疮
　　通润
　　山中书怀
　　谷幽畧似百花潭山水新竒颇尽探见客未能詶礼数逢人强半笑痴憨欲将多宝融成塔聊借羣花暂作庵晓起急磨锄芋镢春来先制采桑篮婆娑月底看丛桂潦倒风前种石楠反舌正当逢夏五众狙不复怒朝三香涂刀割身能忍蘗苦饧甘舌尽谙泛水鳬鹥皆得意采香蜂蝶未忘贪孤寒卒岁能消遣佛法何人肯荷担坐倚琅玕春寂莫谩言吾道在江南
　　良琦
　　柳塘春小集以柳塘春水漫分韵得塘字
　　乱后山人两鬓苍云山百里乆相望孤舟江水夜乗兴流水桃花春满庄谈笑便须相抵掌清幽何所共持觞芙蓉芳渚防溪转杨柳飞轩万树长隂拂绮筵賔正集花吹玉斝酒偏香仓庚得友间关好翡翠窥鱼取次翔世上风尘方澒洞山中日月且徜徉辋川别业声闻似栗里闲居志趣强君向此时真遯迹我慙明日过横塘
　　戏题隂凉室阶前芭蕉
　　新种芭蕉绕石房清隂早见落书牀根霑零露北山润叶带湿云南涧凉得地初依苍石瘦抽心欲并緑筠长雨声夜响巅厓瀑晴碧朝浮海日光樗栎自惭全夀命楩楠合媿托岩廊观身政忆维摩语草字宁追怀素狂白昼栖迟吾计拙青霄偃仰汝身强岁寒要使交期在莫畏空山有雪霜
　　秋华亭
　　片玉山西境絶编秋华亭子最清妍三峯秀割昆仑石一沼深通渤澥渊鹦鹉隔窗留客语芙蓉映水使人怜桂丛旧赋淮南隐雪夜尝回剡曲船北海樽中常潋滟东山席上有婵娟紫薇花照银瓶酒玉树人调锦瑟弦醉过竹间风乍起吟行梧下月初悬一声白鹤随归佩何处重寻小有天

　　御选明诗巻九十五
　　钦定四库全书
　　御选明诗巻九十六
　　五言絶句一
　　刘基
　　春晚
　　疎雨随风过轻寒薄暮归犹怜数花朶辛苦驻春晖
　　遣兴
　　于越三年客思家一百旬如何今夜月却忆镜湖春
　　漫成九首【录三首】
　　日暮庭隂合斜阳复照檐不禁风絮乱寂寞掩重帘病身劳应接长日掩双扉燕子来何晚春归寒未归萱草花空发丁香子又生浮云无处所孤月不须明
　　题墨竹
　　风梢舞空烟露叶滴晴月折取寄情人感此歳寒节
　　歳晏
　　歳晏悲风急空江白昼隂黄芦与红蓼无处不伤心宋濂
　　题亭上
　　意随流水行却向青山住因见落花空方悟春归去
　　陶安
　　楝叶
　　楝叶垂万珠碧重枝亦俯惊问此何因白昼雾如雨
　　晚凉
　　孤萤屡明灭长飚驱湿暑幽枕拥虚窗夜听竹间雨
　　汪广洋
　　赠孙炎
　　建业孙公子文如李谪仙江头看明月醉枕酒缾眠
　　过呉城山
　　夜过呉城下不眠闲倚窗遡流双橹健摇月下西江
　　江上
　　昔从江上去今从江上还家僮笑相语又过小孤山
　　滩行
　　花底驻鸣鞭晓行滩上船上流风较稳百丈不须牵闻道沙溪酒春来如蜜香买将千百斛取醉到东阳滩上水平沙梭舟荡落花呉侬不相识对面浣春纱
　　登蒋山望江亭
　　絶顶出华构有时来一登曾将六朝事间问百年僧
　　画虎
　　虎为百兽尊罔敢触其怒惟有父子情临行更相顾
　　夕景
　　水树和烟生人家傍沙语孤帆何处来惊鳬去如雨
　　苏伯衡
　　絶句
　　落叶满衡皋潇潇风雨夕一灯溪上明何处独归客
　　张以宁
　　泊十八里塘
　　系舟古柳根一犬吠柴门欲记来时路问人何处村
　　渡江
　　几载途中月窥愁酒半酣送人杨柳色今日是江南
　　题道士青山白云图四首
　　仙馆白云封青山第几重道人时化鹤巢向最髙松行到溪源尽青山无俗氛道人拈铁吹起满川云只到溪源尽遥闻钟磬音却寻流水去行尽白云深云气晓来浓前山失数峯道人夜作雨呼起碧潭龙
　　木槿花
　　朝昬看开落一笑小窗中别种蟠桃子千年一度红
　　太和县
　　晓挂船窗看苍茫暝色分前山知有雨流出满江云
　　扬州广城店
　　潮落邦江夜先将梦到家扬州无赖月独自照琼花
　　袁凯
　　京师得家书
　　江水一千里家书十五行行行无别语只道早还乡
　　寄家书
　　白发时时脱青山处处同人行千里外书到五湖东
　　龙江夜行
　　细雨过江头孤篷夜未休归心与烟浪相逐下扬州
　　江上二首
　　野屋藏春树江隄倚暮花买鱼留楚客沽酒问呉娃日暮江风急江花水上飞呉船三十丈载得夕阳归
　　无题
　　门外青青草今年更觉深前时玉钗堕侍婢不能寻春衣裁翦罢密叶间秾花缝到鸳鸯处行行线脚斜
　　因何彦明赋八新效其体
　　新烟
　　覆堤初冉冉渡水尚迟迟一树梨花色犹能似旧时
　　新水
　　柳外朝朝雨平添过旧痕往时桃叶渡今日更销魂
　　新燕
　　乍拂芳池逺还窥绣幕重莫将花片蹴飞舞满筵中
　　新草
　　水笾春尚浅沙际叶才穿拾翠双双女迢迢度碧烟
　　新莺
　　芳树何年到西园梦里惊不须重听汝只是旧时声
　　新栁
　　浅色初含雨轻隂未过池黄昬画楼畔最是断肠时
　　新蝶
　　怯露依芳蕙惊风入绣帏莫将罗扇扑更待满园飞
　　新月
　　既从碧云上复傍绮窗移愿得长如此教人学画眉
　　髙启
　　为外舅周隐君题杂画五首
　　斜阳榜钓船秋色满江天彷佛吾家近沙村落鴈边白鹤忽飞还松杉霭然暝眀月出溪桥照见支笻影风雨过苍峤秋色渺江海白鸥期不来沙上人相待落叶带回吹荒筠冒幽石池上鸟鸣时闲斋掩秋夕山深岚气寒髙斋掩窗卧林间踏叶声知有樵人过
　　春溪独钓图
　　春水鳜鱼肥垂纶坐断矶羊裘人易识好着旧蓑衣
　　林下
　　树凉山意秋云澹川光夕林下不逢人幽芳共谁摘
　　阶前苔
　　莫扫雨余緑任满闲阶路留借落来花春泥免相污
　　莼菜
　　紫丝浮半滑波上老秋风忆共香菰荐呉江叶艇中
　　寻胡隐君
　　渡水复渡水看花还看花春风江上路不觉到君家
　　渊源堂夜饮
　　悬灯照清夜叶落堂下雨客醉已无言秋蛩自相语
　　和陈左司夜泊桐江
　　月出钓台树长滩秋更喧浑如宿巫峡唯少一声猿
　　过师子林
　　雨余鸟语凉斜阳竹深见频来非看花借读髙僧传
　　过旧送别处
　　前时送画船西港栁株边别处愁犹在鸳鸯不肯眠
　　怀陈寅山人时居西山昭明寺
　　闻看西涧月秋阁与僧开正是相思夜钟声君处来
　　略上人房竹
　　幽篠半梢横山窗飐月明上人禅定久不怕有秋声
　　别吕隐君
　　孤舟晚溪口欲去重回首不忍别青山况此山中友
　　黄氏延緑轩
　　葱葱溪树暗靡靡江芜湿雨过晓开帘一时放春入
　　喜从兄逺归
　　闻汝归舟到相迎只恐迟方当见时喜还忆别时悲
　　寒夜与家人坐语忆客中时
　　茅屋夜灯青竹庭寒雪白不对室中人依然去年客
　　雨中过玉遮山
　　寻钟入苍茫一涧复一崦落叶去方深山扉雨中掩
　　西寺晚归
　　逺寺别僧归随钟出烟岭犬吠竹林间斜阳见人影
　　白葵花
