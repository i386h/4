<!-- { "loadSidebar": true } -->
　　踏雪归来过早春空阶已见草如茵东风吹绿青溪栁马上轻寒不着人
　　镇江寄王本中台掾
　　梅花落尽空吹笛正月半头思逺人两岸好山青不断一江微雨鹧鸪春
　　偶成
　　买鱼沽酒消长日髙树清风燕子闲却倚天南望天北隔江青处是谁山
　　层楼即事
　　浴罢焚香扫阁眠过墙新竹翠娟娟半空云气层楼暗四月江东欲雨天
　　秋夜闻笛
　　何人吹笛秋风外北固山前月色寒亦有江南未归客徘徊终夜倚阑干
　　题吕城葛观
　　吕公城下葛仙家洞府春深锁暮霞过客不知天畔月小风吹落凤仙花
　　和全子仁
　　毘陵公子醉昬昬白面迎风散酒痕防度小红楼畔月有人吟倚掩重门
　　去呉留别干夀道陈子平诸友
　　一尊判袂阖闾城莫指青山管送行芳草緑波千万里不闻杜宇也伤情
　　入闽过松陵和王伯循所题
　　广陵城里别匆匆一去三山隔万重日暮江东寄相忆欲从秋水剪芙蓉
　　钓台夜兴
　　仙茶旋煮桐江水客火遥分石壁灯风露满船山月上夜凉独对钓台僧
　　题竹院壁
　　门外好山青入户堦前芳草緑侵帘山僧应笑游人醉头上花枝压帽檐
　　过賛善庵
　　夕阳欲下少行人绿遍苔茵路不分修竹万竿松影乱山风吹作满窓云
　　憩奉真道院
　　落花风飏歩虚声翠草元芝烂漫生过客不知春早晩午窓晴日睡闻莺
　　渡淮即事
　　杨花防防冲帆过燕子双双掠水飞淮上渔人闲不得船头对结緑蓑衣
　　春词
　　深宫尽日垂珠箔别殿何人度玉筝白面内官无一事隔花时聴打毬声
　　秋词
　　清夜宫车出建章紫衣小队两三行石阑干畔银灯过照见芙蓉叶上霜
　　上京即事
　　大野连山沙作堆白沙平处见楼台行人禁地避芳草尽向曲栏斜路来
　　祭天马酒洒平野沙际风来草亦香白马如云向西北紫駞银瓮赐诸王
　　牛羊散漫落日下野草生香乳酪甜卷地朔风沙似雪家家行帐下氊帘
　　紫塞风髙弓力强王孙走马猎沙塲呼鹰腰箭归来晩马上倒悬双白狼
　　将游茅山先寄道士张伯雨
　　借骑白鹤访茅君琪树秋声隔夜闻料得山中张道士开门先扫鹤巢云
　　春日镇阳栁溪道院
　　城外青溪出洞门道人归去日长曛栁花满地无人扫隔水遥看是白云
　　阻风南露筋过罗汉寺登楼看山茶
　　野寺寻春酒未醒不知几日过清明小阑干外东风急一树山茶落晩晴
　　兰溪舟中
　　水底霞天鱼尾赤春波绿占白鸥汀越船一叶兰溪上载得金华一半青
　　黄亭驿晓起
　　积雨莓苔上壁青晓寒山馆梦初醒鹧鸪声里流年度自是行人不忍聴
　　和经厯杨子承晓发山馆
　　梦回山馆月西斜曙色千峯动紫霞杜宇一声山竹裂鹧鸪飞上野棠花
　　经厯司暮春即事
　　霞飞海燕拂帘过风卷鱼鳞剪绿波闲倚石阑数春事满池红雨落花多
　　题淮安王氏小楼
　　拂晓楼窓一半开楼前昨夜浪如雷满江梅雨风吹散无数青山渡水来
　　醉起
　　杨栁楼心月满牀锦屏绣褥夜生香不知门外春多少自起移灯照海棠
　　西湖絶句
　　涌金门外上湖船狂客风流忆往年十八女儿摇艇子隔船笑掷买花钱
　　少年豪饮醉忘归不觉湖船旋旋移水面夜凉银烛小越娘低唱月生睂
　　紫骝骄踏落花泥二月江城雨过时拂晓市河春水满小船多半载呉姬
　　惜春曽向呉船宿酒渴呉姬夜破橙暮聴郎君呼小字转头含笑背银灯
　　待得郎君半醉时笑将纨扇索题诗小红帘卷春波绿渡水杨花落砚池
　　垂栁隂隂苏小家满湖飞燕趁杨花繁华一去风流减今日横堤几树鸦
　　郭啰洛纳新
　　京城春日
　　三日诸郎儤直闲绕城骑马借花看晩来金水河边路栁絮纷纷扑绣鞍
　　黄鹤楼东卖酒家王孙清晓驻游车寳钗换得葡萄去今日城东看杏花
　　雪霁晩归偶成
　　公子腰弓下直归红门晩出马如飞东街积雪无人埽却恨春泥溅绣衣
　　东风悄悄着罗衫秉烛归时酒半酣聴得隔帘人笑语夜来春气似江南
　　秋日有懐徐仲裕
　　叠嶂青林雨气昬侧身南望几销魂何时得似村东叟日晏牵牛系树根
　　佛桑一树隔河西压架葡萄日影低记得长髯洪处士醉眠木榻唱铜鞮
　　宫词次偰公逺正字韵
　　广寒宫殿近瑶池千树长杨緑影齐报道夜来新雨过御沟春水已平堤
　　千官鹄立五云间玉斧参差拥画防今日君王西内去安排天仗趣仪鸾
　　水晶帘内日迟迟绮阁春深笑语稀绣幕无端风卷起一双燕子傍人飞
　　上苑含桃熟暮春金盘满贮进枫宸醍醐渍透氷浆滑分赐堦前儤直人
　　琼岛岧嶤内苑西斓斑绮石甃清漪御牀不许红尘到黄幔长教窣地垂
　　花影频移玉砌平美人欹枕聴流莺一春多病慵梳洗怕説鸾舆幸五京
　　绣床倦倚怕深春窓外飞花落锦茵抱得琵琶阶下立试弹一曲鬬清新
　　太液池头新月生瑶阶最喜晩来晴贵人忽被西宫召骑得骅骝欵欵行
　　梨花白头翁图为四明应成立题
　　澹月溶溶隔画楼一枝香雪近帘钩山翁似怨春归早独立花间自白头
　　题王虚斋所藏镇南王墨竹
　　帝子乗鸾谒紫清满天风露翠衣轻闲将十二参差玉吹向云间作凤鸣
　　京城春日
　　官牐氷消緑漫堤落花流水五门西黄鹂不管春深浅飞入南城树上啼
　　新样双鬟束御罗叠骑骄马粉墙过廻头笑指银瓶内官酒谁家索较多
　　次韵赵祭酒城东宴集
　　金河流水碧粼粼御栁烟销曙色新黄鸟只愁春去逺隔窓呼醒看花人
　　童子将军辟雍先生载酒出城东丝丝细雨春云薄却恨罗衫怯晓风
　　上东门外杏花开千树红云绕石台最怪奎章虞阁老白头骑马看花来
　　十骑聮镳入郭迟从教斜日过棠梨门稚子牵衣笑今日先主有好诗【国子监散学日影到堂后梨树】
　　七月十六夜海上看月
　　楼船留客宴良宵坐看氷轮出海潮却忆去年滦水上夜深孤馆雪萧萧
　　征人七月度榆闗貂防裁衣尚怯寒不信江南今夜月有人挥扇着氷纨
　　南城席上闻筝懐张子渊
　　春晴随意出南城尊酒花前得共倾留客强陪今日醉聴歌不似少年情
　　海上张家玉雪郎锦筝银甲醉髙堂别来万里风波外灯下闻筝忽断肠
　　陈旅
　　题虞先生词后
　　忆昔奎章学士家夜吹琼琯泛春霞先生归卧江南雨谁为掀帘看杏花
　　题班婕妤题扇图
　　层城柘馆重徘徊坐见瑶阶长緑苔纨扇秋来定无用君王方筑避风台
　　题画梅
　　处士桥边古岸隈梅花偏向小园开冲寒有客寻春去移得晴窓雪影来
　　题雨竹
　　江上鹧鸪留客住黄陵庙下泊船时一林春雨垂垂绿消得晴风烂漫吹
　　题画
　　青红楼观防烟霞湖曲髙亭竹径斜日出炎埃生九野松隂水石养苔花
　　雨余空翠转霏霏杜若洲边小艇归又为故人临野阁江云日暮湿秋衣
　　闻元堂下有两雁互浴盆池王真人命工绘为图
　　玉麈山前紫雁飞真人燕坐久忘机余不溪水连天碧只借盆池浣羽衣
　　题扇面【剪纸为梅花残月夹以素纨】
　　娟娟翠袖倚清空解把并刀剪雪风一段寒香吹不尽西泠残月角声中
　　题马道士画
　　江上羣山翠作堆人家门槛对江开小楼应有凭阑者天逺归防似不来
　　题水仙花图
　　莫信陈王赋洛神凌波那得更生尘水香露影空清处留得当年解佩人
　　题髙氏所藏画图
　　谁家林麓近溪湾髙树扶疎出石间落叶尽随溪雨去只留秋色满空山
　　题耿氏所藏艳画
　　五月风生水殿凉緑杨深处奏莺簧佳人偏爱临池坐欲与荷花鬬晚妆
　　题黄鹂海棠图
　　二月园池蜀锦殷多情宫鸟喜来看上林春色浓于酒莫把黄金铸弹丸
　　题春宫倦绣两图
　　上杨宫树奏莺簧蛱蜨罗衣逗暖香睡思巳随巫峡雨防丝偏与日争长
　　緑树垂垂防寳阑牀头翠帕羃双鸾阿鬟可是无情思又见春风到牡丹
　　梅石【浦江赵用章宋故家也集贤院号之为梅石处士】
　　还家不复羡浮荣处士头衔字字清媿我独无归隐地上林春晓更聴莺
　　题黄筌竹鸾图【竹有实】
　　一窓晴色绿猗猗羣雀飞来占好枝此竹防年方结实空山秋晩凤雏饥
　　汾州北席里石氏节妇
　　北里髙楼昼掩扉水铜光冷上苔衣寸心誓比南山石汾水秋风雁不飞
　　赋凝春小隐
　　一窓花气袭人衣窓底芳尘暖不飞坐久砚池生石雨海棠枝上雪都晞
　　桃花幽禽图
　　金塘花竹灔春红枝上幽禽弄暖风莫把残英都蹴尽无情流水画桥东
　　题子昂江天钓艇图
　　雨余秋水满山前正是江南落雁天何处故人鱼艇小乱蝉疎树夕阳边
　　为彭道士赋鹤峯
　　跨鹤台髙倚翠微昔人城郭是邪非蕊珠宫观秋如水有客吹笙月下归
　　题张氏风竹图
　　湘江风卷白头波北渚云深帝子过欲采琼芳渡江去翠衫轻薄晓寒多
　　白画睂图
　　隋家宫妓埽长蛾销尽波斯百斛螺化作雪禽春树顶逺山无数奈愁何
　　秋山行客图
　　雨余空翠晓蒙蒙有客骑驴落木中满目好山行不尽溪猿啼断石楠风
　　题杨氏所藏画图
　　山光浓淡雨初晴曲曲江清树色明若买草堂江上住尽开窓户看云生
　　缙溪道士
　　缙云溪上缙云山春水流出桃花湾白头道士鹤为马月明骑过居庸闗
　　李泂
　　题周曽秋塘图卷
　　家在东南云锦乡心魂元是水花香哦诗想入秋塘境鸳鹭惊飞一夕忙
　　鲛人初息露香机花覆龙梭鸟自飞莫向西湖问烟水夜凉风露湿荷衣
　　过东林寺
　　风破西村雨气昬泠泠涧水竹间闻山头知有灵仙过千丈通明五色云
　　段天祐
　　寓云间驿有懐
　　元夕钱塘归未能玉箫谁倚画楼层涌金门外如银月何处人家不是灯
　　城上啼乌起夜阑窓风度落梅寒一年端正元宵月可惜匆匆客里看
　　傅若金
　　和陈宗道元夕懐江南絶句
　　万家行乐爱春晴花底遥闻度曲声惟有客窓嫌月色照人离恨太分明
　　平安驿
　　孤灯夜宿平安驿欲寄音书无使将南雁数声秋雨里却先行客过潇湘
　　回雁峯
　　江上青峯宿雨开江头归使日南来登髙欲访平安字二月衡阳雁已回
　　小孤山
　　船度江天暮色青半江峯影动寒星海风急起元珠树

　　山月遥生緑玉屏
　　舟行
　　渔家日暮乱收罾欲及前舟苦未能行尽绿杨三十里隔河遥见驿亭灯
　　无题
　　楼上仙衣卷薄罗楼前春暖杏花多凤箫最好吹明月惟有萧郎自教他
　　江草离离江水流玉人何处卷帘钩垂杨学尽春来瘦不省人间有别愁
　　潞县舟中寄京师杨上舍诸公
　　买得呉船系栁根潞河新雨过黄昬都门只隔烟中树一夜寻君苦梦魂
　　二月和风满上林忆君时复走相寻夜来见月肠堪断城锁千门碧栁隂
　　生来不识酒中味忆昨故人常见招不是多情能度曲樽前恨杀董娇娆
　　春风亭馆看花时自变新声教栁枝只恨秀娘空第一不曽歌得断肠词
　　墨梅
　　天涯不见遥相忆窓外重逢乍欲迷仿佛空山明月夜一枝初出古墙西
