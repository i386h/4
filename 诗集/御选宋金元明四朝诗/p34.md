<!-- { "loadSidebar": true } -->
　　吏民怜我懒鬪讼日已稀能为无事饮可作不夜归复寻飞英防尽此一寸晖撞钟履声集颠倒云山衣我来无时节杖屦自推扉莫作使君看外似中已非
　　过建昌李野夫公择故居
　　彭蠡东北源庐阜西南麓何人修水上种此一双玉思之不可见破宅余修竹四邻戒莫犯十畆森似束我来仲夏初解箨呈新緑幽鸟向我鸣野人留我宿裵徊不忍去微月挂乔木遥想他年归解组巾一幅对牀老兄弟夜雨鸣竹屋卧聴邻寺钟书有残烛
　　庐山二胜【并引】
　　余游庐山南北得十五六奇胜殆不可胜纪而懒不作诗独择其尤佳者作二首
　　开先漱玉亭
　　髙岩下赤日深谷来悲风劈开青玉峡飞出两白龙乱沫散霜雪古潭揺清空余流滑无声快泻双石谼我来不忍去月出飞桥东荡荡白银阙沉沉水精宫愿随琴髙生脚踏赤鯶公手持白芙蕖跳下清泠中
　　栖贤三峡桥
　　吾闻泰山石积日穿线溜况此百雷霆万世与石鬪深行九地底险出三峡右长输不尽谿欲满无底窦跳波翻潜鱼震响落飞狖清寒入山骨草木尽坚瘦空蒙烟霭间澒洞金石奏弯弯飞桥出潋潋半月彀玉渊神龙近雨雹乱晴昼垂缾得清甘可咽不可漱
　　王伯敭所藏赵昌花四首
　　梅花
　　南行渡关山沙水清练练行人已愁絶日暮集微霰殷勤小梅花彷佛吴姬靣暗香随我去回首惊千片至今开画图老眼凄欲幽懐不可写归梦君家倩
　　黄葵
　　弱质困夏永奇姿苏晓凉低昂黄金杯照曜初日光檀心自成晕翠叶森有芒古来写生人妙絶谁似昌晨妆与午醉真态含隂阳君看此花枝中有风露香
　　芙蓉
　　清飇已拂林积水渐收潦溪邉野芙蓉花水相媚好坐看池莲尽独伴霜菊槁幽姿强一笑暮景迫摧倒凄凉似贫女嫁晩惊衰早谁写少年容樵人劒南老
　　山茶
　　萧萧南山松黄叶陨劲风谁怜儿女花散火氷雪中能传嵗寒枝古来惟丘翁赵叟得其妙一洗胶粉空掌中调丹砂染此鹤顶红何须夸落墨独赏江南工
　　题杨次公春兰
　　春兰如美人不采羞自献时闻风露香蓬艾深不见丹青写真色欲补离骚传对之如灵均冠佩不敢燕袁公济和刘景文登介亭诗复次韵答之
　　昏昏堕醉梦奈此六月溽君诗如清风吹我朝睡足登临得佳句江白照湖渌袖手独不言黙稿已在腹是时风雨过蔼蔼云归麓疎星带微月金火争见伏惜哉此清景变灭不可逐归来读君诗耿耿犹在目却思少年日声价争场屋文如翻水成赋作叉手速秋风起鸿雁我亦继华躅那知君蹭蹬独泣荆山玉相见南新道青衫垂破幅早知事大缪恨不十年读莫嫌冯唐老终胜贾谊哭今年复为僚旧好许重续升沉何足道等是蛮与触共为湖山主出入穷涧谷众驰君不争人弃我所欲何时神武门相约挂冠服
　　仆所藏仇池石希代之寳也王晋卿以小诗借观意在于夺不敢不借以此诗先之
　　海石来珠宫秀色如蛾緑坡陀尺寸间宛转陵峦足连娟二华顶空洞三茅腹初疑仇池化又恐瀛洲蹙慇懃峤南使餽向扬州牧得之喜无寐与汝交不凟盛以髙丽盆借以文登玉幽光先五夜冷气压三伏老人生如寄茅舍乆未卜一夫幸可致千里常相逐风流贵公子窜谪武当谷见山应已厌何事夺所欲欲留嗟赵弱宁许负秦曲传观慎勿许间道归更速
　　碧落洞
　　槎牙乱峰合晃荡絶壁横遥知紫翠间古来仙释并阳崖射朝日髙处连玉京隂谷叩白月梦中游化城果然石门开中有银河倾幽龛入窈窕别戸穿虚明泉流下珠琲乳湔交缦缨我行畏人知恐为仙者迎小语辄响答空山自雷惊策杖归去来治具烦方平
　　峡山寺
　　天开清逺峡地转凝碧湾我行无迟速摄衣步孱顔山僧本幽独乞食况未还云碓水自舂松门风为关石泉解娱客琴筑鸣空山佳人劒翁孙防戯暂人间忽忆啸云侣赋诗留玉环林深不可见雾雨埋髻鬟
　　与程正辅防碧落洞
　　空山不难到絶境未易名何时谪仙人来作钧天声胸中几云梦余地多恢宏长庚与北斗错落缀冠缨黄公献紫芝赤松餽青精谿山久寂寞请续离骚经抱枝寒蜩咽绕耳飞蚊清谪仙抚掌笑笑此羽皇铭我顷尝独游自适孤云情君今又继往雾雨愁青冥感君兄弟意寻羊问初平玉牀分箭镞不忍独长生诗成輙寄我妙絶陶谢并孤鸿方避弋老骥犹在坰鸟兽如可羣永寄槁木形何山不堪隐饮水自修龄
　　雨后行菜
　　梦回闻雨声喜我菜甲长平明江路湿并岸飞两桨天公真富有乳膏泻黄壤霜根一蕃滋风叶渐俯仰未任筐筥载已作杯盘想艰难生理窄一味敢専飨小摘饭山僧清安寄真赏芥蓝如菌蕈脆美牙颊响白菘类羔豚冒土出蹯掌谁能视火候小灶当自养
　　行琼儋间肩舆坐睡梦中得句云千山动鳞甲万谷酣笙钟觉而遇清风急雨戯作此数句
　　四州环一岛百洞蟠其中我行西北隅如度月半弓登髙望中原但见积水空此生当安归四顾真途穷眇观大瀛海坐咏谭天翁区区魏中梁一米谁雌雄幽懐忽破散永啸来天风千山动鳞甲万谷酣笙钟安知非羣仙钧天宴未终喜我归有期举酒属青童急雨岂无意催诗走羣龙梦云忽变色笑电亦改容应怪东坡老顔衰语徒工久矣此妙声不闻蓬莱宫
　　藤州江上夜起对月赠邵道士
　　江月照我心江水洗我肝端如径寸珠堕此白玉盘我心本如此月满江不湍起舞者谁欤莫作三人看峤南瘴疠地有此江月寒乃知天壤间何人不清安牀头有白酒盎若白露漙独醉还独醒夜气清漫漫仍呼邵道士取琴月下弹相将乘一叶夜下苍梧滩
　　雷州八首【録一首】
　　荔子无几何黄柑遽如许迁臣不惜日恣意移寒暑层巢俯云木信美非吾土芳草自有时鶗鴂何关汝
　　寄傲轩
　　先生英妙年一扫千兔秃仕进固有余不肯践场屋通阛何所傲傲名非傲俗定知轩冕中享荣不偿辱岂无自安计得失犹转毂先生独扬扬忧患莫能凟得如虎挟乙失若藏六茅檐聊寄寓俛仰亦自足东坡无邉春方寸尽藏蓄醉哦傍若无独侑一尊醁牀头车马道残月挂疎木朝客纷扰时先生睡方熟
　　牛口见月
　　掩寂已睡月脚垂孤光披衣起周览飞露洒我裳山川同一色浩若涉大荒幽懐耿不寐四顾独彷徨忽忆丙申年京师大雨霶蔡河中夜决横浸国南方车马无复见纷纷操栰郎新秋忽已晴九陌尚汪洋龙津观夜市灯火亦煌煌新月皎如昼疏星弄寒芒不知京国喧谓是江湖乡今来牛口渚见月重凄凉却思旧防处满陌沙尘黄
　　神女庙
　　大江从西来上有千仞山江山自环拥恢诡富神奸深渊鼍鼈横巨壑蛇龙顽旌阳斩长蛟雷雨移苍弯蜀守降老蹇至今带连镮纵横若无主荡逸侵人寰上帝降瑶姬来处荆巫间神仙岂在猛玉座幽且闲飘萧驾风驭弭节朝天关倐忽巡四方不知道里艰古妆具法服邃殿罗烟鬟百神自奔走杂沓来趋班云兴灵怪聚云散鬼神还茫茫夜潭浄皎皎秋月弯还应揺玉佩来聴水潺潺

　　御选宋诗巻十二
　　钦定四库全书
　　御选宋诗卷十三
　　五言古诗四
　　苏辙
　　夜泊牛口
　　行过石壁尽夜泊牛口渚野老三四家寒灯照疎树见我各无言倚石但箕踞水寒双胫长壊袴不蔽股日暮江上归潜鱼逺难捕稲饭不满盂饥卧冷彻曙安知城市欢守此田野趣祗应长冻饥寒暑不能苦
　　江上早起
　　晨兴孤舟上盥濯夜气清整巾未遑坐双舻轧已鸣日出江雾散江上山从横区区茅舍翁晓出雾气腥收筒得大鲤爱惜不忍烹持之易斗粟朝飰厌鱼羮萧萧逺风起泛泛野鴈惊忽过百余里山水互变更逢舟问所如彼此不知名超超江湖间殊胜地上行旦游市井喧暮宿无人声江上诚足乐无怪陶朱生
　　文与可学士墨君堂
　　虚堂竹丛闲那复厌行逺风庭响交戛月牖散凌乱尚恐昼掩闗婵娟不长见中堂开素壁萧飒起霜榦随宜赋生意落笔皆葱蒨根茎杂土石枝叶互长短依依露下绿冉冉风中展开门视丛薄与此终何辨
　　和子瞻涡口遇风
　　长淮暮生风来自涡河口新舟虽云固波浪亦难受诗来话艰厄惊恐及儿妇忆同泝荆峡终夜愁石首余飇入帏幄跳沫溅窗牖平生未省见惊顾欲狂走迩来渉忧患渐觉成老丑遥喜波浪中时能饮醇酒
　　玉女窻
　　岩窦有虚明昽昽发晴晓真人无俦匹窻下晨妆早门开秋雨入室静长风扫絶迹杳难寻朱顔未尝老
　　次韵子瞻再游径山
　　我兄东南游我亦梦中去径山闻已熟往意穿云雾梦经山前溪足冷忽先渡举头云峰合到寺霜日暮香厨馔岩蓛野径踏藤屦平生共游处蹇足蹑髙步﨑岖每生胝晃屡回顾何年弃微官擕手众山路【得此诗后梦与兄同游山中故为此篇】
　　初入南山
　　自我来济南经年未尝出不知西城外有路通石壁初行涧谷浅渐逺峰峦积翠屏互舒巻耕耨随欹侧云木散山阿逆旅时百室兹人谓川路此意属行客乆游自多念忽误向所歴嘉陵万壑底栈道百廻屈崖巘逓峥嵘征夫时出没行李虽云艰幽邃亦已剧坐缘斗升米被此尘土厄何年道褒斜长啸理轻策
　　和鲜于子骏益昌官舍八咏
　　桐轩
　　桐身青琅玕桐叶蒲葵扇落落出轩墀亭亭奉闲燕夜声疎雨滴午影防风转秋飚一凌乱浙沥惊葱蒨朝日失繁隂青苔覆遗片空使坐中人慨然嗟物变
　　竹轩
　　幽轩离纷华惟有一丛竹纎梢起余寒紫笋散轻馥擢榦春雨余挺节秋霜足不知岁时改守此娟娟緑上有吟风蝉空腹未尝食剪伐非所辞不受尘土辱
　　柏轩
　　筑室城市间移柏南涧底山林夙所尚封植聊自寄﨑岖脱岩石拥塞出棼翳上承清露滋下受寒泉惠秋来采霜叶咀嚼有余味苦涩未须嫌愈乆甘如荠
　　巽堂
　　山前三秦道车马不遑息日出红尘生不见青山色峰峦未尝改往意自奔廹谁言幽堂居近在使者宅俯聴辨江声却立睨石壁藤萝自太古松竹列新植暑簟卧清风寒樽对佳客试问东行人谁能同此适
　　山斋
　　平地厌喧嚣虚斋上山足萧条逺城市坡陀富林麓简书日填委杖屦每幽独岂无山中士髙卧白茅屋逢人黙无语长啸响岩谷此室庶可招夜月相从宿
　　闲燕亭
　　登山稍已髙旷望良亦逺危亭在山腹物景行自变诸峰宿露收草木朝阳绚盎盎云出山溜溜泉垂坂徐行得佳处永日遂忘返此乐只自知傍人任嫌懒
　　防景亭
　　亭髙众山下胜势不自收冈峦向眼尽风籁与耳谋鸢飞半岭息云起当空游视身如乗风超然忘百忧暮归空中居唯见窗戸幽视聴随物变恍谁识其由
　　宝峰亭
　　昔过益昌城暮登君子堂驾言念长道未暇升崇冈今闻寳峰上缥缈陵朝阳三休引萝蔓一览穷苍茫微云蔼双劔落日明故乡奔驰迹未安山薮意自长漂揺万里外手把新诗章宦游不忘归何异鸟欲翔尘土污顔面年华侵鬓霜何时首归路所至聊徬徨樽俎逢故人亭榭凝清光为我具斗酒宿恨犹可偿
　　徐州送江少卿
　　夜雨泗河深晓日轻舟发帆开送客逺城转髙台没居人永瞻望归意何仓卒公来初无事丰岁多牟麦铃阁度清风芳樽对佳客登临未云厌谈笑方自适朝廷念黧老府寺虚清剧何以寄风流江山绕官宅
　　吕希道少卿松局图
