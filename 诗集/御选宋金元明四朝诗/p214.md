<!-- { "loadSidebar": true } -->
　　好山如佳士洗尽名利尘对之敛袵敬可爱不可亲一水刻我骨一石融我神何况三十六峯峯与天邻仰看青磝磝俯瞩白磷磷因之携画本试写苍然真三日宿其下防笔不敢皴归来闭阁卧枕上山横陈题诗追所见何必如古人
　　卢岩
　　龙潭石壁下鸟道盘青苍飞泉从中来声落读书堂左右洒石壁石上含宫商尚疑卢真君醉骑白鸾翔至今明月夜飞下青山长去之五百载丘壑道愈光举瓢饮此水清风益难忘
　　过陆浑
　　言从陆浑去不遇紫芝还鸟飞不尽处夕阳千万山云起动兼静水流忙更闲坐待石上月灭没烟岚间
　　望北山云
　　浮云起太行六合须臾间清风相汲引吹我过榆闗嵗旱不成雨悠然归故山向来无心出亦复无心还
　　江岸舣舟图
　　远村树如荠近岸舟如月孤舟泊沙尾危樯见木末前山景气佳日暮凉风发时有渡头人萧萧吹素髪
　　东坡赤壁图
　　连山盘武昌古木参云稠诛茅东坡下门前江水流永怀百世士老气盖九州平生忠义心云涛一扁舟笛声何处来唤月下船头掬此月中水簸弄人间秋荡揺波中山光中失林丘古今一俯仰共尽随蚍蜉孙曹何足吊我自造物游尚怜风月好解与耳目谋归来玉堂梦清影寒悠悠一顾能几何鹘巢奄不留遗像不忍挂尚恐儿辈羞俨然袖双手妙赋疑可求何时谪仙人骑鹤下瀛洲相期游八表一洗区中愁
　　效王右丞独坐幽篁里
　　独坐幽林下谈复观易西日隐半峰返照林间石石上多古苔山花间红碧花落人不知山空水流出
　　和陶渊明拟古
　　小智多自私大方乃无隅一毫纳万象万象非卷舒日月为我牖天地为我庐曲士窘拘囚一身无容居我梦登日观青天入平芜俯视但一气二豪彼何如
　　吾道无缁磷万古常如兹奈何中智下谓彼不知时与世颇殊好譬彼渑与淄我欲质所从登髙望九疑路逢古渔父长歌沧浪辞出门异所见退坐还自思当世固殊古古人不我欺翩翩出林鸟日暮将何之倚檐送归尽聊欲吾诗
　　西北有佳人楼上拊云和一鼓别鹤操再弄求凰歌弦声几欲絶哀响何其多昔为掌中珠今为路傍花壮年不再得华落将如何
　　张衡咏思屈平赋远游髙情薄云天意气隘九州朝攀扶桑枝夕饮弱水流翻然不忍去无女哀髙丘严霜下百草嵗律聿其周萧兰共憔悴已矣吾何求
　　中秋
　　天风吹河汉明月悬清光清光不可掇流影入杯觞吸此风露魄洗我氷炭肠向来功名心一笑雪沃汤人生几中秋弹指三万场胡为置热恼不使心清凉此心如秋月虚明洞八方此身万化中太山一毫芒尚无物与我何者为彭殇推琴黄叶落矫首白云翔解衣一盘礴清境堕渺茫
　　九日登繁台寺
　　九日独何日寒花发幽芬波澄无余滓天清廓游氛雕盘翼迅风鸿响厉层云我无二三友意适同酣醺南登歌吹台一吊信陵君捐躯赴赵壁谈笑却秦军夷门今安在草没侯嬴坟我亦感激士白首羞论文禁中有颇牧慷慨志竒勲登临送将归无为怆离羣苍茫视八极烟霭何纷纷怀士抚长劒怅然日西曛
　　题东坡石钟乳山记墨迹【书为水渍几半】
　　东坡谪齐安人怒天所许倒骑卧水龙醉踞石头虎赤壁万里江一叶吾敢侮归来抵湖口此乐乃并与扁舟絶壁下鹳鸣如人语风雷相轰豗石水效呑吐山遗洞庭乐帝下钧天舞石钟不我欺一证万万古遗墨落人问讹缺十四五糢糊鲁壁简剥落岐阳鼓蜿蜒半鳞甲尚恐脱风雨画移瓦棺壁劒化延平渚祝君什袭藏隄防六丁取
　　中元夜祭太乙罢对月
　　今夕知何夕白露涵秋空褰衣踏明月如在琼瑶宫细数秋兔毫桂树何珑当年谁所种翳此天公瞳清光知人意飞影入杯中流霞酌不尽清光浩无穷我欲遡白云一访东坡翁扁舟下赤壁此乐将无同畴昔缟衣仙化作羽衣童酒酣邀我去鹤背聆松风
　　灵官夜醮余香雾飞不起更衣步石坛风露浩如洗月波走金蛇入我清尊里引杯入复疑弓影正如此夜深一鴈过歘见巾落几松间龙一吟风庭落松子空中步虚声隐隐犹未已
　　发枣社
　　夜发枣社驿褰帷见明月月照防崕氷风吹隂磴雪山重复峻岭十步九盘折两崖夹深涧线路仅容辙缒车下千尺轣辘声未絶坡陀到平地稍喜见雉堞隔城闻钟鼓星斗何歴歴故人相劳苦杯酒慰行役夜阑秉明烛相对恍如失
　　过宁州
　　季冬落月黄霜雪原野白驰车上峻坂十步百夫力我行未半岭回视但木末白云在髙顶可望不可及北风催去翼孤烟带远客居人候征骑倦仆望前驿仓皇下坡陀张灯已昏黒
　　和渊明饮酒八首
　　翩翩万里鹤日暮将何之昏鸦择所安笑汝不知时孔席不暇暖此理吾不疑尚愧渊明翁浊酒时一持贫贱岂不苦仰慕冥鸿飞富贵岂不乐乃有黄犬悲苦乐各异趣嗜好从所依我欲作九原独与渊明归挂冠不待年况此齿髪衰遥酹一杯酒毋令寸心违
　　秋菊有至性霜松无俗姿采采黄金花笑拊苍烟枝偶有杯中物成此一段竒白云南山来出岫复何为醉卧东篱下聊脱人间羁
　　鸷鸟闭笼中举翮触四隅骐骥驾盐车局防困中途虽然遭识拔未免为人驱傍观信美矣自愧良有余不如两无累还我田园居
　　千载渊明翁谁谓不知道谩赋责子诗调戏以娯老杜陵盖自况亦岂恨枯槁壶觞清浊共适意无丑好归来五栁宅守我不贪宝长啸天地间独立万物表
　　幽居淡无事雅志了经眼花憎文字悠悠竟无成中夜起不寐披衣守寒更梅竹散清影素月流广庭孤鹤閟逸响切切寒虫鸣拊巻长叹息慷慨恻中情
　　汉儒传注学未为世所得秦火少完书岂免乌焉惑后儒补罅漏圣道少开塞俗士喜持戈又一秦相国且共欢一觞多言不如默
　　渊明非嗜酒爱此酒中真谓言忘忧物中有太古淳回首市朝中万事牛毛新去年持使节悠悠过西秦宫阙随飞烟衣冠化埃尘当年凭轼士慷慨叹徒勤所以山林客乐与鱼鸟亲西登太华顶旷望长河津寄谢三山云聊欲滥吾巾誓将从此去笑谢当途人
　　和韦苏州烟际钟
　　近壑敛暝色远山犹夕晖声疑烟际起复向烟中微随风散林野渡头人未归
　　和韦苏州游溪
　　清溪雾气散水涵天影空白云翻着底移舟明镜中鸟近前滩日花移别防风遥知夜来雨山色翠如葱
　　拟兵卫森画防
　　冠带事朝谒清坐弹鸣琴以彼尘外趣远我遗世心岸帻送归鸟隐几见遥岑聊同静者乐岂必居山林
　　送麻征君知几
　　丹丘五色鳯一举渺天隅文采瑞圣世不为竹与梧渥洼汗血种逸气凌九区可见不可絷白璧谁敢沽夫君号神童七嵗能草书二十工词赋下笔凌紫虚三十富经学两魁天下儒蛾睂众女嫉反畏知名誉一朝相舍去顾以道自娯闲观养性书洞究先天图姓氏闻天朝相公借吹嘘【左丞荐】从容拜恩命移疾还里闾诸公惜其去乞留侍玉除掉头不肯住一饭吾岂无君看泽中雉饮啄良自如一旦蓄樊中意气惨不舒又如田间牛腾掷适有余被之以文绣顾影反踟蹰君恩岂不重力疾须人扶旁观信美矣违已非病欤不如本无累还我田园居喜君节独髙知君功名疎可以激颓俗可以励贪夫异时髙士传名与西山俱







　　御选金诗巻三
　　钦定四库全书
　　御选金诗巻四
　　五言古诗二
　　郦权
　　木犀
　　菊小未堪摘荒池悴芙蕖穷秋不慰眼幽独将焉如殷勤蕊宫子种桂庭之除乗闲弄余花散落荒山隅从兹云月裔飘泊生江湖娟娟耐冻枝便与羣芳殊琉璃剪芳葆蛾黄拂仙裾唾袖花防碧潄金粟生肤好风一披拂九里香萦纡兰蕙不敢友荃荪正僮奴妄意此尤物化工异吹嘘不然九天香安得独付渠托物寄深蕴古今一三闾收览名草木自比君子徒惟兹不挂口无乃圣不居抑夫古简编断缺秦火余君看齐鲁臣史笔逸其书惜哉不可晓临风为嗟吁尤怜元祐前不及附欧苏末路益可惜例进宣和初仙根岂易致百死不一苏昔游汴离宫识此倾城姝摩挲三品石尚想狎客娱却
　　后十五年微霜半黏须一株再经眼相对怜羁孤不知苦何事玉骨乃尔癯故人怜我老尺书逺招呼要趁秋香浓共此碧玉壶遥知婵娟客与我一笑俱
　　竹林寺矮松
　　苍烟霭山曲回溪抱修筠中藏古佛宫荒僻无四邻灵松插殿脚偃蹇今几春何年霹雳雨抉石搜潜鳞谪重飞举难堕此蜿蜒身聮拳缩爪股气屈不得伸卧枝重无力支撑借樵薪无风自悲吟失水固不神安知才不才祸福了已分南山耸千嶂直榦排风云正以中绳墨中道遭斧斤岂知无用资千岁保其真何必求先容养此老囷轮我亦爱竒节岁晏守贱贫他时来汝伴露顶挂葛巾
　　自鹤壁游善应洹山
　　清晨发鹤山瘦马陵峻岭春风吹雪谷朝露湿云影羊肠抱倾崖絶壑如下井硖闗山却立老眼入絶境人家跨清溪桑柘郁数顷西行复几里岩谷栖短景穷溪水源清溜溜如细绠下流泉满山势合久方骋滩光落镜明岚气霏雨冷何年凿青壁两佛入禅定残僧久零落遗墖寄烟暝荒凉布金地杂遝樵牧径同游成六逸轰饮助髙兴留连更坐卧谈笑发嘲咏感物复叹嗟醉语忽迳庭青山不爱宝岁岁出矾矿公场沸千夫利井供百鼎谁开争夺源败此丘壑胜颇思呼有力掷入万里迥天神定笑我痴絶谩生瘿长懐古畸人飞梦绕箕颍
　　杨云翼
　　李平甫为裕之画系舟山图闲闲公有诗某亦继作
　　名利走朝市山居良独难况复山中人读书不求官东岩有佳致书室方丈寛彼美元夫子学道如观澜孔孟泽有余曾顔膏未残向来种德深直与山根蟠之子起其门孤凤鶱羽翰计偕聊尔尔平歩青云端朅来游京师士子拭目观礼部天下士文盟今欧韩一见折行辈殆如平生欢舞雩咏春风期着曾防冠五言造平淡许上苏州坛我尝读子诗一倡而三叹世人非无才多为才所谩髙者足诋诃下者或辛酸吾子忠厚姿不受薄俗漫晴云意自髙渊水声无湍他日传吾道正要才行完防使兹山名与子俱不刊
　　厐铸
　　漉酒图
　　我爱陶渊明爱酒不爱官弹琴但寓意把酒聊开顔自得酒中趣岂问头上冠谁作漉酒图清风起毫端露电出形似神情想髙闲大似挥弦时目送飞鸿难袖中有东篱开巻见南山嗟予困尘土青髩时一斑折腰尚未免敢谓善闭闗望望孤云翔羡羡飞鸟还归田未有日掩巻空长叹
　　张建
　　拟古十首
　　飞云何冉冉髙与日月齐中有两仙人盛服持玉圭我欲从之游天险不可跻邈焉望不及短日西山西客从岳顶来贻我松粉黄为言服之久身轻欲飞翔我尝淡无味我嗅寂无香还君三叹息世好方膏粱枯桑依頽垣摧折生理微剥我枝间叶备君身上衣叶尽谁复顾栖鸟来亦稀君看牡丹丛日日笙歌围青青河滨柳柯叶柔且妍一从智巧萌戕贼为桮棬器成岂不佳天质失自然争如河堤上濯濯披春烟石泉何清泠中有九节蒲蒲性本孤洁不受滓秽污一移入城市生意寄泥淤翠叶日焦卷不霜而自枯寄言守静者勿渉奔竞途
　　庭前兰蕙窠三年种不成门外旱蒺藜一旦还自生苐恐伤我足锄去根与萌如何一雨后走蔓复纵横有客曳长裾袖刺谒髙闳低头拜阍者始得通姓名主人果厚眷开宴海陆并顾必承彼顔语必顺彼情不如茅檐下饱我藜藿羮
　　菶菶峄山桐一树十二枝枝分十二律所指各不移胡为师襄子独谓东南奇一律不可阙一枝不可遗谁能以此意説似典乐夔
