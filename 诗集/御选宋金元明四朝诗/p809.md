<!-- { "loadSidebar": true } -->
　　曲江院里题名处遥想风流第一人四海交游更聚散十年京洛共风尘未央树色春中见茂苑莺声雨后新试问登髙能赋客思情谁是旧雷陈
　　自鸣治外屡有投赠而和章不至试语明仲即跃然而起此非相负者集唐句以启之
　　汉宫题树忆仙郎共汝朝天会栢梁谢朓每篇堪讽咏扬雄托谏在文章春浮玉藻寒波落水滴铜龙昼漏长自有神仙鸣凤曲不将清瑟理霓裳
　　明仲和章至谓不宜独以险韵相困因索再和一首
　　几宿春山共陆郎飞飞轻盖指河梁青云旧路通仙掖草色新年发建章身外虚名将底用愁来一日即为长檐前春色应须惜昨夜新裁白翠裳
　　周侍讲伯常闻予止诗作长句见督开戒因集唐句奉答之
　　北阙晴云捧集闱洞门髙阁蔼余辉郎君官贵施行马讲殿谈余赐旧衣载笔已齐周内史何人敢和谢晖杨花榆荚无才思已分将身着地飞
　　送罗禋仲绍兴教授集句【禋仲明仲之弟余杭教谕之子也】
　　辇下惟因忆弟兄何时开阁引诸生云连海气琴书润日射螭头剑佩明好是五贤嘉赏地【府学教授一训导四故称五贤】早知三礼甲科名余杭溪上扁舟好犹是孤帆一日程
　　和鼎仪漫兴见寄韵集句
　　携手城南歴旧游江南江北路悠悠青山只忆招提境白雪多随汉水流綘简尚参黄纸按清言逺待玉人酬春风无限潇湘意宋玉无愁也自愁
　　春日答舜咨集句
　　竹幽户有佳期日暖风恬种药时自叹马卿常帯病也知光禄最能诗晨揺玉佩趋金殿晚拂炉烟上赤墀闻道仙郎歌白雪万家同唱郢中词
　　亨父集句索药奉和一首
　　多少分曹掌旧文不知何事久离羣江淹彩笔空题恨荀今香炉可待薫佳节屡从愁里过遇书忽向病中闻崆峒别有长生诀不惜千金借与君
　　清明后二日与鸣治约访王仁辅于大徳观阻雨寄鸣治集句
　　清明几处有新烟独向檐牀看雨眠忽有好诗生眼底暂留欢赏寄春前壶觞须就陶彭泽直伴难呼孟浩然何用别寻方外去庾家楼在斗牛邉
　　送泾源赵判官致仕后归自京师集句
　　红亭緑酒送君还五栁先生本在山已喜皇威清海岱又劳行役出秦闗川原缭绕浮云外楼阁参差紫气间圣代逍遥更何事睡烟歌月老潺湲
　　师召邀同鸣治小饮集句奉谢
　　青云器业我全踈终日王门强曵裾尺组挂身何用说闲情入骨若为除髙人屡解陈蕃榻多病能忘太史书明日珂声出城去登山临水复何如
　　程敏政
　　乙酉歳瀛东别业杂兴集古九首
　　独在异乡为异客十年踪迹走红尘归来池苑皆依旧万紫千红总是春
　　不妨游子芰荷衣散髪行歌自采薇洞里幽花莫相笑此心非是爱轻肥
　　与客携壶上翠微暂时相赏莫相违白鸥自信无机事见我犹穿曲岸飞
　　鸡犬图书共一船傍花随栁过前川醉来睡着无人唤只在芦花浅水邉
　　春风疑不到天涯且任芳尊恋物华谢却海棠飞尽絮一年容易即黄花
　　空林独与白云期一任轻风拂面吹细数落花因坐乆起来幽思有谁知
　　满架蔷薇一院香暂偷闲卧老僧房日长睡起无情思闲拂尘埃看画墙
　　緑槐垂穗乳乌飞白鸟衔鱼上钓矶便觉眼前生意满斜风细雨不须归
　　行人本是农桑客自恨寻芳到已迟君宠母恩俱未报买牛卖剑定何时
　　题李太史世贤梅花图集古三首
　　四山多风溪水急陇土何人夜吹笛几家春梦未知回起傍寒梅访消息
　　宛然姑射子潇洒在风尘北人初未识疑是弄珠人西湖处士骨应槁洗雨梳风为谁好呼児覔纸一题诗相对真成被花恼
　　陆深
　　舟中集杜句寄顾九和谕徳二首
　　爱汝玉山草堂静更有澄江消客愁竹叶于人既无分微躯此外复何求穿花蛱蝶深深见长夏江村事事幽安得仙人九节杖独立缥缈之飞楼
　　尔家最近魁三象童稚情亲四十年避地何时免愁苦断肠分手各风烟谢安不倦登临费苏晋长斋绣佛前李杜齐名真沗窃封书寄与泪潺湲
　　李梦阳
　　望湖亭集古
　　与客携壶上翠微千家山郭静朝晖平沙渺渺来人逺黄鸟时兼白鸟飞
　　翠华岩集古
　　晓行不上湖上山别有天地非人间安得携家此中老白云常在水潺潺
　　香山集古
　　二月已破三月来山下碧桃春自开半醺半醉游三日并马今朝未拟回
　　戴冠
　　送湛少防入京集杜句
　　之子方杰立汝翁屮明光文章开窍奥达者得升堂
　　费寀
　　集句谢知己过寺见访
　　寂寞谁相问招寻独有君深林开一道逺鴈入寒云水月通禅观书籖映隙曛道同意暂遣茗椀对炉熏
　　寺中集句述懐辞客见过
　　荒山秋日午望古懐清芬与物本无患空歌迥易分闲情兼嘿嘿落叶乱纷纷何处寻行迹惟应礼白云
　　童琥
　　梅花集句
　　竹外松邉一两梢迥临村落傍溪桥堪将乱蕊添云肆苦被芳风透绮寮春事顿随花片薄清吟半逐梦魂消却思前载孤山下踏雪相寻岂惮遥
　　残雪踈篱半欲摧暗香消息已传梅三家五家村舎出一花两花香意回今日多情惟我到无人解惜为谁开相逢剰作尊前恨何处笛声江上来
　　偶泄春光此一枝故山幽梦忆踈篱雪羞洁白常回避风送清香似可期老气却因髙树得闲愁只许落花知醉中曾记吟诗处独倚防干待月时
　　一枝梅笑破冬严残腊新春气参更被谁家多事笛不教幽梦到江南
　　江南地暖陇西寒一种春风有两般最是夜深霜重处无人起向月中看
　　苏祐
　　集唐句送表侄呉生鹯自塞下还郡
　　男児本自重横行客路常逢汉将营年少不应辞苦节多慙名在鲁诸生
　　太行闗路战尘收每见瓜时忆故丘三晋云山皆北向朔风吹叶鴈门秋
　　欲将书剑学从军海上青山隔暮云自惜汾阳纡道驾北人南去雪纷纷
　　留君不住益凄其美酒香茶慰所思为报东州故人道乡音无改鬓毛衰
　　惟君与我最相亲莫厌伤多酒入唇去鴈逺冲云梦雪汶阳归客泪沾巾
　　流澌腊月下河阳却望并州是故乡怨别自惊千里鴈风流谁继汉田郎
　　今日相逢落叶前故园归去又新年髙歌取醉欲自慰繋马髙楼垂栁邉
　　邵平瓜地接吾庐为报家人数寄书万里寒光生积雪嗟君此别意何如
　　王世贞
　　懐李于鳞戱集李杜各一首
　　双珠出海底飞在白云端海月明可掇不为世人观长鲸正崔巍为我扬波澜一朝攀龙去独宿天霜寒掩泪出故房清晨起长叹酌鲤焚神鱼问言谁与餐方希炼金骨并乗双飞鸾【右集李】
　　长啸宇宙间扬马宜同时前軰复谁继名家信有之博采世上名得失寸心知李侯有佳句突过黄初诗伊昔临淄亭痛饮真吾师佳人絶代歌行酒双逶迤掌中琥珀钟照耀瑚枝快意八九年浩荡从此辞终悲洛阳狱朱凤日威蕤千载得鲍叔弃我忽若遗饮酣视八极岁暮有余悲【右集杜】
　　刘逴
　　集李句
　　安石东山三十春逢时吐气思经纶丈夫未可轻年少我軰岂是蓬蒿人
　　文翔凤
　　伊斋集句
　　一片孤城万仭山别有天地非人间松间明月常如此世上浮名好是闲
　　吕维祺
　　祷雨集诗
　　五月鸣蜩六月徂暑七月流火靡神不举庶几夙夜以祈甘雨何多日也寕不顾我
　　其雨其雨雨我公田夜如何其三星在天田祖有神出话不然适彼乐土迄用康年
　　刘芳节
　　闺情集句三十二首【録四首】
　　緑惨双蛾不自持晓庭和露折残枝长疑好事皆虚事莫遣佳期竟后期旧曲听来犹有恨柔肠结尽转相思遥知更有难忘处射雉春风得意时
　　纎纎初月上鸦黄不把双眉鬬画长素柰忽开西子面芙蓉不及美人糚封题锦字添新恨闲对幽花识旧香欲说春心无所似池邉顾歩两鸳鸯
　　劈破云鬟金凤凰梦回余念属潇湘徒劳掩袂伤铅粉但惜流尘暗洞房两脸酒醺红杏妬一丛髙髻緑云光糚成只是熏香坐欲卷珠帘春恨长
　　旧事凄凉不可听含红怨緑影亭亭琴声断续愁兼恨杯酒留连醉复醒新睡起来思旧梦夜香烧罢掩重扃緑璧月移花影银烛秋光冷画屏
　　至仁
　　集杜句述懐寄见心书记
　　宿鸟恋本枝南鴈意在北飘飘媿此身一歳四行役所忧盗贼多不独冻馁逼东下姑苏台残年傍水国金银佛寺开信美无与适细人尚姑息贤者贵为徳之子白玉温令我心悦怿晤语契深心洞彻有清识学贯天人际溟涨与笔力神功接混茫风雷纒地脉灵芝冠众芳冰壶动揺碧紫燕自超诣尤异是龙脊流传必絶伦许与必词伯喧争懒着鞭飞腾知有策吾道属艰难鸾凤有铩翮天门鬰嵯峨乗槎断消息干戈尚纵横道路时通塞顾惟鲁钝姿养身终自惜桃源无处寻黎民糠籺窄故国莽丘墟梦归归未得怅彼髙飞禽何以有羽翼匡山读书处宿昔长荆棘隂房鬼火青战地骸骨白骨肉恩书重看云泪横臆西江万里船终当挂帆席天寒鸧鸹呼北风破南极梅花已飞翻节序昨夜隔感激在知音书此豁平昔

　　御选明诗巻一百二十
