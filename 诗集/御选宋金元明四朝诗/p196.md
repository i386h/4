<!-- { "loadSidebar": true } -->
　　一坞寒云暝不开茅檐低压半苍苔近来云出不成雨莫遣无心出岫来
　　刘应凤
　　闻文文山北行
　　唤得岚乡昨梦囘东风万里上金台出闗曾解婆娑否枝北枝南一种梅
　　刘鉴
　　书灯
　　玉楼夜费独荧荧只得眼前歌舞明照破三千年外事书生原不用长檠
　　谒萧小山二絶
　　一冬晴暖春相似欲叩吟闗未有诗折得梅花装担了起程还是雪飞时
　　一水凝寒棹不开几人于此欲船囘思君却有扁舟兴半夜直冲风雪来
　　邵桂子
　　杂咏
　　兼旬梅雨喜初晴山院青苔满地生老眼尚能看细字竹隂疎处纸窗明
　　落红如雨防苍苔小院柴门傍竹开一枕寻春梦初觉栁花风暖燕初来
　　孙锐
　　石湖别墅
　　山水遥通西渡头乱云零落树还稠先生唱罢村田乐戴月披蓑理钓舟
　　荻塘栁影
　　日出烟消春昼迟栁条无力万丝垂韶光新染鵞黄色偏爱东风欵欵吹
　　平湖秋月
　　月浸寒泉凝不流棹歌何处泛归舟白苹红蓼西风里一色湖光万顷秋
　　熊鉌
　　江边客舍
　　轻寒无赖入征裘野水闲云总是愁极目远山横霭外数声鸣橹过苹洲
　　咏盆梅
　　一声羗笛晚风斜再问花期便觉賖茵幌泥沙可随分莫将春意滞残花
　　陈观
　　题甄氏访山亭
　　水流花落石生云日静风喧草欲薰老去风流犹未减一丘一壑要平分
　　雨后西山翡翠堆结亭直欲近岩隈从今记取溪头路一日须来一百回
　　牟巘
　　四安道中所见
　　人向长安渡口归长安不见但云霏只应白鹭曾相识船到前头更不飞
　　姑溪小队带薰风笳鼓欢迎鹤髪翁三十九年成一梦几多陈迹涙痕中
　　真桂芳
　　三月晦日
　　九十春光能有几东风遽作远行人樽前莫惜今朝醉明日莺声不是春
　　晚步
　　未暝先啼草际蛩石桥暗度晚花风归鸦不带残阳老留得林梢一抹红
　　黄超然
　　秋夜
　　秋近园林风露凉虫声无数出颓墙前朝旧事过如梦不抵清秋一夜长
　　赵若□
　　暮春
　　香透蜂房蝶梦残一帘新雨又春阑栁腰瘦得难禁舞今夜东风莫更寒
　　即事
　　可意黄鹂唤得醒日移山影正当庭飞花忽趂东风过防破苔痕一片青
　　春词
　　玉钗香梦水东流帘怯春寒倚暮钩燕子不来花满地一痕新月又西楼
　　陈岩
　　延华观
　　五百年前岸谷移邯郸枕上梦囘时兎葵燕麦元都观好继刘郎旧日诗
　　碧桃岩
　　自要贪闲非避秦洞门隔断世间尘山中不置四时厯开到碧桃知是春
　　蒋捷
　　东坡田
　　老去红灰酒瓮前向来青草瘴江边卜居自为溪山好不是区区为买田
　　刘辰翁
　　春晴
　　新燕池塘绿雨肥初晴水暖日光微角巾犹带花梢湿才倚阑干见絮飞
　　呉大有
　　饯陈随隠归乡
　　雁声低度水村深中有人敲月下砧满屋秋风灯欲暗江山千里故园心
　　王奕
　　絶句呈周月湖
　　草带粘天只辨星燧楼尽化作邮亭栁桥梅驿多来使只寄山中养鹤经
　　吴锡畴
　　兰
　　石畔棱棱翠叶长葳蕤紫蕋吐幽芳灵均去后无人问林密山深只自香
　　渔父
　　笭箵尽自了生涯岸尾沙头即是家入夜醉归横短笛满江明月浸芦花
　　荷葭坞呈秋崖方工部
　　怕惊啼鸟推棋罢为爱落花迂屐行窈窈绿云春一坞游丝飞絮弄新晴
　　杨花
　　为见春风不久归颠狂上下弄晴晖只饶天与无拘束入幕穿帘任意飞
　　山中杂言
　　小小柴门傍竹开幽深不惯有人来颇嫌老鹤无情思啄损庭前一径苔
　　数家鸡犬小成村一带冈峦近入门怕有渔人来问讯溪流那得截云根
　　偶成
　　酿密山蜂初割戸衔泥梁燕巳成家春愁漠漠连芳草闲过东园数落花
　　冬日
　　日薄霜清水见沙水边偶到野人家满堦枫叶浑慵扫为爱深红似落花
　　夕阳孤倚立溪头三两渔舟溯碧流惊起一行新宿雁斜飞又过别汀洲
　　文天祥
　　赠鉴湖相士
　　瘦竹凌风弄碧漪山光云影共熹微月黄昏里疎枝外认取半天孤鹤飞
　　送赵王宾
　　风流不比贺家狂潇洒黄冠意更长自有武夷溪九曲鉴湖何必问君王
　　八月十六日见梅
　　广寒殿里玉楼开那得孤山处士来半夜西风半身影梦中骑得雪驴囘
　　所懐
　　英英香穗莹朝华收拾东风作一家燕语莺啼春又夏灯花剔尽暗窗斜
　　禅闗
　　秋风吹日上禅闗路入松花第一湾只愿四时烟雾少满城楼阁见青山
　　云端
　　半空夭矫起层台传道刘安车马来山上自晴山下雨倚防平立看风雷
　　真州杂赋
　　便把长江作界河负舟半夜泝烟波明朝方觉田文去追骑如云可柰何
　　旅怀
　　昨夜分明梦到家飘飖依旧客天涯故园门掩东风老无限杜鹃啼落花
　　过雪桥琉璃桥
　　小桥度雪度琉璃更有清霜滑马蹄游子衣裳如铁冷残星荒店野鸡啼
　　宫籍监
　　兵马司移寓宫籍监一室颇潇洒明窗净壁树影斜横可爱也
　　尘满南冠嵗月深暂移一室倚旃林天怜原是青山客分与窗根两树隂
　　曽过卢沟望塔尖今朝塔影接虚檐道人心事真方丈静坐日长云满帘
　　重阳
　　飘零万里若为家一夜西风吹髩华只有新诗题甲子更无故旧对黄花
　　江南秋色满梧桐囘首青山万事空怕见镜中新白髪长将破帽裹西风
　　谢枋得
　　送程楚翁远游
　　近日人传庾岭梅南枝尽落北枝开长安旧日元无此尽是江南人送来
　　花影
　　重重叠叠上瑶台几度呼童扫不开刚被太阳收拾去又教明月送将来
　　题庆全庵
　　寻得桃源好避秦桃花又见一年春花飞莫遣随流水恐有渔郎来问津
　　桑柘村
　　子规啼彻四更时起视蚕多怕叶稀不信楼头杨栁月玉人歌舞未曾归
　　许月卿
　　槐影
　　槐影本来惟戴日蝉声固自未知秋斜阳薄雨羊归径冷月横星人倚楼
　　王梦应
　　呈李书史
　　火龙骑日雪飞空劲草亭亭不见风臣亮南阳今未老一锄云碎日犹红
　　曾渊子
　　客安南见进奉使囘口占
　　安南莫道是天涯嵗嵗人从蓟北囘江北江南亲故满三年不寄一书来
　　林景熙
　　呉中防故人
　　一声新雁荻花秋片月呉淞共客舟却忆去年今夜月思君独上越山楼
　　别方槐庭山人
　　夜防深语剔寒釭别意萧萧竹半窗明日孤帆鸿影外东风残雪过曹江
　　陶山十咏和邓牧心【陶山在越州南以陶贞白尝隠于此故名　录二首】若耶溪
　　晴峰无数蘸清流窈窕寒生六月秋百链不须欧冶劒沼呉人在采莲舟
　　集仙桥
　　流来一水截人寰虹背秋寒十二防白鹤飞边人影絶天风吹佩玉珊
　　馆娃宫
　　苎萝山女入宫新四壁黄金一笑春步辇醉归香径月隔江还有卧薪人
　　舟次呉兴
　　钓舟远隔菰蒲雨酒幔轻飘菡蓞风彷佛层城鼇背上万家帘幙水精宫
　　梦囘
　　梦囘荒馆月笼秋何处砧声唤客愁深夜无风莲叶响水寒更有未眠鸥
　　送春
　　蜀魄声声诉绿隂谁家门巷落花深游丝不系春晖住愁絶天涯寸草心
　　闻蝉二首
　　翼绡微动自宫商几曵残声送夕阳唤得槐柯芳梦觉薰风一曲换西凉
　　近交纸薄云翻手旧梦冠空雪满颠却忆画船曽听处夕阳髙栁断桥边
　　王英孙
　　题髙彦敬夜山图
　　等闲呉越在毫端叠巘微茫月影寒一曲危栏人独倚江山浑在梦中看
　　谢翺
　　过杭州故宫二首
　　禾黍何人为守阍落花台殿暗销魂朝元阁下归来燕不见前头鹦鹉言
　　紫云楼阁防流霞今日凄凉佛子家残照下山花雾散万年枝上挂袈裟
　　蜡梅
　　冷艳清香受雪知雨中谁把蜡为衣蜜房做就花枝色留得寒蜂宿不归
　　山中道士
　　山中道士服朝霞二十修行别故家留客一杯清苦蜜蜂房知是近梅花
　　汪元量
　　蜀道
　　蜀道难行髙接天秦闗勒马望西川峨嵋崒嵂知何处劒阁崔巍若个边
　　万州
　　槎牙鸟道没人烟狼虎交横马不前四面青山藏白跖万州城下草连天
　　隆庆府
　　雁山突兀插青天劒阁西来接劒泉如此江山快人意满船载酒下潼川
　　赵孟坚
　　题墨兰图
　　六月衡湘暑气蒸幽香一喷使人清曽将移入浙西种一嵗才华一两茎
　　郑思肖
　　访隠者
　　石窦云封隠者家一溪流水绕门斜满山落叶无行路树上寒猿剥藓花
　　春日登城
　　城头啼鸟隔花鸣城外游人傍水行遥认孤帆何处去栁塘烟重不分明
　　怀友
　　今日樽前忽忆君为怜秋事又平分坐来凝睇西风久过尽天边数片云
　　春日游承天寺
　　野梅香软雨新晴来此闲听笑语声不管少年人老去春风嵗嵗阖闾城
　　赠老王道人
　　曾宴瑶池王母家瞳方髩黑脸凝霞休将甲子来相问知见蟠桃几度花
　　书兰亭帖后
　　千载流芳禊事余鼠须笔法重璠璵晋人多喜清虚话不及兰亭一纸书
　　湖上漫赋二首
　　藓厓苍润雨初干石鏬飞泉喷雪寒啼断禽声山更静青松影下倚防干
　　一望湖光镜面平暮鸦过尽断霞轻狂来飞上髙峰顶趺坐松柯呌月生
　　仙兴
　　跣足蓬头炯碧瞳划然长啸响天风千岩万壑无人迹独自飞行明月中
　　即事
　　旅馆曾听月下猿至今触事即愁端北风昨夜无情甚又作冬来一信寒
　　春日偶成
　　晓来怕上最髙楼春尽时光只似秋草木荒寒生意涩风腥雨腻一天愁
　　巳夘十一月朔又梦食梅花梦中作
　　鴈宇髙髙兎国斜湿光飞露沁流霞狂来清兴不可遏吃尽寒梅一树花
　　题兰
　　玉佩清风挽不囘暮云长合楚王台青春好在幽花里招得香从笔砚来
　　甯戚饭牛图
　　斯人岂是饭牛者浩叹空怀扣角悲説到漫漫长夜处南山白石也攒睂
　　秦女吹箫图
　　弄玉飘飘仙女姿凤凰低舞久相期箫中应有别一曲飞出青天影外吹
　　王羲之兰亭图
　　犹记兰亭三月三流觞曲水畅清酣分明一段永和意好向羲之笔外参
　　陶渊明对菊图
　　彭泽归来老嵗华东篱尽可了生涯谁知秋意凋零后最耐风霜有此花
　　孟浩然归隠图
　　明主怜才若赐官奔驰微禄负家山狂吟一首笑归去满路秋光上醉顔
　　陆防茶灶笔牀图
　　笠泽往来无定期煮茶垂钓醉吟诗一船清致终难尽不是散人应不知
　　公孙大娘舞劒图
　　纤手生风搅昼寒好花翻影艳清欢试看不犯锋铓处舞碎晴空雪一团
　　张志和渔父图
　　苕霅春深花满谿一钩翻动碧琉璃蓑衣篛笠尽有意不到斜风细雨知
　　逋仙探梅图
　　雪压咸平处士家冻云鎻暝若相遮欲知天上春消息只觅南枝第一花
　　龚开
　　羸马图
　　一从云雾降天闗空尽先朝十二闲今日有谁怜骏骨夕阳沙岸影如山
　　周密
　　戏咏凌风阁下沈香山
　　旧事凄凉尚可寻断碑闲卧草深深凌风阁下槎牙树当日人疑是水沈
　　郑协
　　溪桥晩兴
　　寂寞亭基野渡边春流平岸草芊芊一川晚照人间立满袖杨花听杜鹃
　　谢钥
　　玩月有感
