<!-- { "loadSidebar": true } -->
　　罗浮有五雀各被方色非时不见若士大夫将游是山则先入羣翔寺僧以是为候靖庚辰嵗谪官来游将至之夕兹雀亦集感之成咏云
　　五方纯色俨衣冠应是山灵寄羽翰多谢相逢殊俗眼谪官犹作贵人看
　　和沈太博小圃偶作二首
　　名园雨后百花繁人倚危楼十二阑园里芳菲楼上客一般情绪怕春寒
　　日烘薄雾开柔陌风罥游丝着栁条语燕啼莺自撩乱惊人残梦是春朝
　　过青泥岭
　　老杜休夸蜀道难我闻天险不同山青泥岭上青云路二十年来七往还
　　李之才
　　行次鳯州
　　去年二月洛城游今日寻春到鳯州欲托双鱼附归信嘉陵江水不东流
　　赵抃
　　和宿峡石寺下
　　淮岸浮图半倚天山僧应已离尘縁松闗暮锁无人迹惟放钟声入画船
　　栁轩
　　动入和风静惹烟翠条疎处露池莲林中尽是能吟物春有黄鹂夏有蝉
　　次韵范贯之龙图
　　含车弭盖争寻胜坐石携泉旋煮茶可惜湖山天下好十分风景属僧家
　　括苍仁安山【又名乌龙山】
　　泉石淙淙泻百寻羣峰环翠起春林危颠召雨云先作不失苍生望嵗心
　　张方平
　　雨中登筹笔驿后懐古亭
　　山寒雨急晓更蹑苍崖上驿亭深秀林峦都不见白云堆里乱峰青
　　杜鹃过兴州入青阳峡即多杜鹃当冬月不闻此鸟声蜀人云杜鹃饮春水即啼静夜晓月更凄切入秋即无声
　　蜀道寒轻水木清峡中无复杜鹃声归期正是春风暖任向空山叫月明
　　鱼闗在青泥驿西二十里危峦叠嶂曰鱼闗山小亭临嘉陵江江有石闑水从石罅逬流鱼不可过故以为名春夏水大没石鱼行无碍矣
　　中流石埭隠如磓【音堆五岳舞而相追】鼓鬛徜徉此复回春水渐深防泳快为传尺素锦江来
　　慧聚寺东亭
　　野色秋光共泬寥水村篱落晩烟交拄笻回就下山路行看斜阳隠树梢
　　李师中
　　麦积山
　　路入青松翠霭间斜阳倒影下溪湾此中猿鹤休相笑谢傅东归自有山
　　孙复
　　同范秘阁赋八月十四夜月
　　银汉无声露暗垂玉蟾初上欲圆时清樽素瑟宜先赏明夜隂晴未可知
　　蜡烛
　　六龙西走入崦嵫寂寂华堂漏转时一寸丹心如见用便为灰烬亦无辞
　　石介
　　蜀道中念亲有作
　　东望庭闱魂欲销层层云栈上岧嶤江声山色情多少相伴西来慰寂寥
　　泥溪驿中作
　　山驿萧条酒倦倾嘉陵相背去无情临流不忍轻相别吟聴潺湲坐到明
　　刘几伯
　　题睢阳九老图
　　制举省元推二伯龙头昔日属宣猷人间盛事并遐算一席几盈九百筹【十二老共八百九十二嵗】
　　张先
　　赠妓兠娘
　　十载芳洲抚白苹移舟弄水赏青春当时自倚青春力不信东风解误人
　　张升
　　寄夏英公
　　弱羽伤弓尚未完孤飞殊不拟鸳鸾明珠自有千金价肻与游人作弹丸
　　梅摰
　　江州琵琶亭
　　陶令归来为逸赋乐天谪宦起悲歌有弦应被无弦笑何况临弦泣更多





　　御选宋诗巻六十四
　　钦定四库全书
　　御选宋诗卷六十五
　　七言絶句二
　　欧阳修
　　班春亭
　　信马寻春踏雪泥醉中山水弄清辉野僧不用相迎送乗兴闲来兴尽归
　　江行赠雁
　　云间征雁水间栖矰缴方多羽翼防嵗晩江湖同是客莫辞伴我更南飞
　　戏赠丁判官
　　西陵江口折寒梅争劝行人把一杯须信春风无逺近维舟处处有花开
　　过中渡
　　中渡桥边十里堤寒梅落尽柳条衰年年塞下春风晩谁见轻黄弄色时
　　得归还自叹淹留中渡桥边栁拂头记得来时桥上过断冰残雪满河流
　　丰乐亭游春
　　緑树交加山鸟啼晴风荡漾落花飞鸟歌花舞太守醉明日酒醒春已归
　　春云淡淡日辉辉草惹行襟絮拂衣行到西亭逢太守篮舆酩酊揷花归
　　红树青山日欲斜长郊草色緑无涯游人不管春将老来往亭前踏落花
　　谢判官幽谷种花
　　浅深红白宜相间先后仍须次第栽我欲四时携酒去莫教一日不花开
　　画睂鸟
　　百啭千声随意移山花红紫树髙低始知锁向金笼聴不及林间自在啼
　　田家
　　緑桑髙下映平川赛罢田神笑语喧林外鸣鸠春雨歇屋头初日杏花繁
　　樵者
　　云际依依认旧林断崖荒磴路难寻西山望见朝来雨南涧归时渡处深
　　西湖戏作示同游者
　　菡萏香清画舸浮使君宁复忆扬州都将二十四桥月换得西湖十顷秋
　　梦中作
　　夜凉吹笛千山月路暗迷人百种花碁罢不知人换世酒阑无奈客思家
　　奉使契丹初至雄州
　　古闗衰栁聚寒鸦驻马城头日欲斜犹去西楼二千里行人到此莫思家
　　夏享太庙摄事斋宫闻莺寄原甫
　　四月田家麦穗稠桑枝生椹鸟啁啾鳯城緑树知多少何处飞来黄栗留【田家谓麦熟时鸣者为黄栗留出诗义】
　　寄许道人
　　緑发方瞳瘦骨轻飘然乗鹤去吹笙郡斋独坐风生竹疑是孙登长啸声
　　髙楼
　　六曲雕栏百尺楼帘波不动瓦如流浮云已映楼西北更向云西待月钩
　　宿云梦馆
　　北雁来时嵗欲昬私书归梦杳难分井桐叶落池荷尽一夜西窗雨不闻
　　帘
　　银蒜钩帘宛地垂桂丛鸟起上朝晖枉将玳瑁雕为押遮掩春堂碍燕归
　　栁
　　雨润堤长走画辕絮兼梨雪堕春烟东风苑外千丝老犹伴吴蚕尽日眠
　　井桐
　　檐敧碧瓦拂倾梧玉井声髙转辘轳肠断西楼惊穏梦半留残月照啼乌
　　霁后看雪走笔呈元珍判官
　　江上寒山只对门野花岩草共嶙峋独吟羣玉峰前景闲忆红莲幕下人
　　嘉景无人把酒看县楼终日独凭栏山城嵗暮惊时节已作春风料峭寒
　　春日词五首
　　宫坛青陌赛牛回玉琯东风逗晓来不待岭梅传逺信剪刀先放防花开
　　试粉东窗待晓迥共寻春栁傍香台不惊树里禽初变共喜钗头燕已来
　　红雾初开上晓霞共惊风色变年华香车遥认春雷响庭雪先开玉树花
　　玉琯吹灰夜色残鸡鸣红日上仙盘初惊百舌緜蛮语已觉东风料峭寒
　　晓待铜壶剪蜡煤绣帘春色犯寒来画睂不待张京兆自有新妆试落梅
　　鹤
　　樊笼毛羽日低摧野水长松眼暂开万里秋风天外意日斜闲啄岸边苔
　　雁
　　来时沙碛已冰霜飞过江南木叶黄水阔天低云黯澹朔风吹起自成行
　　鹘
　　依倚秋风气象豪似欺黄雀在蓬蒿不知羽翼青上腐防相随势亦髙
　　小池
　　深院无人锁曲池莓苔绕岸雨生衣緑萍合处蜻蜓立红蓼开时蛱蝶飞
　　皇后閤端午帖子词
　　烟含玉树风生细日永宫花漏出迟深殿未尝知暑气水精帘覆砌琉璃
　　苏舜钦
　　夏意
　　别院深深夏簟清石榴开遍透帘明树隂满地日当午梦觉流莺时一声
　　淮中晩泊犊头
　　春隂垂野草青青时有幽花一树明晩泊孤舟古祠下满川风雨看潮生
　　送人还吴江道中作
　　江云春重雨垂垂索寞情懐送客归不愤东风促行棹羡他双燕逆风飞
　　暑中闲咏
　　嘉果浮沈酒半醺牀头书册乱纷纷北轩凉吹开疎竹卧看青天行白云
　　梅尧臣
　　新井
　　浅浅清泉似鉴开鳞鳞寒甃未生苔山中亭午野禽渴不畏人惊欲下来
　　白牡丹
　　白云堆里紫霞心不与姚黄色鬭深闲伴春风有时歇岂能长在玉阶隂
　　七月二十一夜闻韩玉汝宿城北马铺
　　暗树秋风摆叶鸣桃枝竹簟冷逾清孤灯淡淡短亭客夜半萧萧闻雨声
　　依韵和吴秀野马上口占
　　谿头三月草菲菲城畔春游惜醉稀莫信杜鹃花上鸟人归犹道不如归
　　书事和韩子华舍人
　　见凭蝴蝶过墙飞却梦翩然入绮帏欲扑翅轻萦不住觉时疑有粉沾衣
　　蔡襄
　　梦中作
　　白玉楼台第一天琪花风静彩鸾眠谁人得似秦台女吹彻云箫上紫烟
　　别宋判官
　　缕缕青隂拂去鞍雨花狼籍颤春寒年光别绪侵人髩莫向离亭子细看
　　闻福昌院春日一川花卉最盛
　　山前溪上最宜春千树夭桃一向新争得扁舟随水去乱花深处问秦人
　　访陈处士
　　桥畔修篁下碧溪君家原在此桥西来时不似人间世日暖花香山鸟啼
　　宿扬州
　　洲堰埭阻行桡更等江头后信潮独背残灯数归路风传寒柝夜迢迢
　　离钱塘
　　迎潮小舸满旗风迥首津亭暮霭中惆怅今宵归去梦迢迢直至海门东
　　呈沈子山
　　荷叶新词天下工玉人垂手倚秋风一声清唱穿云去斜日烘帘曲未终
　　六月闽溪茘子丹新秋犹喜荐雕盘自嗟千里归程逺不得繁枝雨后看
　　梦游洛中十首【并序録二首】
　　九月朔予病在告昼梦游洛中见嵩阳居士留诗屋壁及寤犹记两句因成一篇思念中来续为十首寄呈太平杨叔武
　　天际乌云含雨重楼前红日照山明【梦中两句】嵩阳居士今安否青眼看人万里情【司门员外郎王益恭年四十余致政归洛中自号嵩阳居士】霜后丹枫照曲堤酒阑明月下前溪石楼夜半云中啸惊起沙禽过水西【从尹师鲁宿香山石楼】
　　江村
　　黯淡江村春日斜汀洲芳草野田花孤舟横笛向何处竹外炊烟一两家
　　方山渡口占
　　江上行人空自愁壮年双髩已惊秋不知风里千重浪何事无情也白头
　　宿渔梁驿
　　庭树疎疎河汉低瓦沟霜白月平西寒鸦不奈单栖苦落泊惊飞到晓啼
　　榴花洞
　　洞里花开无定期落红曽见逐泉飞仙人应向青山口管却春风不与归
　　度南涧
　　隠隠飞桥隔野烟石矶西畔问渔船桃花尽日随流水洞在清溪何处边
　　入天竺山留客
　　山光物态弄春晖莫为轻隂便拟归纵使晴明无雨过入云深处亦霑衣
　　秋日
　　城头蔓草受新霜天外孤鸿呌夕阳送客情懐枫树老着人襟袖菊花香
　　春日
　　东风吹雨湿秋千红防棠梨烂欲然拟买芳华赠年少紫榆春浅未成钱
　　刘敞
　　玉津园
　　垂杨冉冉笼清籞细草茸茸覆路沙长闭园门人不入禁渠流出雨残花
　　水寺
　　早时风景爱东吴一到京师兴益疎偶向城南疑泽国夹川垂栁带僧居
　　春草
　　春草緜緜不可名水边原上乱抽萦似嫌车马繁华处才入城门便不生
　　雨后登坐啸亭
　　风卷髙花舞成雪雨滋芳草緑侵云屏轩独立时惆怅淮北春光过五分
　　黄蔷薇
　　緑叶黄花相映深水边台畔结浮隂何人解赏倾城态一笑春风与万金
　　琵琶亭
　　江头明月琵琶亭一曲悲歌万古情欲识当时肠断处只应江水是遗声
　　小园春日
　　草色初新栁带长宿烟朝露湿初阳东山云起西山碧南舍花开北舍香
　　十月二日
　　十月黄河冰未澌栁条弱弱草离离寒蛩逐马声相续却是江南秋半时
　　登城防雨
　　雨映寒空半有无重楼闲上倚城隅浅深山色髙低树一片江南水墨图
　　絶句
　　青苔满地初晴后緑树无人昼梦余惟有南风旧相识径开门户又翻书
　　锁宿礼部中夜口号
　　浮云不动月防明锦帐香寒梦易惊犹觉春风花未发独闻宫漏出重城
　　斋满
　　长日薰风春欲回啼莺鸣鴂乱相催不嫌栁絮多飞尽仍许酴醾取次开
　　刘攽
　　题馆壁
