<!-- { "loadSidebar": true } -->
　　吏案方无事朋游出近山相从得所好终日有余闲弃置形骸外逍遥宇宙间谷风吹淅淅涧水濯潺潺灌木开云荫余花散锦斑轻舆留石步短棹下湖湾古寺羣峰合孤洲万竹环紫鳞惊跃起白羽倦飞还对酒忘尘事临流见病颜支离真可笑光景信难攀且共隤然醉谁知是闭闗【王仲淹云刘伶古之闭关人也】
　　沈辽
　　和頴叔冲寂观
　　畴昔学轻举衰龄恨未逢殷勤寻福地邂逅聴仙钟堆阜规模古烟霞气象浓滆湖开左派勾曲耸西峰宫殿瞻黄皓风期想赤松区中诚久压物外或能容落日窥三岛阴云隔九重蛟渊无往害兔井识遗踪遐企旌阳隐旁邻里封翘心有感稽首敢忘恭幽士期相访扁舟志未从拳拳望仙境尼父叹犹龙
　　次韵酬泰叔
　　志士有不遇由来多感伤末途长悯黙往事委冥茫偃蹇乾坤外推移日月长初心寄林壑何事袭轩裳才地慙前辈文华笑老苍讨论聊自适仕进亦惟惶直欲驰千里宁论出一乡典谟窥禹契教化识轩唐不信时难驾焉知命弗将士虽殊用舎吾岂托炎凉寳劒埋霜镝明珠称夜光三公犹可去一命孰难忘壮节深无累高歌咏更锵振衣辞旦望逸迹寄朱张筦库心何愧江湖幸退藏朝辞汴师日夜渡淛河霜故国寻仙路当年结客塲二毛虽老丑一醉乃寻常花圃风生席云斋月满牀清歌怜落落高论接琅琅谁谓羁游地还陪君子觞众推朋好厚不间弟兄行斟酌南堂夜逍遥甬水阳长篇荷高意他日结离肠
　　陈襄
　　题林和靖水亭
　　城外逋翁宅开亭野水寒冷光浮荇叶静影浸渔竿吠犬时迎客饥禽忽上阑疎篱僧舎近嘉树鹤庭宽拂砌烟丝袅侵窗笋防攒小桥横落日幽径转层峦好景吟何极清欢尽亦难怜君留我意重叠取琴弹
　　苏轼
　　是日自磻溪往阳平憇于麻田青峰寺之下院翠麓亭
　　不到峯前寺空来渭上村此亭聊可喜修径岂辞扪谷映朱阑秀山含古木尊路穷惊石断林缺见河奔马困嘶青草僧留荐晚飱我来秋日午旱久石牀温安得云如盖能令雨泻盆共看山下稻凉叶晚翻翻
　　南溪有防景亭处众亭之间无所见甚不称其名予欲迁之少西临断防西向可以逺望而力未暇特为制名曰招隐仍为诗以告来者庶几迁之
　　飞檐临古道高牓劝游人未即令公隐聊须濯路尘茅茨分聚落烟火傍城闉林缺湖光漏窗明野意新居民惟白帽过客漫朱轮山好留归屐风回落醉巾他年谁改筑旧制不须因再到吾须老犹堪作坐宾
　　次韵张安道读杜诗
　　大雅初微缺流风困暴豪张为词客赋变作楚臣骚展转更崩坏纷纶阅俊髦地偏蕃怪产源失乱狂涛粉黛迷真色鱼虾易豢牢谁知杜陵杰名与谪仙高埽地收千轨争标看两艘诗人例穷苦天意竟奔逃尘暗人亡鹿溟翻帝斩鼇艰危思李牧述作谢王褒失意各千里哀鸣闻九臯骑鲸遁沧海捋虎得绨袍巨笔屠龙手微官似马曹迂疎无事业醉饱死游遨简牍仪刑在儿童篆刻劳今谁主文字公合抱旌旄开卷遥相忆知音两不遭般斤思郢质鲲化类鯈濠恨我无佳句时蒙致白醪殷勤理黄菊未遣没蓬蒿
　　宿余杭法喜寺后绿野亭望呉兴诸山怀孙莘老学士
　　徙倚秋原上凄凉晚照中水流天不尽人逺思何穷问谍知秦过看山识禹功稻凉初吠蛤栁老半书虫荷背风翻白莲腮两退红追游慰迟暮觅句效儿童北望苕溪转遥怜震泽通烹鱼得尺素好在紫髯翁
　　城南县尉水亭得长字
　　两尉郁相望东南百步场插旗蒲栁市伐鼔水云乡已作观鱼槛仍开射鸭堂全家依画舫极目乱红妆潋潋波头细疎疎雨脚长我来闲濯足谿涨欲浮牀泽国山围里孤城水影傍欲知归路处苇外记风樯
　　次韵子由送赵防归觐钱塘遂赴永嘉
　　归舟转河曲稍见楚山苍侯吏来迎客呉音已带乡言从谢康乐先献鲁灵光已击三千里何须四十强风流半刺史清絶校书郎到郡诗成集寻谿水溅裳芒鞵随采药蠒纸记流觞海静蛟鼍出山空草木长宦游无逺近民事要更尝愿子传家法他年请尚方
　　次韵和刘贡父登黄楼见寄并寄子由二首
　　清派连淮上黄楼冠海隅此诗尤伟丽夫子计魁梧【刘为人短小】世俗轻瑚琏巾箱袭武夫坐令乘传遽奔走为储须邂逅我已失登临谁与俱贫贪仓氏粟身聴治家橅防合难前定归休试后图腴田未可买穷鬼却须呼二水何年到双洪不受舻至今清夜梦飞辔防天吴【此诗寄刘】与子皆去国十年天一隅数奇逢恶嵗计拙集枯梧好士余刘表穷交忆灌夫不矝持汉节犹喜揽桓须清句金丝合高楼雪月俱吟哦出新意指画想前橅自写千言赋新裁六幅图传看一坐耸劝着尺书呼莫使骚人怨东游不到呉【此诗寄子由】
　　同王胜之游蒋山
　　到郡席不暖居民空惘然好山无十里遗恨恐他年欲款南朝寺同登北郭船朱门收画防绀宇出青莲夹路苍髯古迎人翠麓偏龙腰蟠故国鸟爪寄层巅竹杪飞华屋松根细泉峰多巧障日江逺欲浮天略彴横秋水浮屠插暮烟归来踏人影云细月娟娟
　　至真州再和二首
　　老手王摩诘穷交孟浩然论诗曽伴直话旧已忘年北上难陪骥东行且趂船离亭花映肉醉眼鹭窥莲柂转三山没风回五两偏荒祠过瓜步古甃堕松巅闻道清香阁新篘白玊泉莫教门掩夜坐待月流天小院檀槽闹空庭桦烛烟公诗便堪唱为付小婵娟
　　公颜如雪柏千载故依然笑我无根栁空中不待年肯留归阙斾坐待逆风船特许门传籥那知箭起莲相逢月上后小语坐西偏流落千防侧追思百尺巅躬耕怀谷口水石羡平泉茅屋归元亮霓裳醉乐天行闻宣室召归近御炉烟未用歌池上随宜教李娟
　　赵徳麟饯饮湖上舟中对月
　　老守惜春意主人留客情官余闲日月湖上好清明新火发茶乳温风散粥饧酒阑红杏闇日落大隄平清夜除灯坐孤舟劈防撑逮君帻未堕对此月犹横
　　郊祀庆成
　　帝出乗昌运天心予太平文章三代继制作七年成大祀乾坤合刚辰日月明泰坛朝埽地魄寳夜垂精仰御圆苍盖环观海岳城北流吞朔易西极落欃枪升燎灵光答回鸾瑞雾迎需云徧枯槁解雨达勾萌可颂非天徳因箴亦下情民言知可酌帝谓本无声富国因崇俭祈年在好生无心斯格物克已自消兵化国安新政孤臣返旧耕还将清庙什留与野人赓
　　郁孤台
　　入境见图画郁孤如旧游山为翠浪涌水作玉虹流日丽崆峒晓风酣章贡秋丹青未变叶鳞甲欲生洲岚气昏晨树滩声入市楼烟云侵岭路草木半炎州故国千峰外高台十日留他年三宿处准拟系归舟
　　郁孤台【再过防州和前韵】
　　吾生如寄耳岭外亦闲游赣石三百里寒江尺五流楚山微有霰越瘴久无秋望断横云峤魂飞咤雪洲晓钟时出寺暮鼔各鸣楼归路迷千嶂劳生阅百州不随猿鹤化甘作贾胡留只有貂裘在犹堪买钓舟
　　用前韵再和霍大夫
　　文字先生饮江山清献游典型传父老尊俎继风流度岭逢梅雨还家指麦秋自慙鸿鴈侣争集稻梁洲野阔横双练城坚耸百楼行看凤尾诏却下虎头州君意已呉越我行无去留归途应食粥乞米使君舟
　　用前韵再和许朝奉
　　高门元世旧客路晚追游清絶闻诗语疏通岂法流传家有衣鉢断狱尽春秋邂逅陪车马寻芳谢眺洲凄凉望乡国得句仲宣楼恨赋投湘水悲歌祀栁州何如五字律相与一尊留更约登尘外归时月满舟
　　夷陵县欧阳永叔至喜堂
　　夷陵虽小邑自古控荆呉形势今无用英雄久已无谁知有文伯逺谪自皇都人去年年改堂倾嵗嵗扶追思犹咎吕感叹亦怜朱旧种孤楠老新霜一橘枯清篇留峡洞醉墨写邦图故老问行客长官今白须著书多念虑许国减欢娱寄语公知否还须数倒壶
　　白帝庙
　　朔风催入峡惨惨去何之共指苍山路来朝白帝祠荒城秋草满古树野藤垂浩荡荆江逺凄凉蜀客悲迟回问风俗涕泗闵兴衰故国依然在遗民岂复知一方称警跸万乗拥旌旗逺畧初吞汉雄心岂在夔崎岖来野庙闵黙愧常时破甑蒸山麦长歌唱竹枝荆都真壮士呉柱本经师失计虽无及图王固已奇犹余帝王号皎皎在门楣
　　游洞之日有亭吏乞诗既为留三絶句于洞之石壁明日至峡州三吏又至意若未足乃复以此授之
　　一径绕山翠荣纡去似蛇忽惊溪水急争看洞门呀滑磴攀秋蔓飞桥踏古查三扉迎北吹一穴向西斜叹息烟云老追思嵗月遐唐人昔未到古俗此为家洞暖无风雪山深富鹿豭相逢衣尽草环坐髻应髽灶穴依岩墨尊罍就石洼鸿荒无传记想像在羲娲此事今安有遗踪我独嗟山翁劝留句彊为写槎牙
　　蘓辙
　　次韵沈立少卿白鹿
　　白鹿何年养惊猜未肯驯轩除非本性饮食强依人照影氷浮水飞毛雪洒尘独游应已倦忽见乍疑神野色明幽步烟芜荐卧身异姿人共爱清意尔谁亲日暖山苖熟风微涧草春何缘解彊絷奔放任天真
　　送苏公佐修撰知梓州
　　乗轺旧西蜀出镇复东川父老知遗爱壶浆定满前江山昔年路旄节异邦权望重朝中旧疆分劒外天嵗登无猛政蛮服罢防邉去国身虽乐忧时论独坚孤城抱松直彚进比茅连我亦相从逝疎狂且自全
　　和张安道读杜集【用其韵】
　　我公才不世晚嵗道尤高与物都无着看书未觉劳微言精老易奇韵喜庄骚杜叟诗篇在唐人气力豪近时无沈宋前辈蔑刘曹天骥精神稳层台结构牢龙腾非有迹鲸转自生涛浩荡来何极雍容去若遨坛高真命将毳乱始知髦白也空无敌微之岂少褒论文开锦绣赋命委蓬蒿初试中书日旋闻鄜畤逃妻拏隔豺虎闗辅暗旌旄入蜀营三径浮江寄一艘投人慙下舎爱酒类东臯漂泊终浮梗迂疎独钓鼇误身空有赋揜胫惜无袍巻轴终何益零丁昔未遭相如原并世恵子谩临濠得失将谁怨凭公付浊醪
　　次韵刘贡父登黄楼怀子瞻
　　青山开四面白水绕三禺野阔时闻籁人闲旧据梧画船留上客遗迹问田夫事少日常饮才疎世未须决河初荐至胜事偶相俱燕子卑无取滕王逺可橅飞涛隠睥睨落日丽浮图同舎新持节専城敢遽呼未迎行部驾已放下淮舻试问登消暑何如楚与呉【呉兴有消暑楼】
　　再和
　　蔼蔼才名世骎骎日转禺一时同接淅平昔共栖梧揽辔真壮士拥旄良大夫尘埃脱缁绶水石慰霜须胜地来相失清尊未暇俱射余空见帖铸罢只观橅归计何当决徂年贵早图槛中终为食韝上耻闻呼顾我千羊毳平生一钓舻微官不须满也复试游呉
　　放闸
　　画舫连樯住清流泛闸平忽看银汉落仍聴夏雷惊正柂迟回久开头取次轻滞留初一快奔驶忽如倾不识风涛恐聊同枕席行行逢贱鱼稻饱食慰生平
　　次韵毛君山房遣兴
　　欲就阳台暖新开石磴斜谁言太守宅自是野人家燕坐收心鉴冥观阅界沙退公长寂寞外物自喧哗缺径移松补斜阳种竹遮白云生后础孤鹜伴残霞破闷时寻鹤呼眠亦任鸦喜闻糟出瓮屡问菊开花古井原依斗丹砂旧养芽蚍蜉频上案猿穴巧分樝客到扁舟逺年侵两髩华心摇挂风斾眼暗隔轻纱强拨横肱睡来从插版衙隐居慙弃掷胜地每咨嗟顽钝终何取雕磨岂复加焦先夙所尚圜舎恰如蜗
　　孔武仲
　　五老峰
　　峻叠起青峰森然五老翁云将色共古天与寿无穷突兀巅崕峭骈罗面势雄三光同孕育四岳是儿童杰立层霄际曽经坏劫中梦龄应可协图写献尧宫
　　孔平仲
　　上已饮于湖上
