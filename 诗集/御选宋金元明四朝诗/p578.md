<!-- { "loadSidebar": true } -->
　　御选明诗巻二十八
　　钦定四库全书
　　御选明诗巻二十九
　　五言古诗十四
　　宗臣
　　秋夜省直
　　驱车即高扃秉烛照清池冉冉见芙蓉白露被华滋仰见明月光三星灿以垂蟋蟀鸣重阶繁声一何悲感之长叹息嗟此隂阳移鹿鸣思野草宿鸟怀故枝人生贵适志羁栖亦何爲行行返旧服去去清江湄此意良未申空令达士嗤
　　拟古二首
　　冉冉江上兰灿灿江中芷我友逺行役驾言适江汜江泛波浪深叹息从中起昔别春卉敷今思暮飇紫游子不旋归浮云日千里
　　驱车事行游岩畔见芳草芳草绿以萋揉之遗所好徘徊岂云宴悠然伤我抱不畏芳草歇畏此关山道关山
　　阻且长客子行将老
　　怀谢山人茂秦
　　惊飇动四野白露下前除揽衣起四顾悠然怀所思所思亦何在乃在漳南居朝设穆生醴夕曳邹阳裾西园事行游飞葢列应徐近者日以亲逺者日以疎不念同心人所须在音书音书不一寄何以慰踌躇三复游燕篇踌躇聊以舒
　　寄子与
　　淸晨发东郊兰蕙何灼灼采之遗我友我友在京洛道路邈以修羽翼谁能托但恐霜露垂馨香日零落
　　杨氏园亭饯别谢榛
　　离思忽超越逍遥事行游散步过华池芙蓉夹芳流悲哉蟪蛄鸣凄切动我愁凝霜莽零落明月澹飞楼感此岁华暮耿耿生百忧居者不可去行者不可留去留两不惬何以慰绸缪
　　留别子培舍弟
　　驱车上河梁顾瞻旧乡国仓卒骨肉亲彷徨动颜色子亦竟以南予亦竟以北本是双飞鸿胡爲乖羽翼送子从此归涕下不能食子其从逺猷慰我长相忆
　　秋夜寄陆子和
　　揽衣步前除白露被髙桐枝叶莽零落大地回悲风明月起夕愁东壁鸣寒虫四时一何速天地无终穷嗟彼客游子终岁常飘蓬十月寒无衣薇藿腹不充何事不归来孤此青桂丛欲寄尺素书不见双飞鸿
　　徐中行
　　得于鳞书
　　伊予河梁别杨柳方依依分手几何时蟋蟀鸣庭帏商飇率已厉白露沾人衣感时怀同袍中心怆以摧不惜故人逺但伤知音稀长叹谢流俗髙卧掩重闱忽逄云中翼开缄见音徽殷勤骨肉言夙昔岁寒期临风再三读慰我长渴饥喜极复垂涕愿随黄鹤飞
　　春暮将赴汝南广川舟中寄怀京邑诸游好三首
　　昔来严霜零春阳忽已暮盛年不再逢嘉会岂常遇何况凌云才艺苑振高歩眷予失羣羽不吝千金顾留连曲水游感慨河梁赋嬿婉能几时俛仰即岐路车马盈道旁孰测心所慕冀阙何岧嶤浮云日驰骛敛辔临长河徘徊不能度
　　浩浩黄河流冉冉白日晚驱车渺何之南游洛与宛五马道踟蹰十步一顾返言念同怀人亮节不可谖谈天碣石宫置酒华阳馆髙文敷琼瑶淸歌命箫管携手逺追随思情一何婉居者弗克俱行者日以逺春暮无归鸿何由寄情欵
　　黄河多悲风白日广川阴惊沙蔽天地方舟犹滞滛踯躅将安适曳履援鸣琴一爲清商曲灌木俱悲吟知音一以隔离思故难任在近多遗远日月易浮沈伊余岁寒契莫忘初别心愿言厉高羽千载垂词林瑶华倘可嗣引领伊川浔
　　呉国伦
　　泛九曲溪
　　林端日已歇心赏未云足言携武夷君泛此云溪曲
　　秋夜同周子徴珠江泛月
　　良夕岂易逢奇游夙所慕暝隂薄层城浮云莽相赴须防明月生澄空皎如素纵艇随轻潮披衣下纤露髣髴海市通相将天河渡中有弄珠人亭亭出烟雾微飔动鸣环绰约清虚步手裂双扶桑化作千琪树幻景良若斯翛然啓冥悟
　　夏夜偶凉即事效梁人体
　　炎方雨忽霁夕阁凉如秋星杂檐萤落河连枝鹊流榕阴滳衣桁茘色炯帘钩月拥玉壶上天偕珠浦浮轻飇动白苎密篠鸣苍鸠拭簟氷初合提纨雪未收不寐怜光景长吟步斗牛山烟微入幔海气积爲楼病当三伏起老作九眞游江汉渺何许关山怅悠悠
　　张佳
　　咏怀
　　毒暑不辞鍜严冬尚爲渔裘葛有本性生事因其居伊予触世网转与青云疎一摘孟诸野再迁首阳且素位守明诫穷涂岂欷嘘贵者日以贵宁得辞劳劬贱者日以贱庶几逺祸枢
　　立秋简徐子与
　　凉风厉商气防然惊早秋白日下圆景大火西南流年序忽不处陈蔡难乆留案牍繁以迫胡爲日绸缪洪河逝如斯草虫夜啾啾凌厉缅千古遗则怀前修女萝挂乔榦蚓吸深湫托势有崇卑适志其良谋
　　三甫入渝予不能谒承枉书问且督南征并订郢都之会而寄以诗
　　良时罕再至嘉会复何如孟冬厉霜气蓬蒿没敝庐兴言念友生抗旌向巴渝便欲往从之山川郁盘纡感兹绸缪意逺及铜梁书加餐字未毕殷勤劝脂车渔樵计已定樊笼日愁予闻君下夔子目极生踌躇孤怀入大江万古只东趋郢歌有白雪期我献岁初醉罢阳春台然后防骊驹
　　寄题永嘉王阳德阳湖精舎
　　招饮岂在深智者秉微尚伊人卧阳河幽襟谢尘鞅丹霞递崇楸南北两鴈荡万象厉景光凌缅非一状鸱夷任所之沧浪发高唱扁舟就何时逝将剡川放
　　俞允文
　　登毘卢阁
　　古阁秋气清千里灭烟雾连山开云秀頽城断行路残僧戍荒斋寒鸟落髙树中多故人情停杯日空暮
　　秋怀诗
　　凉风金石劲悲气壮隆烈晶宇荡暄浊轻脆竞摧折松柏有殊性遂与众卉别是时阳鸟至叫啸霜中月力尽羽翼单欲奋不得发何以表天骨沈吟犹未决
　　园居
　　穷居寡俦匹园庐有余清落叶覆荒池疎林暎髙城野田刈获尽霜畦蔬复登寒月无密影中夜露气凝是时嚣烦息沈思方入冥沈防乃道眞一悟还自惊
　　游圣像寺作
　　野寺始独到新晴欣夏凉芳篠青丛丛竹隂覆房廊寒棕剪髙翠过雨桐花香川梁通焕景林殿疎夕阳耳目蹔清暇都将尘垢忘何时来永栖放迹无何乡
　　晚晴溪上
　　暑雨池上歇衍漾菰蒲清凉隂满庭户新云依树生天风冷然来飘飘欣体轻始悟幽事惬弥令兹意平
　　送王明善【有序】
　　王明善屡试不合尝郁郁不乐遂以乙卯六月北辕朔都以展所蓄积且将复观塞垣求古兴衰之所由余谓以彼其才而偃蹇若此则虽君山放逐亭伯流离殊未足增其愤懑也因寓于词以述乖离之思云尔
　　威凤集珍条积风限髙翔巨鲲志江海尺泽焉足量懿兹中林士敷文聊颉颃块然寡徒偶举足蹈峻防伸睂竟何阶念之郁中肠抑我同心欢乖离越他乡他乡三千里道狭草木长白露浩已盈但恐霑衣裳
　　送叶伯寅游南都
　　朝日扬素景零露盈条归鴈辞碣石嗷嗷厉曾霄念子遵旧都整防陟岩椒北眺穷朔垂东瞻越江涛崇云象山岳双阙郁岧嶤过彼双阙间冠盖相游遨四节随飇逝茂时乏嘉招骏骥弃不收踠足有余骄所期必鸿举齐辔羣龙朝非子良见睠岂复絷塲苗信心惬中赏沈吟结清謡共期冬月欢谈憩林巢
　　送梁伯龙游楚并寄周水部
　　浮舟入楚江浩荡千里豁况值清秋时逸兴不可遏云来巫峡长木落洞庭阔故人渺何许引领向天末
　　卢柟
　　酬谢逸人四溟【并序】
　　山东谢榛茂秦嘉靖中以能诗爲赵王客居邺邸尝游迹燕赵梁宋间与余相知辛丑岁余坐诬系濬狱则杳然莫知出处近有人自宋中来传四溟诗集读之乃茂秦所爲者中二絶句矜余极寃拟之祢衡李白之伦夫祢李诗赋悬日月彼虽死斯文犹存于世若予发迹旣隐又罹重法有说如山谁肯爲余传哉因作诗三首用荅其意若茂秦之得见与否无容心焉
　　曹思弄文翰歌咏邺中诗招游七才子俱好相如词君随鳬鴈圃应教凤凰池聊拂清霞赏蔚兹琼树枝胡爲泛沧海令我长相思
　　谢客恣霞想挥手絶人羣朝思北燕里暮宿大梁云海日照舞席澄江泻清濆逺游憩灵境奇节冠秋雯黄鹄思烟侣长鸣向夕曛
　　李白谪仙才祢衡赋鹦鹉缄愁投夜郎掩泪赴黄祖杀身扬绮芬髙名播千古天摧白龙鳞云断黄鹤羽感此逺谢君沈吟望梁父
　　重寄李子理
　　麒麟出鲁郊商鉏爲不祥向非孔仲尼何异犬与羊所以路傍人按劒嘿夜光近时青云士岂无鲁连子气节茍不申甘蹈东海死世人闻此言弃之如敝屣投君勿复道北风吹易水
　　赠友人归别墅
　　緑杨漫垂舞摆动春风情吏役甘作苦瓜期思田萦寻溪观游鳞出谷听流莺别有漆园客长歌怀友生适金陵登魏武读书台奉别李觉斋丈
　　魏武建雄图虎视何壮哉秖今覇气尽空余读书台登台览四野萧瑟悲风来饥鸢猎平楚寒狐鸣城隈林木郁苍然烟霜日空摧咄嗟此山川千载埋云雷我亦慷慨人与君逺追陪酒酣拂寳劒肝胆歴然开遥望南溟问鲸鲵沧波頽相顾起叱啸坐使风云回杨仆拥楼船声名冠崔嵬富贵吾自取他人徒惊猜投鞭自兹去千里骑河魁
　　叙隐
　　仙槎隔溟渤天汉嗟无梁桂树含丹葩瑶草限年芳我生无羽翰翻飞不能翔揽衣步宵月抚劒临秋霜欲问严君平此事何渺茫
　　送顾圣之游楚时余将往金陵
　　春山送行子春草惜离觞不尽孤云意徘徊古道傍望望金门晓悠悠郢树苍此中满髙咏迟尔寄江乡
　　杂诗
　　髙楼有佳妇窈窕青云端左防緑桂枝右纫芳泽兰临流戏珠浦拾翠游芝田蛾睂众所嫉蘧蒢翻见怜弃捐蓬蒿中谁来希令颜徘徊嵗云暮拂衣聊长叹
　　秋日奉别王元美比部还京
　　烁烁天上星皎皎岩际月蟋蟀感夜吟凉飇迟晨发山木旣云苍江枫亦已脱遥望百里间茫茫但寥阔鸱鸮鸣园陬虎豹步庭阙临路别所亲怅然増华发安得琼芳芝慰我长饥渴
　　李先芳
　　纪行
　　驱车指京邑严冬北风急辞亲何草草寸心乱如棘晨起践霜露日暮不遑食出门即他乡道路安可极遥望还山云抚劔长太息
　　明月皓如日徘徊照我衣仆夫守严驾客子独掩扉灭烛抚髙枕愁来不可挥丈夫重奇勲荣名世所希愿同黄鹄志施翮凌风飞
　　钤冈
　　西行多名山遥遥望钤麓夕霁净岚霏千家烟树緑丛桂发幽香寒泉响深谷容与荡轻舟前波飞属玉
　　蒙山
　　晴岚揺旦景白云倐掩防道逢山下人借问山中路石门几许深龙潭竟何处长松不可攀髙鸟邈焉去
　　郊送于韶马上作
　　端居昔无悰出门见芳草游子乆不归送客长安道垂杨夹御堤初日正杲杲空闻黄鸟声间关爲谁好
　　早起
　　嬾朝每晏起先期戒仆御张镫斟浊醪鸡鸣九关曙天寒霜断肌雾重鸟迷树居人各掩闺匹马自来去
　　拟古
　　青楼临大道初日正杲杲感君桃李年使我怀春早佳人念良夕誓结同心好磐石转有时华池多芳草秋风薄天云一去迹如埽簁簁池上鱼防防笼中鸟性情本非宜况复伤懐抱
　　呉维岳
　　信州同汝成游南岩寺用李崆峒壁间韵
　　幽哉岩里居戴石世所罕源泉一勺多香烟终日满停杯岫云迟解带松风缓缘崕鹿豕踪复与同人践
　　欧大任
　　泛浈江至修仁水寻范云饮水赋诗处
　　陆陟心苦艰江行意超忽扬舲恣击汰理榜欣乘筏昔闻范内史于焉自怡恱赋诗散郁陶饮水辨清淈今游属暮春逺放遵南粤三枫睇已遥五渡嗟应没爰思雊雉驯尚想甘棠苃命驾税三椒弭盖依林樾明霞带逺峦瑞霭屯崇碣樊薄粲朱缨原陵苞緑蕨感兹时物迁惧尔芳馨歇代更道岂殊事往迹空揭凄凄怀古吟心赏不可越鸱夷回泛湖子牟怅怀阙采兰向中洲眷此何由达沿洄发棹讴愉乐陶嘉月
　　十四夜元白维敬见过
