<!-- { "loadSidebar": true } -->
　　梨园处处按新词桃叶家家度翠眉一自流传江左调令人却忆六朝诗
　　听钱二弟子马生奏曲
　　銮江侍女竞双声半入呉城半越城总是西施歌舞地江南何处不含情
　　春雨
　　流水浮香送画船凌波何处不堪怜西来一片横塘雨浄洗花容分外妍
　　呉梦旸
　　再过汪景纯
　　金陵乐府杜秋娘宛转新声隠洞房林木尽飞江水咽那教人听不回肠
　　送翁晋东游
　　春风常在故人前为折新花媚别筵恼杀当筵飞片片可能吹到渡江船
　　古道庵望华亭
　　沿江遥指白云隈树底空牀遍緑苔今夜道人来借宿前峯先有鹤飞回
　　茅维
　　寄讯李白父征君
　　闻君老病掩双扉秋老荒园黄蝶飞手防青松饭香稻隔溪人语采菱归
　　病忘真是息心方兀坐搘颐木脚牀天末凉风吹老树看他屋角送斜阳
　　范汭
　　王蜀宫词
　　匼匝渠穿宛转桥绮楼香暖月迢迢海南蜃市浑无异添得歌声堕九霄
　　孟蜀宫词
　　池西别殿署凌波杨栁风微月渐多珠箔巻来秋似水填词惟教艳娘歌
　　送一公还天界寺
　　江流汨汨树层层短笠空瓢去秣陵依旧青山风雪里荜门深掩一龛灯
　　荆溪
　　乱水声中繋艇斜月寒沽酒扣谁家仙源咫尺不知处红叶吹来如落花
　　泖上嘲呉凝父
　　林臯叶脱风凄凄逺峯森立寒云齐满船离思半江月未到五更鸡乱啼
　　暮春闲居和荩卿侄
　　舍南舍北雨声催欵欵闲鸥逐队来欲买鱼虾唤江艇楝花临水荜门开
　　送茅荐卿水部使还留都
　　霅溪春水接长干五日邮程去不难问寝但留诸弟在双鱼容易报平安
　　春日讯呉允兆
　　逺树微波黯不分阖闾城畔寄孤云春来尽有还乡梦除却青山便是君
　　夜泊梁溪
　　樯上乌啼月满滩月和残雪耐人看半炉爇尽况香火消受篷窓一夜寒
　　泊燕子矶
　　山影沉沉日乍红峭帆人怯剪江风鸥鳬占我曽题石一半防岈叠浪中
　　寄阮坚之司理
　　讼庭寂寂散春烟碧海丹山在目前市得鰕姑堪佐酒摘来荔子不论钱
　　别时江草冷萧萧再见春光上栁条万一故人生逺梦也应先过伯通桥
　　赠王曰常
　　一月留君兴未阑酒杯无限费春寒海棠欲卸辛夷尽取次看花到牡丹
　　遇俞献父
　　与汝垂髫共里闾别来不省六年余情知一见又成别犹胜逢人数寄书
　　送僧入庐山
　　霜天一衲影萧萧别路无多觉路遥他日有人来入社不妨行过虎谿桥
　　吴鼎芳
　　闻箫声
　　洞箫如缕到尊前明月高楼夜可怜何处一声凄易断千家花栁障晴烟
　　寄情
　　残山如黛月痕斜子夜青蹊踏浅沙十里红桥东畔路梅花多处是君家
　　山居杂咏
　　接叶隂隂唤水鸠花坪草堰偶经游芒鞋晒向西岩石露冷烟凄不记收
　　万竹千松逺近同嫩岚残霭有无中斜阳不防藏踪迹露出前峯一抹红
　　苔花满径緑云凉嫩竹离离覆短墙院静昼长人不到一帘风袅一炉香
　　赤城
　　南北峯青雨乍分瀑花飘下雪纷纷空岩夜久无羣动一防闲灯伴白云
　　华顶
　　海色迢迢半紫氛娑椤开落夜将分道人清晓下山去纸被一牀铺白云
　　铁板嶂
　　一屏浑铁自天成倒影清波月正明三十六峯秋色里幔亭高处独吹笙
　　托鉢
　　十里春风五里桥到山犹觉路岧嶤丛丛花草萧萧竹几处柴门闭寂寥
　　泊浔阳江
　　倚棹秋光对碧峰露香倾下木芙蓉西林月白东林晓两处敲残百八钟
　　春暮
　　一半筠帘上小钩残书数巻未经收东风忒也司闲事吹得瓶花满案头
　　迟舜五不至
　　数点残星秋耿耿斜风剪碎芭蕉影自爱凭栏不爱眠辘轳牵动鸳鸯井
　　吴兆
　　送友人游燕
　　离筵别棹暮江滨红树青山映白苹一过江南风景异两行衰栁送行人
　　秋思
　　蒹葭霜冷雁初还归梦如云只恋山一夜潺湲西磵雨晓来秋气满人间
　　访沈逸人不遇
　　闲寻芳草到门迟云水无心本不期枕畔残书犹自在主人出户未多时
　　寄陈使君抑之
　　海南无雁亦无秋万里何人寄逺愁寂寂孤眠淮上月慿风吹梦到罗浮
　　与喻应益言别
　　杨栁河桥日向新空江无处不通津留君且过花时去共泛青谿曲曲春
　　别九华山
　　寺前秋浄万峯闲正好寻山又别山谷转谿回留不住水声相送到人间
　　寄曹能始
　　几年山水共闲游无日吟诗不唱酬一卧故园春又暮楝花零落渐谿头
　　登天台峯宿【峯离寺二十里山之最高者】
　　萝磴松崖几百层猱攀鱼贯始徐登昨朝望处今宵歇岩下云埋入定僧
　　暮春偶过山家
　　山村处处采新茶一道春流绕几家石径行来微有迹不知满地是松花
　　沈野
　　春日小斋
　　社日方过花正肥闲庭亦自长苔衣柴扉暂启元无事恐有梁间燕子归
　　斜塘招星甫
　　新芋肥鸡菊正黄君来定拟醉千觞田家村巷都相似须识门前两緑杨
　　赠殷山人
　　鹿门高卧寂无哗户外青山郭外斜妇解綉花君解画玉牕闲坐鬬新茶
　　石沆
　　宿城中旧房
　　从教雁侣失潇湘春色年年暗洞房遗得一枝花影子夜深随月转西廊
　　夜听琵琶
　　娉婷少妇未闗愁清夜琵琶上小楼裂帛一声江月白碧云飞起四山秋
　　夏日寄懐南逸士
　　南邻何异北山居黄草衣裳白草庐闲却农桑事吟弄不教风月着空虚
　　有懐
　　逺村幽壑独徘徊云防柴扉雪防苔尽日溪边倚枯栁白鸥何事不飞来
　　寄敏上人
　　别来多雨更多风野水苍茫浸碧空惆怅数枝憔悴栁不堪持赠胆屏中
　　秦镐
　　冬夜见新月
　　霜天约畧一钩斜半挂平芜半逺沙照向两乡偏是缺不知圆处落谁家
　　商家梅
　　听同舟人吹箫
　　有客同舟月正来闲吹玉管思徘徊数声只在霜篷里却似江头寒雁哀
　　题受之津逮轩
　　虽然城市即山居才理清斋木石余坐卧此中心自逺月来先照满牀书
　　宋珏
　　过燕矶懐孟阳
　　孤帆落照在矶头风引歌声唤客留正欲低徊寻往事纷纷木叶下江流
　　将归白下留题侯豫瞻画壁
　　酒中别意画中花梅半残时栁半芽我欲桥边添个客醉眠芳草不思家
　　泊皖城三日懐白下故人
　　城依碎石岸依沙行遍城南乏酒家日暮客愁如白下芦花风起似杨花
　　汪逸
　　丹阳道中别芳生
　　风过重阳易作寒去来俱泊此河干无端别路舟车异一日枫林不共看
　　董斯张
　　梅谿
　　云似鱼鳞压市低竹簰载笋出梅谿逢人闲问昆山路葛岭西头更向西
　　葛隖作二首
　　笋鞭横出欲穿篱松子才生防不知细雨一林山鬼语白鸥浴起葛公池
　　鸦衔朱柿坠秋坡竹笕疏泉带碧莎野菊满头山下女也能学唱采茶歌
　　吴门道中
　　栁花片片拂船窓雪点湖田鹭几双数到明朝寒食夜半篷残照过呉江
　　初夏
　　杨栁隂浓曳碧烟一溪不雨不晴天水楼处处凭红袖呉下新来茉莉船
　　王道通
　　马首
　　马首冲烟健鹘飞南山如画隔蔷薇十年寳剑屠儿笑猎得黄羊间道归
　　齐莱名
　　蝉
　　曲曲朱栏桥半欹藕花村里水流澌长堤高栁蝉声急带却斜阳过别枝
　　锦帐词戏赠程寅之
　　臂绡繋得下妆台锦帐芙蓉并蒂开露浄一天清似水黄姑昨夜渡河来
　　吴沛
　　读古歴禅空不知清明之至
　　近来课业觉辛勤底事春消客邸情忽见老僧赠垂栁方知今日是清明
　　唐汝询
　　夜别陆长倩得青字
　　怅别高楼酒易醒坐闻落叶满沙汀春来倘忆同游地无限垂杨梦里青
　　留别沈茂之
　　风雅翩翩自不羣荣华入目总浮云江湖此去无知已蚤晚移家欲就君
　　沈大俊
　　山斋闻莺
　　贝叶亭前緑始荣黄莺偏爱晓时鸣双双深坐梧桐里语尽春风无限情
　　陈
　　过鹫峯寺访非熊
　　緑隂深寺独经过有客孤吟寄薜萝容易相逢容易去晚花歴乱鸟声多
　　邹之翰
　　春莫泊吴山
　　扁舟泊处有渔矶为惜春光歴翠微花片乱飞飞不去从风复上酒人衣
　　王龙起
　　春醒
　　细雨春寒酒未醒吟魂牢碌怨飘零房空寂寂疎帘卷杨栁花飞满画屏
　　三山龙台村夜望
　　越王台下古城涔近水人家傍竹隂夜夜月明愁絶处断桥秋露湿寒砧
　　方登
　　春日漫兴
　　悬岩絶壑春云满亭子无人鸟自啼昨夜雨飞寒未解桃花零落石城西
　　李至清
　　题画寄邹公履
　　一带云山如梦里片帆别处不分明伤心只说寒塘栁泣雨啼烟送我行
　　唐正雅
　　迟友不至
　　闲斋卓笔赋初成飒飒西风满户生细雨乍来君不至寂寥把盏对寒檠
　　王人鉴
　　春寒
　　林风溪雨弄春隂古屋凝寒午更深烟火萧条人迹断自笼双袖听新禽
　　沈璜
　　移家虎丘
　　杜鹃零落栁藏鸦僧有余闲转法华山下人家春事了扫门迎接赣州花
　　顾大武
　　登广武冈汉高数项羽处
　　三靣寒流数仞冈两雄曽此话兴亡汉家事业由天幸十罪空劳数项王
　　徐于
　　栁丝别意
　　搅乱春愁是栁枝销魂多在送迎时风丝试舞才迎到露叶含啼又别离
　　荡飏晴丝荡飏魂不知何处断愁根霏霏拂拂凝香雨糁作青衫别泪痕
　　道旁摇漾拂离筵相顾攀条涕然始信有情无过栁为君三起又三眠
　　搓丝撚缕玉楼西倒浸春波碧欲迷只怕苦风老雨后不容飞絮不沾泥
　　刘侃
　　过水下口
　　山树参差石径斜雨余飞瀑过桑麻山翁放罢村前犊倚杖溪头防稻花
　　都城元夕
　　一夕春从天上回六街火树彻明开叮咛莫似吹芦管才报梅开又落梅
　　春暮
　　风吹山色度帘栊指点荼防半已空二十四畨花信过独留芳草送残红
　　丰越人
　　吹笛
　　空林醉卧不知秋手采芙蓉下小舟明月满天凉似水闲吹短笛过沧洲
　　钱希言
　　阚峯普济寺
　　阚公山绕阚公湖舍宅年犹记赤乌寂寂寺门霜叶里水禽飞上石浮屠
　　简沈从先
　　雨过秋山翠满城思君江馆入蛩声夜凉独坐银河下吟到酒醒溪月明
　　陈鸣鹤
　　题冲佑观
　　十二仙人控紫鸾顶门一去不曽还当时鸡犬升天尽只有浮云住世间
　　康彦登
　　宫词
　　铜龙晓漏滴蓬莱天半便喧便殿开一霎灯光齐散尽春寒勑与放朝回
　　王毓德
　　度仙霞岭
　　已恨闽天道路赊更堪回首隔仙霞潺湲已是他乡水纵使东流不到家
　　兰溪夜泊
　　暮雨孤村繋客船渔灯相对未成眠思家泪共兰溪水一样潺湲过枕边
　　何其渔
　　梅口待渡
　　野旷微风起白苹村居三里若比邻江干风冷秋山暮立尽斜阳无渡人
　　山下买酒
　　隔浦渔家傍酒家渔罾掩映酒帘斜探囊恰好供归客买得黄鱼并杏花
　　碧箫洞
　　石桥宛转竹檀栾松露侵衣夜未干三十六峯秋一色碧云吹出洞箫寒
　　林宗大
　　送人尉蜀
　　百仞高峯入县门官闲何地不君恩莫将万里思家泪落尽巴江一夜猿
　　徐頴
　　严陵
