<!-- { "loadSidebar": true } -->
　　秋风茉莉吹香雨帘外燕娇肆轻妩醉眼朦胧酒盏空睡着司空相公府席前一防樱桃破云揭楚天飞鸟堕鸳鸯小袖将红绡二十五弦重抹过三寸麻霞黄鹄觜锦地氍毹蹴春水囬身偷眼顾周郎舞困落花扶不起双檠陨泪炉薫熄对景无言恨如织翠靥光浮琥珀痕鲛绡冷沁珍珠迹两剪晴波拂晓山白衣孤客感乡闗何幸梨园旧宫使偷传乐谱向人间
　　水月舫为奚川钱竹深赋
　　太一真人莲一瓣飘飘万里来天汉移入江南锦绣窠兰桡桂浆空凌乱长鲸对舞碧纱缺兔潜窥紫丝幔黍瓮浮香春可防蒲帆飏彩风堪唤老兴闲摅曲数讴幽情缓发琴三叹古迹多因潮洗平逺山忽被云遮防曩时螃蟹落钱昆今日鲈鱼到张翰莫令恵子识逍遥且拉卢生游汗漫冰壶影里塞鸿飞海镜光中沙鸟散好天良夜属君多大壑深溪留我伴乾坤正乏济川材忍教独系黄芦岸
　　竹深处为奚川钱理平作
　　瑶空露滴秋光冷冰壶倒浸琅玕影玉箫声里凤凰飞一色緑云三万顷主人髙思悠然发六尺桃笙湖水滑左琴右史恣徜徉大俎深杯従旷达幽元占防乾坤奥明月清风满懐抱嗟吾老癖近来増可许肩舆时直造
　　义妇行【有引】
　　吴越王有大功于东南而子孙食其报者复异乎人世传忠孝虽妇女亦可嘉焉顾处士女妙真继其十七世孙时用室遭张氏乱弃其所生而全前妻之子其孙理容理平出事迹观焉为古体一章以厉世云
　　顾家一女肤如玉炯炯灵台抱贞淑择配奚川武肃孙井臼亲操谢膏沐不必荆钗并布袄雍雍自是闺中寳抚卑事上尽欢心内外皆称新妇好欢乐未央灾祸来闾阎满眼飞尘埃长鲸大豕互吞食雌凰雄凤难徘徊强将性命依岩壑柏叶松肪共咀嚼草衣木履度晨昏乃畏强梁横侵掠丈夫前室有佳儿哇哇相逐逺奔驰足研腹枵行不得锋横矢乱计宁施妾身有子年尤小恩义欲兼嗟力少残生茍幸得完全孤诚自有神明表拊膺长恸望天呼回头已作沟中枯男子虽羞邓伯道妇女何慙鲁义姑皇明九五真龙出一埽寰区羣蚤虱归来室宇尚依然四方重覩升平日矻然妇织与夫畊眼看家道日康宁苍苍主者岂无谓两男一女连绵生五十年来三百指螽斯夺尽前人美珍珠帘卷画堂深鹤发披肩全夀祉节孝贤能世岂无苍黄谁得展良图伤哉此道日凋丧事迹何由付董狐
　　蒋主孝
　　郦生长揖图
　　拔劒斩蛟神媪哭盖世英雄逐秦鹿君本髙阳一酒徒乃敢庭前嗔濯足五年帝业本天命待君濯足何为辱溺冠不骂老书生犹有攻齐半分防君不见子阳罄折竟如何回首江山空碌碌
　　王淮
　　钱舜举画花石子母鸡图
　　落红香散东风软灵岩络翠苔纹浅闲庭昼永日当空花影团团移未转两鸡不识春意佳栖迟也傍庭前花父鸡昂然气雄壮独立峰颠发髙唱母鸡喈喈领七雏且行且逐鸣相呼两雏依依挟母腋母力已劳儿自得两雏啾啾趋母前有如娇儿聴母言两雏唧卿随母后呼之不前不停口一雏引首接母虫儿腹已饱母腹空嗟尔爱雏乃如此不知尔雏何报尔钱翁摹此悦生意我独观之暗流涕劬劳难报慈母恩漂泊江湖复何济展图三叹重摩挲鸡乎鸡乎奈尔何
　　王贞庆
　　春日偕苏一平蒋五忠沈一愚游刘公祠
　　都城二月春熙熙寻芳每共幽人期长干白下总名胜载酒携琴随所之今晨乗兴出西郭花底停骖游古祠祠宫岧荛白云里丹青台殿张罘罳落梅纷纷堕香雪垂杨冉冉揺金丝凭髙縦目倚防槛乾坤清气凝诗脾従游宾客尽文彦豪呤谑浪忘吾谁东海苏公最英俊掀髥一笑摛雄词天孙机杼织云锦五色绚烂含朝曦淮南蒋生尤敏捷吐语字字皆新奇长鲸怒吸海波竭峥嵘露出瑚枝玉山沈郎更潇洒芙蓉秋水涵清姿摩挲石壁写新句毫端墨汁光淋漓呼儿洗盏罄余兴醉来不觉乌巾敧飞光百嵗犹瞬息人生行乐须及时树林隂翳鸟声杂斜晖又驻西山陲马蹄归去踏芳草风流不减髙阳池
　　送沈崆峒归玉峰
　　客従东吴来暂向京华住看遍京华春更忆东吴去秦淮桥头烟栁青执手临歧别恨生扁舟后夜知何处月色江声无限情
　　邹亮
　　水仙花效李长吉
　　冯夷镂氷驻花魄奇芬染肌沁仙骨天风吹梦落瑶台家住江南水云窟弄珠拾草潇湘渚带月迷烟愁不语小龙潜开水晶殿玉杯凉露承华宴青鸟衔书来阆苑笑指蓬莱水清浅
　　又效温飞卿
　　宓妃肌肤莹氷雪体素含香夐清絶骊宫夜寒愁不眠防步沧洲拾明月月光如练波茫茫仙魂不归愁防肠湘娥含颦老龙泣鲛人洒泪铜盘湿瑟瑟江风吹梦醒翠袖笼寒韤罗冷白露无声满瑶草烟水迢迢镜光晓
　　梧桐仕女图为钱孟实题
　　兰膏腻滑金钗溜绣带斜分軃香袖锁睡起思娇慵练裙六幅湘波皱月转虚櫩风满林碧云迢递银河深香尘不到韤罗冷下阶踏碎梧桐隂梧桐老去孙枝长枝上凤凰栖两两凭谁巧斲琴瑟成谐奏宫商协幽响萧郎不归春意防梦绕梨云花作银塘露冷芙蓉老锦鸳怨入秋风寒楚云湘水鳞鸿杳两防春山愁不埽低徊顾影悄无言明朝只愁朱顔老
　　徐庸
　　题刘阮天台图
　　白云苍霭迷行路水复山重不知处行过磵谷有人家忽见东风万桃树芳香艳态娱青春花间得遇娉婷人五铢衣薄卷烟雾笑语便觉情相亲神仙虽遇终离别千古佳名自传説天台山水至今存桃源望防空明月
　　孙宁
　　题半塘寺润公房顾叔明所画松壁
　　顾君叔明善写松妙趣直与韦偃同片缣幅纸不易得人争一覩青双瞳玉岩上人即灿可早跻十地成全功禅房素壁耀霜雪绘画未许来庸工叔明对此役意匠捉笔跳呌声摩空须臾貌作老蛟影毫端瞥若回腥风隔座时疑翠涛响钩帘日讶云封宿鹤已去落花尽庭前细雨春蒙蒙老夫寻幽适相过览之便觉心神融酒酣信手为长句醒愧浣花溪上翁

　　御选明诗巻四十一
　　钦定四库全书
　　御选明诗巻四十二
　　七言古诗七
　　秦夔
　　送人还松江
　　金陵城中花满烟金陵陌上酒如泉送君临歧一握手欲别未别心茫然疋马遥遥向东去黄金作鞭光照路长安虽好不如家翘首吴门隔烟雾君家逺在水云乡正近吴王旧猎场海错登盘玉脂滑鲜莼出水银丝长荒庭鹤去空尘迹三髙祠前秋月白惜君未得従君行斜日无言正愁寂
　　登观瀑亭
　　麻姑之泉天下名有泉不可无此亭奔流直下苍崖里千丈玉龙飞不起铿金碎玉声潺潺恍惚置我匡庐间银河句好续不得日暮悠然骑马还
　　赠虞永锡赴金庭塾馆
　　西溪先生头半白十年常作金庭客惯説金庭山水清嗟余俗眼何由识新春示我山水图金庭乃在东南烟浪之具区洞天福地仙所都灵芝瑞草无时无危峰倒插青天孤下涉险阻连重湖秋风飒飒吹黄芦白波漫天鴈鹜呼沙头二老翁衣冠一何伟乌纱笼头发垂耳笑看云山弄云水就中一叟豪且雄恐是近世天全翁领客常游湖水东脱屣富贵寻崆峒英贤遗迹转眼空好事写入兹图中不然胡为避世士被服却有今人风余生亦爱金庭好对画题诗心懆懆防约先生作胜游他日风流成四老
　　沈钟
　　次石田先生用东坡清虚堂韵自述
　　休官寄鄂栖金沙食非庾廪门非衙深山甘寻麋鹿友秋江耐种芙蓉花桑榆低悬迟暮景樵渔密结比邻家倚牀浪繙书剔蠧绕树错信儿打鸦每闻风飇诧仙籁或指片雪疑琼葩哦诗滥收瓦与砾款客薄借仍茶野渡横舟一系严城警鼓惊三挝桃源九谿路曽入匡庐五老头堪爬乾坤旅舍只如幻嵗月驹隙良足嗟生平知已劒犹在直气尚复冲飞霞
　　陆釴
　　斋居阅东坡定恵院诗次韵遣兴
　　前嵗青绫卧玉堂今年桦烛春坊夜美景良朋往事中清香宴寝疎帘下天空月白久不寐雪重枝髙坐闻泻门外材官防卫严城头乌尾依栖亚新春人事嬾不出斋阁诗情谁复借归扇玉帛未足夸抚景丰穰端可谢天王垂诚在竹宫齐民望驾窥茅舍促办谁催入夜虀大烹已压官槽蔗出陪正怯病躯免宣劝还思巨觥怕贪荣恋宠不知极官谤纷纷得无骂
　　题画
　　万里青天起崖石韩愈城南之寸碧孤云欲去且为留转眼蛟龙忽狼籍崖中独树挽青铜崖下流泉掷飞帛峰峦屈折隠髙贤花木萧疎隔飞翮合浦洲前落日明东风吹散笛中情芙蓉半老胭脂苑杨栁轻笼翡翠城轻舟细马平生愿画里题诗眼更清
　　李东阳
　　题程亚卿所蔵刘进画鱼
　　刘生亦是丹青豪近来作画无此曹平明退直呼浊醪半酣脱却宫锦袍戏将秃笔作鳞介已觉四壁生风涛风涛汹涌向何处岸阔江空起烟雾东风一夜吹水浑翠鬛红鬐不知数桃花栁絮时吐吞轻蘩乱荇交缤纷圆光倒射日成凸灭影下没天无痕羣嬉若共众芳狎逺逝忽与洪波奔千形万化极幻化仓卒逢之安可论就中巨者称赤鯶卓荦颇似鲸与鲲仰窥河汉若咫尺俯视江海如甖盆岩峦变风雨作走天吴驱海若流云掣电同挥霍喷沫浮沤满寥廓锋镝参差见龈腭劒防峥嵘露头角直遣飞腾动鬼神宁夸震撼倾山岳若非溟渤即洞庭不然岂得通幽灵幽灵汗漫入恍惚始信丹青有奇骨刘生刘生良已工谁其爱者司徒公华堂锦轴粲盈丈髣髴坐我龙门中龙门髙髙防许叶公画龙龙出走此物胡为在庭宇知公自是人中龙防向人间作霖雨玉如意金叵罗激髙堂扬练波文王在沼民共乐君子有酒吾当歌我生解诗不解画潦倒不觉双顔酡吁嗟乎吾当奈尔丹青何
　　荷鹭图为薛御史作
　　秋山泬寥秋水阔一夜天风起苹末万籁凋余锦树空繁花落尽红衣脱防防鸂鶒俱无声沙邉白鹭如有情幽禽相呼落日暝尺鲤下避寒潭清寒潭直下防千尺落羽回波共萧瑟独立遥怜海屿青低飞不碍江云白诗家画格还相宜却忆江南初见时雍陶池上风雨集摩诘田中烟火迟吾身颇似巢笼鸟十年尘土长安道万里沧浪一片秋安得闲身此中老
　　题朱仪中雨图
　　菰丛苍苍集烟渚山头湿云半为雨垂萝绕屋茅覆墙石燕林鸠似相语桃花落尽梅子黄南湖北泖俱茫茫黄泥道路白头浪知是江南烟水乡长安溽暑秋过半雨湿书牀尽糜烂三年诗逋坐盈案拂君画图为君叹闭门覔句无人催呼童巻送休徘徊君防白石最深处纸背犹湿青莓苔
　　王世赏席上题林良鹰熊图
　　坡陀连延出林麓孤鹰盘拏熊蹜伏金眸耀日开苍烟健尾捎风起平陆由来异物乃同性意气飞扬两撑矗山跑野掠纷路歧何事相逢辄相肉侧睨翻疑批亢来迅步直欲空壁逐乾坤苍茫色惨淡落木萧飕满空谷羣豺敛迹百鸟停万里长空齐注目是谁画者诚崛奇笔势似与渠争速坐间賔客皆起避阶下儿童骇将蹴当筵看画催索诗巻帙不待髙阁束平生搏击非我才欲赋真愁成刻鹄防酣对此发双竪酒令诗筹复相督顿令拙劣成粗豪一饮步兵三百斛
　　刘尚质南楼题王舜畊山水图
　　溪声潺湲杂林壑山势蜿蜒去还却浮云欲起未起时半在溪头与山脚入空髙鸟飞欲尽背屋斜阳惨将落更无剰地与闲人总有红尘何处着南亩老人双鬓斑笔法颇似髙房山少年豪宕老疎放往往醉墨留人间平生画癖兼山癖一见此图三叹息愧我不如楼上人日日开看秋碧
　　题鲁京尹所蔵双鹰图
