<!-- { "loadSidebar": true } -->
　　衡茅日岑寂嘉树生繁隂夙兴挹朝爽翛然澄我心如彼倦飞鸟冀得栖故林抱经味遗言且复理鸣琴惜哉钟子没旷世谁知音
　　养疴卧丘樊庶得脱尘鞅三径日就荒行乐倦还往荆榛既蕃芜荼蓼亦滋长幽兰独憔悴况复纒草莽不因馨香发岂获君子赏
　　早发漓江示同舟戴伯贞
　　夜泊南熏亭晓上白石潭北风飒以爽萧萧动征衫漓水激沙砾桂岭浮烟岚頋此道里修遥遥在天南常恐瘴疠恶三年情不堪今晨始得归洒然脱尘凡况遇同袍友髙歌酒初酣搔彼头上雪短发各防鬖相頋但一叹往事悉已谙林泉在何处为我洗余慙
　　郭厪
　　懐鸣秋先生之京
　　澄江晚悠悠离思杳难极西风鸿雁飞我忆鸣秋客逺树带余晖前川起寒色即此待归舟沙头扫苔石
　　施敬
　　送吴文学东还
　　结欢未云久讵尽平生语执手临路隅离觞聊一举残钟草堂夕落雁芦洲雨相忆渺天涯深悰若为处
　　题梅得芳杏林图
　　梅仙炼丹处山杏栽无数卖药到人间衣裳带红雾花开不知嵗子落还成树我欲与之言飘然骑虎去
　　李悌谦
　　拟古
　　驱车前送君送君长亭道落日照道周君行何草草结交既已晚相去一何早世路多险巇君身讵能保别时春草深于今已枯槁思君衣带寛忆君容顔老
　　尤安礼
　　送人従军
　　秋风正揺落逰子遽离羣结发事戎行逺戍骠姚军悠悠嵗月迈渺渺川涂分何以慰心曲努力树功勲
　　钱安
　　舟中遣懐
　　朝发浙江头暮宿越城下寒月照船窓清霜肃原野岂不念别离吾道有用舍俛仰宇宙间孤懐浩难写强取囊中琴起弹仍复罢悠悠世上人谁是知心者
　　刘绩
　　题西陵送别圗送姚进士
　　悠悠复悠悠风吹江上舟今朝天色好送客西陵头西陵在何许羃防春郊树搔首望行人迢迢上京路京路一千程官梅照眼明春风浓似酒难浣别离情别离余几日伫得君消息折取杏园花慰我长相忆相忆梦相仍髙楼只自登春潮知我意日夜向西陵
　　郑嘉
　　题阳关送别图
　　漠漠杨栁花青青杨栁树带花折长条将送行人去灞陵勿淹留明日发沙洲沙洲连塞路望望使人愁愿推双车轮推过夀昌县夀昌何蔚蔚边城如眼见别曲歌且停春醪香更清一杯歌一曲曲尽两含情含情岂无语别离心更苦懊恨别离多欢娯能几许万水复千山人去几时还谁言功名好侬道不如闲
　　木芙蓉
　　緑岸芙蓉花花秾叶逾翠影落空潭秋新妆镜中媚朝来白露浓胭脂堕红泪
　　毛铉
　　剡溪霁雪送原上人
　　积雪蔽招提虚室夜生白开门不见人鸟栖山正寂疎星带长汀澹月照幽壁逺树看欲无近水闻更滴傍观云外峯忽见青莲色此境足安禅何为迷所适
　　郑闗
　　暇日南湖庄上
　　门径絶车尘惟闻沙鸟语谁识忘机人山间坐朝暮南风吹雨来飒爽溪头树白鸥知我闲相看不飞去
　　题秋江送别图
　　美酒双玉壶沙头送行客瑟瑟荻花风寒江秋水白落日下长空返景明石壁去去入烟霞相思楚天隔
　　陈端
　　夏日游龙山寺
　　永日厌驰驱于焉此逰息苔径匝清溪松廊连峭壁经声出逺林泉响逗幽石长啸倚茂松钟残景方夕
　　李孟璿
　　拟古
　　卞氏有美璞采之荆山中至寳不先剖献君乃至公玉人何嫌猜三献两见刖抱之发长号泪尽继以血宋人贵凡石得之梧台东周客视之笑本与瓦甓同忠言翻见恶蔵之愈深固自夸天下珍和璧安足覩嗟哉优与劣贱目岂能别
　　朱纯
　　杂诗
　　浮云起山泽霭霭敷重隂回薄遍太虚肤寸即成霖飘风使之漓迹灭不可寻伟哉贤达士泽物固其心遭时为巻舒陆沈讵无因谁言击磬声不及南薫音
　　黎公弁
　　金叠山
　　青山天际来势若双飞蛾平明宿雨收岚气生林阿非烟亦非雾炫日金碧多流莺缓语处坐爱春风和
　　陈绍先
　　感兴
　　丰城蚀利剑蓝田没良玉出处谅有时光芒岂终伏一拂即世用三献徒自辱安知莘渭间养晦恒自足龙兴云亦従梦筮若秉烛经济成大业谁复继遐躅
　　荷篠丈人辈沮溺同其流洁身非良图与世空沈浮禹稷抱大器孜孜为时忧手足俱胼胝驱驰行靡休水土既平治稼穑云亦稠粒食恵万载厥功孰与俦
　　沐璘
　　题所画风雨渔舟圗
　　寒云翳层空暝色生平楚商吹振林峦惊涛满洲渚渔翁何处归孤蓑立烟雨
　　陈颢
　　题归去来辞画
　　微风自东来地脉初回阳好鸟出幽谷潜鱼跃芳塘欣欣木向荣涓涓水流香万物俱得时吾忧亦已忘归来衡门下且复酣杯觞
　　人生非金石寓形宇宙间抱才既沾禄知休即辞官委心随去留避俗谢往还遑遑欲何之富贵不可干划然发长啸白云起南山
　　农事在东臯孤往适兹旦微雨亦既零土膏湿凝汗僮奴未尽力宿草犹余蔓植杖陇亩旁耘耔日过旰劳生虽多艰卒嵗应饱饭
　　帝乡不可期归老全此身清风谢流俗髙节抗浮云舒啸登东臯赋诗临涧濵有酒輙取醉不负头上巾乐天以乗化超然真达人
　　张肯
　　题江霅川长江图
　　洞庭沦三湘荆楚霭七泽奔流汛夕涨遐渚敛暝色飞帆云外去旅雁烟中集狂飇激洪涛落景度赤壁凭髙欲望舞歌些怜吊屈木落秋风清天低暮山碧待济无方舟徒令叹行役
　　题秀野轩
　　髙轩临秀野信是幽人居炎气逺不到花竹自扶疎羣葩霭春芳喜防含夕虚境胜固云适况复有琴书讽咏佳逰外留连清赏余应知独乐意无复慕华裾
　　梁时
　　秀野轩诗
　　素秉丘壑姿劳生滞予往览兹惬幽情遽尔成真赏林霏蔼孤墅春物组膏壤稍行樵径逺忽展耕畴广所以山水情遂结云霞想挂冠茍有期终焉税尘鞅
　　罗纮
　　题画
　　入山采灵药山深愁日短空林独自行木客时为伴术肥晨露滋芝秀春泥暖荷镢暮归迟前溪白云满
　　赵友同
　　题赵子固兰蕙图
　　杂花已垂尽幽草何葳防风来一飘泛茎叶不自持赖有芳心在含香终未移
　　修叶乱纷敷幽花爱鲜泽虽非百亩繁孤馨自朝夕抚卷动遐思悠然长太息
　　萧镃
　　题山水图
　　青山何岧嶤下有嘉树林髙亭画闲敞窓户含层隂前村夜来雨石濑张素琴好鸟鸣檐间始知春意深迥无外物累嘿处抱冲襟对此案上书悠悠千载心安得谢尘羁扁舟谐逺寻
　　身已与世违超然景方寂嘉树敷层隂芳苔闲行迹飞淙如练悬防崖若天辟亭亭山上云齿齿溪中石岂无同心人髙谈共晨夕檐虚岚湿衣窓迥风生席雅趣良足躭营营竟何益
　　乐隠为尹克俊赋
　　行爱溪中水坐爱溪上山富贵非所愿悠然心自闲地偏轮鞅稀蓬门昼常关清风天上来入我窓牖间岂无一尊酒可以销忧顔叶落惊秋徂鸟啼知春还既忘是与非宁复虞险艰雅志固如此髙踪安可攀
　　徐有贞
　　感寓
　　阿阁何巍巍髙梁入穹苍飞梯十二重宛在天中央上当北辰星下见列宿光清风流绮疏祥云自飘扬我时临其上分明望四方山河遥郁盘宇宙何茫茫威凤去已逺羣鸢并翺翔缅懐轩辕氏徙倚徒彷徨
　　七月大火流西风凉摵摵熠燿飞荒除络纬鸣虚壁白露下漙漙明星何歴歴起视知夜深斗柄当头直披衣坐不寐俛仰兴叹息骎骎嵗云逝冉冉老将迫人生天地间还如逆旅客一过不留名徒生亦何益
　　刘经
　　凤凰台
　　崇台洧水滨昔有凤凰集朝阳不复鸣荒基徒屹立漠漠飞尘红萋萋丰草碧凤兮去不回使我空叹息
　　周旋
　　霜林晚节图
　　朔风何萧萧严霜亦皓皓维此嵗载隂羣芳尽枯槁懿彼松栢心坚贞长自保春风桃李花春雨蘼芜草纷纷竞顔色第逞一时好
　　刘定之
　　义山
　　家居禾川湄义山日对面怅未得登临此心徒健羡今春雪中来半涂足已倦顾视万坡陀茫然莫可辨岩萝冐飞霙林叶响急霰俛若赴井汲仰疑登塔旋竒观岂神助寒苦亦吾愿日暮抵山麓小溪乱石溅仆夫指龙湫时或出雷电信宿留山间隂晴已千变仁里固有邻诛茅従所便嗟我四方人安得长眷恋
　　张和
　　送刘文羽入京
　　临岐一杯酒为君歌逺游人生如浮萍聚散焉能谋落日照大江长风吹行舟江花与江水离恨同悠悠
　　商辂
　　送邝佥宪
　　南服苦凋瘵民物思来苏明公早脱頴衣绣蹑亨衢持节佐乌府秋月照氷壶清浊奋激扬仁恩益覃敷黎庶頼休养奸豪絶根株轺车一以到老穉咸欢呼至今江浙间下吏无贪污伫期膺峻擢同步丹墀趋云何遽行迈离思纷郁纡往矣慎勉防功业讵能逾
　　兰蕙图
　　兰以比君子蕙比士大夫人物虽云异气味乃不殊托根深林下羞与桃李俱妖艳任纷纷贞姿恒自如共言王者香宜为禁苑居一朝移植后雨露恣霑濡芬芳异凡卉馥郁盈天衢采撷足纫佩把玩堪怡娱发舒似迟晚蠲洁无终初谁将幽静意写此兰蕙图对之遂清赏尘虑焉能纡呼童出门巷止回俗士车
　　吕原
　　古风
　　天运无停机造物有消息雪见睍曰消日逢中乃昃飘风固须防暴雨亦顷刻沟潦宁常盈江河无久溢枯杨华暂生朽壤菌虚植繁英易憔悴病叶早狼籍浮云能几时初月岂终夕细推皆自然逺观又奚惑慨彼声利徒扰扰竟何益
　　薫莸不同蔵氷炭不同器枘凿每龃龉兰艾常嫌忌燕禽肯恋吴越马匪思冀水投石难入矛遇盾弗利道异不相谋事殊不相为学古而居今落落与时背
　　木従绳则正薪受斧乃析轻重平以衡长短度于尺规矩制方圆绳墨司曲直浣布须赖灰攻玉必资石金就砺方利火被水斯熄凡物有相制用之在人识
　　泮林集飞鸮食葚懐好音恶人谨斋沐承祀亦居歆瓦石变和玉铅铁成南金化恶以为美君子当存心懐人寘顷筐巻耳采不盈爵禄靡入心饭牛有肥牲左规右执矩方员岂并成目明非两视耳聪非两聴心専使二用智者亦鲜能
　　刘昌
　　春眺
　　端居秉髙志道与黄绮谋耿耿千嵗懐安能一朝酬青阳肇嘉节羲驭逝不留树木发华滋緑叶扬芳柔上有鸣春鸟嘤嘤求匹俦踟蹰不能寐揽衣起行游况复有良朋分若金石投携手出西郭眷言山水幽祓除激清波眺逺陟髙丘西北临广路巍巍列飞楼谁人为燕防交亲结绸缪光景忽西驰娯乐殊未休岂不念合并欲迈路阻修頋望勿复道回身驾轻舟折彼蕙兰花聊以忘我忧
　　陈宪章
　　漫题
　　日月逝不处奄忽防华颠华颠亦奚为所希在寡愆韦编絶周易锦嚢韬虞弦饥餐玉台霞渇饮沧溟渊所以慰我情无非畹与田【二孙名】提携众雏上啼笑髙堂前此事如不乐他尚何乐焉东园集芋本西岭烧松烟疾书澄心胸散满天地间聊以悦俄顷焉知身后年
　　有懐世卿
　　仙鹤去不归黄鹂向人语空馆忽相思云山杳何许出门望东海黙黙空延竚月出潮复来鸣桡下沧渚伏枕庐山下春懐惨不舒哀弦久去耳风韵今何如灼灼花自媚嘤嘤鸟相娯髙台夕流急古道行人疎
　　送刘方伯东山先生
　　未别情何如已别情尤邈岂无尺素书逺寄天一角江门卧烟艇酒醒蓑衣薄明月照古松清风洒孤鹤
　　赠陈秉常
　　逺色霁初景清风振遥林子来入我室弄我花间琴正声一何长幽思亦已深愿留一千嵗赠子瑶池音
　　拉马真看山
