<!-- { "loadSidebar": true } -->
　　数花黯澹带寒烟泄漏春光短屋边为被清池写疎影一枝分作两枝妍
　　武衍
　　莺
　　栁外风来恰弄声瞥然流去一梭轻分明啼断春愁处风不惊花午院晴
　　宫词补遗
　　棃花风动玉兰香春色沈沈锁建章惟有落红官不禁尽教飞舞出宫墙
　　霜梧
　　栖凤枝头数叶轻井边篱落正关情晩来纵有西风过一片秋声作不成
　　长桥月夕
　　卷来沧海黄银浪飞出层云白玉团千古垂虹竒絶处独凭三百赤阑干
　　榴花
　　蹙蹙生红露滴珠薰风凉幌晓妆初折来戴朶频拈看应讶罗裙色不如
　　赠茗上隠者
　　夹溪槐栁绿云堆辙迹何尝到碧苔不种桃花縁底事恐因流水误人来
　　双鹭
　　谁惊双鹭起苹汀蹵裂玻瓈细有声飞入白云浑不辨碧山横处忽分明
　　书呉江塔院水月
　　叠叠沧波隔乱山白鸥飞去复飞还吟边好思无多子祗在孤舟落照间
　　春晓山行马上口占
　　山深竹暗晓风轻几样幽禽错杂鸣驻马细听浑不识就中惟识秭归声
　　张蕴
　　鹊
　　月树争枝影共寒楂楂飞过屋头山五陵年少多春闷一弹千金落等闲
　　秋思
　　暑退凉生体气佳卷帘听雨感年华西风叶叶梧桐冷开尽庭前白鹤花
　　维扬即事
　　牛斗星边禹贡州东南屛蔽大江流向来明月珠帘梦不信秋风夜柝愁
　　赵希防
　　过临平
　　市井萧条景物非居人犹号永和隄春山十里斜阳树漠漠残红杜宇啼
　　呉道士钓云
　　淡然溪上一竿丝牵动闲云片片飞折尽栁条穿不得荷衣裹向碧山归
　　次雪林李龏苕溪寄来之韵
　　云散烟收渺渺秋蛩声四壁起新愁西风万里乾坤眼不到斜阳十二楼
　　风梧声里万家秋一片吟心不着愁夜半酒醒银烛冷月移凉梦过西楼
　　秋夕
　　西风梳髪冷飕飕半醉微吟独倚楼一片旧时南浦月清光犹印别离愁
　　半枕小窗幽梦蝶数声何处寄书鸿闗山千里人归晚肠断烟林一笛风
　　何应龙
　　春寒
　　博山熏尽鹧鸪斑罗带同心不忍看莫近阑干听花雨楼髙无处着春寒
　　清晓
　　清晓轻传一信风花添红粉草添茸画楼十二阑干曲春在疎帘第几重
　　过垂虹
　　垂虹桥下水连天一带青山落照边三十六陂烟浦冷鹭鹚飞上钓鱼船
　　木犀
　　露粟藏金一半开层层碧玉映楼台西风昨夜吹香过人在阑干待月来
　　夏日即事
　　野土生烟远树焦彤彤日脚火云烧池边自抝青荷叶分付山童盖药苖
　　有别
　　楼上佳人唱渭城楼前杨栁识离情一声未是难听处最是难听第四声
　　为客
　　初秋为客暮秋归一担轻装半是诗试问客情何处恶五更孤店酒醒时
　　东风
　　和彻诗篇得暂闲落梅香里立阑干新裁白纻春衫薄犹怯东风一阵寒
　　居家
　　居家到底胜居官啼鸟声中昼掩闗待得小园花落尽更须移酒对青山
　　江上有感
　　江上秋声客未归荻花枫叶两依依伤心最是长桥路落日西风一雁飞
　　清明
　　踏歌捶鼓近清明小雨霏霏欲弄晴唤起十年心上事春风楼下卖花声
　　杜鹃
　　君若思归可便归故乡只在锦江西不知何事留君住却向空山日夜啼
　　吴惟信
　　苏隄清明即事
　　棃花风起正清明游子寻春半出城日暮笙歌收拾去万株杨栁属流莺
　　晓吟
　　翠帐香消卷碧纱风梢残雨湿櫩牙蜻蜓亦被凉勾引清晓低飞入水花
　　春咏
　　草堂燕子未归时香鼎灰飞入砚池看彻唐人诗一巻夕阳犹在杏花枝
　　野望
　　闲与芦花立水边归心客思两茫然夕阳收尽天风急一树寒鸦落野田
　　仙兴
　　宫殿髙髙在五云鹤摇松露滴行人洞门不放东风过留得桃花一院春
　　闺怨
　　病起伤春独倚门唤人鹦鹉隔帘闻无情最是东风恶瘦却棃花一片云
　　伤春
　　白髪伤春又一年闲将心事卜金钱棃花瘦尽东风嬾商略平生到杜鹃
　　黄文雷
　　金陵即事
　　王谢风流自一时长干古巷记乌衣寻常百姓几番换那有当年燕子飞
　　葛起耕
　　次子泉韵
　　一声鶗鴂又春休风簸榆钱满地流燕子不知花落尽等闲飞过栁边楼
　　楼上
　　楼上何人奏玉箫数声和月伴春宵断肠唤起江南梦愁絶寒梅酒半销
　　莫春杂兴
　　画栏目断楚云西芳草连天客思迷家在江南烟雨里落花时节杜鹃啼
　　燕子声中日正长读残书巻乱堆牀梦囘却爱西窗寂闲看松花带夕阳
　　胡仲参
　　晩雨
　　勃姑鵶舅呌楼西春色隂晴景不齐浓墨四垂收不起眀边一片夕阳低
　　游白石山观音寺
　　绿隂深处石桥横才入山门意便清林下一僧无个事时来倚树听泉声
　　过界首
　　几重岭隔几重湾路入蒙蒙烟雨间独立溪桥重囘首前头已是劒州山
　　和伯氏春雨中韵
　　两堤杨栁拂新亭怪底游人懒踏青手撚棃花成小立半窗湖水雨防防
　　听雨
　　听尽灯前细雨声声声总是别离情何时断得闲烦恼一任芭蕉滴到明
　　陈鉴之
　　题郑承事所作蕙兰
　　托迹不辞岩谷深异于萧艾亦何心清风披拂自多事斜日淡云香满林
　　秋晚
　　瘦尽芙蓉菊又残客游怀抱更登山秋光老矣归何处只在愁人双髩间
　　陈允平
　　即事
　　重重帘幙燕翩翩尘鎻朱楼十二弦榆火渐催寒食节海棠花畔防秋干
　　春词
　　杨栁春风三月三画桥芳草碧纤纤一双燕子归来后十二红楼卷绣帘
　　观猿
　　挂石攀云日半斜乱山深处饱烟霞香林月满僧归去啼落春风几树花
　　有感
　　软红尘里度韶华杨栁桥边旧酒家燕子不归春渐老东风开尽刺桐花
　　春归
　　寂寞棃花院落闲远山愁入两睂弯黄金络索瑚坠独立春风教白鹇
　　倚楼
　　金虬薰尽鹧鸪斑独上层楼倚画栏满院棃花香寂寞隔帘风雨正春寒
　　闺情
　　闲拈花片贴纱窗绣幕斜飞燕子双细数归期相次近倚楼日日望春江
　　棃花
　　流莺偷入未央宫望断昭阳信不通寂寞雨声寒食夜一枝香泪泣东风
　　春晓
　　晓风猎猎卷芭蕉帘幙深深燕子巢十二画栏都倚徧一双蝴蝶上花梢
　　乐雷发
　　醉中偶成
　　醉敲茶臼啸秋烟苦欠髙阳买酒钱拟入乱山飡栢叶石牀闲对麝香眠
　　新淦偶成
　　飞飞绿凤挂梅梢犹记来时雪拥袍今日归舟新淦路街头穉子卖樱桃
　　题王尧章伫香亭
　　满池蜀锦照深衣尽日慿栏课楚词要识此花香絶处露凉风细雨晴时
　　张至龙
　　宿灵岩
　　树杪钟楼出半层佛前黠鼠弄残灯五更石上僧犹定头满清霜唤不譍
　　马升庵惠菊苗
　　税得隣东地一方旋栽黄菊待重阳春晨摘落青苗叶挼作秋花气味长
　　宿易冲妙道院
　　松髪经寒乱不梳夜来风减屋茅疎吟边冻指僵如铁袖里枯笻画雪书
　　饯翁丹山发南浦
　　鸣鸠语燕近清明栁絮风轻秧水平一带春流多断岸尽缘倒桞当桥行
　　子期台
　　拾叶题诗媿不才袖遮微日上层台山僧分我松隂坐隔岸花香渡水来
　　拟韩偓体
　　一声乌鹊颤鸾双学调新词未得腔拜了夜香郎唤醒旋收鍼线背银釭
　　晩牕
　　风钓钟声落耳根归鸦防防不成羣前山野烧青烟起散满空林作暮云
　　毛珝
　　海陵
　　绕城无数菜花黄隔岸蒹葭接大荒不分塞鸿偏得意年年春老未还乡
　　海陵之堡城
　　四面蒹葭水接天中间一片是人烟相逢尽喜干戈息白鹭飞来立战船
　　边声籍籍早秋风稻未黄时枣又红莫厌水乡迁避苦全家载入绿荷中
　　晚凉
　　牕前洒地着胡牀浴罢闲来坐晚凉更取壁灯移暗处待他月上竹边墙
　　沧浪亭
　　濯缨人去水空寒事属明时欲问难日暮客归园馆闭鹭鸶飞上石碁盘【子美故物惟石枰存】
　　徐集孙
　　水乐洞
　　路穿岩窦折羊肠处处亭台御墨香流水不随人事去尚余丝竹旧宫商
　　湖上
　　不分雨色共晴光每揽吟魂梦草塘数日不来湖上看西风次第水苍茫
　　为瘦岩僧题西山爽气
　　背却斜阳翠欲流一窗长占四时秋逼人风露衣巾脆拄笏朝来独倚楼
　　渡湖
　　漠漠西湖匝野烟夕阳栁下买归船闗心一纸平安报雁字纵横写碧天
　　王琮
　　客中从厚禄故人乞米
　　范甑欲尘贫亦甚陶腰未折计何如小窗独对萧萧雨临得唐人乞米书
　　立春有怀
　　十千呼酒醉长安犹计年时客里欢有约南山南畔去只挑野菜当春盘
　　何基
　　春日闲居
　　轻隂薄薄笼朝曦小雨斑斑湿燕泥春草堦前随意绿晓莺花里尽情啼
　　春晓郊行
　　邨烟淡淡日沈西岸栁隂隂水拍堤江上晚风吹树急落红满地鹧鸪啼
　　王柏
　　题山桥二首
　　北山之北两山齐一径蜿蜒石作梯脚力倦时山始好芙蓉东畔赤松西
　　石磴斜溪下水隈玉虹鎻雪挂崔嵬虽然只是泉三叠滂湃声摇万壑雷
　　张端义
　　秋江图
　　浪尽风平月正中自摇柔防驾孤篷若无三万六千顷把甚江湖着此翁
　　王洧
　　西湖十景【录二首】
　　苏堤春晓
　　孤山落月趁疎钟画舫参差栁岸风莺梦初醒人未起金鸦飞上五云东
　　麴院风荷
　　避暑人归自冷泉埠头云锦晚凉天爱渠香阵随人远行过髙桥方买船
　　曽极
　　金陵百咏【录四首】
　　西浦
　　珠珰错落江皋佩罗韈轻盈洛浦妆欲采苹花掷春信停桡难觅杜兰香
　　桃叶渡
　　裙腰芳草抱长堤南浦年年怨别离水送横波山敛翠一如桃叶渡江时
　　谢公像
　　失喜向来因折屐含悲今日为闻筝人间悲喜何时了携妓东山载酒行
　　凤州栁
　　蜀主函封遣使时芳根元自凤州移柔荑醁今安在惟有青丝拂地垂
　　絶句
　　雾帐桃笙昼寝余此君那可一朝无秋来冷落同班扇岁晩温柔是锡奴【山谷以竹夫人为竹奴余因名脚婆为锡奴】
　　杨修
　　齐云观
　　上界笙歌下界闻缕金罗袖郁金裙倚阑红粉如花面不见巫山空暮云
　　桃叶渡
　　桃叶桃根栁岸头献之才调颇风流相看不语横波急艇子翻成送莫愁
　　白杨路
　　残枝败叶几霑春莫问栽培迹已陈细雨斜风恨无力萧萧满路更愁人
　　白都山
　　驾鹤骖鸾自古闻策名仙籍是真君天边旧迹无寻处满目青山空白云
　　春磵
　　手拖葛屦坐蔾牀竹树萧然一水傍枕上白云船上月卜邻东磵胜东冈







　　御选宋诗卷七十三
　　钦定四库全书
　　御选宋诗巻七十四
　　七言絶句十一
　　钱选
　　题山水巻
　　江南北苑出竒才千里溪山笔底囘不管六朝兴废事一尊且向画图开
　　烟云出没有无间半在空虚半在山我亦闲中消日月幽林深处听潺湲
　　题秋江待渡图
　　山色空蒙翠欲流长江清澈一天秋茅茨落日寒烟外久立行人待渡舟
　　雪霁望弁山图
　　子猷安道何为者自是忘机意最真千载寥寥风雪夜始知乗兴更无人
　　何梦桂
　　赠云庵董道人
