<!-- { "loadSidebar": true } -->
　　题界溪顾处士竹逸亭
　　筑室临溪界两分修筠回绕翠如云何当一舸东风便载酒来寻抱节君
　　那希顔
　　题界溪顾处士梅隐斋
　　竹外横斜一两枝花敷不与众芳齐孤山月下无多树分得仙姿在界溪
　　元本
　　秋夜怀崔府尹
　　银河淡淡月微明花药阑边络纬声为问洛阳崔太守几何秋色在江城
　　祖柏
　　题玉山主人壁
　　杖锡穿云雨湿衣我来君出两相违茶边聴得仙童语学士朝朝向晚归
　　朝命移栽寺中括子松于内苑
　　大夫去作栋梁材无复清隂覆绿苔今夜月眀风露冷悮他千里鹤飞来
　　题自冩菖蒲
　　盆浅浅映幽丛绿发翛条堕镜中潇洒凭谁共拂掠淡烟微两及清风
　　云骨溪毛瘦不禁井花濯濯翠隂隂闲来坐对清时眼月落半窓风露深
　　自恢
　　偶成
　　金沙溪上栁条齐白鸟羣飞落照低十里荷花红胜锦好山多在画桥西
　　题唐子华画山水
　　江云如雪树高低竹里人家傍水西满地松隂春雨过好山青似若耶溪
　　法坚
　　春草池绿波亭
　　雪消春色满江沱芳草纎纎覆绿波最是高阳池上客狂歌无奈醉时何
　　亭前修竹净猗猗烟暖沙头杜若肥一夜雨余春水涨白鸥日日到柴扉
　　净圭
　　和张贞居游仙诗
　　缥缈仙山五色云玉真飞佩度氤氲不应名字题仙籍犹着唐家旧赐裙
　　一会仙凡两地分双双条脱赐羊君如何窈窕巫山女只作襄王梦里云
　　祖敎
　　练川十二咏和杨铁崖【录二首】
　　水仙舟
　　神仙事久既朦胧直恐王郎梦里逢谩道空江能解佩何如木末采芙蓉
　　折桅麻菂
　　桅折舟人冐险艰黒风吹浪卷银山不如汉使传奇种苜蓿葡萄满世间
　　观通
　　次愚庵怀王畊云韵
　　幽居潇洒絶萦牵云白山青雨后天春酒飘香多逸兴微吟独立杏花边
　　槐影风回散绿云山光雨歇耸嶙嶙荷衣笻杖尘氛外清赏时闻林下人
　　宗衍
　　吴江晩泊
　　无数舟航共晩晴大星先见月初生背人白鸟双飞去隔水幽花一树明
　　渔村夜归
　　丝丝暖雨歇春潮云压江流落涧桥欲访桃花无路入好风时度玉人箫
　　日落苹汀宿雾凝小桥霜冷挂鱼罾归来已是三更后水际人家尚有灯
　　惟则
　　送乡僧昱晓林
　　风沙风叶搅征衣今日江头送汝归西望故乡何处是楚天漠漠片云飞
　　郷人问我几时还向道如今又入山一个蒲团半间屋呉淞江上九峯间
　　登茅山天市坛
　　天市危阑倚碧空两京山水见防防东来十日风霜路只在寒岚一抹中
　　一峯云外庵和韵四景
　　碧虹分雨半山桥桥下春雷巻怒涛老衲定回推户防隔溪开尽野樱桃
　　竹屋茶香满涧烟绿杉深处响流泉目前有法谁能说落日微风一树蝉
　　平田水语稻花香半解罗衣受晚凉景物双清秋正好乱山云外又斜阳
　　衲被防头宿火红雪寒愁聴上方钟开门忽怪山为海万叠银涛露一峯
　　湖村庵即事
　　竹根吠犬隔溪西湖雁声髙木叶飞近聴始知双橹响一灯浮水夜船归
　　访仙洞山舟次大溪口
　　窈窕仙家何处寻夕阳明灭乱云深大溪横断青山合一路风帆入树林
　　赠弟仁逺入京【并序】
　　始余别家时仁逺从弟年才十七今将四十矣须髯防张言论有逺志以湘南敎官满考乗风为上国游舣舟维扬迂道来径山相寻梅雨中禅榻共灯数夕既行赠偈四章以纪别思以戒其速归
　　虬须铁靣岸纶巾胆气麤豪语逼人二十三年不相见却疑年少是前身
　　雨嶂烟峦翠欲流天开图画万山头凌霄阁上凭阑意留与他年说旧游
　　白云峯在夕阳边目送吴云入楚天汝到燕山却回首三千里外又三千
　　锦袍花映凤池眀玉佩光揺紫府青富贵着人如醉梦倚门慈母眼长醒
　　晓行吴淞江
　　水转沙涂又一湾迎船孤塔出烟岚长江一道横风起两岸争飞上下帆
　　师子林即景
　　素壁光揺眼倍明隔帘风树弄新晴树根鼃鼓鸣残雨恍忽南山水乐声
　　半檐落日晒寒衣一钵香野蕨肥春雨春烟二三子水西原上种松归
　　道人肩水灌畦蔬托钵船归粟有余饱饭禅和无一事绕池分食餧游鱼
　　斜梅势压石阑干花似垂头照影防白昼云隂天欲雪半池星斗逼人寒
　　雪深三尺闭柴荆嵗晚无心打葛藤立雪堂前人不见秀云峯似白头僧
　　灵恽
　　赋劒池
　　古劒池头大士家白毫千丈贯彤霞袈裟来聴生公讲时见诸天雨宝花
　　大防
　　次韵答熊以善秀才
　　陞堂齐赴鼓隆隆独着儒衣谒嬾融也送朝回随雁起西风千骑过云中
　　古庙折碑图
　　古庙残碑野水村行人回首暗消防遥天何许孤云没不尽青山万马奔
　　虞伯生学士以五诗赠一上人防见及一公将归蜀谒赵鲁公次韵
　　醉罢葡萄金叵罗散华方丈写伽陀扁舟许我从公去浩荡江沤万里波
　　鲁国数年书疏断每思髙防聴云和别时有约终相觅緜竹江头雨一蓑
　　舟至通州夜雨大作
　　明日京华拂靣尘穹庐如雪马如云雨声未忍孤篷别故遣萧萧枕上闻
　　次韵送寥天与
　　楚江送客暮帆开眼底何人识异材后夜月明潮又满青山空绕雨花台
　　孤屿图为雁山徳长老题
　　淡烟疎树月朦胧路隔寒潮断复通添个茅庵分我住明年飞锡海门东
　　本诚
　　题画
　　花下抛书枕石眠起来闲潄竹间泉纸窓石鼎灰犹暖残烬时飘一缕烟
　　钱唐江晓渡
　　雨后青山展黛眉暖风无力去帆迟人家一簇临江岸绿树轻烟映酒旗
　　客中九日
　　小桥流水绕回廊独对西风忆故乡山崦人家秋色晩客中无菊过重阳
　　题友人壁
　　池槛水揺帘影动石牀风引翠烟斜鸟声啼足忽飞去惊落半庭山杏花
　　江亭秋晩
　　独倚清江秋思长晚潮初上水亭凉海门风起双峦暝一抹银花涌夕阳
　　善学
　　为清道人书闲寂轩
　　四檐空碧道人家一段风光不市哗静坐蒲团无个事残晖倒影入窓纱
　　无客轩为独翁题
　　柴炉煨芋平生友打户无人到此间莫谓老来萧索甚清风明月半幽闲
　　道人山居
　　构屋山居物外禅绕窗白石与清泉年来识破安心法衲被防头自在眠
　　大圭
　　闻杜宇
　　情知望帝是前生春尽江南忆锦城到处青山山有树如何偏起故乡情
　　戏成
　　城郭无心寄一瓢此身便欲老山椒山童忽报松花尽又逐扁舟上早潮
　　谢檄
　　谢檄归来卧白云祗今心事与谁论故人不似苍苔好嵗晚青青一到门
　　夜起
　　野人独卧山中屋夜半雨声清梦熟起来竹下一开门秋入千峯月如玉
　　慈感
　　菊山诗
　　采采东篱秋意长品题多是晋文章南阳寿客今谁在重叠云深晩节香
　　若舟
　　题郭天锡青山白云图
　　万叠青山万叠云水边烟树隔孤村依稀南岳峰头住茅屋三间独掩门
　　眀昙
　　蒙顶茶
　　悬崖险峻石如林一种仙芝不易寻若向人间问絶品东防顶上白云深
　　宫人程一宁
　　登翠鹫楼
　　淡月清寒透碧纱小窓和梦聴啼鸦春风不管愁深浅夜夜开门埽落花
　　李君问妻万氏
　　绣梅诗
　　洒洒英标别样奇嵗寒心事有谁知妾心正欲同贞白枕上慇懃绣一枝
　　钱塘陈氏
　　闻雁有感题华亭戍壁
　　浪喜灯花落又生夜寒频放剪刀声游鸿不寄征夫信顾影娉婷无限情
　　魏国夫人管氏
　　题画兰
　　赵管才髙栁絮风水晶宫里画幽藂秋来纫作夫君佩笑杀回文漫自工
　　吴仁叔妻韩氏
　　拆简复外
　　碧纱窓下拆缄封一纸从头彻底空料想仙郎无别意忆人长在不言中
　　蕙兰
　　绿诗
　　楼前杨栁发青枝楼下春寒病起时独坐小无气力隔帘风断海棠丝
　　绿寂莫掩残春绣得罗衣懒上身昨日翠帷新病起满帘飞絮正愁人
　　几防梅花发小盆氷肌玉骨伴黄昬隔窓久坐怜清影闲划金钗记月痕
　　春雨随风湿粉墙园花滴滴断人肠愁红怨白知多少流过长沟水亦香
　　春风昨夜碧桃开正想瑶池月满台欲折一枝寄王母青鸾飞去几时来
　　空阶日晚雨才干小婢相随倚画阑金钗误挂绯桃落罗袖愁依翠竹寒
　　庭院深深早闭门停针无语对黄昬碧纱窓外初生月照见梅花欲断魂
　　王娇红
　　题西窓
　　日影萦阶睡正醒篆烟如缕午风平玉箫吹尽霓裳调谁识鸾声与凤声
　　送别
　　绿叶阴浓花正稀声声杜宇劝春归相如千里悠悠去不道文君泪湿衣
　　吴氏女
　　病中荅郑生诗
　　泪珠滴滴湿香罗病芳肌瘦减多莫怪夜来春梦浅不知今日定如何
　　青衣扶起鬓云偏病情怀最可怜已是恹恹无气力强擡纎手冩云笺
　　贾云华
　　题魏生卧屛
　　花栁芳菲二月时名园剰有牡丹枝风流杜牧还知否莫恨寻春去较迟
　　七夕
　　斜亸香云倚翠屏纱衣先觉露华零谁云天上无离合看取牵牛织女星
　　郑氏允端
　　髙氏姊惠素罗
　　雪色香罗照眼明阿兄相赠见深情明朝急为裁春服相约麻姑礼上清
　　水槛
　　近水人家小结庐轩窓潇洒胜幽居凭阑忽聴鸣榔响知有小船来卖鱼
　　吐绶鸟
　　庭院春深护薄寒山禽飞下玉阑干胸中锦绣无人识闲向东风自吐防
　　徐熙杏花
　　写生政自爱徐熙把巻摩挲眼欲迷曽记沉沉春雨后一枝斜透粉墙西
　　四体美人
　　正面
　　似共春风别有縁美人初见下秋千花隂满地日卓午芍药金盘五色鲜
　　背立
　　宫样新妆賸寳衣背人鹄立好腰肢杜陵饥客长安道隔水临花乍见时
　　侧身
　　半靣红妆似可人凤环斜插寳钗新若敎端正婵姢靣东里西家总后尘
　　半截
　　若个亭台绿水边粉墙低处出婵姢分明识得东风靣不见罗裙血色鲜
　　念旧
　　忆昔娉婷十五余匀红傅白鬭西施如今老大慵妆洗政是梨花过雨时
　　梧桐
　　梧桐叶上秋先到索索萧萧向树鸣为报西风莫吹却夜深留取聴秋声
　　秋窓书怀
　　诗骨从来不受肥那堪衰病弗胜衣朝来试把罗裳系瘦比今春又半围
　　东坡赤壁图
　　老瞒雄视欲吞吴百万楼船一炬枯留得清风明月在网鱼谋酒付髯苏
　　瘦马
　　曽共元戎出塞垣生擒畨将向乌桓如今老去谁终惠独对西风瘦骨寒
　　庭槐
　　风转庭槐拂槛开绿阴如染净无埃妇人不作功名梦闲防南柯蚁往来
　　葡萄
　　满筐圎实骊珠滑入口甘香氷玉寒若使文园知此味露华应不乞金盘
　　韈
　　轻轻小韈制香罗三寸量来不较多针缕细匀裁制好鸦头休诧马嵬坡
　　桃花
　　细雨春寒江上时小桃欹树出疎篱从敎一簇开无主终不留题崔护诗
　　赵女
　　絶句
　　九重缥缈黄金阙十二玲珑白玉楼明朝了却人间梦独跨青鸾自在游
　　郑奎妻
　　题灯花
　　粲烂灯花向夜开盈盈金粟坠银台梨园料想无他事秪是良人自逺来
　　崔琦
　　示李师顔
　　已彩翼乗丹凤肯闭雕笼伴绿衣前路莫愁风力劲同心自誓一行归
　　阮碧云
　　絶句
