<!-- { "loadSidebar": true } -->
　　客居寥落天积隂其奈二毛愁复侵东篱有花白衣至菊花恨不栽成林糟牀雨声夜彻耳醅瓮春色时闗心昨梦长江变緑酒茫茫不知几许深倒吞明月荡豪兴下有蛟龙那敢吟屈原李白莫相笑肯与尔辈俱浮沈醒者醉者懐不同我狂独在醒醉中百年形骸匪金石讵可一日无春风燕台梁园旧游处好客迩来惟孔融太行山头共俯仰人间谁识真英雄几醉良宵感秋别大火自西人自东
　　梁有誉
　　湖口夜泊闻鴈
　　北风夜泊芦花渚篷底青灯鴈啼雨水宿云翻路几千更防月落知何处风尘澒洞谁非客怜汝南飞霜霰隔哀鸣却似畏矰缴塌翅何能传尺帛岭树重重是故乡故园诸弟日相望寒宵听汝应欹枕两地相思魂梦长
　　燕京侠客吟
　　翩翩侠客出燕京长筵广宴罗簪缨艳姬呈赵舞少女擅秦声庭前万树莺花明眼看世事鸿毛轻百遍飞觞歌未足半酣更进伊凉曲嫣然一转开心顔却笑草谩幽独杨花乱扑鹔鹴裘谁能不饮空自愁醉来拔劎起自舞天边斫断黄河流不肯敛袵事七贵不学低眉谒五侯向天长啸振林木俯仰今古皆浮沤万金筑成走马埒尽道繁华人共恱昨日车骑游如龙今朝桃李飞成雪桃李飞飞黄鸟哀酌酒且上燕昭台忆昔燕昭下士日髙谈霸略吞九垓郭隗当师位乐毅抱竒来黄金销歇威棱失千战雄图安在哉又闻邹衍生挟策事豪举矫首聊将玉律吹茫茫寒谷生禾黍莫言造物不可期人力回旋有如许今人古人不相待行乐莫使朱顔改志何苦而隠南山愤何深而蹈东海有霞不堪餐有芝不堪采侠客豪来还自吟长风日暮吹兰茝
　　宗臣
　　送白府之汝南
　　昨日逢君蓟门东千家杨栁春云碧今日送君蓟门西匹马翩翩夏云白白云一去二千里君亦随之度汝水汝水照人明月寒君家心事亦如此闻君昔绾潇湘符风流文雅寄苍梧黄金燕市大如斗迟尔云霄双玉鳬
　　湖上幽栖四章为沈二丈赋
　　主人结屋楚江曲身被薜萝坐空谷青天双眼望鸿鹄春风一夜开石门万里蘼芜散新緑
　　白云莽莽行山阿北窗疎簟髙枕多赤日红尘将奈何天风忽送千江雨为尔岩头洗薜萝
　　瑶天露白彩云没细埽青松烹紫蕨中夜星华湿秋髪波间古龙忽啾啾人在沧江弄明月
　　三五幽人踏月华湖南湖北寻梅花相逢疑到赤松家中流一曲寒江笛吹落昆仑万片霞
　　酌洞口
　　华阳洞前秋如霰华阳洞里光走电闻道寒云深复深石壁一窍细如线吾来大叫石壁开緑眼仙人夜初见留之三日不出门咽尽桃花千万片
　　月夜
　　严州城南秋雨繁严州城外波涛喧两岸人家住枫橘千门秋色分兰荪楚臣正爱薜茘佩秦人莫爱桃花源相逢今夜开斗酌千山苍翠流空樽醉来髙卧明月里犹有白云来候门
　　归叹
　　蓟门春尽云隂隂倚杖出门愁暮禽千金裘马只自好万里江湖谁复寻武陵一别桃花源欲归不归伤我心青枫未老楚月白吾将长啸投吾簪
　　登江门诸山
　　山头日白云英英千峰倒插千江明手把芙蓉步石壁苍翠乱射猨鸟惊谁其云外吹紫笙欲来不来空复情天风吹我佩萧瑟怳疑身在昆仑行
　　夜歇
　　万片浮云坠江白江上青枫愁楚客天风忽送明月来为我山中埽萝石醉把长箫石上吹散尽长空秋一碧
　　徐中行
　　过秦邮与袁明府文毂饮甓社湖因忆吾友宗子相甞豪饮于此屈指二十年所矣袁是子相通家子也感而赋赠
　　宗君一往二十年江左风流尚宛然袁郎崛起亦不晚遗调曽传广陵散恍如杨子逢桓谭安得中郎遇元叹作客况在黄岩山卧起云壑非人间讼堂一挥百牍尽坐听流水心常闲兴来笔底兴烟雾华顶霞标照毫素海峤曽赓康乐诗天台未数兴公赋梦寐惟思燕市盟白雪一字千金轻但逢吾党便絶倒三公九锡非其情顷者甘泉计羣吏冠盖纷纷向朝市翩翩鳬舄人不知独夜燕闗叩萧寺入门一揖即称诗崟﨑磊落心竒之饮罢诸天明月堕复似西江夜咏诗为欢几日忽分手舣棹秦邮迟予久娯以千金秦女箫饮我十日平原酒骊珠忽浮甓社湖酒酣兴剧仍狂呼风雷半夜惊涛起应是当年旧酒徒
　　呉国伦
　　阊门别吴叔嘉短歌
　　吴中少年多好文澹交雅致无如君緑发游踪半五岳归来四壁沧江濆忆从下雉一携手乞吾片言长在口我今东泛五湖来十日三醉君家酒酒酣欲别君奈何阊门独立成悲歌赠君卢敖之杖王乔舄片云呉楚便相过
　　饭金鸡驿
　　金鸡山头金鸡驿空庭芳草平如席瘴雨蛮云天杳杳莫怪金鸡不知晓闻君逺游将底为脱粟之饭甘如饴
　　宿谷里
　　石门风髙千树愁白雾猛触羣峰流有客驱驰暮未休山寒五月仍披裘饥乌拉沓抢驿楼迎人山鬼声啾啾残月烱烱明吴钩竹牀无眠起自讴
　　过五郎矶
　　黄龙洲前雪浪飞浪花叠作五郎矶小艇纵横截洄洑张网捕鱼一何速造次经过不知险坐爱山衣緑如染闲情沙鸟俱悠悠万古如斯江汉流
　　送徐行父少参赴闗内
　　咸阳天下险洛邑天下中潼闗睥睨周西东君自三川歴三辅分陕经营王命同登车慷慨千人雄矫若八翼淩苍穹左冯翊右扶风汉阙秦畿指顾通为将匣里双龙劎掷作天边二菙峰
　　张九一
　　为张生题赵子昂画菜
　　谁种嘉蔬绕我堂峭蒨青葱照栋梁须臾绢素发练光呉兴笔力敌穹苍大者扶疎琅玕树小者婀娜翡翠羽便欲采撷媚盘飱山蕨湖莼焉足数老圃对之长叹息错认当年手所植甲坼非闗抱瓮功华滋尽比束刍色忽忆篱落栽培汝西风憔悴同荆杞寂莫灌园于陵子争似阳春常驻此根叶不随天运徙雪片如席徒为尔
　　俞允文
　　赠性公
　　性公老禅僧中杰目似青莲心似铁天花结鬘垂厐眉香气随风生顶穴心持贝叶日千遍手拄猢狲藤百节庭前柏子菩提青堦下澄溪无恼热经行处处藏烟雾生世无心路长絶我来兰若多年所自笑鸠留困于此吾师五指能四分僧跋时时还入耳何年更乞甘露偈一洒清凉润肌髓
　　征马嘶送归有光
　　白杨花飞江水黒江头行人头尽白青山日出烟尘昬马上谁为都门客都门豪客长安儿蒲萄百斛栁千丝戎装玉骏邯郸姬虎旗绣簇红鸦啼长安三月春未暮城中不见游人归游人归醉满堤青草长征马嘶
　　卢枏
　　留别冯少洲进士
　　春风吹緑雪湖水生微波与君上河梁携手哀情多此时客意难举觞道傍杨栁郁金黄欲折一枝留郢客柔丝冉冉断君肠断君肠劳君顾离思渺渺青山暮青山暮兮伤我心我车南还执子衿赠尔媿无英琼瑶倚马聊为梁父吟
　　送崔秀才南还
　　孟冬送客临沙浦潇潇风动蓟门树骅骝衔辔不肯行一鹗南飞过天柱燕台击筑且髙歌青罇酒尽红顔酡五更鼓角星野平看汝骑驷凌天河
　　七夕
　　银阙含秋星欲烂天孙脉脉度河汉仙鬟玉佩那可闻佳人夜半开帘看阶前月色疑有霜独坐穿针向画廊东方日出乌鹊晓天上人间枉断肠
　　襄国饮鸳水野亭奉懐张防山明府
　　我尽野亭鸳水隂平沙落日青枫林寒花烂漫不自爱霜风一堕柴门深我来对此沈吟久况是防山别离后何处浮云晚未还散愁且醉襄城酒
　　登西城嘉禾楼重送张防山赴部
　　髙楼西望萦空烟南风渺渺吹河船碧沙细草逺相送一夜飞过黎阳川惊魂如缕随君还恨无双翼凌青天魏阙霾隂雷隠怒灞水横波不可渡此时挥手重堪悲千里相逢未有期燕台倘值悲歌饮击筑先寻髙渐离
　　送友人南还
　　鳯凰楼外云气长青袍白马生辉光送君千里促羽觞鸣筝清歌如故乡相思明日忽分手谁把青骢系緑杨
　　寄谢逸人四溟二首
　　汉京词赋多风雅前拥邹生后枚马四溟旅人兴最豪冯轩落笔长河泻醉中一别十经秋落叶翩翩叹白头思君恨无黄鹄羽涕泗遥瞻沧海楼
　　海水飞动凌三山巨鼇出没流其间人生风波有如此飒飒秋风凋玉顔鲁连自是紫烟客倜傥长揖二千石一朝谈笑解聊城东入沧溟渺无迹
　　李先芳
　　泗溪风雨
　　扁舟东下泗溪水细雨鸣舷风浪起沙际停桡夜寂寥孤烛亭亭照行李平明舍舟陟崇冈滩头水涨川无梁一林枫树啼秋叶两岸蒹葭拂晓霜
　　对月
　　碧天如洗月皎皎九陌行人迹如埽游子天涯正寂寥堦下草虫啼不了凉风吹月夜将防年年相见在长安笛中欲和闗山曲却恐他乡白雪寒
　　黎民表
　　肖甫送至天雄故城因观宋大观五礼碑同赋
　　风吹古城势欲倒征车北指燕山道道傍穹碑十丈余雨剥霜风卧青草我行拂拭开尘沙良工独苦咸咨嗟婉丽似出虞秘监廓落正类顔琅琊金薤离披立蛟鹄赤手欲掣生龙蛇谁其能此宋令主千载重操黒帝矩宫中才人捧砚立殿前常侍登牀取白麻宣诏赐天雄署衔纸尾纷华虫雕镌琬琰勒黄绢典雅尚有承平风可惜龟螭半斑剥牧童烧焚牛砺角铜仙何日去咸阳花石无踪寻艮岳停骖啜古不胜悲况是邮亭把手时闗门令尹逢迎处更説羊公曽过之
　　遇张元春
　　狭斜日暮红尘里扬鞭识是张公子春风大道控骅骝明月西园醉桃李琅玕玉树媚容姿步上黄金未足奇诸生解在东山咏才子邀吟辋口诗长裾嬾作侯门客挂防归访専诸宅淋漓青壁满题名牛衣胜卧长安陌
　　题黄山谷书黄龙禅师开堂疏
　　钟陵行草称第一早嵗已入兰亭室转运应知腕有神掣颤尤工老来笔学诗帷许杜少陵翰墨黄州乃其匹宋人岂解识真龙天廏骅骝縦奔逸籍名党锢疾如仇白首黔阳作系囚平生正得参禅力万里危途百不忧黄龙老宿尔何子槁目曽识东家丘相酬妙语千金直能使芳名万古流擘窠何人勒翠琰野火不肯焚银钩何年搨本来燕市惨澹无人知满字金门久客逢休澣北牖临风自粘缀短发谁知心尚长侧厘尚望君王赐
　　魏允中
　　懐王公子冏伯
　　北风十月孤舟雪河上逢君酌酒别东风二月花纷纷把酒看花却忆君君在江南不可见相思遥望洞庭云
　　曹大同
　　元旦酬赠陈海门留防
　　勾芒御春阳景熙明庶神风原野披簇簇卿云千顷合霏霏濡露百荣滋黄堂琼枝直挺秀郎署华精参列宿陈蕃后裔八闽豪制锦鸣琴来海凑海凑频年氛祲多夷舲血战翻鲸波积隂寒谷思回暖喜见贤侯曳佩过仁风乍扇化已浃品物昭苏元祚协履端介祉启芳辰燕寝香凝动懽颊双瞳顾我若平生柏酒殷勤相向倾已沾玉馔方圆溢复聴华梁歌吹盈坐眷兰心挹芳馥文徳悬知覃蔀屋共推小范甲兵胸载展士元骐骥足嗟予濩落卧江濵年年椒颂向谁新甘棠蔽芾征邻壤海上长歌不老春
　　孙宜
　　王生入山谢事戏简
　　疾风吹云暗江县东城之雷北城电城中一雨絶可怜十日不见王生面昨当折简传深意咫尺山城尔须至扬雄草亦避人侯葩载酒曽多事
　　叶春及
　　王宪副招饮梅庵
　　北风无云冻欲裂野人僵卧山中雪使君清兴似南楼尺书招饮梅花月梅花香影落江濆月华如昼酒初醺夜防坐觉禅心长孤磬泠泠竹院闻
　　施渐
　　赠吴还
　　山人为客吴门久白发防茸将被首兴到青山不问家笑来花肆常沽酒行路萧然满箧诗风流文采雅堪师自言身是陶景説与世人谁得知
　　山中对酒作
