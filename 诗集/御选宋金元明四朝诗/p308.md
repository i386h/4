<!-- { "loadSidebar": true } -->
　　朝食叶底梨暮看枝上花花开食实后霜风振长柯逺水良可鉴彩云亦易过念尔白于雪日暮当如何
　　李老谷
　　十转山崦交九度沙碛溜始辞平漠旷稍接山木秀老病畏行役慰藉得良觏秋岭晚更妍寒花昼如绣故园夫何如朝阳霜柚
　　泰定甲子上京有感次韵马伯庸待制
　　翰音迎日毂仪羽集云路寂莫就书阁老大长郎署为山望成岑织锦待盈度我行起视夜星汉非故处
　　天厯戊辰前续咏贫士一首
　　目昬畏附火枯坐寒窗中破褐着絮重虚豆兼冰崇病骨于此时浮屠屹撑空呼儿检余厯记日待春风虽欣解冻近翻惊纪年穷贯酒欲自广无钱似陶翁
　　后续咏贫士三首
　　老骨寒不寐夜长况闻风心悸危欲折局蹐败絮中鸡鸣当晨参马疥刍不充山童衣百鹑唤之媿悤悤求火埽木叶庭树亦已空决起不敢怠曙光屋南东茍遂牛马性归放春草丰
　　归蜀越闗陇栈阁危登天适越河济隔堰水丈尺间饥寒迫旦暮舟车计茫然东家有一叟欲去初不言早朝聴诏毕唤马阊阖前童奴受宿戒向暖争相先闻之嗔儿子我何为汝牵屦无千金贾吾足安暇怜
　　为政贵察色读书在研覃司视既不明两者一无堪尚不逭吏责为师固宜惭圣世无弃物况兹久朝簪决去岂我志知止亦所谙颇闻南山下菊根浸寒潭濯饵千日期冰胪复清涵老马果识道更服盐车骖
　　赤城馆
　　雷起龙门山雨洒赤城观萧骚山木髙浩荡尘路断鱼龙喜新波燕雀集虚幔开户微风兴倚杖众云散
　　同阁学士赋金鸭烧香
　　黄金铸为鸭焚兰夕殿中窈窕转斜月逶迤动微风绮席列珠树华灯连玉虹无眠待顾问不知清夜终
　　退直同柯敬仲博士赋
　　月下白玉阶露生黄金井疎条栖鹊寒衰蕙流萤冷恋阙感时康怀归觉宵永晨钟禁中来白发聊自整
　　题儋耳东坡载酒堂二首
　　翳翳儋耳城厯厯桄榔树百年遗故丘新堂设賔阼清风海上至朝阳在庭户丹山五色凤览徳屡来下甘辛熟桂酒罗列杂藷蓣符黎多孙子食饮祭先具蛟龙波浪深归来风雨除
　　凿井得甘泉渴者恒自私流润不择地委顺复何疑海南絶风雨水木况华滋邻舍解读书诸生还诵诗何必怀故都聊乐宜在兹星河度白鹤山月悬蛾睂来晚去何速劳人千载思
　　记子昂画
　　春风动兰叶庭户光陆离言收竹上露石角挂练衣车行不择路芣苡何楚楚游子憺忘归徘徊嵗云暮
　　送西台治书仇公哲
　　陜郊得时雨生意始来复存者事稼穑还者葺墙屋安知雕瘵余政可致新福辟除正广术区井表深渎均齐定恒志忠厚保敦笃岂无忧世士受仕在刍牧为义苦多违好名常不足治书肃将指善类庶有朂
　　送张道士归上清
　　白云盱水上自古多仙人手携绿玉杖头戴白纶巾袖中出风雨天上礼星辰归来庭户静芳草自生春
　　赠冩真佟士明
　　佟郎居上京阅人如风花拈笔写其似千载留英华迩来七十年将相纷在目来者有如此往者那可续昔我初北游面白鬓如鸦防染烦粉墨华星映丹霞今如雪中松苦硬杂苍白却视当年容邈如不相识不识当如何临风且长歌黄云接河汉白雪漫陂陀乞身愿归老吴蜀山总好赠君千黛螺翠色秋可埽
　　寄陈众仲助教上都作
　　学省足清昼词垣惊蚤秋美人隔河汉落月在高楼持衣未成曲吹笛不胜愁还趋鳷鹊观别制鹔鹴裘
　　赠铁庵道者
　　昔游云台观山色上衣青松花春雨落柏叶秋露零饥来煮白石睡起看黄庭人间忽已老莫问少微星
　　题商徳符华山圗
　　昔祠云台馆行穿御阶柏夕隂岚气深重碧照行客独访张超谷渐觉岩险迫冰生玉井头日射仙掌侧岂无铁锁悬飜身若飞鹘恐烦华隂令不奈昌黎伯王事况有程车马何忽忽流观终南山周览天府国尔来十七年欲往不再得山河想邈悠伤残转萧索摩挲商老图彷佛希夷宅髙哉莲花峰白云澹秋色
　　赋茅山道士云松巢
　　昔年李太白庐山思结巢褰云自天上和鹤止松梢道士潘闲逺高居古大茅诵经门卧虎看劒石眠蛟飞步脱凫舄长吟吹凤匏九江揽秀色许尔作神交
　　为范尊师赋云林清游
　　太茅千仭下结屋三四楹云林户牖润鹤去海天平坐上发长啸人间闻玉笙斸苓春雾重煮术晚烟轻绿室嘘丹气苍崖受日精樵遗伐木斧眞降引霓旌九鼎金还就千龄树不倾问谁解居此云是范长生
　　送李彦方闽宪【并序】
　　文监李公彦方出贰闽宪同朝羣公皆赋诗以为赠彦方屡擢台职激扬之宜有不待予言者适有一事深有感于愚衷先正鲁国许文正公实表章程朱之学以佐至元之治天下人心风俗之所系不可诬也近日晚学小子不肯细心读书穷理妄引陆子静之説以自欺自弃至欲移易论语章句直斥程朱之説为非此亦非有见于陆氏者也特以文其猖狂不学以欺人而已此在王制之必不容者也闽中自中立之归巳有道南之叹仲素愿中至于元晦端緖明白皆在闽中不能不于彦方之行发之去一赃吏治一弊政不如此一事有以正人心儒者之能事也集卧病目眚尤甚援笔书此云
　　七闽去天逺顚连苦无告牧人爱深竒昧者覆为暴犀象杂金贝饥渴剧饮膏大言相鄙夷餍夺心自恔岂无循亷吏实病黒白挠聪明属旒黈聴荧资所到李侯金闺彦图史擅讐校晨闻大夫奏夕理武夷棹君子慎脩职宁适丰廪稍蕉荔甘多毒姜桂老堪芼所怀延平翁扬休似明道授受有源委精微足深讨言立圣如在表正愚可造师匠久不兴眞妄如枘凿云何诮支离肆诞长凶傲异言古所诛末学足深悼闽虽在海隅前闻此渊奥正谊从简编良俗宜善导赠言不及他持此永为好
　　题郑秀才隠居
　　陶翁昔好菊荒径不暇锄素琴初无弦名酒亦屡虚虽有二三子薪水不读书凄凉千载下髙名将焉如不如鬼谷洞郑子乐有余种菊以为田田中更为庐善药不二价咏觞送居诸有子挥五弦凉风在庭除时来青田鹤亦出濠梁鱼昨者游京师侯门曵华裾捧檄忽一喜翩然告归与芳蒲采甘露玉浆酿清醑老父坐堂上穉子具篮舆晨游南山陲莫濯清水渠席间抚猗兰房中咏关雎以此得髙夀何必南阳居
　　题朱邸竹木
　　猗猗淇园竹结根磐石安枝干相扶持风雨不可干其实凤所食君子思保完恒恐声影疏萧条霜露寒金玉慎髙节千载承清欢
　　赋苏伯修滋溪书堂
　　滋源恒伏流春雨川乃盈林畴广敷润草木俱繁荣临深见游鯈仰乔有鸣莺君子乐在斯斋居托令名积学抱沈黙时至有攸行抽简鲁史存采诗商颂并禹穴追马公湘江歌屈生纫兰不盈握伐木有余情浩然欲浮海归兴还濯清方舟我为楫白发愧垂缨
　　送张兵部孟功廵河分题得屋上乌
　　花发上阳春门开未央曙城柝起羣栖流光散朝羽息影须近檐结巢愿当户辘轳转金井终日灌嘉树
　　赋得水木清华亭
　　中流泛兰枻望彼嘉树林落日荡野水浮云生夕隂游鱼恋芳藻好鸟鸣幽岑为乐恐易老吾将脱朝簪
　　于仲元舍赋红梅
　　白雪不成夜丹霞遂崇朝妙质承日映飞英向风飘醉来红袖近歌罢防云消扬州问何逊何似董娇娆
　　滕昌祐蘹香睡鵞图
　　苍鵞惜毛羽宛宛卧春雨雨余日照沙上有蘹香花怀香不自献梦到金鸾殿殿中多跃鱼君王方草书
　　题汪华玉所藏兰亭图
　　衡茅负晴旭有客至我门共披防稽圗山水盛缤纷众贤坐水次飞觞泛沄沄夷旷各有趣髙闲知右军幽情付后览陈迹感前欣悠悠千载来不异更旦昬探穴问神禹望海悲秦君逝者皆如斯死生固奚云所以鼓瑟人思从童冠羣春服沂新浴归欤聊永言抚巻不知老遐思在兹文东南极积水日暮多浮云
　　玉隆留题
　　仙真治兹山重阜隐延广冲奥元气防运至法灵响与世作司命神宇廓敞及门春雨来感副夙仰摩挲晋时树托身何萧爽千载抱微息日月共来往欲为黄发期日待紫芝长上天垂光彩月出江海上故人不可待惆怅理归鞅
　　记梦
　　梦行衡庐间千仭过苍壁崇髙仰神明深广下不测云雨蓄盘礴时至如欲出絪緼尚回旋挥霍忽奔逸物怪匿岩穴若俟霹雳黒波泛髙树木叶走崩石升身登元间纵观龙变迹俯视九州野草木有辉泽乃在风雨外手画素三尺挥毫极动荡落墨更沈郁图成示坐人共笑不可得顾瞻以踟蹰恍惚増叹息因之命肩舆出门聊有适大术何舒舒白鹤从数客略经幽涧濵便上青松侧凭髙望逺水双景荡虚碧拂石共客坐芳草借尻膝忽然闻钟声睡觉北窗席
　　和陈溪山韵
　　幽人慎素履古道思独往瞠目登髙台浮云不足上丹砂炼仙骨沆瀣濯神爽逺怀澄江静耿若孤月朗河汉自倾注山川邈游想敛迹倦飞翼归畊故时壤好风从东来空谷感遗响诏书荐遗逸郡府属髙仰聊持东湖水往助敬亭赏
　　楚石琛藏主自蒋山归却欲就丛林阅藏同舟清江之上赋此赠之
　　手携北山云却上西江水月明洲渚生叶落风不起虚舟不移棹寒波钓金鲤银汉转碧落北斗去天咫龙吟匣中劒虎跃上矢杀机谁敢当吹毛岂轻试贝叶启千函木榻脱双履惟应胜壁观悠悠度年嵗
　　秋山行旅图
　　春夏农务急新凉事征游饭糗既盈橐治丝亦催裘升髙践白石降观索轻舟试问将何之结客趋神州珠光照连乗寳劒瑚钩乗马垂苜蓿纵目上髙丘防名羽林郎谈笑觅封侯太行何崔嵬日暮摧回辀古木多悲风长途使人愁羸骖见木末足倦霜雪稠谷口何人畊禾麻正盈畴出门不及里酒馔相绸缪壮者酣以歌期颐醉而休安知万里事有此千歳忧
　　题张希孟凝云石
　　海石不盈握隤然如委云危岑集逺思虚窦栖微熏天髙太华断日出香炉分几砚集清润文章互絪緼潜雷起神谷震惊天上闻亟视恐无及化为九龙文
　　送豫章熊太古兼寄苏伯修参政
　　豫章有家学礼乐不见收为养不择禄凄凉向炎州揽结桂树枝谁为玉雪谋十年一再见我老君白头古劒光陆离系以瑚钩激昂文史间未媿班马俦苏君天下士定价琳琅球江汉方渺然为我观素秋长吟以相送明月在髙楼
　　杨载
　　雪轩
　　北风海上来大雪何壮哉上下九万里洗净无纎埃君家十二楼轩窗洞然开吹笙击鸣鼓呼賔与衔杯名言落四座大笑声如雷举头望长空髙兴惊冥鸿仙人五六辈飞下白云中粲粲明珠袍相从万玉童问君何所事未就丹鼎功翩然却携手共入蓬莱宫
　　桶底图
　　巨鼇奋其首戴山出海中神人择所处共构金银宫凭髙开户牖曲屈互相通女仙七十二顔色如花红一一执乐器奏曲殊未终世传桃源圗共徴彭泽翁此本出异士雕刻尤精工天地极广大为地当不同我愿学仙道积久乃有功錬形去滓秽五色浮虚空一朝乗风去浩然入无穷
　　次韵景逺学士立春日二首
　　大雪入歳暮其兆为有年瀌瀌始弥旬父老怨苦寒平旦上马去重裘忽如单况彼牛衣子束緼嘘微烟赖有固穷节犹念及古先
　　人事重名实趋向尽百端丈夫负雄气动欲追古贤于意少不惬自放江海边登髙望八极云气生我前万事何足问所须惟酒钱
　　偕虞伯生魏雄卿魏池燕集分韵得阁字
