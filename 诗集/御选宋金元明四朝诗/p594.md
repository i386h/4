<!-- { "loadSidebar": true } -->
　　髙楼临通衢绮窗耀朝阳莲茄饰金碧玉女窥其傍珠帘曲琼钩龙锦文幕张中有絶代姿盼睐生辉光盛年方二八举体幽兰芳诗礼夙所嫺容止何安详暮春日迟迟援琴激清商潜波出游鱼遥空下鹓凰知音世难遇黙黙归空房尺璧俪碔砆讵若韫匵藏玉顔茍自爱不嫁庸何伤
　　四座且勿喧愿听歌一言请说屋上瓦本出田野间陶人范成形锻链得刚坚公输盖甲第置之大厦颠日月光照临湛露何漙漙髙居栋梁上崔嵬象南山同时田中泥孰敢相跻攀世故不可期大厦宁久安阿房及建章回风动茅菅田夫厌瓦砾投掷弃江干髙居几何时徒令本质残
　　日暮登髙丘望见车马道良人从此去三年音信杳入城见亲故出城见坟墓君非他乡人何为不返顾弱女解秦筝幼子通孝经君归揽君衣使君不复行我愿车马道掘为千仞池百尔闺中人永无伤别离
　　朱茂晭
　　出邪溪由东渡桥进帆镜湖
　　趁筏下邪溪溪回水凌乱指顾未俄顷云林已改观前瞻羣岭髙郤睇后峯断出口尚潺潺入湖方漫漫丛丛烟树分防防蒹葭散逦迤迅川风宛转随沙雁兰亭怀右军白洋寻贺监千载迹如存一曲情可翫
　　于潜舟行抵桐江
　　浮溪始安行登山止凌缅郁纡倦攀陟清旷纵游衍目对川禽飞耳接迅湍转回峯沓屡迷连烟晦莫辨夕翫淹水宿晨兴爱沙饭已入桐庐溪复歴富春岘双台峙中江一竿垂日晚空波澄浩渺春云澹舒巻但乗逸兴多讵觉古人逺
　　栗里
　　陶令辞折腰达生媿形役余无腰下组欣得附遗逸志爱名山游不待婚嫁毕访古入栗里摩挲醉翁石頽然苍烟中宛尔面犹识茅屋隐在望五栁共萧瑟云山何渺渺巾车日将夕瓦雀鸣檐端稚子候门隙凡物良有依孤生贵所适朗咏田园篇千载竟不隔
　　南园杂诗
　　鸟啼春昼闲雨过池草緑飞花不待风纷纷自相续静夜弹鸣琴湘帘隔华烛尚想慕幽人沈思乱心曲
　　王鏳
　　匾山
　　洪波抉石根土尽石倾压虎豹攀狰狞瓮盎踏圆滑云腻古洞寒雪浸芳洲茁不知滩渚寛妄议波涛狭尚注湘江三犹吞云梦八羁客缆舟暮居人收市臈不辞乡国遥直感年华匝村雨众鸡鸣汀烟一鸿发

　　御选明诗巻三十四
　　钦定四库全书
　　御选明诗巻三十五
　　五言古诗二十
　　张宇初
　　独酌
　　曙雨改余春新流注深谷幽居絶世氛微月澹丛竹麴糵非素耽聊从写情曲吹万等劳生胡能竞奔触
　　夕怀
　　落日未没山明霞烂西隅疎林俯平野飞烟散轻鳬宿鸟栖复鸣灯火起邻墟明月照东园余寒袭裳襦启扃坐虚庭延泳思莫舒世故感浮情淳风朝夕殊天黙无语终尔归空无
　　山舍夜坐纪兴
　　潜僻非世图幽恬足真赏晨招逸人来逺策缓藜杖叙别罄春醪园蔬雨余长延懽喜就宿窗籁风泉响草露喧候虫林星耀虚敞芳池写初月山气袭膏壤沉寂谐
　　静便栖迟惬敦养轻蜩蜕汚浊冥鲲絶疴痒久违商皓游焉期漆园想然薪尽永夕聊与谢尘鞅
　　乙亥季夏还山居偶兴
　　末夏炽余暑幽期谐素襟川原蔽繁縁溪渚澄苍浔田舍静鸡犬荒蹊抱深林圆渊敞灵构曡嶂罗髙岑荷气薄朝露鱼波别重阴披荆遂恬息濯涧清闲心遗世匪尘傲养真宜自任秋风动早思写我丘中琴
　　甲戌三月二日出行
　　霁雨解前峯幽原策归路荒蹊蔓草春野水平桥度怳鸟近声圆耕牛缓犁步丰泉阴壑鸣宻竹中园素灵岫敞虚轩荆扉防云固新流泛池溢繁翠盈窗户扫榻理残书扶笻歴榛顾丘林适所娱垢浊岂浮慕虚澹美遐踪颠危愓宜务安由絶世縁木石借深处倦翮止枝窠先迷感余悟聊舒栖遁情生意足农圃
　　晚霁
　　夕阳媚春晖浮翳方四展乔木欣向荣阴雪明孤巘疎篁鸣晚风寒霜晓初遍悦鸟喧渐和新流泛池浅遥烟澹墟邻云磴盘幽藓落日杂农谈园蔬緑方翦年増感易深悔吝畴自遣素业慨髙怀研心资砺碾翫世适余生谁将眎真践
　　仲春喜晴
　　近社喜连晴林风和仲月清霜滞秀姿偃卧澹怡悦林暝钟尽迟池平草初茁溪岚散喧濑浦树春荣发淹抱非世徒遐踪睇髙洁阳冈栖白云偃息孤怀惙幻迹信萍踪虚衿皎冰雪
　　旅怀
　　落木号凄风蟋蟀鸣四壁寒灯照帘帷丛薄林露滴敝帙散未收遗言借闲适更长城鼓遥星月杂行迹余梦感遐思初霜古枫赤忽兹嵗月深轗轲念登歴虚中竟谁论永夕増叹息无寐幽抱盈空林静寒碧
　　拟古
　　朝阳生东树微月流西岑清泉活活流好鸟交交吟春夏气候殊凉燠自骎寻美人崇兰佩芳香袭衣襟邈然与世隔空睇瑶华音蹇修曷为言感慨投吾簪
　　吴孺子
　　秋雨将至新凉满户忽有故园桑梓之念因寄东斋文石禅师
　　秋雨望即至轻雷逺层城新凉满庭户洒然有余情故园兰溪上稻获秋已成弟侄共我长会能学耦耕如何江海间惜此一浮名吾师住东斋早晚寄钟声下堦春草长闭户秋蝉鸣忻将解后縁遂令薄世营
　　徐頴
　　宿何氏山居
　　日南气多燠草树冬未黄山行不山宿爱君溪上堂村居百事集异书探石仓香秔初脱杵嘉鱼出寒塘既觞复就奕明月登我牀野田犬惊睡每吠灯烛光乃知静者意所遇皆故乡
　　李廷昰
　　和陶饮酒诗
　　寄此一椽下日遭羣动喧我自饮吾酒勿觉日影偏终身在城市仍不异云山清风与明月有时相往还昨者事已往今者又何言
　　斋中读书
　　结庐西漾陂披云揽丘壑絶尘自奔轨翰墨欣有托寤言聊独赏古人良可作非必琴酒娱颇得诗歌乐达生贵知命引兴在寥廓微阳明夕扉窈窕青山郭
　　梵琦
　　和渊明九日闲居诗
　　闲居爱重九使我念陶生但取杯中物不贪身后名季秋霜始降向晚月初明草际乱虫语林梢残叶声疎篱采丛菊小嚼扶衰龄美酒既满樽一吟还一倾田园自可乐圭衮何足荣贵贱各有志好恶吾无情所以君子怀悠哉嵗功成
　　和渊明新蝉诗
　　新蝉何处来鸣我髙槐阴流水欲入屋好风自开襟牀头一束书壁上三尺琴琴以散哀乐书以通古今所幸车马稀非邀里人钦虚名如北斗有酒不能斟纵洗爰居耳宁知钟鼓音陶潜初解组苏轼未投簪莫改麋鹿性常怀烟嶂深
　　宗泐
　　喜清逺兄至用齐已韵四首【録三首】
　　前年淛僧来稍稍闻去就持斧住越山移幢入吴岫髙居既邻支朗咏亦依书应世自无心麻衣澹如旧良友平生亲风尘散何许草莽或零落云霄亦鶱举天地日凄凉折芳欲谁与所嗟芙蓉花白露下秋浦少年同居日闻君拂丝桐髙斋月照席两耳生松风当时青云士奇文咏空同往事春花歇江水今自东
　　冰雪窝
　　道人冰雪窝岩栖称岑寂洞门白日阴三径青苔色片云檐外生落叶阶前积更深芋火红昼静茶烟碧淡泊中自怡安居无不适彼美西方人时时劳念忆
　　送铦上人省亲
　　青山澹斜晖惊风在髙树行客起遐思双亲发垂素云飞沧海遥鴈下寒空暮老来惟梦归随君故乡路
　　题五龙山房图
　　剡中东南奇若人缁侣胜一住忽十年禅房得深静髙扉敞重崖脩桥入危磴林端识名香水际闻清磬微茫度云壑掩映披华迳长松支遁吟盘石昙猷定别来几梦思游尘生尘柄晨窗对新图萧条发孤咏
　　春雨吟
　　溪南有奇山不见二十日今朝云忽去天髙数峯出东风晚生寒细雨又复密坐观微雾升化为白练羃侧想岩居人林卧头不栉崖滑径且暗何由采芝术
　　风雪归庄图
　　山路独归翁手携一壶酒千林雪正深扁舟在溪口茅茨阚石根垂萝穿户牖江城看图人几回兴叹久
　　暮过赏溪
　　日暮众鸟归孤云亦还山市人争渡息小舟沙际闲我屋西峯下半出青林间钟声动深念无为尚尘寰
　　夏夜与钱子贞集西斋赋诗叙别
　　明月不可招流光入堂中白云不可约挂我屋上松兹会固难得后学宁易逢明朝在东郊隔水但闻钟
　　奉和镏彦基尊师待相空至
　　实公同门英论交二十载赋诗多新语亦足迈前代偶与仙翁言久别思一会溪山入春明花鸟亦相待孤云本无期行踪定何在日暮倚东风疎钟起天外
　　出峡图
　　瞿塘水如马五月不可下两舟何处来披图一惊诧前行稍趍平势若闲暇者后来方履险众篙不停把岩回古木披峡束哀湍泻嗟尔驾舟人安危在操舍
　　松下居偶作
　　我此松下居即事良可悦闭户留白云开轩放明月松响风忽来泉流雨初歇时有西斋人相亲嘿无说
　　送僧游庐山
　　庐山天下奇良游遂平素江帆渺何之连峯散晴雾云端五老人粲然风骨露青衣或来迎木客时相遇夜坐松底石天灯知几处忽闻岩际钟忘却东林路
　　冬夜忆清逺道初二兄
　　夜深霜气寒窗月皎如烛鸣鸿尚遐征孤鹤亦惊宿念我平生亲怅焉心曲四明是何处苕溪如在目异方讵能通逺道何由缩十年无一字信是如金玉白髪渐欺人晤言安可卜
　　赠安古心还山中
　　子来能几时遽有还山想长笑轻别离一策晨独往旧房青涧阿夜雨新泉响门前嘉树林阴阴夏条长即此人事絶遂尔长偃仰得句林花开弹琴山月上萧散世念疎澹泊道心朗白驹空谷中谁能复羁鞅何彼名利人劳生在天壤
　　杂诗三首
　　我自来泾川星嵗已再周托兹山水胜谓可成迟留奈何物外牵抚事心悠悠久知世道恶奚事仍夷犹璚林有奇鹤未尝识罗罦翩然觅灵凤接翅昆仑丘
　　夜久无与适块然坐空堂白鸟一何多营营来我傍静言聊假寐遂以袭单裳噆肤犹可忍聒耳谅难当晨星耀东庑明月堕西厢念尔能几何灭迹于朝阳
　　落叶委通衢纷然无人扫但覩新行迹不见旧时道古木倚道傍乱藤络其杪嵗暮虽青青终非本容好世人怀往途悟此苦不早振衣无后期来从汉阴老
　　送裕上人归天台
　　我家赤城东不识华顶峤逺道送君归昨夜梦中到崖有泉瓢竹室留茶灶珍重山中人拂衣愿同调辛亥新嵗程处士见过常熟别墅临别赋诗
　　献嵗春未回风雨连十日荒村少朋驩穷巷絶人迹程君泛扁舟茅斋破幽寂逺来见真情睠言忘永夕顾惟艰难际出处各有役世纷日相纒谁能念畴昔因君尚道谊临别増太息独棹去茫茫空瞻海虞碧
　　荅夏景瞻
　　昔居赏溪赏訹迫靡所侵衲衣挂石壁燕坐长松阴子来慰幽寂语合相知深孤云十年别明月千里心而我亦何事投迹此禅林向来结茅地回首空青岑宁知江海逺遇子复在今百挫志矫矫犹能发狂吟清辞入古调一鼓薫风琴吁嗟众响作过耳无留音
　　雨花台送客
　　梁日雨花台近在城南陌不见讲经人空林澹秋色登髙俯大江目送千里客白鸟下沧波孤帆逺山碧
　　焦山寺鉴师临江轩
　　一峯如钜石屹立江水中宝刹蔚崇搆势与山争雄若人于此住超然尘外踪开轩当水面下瞰冯夷宫鱼龙近几席波涛荡襟胷有时天宇净倒影清芳空燕坐观众有起灭殊无穷一念寂不动嗒焉心境融焦先邈千载遗丹射林红浩歌倚阑夕明月生海东
　　送瑄上人
　　扬舲下大江江寒欲飞雪髙帆天际遥独鴈云边没烟波渺何之倐忽成楚越遂令白首人年华感消歇
　　守仁
　　题风雪归庄图
　　北风号枯林寒云没西岭归翁雪满笠欲渡愁日暝孤舟断矶下惊浪无时静遂令世外人感此画中景
　　待月轩为式藏主作
　　月出青松林照我松下户牀前光未满徘徊更延伫莲漏下初更緑烟散东坞浩歌步中庭衣露湿如雨
