<!-- { "loadSidebar": true } -->
　　北关门外柳青青闲寄江南第一程别酒未阑山鸟唱短篷撑梦过临平
　　扬州后土祠琼花
　　无双亭下万人看欲觅残英一片难夜静月明猿鹤唳误翻玉雪堕阑干
　　燕山寒
　　地穴玲珑石炭红土牀芦簟觉春融一窗明月江南梦恍在重帘暖阁中
　　枫塘别业
　　白云缺处露檐牙鸡犬相闻仅数家幽鸟不啼林寂寂满山黄雾落松花
　　腊月海棠
　　尤物真能夺化工腊前偷泄数枝红霜花不上胭脂面强饰春妍嫁北风
　　刘边
　　玉女峰
　　不作巫阳云雨羞风鬟雾鬓乱萧飕行人莫问当年事独立寒潭空几秋
　　金履祥
　　朝真洞
　　洞府髙深对月开长疑底里閟龙雷天窗不照人间世限尽游人自此回
　　李简
　　龙纹石
　　林边大石碧璘珣应使游人驻目频几度雨余苔藓合翠纹髙蹙似龙鳞
　　登封台
　　絶顶登封驻此台诸侯玉帛走如雷珠帘乍卷红云拥清跸声中翠辇来
　　髙老桥
　　石桥流水碧泠泠多少游人坐此听好看春风二月雨桃花新浪满沙汀
　　燮元圃
　　寓杨梅洲书舎
　　枯桑败叶集寒鸦篱落芙蓉晓见花有客归来新作主钓船湾处是生涯
　　傅定保
　　翠光亭次韵
　　墨妙销沈万丈光人间流落句文香青山不管兴亡事暖翠浮烟竟日长
　　张梦应
　　题温日观墨葡萄图
　　浓淡累累半幅披却疑月架影参差凭君问取乗槎使还似宛西旧折枝
　　甘泳
　　下豫州
　　壮懐忍共白云闲孤负僧房屋半间卖却穷愁三万斛载将明月入西山
　　杨学文
　　月夜
　　明蟾破雨欲流冰一碧涵空万籁沈和梦起来犹是蝶满襟花气露痕深
　　吴澄
　　跋牧樵子葡萄
　　芸香楼上汗成珠起趁清风为埽除见此西凉甘露乳泠然齿颊出寒酥
　　寄题无波亭
　　长江逺壑几飇回雪屋银山巨浪摧最喜此中澄一镜微风不动月常来
　　题皮如心行囊中画竹图
　　畴昔江乡识此君清风凛凛动霜筠被谁防染移将去也受京华半面尘
　　题和靖观梅图
　　一枝春信到孤山冰雪肌肤不觉寒月下水边看未足折来更向手中看
　　姚燧
　　赏花
　　出门京国事无涯虚掷东风五物华却谢病归催不起故园今见碧桃花
　　富珠哩翀
　　题公益荅孙鲁斋帖
　　丞相裁诗荅布衣殷勤辞翰总珠玑秋风吹落苍松树二百年来此道非
　　卢挚
　　游茅山
　　马上微风散薄隂玉笙吹客过华林山中宰相杳何许日暮碧峰鸡犬音
　　竹杪飞亭枕石泉松坛香雾散茶烟乌声记得夜来雨鹿梦惊回别有天
　　题邹尊师松鹤图
　　翥粉昂丹笔有神道人无梦到鸡羣何时醉拊苍髥客唤起茅山万里云
　　岁旦后四日留别宗坛师松溪许君邹君心逺
　　碧溪风日隔人间催得梅花镜里看莫为轺车太幽独剰分香玉照春寒
　　山头羽客晓相携踏破苍云北斗梯偶向茅君岩畔宿却随猿鹤过松溪
　　送赵左丞之湖广
　　十年关陇得春偏户有城南尺五天昨夜台躔照吴楚梦中黄雀亦欣然
　　江空岁晩不堪愁鹦鹉洲寒鬓欲秋留得梅花莫开尽为公吹玉过南州
　　李孟
　　舟中作
　　石激滩声缆钓船夜寒人对白鸥眠江风吹尽浮云片南北东西总是天
　　陈孚
　　湖上感旧
　　昔日珠楼拥翠钿女墙犹在草芊芊东风第六桥边栁不见黄鹂见杜鹃
　　嘉兴
　　箫鼓声中十万家垂杨浅映緑窗纱象梳两两蝉鬟女笑拥红娇买藕花
　　出顺承门
　　又骑官马过中原袖有芝泥御墨痕岭海孤臣天咫尺五云回首是都门
　　涿州
　　乾坤万里一征骖马上弯弓胆气酣回首太行青未了不知身在涿州南
　　磁州
　　漳水东流绕碧湾风蒲猎猎夕阳间帽檐不奈黄尘满赖有磁州数防山
　　黄河
　　千载金汤拥上流只今惟有荻花秋江南客子笑无语闲看黄河绕汴州
　　盘石山
　　悬崖千仞铁崔巍势似飞虬巻海来我见只疑山欲跃马蹄不敢蹴青苔
　　自永福县过八十里山
　　下山如井上如梯乱石嵳芽割马蹄正是行人行不得鹧鸪更在隔林啼
　　过牂牁江
　　青草风吹毒雾腥交州何在海溟溟牂牁已恨天涯逺又过牂牁二十程
　　思明州
　　风吹蛮雨滴芭蕉杵臼敲残夜寂寥习得孤灯牀榻畔思明州里过元宵
　　手捧槟榔染蛤灰峒中妇女趁墟来蓬头赤脚无铅粉只有风吹锦带开
　　鹿酒香浓犬彘肥黄茅冈上纸钱飞一声鼓絶长鎗立又是蛮巫祭鬼归
　　毒虫含弩满汀沙荒草深眠十丈蛇遥望天边红似火瘴云飞落木棉花
　　刺竹丛丛苦笋生山禽无数不知名元宵已似春深后龙眼花开蛤蚧鸣
　　至永州
　　万里归来一叶舟淡烟疎雨满汀洲梦魂怪得清如许身在潇湘第一州
　　回衡山县望南岳呈御史完顔正夫修撰厐或简
　　雨洗松阴緑未干今朝山下倚阑干一天露重月华湿七十二峰生翠寒
　　回雁峰前一棹孤平波如镜漫菰蒲楚天日落碧云合山北山南闻鹧鸪
　　承旨野庄董公殊勲清节孚闻之缙绅纪以八诗【録三首】
　　铁马长驱栈路髙捷旗飞渡大江涛汉南烟栁蓬婆雪犹识团花旧战袍【扈从破大理云南巳未飞渡为先锋首奏捷功】
　　不负朝廷七十年楼台无地榻萧然清名当与温公并只欠河南二顷田
　　万卷青灯味道腴苦心欲探鲁邹余朝回立马天衢上又典春衣买异书
　　弹琴峡
　　月作金徽风作弦清声岂待指中传伯牙别有髙山调写在疎松乱石边
　　赤城驿
　　一溪流水绕千峰宛与天台景物同魂梦不知家万里却疑只在赤城中
　　明安驿道中
　　野鹊山头野草黄野狐岭上月茫茫五更但觉天风冷帐顶青氊一寸霜
　　风吹滦水涌如淮十万雕弓饮马来长啸一声鞭影动金鞍飞过李陵台
　　冯子振
　　桑干河
　　几年朔客度桑干野水潺潺滴沥寒回首燕南烟雨外西风沙雁报平安
　　髙克恭
　　过信州
　　二千里地佳山水无数海棠官道傍风送落红搀马过春风更比路人忙
　　过弋阳
　　雷声驱雨过山西水腹云根似削齐日暮牧儿归不得料应白水涨前溪
　　满目云山楼
　　溪头白鹭来相安溪上红桃雨打残满目云山为谁好一川晴色上楼看
　　题道院
　　草色琅玕逼两楹早阴才过午阴清斜阳又送西轩影一枕移牀待月生
　　夜山图
　　万松岭畔中秋夜况是楼居最上方一片江山果竒絶却看明月似寻常
　　鲜于枢
　　净慧寺
　　晩雨才收日已西石梁沙路净无泥清泉防防千峰迥緑柳阴阴一鸟啼
　　僧巨然画
　　秋鲈春鳜足杯羮万顷烟波两櫂横就使直钩随分曲不将浮世钓浮名
　　王大令保母帖
　　撞破烟楼固未然唐摹晋刻絶相悬莫将定武城中石轻比黄閍墓下砖
　　姜侯才气亦人豪辨折区区漫尔劳不向骊黄求驵骏书家自有九方臯
　　周驰
　　杂兴
　　聊摄城边树色秋往来长此系扁舟不是故乡无旧业长邀明月醉髙楼
　　杨树青青麦吐芽壶觞来就野人家可怜废井荒畦畔狼籍东风一径花
　　怀郭安道
　　江南江北路茫茫明月髙楼各异乡旅雁叫云天似水故人今夜泊潇湘
　　和郭安道治书韵
　　西风吹起白苹波半夜扁舟掠岸过不向长桥酤一醉满天明月奈秋何
　　君醉淋漓我浩歌古人为恨复如何秋来几日浑无赖已有新霜着芰荷
　　江间小艇数能乗活计今如船子僧近喜老妻能斫鲙欲令稚子学扳罾
　　久客思归归未能题诗附与逺游僧吴松江上鲈鱼美何处人家不下罾
　　张伯淳
　　为范君泽赋梅屋
　　壑谷周遭范玉妃当时茅舎映疎篱秪今便作槐堂看不问南枝与北枝
　　寄蔡复斋
　　美人秋水隔丰标老树隂森锁画桥几度经过须檥櫂不縁茅店酒旗招
　　夜雨西窗话岁寒云萍自昔聚时难殷勤不在同衾处长竹西窗夜雨看
　　杨柳村
　　千丝万缕拂章台陌上行人几去来何事结根荒寂处东风青眼为谁开
　　陈思济
　　移官淮东别杭州
　　湖上云烟百态新湖边幽趣属闲身春风杨子江头路白首行人又问津
　　发南康赴江州
　　绣斧重持白髪翁路人犹説宧情浓一帆又下浔阳去羡杀云间五老峰
　　王泰亨
　　七星台
　　云低天阔七星台鸿雁逺衔霜信来汾水晋山今古梦夕阳无语重徘徊
　　黄棠
　　天池芰荷
　　荷芰纷纷緑涨浮天池风景胜瀛州于今万仞青山顶分得银河一派流
　　汤炳龙
　　西湖杂咏
　　马塍鸡唱曙初回几处严关次第开多少卖花人已到賸将春色入城来
　　马昫
　　大明寺
　　乔木千章拥大明南风细洒葛衣清鬓丝禅榻茶香里静听黄鹂求友声
　　张谦
　　题髙尚书夜山图
　　万籁无声夜气清江山一片月华明倚楼谁在髙寒处一笑披图白髪生
　　张楧
　　戏题赵子固水仙图
　　翠袖冰姿隔暮云淩波微步袜生尘江空岁晩情无奈笑把明珰解赠人
　　姚云
　　碧山
　　彭祖岭头春草生逍遥洞口暮烟横分明半幅着色画何许黄鹂闻一声
　　吕起猷
　　咏雪限藤滕二字
　　天上九龙施法水人间二防齧枯藤鹜鵞声乱功收蔡蝴蜨飞来妙过滕
　　缪鉴
　　咏鹤
　　青山修竹矮篱笆彷佛林泉隐者家酷爱緑窗风日美鹤梳轻毳乱杨花
　　怀归
　　折柳期春春便归叮咛好与防柴扉东风怪我归鞍晩调拨杨花到处飞
　　安熙
　　故县道中
　　尘事年来亦屡更此身与世澹无情敝裘羸马嘉阳道只有云山管送迎
　　杏花始开连日大风不获一赏晨起携笻往观之归而小酌得三絶句【録一首】
　　生红和露滴胭脂又到芳春寂寞时便拟提壶花下醉却愁羞杀背阴枝
　　于石
　　杂兴
　　采药归来竹径凉满身草露湿衣香怕惊幽鸟穿林去不埽松花卧石牀
　　兜率寺【诗僧贯休道塲也】
　　钱唐一劒倚霜寒万木千山蜀道难缾鉢生涯何处在秋风松子落诗坛
　　净居院遇雪
　　梦回寒月吐层崖汤响松风听煮茶倚树恐惊残雪堕起来不敢嗅梅花
　　次韵赵羽翁秋江杂兴
　　雁落芦花洲外洲半川斜日独凭楼笛声何处雁惊起防破清江一片秋
　　旅中遣怀
　　片云相望浙东西回首家山路欲迷昨夜桐江江上梦倒随流水上双谿
　　小三洞【予所居有小三洞金华洞天之附庸也各赋一絶】
　　四山回合响幽泉古木苍藤路屈盘一局残棋双鹤去石屏空倚白云寒【上洞旧名白云】
　　洞门相对是吾家朝看烟云暮看霞铁笛一声山石裂老松惊落半岩花【中洞】
　　断崖怒涌四时雪虚壁寒凝六月霜倚树老僧闲洗鉢碧桃花落涧泉香【下洞东莱吕公名以涌雪】
　　旅夜
　　拥炉兀兀坐成睡梦到家山人不知半夜酒醒还是客一庭黄叶雨来时
　　何失
　　雨中睡起
　　闭门连日雨霏霏一醉谁忧生事微睡起不知风色暮北窗花气湿人衣
　　燕都杂题
　　画屏谁画一风帆阻隔千山与万岩不防楼头些子雨使人春尽怯春衫
　　一夜春阴彻晓寒玉山无奈酒杯干青娥知有愁多少狼籍妆奁嬾对看
