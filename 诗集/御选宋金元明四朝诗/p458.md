<!-- { "loadSidebar": true } -->
　　送同年王在中编修代祀西行
　　宫云拥节下青巨岳通川草木荣传语祠官休秘祝汉皇深意在苍生
　　聫镳蓆防杏园春五见宫花照路尘今日分携重惆怅顺承门外草如茵
　　蜀山秦树碧相连鸟道花开三月天马上从来诗句好定应多费雪涛笺
　　送李文清之官八番宣慰司幕府
　　武昌门外栁如丝曽见呉侬笑咏时张绪如今渐憔悴定应不似昔年枝
　　和省郎杜徳常清明三絶兼简王君实艺林
　　闲门景物苦无涯栁拂青丝杏衬霞醖借仙郎谁得似官曹常对紫薇花
　　春闺无事不闻鸡睡起朝阳树影西尽道陌头寒食好卖花声里有莺啼
　　赤防桥瞰花溪过白板扉临栁岸开最好苑墙东畔路可人何事不频来
　　送新安王元成赴辽阳敎官
　　三月邉城未见花榆闗尽处草连沙举头只见长安日忘却江东是故家
　　冬日杂诗
　　暗尘驽马夕阳酣冻路凌兢思不堪从侣徒行知防径踏冰时过象坊南【时予右臂疾未愈】
　　金水桥西沙路底东来翠幰与桥齐不知夫壻何官职后拥前驱过曲堤
　　姑苏即事
　　南北东西画舫通卖鱼输稻不愁风邻人使北归来说车马京尘十丈红
　　娃儿十五瘦腰肢眼角红籹浅淡施闻道阿娘将典却掲帘催唤买燕支
　　长安驿道中观芙容寄嘲伯循
　　玉溪桥畔淡朝霞照景红妆露华说与分司才御史水邉花胜驿中花
　　雨中马上口号
　　十二官街底许寛寻常尘土昼漫漫晩来一雨春多少惟有垂杨最好看
　　无题
　　秋千架底过清明贵壻除官促逺行收拾春衣单骑去落花风里暮砧鸣
　　檀州之平谷道中口号【赈饥东道】
　　村垣儿女可怜生满髻花枝弄晚晴放下秋千争见笑雨中骑马过清明
　　三月晦日偶成
　　十里平原晩色低粉飘红坠绿凄迷客中无限伤春句却为乗騘不敢题
　　山行值雨
　　山雨随云往返飞行时沾湿避时稀须臾驰过前冈去满马斜阳就晒衣
　　宿牛首市陆叟所居
　　尘染綀衣雨汗流停骖借得半窗秋自怜不及居停主坐看青山到白头
　　墨梅【为李华逺作】
　　风香月影雪肌肤朔客晴窗看画图江北江南数千里梦魂何处觅西湖
　　诈马宴【上京作】
　　寳马珠衣乐事深只宜晴景不宜阴西僧解禁连朝雨清晓传宣趣赐金
　　王士熈
　　上京次李学士韵
　　山拥石城月上迟大安阁前清暑时玉盌争呼传法酒碧牋时进敎坊诗
　　金烛承恩出院迟玉堂学士草麻时明朝上国新端午彩笔应供帖子诗
　　昼漏浑争一刻迟玉京六月似秋时箧中日月藏纨扇说与班娘莫写诗
　　芍药防前春信迟燕京端午石榴时双双紫燕自寻垒小小白翎能念诗
　　题扇
　　西山云浄换新秋碧树堂深野水流此夜画防都乞巧月明何处望牵牛
　　横波清浅露平洲沙暖鸳鸯得意防一夜西风吹雨过有人独上木兰舟
　　银河秋早露华新碧树云收月半轮庭外西风闻雁过画楼应有断肠人
　　太乙宫留题
　　石径松花静掩扉芙容秋早蝶双飞主人何处采芝去待到日斜犹未归
　　次薛元卿韵
　　石坛秋昼下云旗铁锁峰前暂别离一夜珠宫新露冷歩虚直到月斜时
　　髙房山画
　　呉山重叠粉团髙有客晨兴洒墨毫百两真珠难买得越峰压倒涌金涛
　　奉题袁伯长开平百首诗后
　　玉海云生贝阙髙骑鲸人去采芝遨滦江一夕秋风到瑟瑟瑚涌翠涛

　　御选元诗卷七十一
　　钦定四库全书
　　御选元诗巻七十二
　　七言絶句五
　　王思诚
　　开化寺避暑
　　下马开襟暑气凉可人清兴篆烟香空庭日午槐隂宻藤叶风来翠蔓长
　　潞公轩用郭西埜韵
　　曽列仙班第一流十年聮袂步瀛洲如今偶到三山路白发红尘两鬓秋
　　官舍更残烛泪流客懐和梦到沧洲觉来却忆生平事一住銮坡十五秋
　　察伋
　　题张溪云竹图
　　大湖山石玉防岏偃蹇长松百尺寒明月满天环佩响夜深风雨聴飞鸾
　　王懋德
　　寄戸部杨友直
　　栁绕柴扉水绕村黄鹂初啭巳春分东风吹散桃花雨醉卧青山看白云
　　直沽海口
　　极目沧溟浸碧天蓬莱楼阁逺相连东呉转海输秔稻一夕潮来集万船
　　过河西务
　　霜满平堤栁渐凋月移帆影过东桥卧听柔橹鸣秋水絶胜邻鸡报早朝
　　重阳
　　拂却京尘理去舟闲云千里水悠悠醉来欲落龙山帽犹恐黄花笑白头
　　上都寄参政
　　野草侵阶水绕门西风飒飒雨纷纷小轩坐对炉烟冷却忆溪南一片云
　　黄常
　　使安南郤金
　　奉使安南驻薛林漫劳国主餽兼金不忧薏苡能兴谤自是夷齐不易心
　　铁闾
　　寒草岩
　　寒草岩前春色稀桃花无数映清溪我行已到仙家窟不比渔人此路迷
　　郭西埜
　　潞公轩
　　岸断滩平水乱流烟林簇簇防沙洲小轩疎雨留人住饱看云山一带秋
　　呉善
　　与张伯雨湖堤暮归
　　栁丝淡荡雨霏微隔水遥看羽葢飞马上仙人强支酒蹋花何处晩来归
　　胡助
　　定善寺
　　南塔前头髙阁上山光浑似沃洲青夜来飞雨穿窓入翠湿华严一卷经
　　叶谨翁
　　炼丹山
　　仙家只在白云堆井灶千年閟緑苔安得更如黄犊健五年四度入山来
　　叶衡
　　题温日观葡萄图
　　昔年添竹延秋蔓露叶离披马乳寒今日天涯忽开巻还如架底夜凉看
　　一片秋云江上影老禅收拾入葡萄小窓剰有诗为伴不博凉州意自髙
　　上京杂咏
　　水精宫殿栁深迷朝罢千官散马蹄只有词臣留近侍经筵长到日轮西
　　云拥苍松岭势雄微茫俯见九州同皇家万载千秋嵗看取天垂日照中
　　塞漠穹庐散万营平沙细草际天青栁林老校浑无事闲倚斜阳理箭翎
　　玉堦天近露华流夜久凉风入鳯楼曽把翠云裘进否上京六月冷于秋
　　夜宿榆林月满天青帘红烛唤觥船相逢莫问儿家姓醉里空留白玉鞭
　　细沙新筑御家坡恰有清尘小雨过扶杖老翁先喜舞翠华闻巳渡泺河
　　许谦
　　即席用苏世贤韵送郭子昭
　　揽辔春风入骏蹄两堤烟栁防晴溪黄莺自有留人意相对残红不忍啼
　　次韵潘明之秋思
　　西风冉冉鬓毛侵鳯老梧衰锁夕阴倚遍阑干重回首断鸿千里暮云深
　　夜过黄泥渡
　　夜深风息水安流白雁黄芦满眼秋行李萧萧官棹稳卧看明月过真州
　　陈樵
　　石
　　拳石当轩玉色寒雨苔蚀尽鹧鸪斑也知好事无真见不看真山看假山
　　山水
　　青山如髻树如麻茅屋青帘认酒家侵晓一畨风雨过满川流出碧桃花
　　丁复
　　题江村小景
　　野篷忘世寒罾下沙筥牵儿早饷迟有客封侯玉门道緑闺春恨绕花枝
　　马德昭席上赋
　　江上重逢邹大娘桃花红嫩染纎裳蔓青溪上曽相见犹记胡麻饭颗香
　　酒间赠贾西白
　　思入东风白雨边暮云春树两茫然不因绛灌轻新进未必长沙识少年
　　题美人巻
　　玉山横管泪痕光绣褥双廻防凤皇百巧心情题不得九疑云冷隔三湘
　　絶句
　　沙逺晴波浅漾金鱼苗初上小如鍼将船载酒江头饮水栁千株满岸隂
　　题汪伯髙梅
　　兔白寒霜染雪毫绿烟微散月初髙野人醉醒罗浮梦长忆仙娥玉色醪
　　赵岩
　　题周曽秋塘图
　　兴入林塘翠未收锦鸳雪雁自沉浮欹芦折苇荷香减写作西湖暮雨秋
　　王圭
　　春草
　　和烟和雨碧萋萋嵗嵗长亭照客衣春风陌上轮蹄满莫问王孙归不归
　　王璋
　　题盛叔章画
　　草堂只在南湖上山色水光相与清鸥鸟不来鱼不起落花风飏读书声
　　汪鑫
　　春日
　　小立闲庭酒半中一栏花露滴香红飞花不管风拘束枉被愁人怨晓风
　　春日山行
　　清泉白石净无尘岚翠烟光别聚春流水泠泠花片片隔溪疑有种花人
　　清歌嫋嫋逐樵行度岭穿云一径深欲访仙人知有路棊声只在此山隂
　　杨信可
　　望池州作
　　黄芦瑟瑟草油油楼阁参差看碧流万里长江秋色逺一帆斜日过池头
　　萨都拉
　　上京杂咏
　　白昼箫韶起半空水晶行殿玉屏风诸王舞蹈千官贺髙捧葡萄夀两宫
　　沙苑棕毛百尺楼天风摇曵锦绒钩内家宴罢无人到面面珠帘夜不收
　　凉殿参差翡翠光朱衣华帽宴亲王红帘髙卷香风起十六天魔舞袖长
　　中官队仗等宫车小样红靴踏软沙昨日官家清宴罢御罗轻帽插珠花
　　院院烧灯有咒僧垂帘白日防酥灯上京六月凉如水人渴天瓢更赐氷
　　京城春日
　　燕姬白马青丝缰短鞭窄袖银镫光御沟饮马重回首贪看杨花飞过墙
　　寄奎章学士济南李溉之
　　山东李白似刘伶投老归来酒半醒天下三分秋月色二分多在水中亭
　　游防仙宫
　　霏霏凉露湿瑶台半夜吹箫月下来山外春风将雨过满庭撩乱碧桃开
　　燕山客舍
　　落日西山闻禁钟梦回逺客在卢龙江南飞尽千株雪孤负梅花过一冬
　　题范阳驿
　　长路风寒酒力醒马头嵗月短长亭冻云欲雪风吹散望出西山一半青
　　余与观志能俱以公事赴北舟至梁山泊时荷花盛开风雨大至舟不相接遂泊芦苇中余折苇一叶题诗其上寄志能
　　题诗芦叶雨斑斑底事诗人不奈闲满浦荷花开欲遍客程五月过梁山
　　彭城杂咏
　　城下黄河去不回四山依旧翠屏开无人防得登临意独上将军戏马台
　　雪白杨花拍马头行人春尽过徐州夜凉一片城头月曽照张家燕子楼
　　黄河三面绕孤城独倚危栏眼倍明栁絮飞飞三月暮楼头犹有卖花声
　　歌扇春风噀酒香舞裠落日动鹅黄栁边今夜孤舟发水逺山遥空断肠
　　题淮安壁间
　　鱼鰕泼泼初出网梅杏青青已着枝满树嫩晴春两歇行人四月过淮时
　　夜过白马湖
　　春水满湖芦苇青鲤鱼吹浪水风腥舟行未见初更月一防渔灯落逺汀
　　与弟别渡淮
　　青旗红字映河濵九日人家物色新渡口客船争贳酒斫鱼裂纸赛江神
　　东南风送渡淮船过雁声哀水拍川落日淡霞收未尽又随明月荡秋天
　　清凉亭衰栁
　　清凉亭上防株霜脱叶难遮夕照光依旧明年二三月小童山下看鹅黄
　　宣一化江阻风
　　渡口无人上野航白头巨浪自冲撞东风三日不肯住吹送杨花飞渡江
　　夜发龙潭
　　孤舟一夜发龙湫水逆风回上石头暂泊沙洲过夜半卧听钟鼓是升州
　　船头夜静天如水渡口潮平月在江灯影摇波风不定老龙吹浪湿篷窓
　　江浦夜泊
　　千里长江浦月明星河半入石头城棹歌未断西风起两岸菰蒲杂雨声
　　金陵道中遇雨寄功父光国
　　夹道长松风聒聒满沟乱石水泠泠断云衔雨溪南去失却长山一半青
　　赠弹筝者
　　银甲弹氷五十海门风急雁行偏故人情怨知多少扬子江头月满船
　　次程宗赐韵
　　一冬雨雪天涯客千里云山马上诗记得小红楼畔梦杏花春雨早寒时
　　扬州正月雨如丝江上梅花巳尽时谁识能诗老何逊晓寒明镜撚吟髭
　　春日偶成
