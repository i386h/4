<!-- { "loadSidebar": true } -->
　　喧风日夜起春到亦已久清晨巻帘坐惆怅闺中妇凭阑暗垂泪对花嬾擡手昨宵梦夫婿白马章台走结成合欢带自置妾怀袖觉来风张幔啼鸟在高栁空织迥文锦佳期竟何有
　　织锦词
　　行家织锦成染别牡丹花红杏花白作双紫燕对衔春一疋锦成过半月持来画堂巻复开佳人细意为剪裁银镫连夜照针黹平明设宴章华台为君着衣舞垂手看得风光满杨栁蝶使蜂媒无定栖万蕊千花动衣袖回回舞罢换新衣新衣未缝锦下机怜新弃旧人所悲百年欢乐无片时
　　莲塘曲
　　青苹风起栁塘水波声夜聒鸳鸯睡一防芳心不自持露荷又作璚珠碎藕丝织锦香满机裁成衣裳将遗谁只愁贱妾梦魂短不恨荡子归来迟花间鶗鴂依芳草等闲绿遍邯郸道还应忆念荡舟人满架芙蓉镜中老
　　学仙曲
　　二八女人貌婵娟杏花阴里竞秋千同心锦带刺石莲逢人学防剪刀钱却妬鸳鸯沙上眠
　　古辞
　　欢乐自欢乐苦辛长苦辛城中十万户谁是种田人
　　小游仙
　　桂阁金银不甚高仙山几许隔波涛信回青鸟无寻处一色春风是绛桃
　　小娃莫説脸如莲自牧羊龙向葑田笑指清泠桥下水此中原是碧瑶天
　　青虬昨夜付书回只许麻姑自拆开説道蓬莱山下路莫因清浅不归来
　　栁枝词
　　尊前不弃小腰身争欲搀先上舞茵多谢东风好擡举尽情分付画睂人
　　春光领畧不胜娇摇荡东风千万条悔尽江州白司马一生空咏小蛮腰
　　辇下曲一百二首【并序　录十八首】
　　昱备员宣政院判官以僧省事简搜索旧文槀于囊中曩在京师时有所闻见輙赋诗有宫中词塞上谣共若干首合而目之曰辇下曲其据事直书辞句鄙近虽不足以上继风雅然一代之典礼存焉
　　五垓千陛立朝廷槛首铜雕一丈翎不待来仪威凤至日闻韶濩在青防
　　州桥拜伏两珉龙向下天潢一派通四海仰瞻天子气日行黄道贯当中
　　国戚来朝总盛容左班翘鹖右王封功臣带砺河山誓万嵗千秋乐未终
　　只孙官样青红锦裹肚圆文宝相珠羽仗执金班控鹤千人鱼贯振嵩呼
　　墀左朱阑草满丛世皇封植意尤浓艰难大业从兹起莫忘龙沙汗血功
　　国初海运自朱张百万楼船渡大洋有训不教忘险阻御防先饭进黄粱
　　当年大驾幸滦京象背前防幄殿行国老手鑪先引导白头聮骑出都城
　　华缨孔帽诸畨队前导伶官戏竹高白伞葳蕤避驰道帝师辇下进葡萄
　　鸡人唱罢内门开千骑前头丞相来卫士金双引导百司拥醉早朝回
　　端本堂深绣榻高满前学士尽风骚星河骑士知谁马惯识金笺玉兔毫
　　儒臣奉诏修三史丞相衔兼领总裁卒士院官传赐宴黄羊挏酒满车来
　　文明天子念孤寒科举人材两榜寛别殿下帘亲防试唱名才了便除官
　　鑪香夹道涌祥风梵辇游城女乐从望拜防楼呼万嵗柘黄袍在半天中
　　鸭绿江波胜鸭头鱼龙变化满中州分来一派天潢水到得乌桓便不流
　　昭君遗下汉琵琶抝轸谁弹狈获沙春色不闗青塜上只今芳草满天涯
　　圆殿仪天十六楹向前黄道不教行帐房左右悬弓角尽是君王宿卫兵
　　闲家日逐小公侯蓝棒相随觅打毬向晩醉嫌归路逺金鞭相过御街头
　　肩垂绿髪事康禅淡扫蛾睂自可怜出入内门装饰盛满宫争迓女神仙
　　塞上谣
　　虽説滦京是帝乡三时闲静一时忙驾来满眼吹花栁驾起连天降雪霜
　　亲王捧宝送回京五色祥云抱日明锡宴大开兴圣殿尽呼万嵗贺中兴
　　拟古秋夜长
　　云中鸿雁过门前朔风起梧桐叶落金井头月照乌啼天似水谁家机上织回文夜聴啼乌如不闻明朝为遣安南使细意缄题持赠君
　　御选元诗巻十
　　钦定四库全书
　　御选元诗巻十一
　　乐府歌行九
　　王逢
　　银瓶娘子辞【并序】
　　娘子宋岳鄂王女闻王被收负银瓶投井死祠今在浙西宪司之左逢感其节敬为之辞
　　苍梧月落乌号霜寒泉幽凝金井牀绮疏光流大星白梦惊万里长城亡女郎报父收囹圄匍匐将身赎无所官家圣明如汉主妾心愧死缇萦女井临交衢下通海海枯衢迁井不改银瓶同沈意有在万嵗千春露神采魂今归来风泠然思陵无树容啼防先王墓木西湖边
　　淮安忠武王箭歌题垂虹桥亭
　　淮王昔下江南城万灶兵拥双霓旌锦衣绣帽白玉带金戈铁马红鞶缨皁雕羽箭三十六一一插向鯋鱼箙鹿麛昼号猿抱木王师所过全生育彤弓亲授圣天子
　　弓影射入东呉水水波恍浸铜拄标仰见浮屠半霄起王当是时戢武功指顾草树生春风宋家降玺朝暮得思罢贯革垂无穷浮屠上层龙所宫宝盘绀碧莲花同张满月报驺发忽露半笴芗云中铙歌啁轰鼔笳竞父老顿足欢声应泗州使返睢阳亡汉闗将入天山定两贤成败闗衰盛雄才逸气王谁并我浮扁舟五湖兴载拜何由重安靖猛士经过合深省
　　妇董行【并序】
　　妇董滕人刘进妻也进与兄顺并以勇称金季山东乱盗蜂起因共募丁壮保里闬天兵驻峄山进单骑觇之中流矢死顺徙家淮南举室溺淮水董为宋招抚吕文徳禆将所获欲犯之度不免乃谓曰夫丧不逺家难荐臻一身流离娩在旦暮死生非我有愿将军勿疑夜果生一男先是顺已入济州愬于石太尉珪曰顺有弟不幸没于敌其妻在孕为南军拘幽舟中万一不得收遗息使弟为厉实顺之罪也惟明公是图石为发步卒三百人迹其所往次淮阳始知董所在阴使人侦之生子盖三日矣及见具道顺意董悲感不自胜且泪曰妾以姙不得先夫死今幸不辱先所天使有后皆伯赐敢名此子曰伯祐以志不忘遂抱授侦者目送数十步投江以死至正五年秋进元孙士行语其事于逢逢高其节义作诗哀之
　　北军南军和议时两垒对立龙鸾旗羣雄棋峙国瓦解乃与妇董光门楣星辰错乱风云气乾坤造就氷雪姿浑家性命葬鱼腹一舸涕泪随鸱夷长眠自足为义鬼后死只望予孤儿儿在腹中兵在目忆夫心头臂消肉日昼惨惨阴灵啼夜黒冥冥波浪触马驼碛逺暗尘土鸡犬村空疎树木峄山谁收白玉骨蔡州地陷黄金屋太尉前归明主化招抚姑存寡妻宿羞看人面问消息强通语笑寛羁束伯顺见义勇着鞭鋭士协力争锋先道傍弩伏荆棘底掌上珠还江海边将门有后传世世墓祭无所从年年湘妃掺袂遡寥廓汉女结佩穷幽缟衣綦巾共缥缈文鱼赤鯶长周旋唇亡未久齿亦丧独闻其风犹凛然中原山河想如故目断几防滕州烟
　　竹枝词
　　溪上鵞儿栁色黄溪边花树妾身长浮薸可是无情物采得归来好遗郎
　　道傍花发野蔷薇绿刺长条绊客衣不及沙边水杨栁叶间开眼望郎归
　　小游仙词
　　西王春宴百娉婷玉碧桃花满洞扃自饮一杯璚屑露东风吹梦不曽醒
　　云幢烟节紫霞裾齐御泠风集步虚若受人间尘一防长门又属汉相知
　　壮士歌
　　明月皎皎白玉盘大星煌煌黄金丸壮士解甲投马鞍蒺藜草深衣夜寒劒头饮血何时干
　　寒机女词
　　鸳鸯机满东西舍雪茧缲来日相射世俗竞染红蓝花妾心钟爱金丝柘君王锦绣焚殿前天孙凤梭蛛网悬织成云雾制龙衮万一熏香分御筵
　　君家栁
　　君家栁万株一色鵞黄酒龙鳞波暖袅翠烟飞花直渡江南天仓庚立晓燕穿午薄暮啄木声丁然腹中树蚀皮齧马旧阴半减金城下长条短条属行人犹有持斤睨之者秋来大地落叶鸣心忆阳春泪如泻
　　合淝束遂庵学正为画君山酹月圆长歌奉谢
　　忆携蓉城霞【吾乡酒名】醉赏君山雪兴酣俯崖面三酹大江月灵竒珍怪不可説回首十年尘土热束卿想像作此图如见当时眼为豁是山杰立气皓鲜四八賔从咸华颠【吾乡有三十三山君山为之主】银涛丝萦料角海【料角池名逺在通州】玉台镜露峨睂烟【峨睂嘴即在君山下】槎牙乱树拔虎窟撇捩小艇吞龙渊樵子罢斧僧罢磬木瓢一个沧茫前君不见江山元与天地辟有月无人景虚掷昆岷东来几万里衣冠云散三千客三千客后世屡易晓事仅有罗春伯【事见郡志】趺椔翳鬼照火鼇背苍凉兽交迹君不见采石紫绮裘赤壁洞箫歌乐者信旷达龌龊将如何嵗云暮矣双鬓皤梦恍茅屋牵青萝广寒白下相杵贝阙鲛女趋鸣梭卿闻大呌当就隐指日莫问鲁阳戈
　　古宫怨二首【录一首】
　　万年枝上月团团一色珠衣立露寒独有君王遥认得扇开双尾簇红鸾
　　江边竹枝词八首【录四首】
　　乱石砑声大小湾石中无玉作连环楚江风浪呉烟雨翠锁修睂八字山
　　社酒吹香新燕飞游人裙幄占湾矶如刀江鲚白盈尺不独河鲀天下稀
　　巫子惊湍天下闻商人望拜小龙君茹藘草染榴红纸好剪凌波十幅裠
　　潮落蟆山连狗沙黄泥鞵浦趁江斜阿侬十指年娇小曽比个中春荻芽【狗叫沙在蔡港西北嵗产荻芽予家分佃顷半沙与鰕蟇山鞵浦相连】
　　戴良
　　三妇艳词
　　大妇荡湖舩中妇歌采莲小妇独娇态含羞辞未宣牵篷掩花面何处不堪怜
　　艾如张
　　翠为衿锦为衣朝朝暮暮泽水飞泽中青草深且茂莫聴尔媒登垄雊垄头西接桃李场蓬藋艾尽有罗张罗虽可避机莫测尔误触之恐身伤请看旧日张罗处祥凤冥鸿不肯顾
　　游山至叶仲容家饮散因为醉歌
　　石林古邨郁深窈几处楼居插晴昊主人喜我携客来隔屋频呼酒家保老来厌受樊笼束十日山行恣幽讨世间万事良可知一杯且此开怀抱座中高士毛云庄满腹诗才鬬葩藻自从偕我林壑游得句几回惊絶倒况逢地主亦善诗时出新篇慰枯槁安得思如刘沈辈席上同吟醉歌好窗萦月练爱宵迟楼度日车嫌曙早众賔固尽新知乐贱子独怀心慅慅有家逺在越水东数口漂流千里道身心已同风撼木寿命何殊露垂草柴桑未返彭泽翁同谷空悲杜陵老好防涧水添酒杯尽把闲愁醉中埽
　　题何监丞画山水歌
　　至正以来画山水秘监何侯擅其美帝御宣文数召见抽毫几动天顔喜有时诏许阅内储名笔班班世所无王呉李范已心识余者山堆皆手摹海内画工亦无数才似何侯岂多遇权门贵戚虚左迎往往高堂起烟雾人间一笔不可得门外车徒漫如织叶君使还亲集送乗兴始肯留真迹于时在座总儒冠王郑歌辞晩更妍岂无片语道离恨见侯之画笔尽捐此画携归在乡县万壑千岩眼中见却忆都门送别时回头瞥覩西山面莫言短幅仅盈咫逺势固当论万里旣似山河月里明复同衡霍牖中起叶君眼力老愈光爱之不减云锦章年来行槖尽抛弃惟将此纸什袭藏何侯迁官定何处有客披图正倾慕北骑南辕傥相值烦君为我致毫素请侯一写沧洲趣
　　顾瑛
　　玉鸾谣【并序】
　　杨廉夫昔有二铁笛字之曰铁龙今亡其一偶得苍玉箫一枚字为玉鸾以配铁龙廉夫喜甚复以书来索赋玉鸾谣志来自云至正甲午三月既望界溪顾瑛书于栁塘春
