<!-- { "loadSidebar": true } -->
　　晓院鹿卢鸣露井玉人梦断梨云冷起开妆閤笑窥奁月里分明见娥影自对犹怜况主家春风一面恼肠花何由铸入青铜内不遣秋霜换蛾翠
　　北山观猿
　　黑衣公子何嫋娜飞挂枯梢不愁堕几回呼下白云间抛赐曽尝内园果家乡何处是巴西回首烟萝望欲迷料得孤舟江上客月明少聴一声啼
　　客舎雨中聴江卿吹箫
　　客中乆不闻丝竹此夕逢君吹紫玉断猿哀鴈总惊啼我亦无端泪相续数声嫋嫋复呜呜散入寒云细欲无愁望洞庭空落木梦游秦苑总荒芜曲中识诉君心苦不道人聴更凄楚闗山灯下叹覊臣江浦舟中泣嫠妇忆昨阊门费酒赀玉人邀坐防参差彩霞深院花开处明月髙楼鹤去时如今忽在他乡外风雨寒窗两憔悴恨无百斛金陵春同上凤凰台上醉始知嶰谷枯篁枝中有人间无限悲愿君袖归挂髙壁莫更相逢容易吹
　　夏珪风雪归庄圗
　　江云粘波晚糢糊青山忽失如亡逋乾坤莹净氷作壶春意散入千林枯野桥古渡行人无清响瑟索鸣残芦江天万里一老夫短蓑如蚁舟如鳬鱼寒入泥不上窊归来逺识渔村孤柴门夜叩闻犬呼迳竹压折谁相扶山妻自炊稚子沽不羡炙肉围红炉嗟余客游嵗屡徂诗囊随驴走髯奴长安何处覔酒徒飞花扑头防不乌旅舎无梦还江湖慙对风雪归庄圗
　　赠金华隠者
　　我闻名山洞府三十六一一灵踪纪真箓金华秀出向东南逺胜阳明与句曲楼台缥缈开烟霞天帝赐与神仙家灵源有路不可入但见几片流出云中花子房之师赤松子三千年前亦居此飞行恍惚谁解寻漫説至今犹不死松花酒熟何处游瑶草自緑春岩幽羣羊卧地散如石老鹿耕田驯似牛闻有隠君子乃是学仙者自从入山中不曽到山下世人莫知其姓名以山呼之不敢轻樵夫忽见苦未识只疑便是黄初平嗟我何为在尘网逺望髙峰若天壌茯苓夜煮倘许餐鐡杖来敲石门响
　　题朱氏梅雪轩
　　石城山居梅万坞冐雪曾来叩僧户烂然如见防羣妃白凤缤纷下瑶圃数片轻吹着鬓华乍看似雪又疑花迷魂乱眼春如海那辨南枝映竹斜独披鹤氅穿林去冻压寒梢应几树聴响方知夜洒时闻香始识繁开处回首春风忆旧游梦寻归路隔罗浮年来驴背无诗思醉踏尘埃空自愁闻道君家溪上下玉蕊琼英巧相亚履迹谁来东郭朝笛声不起南楼夜翠羽惊啼莫怨猜破寒宜共一樽开雪晴花发须相记我亦扁舟乗兴来
　　宿蔡村夜起
　　四更鸡呌七星烂独起开门天旦月挂愁边人影低风惊梦里鸟羣散孤舟嫠妇寒自泣破屋老农贫屡叹早餐欲发未遑安客路飘零正多难
　　菜薖为余唐卿赋
　　柱桐里中君始归菜花满园黄蜂飞桔槔依树长不用江南雨多山土肥方畦独绕看新緑晚食何须尚思肉翠缕登盘春薤香金钗出盎冬葅熟我家亦在莼菰乡秋风便应归共尝潮州司马成何事回首空愁足万羊
　　鸥捕鱼
　　秋江水冷无人渡羣鸥忍饥愁日暮白头来往似渔翁心思捕鱼江水中眼明见鱼深出水复恐鱼惊隠芦苇须防衔得上平沙鳞鬛半吞犹见尾江鱼食尽身不肥平生求饱苦多饥却猜人少忘机者海上相逢不飞下
　　题朱泽民荆南旧业圗
　　睢阳醉磨一斗墨梦落荆南写秋色大隂垂雨尚淋漓哀壑回风更萧瑟枫林思入烟雾清湖水愁翻浪波白溪上初逢野老航山中逺见先生宅秫田半顷连圩区茅屋三间倚萝薜僧来看竹乗小舆客去寻岑借髙屐任公台下石可坐周侯庙前路曽识虎迹时留暮台紫蛟气或化秋云黒城郭当年别已乆风尘此日归不得落日书斋半璧明圗画卧对空相忆
　　次韵荅朱冠军游西城之作
　　前年城西作冶游栁条拂盖花迷舟笑看明月问狂客我举大白君当浮去年城西复偶住酒伴家家邀即去东邻寺里花正开半醉半醒游几度今年有花愁独寻闭门三月卧春隂将军小队游何处日暮空聴车马音皋桥泰娘殊窈窕为我唤来歌水调客愁草草不易除世事茫茫本难料玉壶一双秋露倾惟此可以忘吾情醉归共射草中石笑劈弓弦霹雳鸣
　　京师苦寒
　　北风怒发浮云昬积隂惨惨愁乾坤龙蛇蟠泥兽入穴怪石冻裂生皴纹临沧观下飞雪满横江渡口惊涛奔空山万木尽立死未觉阳气回深根茅檐老父坐无褐举首但望开晴暾苦寒如此岂宜客嗟我嵗晚飘羁魂寻常在舎信可乐牀头每有松醪存山中炭贱地炉暖儿女环坐忘卑尊鸟飞欲断况无友十日不敢开衡门朅来京师每晨出强逐车马朝天阍归时顔色暗如土破屋暝作饥鸢蹲陌头酒价虽苦贵一斗三百谁能论急呼取醉竟髙卧布被絮薄终难温却思健儿戍西北千里积雪连昆仑河氷踏碎马蹄热夜斫坚垒收羌浑书生只解弄口颊无力可报朝廷恩不如早上乞身疏一蓑归钓江南村
　　望月台
　　台前夜半乌啼时起望明月弹商丝月来照见台上影松桂满山风露冷
　　钓雪滩
　　江流欲澌鱼不起一蓑犹钓寒芦里渔村茫茫烟火防雪满晚篷人独归
　　晚步西郊见鴐鹅羣飞
　　平烟漠漠天苍苍牛羊不收野草黄鴐鹅东来髙作行晴空忽堕数防霜紫塞碧海遥相望下视鳬鸭愁陂塘书生见此心欲狂便思呼鹘上马驰鹔鹴之裘自倒披箭声脱弦鸣鹅鸱逺翻正落双参差仰空拍手夸絶竒豪气服杀并州儿也胜闭门坐咏诗
　　赠链师祷雨
　　白头道士骑一鹤手把青莲下寥廓人间又见海田枯十丈黄尘没城郭昔年服事茅长君能役鬼神呼风云下为羣生埽旱沴雨工驱起如羊羣隂雷填填天欲怒灵飇吹旗紫坛暮书入重关虎豹开璧沉古井蛟龙防须防甘澍何滂沱十日不雨应无禾祠官空为大雩舞觋女羞作迎神歌明朝师归定何许云里悬珠火如黍更烦夜起把天瓢翻作东南洗兵雨
　　题黄大痴天池石壁圗
　　黄大痴滑稽玩世人不知疑似阿母傍再谪偷桃儿平生好饮复好画醉后洒墨秋淋漓尝为弟子李少翁貌得华山絶顶之天池乃知别有缩地术坐移胜景来书帷身骑黄鹄去来逺缟素飘落流尘缁颍川公子欣得之手持示我请赋诗我闻此中可度难玉枕秘记传自青牛师池生碧莲花千叶光陆离服食可腾化游空驾云螭奈何灵迹乆閟藏荒竹满野啼猩狸寻真羽客不肯一相顾却借释子营茅茨我昔来游早春时雪残众壑销寒姿磴滑不敢骑马上青鞋自策桃笻枝上有烟萝披拂之翠壁下有沙石荡漾之清漪晴天倒影落明镜正似玉女晓沐髙鬟垂饮猿忽下藤袅袅浴鹤乍立风澌澌匡卢有池我未到未省与此谁当竒埽石坐其涯沿洄引流巵醉来自照影俯笑知为谁落梅扑香满接防暮出东涧钟鸣迟归来城郭中复受尘土欺十年胜赏难再得恍若清梦一断无由追朝来观此圗恻怆使我悲当时同游已少在我今未老形先疲人生扰扰嗟何为不达但为髙人嗤汉南己老司马树岘首已仆羊公碑惟应学道悟真诀不与陵谷同迁移仙岩洞府孰最好东有地府西峨嵋髙崖鐡鎻不可攀援以迳上仰望白云楼观空峩巍此山易上何乃遗便与猿鹤秋相欺欲借太乙舟夜卧浩荡随风吹洞箫呼起千古月照我白发凉丝丝倾玉醪荐瑶芝招君来游慎勿辞无为漫对圗画日夕遥相思
　　圣姑庙【在洞庭鼋头山晋王彪女得道或云姓李氏祈祷者不诚则风回其舟】
　　湖心涌出鼋头山白波翠岛非人寰清虚宜作水仙府鳞堂荷屋居其间渊都羣灵谁为主烟鬓翛然一神女柔姿谁敢狎相亲笑叱鼍龙起雷雨玉骨蝉轻蜕几秋世縁已断静无愁采兰每约湘滨防拾翠时陪汉上游水禽翔鸣卫芝葢长在苍茫杳外鲛人献绡裁作衣螺女供珠缀为佩花落闲祠谢古春莲帏瑶席掩香尘空山夜夜星河逺芳渚年年蘅杜新霞舒雾卷凝光彩笑语无闻复谁待冷风几度引舟回宛似蓬莱隔烟海猿叫枫林鱼跃波桂旗翻翠暮寒多女巫伫望飞帬度独奏空侯引曼歌椒觞奠罢沉壁鸟没遥天湛空碧遗情不结楚台云世人何处寻踪迹
　　洞庭山【在太湖中即包山旧无蛇虎雉三物有穴乃林屋洞天阖闾使灵威丈人入探得禹所藏治水符并不死方其中有银房石室并白芝紫泉又有两圎石扣之则鸣谓神钲云】
　　朝登西岩望太湖青天在水飞云孤洞庭缥缈两峰出正似碧海浮方壶尝闻此山古灵壤蛇虎絶迹欢樵夫涛声半夜恐魂梦石气五月寒肌肤居人彷佛武陵客户种橘柚收为租髙风欲起沙鸟避明月未出霜猿呼中有林屋仙所都银房石室开金铺罗浮峨嵋互通达别有路往非人途天后每降龙垂胡神钲忽响惊栖鼯自悬日月照洞内古木隂蔽空朝晡风吹白芝晚易老云带紫泉秋不枯灵威丈人亦仙徒深入探得函中符衣使者不暇惜欲使出拯苍生苏后来好事多继往石壁篆刻犹堪摹千年玉防化蝙蝠下扑炬火如飞乌闗拒闭谁复到似怪衣上腥尘污勿言神仙事恍惚灵迹具在良非诬我生扰扰胡为乎坐见白发生头颅乆欲寻真未能去局束世故縁妻孥何当临湖借渔艇拍浪径渡先双鳬独攀幽险不用扶身佩五岳真形圗夜登天坛埽落叶自取薪水供丹罏此身愿作仙家奴不知仙人肯许无狂语醉发应胡卢
　　杨基
　　清溪渔隠
　　清溪秋来水如练歴歴鱼虾皆可见緑蓑酒醒鴈初飞风急芦花吹满面溪南一带是青山逢着垂杨便可湾谩道白鸥闲似我渔舟更比白鸥闲
　　金陵对雪用苏长公聚星堂禁体韵
　　黄云冻凝不成叶十载江南无此雪朱帘十二晓开齐正值千山鸟飞絶墙腰檐角危欲堕竹顶松梢重将折偏来舞殿鬭轻盈忽上金钗易消灭谁家沉火吹笙坐着处银缾呵手掣脂凝香靥罢晨妆脸晕防涡散春缬带雨欲拈仍作片因风误触俄成屑渔蓑向晚画难工歌楼未晓光盈瞥怪事休惊越犬吠丰年每信吴侬説欲和东坡白战诗氷满霜毫砚如鐡
　　喜客来
　　壮年不愁长作客亦不暇愁须雪白但愁金尽酒樽空辜负长安好春色闭门三日生緑苔失喜忽闻佳客来急拈春衣典春酒正值满树梨花开花如氷雪人如玉妙舞清歌懽不足黄昬客醉酒未醒细雨莺啼梅子緑
　　送张教谕
　　鉴湖五月凉风起荷叶荷花香旎旎先生到县花正开濯足船头弄秋水圣朝复兴文武科诸生习射更弦歌他年大比登髦俊应报新昌县里多
　　宜秋轩桂
　　轩东古桂一株花已烂漫人无知者偶夜闻香自东来旦起访之得于荒庭废苑中余既叹其不为人所赏识而复嘉其不以无人而不香也绕树嗟悼慰之以诗
　　宜秋轩东一株桂香叶婆娑拥寒翠秋堂夜静风满帘时觉幽芳来拂鼻清晨曵履访幽独一径青苔双戸闭离离嫰蕊罥虫丝簌簌轻花落深砌麸金露浓更密苞粟凝珠疎复细半粒能含万斛香一枝解夺千株丽当年此地竞攀折月户云窗敞秋霁金樽灎泛绿色酒翠袖凉簪宝妆髻西风几度人迹絶独有幽花能防缀村荒地僻霜露繁催折红兰凋紫蕙瞥然一见众忧失不意孤怀得佳丽更深月出拟再来明日纷纷嗟满篲
　　宜秋轩梅
　　万松岭上梅千树踏雪年年看花去湖边十里翠裙腰尽是看花醉眠处花今憔悴不如前人亦飘零二十年梦魂不到西湖上春色自绕南枝边今年看花来杜曲一树寒香照茅屋别是人间氷雪魂肌肤绰约清如玉雪更玲珑玉更温春风入颊淡无痕数声残角黄昬后独自相看半掩门
　　省掖观梅和宋草堂韵
