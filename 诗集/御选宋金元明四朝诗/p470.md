<!-- { "loadSidebar": true } -->
　　罗浮山下着青鞋蹋雪曽看烂漫开好似人家茅屋底一枝先占短墙来
　　十月江南正苦寒花开如雪雪成团如今老尽咸平树只写前身画里看
　　题画蒲萄松鼠
　　獧似弥猴捷似猱栗梢走过又松梢紫萄若使知滋味一日能来一百遭
　　画莲
　　吴王宫殿水流香步屧廊深暑气凉长日香风吹不断藕花多处浴鸳鸯
　　题画
　　桃花红绽断桥边杨栁垂阴散緑烟记得少年曽取醉玉人扶上总宜船
　　暮春
　　吴娃二八正娇容鬬草寻花趁暖风日暮归来春困重秋千闲在月明中
　　惜花公子爱春晴骏马骄嘶晓出城半醉归来人共看笑将金弹打流莺
　　云山图
　　鸭觜滩头燕尾分西风吹老树无根何人醉洒淋漓墨半是青山半是云
　　题画
　　多景楼连铁瓮城壮游犹记昔年曽江心遥见金山寺风里钟声塔外灯
　　题画
　　雨蒲烟草接风湍望入苍梧九防寒怪得归帆如马健有人楼上倚阑干
　　兰竹
　　翠鸾飞下尾毵毵怪石崭岩倚碧潭一路鹧鸪啼不断行人挥泪湿征衣
　　寄友人
　　瘴雨蛮烟万里余别来消息近何如谁怜白发踈狂处犹写平安两字书
　　红梅翠竹
　　仙子罗浮侍宴来笑扶残醉下瑶堦东风不管云鬟乱吹折双双翡翠钗
　　桃花双鸟图
　　茂陵帝子宴瑶池翠管银笙取次吹王母不来桃未熟可怜双鸟立多时
　　题竹
　　翩翩么凤下晴空半入江云半落风忆昔潇湘泊船处玉箫声断月明中
　　墨葡萄
　　酒醒西楼月欲斜满窗晴影走秋蛇狂夫剩有相如渴一滴凉州未许賖
　　观奕图
　　笑杀王郎底事痴斧柯烂尽不曽知却抛尘世无穷乐只博山中一局棋
　　过鉴湖
　　南风吹断采莲歌越女船开小似梭却恐红妆不成态背人偷照鉴湖波
　　题菜
　　西风吹动锦斓斑晓起窥园露未干三日宿酲醒不得正思风味到辛盘
　　雨过畦蔬緑渐匀呼童小摘慰情亲个中滋味如谙得不是寻常肉食人
　　冻鳬
　　江天嵗晩景凄凄云脚低垂望欲迷水鸟畏寒飞不起黄芦枝上并头栖
　　题梅
　　美人吟苦减腰围瘦影竛竮不自支只有梅花是知已相逢多在月来时
　　十年痴坐冷官氊几度看花雪后天白水同心如此调载将春色上归船
　　万里无云月正髙翠禽啼断酒初消灵均自是非知已不写芳魂入楚骚
　　寒气棱棱雪作晴看花独自出郊行北枝未吐南枝发笑杀春光也世情
　　枯木图
　　湖石东头太液西春风宫树半髙低王孙金弹多如雨不着黄鹂一个啼
　　翠萝牵恨引丝长黄叶将风战晓霜莫怨一枝栖未穏上林春树近昭阳
　　题画翎毛
　　莫怪幽禽雪满头多情只为海棠愁开元宫里千株锦一夕西风起碧秋














　　御选元诗巻七十七
　　钦定四库全书
　　御选元诗巻七十八
　　七言絶句十一
　　玛鲁
　　八月既望访古鼎上人时庭桂盛开因赋絶句
　　以　赠
　　桂花隂下坐谈空况在清虚玉府中海上满庭秋一色天香和露滴西风
　　春晓
　　香雾空蒙落月低六街官马散银蹏芙蓉帐底梦初醒卧聴栗留花外嗁
　　练鲁
　　北斗山
　　隐者巢居在翠微松花服食茑萝衣人间万事不着眼坐看白云天际飞
　　丁鹤年
　　题茀郎天马图
　　春明立仗气如山顾盼俄空十二闲一去瑶池消息断西风吹影落人间
　　题画
　　江树青红江草黄好山不断楚天长云中楼观无人住只有秋声送夕阳
　　题万嵗山玩月图
　　金银楼观蔚嵯峨琪树风凉秋渐多徙倚危阑倍惆怅月中犹见旧山河
　　梧桐
　　井梧彻夜下霜风锦绣园林瞬息空老尽秋容何足惜凤巢吹堕月明中
　　闻雁
　　月落江城转四更旅魂和梦到滦京醒来独背寒灯坐风送长空雁几声
　　题梅花扇靣寄伍实佥宪
　　忆向西湖蹋早春万花如玉月如银一枝照影临清浅满面氷霜似故人
　　红梅
　　姑射仙人链玉砂丹光晴贯洞中霞无端半夜东风起吹作江南第一花
　　水仙花
　　湘云冉冉月依依翠袖霓裳作队归怪底香风吹不断水晶宫里宴江妃
　　影娥池上晓凉多罗袜生尘水不波一夜碧云凝作梦醒来无奈月明何
　　题唐申王三骏图
　　三骏英英出渥洼太平刍束饱天家谁知百战平河北汗血功归狮子花
　　武昌南湖度夏
　　湖山新雨洗炎埃万朶青莲镜开日暮菱歌动南浦女郎双桨荡舟来
　　题林泉野趣图
　　清江白石带疎林樊口幽居尚可寻梦里草堂无恙在秋风春雨总关心
　　方道叡
　　题白雉山图
　　一櫂何人弄碧流离离霜树见西洲新安江水清无底白雉山高万仭秋
　　赵汸
　　次韵答何判簿见寄
　　少驻沙边载月舟依依父老话平畴霜清木落山容静三十六峰浑是秋
　　金防
　　秋夜
　　独自归来秋夜静雨湿寒云小窗暝竹炉无火客思茶隔树人家有灯影
　　冬夜
　　独坐夜深人读易屋外雪明如月色松寒老鹤睡不成飞下窗前伴人立
　　春晴
　　晓风吹暖破隂云草色湖光转緑防试看海棠枝上月定将花影到重门
　　游赤松
　　枕石聴流梦未安碧云萝薜古祠寒夜深鸾鹤羣仙过人在青松月下看
　　邨园
　　半亩村园接水涯诛茅新构小书斋窗前不用栽花柳只对青山景自佳
　　春晓偶成
　　清晨睡起觉衣单亭舘东风怕倚阑一夜好春吹作恨梨花寂寞雨鸠寒
　　幽兴
　　闭门不出动十日雨后凭阑眼倍明万树飞花将欲尽一池春水涨浮萍
　　赵昌海棠图
　　银烛烧残梦未回旧家庭院已荒苔玉箫声杳人何处惟有东风燕子来
　　幽兴
　　燕子飞来近画檐暮春时节雨纎纎杏花落尽无情绪何处人家有酒帘
　　谢应芳
　　嘉定道中
　　黍熟湖田花鸭飞雨香秋浦篛鱼肥野翁织屦街头卖日暮裹盐沽酒归
　　趁潮艇子若游龙潮落横塘日下舂负郭人家星散住水边多种木芙蓉
　　题春林雨意图
　　前山后山云气浓欲雨不雨天无风记得去年初夏里此时船过隔湖东
　　和浦玉田清明日郊行
　　湖上新堤踏软沙少年人靣映桃花花村风物浑如旧独欠青帘卖酒家
　　一幅春云巧似裁隔湖飞过碧山来野桥小立题诗处夹竹桃花烂漫开
　　和临寒食有感
　　何处登临散客愁千墩浦上聴渔讴清明落尽梨花雪能得春风几日游
　　一迳落花春昼静四邻嘉树緑隂繁儿曹忘却怀乡意浪说春风似故园
　　四月二日林自城归冩呈迁居诗四首因以述怀并记时事【录三首】
　　鹤长鳬短世难齐满眼风尘客路迷灶突未黔居未徙儿曹况在两湖西
　　六幅蒲帆带雨开城艇子过湖来老妻正倚门前树雪色杨花覆绿苔
　　僦得山居凿井新客来不厌煮茶频屋头蓦地颠风起狼籍桃花满树春
　　和许君善郊居
　　秋色苍茫日落斜鲤鱼风起荻飞花先生晩酌依稀醉吹笛渔童恰到家
　　寄径山顔恱堂长老
　　每忆城南隐者家昆山石火径山茶年年春晩重门闭怕聴阶前落地花
　　江山渔乐图
　　数口妻儿网一张船为家舍水为乡江南江北山如画欵乃声中送夕阳
　　和王有恒野歩
　　芳草青青路欲迷白头有客共扶藜吴田半没桃花水辜负春风布糓啼
　　寄南宗僧纲和尚
　　去年同防中秋月东阁开窗夜赋诗阁下桂花无恙否秋风又到去年时
　　次韵答臧尚廸先生见赠
　　延陵野唱风吹去曲误谁知顾且聴湖海卧游春昼静一帘花雨集中庭
　　张庸
　　梅
　　拄杖寻春路不賖小桥流水野人家千年老榦屈如铁一夜东风都作花
　　马庸
　　题仲穆防云图
　　云拥秋空落镜台道人日日好怀开山头半夜风雷作惊起双龙出峡来
　　张糓
　　絶句
　　隐居城市絶尘埃秋菊春来手自栽一卷楞伽读未罢南山相对翠崔嵬
　　朱武
　　题张子正春雨鸣鸠图
　　东风帘卷小红楼三月梨花叫锦鸠曽得玉人将凤管隔花低按小梁州
　　邓伯言
　　题云林子南村隐居图
　　髙人卜筑避尘埃山似莲花水靣开半昼犹眠疑是夜推窗只许月明来
　　金信
　　白原山
　　花开山树红垂屋波涨溪流绿绕村咫尺春泥初雨后寻常乱插是云根
　　邱处机
　　烟霞洞
　　山云勃勃涌惊涛海水漫漫浸巨鼇极目下观千万里扶桑依约见蟠桃
　　白石磷磷绕洞泉苍松郁郁锁寒烟碧桃花发朱樱秀别是人间一洞天
　　海上羣山培塿多姑余高峻出陂陀太平直与稽天翠五岳高标未见过
　　海曲山河洞府低蓬壶阆苑海东西仙人玉女时游集不许桃源过客迷
　　鼇山
　　重冈复岭势崔嵬照眼云山翠作堆路转山腰三百曲行人一歩一徘徊
　　秋阳观
　　秋阳观后碧岩深万顷烟霞插翠岑一径飞花春水急湾环流出洞天心
　　羣山一带碧嵯峨上有羣仙日夜过洞府深沉人不到时闻岩壁洞仙歌
　　聂碧
　　咏所见
　　当年结发在深闺岂料人生有别离到底不知因色误马前犹自买胭脂
　　梁大柱
　　与存此山上人山行
　　一声两声松子落三片五片枫叶飞夕阳下山新月上道人相伴一僧归
　　张与材
　　冲元观
　　参差楼阁半天中六月清风百尺松隐约斋坛低晓月五云深处一声钟
　　马臻
　　竹窗
　　竹窗西日晓来明桂子香中鹤梦清侍立小童闲不动萧萧石鼎煑茶声
　　题墨竹
　　拂云标格嵗寒心墨色分隂重又轻不似渭川千亩绿只和风雨作秋声
　　春日幽居
　　浅浅春风尚带寒日斜香篆半烧残杏花一树开如锦怕触嗁莺不倚阑
　　雪
　　冷逼街头酒价高晩来风急更萧骚青楼醉舞不归去江上一蓑怜汝曹
　　秋日即事
　　芙蓉凉浅未全红稚子拦街鬬草虫节物变迁风景在故园心事不言中
　　海棠
　　殷红含露卧朝寒疑是春工画未干底事诗人吟不稳直湏烧烛夜深防
　　卖药翁
　　山人本在山中住偶向城中卖药去不道石潭龙出云失却朝来下山处
　　睡起
　　红葵绕砌竹风凉睡起呼童上午香一带粉墙平似纸闲研水墨画潇湘
　　见柳咏怀
　　画船曽系柳边桥歌舞升平乐意饶事去却怜桥畔栁春来犹学舞儿腰
　　忆春
　　断畦零落荠花明雨过平湖水渐生坐久忽思春去逺绿隂浓淡隐啼莺
　　吟雪
　　四山削玉水无波冷坐孤吟意趣多未必朱门知此味红鑪画阁正笙歌
　　滦都寓兴
　　昨夜分明梦到家庭前开遍石榴花龙门不放东风过五月平滦雪满沙
　　金台文庙石鼓
　　猎碣防功事惘然摩挲坏石卧寒烟昌黎已道文残缺又较昌黎五百年
　　吴中
　　故乡别久语音讹喜聴呉音入櫂歌万里归来心未稳夜阑犹梦过关河
　　鹭
　　水风吹冷逼菰蒲藕叶欹斜一半枯玉立鹭鸶浑不动满身烟雨防西湖
　　至节即事【并序　録七首】
