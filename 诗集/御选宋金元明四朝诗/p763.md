<!-- { "loadSidebar": true } -->


　　御选明诗巻九十七
　　钦定四库全书
　　御选明诗巻九十八
　　五言絶句三
　　谢承举
　　泊清溪
　　夜泊清溪岸临流发啸歌浪髙风力江阔月明多
　　南浦
　　江流入南浦浦上有髙亭日日送行客年年芳草青
　　题画
　　悠然值林叟忘机坐日西滩声与人语相逐下前溪
　　萧山
　　岸带青桑浦江环緑篠湾小航留不住日暮过萧山
　　史谏议园亭杂咏
　　玉芝
　　甪里旧餐余化石颇竒古耻入丞相庄移来司谏圃
　　辛夷
　　紫粉蘸毫端似为不平发花神寂无言书空常咄咄
　　水仙
　　楚楚拂凉飔娟娟挹秋露谁招洛神魂来乞陈王赋
　　桐井
　　賔来辖可投吟余茗可煮山翁诗梦醒石防响秋雨
　　蒲石
　　仙人住蓬瀛凉雨洗瘦骨雨晴山月来清风生緑发
　　莲塘
　　望望水晶宫翠盖迎仙姊中有荡舟人误触鸳鸯起
　　萱
　　东风不解愁长信春光老宫娥已白头尚折宜男草
　　题画
　　燕雀随风翻蛟龙逆潮上扁舟欲渡难横江拍天浪天遥征雁疎海阔濳龙睡野埭客来稀孤亭倚寒吹月堕江欲吞风停波不动髙眠天作帏惯与鸥同梦
　　送戈用周回滇五絶句
　　送君出南郭江城春正明重烟暗花栁何处滇南程江水从西来是君归去路相思逐水波日夜向东注树色迷浦沙苹香静湘水幽思懐骚人微音动哀征逺望碧鸡山金马障其左乡心不可羁梦里芙蓉朶含悲吊屈平壮心怀马援香芷生沧洲铜柱倚荒甸
　　金銮
　　有怀
　　怅望隔江云春来不见君歌声与流水俱在梦中闻
　　银河
　　月出影渐没夜深光倍明鹊毛看又尽塡到几时平
　　程诰
　　琵琶亭
　　残照皋亭夕秋风旅雁飞琵琶千载恨泪满逐臣衣
　　咏史
　　易水长虹白将军首入秦荆轲无劔术不是报讐人
　　雒下逢汪子明
　　我行西入秦驱车雒阳陌相逢故乡亲况是东归客
　　州送鲍世重
　　沙上问归帆日暮北风起遥看一片云飞度江南水
　　市汊驿下阻风
　　江干日色黄北风怒不已君看上水船一日三百里
　　傅汝舟
　　月下
　　月明坐空山不觉石苔冷猿啸摇藤萝乱我松桂影
　　程佳
　　独坐
　　空馆寂无人摵摵鸣木叶乍疑风雨声忽见当窗月
　　陈玺
　　斑鸠
　　香禽自何处共立枝头语唤起晓耕人西畴足春雨
　　马骈
　　晓行
　　明河欲西垂树杪大星落隐隐逺烟消霜天一声角
　　村猎
　　陇断沙痕浅山空月色孤归来夜将午射得紫髯狐
　　呉夔
　　山居即事
　　飒飒树头风山犬吠不已呼童启柴扉明月照谿水
　　汪生民
　　避雨山寺
　　偶逐荷锄入松关犬吠频山僧买药去风雨自留人
　　程节
　　卖花吟
　　妆罢幽闺坐门前叫卖花春光用钱买那得到贫家
　　郑昆
　　青山
　　把酒对崔嵬青山顔亦开吾嗟不如女曾见古人来
　　木公恕
　　览镜
　　借览青铜镜香匳出绣防喜看今日面不改旧时红
　　病起
　　临晓新梳发呼儿卷幔纱平生行乐惯病起即看花
　　江村
　　江上层云合村村结暮隂渔灯半明灭风雨苇花深
　　张时彻
　　庐山
　　暗室生云叶灵岩吐石膏何人吹玉笛缥缈落青涛
　　李舜臣
　　徐锦衣西园
　　暖日红芳树晴烟碧小溪春风二三月定有好禽啼
　　髙叔嗣
　　延津县立春
　　征路目才防客心遽已烦春风花鸟处回首忆田园
　　至苏门山
　　空山暑气少临水夏云多照影人将老愁心在夕波
　　交城县壁
　　汲黯匡君意顔延出守情凭髙无处语寒日下孤城
　　陆粲
　　秋水亭
　　夷门秋水亭梁王古台下台前旧堤路尽日无车马
　　田汝成
　　韶州
　　河戍寒依浦村氓昼掩关隔山明野烧云是小溪蛮
　　赵时春
　　早起偶书
　　独卧听晨喧揽衣欲遽起院静不闻人鸟啼深树里
　　罂粟
　　罂粟花如锦开时蝶满枝明朝零落尽惆怅暮春时
　　冯恩
　　石湖对雨
　　緑水緑于染青山青欲流一飞洞庭雨万树尽生秋松烟结暝翠竹雨助秋寒空壑流云满钟声杳欲残
　　题扇
　　山色和云暝松隂间竹疎隔岩啼鸟处疑是子云居
　　西宫月
　　长安生素月流采媚朝阳一照西宫去凄清若有霜
　　罗洪先
　　独坐
　　数月不出户庭前多夕隂闲看芳树色一倍旧年深
　　山中杂诗
　　问我家何在山深多白云岩前飞瀑下对语不相闻
　　唐顺之
　　梅坞
　　层冰结平川积雪埋髙树无处寄幽情但到梅花坞
　　防逺楼
　　层楼对回溪溪边草新緑不是伤春人聊骋千里目
　　迎仙馆
　　空斋寂无人草木自森蔚不因羽客游安得有云气
　　山池
　　百泉自奔注更不费疏凿雨歇天气清临池看洗鹤
　　松关
　　月出照松关松隂正满地恐有山僧归终衣不须闭
　　筠径
　　面面隔深竹茅斋在何处遥闻犬吠声试从此路去
　　陈子文
　　夜泊皖城村舎
　　孤舟夜泊初逺寺疎钟起茅屋两三间悬灯深树里
　　王糓祥
　　水仙
　　瑶环月下来翠带风中举胡然洛浦神胡然汉濵女
　　蔡靉
　　暮春逢郭乐泉二首
　　结庐在中林因以消尘虑碁枰与酒斚幽人自来去访友前溪上花落如红雨习习清风来谈坐芳树
　　题胡止庵画
　　大雪满天涯山中只一家前溪有髙士邀我看梅花
　　周显宗
　　宿安平驿
　　湖静冰初合人喧市晚收夜深谁共语寒月独登楼
　　庄一俊
　　小居
　　雀饮砚池水蝶翻菜圃花虽非髙士宅终是野人家
　　范钦
　　东归次钱唐先寄弟
　　月落天将曙风髙浪欲层夜来春草梦先已度西陵
　　苏志皋
　　盱眙山馆
　　山馆雨初歇村园菜正肥摘花引寒蝶冉冉过篱飞
　　周复俊
　　憩白沙驿
　　且避黄牛险携车就白沙相逢芳草路任意看桃花
　　渡淮河
　　衰草深苔径微澜尽日流西风卷残叶飞上木兰舟
　　冯汝弼
　　夜发天津
　　明月天津岸孤帆水底明北来新鴈至仿佛自神京
　　王畿
　　登西天目
　　早起登山去芒鞵结束牢但令双足健不怕万峰髙
　　陈同甫舟中燕集次卓小仙韵
　　春风双眼开落日孤帆去相对黙无言悠悠渺云树
　　白恱
　　惜春次呉侍御亚夫
　　忽讶春光转春山静独过鸟声啼不歇无那落花何
　　刘绘
　　赏花送客游江南
　　喧笑攀花防悲歌怅别期明年赏花处只恐动春思
　　池上梨花
　　袅雾香魂暗淩波素质娇可怜流雪影半逐杏烟消
　　陆师道
　　秋夜独坐
　　寂寂复寥寥寒灯挂环堵犬吠何处村虫喧今夜雨
　　殷迈
　　栖云楼晏坐效寒山偈
　　春隂蔽幽斋朝来始和霁春风悠然来花雨满庭际对雨千峰静看山百虑轻昨宵明月夜露地白云生
　　何迁
　　万松庵
　　青林千尺隂覆此山中阁月出不逢人门前松子落
　　李时行
　　旅思
　　寒月下疎桐清霜醉晚风客心元自冷不是为秋风
　　赵釴
　　白龙潭
　　白龙水底眠犹放云光入有时化作人独向峰头立
　　古藤洞
　　古藤生洞口不遣游人入酌酒坐藤隂飞泉忽相及
　　题秋亭画
　　亭臯木叶黄露滴瑶阶湿坐待月华生卷帘放秋入
　　朱曰藩
　　广心楼絶句为杨升庵赋
　　楼西鹦哥树单栖铁鹦哥儿童作蛮语花鸟入滇歌【云南名伯劳曰铁鹦哥】
　　舟行
　　渌水平如镜芙蓉媚逺天时闻采菱曲唱近使君船
　　杨巍
　　春日南墅防集
　　南郭春偏好留人到夕阳风吹山鸟语花落酒杯香
　　杨继盛
　　苦冷
　　冻日摧寒色狂风送冷尘漫愁衣服薄眼底是阳春
　　彭辂
　　送祝学博之当涂
　　姑孰城头月常邀采石云山斋看不厌聊以赠夫君
　　周思兼
　　题画
　　逺渚蒹葭满孤村风雨多明朝江上路谁在酒船过
　　傅夏器
　　秋兴
　　夏尽炎薫解火微凉露飞开窗通月色巻幌引萤归
　　徐学谟
　　题陈道复画折枝巻
　　碧桃花
　　艳不争春丽香惟与露含小姬沾醉后寂寂倚清酣
　　茉莉花
　　露气集芳丛千头趁晚风淡妆宜小摘鬓亸玉玲珑
　　与诸文学酌沈廷望二絶句
　　索酒到西邻泠然孤兴发夜饮复厌厌林端露微月清鬟何处来绕座歌声起摩挲诸少年灯前作秋喜
　　为人题竹赠杨博士
　　水墨淋漓处清风漾轻碧相遗比琅玕掩映寒氊色
　　黄甲
　　夏日山斋
　　雨添春水漫溪上鳜鱼肥月出僧因过船归鹊正飞
　　李蓘
　　石室
　　连日深山雪春寒扑岩坞石室不关门风枝滴残雨
　　题画二首
　　春水流何逺春云暖故饶栁边双燕子时触最长条涓涓石濑鸣两两江鸳语回溪无人来桃花照春渚
　　季科
　　曲水亭
　　飞瀑云中响清觞石上浮兰亭还我辈不减晋风流
　　姚汝循
　　半峰禅院迟同游诸君
　　策杖款禅扃垂藤交古路却顾后来人苍苍隔烟雾
　　沈奎
　　富春
　　雨后众山青汀边双鸟白挂帆趁西风遥看富春驿
　　张祥鸢
　　村居杂兴次潘百愚先生韵
　　屛居湖上村相携尘外侣看竹过邻家不问谁为主湖上看青山山影湖中倒湖光澹若空山色青未了
　　申时行
　　题画
　　雪梅
　　琼树发寒葩红英敷宿植堪怜冰雪姿况有阳春色
　　桂梅
　　金粟逺飘香霜枝寒吐萼相将领素秋不用悲摇落
　　穆文熙
　　俯谿台
　　髙台势崒嵂下瞰清流水横水跨石梁宛若飞虹起
　　林如楚
　　倦游
　　野馆花空发江城鸟乱啼倦游春色里斜日竹林西
　　陈文烛
　　送别
　　落日青丝骑西风白苎词广宁门外栁折尽向南枝
　　胡涍
　　梅
　　陇上春风生江梅几枝发仙人坐吹箫飞堕一楼月
　　许僴
　　西砰路
　　苍苍古木中夕阳忽已晚隔浦闻鸡鸣人家知不逺
　　皇甫涍
　　钟吾驿晚思
　　遥山白云外古驿青林端惆怅川鸟尽苍然多暮寒
　　皇甫汸
　　题美人蕉
　　带雨红妆湿迎风翠袖翻欲知心不巻迟暮独无言
　　梅花水仙
　　弄影俱宜水飘香不辨风霓裳承舞处长在月明中
　　题茉莉二首
　　萼密聊承叶藤轻易绕枝素华堪饰鬘争趁晚妆时香惯临风细花偏映日生若将人试拟小玉定齐名
　　冯惟健
　　姑孰道中三首
　　独眠山馆夜微钟度溪口牵帷语仆夫起视天霁否烟起树色暝水生江岸仄夜来别故人风雨最萧瑟雨不絶呖呖啼征鸿寒江烟雾里小艇一渔翁
　　髙啓
　　山行
　　欲访山中人未识山中路茅屋漏疎林苍苍但烟雾
　　苏潢
　　写兰寄王湘云
　　幽兰两三花写在齐纨扇寄语女校书秋来心莫变
　　张鳯翼
　　蝉
　　抱叶微沾露临风响遏云偶然鸣木末非欲使人闻
　　李攀龙
　　寄登宗秀才茂登池亭
　　窗中采莲舟落日菱歌起坐见浣纱人红顔照秋水
　　戏呈郭子坤二首
