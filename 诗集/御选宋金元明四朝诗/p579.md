<!-- { "loadSidebar": true } -->
　　暧暧天宇豁良夜皎如练镜彩未盈规清辉逺弥见先临太液池却丽昭阳殿须防出渐髙历历指烟甸零露浥金茎严更促银箭登楼枉嘉宾鸣佩总时彦列坐引浊醪行厨媿丰膳盍簪旣非偶明德夙所眷共舒南渚情宁羡西园防鄙劣谢乆要期尔回光眄
　　黎民表
　　游仙
　　我思忽不惬藐然隘中区凌山度瑶碣肃驾自云衢遨游清都阙神猋吹我躯上帝垂藻旒羣后骖龙趋羡门进仙药王乔授玉书餐和链眞魄精神游六虚自握无爲寳年夀安足虞
　　濯足紫泥海晞发朝阳阿云车载玉女皓齿扬淸歌参差丽霄汉玉辚隐相和驾言憩圃贻我琼树华光仪忽以逝兹意成蹉跎岧岧阆风岑泛泛蒙汜波仙才谅非偶浩叹将如何
　　山林非所托所思在神州寓目八纮外经过华池幽神光飒然至青鸟从我游灵妃奉玉觞淸謡自相酬欢娯未终夕曜灵不可留山川夐绵邈白云良悠悠安得不死药千载复来求
　　同丁戊山人游白云寺
　　流观徧炎隩结赏自员峤积阳熙层厓凝隂豁林杪云构何厜防乳窦自窈窕澒洞出谷云渊渟莹神沼稍疲暂憩石选胜益跻表栏楯寄躨跜轩窗瞰深窅猛簴发鸿音寳轮晃余照龛以昙花覆阶将蕙草绕讵谓劫灰余遂成夷原燎栋桡芝菌生瓦坼鼪鼯啸金薤剥石幢汞药遗丹铫惠逺岂复招巫阳不可叫萧辰命良俦兰觞展奇眺感兹元运徂念尔冲规劭关河阂舟楫云雨乖言笑潜虬媚烟霄冥鸿避矰缴勉敦谷口盟无贻北山诮
　　予告出京师贻同好诸子
　　双鳬戏中沚羽翼相因依眷言二三子畴昔同裳衣嬿婉未及终云雨当乖离往婴鸰原戚今怀机杼悲贞悔难具卜荣贱同一时众人各有营畴能恤其私君子重明义申以皎日期采撷异葑菲以报琼玖贻
　　魏允中
　　望山怀张仲友山人
　　宿约杳不遂栖栖东岱麓官舍钥重门一月成幽独日出步小园日暮空斋宿永言怀故人漳流结茅屋昔别树无花緑隂生夏木君常儿女婴余且浮名逐举头望名山怅然伤尘目出处决何时早欲脱羁束却向此山游逍遥双白鹿
　　舍弟东视海上诸郡余西归
　　共被复今夕分携在明朝子车向北海我马投西郊疾尘荡山郭密树回河桥相望忽相失忧来不假招芳华色黯淡鸣鸟声萧条加餐纵努力何以慰寂寥
　　胡应麟
　　杂诗
　　曜灵薄崦嵫光景忽已夕圆魄犹未升明星烂然出寒蛩号我前蟋蟀鸣我侧凉风起庭户树木何萧瑟佳人期不来延伫空叹息宁知三岁心爲子长恻恻
　　秋日偕同志游金华
　　屈子歌逺游尚平有遐慕顾谢青云人言寻赤松路歴览穷幽深冥探惬情素涧壑扪嵚岑林峦涉回互崖倾黄叶积谷转垂萝防髙峰散余霭峭壁屯寒雾娟娟初月升隐隐微阳暮长謡钦昔踪独往怀蹇步虑由忘物超道以遗荣悟迹契容成公神交子支父徘徊北山文恻怆淮南赋睠彼丘中人回飇对岩户
　　徐献忠
　　俞氏水楼
　　故人江楼月照见千里心游子未言归清光被满襟西陵隐檐际南湖澄夕阴持杯向木末卷幔对遥岑怅然不能去徒令江水深
　　孙宜
　　湖上
　　湖上秋色半经年吾始来系舟泊矶口聊访垂纶台水光荡菰蒲鸥鹭相与回沙明白石岸日丽青霞杯渔父烟艇中棹歌声相催片月出逺空苍茫碧云开北斗插波落天河低野回露下凉吹生飒然动秋怀杖藜谢邻叟斗酒明当偕
　　十三夜月
　　良晤旣匪易佳节亦复过今夕非昨夕光景忽已多霏霏失雾滟滟増金波昔眄犹室隅兹升眇庭柯当扉万象啓侧户三星罗萧爽候愈寂沈冥夜如何兴言恱至赏眷此成清歌
　　茭港
　　结轸倦久疴严装理前游山行稍云疲水宿良所由弭棹临别浦扬舲逝安流波回路曲折云霁天沈浮霜荻响近渚风篠鸣长洲沙翔去来鹜防并连拳鸥泽兰晚渐垂江茝秋始柔遵屿乍离合凌飇屡优游击楫情已乖乘槎兴将侔即此缔盟抽词赠同舟
　　行视别业禾稼作
　　徇禄返尘轨卧疴遂幽坰爲圃竟不习学稼鲜所明薄田委僮仆嬾性谢经营春阳始云改夏序亦以征辍翰越城栖振衣事郊行旣畅景物丽复感禾黍盈云叶被畛秀风花覆阡平修渠濯细流佳实播初馨坚好类周穑耗蠧殊鲁螟利妇足遗穗筑塲喜新晴泽忝我私及秋荷今岁成麤粝甘自尝饱暖奚足营且免洛阳叹聊结杜曲鸣
　　强仕
　　咏向长
　　子平谢累辟雅志在隐居乏食或有馈取足反其余读易深自悟人生等蘧庐谓贫富不及谓贱贵不如勅言婚嫁毕家事无关余同好有禽生肆意相与娯五岳游躅徧髙风映简书
　　咏王覇
　　儒仲有清节始亦赴征命造廷抗高辞不肯臣万乘归来事躬耕蓬藋掩门径翩翩故人子相过容服盛一念儿曹羞客去卧不应赖有贤妇言不失初守正嘉遯遂终身清辉两相映
　　咏梁鸿
　　伯鸾古贤人乃在杵臼间夫妇共守志逃名入深山凄凉五噫歌东山辞帝阛齐鲁复荆呉长往遂不还爲佣岂不劳顾已少外患终葬烈士旁高风邈难攀
　　郭本
　　结屋
　　贮木二十年一屋未必就风雨日薄蚀土花起皴皱捐弃弗忍言黾勉始结搆因循复三载石雨穿寒溜枯栋三两横客来不敢留人生须盖藏辗转事饤饾握粟出经费厨人生怨诟自笑鸠爲巢未了先白首休哉孙五郡去官借车廏至今清白声犹不媿屋漏
　　过以祯西庄
　　杲日明西野緑防连松篁淸风徘徊至满座纳虚凉门窗见鳬峄苍翠飘风光时闻读书声伊吾禾黍塲东邻有坛杏雨过生微香
　　郭文涓
　　游西山
　　缅维京国游夙忆西山胜前期戒朋侪昧爽理征镫连镳出都门散辔遵郊径犹望晴峦迢递陟烟磴苍茫紫翠分参差金碧映云际郁层甍风中发孤磬山光足怡愉地色湛淸滢觉花粲奇馨慧草纷延旦梵影空中悬经声榻前听行恐苔痕穿啸闻谷响应翠巘屡攀跻朱防恒眺凭取适情易酬息机意初称登临惬赏怀揽结动幽兴聊兹却喧嚣庶以慰蹭蹬
　　冯行可
　　奉送景坡先生
　　寒烟弥宇际朔气侵征裳有客赋逺游我心亦孔伤交知难为别伫立倾衷肠执手各踌蹰怅望关河梁渺渺呉山云风期纡以长愿言迅驰驱相依日月光
　　过文衡山先生停云馆
　　缅昔玉堂仙髙情属丘壑梧竹罗庭除文史秘斋阁欹枕待春莺调弦惊夜鹤羊裠书更精邺下才偏博神理寄沈冥音容已寥落我来读遗文私心竟谁托
　　杂兴
　　夜长苦难寐薄帏鉴明月披衣立中庭星汉灿以列夜分羣动息蟋蟀哀音彻念我同心友夙昔展欢恱如何金石交三年伤离别离别何足恨履行贵无缺丹青信不渝在逺逾昭晰苍苍松与柏各自零霜雪讵学女萝草柔枝相纠结
　　邵圭洁
　　对月
　　秋空净无氛嘉月照凉宇欣逢此良夜门外即遐旅怀旧鲜欢悰乘光欲髙举所思况非遥形隔不得语徘徊孤影边嗟哉乏双羽
　　叶春及
　　饮陈巽卿宅即席赋得帝字
　　黄公避秦皇子陵傲汉帝万乘彼不荣五斗吾何利迩来脱桎梏麴蘖聊避世田父尚不辞况乃夙同志髙堂敞华筵上客纵横至日暮饮未休舍坐还席地屡舞倩人扶欢言荅宾戏因思刘参军荷锸有深意
　　邓元锡
　　杂言别傅陈二友
　　羲娥无停毂青阳忽朱明柔条奋翘柯原隰何靑靑往者日以徂来者日以荣嗟余至寡劣希圣徒有营迈往信不力逾觉时序倾我身所以立岂不恃友生奈何同心侣中道各有程戚戚增纡思薄言寄深情
　　古诗送王子仁
　　嘘物宁非风风劲物乃戕驾车宁非马马疾车以僵百兽伏驺虞众禽景鸾凰岂无鹰隼姿搏鸷难爲良
　　别江子
　　良农程岁功丰凶非所谙良贾经储积利钝皆所甘曾以水旱故弃捐任与负曾以贸易薄弃捐丝与布十年经世业料理亦有素奈何乘軿辀中逵思改骛人生各有职治职各以勤永诵蟋蟀篇忾然念先民
　　潘纬
　　宿白岳社山中
　　白社负幽期青山寄空宅偶携林中友重卧岩下石云归忽闭关月出更留客不着尘梦还潺湲响终夕
　　春日忆山中旧隐
　　及兹农事候令予归不闲本无西畴耕为趂东风还旧庐在林莽树石繁其间时春方雨余好鸟声关关门柳媚柔条萝径滋苔斑涧鸣始流泉座对初青山寓目但成景偃仰多欢颜此乡能似否宁不思回轘
　　呉承恩
　　对月
　　人言天上月中有姮娥居孤栖谁与共顾兔银蟾蜍氷轮不载土桂树无根株纷纷黄金粟岁岁何由舒一闭千万年玉颜近何如相违不咫尺照我防干隅一杯劝尔酒爲我留须防
　　曹大同
　　秋日田居
　　屏居谢人徒朔风吹寒雨逺树旣盘纡渫云亦交互愁鸱恋故林隐豹谙长雾羃歴川光昏苍茫野火聚耳目暂无扰闲情托豪素拙讷罢干时赏心于此遇飞光忽我遒咄咄岁云暮眷言采三秀頽龄傥能驻
　　游仙
　　有道百灵初无名万物始九气炼中和三元谢甲子化升随感迁清越彻表里圃御斑麟丹丘乘赤鲤左拍浮丘肩右蹑羡门趾山成数寸尘海无三尺水长啸宇宙外超然得不死
　　孟思
　　秋夜期友不至
　　西风散秋声揺我庭间树月寒草露光山静星河曙林鸟相向啼昆虫纷若语美人期不来幽客徒凝伫
　　周沛
　　别顾孝常
　　马离鸣故羣人去怀心知忆昔遘君始意气如连枝如何倐离别旦夕殊欢悲滔滔斯世士孰与吾心期言念古之人同心不同时同时复睽隔何用同时爲
　　冬日
　　滞霪迫冬日山川掩重冈引领望郊邑逺树郁苍苍浮云驰白昼迅风激衣裳中野少逢人乃见鸣鴈翔我有一束书因之以逺将其多至万言其音悲且伤终以重见辞翩翩各一方揽涕下长坂踌躇不能忘
　　张之象
　　谢临川游山
　　客行旷登览羇心展游陟裹粮度瑶岑振衣寻石室源深洞屡迷径险岩逾密重林散轻雾絶壁映初日乌鸣识节变草緑知春及夭桃始发溪猗兰渐盈泽采药遵灵丘援萝入幽谷缅邈隐士居想像仙人宅朝窥鸾鹤逝夜听猩猿泣水镜含清晖松门带暝色近涧虹文丹逺峰岚气黒云归影难留泉飞响易急观奇道转逺探异情未毕候月弄澄鲜餐霞羡髙逸适已物己忘达生赏无极终然得所遣傥值同怀客
　　春日游燕子矶
　　古称秉烛游行乐恐迨暮防驾寻名山居然得眞趣展宇开霁旭熙阳敛昏雾云锦被奇峰水镜含芳树眷兹风日佳开觞借兰杜颇怀披襟友诸美难具晤流莺稍出谷飞花已盈路畅哉人境外屏迹遗世故勿为京洛士缁尘染衣素
　　朱永年
　　咏怀
　　南邻竞歌钟北里吹笙竽我独甘寂寞守此贫贱庐蓬户不掩荜箪瓢常晏如负郭住穷巷门无长者舆弹琴发雅操诵咏诗与书安神在闺房憺泊思虚至人求髣髴荣名非所须
　　邱云霄
　　思家
　　木落愁逺山乡心夜来絶不见渡溪人但见渡头月髙堂忆逺征妻孥望天末舞衣生轻尘自贻此契阔白云起江头直向武夷没
　　溪月初出水
　　溪月初出水照我清夜堂沈忧不成寐踟蹰步寒光飞鸟深夜号绕树林烟苍有怀空自知黙黙心摧伤
　　怨诗
　　江石如甲隐隐浮明沙不障东之水偏惊游子查游子去乡国长风吹断霞断霞只在天游子去无涯泠泠秋已老飘荡未还家
　　施渐
　　示儿阳得
　　喟然寘琴书白日闲如此共以蓬蒿身相去南北里高栖多逺心流云过如水有意不能言悲来但思尔
　　晨起行园治蔬
