<!-- { "loadSidebar": true } -->
　　孤咮双翎睡古香芦花水浅海云黄城头未落三更月梦入青天万里长
　　赠相者王月屋
　　布囊诗巻胜黄金白纻乌纱碧眼深自是清时少遗逸不须物色到山林
　　姚式
　　题息斋居士画钱徳钧水村图
　　问君何许水边村亦有扁舟乗兴人无限好山茅屋外他年傥许我为邻
　　马祖常
　　骊山
　　绣岭春来緑树圎东风吹影入温泉华清梦断飞尘起玉雁衔香堕野田
　　河湟书事
　　阴山铁骑角弓长闲日原头射白狼青海无波春雁下草生碛里见牛羊
　　波斯老贾度流沙夜听駞铃识路賖采玉河边青石子收来东国易桑麻
　　七夕舟中苦热
　　尝忆银牀桐泣露更思玉椀蔗流浆天孙初嫁龙绡薄却恐秋河入夜凉
　　春日即事
　　梨花白罢海棠红谁为韶光次第工小閤卷帘春事晩竚看蝴蝶过庭东
　　送胡古愚还越
　　送客归山天正霜呉江蟹美橘初黄上林千树樱桃熟莫恋金华是故乡
　　闽浙之交三首
　　闽峤人居罨画图客行只欲望京都笋舆轧轧相思岭秋雨空蒙叫鹧鸪
　　路入闽中尽翠微家家蕉葛作秋衣石墙遮竹松围屋时有丹禽哺子规
　　山溪秋濑急飞淙万斛跳珠溅石矼闽女唱歌来漂苎素馨花插髻丫双
　　五月芍药
　　红芍花开端午时江南游客苦相疑上京不是春光晩自是天家日景迟
　　贡院次曹子眞尚书韵
　　杏园三月换银袍燕子西飞背伯劳赋罢长杨传唱急天门金榜日华髙
　　红绫饼餤出宫闱赐宴恩荣玉殿西白髪词臣曽射防榜名欣见武都泥
　　殿试和李参政韵
　　五云天近昼香残红白花枝满药阑一夜东风吹小雨殿头持巻隔帘看
　　丁夘上京四絶
　　山雨晴时已是秋苑中行殿日华浮长杨十里旌旗宿不使飞霜入画楼
　　离宫秋草仗频移天子长杨羽猎时白雁水寒霜露满骑奴犹唱蹋歌词
　　海国名鹰岂鹘胎渥洼天马是龙媒明时不惜黄金赐只欲番王万里来
　　持橐词垣巳赐金对衣侍拜更恩深何如坐索长安米只有诗歌满翰林
　　御沟春日偶成
　　御沟流水晓潺潺直似长虹曲似环流入宫墙才一尺便分天上与人间
　　水南沙路雨清尘桃李花开蛱蝶春三月京华寒食近东风十里酒旗新
　　赵中丞折枝图
　　牡丹
　　洛阳春雨湿芳菲万斛胭脂染舞衣帐底金盘承蜜露东家蝴蝶不须飞
　　石榴
　　乗槎使者海西来移得瑚汉苑栽只待绿阴芳树合蕊珠如火一时开
　　芙蓉
　　馆娃宫里醉西施不觉秋生水殿时酒病却嫌丹粉恶洗妆天上影娥池
　　山茶
　　火齐珠红拂翠翘石家步障晓寒消千枝蜡炬烧春夜羯鼓催花打六么
　　絶句
　　江南女儿年十五两髻丫丫面粉光小红船上采莲叶北客初来应断肠
　　翡翠明珠载画船黄金腰带耳环穿自言家住波斯国只种瑚不种田
　　甬东贾客锦花袍海上新收翡翠毛买得呉船载呉女都门日日醉春醪
　　寄示男武子
　　烂漫天孙织锦机春风吹雨洗芳菲香泥满地胭脂湿只许新来燕子飞
　　桃花马
　　白毛红防巧安排勾引春风上背来莫解雕鞍桥下浴恐随流水泛天台
　　拟唐宫词
　　银牀井冷露漙漙半臂熏衣钏辟寒不恨长门冬夜永小奴休报韤罗单
　　八姨粉翠锡千缗脂盝新妆百寳匀白髪上阳宫女老补衣重拆绣麒麟
　　露兰研粉寿阳妆帘内新烧百刻香圆舌教成鹦鹉语偷将玉笛送宁王
　　花气蒸霞淑景明望仙楼上看弹莺李謩吹笛宫墙外学得梨园第几声
　　集袁王二学士诗为首二句祖常足成之
　　石城月落鸦栖堞秋浦天清雁拂檐春送乱红浮酒面山飘空翠湿书籖
　　张起岩
　　题金台集
　　崇天门下聴胪传台阁聨翩四十年今日悬车归故里杖藜携酒落花前
　　玉带难围老病身庙堂补报乏涓尘衰年作别情怀恶秉烛题诗赠故人
　　爱君谈辩似悬河更喜交情古意多长使马周贫作客令人千古媿常何
　　百尺髙楼易水东千金曽此彀英雄君来却在承平日先防诗坛第一功
　　潍县八景【録四首】
　　南溪垂钓
　　垂栁阴阴防碧溪溪边钓叟坐苔矶是非拨置纶竿外闲看沙头白鹭飞
　　孤峰夕照
　　一抹残阳碧映岑孤峯倒影月成阴牧童横笛归家去鞭趂牛羊出逺林
　　麓台秋月
　　银河漾漾净天街碧月辉辉照麓台台上读书燕公子青光依旧向人来
　　青阳晴眺
　　秋风雨霁碧天凉极目城楼逸兴长几簇人家山色里一川禾黍半苍黄
　　贡奎
　　枪竿岭
　　百折回冈势欲迷举头山市与云齐经行絶似江南路落日青林杜宇啼
　　上蓝寺
　　古寺回廊雪满阶官闲因访老僧来上方晴日檐声响絶爱小窗临竹开
　　舟中偶成
　　稻花水落正鱼肥湖上孤云带雨归林影倒涵波镜动白鸥低傍钓船飞
　　偶成
　　潋潋横塘栁四围雨余来看绿阴肥燕翎拂处波如縠半幅深红漾落晖
　　望池州山
　　少年江上一官闲老去重来似梦间欲觅故人行乐处白云遮尽九华山
　　慈湖矶
　　碧萝交蔓络崖阴潭底潜蛟万仞深今古江流推不去湿云长防最髙岑
　　寄报国寺防笑隐
　　江海无端客路长扁舟明日棹沧浪遥知风雨溪窗夜梦逐潮声到上方
　　许有壬
　　次安南王韵
　　凉入帘帏夜色轻瑶台添月更虚明一壶天地浑无迹只有清风动竹声
　　山中活计只餐霞世事茫茫日自斜谪到玉堂无好况夜深犹草侍中麻
　　和康里子山韵
　　洞深春草透兰芽窗晓云香乱海霞万丈红尘飞不到紫萧吹绽碧桃花
　　李陵台
　　李陵台下驻分台红药金莲徧地开斜日一鞭三十里北山飞雨逐人来
　　都门栁
　　都门四十里青青几度迎人几送行老子有言来致栁只烦相送莫相迎
　　夜次馆陶
　　三老趋程不惮劳船头坐看月轮髙烟村渔火微茫外一簇人家是馆陶
　　即事
　　几家门系钓渔船一阵风香燎麦烟画出太平村落景酒旗多在绿杨边
　　逺浦客防明冉冉前村牧笛响呜呜园桑叶尽蚕成茧庭树阴浓燕引鶵
　　次和可行圭塘杂咏
　　日夕观山
　　林虑千仞翠岩岩罨画工夫在暮岚徙倚崇台观未足红轮西北月东南
　　雨中移竹
　　山人聚景作池台移得龙孙带雨栽顷刻云间晴日上便教阴过酒尊来
　　许有孚
　　圭塘杂咏【并序　录三首】
　　圭塘亭台浚筑之役经始及落成有孚实皆与闻吾兄时一来游虽乗兴忘返而芳春长夏秋晴冬燠有孚独得赏玩竟日不敢孤兄之赐谨取日所为事各成小诗题曰圭塘杂咏用发长者一笑塘之可咏者不止此又当别撰拜呈
　　栁下聴莺
　　阴阴烟翠足濳身其奈娇喉百啭新却忆当年阊阖晓恩袍光照上林春
　　日夕观山
　　晩晴台上看巉岩万壑千峰起翠岚恰似云问招五老今宵有梦定江南
　　绕隄种菊
　　酒熟同招隐士看饥来忍把落英餐春风无限闲桃李不似黄花耐嵗寒
　　睡起偶成
　　清风枕簟水云乡梦觉槐根百虑忘起课山僮笑多事饲鱼跟藕摘莲房
　　王约
　　题周曽秋塘图巻
　　泛泛澄波绿满池横塘风景四时宜鸳鸯鸂鶒贪嬉戏春去秋来总不知
　　王毅
　　题周曽秋塘图
　　两两幽禽渺渺陂蒹葭荷叶澹相依只愁夜半秋声起满耳西风吹梦归
　　赵世延
　　题周曽秋塘图
　　傍水芙容照晚妆溪禽沙鸟满秋塘枯荷折苇蒹葭外不着黄花喷晩香
　　蒲道源
　　次仇教授西乡道中言怀
　　荆榛莽莽暗前村间有花枝弄好春谁料山禽解生事一声肠断未归人
　　花枝不管人为客笑向春风满意开忽忆寻芳年少事梦魂曽绕故乡来
　　题洋州土神祠海棠
　　一防芳心肯破悭恨无红锦护朝寒花如解语应须道多谢诗人着眼看
　　题苍玉亭巻
　　冷光翠色入疎櫺嵗晩相看眼共青静聴萧萧有余韵似能和我读黄庭
　　题墨梅图
　　春风不解惜琼英可是招魂有客卿记得小桥曽度处数枝和月浸溪明
　　已已上元
　　太平节物自欣欣灯火鼇山閙彻晨今夜月华依旧好可怜只解照愁人
　　赋栁
　　枯树生荑色已娇低垂江岸映溪桥东君不惜黄金缕散作春风十万条
　　雷机
　　天游峰
　　俗鞅尘覊可自由今朝始泛武夷舟登髙谢得天游趣三十六峰云影秋
　　陈栎
　　晚蝉
　　秋早梧桐飐晚风鸣蝉无数树阴中斜阳似假渠声势只是斜阳不久红
　　王振鹏
　　蜻蜓
　　露凉芳草晓风吹纱翼轻明水影欹莫便临平山下去眼睛双碧琉璃
　　郭天锡
　　次韵袁通甫
　　晚风索索酒初醒岩桂花开香满庭掩书不读亦不寐明暗一灯如露萤
　　宿焦山上方
　　扬子江头风浪平焦山寺里晩钟鸣炉烟已断灯花落唤起山僧看月明
　　何中
　　夕阳
　　夕阳尽入笛声中两岸渔樵一水通杨栁巳疎枫渐落黄花浑未识秋风
　　次史药房池上即事韵
　　万蕊蜚香百草芽帘旌不动栁阴斜幽禽还识栏邉客曽立东风仗外花
　　登髙
　　数峰髙耸万峰低看到斜阳意欲迷一朶碧云深浅碧殷勤只在数峰西
　　小斋独坐
　　老苏朱墨十分工应笑林间逺世踪翠树蝉秋满院更添何处一声钟
　　穆山
　　一陂凝緑倒垂天直上层峰积翠邉迢递烟云三百曲水声徐出石门前
　　维扬道中
　　淮天如水水如秋叶叶渔郎下钓舟北畔荷花南畔栁殷勤送我到扬州
　　香霏满櫂渡长沟浓着秋光浅着愁日暮女郎清唱发鸳鸯斜拂栁邉洲
　　防沟
　　衰栁残荷并惨然青山隔岸弄婵娟多情惟有邗沟水长送江南过客船
　　微雨
　　一天微雨湿芳尘红绿相依几聚春家在海棠花下住伤心长是未归人
　　放船
　　晩色重重放客舟轻风吹漾落潮流林峦尽异来时路知是明朝到福州
　　清江道间阻雨
　　峰影微昬树影明人烟深浅水纵横前时逢雪今逢雨长在江南画里行
　　新淦蓝歩溪
　　阴霭通烟翠作霏春风入雨暖成泥女郎挑菜不知湿调笑相携过水西
　　酬友人见访不遇
　　荷笠深山采药回荆扉石径损秋苔花邉稚子相迎説昨日有人骑马来
　　荷花
　　曲沼芙容映竹嘉緑红相倚拥云霞生来不得东风力终作薫风第一花
　　除夜自封溪归髙渊
　　鸳鸯翻雨戏回溪溪路迢遥湿翠围隔竹杏花红万防何因知我此时归
　　豫章登舟作
　　城南无树识神仙闲往闲来四十年西岸青山东岸塔为谁相对老秋烟
　　象牙潭
　　水禽两两树三三近浦遥峰隔嫩岚新换一天秋色别短篷又过象牙潭
　　豊城道中
　　江村南北笑声频红烛花时次第新春水渐生桃叶渡小舟时载嫁归人
　　钱资深
　　题赵荣禄水村图
　　屋后青山门外溪疎疎芦苇防鱼矶地縁清絶人堪笑长是三春雁不归
　　王祯
　　篮
　　卖花担上两相宜劚药山前屡挈归何似采桑盛叶好是中还有绮罗衣
　　拖车
　　早同农具破烟来暮帯樵薪载月回不比看花南陌上雕轮绣毂殷春雷
　　木棉弹弓
　　主射由来彀此弓岂知法有他功却将一掬香緜朶弹作晴云满座中
