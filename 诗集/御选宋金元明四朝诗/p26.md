<!-- { "loadSidebar": true } -->
　　月波之名不知得于谁氏图经故老皆无闻焉因作古诗一首凡六百八十字陷于楼壁庶使兹楼之名得与诗俱不泯也
　　郡城无大小雉堞皆有楼其间有名者不过十数州吹箫事辽迥仙迹难寻求庾公在九江缔构何风流谢守镇宣城叠嶂名有由东阳敞八咏吾闻沈隠侯白雪架郢中调髙谁和酬黄鹤依鄂渚仙去事悠悠赞皇谪滁上作赋懐嵩丘楼居出俗态泽国多胜游好景不遇人安得名存留齐安古郡废移此清江头筑城随山势屈曲伏环周兹楼最轩豁旷望西北陬武昌地如掌天末入双眸平逺无林木一望同离娄山形如八字防合势相勾【东晋方士戴洋言武昌有山无林山形八字势不及九故孙权以黄武元年都武昌八年迁建业】三国事既逺六朝名亦休近从唐末来争夺互仇仇斯楼备矢石此地控咽喉终朝望烽燧连嵗事戈矛可怜好诗景牢落无人收皇家统万国逺迩尽懐柔三圣四十年荡荡文徳修淮甸为内地黄冈为上游儒冠假郡印践更若公邮况多办职吏谁肯恣吟讴伊余何为者窃慕骚人俦两朝掌文翰十年侍冕旒去嵗岀西掖谪居抱穷愁日日江楼上风物得冥搜何人名月波此义颇为优西南新桂魄初上悬玉钩晚濑清且浅漂荡影沉浮三五金波满夜光如暗投骊龙弄含珠晃朗照汀洲澹台披宝剑碎璧斩长虬冰轮暁入地推下赤金毬防干四五星斜汉印清秋谁家上元灯儿盛刳此景吟不出谩使声呦呦千里画图阔四时诗兴幽野花媚宫缬芳草铺碧防火云照沙浦暴雨倾瓦沟白乱芦花散红殷蓼穂稠檐冰埀若练雪片大于鸥江蓠烟漠漠官栁雨飕飕舟子斜荡桨牧童倒骑牛水獭有时戏江豚颇能泅山鸟奏竽籁落霞展衾裯鱼网雪离离酒旗风飂飂旅懐虽自适诗物奈相尤右顾徐邈洞精灵如在不左瞰伍员庙荒隙令人羞楼中何所有官醖湛蚍蜉棊枰留客坐琴调待僧抽橘包邻药鼎墨笔间茶瓯平生性幽独寂莫谁献酬官常已三黜懐抱罹百忧凭阑忆王粲望阙同子牟自甘成潦倒无复事声猷身世喻泡幻衣冠如赘瘤放意无何乡谁分亲与雠寓形朝籍中毁誉任啁啾君恩无路报民瘼无术瘳惟惭恋禄俸未去耕田畴题诗郡楼上含毫思夷犹功名非范蠡何必泛扁舟
　　种放
　　夏日山居
　　隂隂林木静寂寂无人境红绽紫葳香岚沉玉膏冷看云时独坐慎事常中省何客御风来新篁动疎影
　　林逋
　　监郡太博恵酒及诗
　　尘事久谢絶园庐方晏隂铿然郢中唱伸玩清人心况复对樽酒百虑安能侵何以比交情松桂寒萧森
　　送牛秀才之山阳省兄
　　之子咏陟冈别我嵗时晏后夜失羣鹤髙天防行雁楚山逺近出江树青红间尊酒无足辞离愁满行盼
　　和运使陈学士游灵隠寺寓懐
　　山壑气相合旦暮生秋隂衳门韵虚籁铮若鸣瑶琴举目羣状动倾耳百虑澄按部既优游时此振衣襟澄冷泉色写我清旷心飘飖白猿声答我雅正吟经台复丹井扪萝常遍临鹤盖青霞映玉趾苍苔侵温顔煦槁木真性驯幽禽所以仁恵政及物一一深洒翰璘珣壁返驾檀林囘睨窣堵峰天半千万寻
　　黄亢
　　临水
　　人生朝复暮水波流不驻去年此日水今日到何处惆怅雨残花嫣红随水去花落水东流识尽人生事
　　宋庠
　　嵗晏出沐感事内讼
　　山海有完士希世无良筹偶穿东郭履遂别野人舟不耻篆刻赋来肩英俊游私智甚鳬短尘容若鸱愁备员太史氏补属富人侯姑学了官事何尝分主忧日贪斗食利嵗感星躔周中都富才彦方驾若龙虬茂先善史汉平津治春秋髙文用司马格五宠吾丘间阔路逢葛缤纷人召邹桑羊兴贾竖安国出缧囚汲郑贵交盛徐陈英藻遒况乃天下枢雄雌来九州衣冠径复道鼓吹出长楸席上万钱箸桥边八列驺雍容绂鲁玦意气拂吴钩咨余良不韪瓴甓厠琳璆吹竽昔已滥在梁今可尤台阁魏舒被风霜苏季裘有志谢轩鹤无机防海鸥恭俟杜陵课诛茅归故畴
　　宋祁
　　九日药市作
　　阳九协嘉辰期入始多暇五药防广防游肩闹相驾灵品罗贾区仙芬冒闉舎撷露来山阿劚烟去岩罅系道杂提携盈襜更荐借乘时物无贱投乏利能射痈零互作主葠荠交相假曹植谨赝令韩康无二价西南嵗多疠卑湿连春夏佳剂止刀圭千金厚相谢刺史主求瘼万室系吾化顾赖恶石功扪襟重惭唶
　　众熙亭晓瞩
　　长夏宜髙明缓带散烦窘凭轩一超然目与天俱尽山从云端见日就林外隠风来草树披烟生井闾近自公况多暇冲臆无留蕴即此可宴居何须事游轸
　　杜衍
　　幽居即事
　　寂寂复寂寂告老闲居日径草髙于人林乌熟于客黄巻不释手清风常满室内顾平生心无过此时适
　　晏殊
　　和王校勘中夏东园
　　东园何所乐所乐非尘事野竹乱无行幽花晚多思闲窥鱼尾赤暗辨蜂腰细树影宻遮林藤梢狂罥袂潘蔬足登膳陶秫径取醉幸获我汝交都忘今昔世欢言捧瑶佩愿以疏麻继
　　韩琦
　　啄木
　　剥剥复卜卜意若念良木营营求蠧心未获空我腹或露一裆红或展双翅緑防縁都卢橦响弄羯鼓曲搜索不知疲利觜信摧秃忽尔破奸穴种类无遗族内孽固难辨一发知濳伏彼实害珍材尽殄此非酷直疑天意深不使嗜粱肉专为众蠧仇待饫弗与足如令知庶味恣择虫与粟杞梓任隂贼长喙罢攻触饱食作羣飞时下泉沼浴归鸣凉树隂暮趂髙枝宿
　　答袁陟节推游禅智寺
　　春去惜余景偶来郊外观芜城千古恨一顾殊悲酸荒祠枕大道尚记吴城邦逺近緑隂合水衬红英残陇麦齐若剪随风卷波澜罢农喜有望守臣心麤寛萧疎禅智寺坏址不甚完丛花乱药篱竹推琅玕空有亭亭柏成行如笔端供帐具朝膳僚寀成清欢小杜诗板暗乐事曾未刋乘兴诣茶圃百歩登平峦摘焙试烹啜甘挹零露溥午过倦防暑堤路腾归鞍天子忧嵗旱引咎古所难列郡承新诏朝夕弗敢安况此行春意问不在游盘朝廷责吏治莫若久其官政和气亦应灾沴无由干愿循三载旧庶几酬素餐
　　众春园
　　中山雄北边地得要害扼烽警昔未彻民日困兵革一从无事来歴祀且半百戈茅既钱鏄比屋遂仁宅人生亦自劳营业鲜暇隙诚哉百日勤固愿一日适为政本人情三代所不易汉史称循良在宣布恩泽兹吾治废园大揭众春额庶乎时节游使见太平迹园中何所有风物雅具籍方塘百亩余遥派逗寒碧虚亭跨彩桥孤屿耸幽石环堤栁万株无时张翠帟移得江南天不觉万里隔芳林灼灼花次第锦绣坼三春烂熳时为民开宴席观者如堵墙士女杂城陌野态得天真靓糚非俗格惟意任所如去来何络绎多欢如有今胜致骇非昔如登老氏台懐抱罔不释既已休吾民又足奉嘉客清暑暨凉秋池景尤可惜红蕖四照香风送入絺绤乘兴命轻舟纵赏缓撑刺芳饵须鲙资莲房欣手摘就饮圆荷中一当数大白时见羣鸥飞惊比红袖拍献酬如未快申令喜相搦或见大敌怯便可遗巾帼酣战方气振俄景忽晡夕人笑山公归酩酊倒巾帻谁知酩酊心自有制胜防
　　游开化寺
　　开化得地胜崇侈何代作全山镵佛身万木互髙阁突然数百尺较力陋禹凿峰峦翠环合与寺为郛郭烟霞无四时为我张幄幙飞泉乘空来直在庭砌落松柏森成行鬬伏蛟龙恶如整万人阵偏伍不敢错春芳难悉名红紫竞灼灼防缀岩壁间图画曽未若距城才一舎旷絶类霄堮噫吾何自劳日窘吏事防到官逾二期未克造林壑引疾得乡邦昼锦行遂着猛抛公几烦不负真境约精庐始一登百虑已澄扩徘徊延賔僚开席盛燕酌歌留岭上云吹乱风前铎勿讥清赏累粗继东山乐数刻方暂欢俄景忽西薄归鞅下危岑眷恋心欲却何处无林泉隔阂牵宠爵终期报国家功业效涓勺连露乞骸章不待七十削归来解朝绅放意任衡霍超然出世纷安歩适冲漠山蔬充盘筵邨酿满瓢杓吾夀此其全何必不死乐
　　画锦堂
　　古人之富贵归于本郡县譬若衣锦游白昼自光绚不则如夜行虽丽何由见事累载方册今复着俚谚或纡太守章或拥使者传歌樵忘故穷涤器掩前贱所得快恩仇爱恶任骄狷其志止于此士固不足羡兹予来旧邦意弗在矜衒以疾而量力惧莫称方面抗表纳金节假手翼乡便帝曰其汝俞建纛徃临殿行路不云非观叹溢郊甸病躯谐少休先陇遂完缮嵗时存父老伏腊洁亲荐恩荣孰与偕衰劣愧独擅公余新此堂夫岂事饮燕亦非张美名轻薄诧绅弁重禄许安闲顾已常兢战庶一视题牓则念报主眷汝报何能为进道确无倦忠义耸大节匪石乌可转虽前有鼎镬死耳誓不变丹诚难悉陈感泣对笔砚
　　范仲淹
　　寄题孙氏碧鲜亭
　　天地何风流复生王子猷黄金买碧鲜緑玉排清秋非木亦非草东君嵗寒宝耿耿金石性雪霜不能老清风乃故人徘徊过此君泠泠钧天音千载犹得闻应是圣贤魄钟为此标格髙节见直青灵心隠虚白粉筠多体貌锦箨见儿童上交松桂枝下结兰蕙丛秀气蔼晴岚翠光凝渌水明月白露中静如隠君子不愿湘灵泣不求伶伦吹鳯凰得未晚蛟龙起何时萧萧云水间良与主人宜红尘满浮世何当拂衣袂坐啸此亭中行歌此亭际逍遥复逍遥不知千万嵗
　　古鉴
　　磨此千年鉴朱顔清可览君看日月光无求照人胆
　　赠棊者
　　何处无神仙传此棊上防静持生杀权宻照安危理接胜如云舒御敌如山止突围秦师震诸侯皆披靡入险汉将危竒兵翻背水势应不可隳闗河常表里南轩春日长国手相得喜泰山不碍目疾雷不经耳一子贵千金一路重千里精思入于神变化胡能拟成败系之人吾当着棊史
　　嵗寒堂三题【録一首】
　　君子树
　　二松何年植清风未尝息夭矫向庭戸双龙思霹雳岂无桃李姿贱彼非正色岂无兰菊芳贵此有清徳万木怨揺落独如春山碧乃知天地威亦向嵗寒惜有声若江湖有心若金璧雅为君子材对之毎前席或当应自然化为补天石
　　和人游嵩山十二题【録六首】
　　公路涧【曹公与袁术常争据此地】
　　嵩髙发灵源北望洛阳注清流引河汉白气横云雾英雄惜此地百万曽相距近代无战争常人自来去
　　拜马涧【子晋登仙遗马于此乡人见之皆拜】
　　传闻王子仙涧边遗逸骥当时青云路鸡犬亦可致未必真龙媒悠悠在平地
　　自峻极中院歩登太室中峯
　　白云随人来翩翩疾如马洪崖与浮丘襟袂安足把不来峻极游何能小天下
　　玉女衣石
　　但见岩前砧谁闻月下杵金文与铁色璨璨知千古试问衣仙何如补天女
　　三醉石
　　巍巍八仙坛上有三醉石怜此髙阳徒如乐华胥域憔悴泽边人独醒良可惜
　　峻极上寺
　　徘徊峻极寺清意满烟霞好风从天来吹落桂树花髙髙人物外犹属梵王家
　　和僧长吉湖居五题【録三首】
　　湖山
　　湖山满清气赏心甲吴越晴岚起片云晚水连初月渔父得意归歌诗等闲发
　　风笛
　　风引湖边笛焉知非隠沦一声裂云去明月生精神无为落梅调留寄陇头人
　　渚莲
　　武陵谁家子波面双双渡空积心中丝未成机上素似共织女期秋宵若霜露
　　天平山白云泉
