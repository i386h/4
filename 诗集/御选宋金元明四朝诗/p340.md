<!-- { "loadSidebar": true } -->
　　予先世居隆州州治之后山石室翁守郡时隆爲陵州州事简时来就吾家拾故纸背作茅兰竹木之属所得颇多吾幼时尚收得数纸今亦亡之丹丘生用文法作竹木而坡石过之近又以新意作墨花甚妙从子恱有眉山学官之行丘爲作此予爱而赋之
　　昔者老可守陵州守居北山吾故丘太守时来看山雨每画纸背成沧洲老蒲松烟色过重挥霍阴崖交劒矛百年离乱亡故物敝箧江南谁复收新图筼筜枝叶脩使我不乐思昔侯碧鸡祠前杜鹃叫玉女井上丛篁幽棠梨树高青子落碧花翠蔓萦牵牛扬雄无家不归老蟏蛸蟋蟀寒相求丹丘先生东海客何以见我空山秋萧条破墨作清润残质刊落精英留陂陁重复分细草山石萦纡生乱流眉山学官莫厌冷言归故乡非逺游石田茅屋傥可得万里欲上东吴舟百花潭深濯新锦持报以比瑚钩
　　敬仲画扇
　　松根茯苓如石髓服食令人寿千岁子欲求之观此图老身偃蹇枝扶疎长镵篝火新雨霁羽人丹丘期不至却翦苍筤崖石间吹作龙吟秋满山
　　题简生画涧松
　　简生与我皆蜀人留滞东南凡几春每拂齐纨作山水使我感慨懐峨岷如此长身两松树满谷悲风散阴雾雌雄如劒变爲龙鳞鬣齐成擘崖去秘阁尝观韦偃图苍润雄深世所无黙识形神岀模画把笔莽苍増嗟吁玉堂寳书本同馆官府旣分难复见摩挲新墨慰衰朽鬓雪飘萧数开卷昔我樵牧青城山坐起政在双树间当时简生若相见应并写此听潺湲刘郎集贤好賔客好着幽窗对晴碧凌灵爲我哦七言有鹤飞来破秋色
　　题柯博士画
　　矶头风急潮水长蒹葭苍苍系鱼榜青山一髪是江南白头不归神独往幽篁绕屋茅覆檐木叶脱落秋满帘买鱼沽酒待明月定是黄州苏子瞻子瞻文章世希有谪向江波动星斗夜投断岸发清啸栖鹘惊飞怒蛟吼图中风景偶相似欣然挥洒春云开子瞻应是念乡里还化江东孤鹤来
　　题滦阳胡氏雪溪巻【并序】
　　去年予与侍御史马公同被召出居庸未尽东折入马家瓮望缙山度龙门百折之水登色泽岭过黑谷至于沙岭乃还道中奇峰秀石杂以嘉木香草辇道行其中予二人按辔徐行相谓颇似越中但非扁舟耳适雨过流潦如奔泉则亦不甚相逺郭熙画记言画山水数百里间必有精神聚处乃足记散地不足书此曲折有可观恨不令郭生见之滦阳胡太祝乃以雪溪自号岂所见与予二人同乎然滦水未秋冰已坚寻常已不可舟况雪时耶当具溪意云尔因爲赋诗云
　　积雪平沙阴山道射虎残年不知老岂识船如天上坐翠竹爲帷树爲葆昔乞镜湖苦不早白发如丝照清潦他年此地若相逢应着渔蓑脱貂帽
　　题杨友直检校所藏李营丘枯木圗
　　老龙出海苍髥须营丘枯木天下无回枝屈铁堕崖雪涧底应拾青瑚明堂清庙耍梁栋朔风吹沙泽腹冻老身不用叹迟暮按圗来求万钧重
　　酬萧侯送蒲萄
　　萧侯昔致蒲萄苖山童不灌三日焦宛西上品复亲致手种窗南自浇水一月当生一尺长移向江头薜荔墙秋深雨足马乳重举囊石压青霞浆是时萧侯当走马来访衰翁茅屋下酒酣舞劒倾一樽不信金盘露如泻
　　题衮尘骝图
　　骅骝食粟石每既立仗归来汗如洗脱羁展转聊自恣落花尘土随身起君不见春雷起蛰龙欠伸雾拥云蒸九河水
　　题画
　　连昌宫里古墙隂积雨过春黄竹深老树无枝交屈铁立石有书名错金吮毫池上写幽鸟承恩春日风光好当时执防今白头却对萧森倚秋昊
　　刘忠肃公之四世孙中书舍人讳震孙之曽孙益之题其居曰云松巢予家与刘氏累世之契故爲书忠肃公文集之首诗三篇并赋此与之
　　丞相昔游泰山顶天风浩浩春昼永玉检微茫不可求但觉灵霞熟丹鼎白日人间如水流前代衣冠成古邱悠悠忧患何足计直道千年横素秋徂徕之松数千尺东连海上暮烟碧中书伟人如玉立每向南风望东北浊世公子何翩翩却忆匡庐还谪仙芙蓉出水耀初日五色光新天爲妍我今侨居庐阜侧西视峩眉归未得岂无云锦晚相娯月落终懐雪山白森森乔木鲁东家河间礼乐更光华勿忘先世旧游处吾秣尔马膏其车
　　题马竹所画
　　霜清木落江海空一棹归来何处翁双松千岁如铁石爲尔回薄旋天风忆昔神龙劒所化夕卧沧波弄明月望中冉冉云气生直接银河上琼阙
　　霍元镇规模董北苑米南宫父子写山水云物殊有标致见示春江捕鱼圗遂赋此
　　春江聚网万鱼急渔人相讙鱼相泣负薪深山何处樵利害相乘不相及海鸥冥秋影微黄叶江南一棹归人间得失两无迹不废山水含清晖
　　同开先南楚悦禅师观息斋画竹巻于崇仁普安寺煜公之禅室盖煜之师一初本公所藏也因记延祐甲寅息斋奉诏写嘉熙殿壁南楚与之同寓庆寿寺时予同爲太常博士俯仰之间已爲陈迹乃题其后云
　　嘉熙殿里春日长集贤奉诏写苍筤迩来二十有五载飘零残墨到江乡匡庐高人昔同住每见挥毫凤鸾翥木枯石烂是何年脩竹森森长春雨
　　题村田乐图
　　尺素自是高唐物莹如秋水宜设色何人画此畎亩间二三老人若相识茅屋萧条古树下农务未殷牛在野或怜鸜鹆脱笼絷或弄猕猴笑眞假老翁政自如儿嬉高髻襁负相扶持古时枌社祀田祖移馔高亭随所宜抱瓮初来未贮酒亦有生鵞宛延首村优竞携乐具至犬怪鸡惊儿拍手拄杖出门欣见賔杂华满庭生好春岁时无事得如此击壤何必非尧民骑驴过桥殊矍铄携具荒陂来赴约定知张果千岁人游戏人间共杯酌
　　栁塘野鸭
　　江南水退秋光浅风栁参差万丝卷鸳鸯在梁凫在渚荡荡扁舟去家逺千艘转海古长策白粲连江动秋色断蒲折苇野水阔烂烂明星且将弋翠盘擎露夜深寒玉色亭亭落月残太液池头黄鹄下梦中曽见画中看
　　江贯道江山平逺图
　　江参去世二百年翰墨零落多无传人间几人写山水谁能意在挥毫前昨见石林旧家物春雷叠嶂初破墨我和叶诗颇豪放三者相望都突兀险危易好平逺难如此千里数尺间高云舒巻非散地丽日照耀皆名山我持羙脯酒一斗墨汁盈盘可濡首江生精神作此山向山呼生当至否高秋银汉天无云帷中冷然来夜分黄茅岭头华盖顶画我独访浮邱君
　　爲汪华玉题所藏长江万鸦图
　　云巢幽人爱江渚抽思挥毫写横素波澜不惊潦水尽秋气晶明绝烟雾征帆去棹不相袭岸曲洲旋总堪赋孤村城市仅如蚁百丈牵江直如缕萧萧木叶洞庭波历历晴川汉阳树蒹葭宿鴈天欲霜丛苇寒鸦日云暮就中楼观何王宫想见华年贮歌舞丹青倒景骇灵怪粉黛含情怨幽阻青春游子憺忘归白日冷风帐中语人间遗迹何足留最惜精思堕尘土郭熙平逺无散地小米苍茫托天趣铦锋铓防不破墨刻画晶荧昔谁苦渤海细书艺文草精絶戈波絶回互南唐后主万鸦图防防晨光动毛羽昔年曽见今目昬虽复逢之亦难覩汪侯此卷出故家相示摩挲极愁予香奁犀轴见者稀谩録余情示来者
　　题渔村图
　　黄叶江南何处村渔翁三两坐槐根隔溪相就一烟棹老妪具炊双瓦盆霜前渔官未竭泽蟹中抱黄鲤肪白已烹甘瓠当晨餐更撷寒蔬共萑席垂竿何人无意来晚风落叶何毰毸了无得失动微念况有兴亡生逺哀忆昔采芝有园绮犹被留侯廹之起莫将名姓落人间随此横图卷秋水
　　送吕教授还临川【并序】
　　古者仕不出其国五十里百里而已入仕王朝才千里而近无父兄妻子坟墓屋宅之别而有禄食之羡车服之华焉岂不便适人情乎哉今国家奄有宇宙仕者视南交朔易若东西家然则彼出入驰驱不越乎州闾党术之间者不亦隘乎吕君仲谦世居临川之南山木郁茂田毛易长仰事其亲俯育其妻子何尝有意于逺游哉一旦用荐书得爲辽东学官随牒以行且万里冬裘不足以御寒蔬肠不胜其恒肉虽志气不变然情能无少违乎仆愿留之馆中而不可归其宜也故作诗以送之
　　黄金作台留好客好客不留秋月白东风吹雪满衣襟却赋长歌送行客辽东之山医巫闾六月五月雪不除昨朝遣使降香去五尺冰上行飞车知君江上惯舟楫快马如龙亦徒设束取来时一卷书还向江波对明月我本蜀人随水来结屋与子相邻隈白发京尘不归去临风相送兴悠哉
　　城南春晓图
　　天台先生有山癖卧起无山朝不食几年骑马听朝鸡磊磈诸峰拄胸臆陈生受意不受辞竟拈秃笔爲扫之既安楼观对竒石复着梁栈横清漪游吾旧游钓吾钓隔林彷佛闻幽鸟琼台何处无桃花此是城南暮春晓夜来天子传诏呼先生直上銮坡趋盘盘回复一万里无限好山并好水如从岛上见陈生尽写归来画堂里
　　金马图【人负金马睡于马上】
　　贾胡自骑千金马解囊小憩荒城下平原无树起秋风梦到阴山雪横野太平疆宇大无外外戸连城无闭夜不然安有独行人懐寳安眠如画者
　　送戴眞人归越
　　戴先生日饮五斗醉不得再饮一石不肯眠昨从桃源来两袖携风烟长安道上小儿女拍手拦道呼神仙马如游龙花如雨蹴踏春秋作朝暮东方不作窗间戏上帝还令海边去海边玉虹夜不收贝宫珠阙皆蛟虬芝田玉树久相待天上老仙那肯留戴先生鉴湖之水三千丈不可以鉴可以酿明朝亦脱锦袍去与汝酣歌钓船上
　　杨载
　　次韵虞彦高游阳明洞
　　忆昔神禹奠九州兹山防计功始休诸侯玉帛渺何许但见万水从东流衣冠永闭阳明洞夜闻鬼哭岩之幽珠宫贝阙号龙瑞天造地设非人谋槎牙怪树冻不死化作千丈苍玉虬丹洞呀然仙掌裂翠峰巧矣蛾眉脩梅梁飞去铁鎻断往往雷雨生灵湫轩辕缑神极秘怪海上笙鹤时相投平生闭门读史记子乃探穴先吾游明当挟子期汗漫题诗更在最上头不妨山水乐吾乐岂有饥溺忧民忧故家乔木尚可求有子有孙百世留卧横玉箫泛归舟吹散万斛江南愁
　　李伯时画浴马图
　　古称难画莫如马近朝惟数李伯时不至天闲观帝服如此骨相何由知头类渴乌尖插耳竟渡流沙轻万里圉人牵浴恒凛然复恐化龙奔入水贫居里巷无马骑徒步出入多伤悲大胫薄蹄何足愿退立道旁尘满面
　　题王起宗画松岩图
　　云起重岩郁凌乱长松落落树直榦若人于此结茅屋爽气飘然拂霄汉舣舟之子何逍遥从者伛偻携一瓢山中无日不闲暇跋涉相顾凌风飇始知王宰用意高使人观图鄙吝消世间未必有此景涂抹变幻凭秋毫丹青游戏固足乐收絶视听搜冥莫向来爲政殊不恶乃尔胸中有邱壑
　　题华岳江城图
　　华岳能诗世有名学画丹青亦豪放此图似写安庆城雉堞楼台俨相向北风将至江靣黒千艘万艘争避匿沧溟涌溢水倒流南岳动揺天柱侧蛟龙戏落秋潭底素练平铺八千里时清好作钓鱼翁闲弄轻舟烟雾里
　　题秋雨长吟图
　　雨暗秋天黑如墨穷居茅屋出不得终日长吟复短吟吟罢令人转凄恻饥猿抱树屈双肘病鹤拖泥垂两翼何当策杖过溪头要看南山新翠色
　　竹树图
　　荆棘防笼迷竹树乱堆古石苍苔防纵猎青郊懐旧路跃马重冈追狡兔箭翎落地无寻处
　　题温日观蒲萄
　　老禅嗜酒醉不醒强坐虚櫩写清影兴来掷笔意茫然落叶满庭秋月冷醉中捉笔两眼花倚檐架子欹复斜翠藤盘屈那可辨但见满纸生龙蛇
　　范梈
　　送菊
