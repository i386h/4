<!-- { "loadSidebar": true } -->
　　少乏经世姿长逢行路廹何为百歳间坐使千虑积薄从沙门游聊与同所适风逺水木华云兴梵钟夕委叩爱良托空情谢深译曽是投石心对尔翻经席廼协支许怀焉贵轩冕客初服傥有期永愿庶可毕
　　冯惟敏
　　七里溪别墅
　　知足始逺辱至人贵自全不羡公与侯所志受一防吾家有旧业乃在城东偏一丘藏一壑宛转依晴川生涯故不常中道成弃捐弃捐从此去一去二十年非无五畞宅在邑多纠纒幸兹协初心归我汶阳田
　　我田无逺近处处縁澄溪朝发巨洋浒暮泊野水栖野航流北陆香稻来东齐岂伊贵异谷美利贻烝黎名山近村落迨暇恒攀跻仰瞻霄汉遥俯眺浮云低翩翩比翼鸟乃在太行西终嵗不合并激昂飞且啼
　　东郭次甫
　　送子游东岳五月渡长淮谁言独往人【次甫自号独往也】中道临常乖乘流岂不返何以安予怀一诺重平生三年今始谐心期在山水所贵敦朋侪秋日动遐思良夜闲髙斋萤火照裳衣蟋蟀鸣庭阶何时披素襟一笑遗形骸
　　冯惟讷
　　呉郎坐见人饷衣香戏赠
　　湘君搴薜荔魏帝采蘼芜盘龙连理带翠凤合欢襦不能机上织学作府中趋定知香十里终然倾五都
　　侯一元
　　书扇赠王少华
　　古人有遗言惟白可受采齐纨变蝉雀昭质复安在愿持君子心如月初离海太空无纤翳淳白终不改四海扬仁风苍生良有待
　　侯一麐
　　和家兄南塘楼居书懐
　　人意各有适自得贵不违潜虬本渊媚冥鸿入云飞自是爱芳草非关薄紫薇南塘山水清可以筑钓矶旷野一登楼青村四作围出郊甘离索髙斋保虚日夜起棹歌处处见樵渔野老多农语东邻闻读书避地翻近人临潭非羡鱼当知陶晏意奚必防市居
　　髙岱
　　感兴
　　天员不中规地方不中矩人生天地间安得无龃龉仲尼屡放逐顔回苦贫窭贤哲不偶时古今那可数达士贵乐天仁人亦安土勉哉宣令徳庶以表千古
　　鸿雁万里来翩翩渡彭蠡海燕去何之秋风辞故垒去亦不足悲来亦不足喜物性各有适景光一何驶运至畴不兴时过亦云止世事俱茫茫静坐观无始
　　何良俊
　　春日寓怀
　　东方虽大隠终是汉庭臣如何敢恣肆嘲哂万乘尊武帝本爱才宠赐亦殊伦百金买少妇终歳辄易人侍从匪孤逺讽说恒见亲当时非不遇傲兀竟何因我今六尺躯头白乆沉沦始图佐明时一官终为贫比肩侏儒笑争食鸡鹜嗔放身鹿豕场终胜金马门若非速谢去孤意何由申
　　包大侍御冬日过余城馆见贻新诗率尔奉酬
　　弱年慕大隐中岁栖附郭试以惬微尚兼用谐胜托环堵有旧营山楹无改凿髙树列偃蹇羣峰罗岝防轻飔披药房微雨洒菌阁新竹渐紫苞繁花吐芳萼春归竞敷荣秋至同瓠落林卧阅代谢天游恣寥廓遗形偶斥鷃混迹随屈蠖岂无寰市喧幸免缨组缚毕岁矢勿谖中怀谅无怍包子台中彦风期眇丘壑暇日访衡茅投我游园作委曲陶令言纒绵尚平约丈夫贵得意乗时展明略勉终天上期庶果林中诺
　　赠徐伯臣补奉化令
　　严程忽云届将子临河桥弱栁向微风黄鸟时交交感物伤余心申尔以久要虽有盈尊酒何以永今朝徘徊意不极挥泪发长謡
　　金大舆
　　与文源朱二过溧阳道上
　　侵星登徂辆悠悠即长路家人前致词问我将焉赴躬耕苦旱干何以资朝暮衣食事奔走晨寒犯霜露枫林号夜乌宿草栖寒兔轻烟动虚里崩沙依浅渡凄凄浮客心黯黯长天雾逍遥思孔桴濩落嗟庄瓠去去返蓬蒿脱粟安吾素
　　路岐苦奔峭村舎多萧索逺水明石渠疎雨散林薄唧唧栖鸟喧澹澹油云漠頽阳即主人野饭开山酌穷途頼所欢言笑解寂寞丈夫江海心何事劳羁缚弭棹息逺游长歌畊负郭
　　塘中亭子初成
　　抱僻爱丘壑缘厓筑幽居虽无漫垩工清旷情可舒陶子乐容膝诸公甘草庐达人贵适意岂必轮奂俱山桃发当户岸栁垂前除青柯集鸣鸟碧水浮游鱼禾黍被阡陌鸥鹭戏菰蒲髙天豁朗霁和风飘轻裾朋徒时枉临命仆具园疏一觞自斟酌清言常晏如悟彼蟋蟀咏逍遥百虑祛
　　李攀龙
　　録别
　　秋风西北来萧萧动百草荡子无室家悠悠在长道红顔能几时弃捐一何早对客发素书零涕复盈抱上言故乡好下言故人老
　　集张使君别业
　　清河迅寒流金舆杳空翠秋气下髙原苍然西北遇返照散疎林萧条烟景异零落复佳期茅茨况幽致握手平生人笑谈出往事旧游数子尽风流吾党备千金抵白发一醉满君意
　　荅寄俞仲蔚
　　太乙贶汉徳名驹生渥洼赤汗霑青云长嘶挹流沙饥龁玉山禾渇则饮其涯翘尾以踯躅騊駼相经过不愿游闾阖况乃服盐车世岂无伯乐垂耳奈我何天子发素书使者出蹉跎駪駪十二闲驽马常苦多虽有千里姿羁绊非所加
　　集开元寺
　　流阴拂层岑返照翳深谷古寺入萧条回岩抱幽独梵影净香台钟声殷石屋絶壁栖禅诵悬厓下樵牧秋花雨还瘦老树霜逾秃寒泉可莹心白云况极目登临客自佳揺落时何速蔬色荡腥羶苔光清简牍新诗发神秀旧游耿初服归来杖屦便老去烟霞伏髙城出睥睨灯火通林麓言旋转多兴后期此同宿
　　古诗
　　孟冬风已厉揽衣有余叹独宿知夜长逺客知天寒河汉直双阙皎若素与纨黄鹄从西南孤飞正漫漫一鸣缓中带再鸣沾玉顔游子不可听令人中道还所以生别离慷慨亮为难
　　王世贞
　　碧云寺泉
　　苍龙戢其首日夜潄寒玉助尔松风声借之竹色緑时从斋厨下泠然注空谷自爱穿云多焉知出山浊一酌聆斯言徘徊怆心曲
　　薄暮发古城即所见志怀
　　一水天未明余霞乱相射错落披金膏喷流万瑟瑟长啸招天风为我驭海席吴越指掌间黄花正秋色
　　行淮扬境泛甓社即事有作
　　湖波二百里元气何茫茫天随一线尽日起万鬛张无论南北风但见来往樯炯若青铜镜掩映羙人妆惊鸥散明玉唼藕夺冰霜纎鳞一入手大嚼无余觞冥见渔火微静闻稻禾香榜人前后歌语语子夜长人生剧可乐何如近故乡
　　暮坐蓠薋园即景
　　髙齐语来暝偶尔成幽憩峥嵘石色古窈窕川流细新月在疎篁娟娟自相媚顾此羣籁寂怳焉覩眞际欲叩俄已忘呼杯但成醉
　　冯子仁先生挂冠长君咸甫赴公车赋此赠别
　　冯唐厌郎署拂衣卧沧洲有子字王孙颇与史长游冥志越三坟英风隘九州飘然赴公车甲第焉足酬三语司空掾一疏富民侯鄙意稍不然良玉戒暗投不覩长安市谈笑生戈矛桃李驾春风献态不自羞憔悴离根株零落委道周窃窥松与柏偃蹇若潜虬郁作清庙材竟为匠石収出当承八柱处当傲千秋
　　早起
　　初月将曙辉亭亭淡空碧微星渐以隐存者犹歴歴蝉乍停号宿羽时鼓翼时至钟未鸣山僧嬾成寂
　　暑嬾
　　一暑生百慵一慵百事简偃息衡门下悠悠梦初转亭午鸟倦啼槐阴自舒巻时有凉风来令然忽称善勿谓羲皇人此意知者鲜
　　发自义兴由东九抵湖汉一首
　　扬舲出荆溪溪流浩无尽畴谓当萧辰青山吐余润惊鳞发潜响振羽横遥瞬时见空翠来焉知余榜进乔木生午烟场禾表秋信茶叟携筐归行歌渺然近顾余若有适壶浆当为引明发从此辞中宵衣时振
　　入林屋洞天不能竟有述
　　林屋第九天中藏黄金庭北穿丈人峰西达峨眉陉垂滋结乳玉穿溜散空青防岈藏石门嶒吐神钲是时秋始暮积潦尚澄盈虽负褰裳勇踝击中不胜迩惭孺子托逺媿灵威生誓欲偕青童飇轮探窈冥千载灵文出圣治冀可征
　　王世懋
　　初夏田家
　　本爱园林居遂与尘世隔敧枕过鸟啼初阳在檐隙揽衣临前除游目恣所适蔼蔼千树交纷纷里烟白清渠已新苗髙垅尚余麦雀乳深茅茨鱼防闲雈泽野夫荷锄语小妇当窗防周览物候齐憺焉忘朝夕薄暮池上归苔防乱深屐
　　至漆塘絶顶见太湖
　　泊舟阊门道汀渚生夕曛严程指明发展侧及宵分鸡鸣舟人语柔橹声相闻浩渺烟波间鸥鹭自成羣轻霞冠初景逺巘敛余氛日出照蟾蜍髣髴若纤云停桡止宓妃击鼓下湘君情境自怡适宁知行役勤
　　夜泊芙蓉湖翫月
　　今宵仲冬月忽发沧洲兴进艇延素光开樽坐青镜霜含烟树逺塔挂寒山静何处洞箫声鱼龙夜深听
　　谢榛
　　杂感寄都门旧知
　　瞻彼终南山松萝幽且防中有一眞人超然逺朝市手握神龙珠照夜光自秘石苔积古色斗室廓天地涧泉为谁清蕙花为谁媚西望徒遐思书札何由寄嗟哉处流俗冥心可无醉鸱鸮为家祥鳯鸾非世瑞奈何君子交中道两弃置不见鍼与石相合似同类文字生瑕疵邓林纷叶坠有家早归欤独歌以卒岁岁寒元气塞偃仰待春事
　　雨中宿榆林店
　　凉雨何冥冥黒云复浩浩山行夜不休破屋临古道数口逺相投芜秽不及埽园荒无主人马散齧秋草席地即吾庐余生聊自保隔林乞火回酌酒慰怀抱反为妻子嗤宁如在家好
　　梁有誉
　　秋怀
　　夕霁凉气发曲房蔼余清金风被兰茝白露浩已盈密林谢阳彩丛薄陨芳荣迅商无缓调征鸿怀苦声物候旣易感神理固难名汉阴甘灌园鹿门事躬耕金张逐丹毂王贡雕华缨由来事不同各以性自营伊予秉微尚恬旷谐夙情柱下明守雌漆园持达生缅怀昔人训烦嚣祗自惊
　　游白云寺
　　崇岫控越徼巍鎭峙郊甸崒嵂亿劫余迢递百里见疎岭何岑峭杨林郁葱蒨峻拟天平俯瞰海日炫化城架层巅拂策陟遥岘逢槎旧术迷遭石新磴转始至岚阴豁暂息厓光显露翳若木茎风堕昙花片鸟啼谷互荅竹亚露犹冲襟挹恬寂素想协游衍静惟迦叶智黙遡龙树辨十喻总归空六尘原不清朝意蕊凋缟夜心莲现岁月纷递驰栋宇几迁变鹤往台草荒龙去井泉浅刻桷鼯鼠啼雕梁蛛网罥感物置安排看云悟舒巻结桂绪方遥攀萝情莫展景协赏为羙虑澹机自遣愿总尘外辔谢此区中恋
　　咏怀
　　心星转坤维芳荣遽销谢蝉号树间蟋蟀吟幽榭商飇荡陵苕物性随时化瞻彼孤飞鸿游戏清澜下霜霰旣已违唼藻何雍暇微禽尚有适而我独悲咤智士惜流光哀歌达长夜愧无鲁阳德何以廻羲驾
　　明月鉴重帏凉风吹绮疏佳人扬清讴顾影伤离居音别黄鸟鸣倐忽秋兰舒繁华不再至欢乐宁倩余迢迢牵牛星万古恒不渝所思杳天末日夕増烦吁秦女善鸣筝赵女亦吹竽筝竽岂不哀不如琴瑟娱织缣常苦迟织素常苦劬嗟哉织作勤泪下沾罗
　　烛龙腾遐辉离照亘天衢室隙受余光徒能耀一隅物理固殊鉴各随贤与愚楚客倒沧海提携得明珠重宝不见赏抱价増烦纡掩袂卧空谷孰知中所须
　　昔游黄金台酒酣卧燕市哀歌傍无人泣下击筑子黍谷生悲风易水何弥弥岂无英雄者翻觉霸图耻白日忽复易脱冠艺枌梓良觏邈山河抚劒中夜起
　　杂诗
　　圆象无停晷四序迭相循晔晔春华敷歘忽委埃尘候虫善审时鸣鸟常司晨如何建名士迟暮多苦辛冲波鲜安舟岐路恒摧轮顺风响易逺却行难及人钟鼎镌峻功竹帛垂逸民静躁虽殊域德业终同伦慷慨感中情髙驾良可遵
　　送傅山人游罗浮
　　仙山矗遐陬蕴竒信灵造晻霭蹴重溟巍峩冠穹昊阴室引阳辉雾谷通霞岛溜泽难枯炎林蕊还早故鼎无留丹煮石有遗老神境谁能跻踪尔方讨秘检洞中寻尘踪云外扫陟霄搴若华凭厓掇朱草吹万固不同得一以为好嗤彼蜉蝣士夸毗丧其宝何当荣茅龙吸景涤幽抱

