<!-- { "loadSidebar": true } -->
　　草诏下金銮宫槐白露寒紫骝骄不控明月在阑干
　　程本立
　　宿普安
　　汉妇良家子从军歳月多生来小儿女唱得僰人歌
　　江头絶句
　　小树香橼子疎篱扁豆花人情悲异土物色似吾家
　　胡闰
　　题画松
　　幽人无俗怀写此苍龙骨九天风雨来飞腾作神物
　　解缙
　　芙蓉
　　木未有芙蓉宛在水中沚若向春风开无人看桃李
　　送人
　　落日照大堤花间闻马嘶城头鼓角起相送午门西
　　早朝
　　騘马五更寒披衣上绣鞍东华天未晓明月满阑干
　　杨士竒
　　邳州城下夜雨
　　薄暮风色寒移舟宿前渚欹枕不成眠孤篷夜来雨
　　夜发清江口
　　日落烟水寒解缆清江渚中夜北风来相送潭州去
　　夹沟遇邑人问家信
　　闻道故郷来辞家今逺近恐有南京书停舟试相问
　　过谷亭
　　明月转樯竿露下孤篷湿欲系谷亭舟沙头风正急
　　呉溥
　　自叹
　　去郷三十年顔貌总非昔昨日郷人来相看不相识
　　王达
　　题扇
　　叶暗前朝雨花飞昨夜风空山人不见春在緑隂中
　　王璲
　　云林画
　　羣树叶初下千山云半收空亭门不掩禁得几多秋
　　王偁
　　题美人扑蝶图
　　为惜韶华去春深出绣帏扑将花底蝶秪为妬双飞
　　王恭
　　古镜
　　寳镜何年铸龙纹积暗尘非关磨洗倦恐照白头人
　　鹧鸪
　　緑树残春外双飞锦翼齐长沙有迁客莫向雨中啼
　　曾棨
　　雨后即事
　　片片白鸥鸟看人队队飞沙头莫相认与尔久忘机
　　王英
　　题杨补之墨梅图二首
　　积雪园林暮春光独满枝玉人闲对此清淡最相宜斜月转空斋风清画角哀横窗见疎影疑有暗香来
　　魏骥
　　三月三日雪晴寒甚早起偶成
　　起扫堦前雪寒犹腊尽时貂裘还再拥却负看花期
　　呉凯
　　题古木竹石
　　古木封苔润丛篁被雨滋空山无与伴相结歳寒期新篁翳怪石古木昼隂隂我欲频来此焚香一鼓琴
　　薛瑄
　　舟发辰溪岸
　　岸脚插江深洄潭揺石影舟行若天游妙处心独领
　　秋夜
　　泠泠碧窗风皎皎疎帘月重门掩秋霜素练捣寒雪
　　荒迳
　　晓行荒迳中瀼瀼草上露日出云气收一鸟空中度
　　野市
　　野市二三家柴门傍水斜溪童卖蒲笋归路不辞賖
　　穆陵关夜雨
　　暝色来逺谷清风动华烛山楼雨声寒罗帏人独宿
　　于谦
　　春寒
　　逺山犹带雪浅水未生波花栁无消息春寒可奈何
　　秋意
　　溽暑随风散微凉趂雨生萧萧树头叶已解作秋声
　　秋闺
　　深闺夜胜年刀尺如冰冷缝纫不成眠辘轳响金井
　　惜春
　　无计留春住从教去复来明年花更好只是老相催
　　春晓
　　昼静暖风微帘垂客到稀画梁双燕子不敢傍人飞
　　春日登楼
　　栁条如翠线万缕织春愁遮断东风路无縁入画楼
　　偶题
　　倦鸟投林处斜阳在树枝薄云收未尽山雨乍晴时
　　春夜
　　长风送华月照我庭前树宿鸟忽惊飞双双背人去
　　刘球
　　山居
　　水抱孤村逺山通一径斜不知深树里还住几人家
　　张楷
　　金陵怀古
　　落日沧江雨东风废苑春莫言三国士犹胜六朝臣
　　平显
　　光霁堂
　　碧鸡翠鸿蒙夕影到滇水月出金马东徘徊白云里
　　施敬
　　巴阳夜泊
　　独棹三巴夜秋髙片月孤滩声将客梦万里下东呉
　　贫乐轩
　　长巻束牛腰箪瓢系牛角读书深树中不知山日落
　　鲍仁济
　　絶句
　　月移阶上花露滴阶下树四顾寂无人流萤自来去
　　刘绩
　　自题诗本
　　幼小工刺绣极知箴线难秖縁花様古不耐入时看
　　钱逊
　　闺思
　　望断伤春眼湘帘懒上钩落花深院静鹦鹉对人愁
　　韩永
　　咏梅次竹邻
　　昔访逋翁宅墙头露半梢因吟暗香句行过家桥
　　陆徳蕴
　　富林春晓
　　旭日始启旦鸟声出烟萝草堂检春事花落风檐多
　　谿桥晓市
　　石梁双跨谿虹影倒涵水斜月未堕烟烟中市声起
　　呉髙
　　黄洞山
　　惠阳十万家采薪皆此处荷叶盖头归知是前山雨
　　陈宪章
　　对菊
　　淅淅西风至为秋未有涯江边聊一醉信手得黄花不落龙山帽何须九日风更烦将小雨向晚洗花丛
　　赠邝筠巢
　　山中一夜秋老屋居然别丈人不饮酒共坐看明月
　　送刘宗信还增城
　　夜宿黄云坞秋登碧玉楼归时一片石见月过罗浮山到铁桥西青天一角低送君髙处望天与帽檐齐
　　可怡亭
　　此地还成趣庭柯几度攀亭中人不见月照门前山
　　访客舟中
　　船中酒多少船尾阁春沙恰到溪穷处山山枳殻花
　　九日
　　霜前淡淡花瓢内深深酒今日陶渊明庐山作重九
　　周鼎
　　月夜湖上
　　移舟烟水上吹笛藕花前衣薄露如雨杯空月在天
　　冬夜
　　寳篆沈烟白银屏焰烛红不知窗外雪撩乱拨春虫
　　郭登
　　客中春晚
　　逺塞书难寄空庭花自开旧巢双燕子今歳不曾来
　　春日游山偶成
　　林下扶藤杖溪边整葛巾春风莫相妬不是折花人
　　范澄
　　送别
　　酒尽津鼓喧风生浦帆乱山回不见君夕阳在沙岸
　　童轩
　　春日卧病柬髙仲显一首
　　红桃始破顔緑杨已堪把想应城南道日日多车马
　　湖口夜泊
　　江水汇为泽弥漫深万丈山寺晚鸣钟湖心明月上
　　小孤山【又俗呼为小姑】
　　秀色眞可餐云鬟不须理江水湿罗衣芙蓉满身紫
　　采石怀李白
　　扁舟依采石牛渚浩风波不见锦袍客满蓬凉月多
　　倚楼
　　愁倚溪楼望还因见月明月明如有约偏照别离情
　　感兴一首
　　芳草春来緑闲花雨后红思君不能见怅望画楼东
　　李应祯
　　东禅寺
　　松杉满院风豆荚一篱緑不闻车马喧时有髙人宿
　　谢绩
　　东浦夜泊
　　日落潮生浦天空月上沙归舟与飞鸟相趂入芦花
　　张宁
　　南浦停云
　　不见同心人相思渺云树记得别离时却在飞云处
　　林良花鸟
　　竹树晚凄凄天寒相傍栖春风疎雨歇飞上画楼啼
　　丘濬
　　客中对月
　　万里思归客伤心对月华欲凭今夜影回照故园花
　　中秋有感
　　客里逢秋景思郷倍怆神依然今夜月不见去年人
　　题扇面小景寄郷友
　　逺树平连野微云低度山黄龙青雀舰不似钓舟闲
　　汤勣
　　樵岭
　　迟日转轻隂惊风发疎冷何处斧丁丁千山白云暝
　　蒋主忠
　　芙蓉
　　清露下林塘波光净如洗中有弄珠人盈盈隔秋水
　　李东阳
　　吉安府
　　山势西来断江流北去平万家深树里闻是吉州城
　　见月
　　野宿秋云暝溪行晓雾寒归心与明月夜夜到长安
　　西园秋雨咏苔
　　岂不爱佳客畏人践我苔西园十日雨三径不曾开
　　慈恩寺
　　水绕湖边树花垂石上藤长来寺前坐不识寺前僧
　　杂画
　　种树自何年幽人不知老不爱松色竒只听松声好野树兼天暝山钟度水迟诗僧不出户头白少人知入谷听幽泉依稀隔云注欲观泉出时须向云深处
　　谢铎
　　桃溪
　　浅水难容櫂繁花自作村分明幽絶地不是武陵源
　　呉与弼
　　秋晓
　　风来夜枕寒云生晓窗雨旅思共秋清遥思故山侣
　　道中作
　　微雨已滑途行客未堪住遥问读书斋正在花深处
　　友人至
　　独绕烟村来共兹玩云月细语夜已阑深意殊未歇
　　纵步
　　幽花发清香芳林涨新緑闲听山中禽更倚篱边竹
　　宿黄茅潭隔港
　　日夕北风起停桡未有涯横江欣得伴和月宿芦花
　　大同峡
　　秀峙交翠屏清泠响寒玉谷鸟时一鸣苍苔此幽独
　　杨林桥
　　野水平桥路行行霁景开地名时记取他日或重来
　　弋阳道中
　　日短前途逺天寒问宿忙乱云迷望眼细雨湿行装
　　黄岚坑
　　连山桃李开晴光烂如许宁知明日花不有今宵雨
　　宿湖头
　　野阔云争瞑江空雨未休问程须策马灯火宿湖头
　　俞诰
　　盼项文祥不至舟抵于陵夜泊
　　相去不百里相思愁万重于陵城下泊梦断五更钟
　　张徳政
　　送客
　　旅食正萧条况别知音者空抱流水琴独立斜阳下
　　陈景融
　　荅姚景升
　　露冷催砧杵风髙急鼓鼙登楼回首处目断塞鸿西
　　刘玒
　　秋望
　　天回黄云断林空古木疎遥怜汉庭使千里寄边书
　　魏时敏
　　休息轩
　　亭小贮琴声池清蘸花影晓日上窗纱幽人梦初醒
　　章珍
　　无题
　　溪桥春水生新蒲緑堪把茅屋掩松云斜阳鸟飞下
　　文洪
　　睡起
　　寂寞掩林扉东风昼方永睡起落红多斜阳半楼影
　　黎扩
　　山茶
　　叶苦寒摧緑花愁雪妬红自知荣适晚不敢恨春风
　　洞庭秋月
　　湖上清秋夜扁舟泛碧波紫箫吹不断无柰月明何
　　王寛
　　解任归书草萍驿
　　三月草萍驿风花防客衣春山啼杜宇也道不如归
　　张镐
　　为李景阳题便面
　　髙树落凉隂幽溪漾晴碧山雨夜来多苔痕上矶石

　　御选明诗巻九十六
　　钦定四库全书
　　御选明诗巻九十七
　　五言絶句二
　　程敏政
　　题碧桃便面
　　省识春风面何因岀镜中暗香吹不断掌上舞回风
　　荏平道中
　　落日荏平道孤村未掩关望中青隐隐人说是陶山
　　题汪玺贡士四禽图
　　春风海上桃仙禽托栖止莫啄千叶花留结千年子何处青丝禽飞来一枝托回首啄山茶霏霏霜华落有鸟名翠碧无花艳海棠依依留不去顔色两相当娟娟蜡啄鸟挺挺堂风立斜压一枝低寒梅冻无力
　　山水小画二首为张尚相题
　　山色青于染松隂埽未开水边芳草地才见两人来危坐秋林下翛然古意生山风吹耳净幽絶涧泉声
　　海子
　　十里城隂道西湖一派分秋晴沙岸尾时见白鸥羣
　　庄泉
　　题画
　　遥山青两峰老树红一叶我怀不可羁月明江独渉
　　送博罗何孝子
　　白酒江门暖北来风正寒酿方君不録明日寄书难
　　张弼
　　棠溪景
　　悠悠下村路望望皆烟树何处读书声山禽忽飞去登登度西冈恰与诗人防归鸟下幽丛斜阳在冈背白鹭宿寒塘寒塘浸明月懊恼少年心分明镜中雪横冈春草深牧牛牛易饱短笛两三声归来山月皎
　　李杰
　　题扇
　　竹径清隂合行行路欲迷仙家何处是只在石桥西
　　杂兴
　　花雾晓蒙蒙落红飞不起文采双鸳鸯荡漾緑池水
　　贺钦
　　题扇上钓鱼图
　　倚杖看闲山垂纶钓淩水山头宿雾开水面清风起
　　杨一清
　　山水画
　　云净月华明江山各自清道人垂首坐莫是听松声
　　杂作题画
　　幽泉出谷鸣疎竹和云长微吟坐开襟梧桐月初上
　　马中锡
　　絶句二首
　　春草碧连天春莺始妬栁行人归未能且醉长安酒寄语长亭栁东风莫漫吹黄金台下客犹未有归期
　　秋江独钓便面寄陈元溥
