<!-- { "loadSidebar": true } -->
　　重经西涯
　　缺岸危桥断复行野人相见不通名辘轳声里田田水杨栁枝头树树莺看竹东林无旧主买山南国有新盟不知城外春多少芳草晴烟已满城
　　再经西涯
　　拂树穿云二里堤绿隂深处鹁鸠啼背城古路车尘少隔岸人家酒幔低清爱野僧来紫衲醉扶童子当青藜相逢却恐知名姓不向慈恩寺里题
　　病中言懐
　　门掩疎篱雪满池夜寒惟有病先知氷轮影薄当窗近竹叶声稀到枕迟三径业荒秋去后十年心苦梦醒时一身经济元无术医国如今合付谁
　　西山杂诗
　　日日车尘马足间梦魂连夜到西山近郊地在翻成逺出郭身来始是闲云里荡胸看缥缈溪边洗耳聴潺湲秋风忽散城头雨先为游人一解顔
　　下马溪桥散步行暑风稀纻入林清村殽野饭悤悤发碧水青山靣靣迎踏尽平堤怜草緑到来幽谷见云生西湖胜事年年别几日愁多不出城
　　路绕山根断却连乱藤深竹寺门前贫怜白屋蒸梨饷倦爱清溪枕石眠载酒欲呼狂客醉留诗聊结野僧縁深山六月无炎暑一坐西风万树蝉
　　路入西岩小洞天碧牀青磴许夤縁山中嵗月空寒暑世外缁黄亦化迁崖藓剥余犹有字石隂处欲通泉相逢拟就汤休宿野性从来不解禅
　　望尽孤云入杳冥翠微深处一茅亭髙台地回秋先至古榻僧闲昼亦扃诗思更随流水逺醉魂还为碧山醒冯虗试彻凌云调应有游人下界听
　　数顷湖田一半荒野人门巷日苍凉鸠啼逺树云初合龙卧深潭雨自藏几处犂锄当暮急谁家粳稻及秋尝蒲团竹几随縁坐独爱山僧午梦长
　　潭影萧萧碧树寒一亭山色俯潺湲疎林隔寺闻僧语落日登台见鸟还尘事岂知明日异吏情应识野人闲丹崖翠壁潘郎兴长恨巉岩不共攀
　　春兴八首【录六首】
　　栁丝花片满芳洲长为溪山感旧游急雨过窓醒短梦惊风入树搅离愁归帆欲挂三江水病脚难登百尺楼老去不知春兴减向来一月罢梳头
　　髙歌曽扣隔江船楚泛吴游兴渺然山寺夜钟眠里月洞庭春水坐中天翠笼鹦鹉空愁思碧海鲸鱼几嵗年一语故人三叹息始知清庙有朱弦
　　六年书诏掌泥封紫阁春深近九重阶日暖思吟芍药水风香忆种芙蓉登台未买千金骏补衮难成五色龙身病益愁愁转病老来归思十分浓
　　帝城芳意入春浓快马轻车处处逢宫树巧藏莺百啭苑云深护月千重愁来拟断杯中物病起还支石上笻得似玉堂风月地少时游赏几从容
　　瓮山西望接平坡【寺名】疋马双童几度过十载衣冠朋旧少五更风雨梦魂多湖边渔榜惊鸥鸟树里僧房隠薜萝飞尽桃花还燕子一年春事竟如何
　　小叠峰峦浅作池幽堂长是见春迟风传翠篠声先到雨换青松叶未知江上帆樯经几驻城南第宅已三移君恩若放山林去始是云霄得意时
　　舟发张湾宿河西务
　　苍茫正合尘中眼缥缈真乗水上舟江月海云疑是梦画图诗巻坐消忧沙边细浪随鸥鸟树里青山入柁楼行尽驿亭三百里五更风急住滩头
　　早发沧州
　　片帆轻舸发沧州野树离离散不收两地离心河上草一灯残梦渚西楼尘生晓市人烟集云拥春城水气浮我欲凭髙问归鴈潇湘何处可维舟
　　游鸡鸣寺
　　诸山尽是钟山脉闻道鸡鸣更有灵冈势斜分龙虎脊岩光深閟鬼神扃风含落日松声迥雨带平城草色青东郭吏人催上马暮寒吹靣酒初醒
　　郊行二首柬张遂逸亲家
　　楼头钟鼓报新晴又是城南一度行刚到闲时身已老未曽经处路犹生平沙逺水如江色落叶疎林似雨声欲问郊园幽寂地野桥山寺不知名
　　芒鞵随意踏青莎一日溪头几度过髙树夕阳人影乱断桥幽涧水声多思乡拟作东都赋逺俗犹闻隔院歌不向晚凉移席坐好懐佳赏奈君何【是日溪林为俗客所据别席避之向夕一赏而罢】
　　游岳麓寺
　　危峰髙瞰楚江干路在羊肠第几盘万树松杉双径合四山风雨一僧寒平沙浅草连天在落日孤城隔水看蓟北湘南俱在眼鹧鸪声里独凭阑
　　泛南池有懐南溪圣公
　　轻舟别浦路迢遥危石虗亭影动揺云去好山争入座雨来新水欲平桥多情留客空杯酒旧事伤心但栁条今日我来还我去小山丛桂竟谁招
　　寄庄孔旸
　　买断溪南十顷烟还家无复梦朝天身如元亮归田日诗似东坡过岭年蓬岛谪来仙骨在钓台高处客星悬十年未洗红尘耳谁听清风石上弦
　　背郭诛茅草盖堂边江种栁树爲墙舟中梦醒闻春雨楼上诗成坐夕阳南纪壮游余歳月北扉遗草旧封章清时例有逃名客见说严陵本姓庄
　　秋日出郭崔甥有诗因次韵
　　直从亭午坐斜阳却借南薫作晚凉沙路试看骑马快玉堂刚谢揽衣忙移将陇树和云种折得园葵带露尝四十六年公事里向来尘梦一何长
　　九日度江
　　秋风江口听鸣榔逺客归心正渺茫万古乾坤此江水百年风雨几重阳烟中树色浮步城上山形绕建康直过真州更东下夜深灯火宿维扬
　　秋雨荅鸣治次韵
　　客情揺落竟难收砌草墙花亦自秋月尽俸钱随例给雨荒书屋倩人修哀歌莫倚王郎醉短髪聊同杜老羞马上诵诗浑不忘为君归咏水西楼
　　谢铎
　　八月初一日大雨喜而有作
　　一雨惊看喜欲狂倒悬真解此皇皇未论报社还扶醉且免从人乞奏荒民念在天终可頼杞心忧国暂须忘有年自是春秋瑞麟笔谁堪继末光
　　张泰
　　元旦
　　天上寒星敛曙钟海隅佳气溢晴空东华涌出曈昽日南极吹来长养风丹凤厯端观夏正瑶华枝上见春工体元天子调元相管领民归玉烛中
　　倪岳
　　孟春奉陪庙享恭纪
　　祠殿森严楯陛重雍歌初彻燎烟浓虞周典礼千年合文武衣冠百辟从日影渐移髙阁漏露华犹拂御街松却瞻天仗东风里冉冉霓旌导六龙
　　孟冬时享斋宿院中和韵荅克勤賔之二同年
　　玉署沉沉隠画墙栁隂深覆御沟傍钩陈天近通三接奎璧星明共一堂地迥自惊尘土隔云深翻觉路岐长叨参此防元非偶二十年余白鹭行
　　斋宫驾次西涯学士韵
　　银河如璧护重闗翠辇初临大祀坛映日牙旗环禁旅连空甲骑拥祠官风云已觉争春丽雨雪先惊入夜寒礼罢天门重整佩欢腾万国正回銮【是日大雨雪】
　　侍从亲耕籍田用程学士韵
　　南郊晴旭晃銮仪天路无尘进辇迟京兆青箱依耒耜教坊花鼓应旌旗明禋早致先农享粒食仍歌后稷诗圣主重农亲稼穑此生何幸际昌期
　　刘大夏
　　西山道中
　　晓来聮骑踏晴沙风景苍苍一望赊几处白云前代寺数村流水野人家莺啼别墅春犹在马到西山日未斜回首不知归路逺九重宫殿隔烟霞
　　闵珪
　　题翫芳亭
　　羣芳掩映草亭虚知是元龙旧日居满地緑隂新雨后一帘香雾晚风初屏开屈戍春无际人倚阑干画不如容我数来闲坐乆爱临流水看芙蕖
　　马愈
　　次韵沈陶庵题有竹庄诗
　　独携真诰西林住便是仙人葛稚川一个茅亭修竹里几声茶臼夕阳边闲抄玉子餐秋月细摘松花酿乳泉昨夜梦君髙阁上晓来清思满江烟
　　呉伯通
　　庚戍重九杭州作用杜韵
　　吴越江山天地寛登临聊借酒为欢萧萧白髪纷垂领采采黄花满插冠西北风烟浮望逺东南云水入吟寒几行鸿鴈遥空度孤客伤心不忍看
　　浙台送杨徳澄归賨城
　　卜居阛阓接芳邻无事从容话养真踪迹偶然分出处嵗华倐尔两冬春端为后防巴山里忽漫相逢越水濵世路悠悠俱白髪可堪独作未归人
　　与诸公游西岩
　　西岩竹寺篆江边暇日同防玉板禅隔岸山髙蹲虎啸绕堂潭静隠龙眠使君有道犹韩愈释子何人是大颠佳境百年才一到未须催放下滩船
　　姚山
　　雨后官舍漫成
　　雨歇凉生风入扉日长官舍客来稀竹窗破梦人初起松院新晴鹤试飞花落残红知蝶少树垂重緑见春归客懐无事难消遣闲对青山看夕晖
　　呉与弼
　　东斋读晦庵先生诗次韵
　　朝朝黄巻自埋头物外从教春复秋座接好山青绕屋门迎活水緑平沟旧花匝径红如织新竹成林翠欲流课罢几回闲徙倚谁怜心赏十分幽
　　题聴松轩
　　曽向髙轩共好音乾坤浩荡境沉沉恍然指下迷宫羽不信人间有古今瀑涧夜寒鸣雨歇风林昼静落花深回看胜事已成梦难写凄凉一片心
　　赠友人
　　琴书深托緑萝谿风月何人共品题流水旧穿幽径转乔林新与碧霄齐一犂春雨儿畊稼百瓮寒泉自灌畦随分无非安穏地相逢何必问丹梯
　　马轼
　　奉饯季方先生
　　滦江江上水悠悠送客江边莫上楼五岭瘴髙烟蔽日两孤云湿雨鸣秋丰城劒气东南起合浦珠光日夜浮祭罢鳄鱼归去晚刺桐花外月如钩
　　张彛
　　晋州述懐
　　微官何事乆殊方囘首田园业渐荒多病一年三乞老思归十梦九还乡椿隂已散辽阳月鴈影空分海国霜几度休衙独凝睇夕阳西下路茫茫
　　钱洪
　　送汤公子勣应荐之京
　　襄武家风迥出羣奇才能武又能文劒锋足压三千士笔陈还驱十万军银管緑沈新草檄丹书卢矢旧铭勲临风自顾长缨在醉袂苍茫欲赠君
　　送徐守民归淛之常山
　　壮游湖海几经年老气凌云雪满颠诗思已成芳草梦归心又上木兰船长亭人折春前栁驿路梅开雪后天万壑千岩旧形胜酒樽茶灶向谁边
　　陈寛
　　题燕穆之楚江秋晓图
　　五更人语觉潮生估客防樯晓行树色未分云梦泽鸡声已动汉阳城天空画角吹霜尽月落银河入斗横欲问楚南千古事至今江水为谁清
　　陈完
　　和徐徳彰春日杂咏八首
　　暖色晴光处处迷画桥杨栁路东西千村红乱桃花雨一夜香生燕子泥莺舌语双谐作瑟草根枯半踏成蹊最难留得芳时在怪杀枝头杜宇啼
　　花揺银壁影幢幢香霭空蒙扑琐牕留客小莺偏恰恰可人飞蝶故双双好山罨画连平野新水挼蓝正满江红粉蹋歌溪上女彩云随处度新腔
　　三竿红日晓辉辉流水平芜燕子飞芳径露香花锦碎深山云暖蕨芽肥乌纱别制笼头帽白苎新裁称体衣社鼓咚咚桑柘外野翁扶醉蹋歌归
　　蹀躞青骢款款骑浅村深巷栁如丝土墙茅草低低屋竹径柴门短短篱细雨一帘飞燕子香风十里醉花枝馆姓溪上春如海时有人歌白纻词
　　鸥波十里带平沙茆屋人家栁半遮柔橹呕哑移画舫轻雷轣辘走香车泉如燕尾清流拆草似裙腰白路斜何处玉钱都化蝶夜来飞上一林花
　　十里香尘暖雾消緑烟芳草去迢迢春风春雨花连巷溪北溪南栁映桥游女踏青罗袜小粉郎沉醉玉骢骄谢家庭院秋千下防有何人拾翠翘
　　胜卖东风冨贵春青衣催坐叠花茵莺欺皓齿清歌妓栁妒纎腰学舞人猩色屛风围孔雀麝香衾被压麒麟任教日日如泥醉不负韶华一度新
　　绣户凝香瑞霭浮日催红影上帘钩莺捎飞蝶穿花去水学惊蛇抱石流緑酒金尊邀醉饮朱弦银甲按歌讴若教买得春常在不用良宵秉烛游
　　祝祺
　　寄苏先生正
　　西风倚櫂问归程诗酒应多慰别情黄叶疎钟溪上寺白云孤角海边城鸥飞烟渚连秋色鴈下寒塘起暮声囘首天涯嗟落寞夕阳归路万山晴
　　赵廷玉
　　金台留别
　　笑拂缁尘出帝畿一尊重与故人违青云紫禁辞仙仗白鸟沧洲恋钓矶夜雨尚存三径菊春风仍采故山薇旧游天上如相忆万里闗河有鴈飞
　　周漳
　　寄弟莹
