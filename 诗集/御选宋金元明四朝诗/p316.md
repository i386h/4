<!-- { "loadSidebar": true } -->
　　至顺三年六月之吉西山新寺之穹碑树焉是日百僚无敢不至碑所余与赵博士继清早作出平则门沿大隄并驻跸亭下转入湖曲逢赵宗吉成汉卿二编修与刘敬先典籍骑驴从苍头挈匏尊邀余与继清就隄侧借草坐灌木延隂风泠然生涧底幽鸟鸣其上命苍头隄傍取荷为盘以实腊肉倒尊中浊醪饮数行瓮山流黛与湖影相荡潏于杯盘巾袂之上余在京师七年葢未有一适如此时也酒尽三君子起曰子于此能无诗乎余言归即赋之及归以职事縻绕少清趣明年三月宗吉持纸来索诗户外雪深二尺无他客乃赋诗曰
　　蓐食出西郭初日明逺川聮镳走山麓山树尽含烟紫石拥驰道緑水侵弄田髙人湖上来解后野涧边茂栁垂密幄曽莎布柔氊回风防幽爽有鸟声清圆采荷荐珍胏洗琖行芳泉夫容濯新雨迥立方婵娟晤言摅素抱逸思慕遐鶱窈窕绀园夕珠林映璇渊黄金作台殿缥缈集诸天顾慙凡躅污亟去不敢邅适意无先期重寻有中悁华月忽易改赏心与时迁晨兴望云物皓雪满层巅
　　郊居
　　郊居息尘事日夕望青山青山秋气多白云出其间露渚野芳集枫林江色寒夷犹感流序况乃旷幽攀
　　题泛舟图
　　江云生白石水木澹幽姿双松出丛薄翠色集遥枝落日明极浦楚岫正参差美人鼔兰枻岁晏将何之
　　安福李氏临溪亭
　　结屋负南郭清溪流屋前端居尘事少水木自幽妍涤砚弄寒泚鸣琴写潺湲沙鸟时近人汀云相往还烹鲜芼溪毛留客坐前轩逝川道体着观物悟防言
　　刘致
　　对月
　　凉宵在前墀佳月堕我侧此月如此心旷朗一片白开樽起相娯佳月即佳客月如感知已为我好顔色此时还独醒奈此月明夕
　　题钱玉潭竹林七贤
　　门巷寡辙迹静对溪南竹溪水净堪染竹色与分緑有时溪相向襟抱如莹玉安得万苍筤遮植青溪曲岂无嵇阮辈遁世尊往躅浩歌日酣燕达生亦云足
　　傅若金
　　杂诗三首
　　植兰弥九畹种菊被三径幽芳固殊姿馨徳良可并搴兰以为美餐菊以资命睠言理芜秽恒使枝叶净芜秽苦易侵枝叶苦不盛岂无桃与李贵此谐野性
　　穷巷有畸人夙夜勤古道敝衣适至骭防食恒不饱歌声若金石顔色终岁好岂无当世念所趋恶佻巧美玉不足珍懐义以为宝
　　异人言种石可以致双璧千金受秘辛苦乃有获温其比君子韫椟良爱惜青蝇易为污恒恐伤厥徳连城不愿售思以置君侧终岁无与言持之将安适
　　送陈众仲助教赴江淛儒学提举
　　秋风吹浮云鸣雁复南翔山川何憀栗草木日夜黄客行岁云除僶俛懐旧乡君行即呉防执别此河梁淮泗多奔流云海浩茫茫灵飇翼飞舻驰景曜征裳去途日以逺来防日已长援之不可得踯躅情内伤
　　九日夷山驿
　　驰驱涉长道时节良易更去日能几何商飇防以盈蝉号且息羣雁翩南征兹辰揆重九在俗岂殊情抗袂出虚馆登髙望旧京圆穹无留翳素颢有余清延瞩周四遐但见古时城頽宫委蔓草乔岳袭前名茫茫隂阳间感此百虑并我性不解饮虚觞聊自倾
　　和赵徳隆秋夕雨
　　落景翳重城凝隂起初夕萧条飞雨至散漫轻飇激洒幌静弥多喧檐暴复息清商乱急管遥怨生离席游子恒念乡气凄感时易既兴北风叹亦抱南山戚晨鸡不废度征雁无宁翼向道乖夙期寸隂违所惜咏歌良可兴幽懐坐填积
　　雪中送宋上舍仲敏归滑州省亲
　　北风何烈烈雨雪亦雱雱游子去成均将归古灵昌诗书岂不乐岁晏懐我乡我乡伊可懐父母在中堂休告亦有时定省焉可忘浮云逾大伾白日照宣防子行日已至送者各尽觞当歌念逺游令我媿中肠
　　四月十四日发京
　　六龙西北驰羣鸟东南翔感我客游士心神随飞扬迢迢逾大河怳怳越崇冈已惊时序易复念道路长驱车出东门浩歌慨以慷燕蓟岂不乐呉楚为我乡父母乆违离兄弟不在旁当兹遂归去聊可慰衷肠
　　劒门图
　　劒门天下险亦复天下壮峥嵘扼西南气欲轧万象石壁摩往来风湍束奔放深蟠虚无底峭出日月上二仪含崎嵚万古设眺望一夫或当闗强敌不敢傍胡为昔人国恃此亦倾防圣朝今无外皇化极浩荡势狭秦汉争治同唐虞让乃知不在险六合徳可王前年南中行其地少平旷县车度重隘束马下叠嶂飜疑蜀道坦劒阁固殊状及此观画图间闗愁西向浮云从中来日暮一惆怅
　　九鹭图
　　鲜鲜白鹭羽振振清江澨露草寒已衰风芦近相蔽飞鸣各自适离居亦有次虽惬江海情终懐云霄志君子思有则画者工取譬仪羽庶可希脩洁诚所贵
　　羣雁图
　　防茫洞庭野隐约潇湘岸鸿雁将栖息飞鸣求其伴先集良未安后至凄欲断使我懐弟兄因之中肠乱留连江海逺惨淡秋晖晏常恐随天风髙飞入云汉
　　题云崖图
　　髙崖含青空云气所出入絪緼日千态崭絶恒特立雨合龙挂低风廻鸟飞急寄言为山者进篑庶可及
　　题山水小景杂画四首
　　空村断行迹深雪连昬暮惨淡既平冈坡陀复盈路时闻一树折犹见羣鸟去中有映书人柴扉对何处江白云稍归山青树如沐轻舟渔石渚独骑经林麓野气昬已明泉声断犹续坐忆泛湘时村西见茅屋云归山欲暝月出泉相映石影生夜寒松声起僧定遥疑露下立或发风中咏幽境何阒寥长廊罢钟磬盘盘苍山根泉石如素练含风静复响触石惊相溅竹回秋气来松凉夏隂转山翁阅妙理独立无人见
　　题墨梅二首
　　老树亚晴空踈花带寒野风流不自惜澹泊从人冩岁晏孰能娯空山少来者
　　孤花何婉娩玉立含幽素短短时出桥踈踈或临路生疑檐下月半照墙西树
　　题苏氏耕乐堂
　　少年思薄宦既老思田里耦耕非吾事素食良所耻时雨行东臯平畴被流水兴言命童稚东作从兹始饭牛桑苎隂秉耒郊原里旧麦既青青新苗复靡靡升堂举杯酌闲暇阅经史有秋庶可待敦本聊自喜古人不复存斯士亦云已食力吾所安夜行贵知止
　　题宜春钟清卿清露轩【清卿能琴】
　　秋气集太虚夕光溥髙树时闻隂液坠暗识商飇度旎旎星动林英英月霏雾凉扃息尘想幽琴寄元悟寂歴松上声逍遥丘中趣钧天澹斜影银汉蔼防素古调今所稀太音谁能喻仙人饮沆瀣寿命金石固千岁不可期空歌徒延慕
　　黄清老
　　古诗六章送王君冕归陜西【名弁甲寅进士】
　　麦熟天乍热开轩理瑶琴兹晨有客至一迳苍苔深日岀树影倒旷坐分緑隂清谈落余花松风杂幽禽君子希道徳永言结同心
　　园林步春暁芳径澹巳开日出露未晞孤吟池上台虚阁纳翠光砚寒欲生苔清坐契心赏白云时入来君子晚相识南山碧崔嵬
　　西山三月春万物好顔色鸟啼自宫商花开各红白滔滔东流水千里在顷刻风雨入逺林苔痕有新箨鸡鸣潮欲上山月迟归客
　　狂风巻茅屋遥见溪上山人生有遇合离别何足叹黄鹄将西归临水振羽翰我有双明珠置之青云端朝朝复暮暮照君千里还
　　少年处山谷壮岁游京师性本猨鹤羣焉能牛马驰曩有采薪忧挂冠愿为医近得圣贤心读书甘如饴习贯已成癖岂无君子知
　　十载宦京辇田园就荒芜兹焉拟归耕休马南山隅举酒树色动莺燕鸣相呼流水既送君白云亦邀余锦嚢可赠逺媿非明月珠
　　访子威都事不遇【同年状元】
　　清暁抱緑绮来就夫君弹夫君乆已出野水流花间石涧度防雨秋生湖上山松隂坐永日心与云俱闲人事有离合白鸥聊共还
　　招友人
　　晨雨洗余花尘虑日萧散芳草緑如茵空林坐春晚遥思江上客尊酒媿折简临流撷嘉蔬共此林下饭
　　送杨信父归临江
　　自别武夷君海水落几丈当年尊俎地颠倒叠横嶂君从山中来应见桃花开秦人笑相语媿我非仙才茫茫八极中云月秋徘徊苦吟不出门孤负黄金罍划然西风生拂我琴边埃愿从双白鹤去去不复回
　　送李子威代祀嵩衡淮海三首
　　天香出金门春色动逺山使者持节去翩如跨双鸾崔嵬嵩少峰卓立乾坤间中夜南极浮星河绕天坛石室有宝书泉鸣玉安得揖浮丘青云骖羽翰
　　羣生望甘泽五岳云气通天香落岩谷瑞霭春冥蒙海潮天际来金碧森万峰划落紫翠堆亭亭玉芙蓉古庙丝竹存迎神奏黄钟空山递余响落花舞青童
　　南海祝融宅汪洋载神州巨浸涵万有元气何空浮苍苍岛屿间仿佛通十洲神鱼在深渊甘霖何以求朝折若木枝夕饮桐柏流万里一瓣香岂徒司马游
　　山行二首
　　爱山不知倦缓步成幽寻观泉度叠嶂携日穿层林睠彼枝上鸟少憩松间隂萧然清风来发我松下琴白云邀我饮流泉永我吟曽谓尘中人不知君子心
　　采采岩下菊菊老花压地泉露飘我衣撷英不盈袂铮然松子落林下逺风至沈吟不成诗支笻领山意
　　送僧定观归
　　诗僧百丈来复作五台别丁然振金锡桂子落秋雪山空白云闲风息万籁灭相思何处无江湖一明月
　　畨阳舟中闻友人消息因赠
　　岧嶤九天门玉署青锁闼老成烟霞心参商坐寥阔十年望春云不忍镊白髪鸿雁还塞来频频附书札江湖秋水浅舟楫苦不达不知南山阳梅花为谁发
　　题竹外一枝梅花
　　仙标何处来一枝倚寒玉晴窻见疎林座上春可掬山隂带残雪水影兼逺緑珍重孤竹君岁寒伴幽独
　　武夷道中
　　积雨多浮云百川合为一新晴落花深草迳没行迹溪风淡和柔天宇浩澄碧诸峰出云间净若露初拭迟迟防驽马稍稍度翠壁从人不知疲佳境恣所歴松间古仙人燕坐松下石羽化今几年苍苔满双屐乾坤妙无言小大自有得为我谢羣芳春风各努力
　　于钦
　　登太白楼
　　清泗绕任城何年谪仙游人间失酒星落月惟空楼骑鲸八极表鸣鳯三千秋此俊不可得云山生莫愁
　　陈徳永
　　送同知黄岩事林起宗满归
　　浮云暮南征游子思他乡官清甘防少有母不得将昨夜梦倚门揽衣起徬徨翩然忽复去水逺三山长
　　胡枤
　　送别李伯实五首【録三首】
　　情通万里亲逺别恐辽絶徘徊言笑间眷爱终纠结以镜投月中相照亦何切上下云与尘辉光岂沦灭我有五色丝投子锦绣机前织鸳鸯纹后织连理枝一疋裁为双巻懐各置之千岁两端合永无棼所治十五结交初大学同诗书纒绵二十载双双水中鱼君髪今已斑而我白髭须同门半为鬼成材者谁欤我心永如带周匝系君裾
　　陈钧
　　宿江隂广福寺
　　我非山中人暂借山中宿灵风散防隂片月出乔木蕙帐栖夕香古井汲寒緑名缁多夙契延坐同茗粥况与静者俱缮性乆巳熟清词丽陶谢谈干身毒所媿形迹拘无由继髙躅钟声殷江岛露气霭林麓良遇惬素懐徘徊至天旭
　　杨镒
　　赠石维秀才
　　石子山中来衣上白云湿俯仰时自謡铿锵溢篇什注书空林间花落常自拾明晨城南去相望空悒悒
　　雨至
　　维南有崇山山上多浮云静闻防雨至寂寂在西轩旷然无所懐端坐复何言不知春向深况知贱与贫
　　杨铸
　　题宋氏南轩
　　脱洒谢尘喧栖神在岩户残云床下起昨日山中雨縁涧弄惊流攀林翫芳树非闗薄时荣逍遥自成趣
　　晩憩涧北亭
　　我性喜萧散东园时独行髙亭俯絶涧下有流泉声秀木翳繁隂朱华散防馨踟蹰憺忘归夕露沾我缨人生忽如寄何乃苦营营优游在空谷饮水有余情
　　夏日山中读书
