<!-- { "loadSidebar": true } -->
　　卧病高秋留海浦明日重阳更风雨杜门不出长苍苔令我天涯心独苦篱角黄花亲手栽近节如何独未开含芳閟采亮有以使君昨暮征诗来凌晨试遣霜根送畚土虽微甚珍重极知无意竞秋光往作横窗岁寒供忆我初客天子都西垣植此常千株结花年年应吹帽始信南邦事尽殊愿得封培自今日何问朱厓万家室秋香端不负乾坤但嗔箫管乱俦匹归去来兮虽得归念归政自莫轻违他日采英林下酌谁向清霜望翠微
　　捣练图
　　深宫佳人白日长夜感蟋蟀鸣中房起视河汉心回皇云鬓笼松分作行清水如天收素练翠娥带月杵霜辘轳无绳金井悄边头不见梧桐黄裁缝熨帖坐在牀载元载黄公子裳制成不逺烦寄将但见寒暑雕三光身体甚适平时康君不见古来边庭士雪压关河征战多拆尽衣裘泪如水
　　题李白郎官湖
　　当时郎官奉使出咸京仙人千里来相迎画船吹笛弄緑水何意芳洲遗旧名唐祠芜没知何代惟有东流水长在黎侯独起梁栋之彷佛云中昔轩盖南飞越鸟北飞鸿今古悠悠去住同富贵何如一杯酒愁来无地酹西风大别山高防千尺隔城正与祠相值青猿夜抱月光啼挂在东湖之石壁黎侯本在斗南家枕戈犹自忆烟霞只拟将身报天子不负胸中书五车昨者相逢玉阙下别来几日秋潇洒黄叶当头乱打人门前系着青骢马君今归去钓晴湖我亦明年辞帝都若过湖边定相见爲问仙人安穏无
　　王氏能逺楼
　　游莫羡天池鹏归莫问辽东鹤人生万事须自爲跬步江山即寥廓请君得酒勿少留爲我痛酌王家能逺之高楼醉捧勾吴匣中劒斫断千秋万古愁沧溟朝旭射燕甸桑枝正搭虚窗靣昆仑池上碧桃花舞尽东风千万片千万片落谁家愿倾海水溢流霞寄谢尊前望乡客底须惆怅惜天涯
　　题皮野逸亭
　　方丈新亭隠丛篠下有长风荫清沼林间白日漏游丝空外青烟送飞鸟人生百岁今半之更百千岁将奚爲麻姑自是好风骨按行蓬岛归何时
　　张明德经历松石图
　　张君画手天下奇往者京城曽见之济南参议最博雅每爲送酒题长诗深山大泽生乔松缄封寄我章江湄问君安得致此本吏牍政类麒麟羁又费临川百日假不尔能事何能施涧阿无人白石烂飞泉但见下涟漪老夫对此神惨恻况近岁寒霜霰垂高斋展玩意未已便欲共赴青云期搔首弦歌白驹操悠悠四海将谁知
　　懐旧游赠别杜君还益津
　　往与羽人曽结沧洲期醉骑鲸鱼跃天池北走幽都摩碣石所历至今皆见之泽国波光秋潋灎津亭月色晓参差山夹疎钟和雪度楼栖断角引霜吹兰园坐送流莺乱华观行闻住鹤悲别来防度斜阳里平曲风烟劳梦思安得狂心化爲浪去随流水到天涯偶向燕城逢杜子爲我立马欢相持自言家在碣石西石西易水清沦漪易州风帆日日至佳人何事重来迟重来易迟去易逺便欲从君川路返岁年冉冉思无限诗成鴈过云涛晩
　　赠李山人
　　平生慕事华盖君四海孤踪随白云峨眉山人住旴水驻马重逢帝城里别来相问意悠悠北走南飞又几秋昔向贵溪寻讲鼓又从蓟郡揽征裘展图示我青山屋山在旴城小江曲东风日日荡人归明发行歌载黄鹄忆昔上帝敕游华子冈中道勒回俗驾賔炎方是行傥或如私愿华子冈头定相见麻姑应解索题诗碧桃花发报人知
　　奉酬段御史登岳阳楼之作时分理盗贼至海康
　　谁能手铺湘水平刬却君山看洞庭昔人已骑黄鹤去楼前乱芷春兰青岂知绣衣后千载逺违凤阙来江城凭高吊古落日紫领客置酒开云屏酒酣防笔赋新句薄海传诵令人惊忆我初游白玉京与君联步趋承明手宣皇猷敷帝绩济济学士如登瀛一行竟堕万里外回首沧浪思濯缨守官区区事无补惟有白髪欺人生牂牱水外万竹底四时鸟语烟边鸣忽忽此地复相见恍如幽梦求仙灵中宵秣马不遑暇君又北郷余南征如兹后防复何日念之使我双涕零宫中圣人总四溟所过海岳须澄清铁冠峩峩望天下青霄快展皆脩程由来豺虎伏仁兽况有鹰隼当秋横明夜相思隔云岛月落高台闻笛声
　　奉寄翰林邓侍讲
　　曩曽持节江之东骑驴再上蓬莱宫蓬莱仙人歌白鹤声落五湖烟雨中世间爵禄不易致何独去就如飘风朝廷礼乐须制作六经隠义资发防论思庙堂集耆硕启沃宁让前诸公闭门读书古都市四辈冠盖方隆隆我生生长在穷谷那有文字争人雄谬防引誉百僚上负禄府署惭无功一别十年还又五昔年少壮今成翁谁知复客七闽下隔二千里来诗筒羸躯顿醒瘴厉恶赖以慰此心忡忡粤王城南浪自白粤王城西花正红
　　赠别张清夫还吴
　　新雨不作泥钩辀树上啼征夫懐逺路家在太湖西别家今几度杨栁江边树念郷车轮下渐是中年路万事中年尚可期人生且莫长别离长别离向何方九江落花清浦香王雎斑斑凫乳黄南望不见三高堂奈何游子思故郷我家诸公济时早功成身退合天道当时未必知者贤挽不回之卧烟岛后来阅尽亏成事始识从之去时好我不能赤手防虹霓又不能委身同草木生逢尧舜世肯受泥涂辱昨者误奋龙门雷蝘蜓嘲之自云足忧来举觞酹白日唯有皇天照空谷张公子吴江生我有千载意不羡身后名爲君写作赠行曲曲中铿戞难爲情君行不听我意平明日买船棹秋声亦欲东下窥蓬瀛飘然此去白玉京须卿禹穴来相迎相迎未见须相待客行虽迟心未改
　　掲傒斯
　　夏五月武昌舟中触目
　　两髥背立鸣双橹短蓑开合沧江雨青山如龙入云去白发何人并沙语船头放歌船尾和篷上雨鸣篷下坐推篷不省是何乡但见双双白鸥过
　　送黄五舅得武陵校官还辰州寓居省侍
　　宁上山头种禾黍莫向他乡作羇旅山田得雨尚有年他乡顦顇何人怜一身千里家何在全家更在沅湘外独树鸡鸣枫叶飞荒村鴈没芦花碎亲在穷边望子还子在长途衣复单居无寸田出无仆明年作官当食禄
　　雨述
　　冬来一晴四十日三日南风当有雪不知闽岭今何如念我故人书断絶劒南判官心所亲瓯宁大夫政有神腐儒多事浪忧喜安得贻书两故人
　　长风沙夜泊
　　长风沙风沙不断行人嗟行人嗟奈君何南风正高北风起大船初湾小船喜移船更近大船头不独风沙夜可忧但祝行人好心事长江何处是安流茅屋参差数株栁时平尚置官军守青裙老妪诧鲜鱼白发残兵卖私酒鱼贱可买酒可沽他人心事知何如
　　祖生诗
　　浦城孝子身姓祖自怜性命如粪土生才五岁遭乱离有母更被官军虏零丁二十八春秋母纵得生何处求天地茫茫明月恨江山漠漠白云愁忽得母书惊母在看书未尽泪先流书云流落河南县河南蹋遍无由见唐州境上忽相逢白发萧萧霜满靣谁知喜极情转悲傍人更问初别时十生万死到今日始爲母子东南归东南迢迢闽山路入门犹记阶前树居人传说尽相看鸡黍提携竟朝暮祖生母子真可怜少壮离别老大还同时郷井被兵者几人骨肉能生全愿生母子长寿考四海升平永相保
　　小孤山次韵
　　小孤山前一回盼苍然始识孤山靣隔江叠嶂开翠屛絶壁浮云飘素练忆昔初防翰林聘舣棹探奇不知倦扪萝陟级至絶顶目极神开气爲变大江东汇彭蠡来昼夜奔腾入海甸笳鼓遥闻日月动帆樯忽度乾坤转舟人不识造物奇但趣急趂南风便蚤悟微官七载防底用区区厌贫贱深窗冷壁守编摩何异扬雄困雕篆重来胜地岁云暮短景催人疾于箭天昬一火明山半石底犹疑有雷电彭郎矶下寒浪涌坐客正说龙君传人生可喜还可怜世事堪违不堪恋明朝匡庐复入眼虽有此境何由羡武城先生独好事名山每恨游难遍丰城客子无一钱但当作诗乞如愿
　　白杨河看月
　　白杨河上看明月昔人曽见今人别茅屋数家河上村化作三山白银阙波平风静棹歌来万顷冲融镜靣开今夜江南忆游子空瞻云汉上昭回茫茫万里燕齐路北斗从横泰阶曙黄河东逝月西流明日南风过洪去
　　画鹰
　　文梁五色绦秋高意气豪怒张两目直霄汉岂与短翮翔蓬蒿妖狐昼作猛虎嗥驺虞并与神麟逃嗟尔饱食心空劳
　　寄题傅尊师兄弟所作宁寿道院
　　钟荣之山千万峰琵琶麈湖相叠重两翁入谷起台殿半夜空山闻鼓钟猛虎如逢涧边石飞龙却是云间松黄庭书罢人难见鸿寳披残手自封度壑采芝随鹿迹登厓望日蹑云踪已知尘世惟堪笑不是神人定少逢辟糓有方桃更羙围碁无地橘相容但余一念封人祝未与人间万事慵
　　题曹将军下槽马图【应制】
　　曹霸画马真是马宛颈相摩槽枥下卓荦权奇果如此岂有世上无知者朱丝不是凡马缰天闲十二皆龙骧曾从天子平四方画图彷佛余骊黄华山之阳春草长番阳萧性渊携其祖将领所爱唐琴号霜钟者还自和林求诗六月三日五门宣赦后作
　　嵩州昔有萧将军读书学劒天下闻南随龙马渡江去尚有孤琴传子孙孤琴云是唐人斲昔日军中自行乐至今犹存杀伐声一鼓哀风振寥廓将军之孙才且良文能作赋武蹶张秦皇城下饮白马祁连山中射白狼时平好文不好武抱琴却叹儒衣悮昭王台上看青春彭郎矶头梦归路日长史馆幽且闲正冠拂琴爲我弹京城六月日如火霜钟半夜鸣空山南风自有虞廷操可惜同心不同调捐琴决眼望青天今日天门有新诏
　　登祝融峰赠星上人
　　洞庭南桂岭北衡山连延潇湘黑中有祝融如髻鬟嵯峨七十二峰间祝融不自知千山万山如回环回环靣靣芙蓉里俨如天仙朝紫皇千官百辟遥相望半夜每瞻东海日六月常飞满树霜龙拏凤攫熊虎掷云生雾灭何时极我来正值太平时况有山僧似畴昔凭高一览四海空草间培塿安足雄盘盘罗汉台翕翕炎帝宫复恐九天上视我如井中朔风日夜相腾蹙谷老崖坚松柏秃古来铁瓦尽飘扬山上至今犹板屋山僧劝我歌我歌徒自伤天下五岳嵩中央此山与我俱南疆我今三十始一见北望中原天更长
　　望葛市有懐故人卢子仪以附他舟不得上岸相见予往赴主一书院时卢实送予至长沙今经其里不一造门能无憾乎至樊口作
　　顺流无风江更急岁暮归人浩难絷所思只隔江上村乱树参差不容入忆昨扁舟溯云梦触热千里能相送我来怅望竟空还一樽知是何年共樊山苍苍赤壁暮武昌对岸黄州路连声大笑橹如飞回头独送孤云去
　　题邢先辈西壁山水图
　　邢家苍苍西屋壁万壑千峰动寒色大江忽转天地回浮云孤飞日月白参差楼观照林红松桧凄迷起朔风昆仑蓬莱不可到赤城白帝遥相通贱子平生尚奇伟南极衡湘北幽冀复从大驾卜滦京始接邢君多意气君昔扈从戎马间少壮不知行路难月明饮马长城窟雪深射虎祁连山万里归来太平日坐我江山百忧失平明万骑出天门又驾官车就行役
　　庐山连尊师求眞阳诗久诺而未作也一夕梦中得之因书以赠
　　稽天之浸不可灭焦石之烈不可絶香炉峰头按羽节满山桃花满湖月
　　大信晚泊呈舟中诸公
　　千家杨栁江当门东梁西梁两岸蹲连樯大舰集日昬摐金伐鼓海上闻小江更出采石后前人立功后人守大信花采石酒陌上相逢莫回首
　　梦题墨梅
　　霜空冥冥江水暮江上梅花千万树无端折得一枝归一双蝴蝶相随飞
　　黄溍
　　金华山赠同游者三十韵
