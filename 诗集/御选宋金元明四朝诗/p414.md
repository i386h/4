<!-- { "loadSidebar": true } -->
　　出塞风沙不涴衣要分秋色占鸥矶逺书玉宇传霜信斜落银筝映冷晖楚泽云昬无片影湘江月黒见孤飞当年系帛还苏武汉节仍全皓首归
　　阆仙洞
　　天龙古洞几年时时雨流酥润石衣流水桃花春不老乱山云树翠相依碧鸡叫月神魂杳白鹤淩空仙驭飞昨日大风环佩响洞賔何处朗吟归
　　桐君山
　　仙驭乘鸾去不停青山依旧抱荒城风香药草春云暖露冷桐花夜月明县近故庐堪认姓鹤归华表自呼名千年往事俱尘土时听樵林吹笛声
　　晓上桐君宿雾收岚光苍翠恣夷犹丹炉秘诀归仙子清景吟懐属士流七里滩横孤棹影立山钟响五更头古来潇洒称名郡莫把繁华数汴洲
　　月色
　　误蹋瑶阶一片霜侵鞵不湿映衣凉照来云母屏无迹穿入水晶帘有光雪影半窓能共白梅花千树只多香故人疑似见顔面残夜分明在屋梁
　　张小山捐捧重脩桐君祠
　　先生逺有烟霞趣镌玉捐金隐者祠瑶草久荒云一片碧桐仍见鳯双枝芙蓉日静文书暇杖屦春来啸咏迟他日幽期何处好寒松花发鹤归时
　　清泠山
　　万仭寒容尺度量巍然亘古独苍苍三秋风露松梢月九夏林泉石上霜埜径晴烟笼树白危峯暮霭接天黄我游乘兴吟魂爽浪欲骑鹏谒帝郷
　　郝天鳯
　　题董忝初长江伟观图
　　扬子江头昔系船两山相对涌金莲云横殿阁临无地潮打鱼龙落半天近蹴南徐当北固逺吞西蜀跨东川披图更觉襟怀壮回首风尘又几年
　　杨贤德
　　题董泰初长江伟观图
　　江水西来东注海中流兀出两峯尖层楼倒影波心碎列岫堆蓝雨后添草树不香寒露湿舟帆偏稳晩风恬双龙矫首经年在入画令人看未厌
　　郑昂
　　次复斋登华盖山
　　野老忧时泪不干海天低燕麦风寒秦闗土蚀铜牙弩汉殿月明金井阑共喜寇恂重借颍自慙李愿未归盘江山如画人如玊破帽空悲管幼安
　　林处士幽居
　　山篱短短迳斜斜屋宇三间竹半遮歳馑无僧供菜把天寒有鹤守梅花武陵流水非秦世姑孰青山落谢家共约春晴草芽动杖藜携酒踏晴沙
　　栖迟
　　栖迟久慕王官谷飘泊仍依谢客岩贫贱谁能从赵孟行藏我已卜巫咸冥鸿岂解投矰弋老马惟思脱辔衔却笑杜陵生计拙晩将身世托长镵
　　感怀
　　王粲凄凉仍去国杜陵老大竟飘蓬荆州岂免依刘表蜀道终须谒郑公三礼赋成追昔日七哀歌罢起秋风青青亦有江南草鹦鹉洲边恨不穷
　　陆广
　　丹台春晓图为伯颙画
　　十年客邸絶尘氛江上归来思不羣玊气浮空春断雨丹光出井晓成云风前龙杖时堪倚月下鸾笙久不闻幸对仙翁逺孙子坐中观画又论文
　　王雨
　　水竹居
　　屋枕澄湖地自偏水光竹色满虚檐风摇翠雨香浮席月送金波影入帘闲拂玊琴和鳯吹怒吹铁笛起龙潜春时有酒无余事笋熟芹香味可兼
　　赵次诚
　　溪居晩酌
　　主人呼酒开新屋緑水绕门光泬寥山气隔溪浑似雨沙禽喧浦欲生潮江人击鼔祠荒庙野客载花归断桥拂石闲吟待明月茶烟如缕竹萧萧
　　邵光祖
　　秋兴一章録似良夫
　　牢落江湖不记年拟寻归计向林泉山间买地谋栽橘谷口诛茅学种田晩节许同樵牧老残书留付子孙编秋来唤取陶彭泽黄菊花前一醉眠
　　髙文度
　　石湖写景
　　阖闾台下越来溪处处西风飏酒旗翠壁丹梯开短轴黄花红叶入新诗镕金霜蟹需髙价蘸甲香醪輙满巵落日去尘驴背稳短琴双笈一童随
　　罗防正
　　次韵余观国招抚江南航海至新防
　　鸿蒙气接泬防天夷獠争迎汉使船骇浪千重行处雪齐州九防望中烟神游太乙仙藜外身在灵生海市边玊署词华君独步声名知不愧卢前
　　舳舻千里快乗风百粤三韩去路通岛树隐霞春绰约梅花吹雨晓空蒙水环鳌极坤维碧云捧蓬莱日色红驰志伊吾鸣劒夜中兴今待汉臧宫
　　束宗庚
　　登善住寺新成阁得江字
　　髙阁新成俯大江宏开雄丽控名邦宿云不散连飞栋红日初升射碧窓目极蓬莱穷岛屿神游阊阖见旌幢羣公此日频登眺喜有清吟对怒泷
　　题听春雨轩
　　阶头燕雨润流酥柳底鸥波已可渔斗帐沉香欹枕后青灯绮户把杯初不愁泥滑妨过骑喜有田歌起荷锄明日云开花满眼好令童子具篮舆
　　题陈履元画玊山草堂图
　　玊山草堂江上无全胜西庄给事居盘内玉芝分食后阶前珠树种来初诗成防笔传金刻帙散芸香啓石渠敢有新题将逺意东呉瞻望重愁予
　　沈铉
　　赵松雪故宅
　　故国西风王气销瑚玊树半漂摇曾瞻东壁廻天象故着南冠续汉貂第宅空存森衞防墨池干尽尚兰苕髙情一去风流逺梦忆箫声第几桥
　　尤存
　　送李紫筼归淀山草堂
　　积玊溪头水拍天草堂只在淀山前鸣鸠啼鸟青春里古木疎篁落照边仙客近传餐玉法故人时送买山钱相逢未尽一杯酒陆相祠前又发船
　　陆炯
　　送郑德和检讨之融水县尹
　　清朝才士多如雨之子声华重讲筵天上玉堂辞圣主岭南花县得英贤蛮烟秋暗桄榔洞瘴雨春深茉莉田莫道衡阳无过雁好题书寄五云边
　　时太初
　　白燕
　　春社年年带雪归海棠庭院月争辉珠帘十二中间卷玉剪一双髙下飞天下公侯夸紫颔国中俦侣尚乌衣江湖多少闲鸥鹭宜与同盟伴钓矶
　　十四夜陪李明府游海上
　　秋月照人如白昼楼船浮海坐清空银山雪屋三更浪鼍鼔龙箫万里风豪气横吞云梦泽醉魂飞水晶宫鸡鸣钟动失清景惊起东方旭日红
　　薛穆
　　山居写兴寄良夫
　　万山深处得幽栖四绕冈峦起复低野鹿每当花迳歇岭猿常近竹窓啼闲来采药行深壑酒醒防泉就北溪为语故人徐有道祗应无梦听朝鸡
　　俞镐
　　寄董良用先生
　　东望云山翠且重烟波咫尺是娄淞十年为客荒三径百里怜君住九峯把酒每怀彭泽令放歌甘作鹿门农阖闾风景浑非旧愁听寒山半夜钟
　　吕恒
　　东玊山人
　　玊山佳处玊人居闻道方壶一事无万个琅玕巢翡翠千年琪树倍瑚瑶台酒醉金茎露珠阁香烧鹊尾炉何日来看金粟景月明花影倩人扶
　　吕恂
　　湖光山色楼
　　水光山色楼千尺老子于中兴最多手板时看云气好吹箫无奈月明何鳯池上客阳春曲铁笛仙人小海歌二月玊山花正好梦随春水白鸥波
　　冯濬
　　湖光山色楼
　　仙人楼阁禁城东近水凭虚对雪峯香篆寳炉金鹊尾酒行仙掌玊芙蓉湖光西下寒仍緑山色春来晩更浓媿似登髙能领客悬知百尺卧元龙
　　沈震
　　怀铁雅先生
　　烽火南归鬓未华草亭在水东家緑筼新长参差玊璚树能开顷刻花坐按小娃歌白苎醉呼稚子整乌纱麟洲别业清无暑翠盎时浮五色瓜
　　呉益
　　静安八咏【録二首】
　　芦子渡
　　芦花开上古芦城一叶舟从野渡横江月偏于洲上白水风长作雨来声雁衔霜干初传箭龙化氷已按筝惟有渔家邻古寺夜深灯火隔溪明
　　緑云洞
　　多罗树下礼金仙緑锦云开见碧莲翠盖光飜林屋洞青霞影倒蔚蓝天聼经许对孙思邈访道期逢葛稚川愧我题诗同净社三生曽是醉逃禅
　　陶定理
　　题董泰初长江伟观图
　　浩浩长江胜槩雄画图形势记余踪中流荆楚逾千里对峙金焦插两峯天际水光浮日月山连云气拥虬龙北游犹忆扬州梦潮落西津听晚钟
　　张监
　　题秀野轩图【并序】
　　予昔游呉中诸山至周氏秀野轩领览天池玉遮之胜今数年矣近归寓轩获观周侍御之大篆朱提学之新图恍然若梦游也景安求予着语聊尔塞责耄余材尽媿无佳语耳
　　我忆天池与玊遮幽轩水木澹清华笙竽逺振风林竹锦绮晴连晓径花山罽敷牀朝看雨涧泉漱石夜分茶番阳大篆睢阳画不负舂陵处士家
　　李节
　　寄唐伯慎
　　鹤林宫里故人逺谢傅宅前秋水多乌防吟余还放棹黄庭写罢更笼鹅平头奴子金盘露皓齿佳人白苎歌不得相从渡三泖月明清夜奈愁何
　　和高以敬韵
　　别君久见歳华新邂逅相逢亦可人灵鹫峯前看飞瀑鹤林宫里度残春时时送客伤南浦夜夜占星对北辰莫话当时旧游处落花芳草倍伤神
　　董成
　　赠杨太史山居
　　曽怀荆璞诣天闗雨露恩深赐佩环玊笋簉班跻鳯诏金闺通籍侍龙顔尚书听履星辰上太史蜚英翰墨间厌直承明动归兴锦衣光彩照湖山
　　范致大
　　自仙源放船来云林怀元镇
　　扁舟荡桨出东城最爱新流拍岸平霁雨兰苕来翡翠晩风杨柳送鹂庚盈盈溪女临沙浣厯厯郊农傍陇耕谬倚林斋望郊郭忆君清话不胜情
　　华亷
　　陪湖州田府倅采茶行春
　　聮骑东风踏早霞尧山雨过梵王家老僧下榻延佳客童子开轩埽落花竹外披云寻嫩笋茶边和露摘新芽髙情重惜春多好争出佳篇咏物华
　　山中初夏即事
　　东风不到画阑边屈指韶光又一年处处插秧梅子雨家家缲茧竹篱烟荷因怕暑先擎盖栁为无寒早褪绵莫道山中无乐事数声啼鸟落花天
　　周翼
　　周履道徴赋梧桐月
　　云卷清秋画角悲梧桐满地月明时斜穿翠叶通银井化作金波落砚池青女喜惊乌鹊梦素娥偏惜鳯皇枝故人有约来何暮独立云阶影渐移
　　题华季充剪韭轩
　　呉下有田宜种韭髙风莫笑庾郎贫翚飞画栋青林表玉洗行盘緑水濵夜雨剪来茸自长春风吹起緑初匀客来一筯分清供不与区区肉食人
　　乌本良
　　和见心上人寄彦明中丞
　　去年曽共看芙蕖今日秋风落木初只道锦幪游处熟岂知金防出林疎奉亲独比陈尊宿访客不忘虞秘书欲过山中听软语几畨西望立堦除
　　槖驼峯下路幽深翠霭飞来白昼阴老衲人登石岭中丞问俗到山林睦州蒲向闲边织秘监诗从定后吟月窟天香如昔梦室中谈笑想同心
　　沈懋
　　题董泰初长江伟观图
　　气吞荆楚压秦雄絶险中分阻要冲潮落江心奔万马山当京口卧双龙青天欲尽日月小白鸟不飞烟雾重犹忆金焦风雨夜翠微深处听长松
　　陈敬
　　次韵暮春即事
　　淑气薫人似酒浓市桥杨柳自西东乍寒乍暖清明候时起时眠醒醉中黛色有防颦宿雨翠条无力系春风年年飞絮随流水浪作浮萍逐断蓬
　　张克问
　　姚江对月有怀仲逺徴君
　　百里芙蓉绕曲阿锦帆轻飏白鸥波月华夜照山河淡露气秋添草木多湖上故人成逺别天边鸿雁几时过相思两岸苹花白回首西风倚棹歌
　　呉学礼
　　郭外夜归
　　草田髙下乱虫鸣凉袭衣襟夜气清河汉横秋平野阔山窓无月一灯明孤篷倦倚难成梦宿鸟相呼忽转更近郭不分归近夜到门犹有读书声
　　泊横春馆
　　枯葑氷消水路遥短长亭下一停桡寒烟两岸客吹晓残月小桥人待潮山外钟声何处寺栁边春入隔年条到城不必争先后华盖峯头手可招
　　重过南浦
　　万里澄江浸碧天迢迢人上渡头船柘烟旋减蚕成茧梅雨微晴树歇蝉独客有愁多近暮乱山无处不闻泉枳篱门巷依然在落莫东风二十年
　　秋晩书怀
　　数防寒鸦日又西转寒天色易凄迷青山半出烟涵郭红叶乱流霜满溪半壁秋灯吟对影故园夜雨梦扶犁山人饱听农歌卧但愿年丰谷价低
　　湖边防饮
