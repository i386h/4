<!-- { "loadSidebar": true } -->
　　题赵子昂画楚江春晓
　　东方旭日出曈昽照见巴江曲似弓莫遣猿声到巫峡山头犹有楚王宫
　　往凤阳次虎丘
　　栁条折尽尚东风杼柚人家戸戸空秖有虎丘山色好不堪又在客愁中
　　题文湖州竹
　　湖州昔在湖州日日日逢人写竹枝一段枯梢作三折分明雪后上窗时
　　新安梅和张师夔
　　寳地生春玉气新苔烟如雾翠光匀山僧分得维摩供三素云中别有春
　　谢静逺惠纸
　　蜀郡金花新着样剡溪玉板旧齐名荷君寄我黟川雪犹带涟溪泻月声
　　谢静逺惠蜜梅
　　江南烟雨未全黄谁使靑酸堕蜜房娬媚已能知魏证典刑时复见中郎
　　玉山草堂口占
　　临池醉吸杯中月隔屋香传蕊上花狂杀防稽于外史秋风吹堕小乌纱
　　湖光山色楼口占【并序】
　　至正十年五月十八日余与延陵吴水西龙门僧元璞匡山于外史避暑于楼中时轻云过雨霁光如秋各占四絶句云
　　天风吹雨过湖去溪水流云出树间楼上幽人不知暑钩帘把酒看虞山
　　晴山逺树靑如荠野水新秧緑似苔落日湖光三万顷尽随飞鸟带将回
　　雨随牛迹坡坡緑云转山腰树树齐江阁晩添凉似洗隔林时有野莺啼
　　紫茸香浮薝卜树金茎露滴芭蕉花幽人倚树看过雨山童隔竹煮新茶
　　金粟影以荷浄纳凉时分韵得凉字
　　翠沼新秋浴夜光画阑古树发天香西风阵阵亷纎雨荷叶荷花不奈凉
　　栁塘春口占
　　二月看看已过半春风尚尔不放晴杨栁长堤飞鸟过鸬鷀新水没滩平
　　溪上草亭絶低小春来有客日相过便须对栁开春酒坐看晴色上新鵞
　　鸟啼残雨适平皋鱼逐轻波趁小舠独爱大堤杨栁树又牵春意上柔条
　　小亭结在瀼西头况复春半雨初收栁垂新緑枝枝弱水转回塘漫漫流
　　夜坐口占
　　虚亭月色不胜寒况坐緑波亭上看啼断候蛩秋寂寂好怀正在曲阑干
　　西湖口占
　　湖山堂上看荷花乱舞红妆万髻了细雨霑衣凉似水画船五月客思家
　　十九韦娘着绛纱金杯玉手载春霞清歌未了船头去笑买新妆茉莉花
　　泊垂虹桥口占
　　三江之水太湖东激浪轻舟疾若风白鸟羣飞烟树末青山都在雪花中
　　江南吹颿倐数里野花笑人应独行更须对雪开金要听邻船搊玉筝
　　发齐门
　　东方晨星如月明舟人捩舵听鸡鸣自怜不合轻为客莫厌秋风搅树声
　　泊阊门
　　枫叶芦花暗画船银筝断絶十三弦西风只在寒山寺长送钟声搅客眠
　　发阊门
　　阊门西去是阳关叠叠秋风叠叠山便是早春相别处如今杨栁不堪攀
　　自賛
　　儒衣僧帽道人鞋到处青山骨可埋还忆少年豪侠兴五陵裘马洛阳街
　　倪瓉
　　絶句次九成韵
　　我别故人无十日冲烟艇子又重来门前积雨生幽草墙上春阴覆緑苔
　　断送一生棋局里破除万事酒杯中清虚事业无人解听雨移时又听风
　　没径春泥不出门山烟江雾昼长昬糟牀声杂茅檐雨破却阴寒酒自温
　　郯子论诗冀北空晤言千里意常同待晴紫陌堪萦手行咏山光水影中
　　雨晴
　　江上白薲风起波冷纹萦碧暮烟和织成一幅鸳鸯锦零落红衣逺恨多
　　絶句
　　醉唤吴姬舞踏筵风阑花阵亦回旋愁生细雨寒烟外诗在靑苹白鸟边
　　赋宜逺楼
　　宜逺楼前春可怜数峰依约乱流边若为倚劒崆峒外回望齐州九防烟
　　别潘先笔
　　君来烟草正凄迷君去溪头栁叶齐挂席中流竟东上莫重回首向荆溪
　　题画
　　楼阁参差霞绮开峰峦重复水萦回赤阑桥外垂杨下步月吹笙向此来
　　吴中
　　望中烟草古长洲不见当时麋鹿游满目越来溪上水流将春梦过杭州
　　三月廿日题所寓屋壁
　　梓树花开破屋东邻墙花信几番风闭门睡过兼旬雨春事依依是梦中
　　六月五日偶成
　　坐看青苔欲上衣一池春水霭余晖荒村尽日无车马时有残云伴鹤归
　　正月廿六日漫题
　　泖云汀树晩离离饮罢人归野渡迟睡起香销金鹊尾独听疎雨打窗时
　　二月十五日雨作
　　风轩红杏散余霞隄草靑青桃欲花寒食清明看又近满川烟雨乱鸣鼃
　　秋容轩
　　碧花翠蔓引牵牛丛竹黄葵意更幽不用田畴三日雨已输防防十分秋
　　题画
　　南望铜官晓色新三株松下一茅亭何当濯足临前涧坐石闲书相鹤经
　　追和苏文忠墨迹巻中诗韵
　　奎章阁下掌丝纶清浅蓬莱又几春三十六宫秋寂寂金盘露冷泣仙人
　　剖士女图
　　月弯削破翠团团六月人间风露寒谁觅东陵故侯去但知华屋荐金盘
　　晩照轩偶题
　　南湖春水碧于天梦作沙鸥狎钓船緑树拂檐风雨急觉来依旧北窗眠
　　画竹赠申彦学
　　吴淞江水似清湘烟雨孤篷道路长写出无声断肠句鹧鸪啼处竹苍苍
　　题秋江图
　　长江秋色渺无边鸿鴈来时水拍天七十二湾明月夜荻花枫叶覆渔船
　　偶成
　　紫燕低飞不动尘黄鹂娇小未胜春东风緑遍门前草暮雨寒烟愁杀人
　　清明日风雨凄然舟泊东林西浒步过伯璇徴君髙斋焚香瀹茗出示燕文贵秋山萧寺图展玩良久因赋一絶
　　野棠花落过清明春事悤悤梦里惊倚櫂微吟沙际路半江烟雨暮潮生
　　国寳照磨有平野轩在扬州城郭中今寓吴十许年矣至正丙午九月十一日在开元寺为写此图并诗以赠
　　雪筠霜木影参差平野风烟望逺时回首十年吴苑梦扬州依约鬓成丝
　　烟雨中过石湖
　　烟雨山前度石湖一奁秋影玉平铺何须更翦松江水好染空青作画图
　　姑苏城外短长桥烟雨空蒙又晩潮载酒曽经此行乐醉乘江月卧吹箫
　　自题设色山水赠孟肤徴君
　　秋潮夜落空江渚晩树离离含宿雨伊轧中流间橹声卧听渔人隔烟语
　　题所画云林小景图
　　赤城霞暖神芝秀洞里桃花不记春何事却将山水脚钟陵市上踏红尘
　　自题小画
　　逸笔纵横意到成烧香弄翰了余生窗前竹树依苔石寒雨萧条待晩晴
　　九日登华氏溪亭
　　茱茰黄菊稍班班野水寒烟苍莽间送客归来逢九日华家亭上独看山
　　郯韶
　　题柯丹丘墨竹
　　玉文堂上写琅玕只作吴兴老可看一夜秋风动寥廓防云零落凤毛寒
　　题王元章画万玉图
　　西湖千树玉交加淸夜掀篷看雪花狂杀山阴王处士兴来放笔埽横斜
　　题美人琴阮图
　　金谷花飞春半时花间莺语太迟迟美人心事浑无赖忍把柔情摘阮丝
　　题宋髙宗诗意便面
　　深宫华气接蓬莱日日题诗上紫苔一夜雨声无处着尽将秋色过江来
　　题柯博士梅竹图
　　文王宴罢奎章阁博士归来两鬓丝写得寒梅与修竹照人清影尚参差
　　题浴马图
　　花落春云满御隄晚凉试浴濯龙池五王未许争飞鞚先赐承恩太仆骑
　　湖州东门即事和玉山韵
　　路入仙源一水分鸡鸣犬吠自成邨晩风忽送青天影吹入匡庐九叠云
　　游弁山李云山防杜鹃花与玉山同赋
　　金井西头萼緑仙霞裾风度影翩翩陇西才子多清思谩把春云染杜鹃
　　题赵魏公画
　　汉家宫阙尽蒿莱烟雨苍茫防石苔惟有金河旧时鴈年年秋色过江来
　　次韵陆友仁吴中览古
　　赤阑桥下记停桡细雨菰蒲响暮潮说与行人莫回首故宫烟栁正萧萧
　　过渔浦
　　江水飞花作雪轻月明似入剡溪行可怜一夜天涯雨又听春潮打橹声
　　题卢益修錬师所画水仙
　　卢敖爱向山中住长遣看云一舄飞昨夜候神东海上梦随环佩月中归
　　题秋林髙士图
　　山磴坡陀细路平石桥流水雨初生絶怜童子惊秋色听得空林落叶声
　　题赵仲穆画送郑蒙泉之鄞
　　海宁太守归来日爱写新图入卧游见说甬东风日好春山如雾隔瀛洲
　　题米南宫画
　　风流不见米南宫依旧云林逺树重貌得匡庐旧游处半江秋色洗芙蓉
　　题柯丹丘画
　　溪上青山石径纡暖云晴嶂锦糢糊行人如隔湘江岸日暮青林啼鹧鸪
　　题溪邨烟雨图
　　山雨朝来不作泥望中烟雨使人迷依稀絶似羌邨路无数春船逆上溪
　　棃花
　　渚宫花落雨霏霏春尽江南客未归多少东家蝴蜨梦相思并逐彩云飞
　　题宋王孙雨竹
　　閟阁春寒写素屏两枝如玉立亭亭分明自注银潢水白日天阶洗凤翎
　　题魏明铉画
　　老翁住在浣花邨日日哦诗醉瓦盆怪底横江见船尾不知春水到柴门
　　题画
　　重冈细草覆坡陀风引松花落涧阿草屋雨余云气湿开门不厌好山多
　　过女儿浦
　　浦口寒烟生白波苹花风急櫂舟过人家一路青山下只有秋田落鴈多
　　邨行
　　江烟漠漠雨霏霏野饭吹香落钓矶三十六陂秋水阔背人白鸟一双飞
　　题赵仲穆画
　　水晶宫里佳公子拄笏看山逸兴多昨夜溪南新水涨钓丝晴拂白鸥波
　　赵彦荣临画
　　北苑南宫奈老何青山依旧洛中多相思一夜鸥波梦稚子船头结緑蓑
　　鸜鹆图
　　东风吹栁日沈沈阶下宜男緑正深百尺游丝春院静卧看鸜鹆步花阴
　　题唐子华山水末句用杨亷夫五字
　　我爱防稽杨使君洞庭秋月约平分时时吹笛中流去卧看苕山如画云
　　梧桐士女图
　　厌厌微步出深宫露湿红绡怯晩风争信长门今夜月肯分清影照梧桐
　　泊垂虹桥口占次顾仲瑛韵
　　洞庭之西湖水东客行三日上江风行行塞鴈青天外个个轻鸥白浪中
　　鹭鸶鸂鶒总多情荡漾春江取次行日日沙头归鴈为郎搊得小秦筝
　　题倪元镇春林逺岫图
　　杏花帘幕看春雨深巷无人骑马来独有倪寛能忆我黄昬蹑屐到苍苔
　　十日春寒早闭门风风雨雨怕黄昬小斋坐对黄金鸭寂寞沈香火自温
　　春寒时节病头风惆怅年华逝水同世事总如春梦里雨声浑在杏花中
　　题朱泽民山水
　　洞庭南下水如天篷底看书白日眠我亦怜君爱山色直须买酒过秋船
　　寄文焕章
　　杨子桥头送客舟株陵烟树不胜秋征鸿过尽无消息注目寒江水倒流
　　题谢仲和竹石
　　江南谢老独风流爱写晴云竹树幽絶似玉堂残月夜数枝晴雪映髙秋
　　任阳江上水生时日日临流看竹枝便好扁舟载春雨苍苔石上坐题诗
　　山水四景
　　天际羣峰翠竹围丹台千尺浄朝晖何人脱屐长松下坐看青天瀑布飞
　　西风木落晓猿惊一水东流日夜声两岸青山看不尽扁舟又过楚王城
　　山头玉气作朝寒石涧春雷响百滩知有髙人絶尘虑独临虚阁俯层澜
　　扁舟晩泊洞庭西江草江花岸岸齐却过白龙祠下去两边枫树鹧鸪啼
　　姚文奂
　　书画舫
　　小筑中流便翼然窗开面面见清泉微风澹沲生文采如坐米家书画船
　　题冯文仲画秋亭野望
　　黄叶萧萧声自雨西风夜作离人语秋亭野色满江南谁捣霜千万杵
　　题虞瑞岩描水仙花
　　离思如云赋洛神花容婀娜玉生春凌波韈冷香魂逺环佩月色新
　　题画鸡冠花
　　何处一声天下白霜华晓拂绛云冠五陵鬭罢归来后独立秋亭血未干
　　熊梦祥
　　题二色芙蓉便面
