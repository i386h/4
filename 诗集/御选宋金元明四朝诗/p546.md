<!-- { "loadSidebar": true } -->
　　荆山揭髙厓涂山耸横堮长淮出两间中断见斧凿洪流受束缚浪起日鬭角谁能为此功在昔大禹作至今遗庙存香火乃寂莫我来问邑人往事竟缅邈于时春正深草木尚荒落登临欲开豁覩兹反不乐更伤卞和泣三献空抱璞
　　河口山登髙
　　秋日何凄其严风变阳卉嘉节叶重干时菊芬且蘼临髙一跳望仰见城郭里三闗为襟带双溪流弥弥浮云起天末鸣鸿在中沚虽非吾故土但恱山川美独游意尚适况兹值多士珍肴出丰防吴茰泛芳醴人生虽长夀良时亦有几对此不为欢忧思何由弭鉴此登山悲飘飘然已矣
　　阳台
　　昔闻阳台名今上阳台路我因兴古怀驱车暂停驻余基尚突兀云雨自朝暮哀猿失故声野色賸孤树当时襄王梦曽与神女遇幽宴事莫测万载谁能悟平原亘千里巫山何处凄凉宋公子深情见遗赋
　　颍川
　　客程不论逺所愁在阴晦恶风满川来雨势晚逾倍船争急流上寸进还尺退枯葭夹崩沙路转百数滙飒飒孤篷外琅琅万珠碎篙师左右呼坐客黙与对去心虽云迫前途苦茫昧徳星无复覩洗耳亦何在有怀仰髙风令人发深慨
　　天井闗
　　峰回抱深壑下视天凿井昔人建重闗扼险备边警键钥久已絶垣石尚森整峨峨尼父祠门掩众山静曾闻此回辙无复过斯境询知乡老言此事古未省余氓数家在破屋暮烟冷我行力稍疲景物不暇领且为投宿来惊风夜愁永
　　羊肠坂
　　盘盘羊肠坂路如羊肠曲盘曲不足论峻陟苦踯躅上无树可援下有石乱蹙一步一嗟吁何以措手足途人互相顾屡见车折轴少时徒耳闻今日亲在目不经大行险那识安居福
　　渡沁
　　陆行渴怀抱今渡沁河水奔腾走百滩声逺闻数里我来坐其涯肩担欣暂弛不意山坞间偶得见清泚连朝尘沙目豁尔浄如洗虽云倦行力对此亦足喜南风吹青蒲白鸥忽飞起
　　劒池
　　阖闾试劒处灵泉湛澄静苔花渍余血石色带古矿空山秋气寒幽林夜光冷月明树交壁人静霜折绠古怀且当置清景庶足领
　　余尧臣
　　秀野轩
　　湿翠浮草芽空青散木杪轻舟理横塘归人渡清晓栖鸦返故巢潜鳞跃新藻倒景澹斜晖回飇荡晴昊衡门夜不扄燕坐事幽讨落叶秋自飘残花春嬾埽我欲往从之税驾苦未早挥手谢孤云去去没苍徼
　　王行
　　题赵元临髙房山钟观图
　　北苑貌山水见墨不见笔继者惟巨然笔从墨间出南宫实游戏父子并超轶髙侯生古燕下笔蜕凡骨沄沄水墨中探破造化窟尝图得钟观景象照云日长松映飞泉霞采互飘歘今朝见兹画临写意无失惨憺入窈冥棱嶒隔岑蔚髙堂时一舒六月气萧瑟平生丘壑性尘坌欣已拂因之兴我怀山中斸苓术
　　秀野轩诗
　　髙馆罢零雨前荣飏防风霏霏碧萝花吹落酒斚中移席俯流水挥弦度秋鸿遥思独乐意邈哉谁与同
　　乐韶凤
　　送滁守周鼎秩满复任
　　圣代车书一登庸崇俊良礼罗天下士铨选核精详维时使君贤经术成老苍较艺骋奇健机发能穿杨云深阊阖开韦素拜天皇服命展骥足弦歌殊未央莱芜既奏最五马来滁阳滁阳古名郡前修政声扬世际昌运期赫奕神龙骧天戈一挥埽晏然静八荒疆理廓汉宋雍熙绍虞唐郡县古封国守令诚賛襄煌煌大驾来迢迢山驿长矧复凋瘵余编氓杂淳厐騋牝遍畿甸闾阎课耕桑处置谅惟艰敷布政有常奉承良靡倦抚字亦多方政平淮土安报最信无双锡宴新恩渥重开旧印章琅琊青入望滁水緑弥茫父老应郊候羣僚拟进觞通衢欢蔼蔼田野喜洋洋云开丰岭出亭古酿泉香莅政中都近蜚声舆论扬愿言终此惠遗爱咏甘棠而我借余防丰年储稻粱归来松林下哦诗颂龚黄防看屛疏征勲业佐岩廊
　　滕毅
　　啓行
　　虞卿双白璧鲁连千黄金重轻岂在彼在此方寸心声名落天地辉采流古今没齿无一称终将媿朝簪晨趋螭石下夕过鸾阁阴兹焉复申命载道荆山南闲中牧龙媒韝上驯鸷禽岂徒饱刍肉神俊令消沉扬舲大江水弭节春树林髙髙向明月聊用开吾襟
　　三闾大夫祠
　　襜帷褰薄暮回飇吹白云下有栖神宇惨淡临江濆行吟既不返遗响宁再闻绿荣并丹防婉尔含清芬沐芳正冠佩酌水炷夕熏长歌灵谷应春思何纷纷愿言卜琼茅巫咸不可羣渚宫望仪羽再拜云中君
　　杨训文
　　春日游真常观
　　携琴偶尔来寻幽入芳树林深鸟声寂坐久澹忘虑振衣下崇冈斜阳在归路
　　魏观
　　至严州遗文员外焕代致其母平安意也
　　升堂拜慈母容色穆以和两孙慰目前烱烱琼玉柯呼名使之拜拜罢仍抚摩问我之金华与子相见麽再拜覆母言道取严陵过平安致母辞所处居有那行行及二旬始达江之沱殷勤上槐省闻子行已他槠槩早晚来又恐説者讹同袍重交游为子笑且歌香搴紫薇花酒泛金叵罗好怀尽倾倒不觉醉顔酡西轩尽潇洒地僻情不颇风生绿槐枝月转乌龙坡银灯漏疎櫺照见庭前莎髙踞严武牀防作杜甫哦诸公怜髦荒不复加谴诃虽然出欢爱狂简同一科睡觉双目明残星在银河慨然在真意披衣舞婆娑明发不可留王事毋蹉跎题诗勗佳友美玉思琢磨闲情渺无穷扁舟泝晴波
　　东流县
　　东流古名邑渺在江之干民居苦萧条官舎亦茍完庑陋纷草茅垣周翳榛菅枣植行疎疎槐隂郁团团觏此余物清盍展规橅寛丞无两松哦令乏五柳欢簿则颀而长或谓栖枳鸾咨询我初来偶滞风雨寒坐彼容膝轩徐徐散忧端龙钟数耆翁再拜陈肺肝小县丧乱余人烟重凋残百一虽幸存门孤户仍单老者困以衰弱者伤以孱况复差役频斯须未遑安赖有父母慈桑麻慰盘桓抚字皆得人昭苏固无难援笔题此诗考绩时取看
　　刘崧
　　秋兴
　　中夜畏烦促起坐爱凉风明月在东壁流辉当井桐翩翩林鸟翔喔喔邻鸡起感时不复寐短髪聊自理
　　桃源
　　青林被重冈苍石立絶磵冥冥松风回髙蔓弱可绾驱车鹤岭下沮洳湿危栈微茫烟霞集披靡杉筠间髙秋灏气豁秀色纷属盼芸芸澼纩子涉水恒及骭山女行负薪结髪垂两丱年丰稉稻足食狃刍与豢呼吏不及门征租少稽慢银坑重茶赋往往先月办缘山八九家火耕习薅铲土屋桑树髙鸡鸣日方晏清霜落原菽夕露沾畦苋吁嗟避秦人歴世乃多患岂知太平俗铠甲未尝擐永宜旷士怀乐此谢游宦种桃实吾事荷耒乃不惯穷源愁日暮流水方汕汕叹息行险艰南云送凉鴈
　　蚕尖
　　日出西岭赤鸣禽度髙柟稍陟衣带岭东尖屹危参侧身忽旁断拟步若幽探勃勃草木霏髙下皆浮岚巨石当横途始复一解骖崖古树根瘦谷深人语含石角利攅劒逺山突搘簪何姑骑白鹿绿髪长鬖鬖坐令妇女辈奔走祈春蚕千崖动合沓秋色晚正酣鴐鹅飞益髙刚风回东南我行防翳中胸刺宁所堪山水能媚人夙性所乐耽奚能恋文字局促如蝉旷兹登览际踯躅忘忧惔振衣复少憩歴险不敢贪片云触石起流泽思逺覃惜无晨风翼照影双溪潭
　　送孙景贤归江东
　　客有敬亭思春愁何然谢公墩上月已照江西船船头花乱飞酾酒发鸣鼓四顾不成懽悲歌泪如雨壮游南海上曽着从事衫骢马青连钱驰突闻巉岩南归阻艰难寄食贑江侧多谢尚书公看客好顔色髙筵列绮馔賔客如流云舞劒万人却谈兵四座闻年华逐流水五见杨柳绿夜夜梦故山浮云满岩曲兹行未可住郤望江东还人散井邑空鸟啼烟树间殷勤候髙堂次第访隣里山栗与木离离照烟紫放船弄明月蹑屐淩翠微春风久相待吹老薜萝衣南平二月暮惆怅忽成别把臂共论心知君有奇节东游我所愿逺作秋风期郤携采石酒髙咏敬亭诗
　　送杨公望得满字
　　君行服初命列醼当堠馆賔从寒道周风烟激危管舟航既泛泛佩璲亦鞙鞙沧江东流深浮云北飞逺林含春雨润石抱苍山转朝驱歴荆吴夕秣迈齐兖淩云紫殿重栖日丹阙烜玉塞缭都城金河注林苑薇垣甚敞天衢实夷垣鳯毛出西坂鹭翿翳云防谁论羽林直自足郎官选茂名勗树立令绪慎继纉兹辰怅言别于饯宜乐衎日丽花气薰莺啼草香暖承恩贵在早返驾焉得缓仰怀天外翮俯愧沟中断竚立睇遐征城闉月初满
　　过南圳访友同王子与罗子理分韵得满字
　　连阜衍平皋深林閟虚馆扬襟畅遐思散帙延清欵溪莼花羃羃田黍实纂纂迳回千弥永水落涧初满载欣秋稼登矧惬人事罕欲往悲旷涂言归理修疃
　　嵗暮南归留别萧翀
　　旅寐不能旦披衣坐牀帷屋角晓色动鸟鸣已多时起坐出庭际云物正华滋残雪未尽消羣山郁参差即此念故园焉得不怀思矧属嵗运周返驾固其宜理策望前路揖君从此辞穷檐有穉子但讶归来迟
　　游三华山
　　龙门两山负一水下回绕苍峡忽中开飞桥出林杪盘盘石磴引羃羃松林窅危阑正西挂层阁复东缭树暗尽含云花明忽闻鸟悬厓傍架栈凿石潜通穾早闻三仙人栖化迹已杳常疑云月上顔色觌清皎丹井旧时深朝真乱来少荒坛翳霜蒹虚馆閟丛篠凝神观众妙屏迹谢羣扰怀贤嘅重憩振翼思逺矫佳境能娱人何因致清醥
　　早行雾中过田家失道
　　我行烟雾中不复辨原陆幽幽闻鸡犬隐隐见松竹田家迷逺近阪路有崎曲已觉瞻望劳谁云往来熟
　　江干草居
　　江干惬幽屏草扉亦常闗晚涂断归人虚市见寒山林木变冬候繁绿忽已殷鸣鸟相因依孤云时去还唐虞既云逺慨此时独艰四体岂不勤我髪日已斑遨游千载上偃仰一室间乐咏古人书庶几无腼顔
　　和荅萧国录八月十一夜对月有怀之作
　　林塘澹清华庭宇豁虚朗露井波澄辉风林叶交响髙言倡令徳孤吟振遐想亭亭江上月肃肃云鴈往美人浩前期令节延逺望池鱼既堪纶防酒亦可酿永怀契天游庶以防心赏宇宙本达观如何较铢两

　　御选明诗巻十七
　　钦定四库全书
　　御选明诗巻十八
　　五言古诗三
　　周浈
　　始发建邺登龙江山祠感懐有作
　　去国思旧防寻山发幽眺遥淩天门石恍对临海峤神闗列雄镇粉堞抱遗庙天水逺自空云霞近争耀客行始多感世事纷难料同俗岂懐素趋时固殊调既为达士耻复被逐臣诮尘泪应言垂江容带愁照秋隂散微翳炎景扇余燎行矣庶无欺忠信将可劭
　　赛小孤庙
　　育秀淩华嵩标竒奠淮楚阳辟启神闗隂沉开水府浑浑聚商舳渊渊闻戍鼓陈瑟防安歌传芭纷代舞椒浆既芬洁桂櫂方容与日暮懐归情含睇望修渚
　　刘丞直
　　防章光逺宅
　　薄暮沭时雨淩朝陟崇山泄云去复来流水清且闲褰裳俯茅屋髙论激晴澜层轩旣显敞好鸟鸣间关开樽意殊乐剧饮未言还何当脱尘鞅共卧青松间
　　秋日东林宴坐
　　髙秋坐虚馆飒然神虑清廻飇飏疎雨潇洒集前楹始欣尘杂逺稍觉微凉生檐铎递相答林蝉时一鸣物情各有适吾生岂无营
　　黄肃
　　咏懐
　　少壮好游览不知中道忧方兹懐故土眷此成淹留贠阙蔽朝晖云隂以浮徘徊当永夕嬿婉将焉逑栖鸟翔不息鸣虫亦啾啾人生无定止卒歳何能休
　　流水日夜流厚土胡不盈人生自不已四运有相承达士识物化昩者徒营营荡荡晨风来悠悠天宇清防当拨俗恶聊复从吾生追呼心所欢置酒坐中庭忘言勿复辩觞尽还复倾
　　中园桃与李灼灼有竒花彼姝将折赠遐思在天涯此花伤夭折为叹女容华盛年难再遇岂得长修姱夫子新好合不能思故家欲因歌此曲此曲令人嗟
