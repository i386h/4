<!-- { "loadSidebar": true } -->
　　清洛东流去不还汉唐遗事有无间庙荒古木连空谷宫废春芜入乱山【地有光武祠连昌宫】南陌絮飞人寂寂空城花落鸟闗闗登临几度游人老又对东风髩欲斑
　　归马
　　归马骎骎不受鞭晩霞如画照晴川萧疎黄叶孤舟岸零落秋云断雁天临水登山悲楚客烹鸡酌酒爱诗仙任从老逐霜毛至莫遣愁来玉盏边
　　官舍嵗暮感懐书事
　　衙鼓咚咚送夕阳经时无客上髙堂渊明栁老秋多雨子敬氊寒夜有霜山树叶稀晴摘果斋炉灰暖晩焚香经纶自有英雄在闲散须教属漫郎
　　北风吹雁去翩翩留滞周南又一年田为嵗荒陶令秫酒无人乞广文钱香笼钵水清晨咒坐暖蒲团后夜禅更谢晴明好山色数峰残雪在檐前
　　雪晴野望
　　萧萧空谷隠山云渡水人归何处邨樵径雪迷唐苑路鸟声寒集汉祠门公堂吏散惟修竹近岭林疎见饮猿客坐无氊君莫笑陶潜亦有酒盈樽
　　寒食赠游客
　　隂隂画幕映雕栏一缕防香寳篆残寒食园林三月近落花风雨五更寒筝调寳柱弦初穏酒满金壶饮未干明日踏青郊外去緑杨门巷系雕鞍
　　次韵秦七寄道潜
　　衰疲久厌五更朝每媿鸿在泬寥顾我尘冠雕旧髩爱君山桂长新条文词画虎工逾拙世味春冰老益消只欲归依香火社髙堂时聴法音潮
　　陈师道
　　次韵李节推九日登南山
　　平林广野骑台荒山寺鸣钟报夕阳人事自生今日意寒花只作去年香巾欹更觉霜侵髩语妙何妨石作肠落木无边江不尽此身此日更须忙
　　寄亳州林待制
　　湖海相望阙寄声云林过雨未全晴青衫作吏非前日白首论文笑后生似聴儿童迎五马稍修书札问専城一闻苦李防庄句不复人间世后名
　　春懐示邻里
　　断墙着雨蜗成字老屋无僧燕作家剰欲出门追笑语却嫌归髩着尘沙风翻蛛网开三面雷动蜂窠趁两衙屡失南邻春事约只今容有未开花
　　和寇十一晩登白门
　　重门杰观屹相望表里山河自一方小市张灯归意动轻衫当户晩风长孤臣白首逢新政游子青春见故乡富贵本非吾辈事江湖安得更相忘
　　和李使君九日登戏马台
　　登髙能赋属吾侪不用传杯击鉢催九日风光堪落帽中年懐抱更登台江山信美因人胜萸菊逢辰满意开二谢风流今复见千年留句待君来
　　和休文至自新安
　　无成底事到天涯重见春工换栁枝厯尽江山苦行役归来风雨过花时驰驱共厌人间世险阻时闻别后诗独有穷愁消未尽一番相见一伸睂
　　登彭祖楼
　　城上危楼江上城风流千载擅佳名水兼汴泗浮天阔山入青齐焕眼明乔木下泉余故国黄鹂白鸟解人情须知壮士多秋思不露文章世巳惊
　　和富中容朝散值雨感懐
　　节物惊心嬾复嗟樽中酒尽复谁賖风撩雨脚俄成阵雪阁云头欲结花万里可堪长作客一年将尽未还家自怜落落终难合白首诗书谩五车
　　送泽之过维扬
　　梦里扬州十载间青楼陈迹故依然袍争烂锦催诗笔雨溅明珠落酒船顾我老无骑鹤兴羡君行及看花天囊中绣句归应满不负韦郎五色笺
　　九日寄秦少游
　　疾风回雨水明霞沙步丛祠欲暮鸦九日青樽欺白发十年为客负黄花登髙懐逺心如在向老逢辰意有加淮海少年天下士可能无地落乌纱
　　和刘元乐月夜寄贾耘老
　　胡牀欲上庾公楼那复周南叹滞留皓魄光连鲛室午疎星冷浸洞庭秋锦袍有兴思姑熟桃楫无心问莫愁唤取长江来入社不劳牛渚问行舟
　　苏颂
　　又和次中答莘老见招
　　近甸无辞暂驻车吴门虽好隔重湖且尝竹苑迎霜兔休忆松江上钓鲈老见交朋尤眷恋醉吟风月好踌蹰广陵喜得贤宾客簪履光华胜瑇珠
　　彭汝砺
　　和瑛师
　　江湖日夜着东流水上乾坤一防浮隔浦云山随客步近邨花竹慰人愁同舟自有林宗在结社还须惠逺游酒兴正酣归更嬾坐看凉月上沧洲
　　万安道中
　　上下鸡笼牛口滩滩头濯濯雨声寒气蒸晓日云无际波漾春风雪未干落絮并花浮逺水飞鸥随鹭落惊湍扁舟穏泛沧浪逺珍重严陵一钓竿
　　澄心亭
　　逸老初开池上亭使君钟鼔乐新成寳林自有湖山助定水何从风浪生雨过淡云迷岛屿日长幽鸟下檐楹扁舟逺泛沧浪碧可避时人笑独清
　　济叔润之兄弟见送出小渡
　　欲置穷通逐水沤共君歌舞醉新秋诗词可爱题黄叶别意难忘寄緑洲雨过防风催去棹夜凉明月满归舟又随天外一飞鹄可羡波前双白鸥
　　晩晴
　　万里无云雨意醒江湖满载夕阳明老翁暮钓扁舟去稚子归樵一笛横溪月悠悠含夜意林风细细作秋声诗魂散落无羁束试效樊川赋晩晴
　　李昭玘
　　南游道中
　　玉鲙金虀昔未尝几回飞梦到沧浪乡闗望处归期晩风水声中去路长梅使南来问行驿雁声北度下斜阳囊钱未尽江湖近拟买渔舟学漫郎
　　登平山堂
　　断槛欹檐风雨频不逢心赏为重新依稀叠嶂宛如画憔悴垂杨今复春一阕髙歌长在耳后来佳客复何人悠然未尽云烟思不见扬州十里尘
　　迎驾
　　端门万骑锦衣红迤逦鸣梢下半空天极奥居黄道北瑶池归仗五云中金舆影度长廊日法曲声回广殿风泗水昔年曽梦到拜恩何幸接鹓鸿
　　李之仪
　　春日
　　芊芊芳草望中迷传火楼台丽日西飞絮轻翻遮栁陌落花乱防暗桃蹊疏璃波净沈鱼素玳瑁帘疎阻燕泥百五良辰最葱蒨緑隂行马过莺啼
　　薄云
　　薄云疎雨洒雕笼槎拂银潢月上弓红泪半残歌后烛翠涛低涌梦回风淬余劒锷难为利解尽犀株未见通杳杳芝田定何许断魂无计脱惊鸿
　　刘季孙
　　寄苏内翰
　　倦压鼇头请左符笑寻颍尾为西湖二三贤守去非逺六一清风今不孤四海共知霜髩满重阳曽插菊花无聚星堂上谁先到欲傍金尊倒玉壶
　　廖正一
　　和补之梅花
　　蕙兰芳草久暌离偶泄春光此一枝自许轻盈羞粉白何人闲丽得邻窥寒欺薄酒魂消夜月入重帘梦破时幸有暗香襟袖暖江南归信不应迟
　　贾收
　　题有美堂
　　自刊宸画入云端神物应须防翠峦吴越不藏千里色斗牛常占一天寒四檐望尽回头嬾万象搜来下笔难谁信静中疎拙意畧无踪迹到波澜
　　沈偕
　　遗贾耘老蠏
　　黄秔稻熟坠西风肥入江南十月雄横跪蹒跚钳齿白圆脐吸脇斗膏红虀须园老香研柚羮借庖丁细擘葱分寄横塘溪上客持螯莫放酒杯空
　　谢逸
　　寄隠士
　　先生骨相不封侯卜居但得林塘幽家藏玉唾几千巻手校韦编三十秋相知四海孰青眼髙卧一庵今白头襄阳耆旧询名徳只有厐公不入州
　　谢薖
　　喜董彦逸自仙岩归
　　鉢囊髙挂同僧夏逺寄岩间一把茅地僻狙猴常作伴食贫蕨笋不充庖瘦藤任拄万峰顶野鹤来归千嵗巢检防箧中诗几首苍头特遣为君抄
　　送王坦夫由淮南入京
　　王郎乗兴上扁舟数遣书来冩我忧奏牍三千待金马巻帘十里梦扬州桃花水涨理归檝莲叶杯香消客愁白发倚门长望子细君应赋大刀头
　　玉茗花
　　佳园昨夜变春容清晓惊开玉一丛素质定欺云液白浅妆羞退鹤翎红似闻金谷初无种欲画鵞溪恐未工底事余花避三舍孤髙原有使君风【谓鲁公也】
　　洪炎
　　石湖院
　　古木参天水一沟潮来曲折可藏舟招提密映晴岚起沧海潜通夜气浮丹茘荐盘惊北客赤蟳供馔识炎洲却疑江左知名士不作乗桴浩荡游
　　汪革
　　寄谢无逸
　　问讯江南谢康乐溪堂春木想扶疎髙谈何日看挥麈安步从来未当车但得丹霞访厐老何须狗监荐相如新年更励于陵节妻子同锄五亩蔬
　　胡致隆
　　落星楼即事
　　葛巾藤杖竹籧篨夜静江楼纵目初海兽擎山出彭蠡玉龙衔水下匡庐三更云浄猿啼露十里月寒人捕鱼已问湖山借圭角他年来此老樵渔
　　仰山寺
　　山下清泉迸石流山前松竹自春秋猿吟古寺偏深处云集羣峰最上头一老有灵飞窣堵二神无语锁寒湫诸天更在藤萝外欲踏层巅怅末由
　　朱长文
　　次韵子文抱病幽居之作
　　几年彩笔擅词塲髩发相饶色更苍千里旧闻称骥騄九霄安得接鸾凰醉凭净几抛乌帽闲卷新诗置锦囊治世莫将公干比松陵风物胜清漳
　　次韵公权子通唱酬春晚遣懐
　　春华急似晓天星谁得年年髩发青露濯浅深枝上锦风吹离合水中萍吟余金谷香随步书罢兰亭酒欲醒拟把冽泉同一酌为君林下洗寒瓶
　　次韵俞子文南轩雨后
　　农畴已种圃畦青髙卧丘园自放情客少不嫌三径湿年丰休叹一瓢清残莺喜向风前啭病鹤犹能月下鸣十载令名如有得莫愁轩冕老无成
　　柬隠者
　　不爱纷华爱寂寥松风竹月共萧萧因随野鹤过三径每对江鸥洗一瓢无复尘埃沾短褐尚思烟水泛归桡道人肯与羲之友飞锡重来莫待招
　　刘弇
　　春日送签判阳承议
　　春山野思万千重那更江头来送公别泪滴流红杏雨离情揺曳緑杨风一枝易绕南飞鹊只字难凭北塞鸿惟有感恩情不断夜深长在梦魂中
　　寄兜率悦禅师
　　箯舆曽约下山顔白足尘縁等是悭贪为水云留物外劣容纸墨到人间银潢一掬愁枯肺金钥千重想上闗病客此身似笼鸟何时毳衲对斓斑
　　蔡京
　　恭和御制南郊祭天斋官即事
　　衮龙朱履午堦南大辇鸾鸣羽卫严玉轸乍回黄道穏金乌初上白云暹五门晓气开旗尾万骑花光入帽檐已见神光昭感格鹤书恩下万邦霑
　　任伯雨
　　元日
　　忆昔东班贺紫宸和风佳气净无尘龙墀初下觚棱日雉扇齐开玉座春接武九霄曽近侍投荒三载作流人穷通忤合虽天理俯仰寻思不为身
　　邹浩
　　济明不与虎丘之游作诗寄之
　　虎据千年一故丘迩来形胜绝南州池清不碍龙收影台迥犹疑石防头白日青天秋更好幅巾藜杖晓同游遥知正拥双旌坐直上云峰一凭楼
　　枯荷
　　万顷菱荷一一荒骈头相倚卧池塘追惟弄日揺深緑不谓凌风折败黄饥雁飞衔投逺渚寒鱼浮触动斜阳那知凛凛梢云者自有松筠傲雪霜
　　刘安上
　　和左经臣见过
　　为爱端居上郡章里闾何幸得徜徉买田郭外春耕早筑室湖滨野趣长且把旧书遮病眼了无尘事扰中肠故人访我留佳句应笑年来两髩苍
　　和冯中丞中秋夜月
　　卷尽浮云见碧虚初传更漏滴铜壶入秋爽气迥然别此夜冰轮何处无共想姮娥依桂魄独怜飞鹊绕庭梧西园饮散归来早不用红纱照路隅
　　苏过
　　送昙秀
　　三年避地少经过十日论诗喜琢磨自欲灰心老南岳犹能蠒足慰东坡来时野寺无鱼鼓去后闲门有雀罗从此期师真似月断云时复挂星河
　　吴则礼
　　简田升之时升之赴金陵
　　建业风流端可怜石城江色晓新鲜鸟窥汉节梅花底雨湿柂楼春水边霜发讐书有东观锦囊觅句属南天枯肠不饱大官肉我种芋魁今十年
　　唐庚
　　和程大夫茘枝
　　家在岷峨饱茘枝十年游宦但神驰侧生流落今千载入贡称珍彼一时定自不将凡果比如何偏与瘴烟宜白头莫作江南客辜负山中故友期
　　晩春寄友人
　　眼底春愁恼杀侬扬州往事旋成空风流只合称狂客衰防何堪作病翁水国春深梅子雨江天日暮鲤鱼风何时执手同尊酒收拾清欢笑语中
　　灌息轩
