<!-- { "loadSidebar": true } -->
　　长江泻水下建业海门潮色动睂睫北风连山巻雪飞波底客舟冻一叶尔时木落江亦空舵牙撞水江之东万鸦僵立磡石暗遥见缕缕茶烟红城头老树低几尺云里看山千仞壁断蒲折苇僻沙港冷光直射蛟龙室青山渡口月出皓鹫岭夜半钟声到当垆一笑任呉姬醉着蓑衣脱貂帽也不作周公梦也不歌楚狂鳯也不学淮南王问仙人也不学刘更生参道众雪下浅渚边雪晴轻浪前金乌浮光出海底卯酒正睡江天船
　　徐问
　　送王伯存守雷州
　　雷阳古城濒海曲路入炎荒奠南服长安万里化不流故遣郎官领符竹郎官久负卓荦才一麾五马从天来鸿名歘到逺人耳旆旌双引烟云间萦纡山县鸡声早候火煌煌连古道十贤名在祠宇荒君去还须问遗老我怀同舍心悠悠夕阳望断江枫秋天空海阔防何日聚首还期鳷鹊楼
　　寄功甫归隠东麓
　　孤尘积翠连云起北走金陵枕江水山形缭绕如蜿蜒中有幽人隠居里芙蓉石室开葱茏赤日照耀神仙宫山鸡野鹤自啼舞长林声散洪涛风主人归来未头白卜筑縁山傍川脉歌词洗尽沙土痕野堂愁絶莺花魄知君独往嵗月长户庭哀壑流辉光安得驱我置汝傍东山孤髙遥相望【孤尘山名】
　　登蓬莱阁和坡公海市韵
　　地维汨没东南空元气混接苍冥中悬崖石壁置台观淩虚下瞰冯夷宫竹山参差海市起鬼斧运出天然工旌旗城郭俨相向灵气郁积嘘蛟龙须臾市隠海色定谁与志者苏长公清诗髙起云阁牓水为吞吐山为雄风流文采今安在空有胜事传无穷东牟太守每自苦偶来见文心冲融寒潮涌日下孤岛回声聒乱晨昬钟村晴遥见沙路豁农夫往往歌年丰人生所至贵适意奚必叹老悲青铜辴然一笑下山去不觉两腋生天风
　　陆深
　　月夜与髙进之沈徳桢诸友过簳山次壁间韵
　　櫂歌欲停山月吐月影照人清可数疑心已断壁间蛇壮气犹惊草中虎清溪曲曲淡不流此月重来犹故我
　　秋思
　　空庭萧索帘栊雨秋色漫漫四山里闲花不语伤朱顔落叶无声风未起依稀三五少年游鳯皇台畔临呉楚家书自怪满纸题犹剰胸中数行语
　　张邦奇
　　题画
　　鸠性爱雨花爱晴同倚东风不同情春光三月浓于酒双鸠醉寐不复鸣双鸠不鸣花相语无令鸠醒叫天雨
　　鹰逐鹭图
　　我观羣鸟中除却苍鹰尽凡羽君不见黄金眸白玉距淩空一下急于雨鹭鸶何不早窜伏到此惊奔向何许忆昔在林皋翻飞矜羽毛羽毛虽好不中用凭君识取真英豪
　　孟洋
　　顾全州见邀江水涨不能赴
　　桂林山深昼啼鹬一春三见红日出鸣雷达曙雨浪浪洪潦平阶仍入室江间浪涌蛟螭翻鲤鱼安得窥龙门渡头行子立惆怅徒系扁舟不可上美人只在水一方百遡千回道转长雨中空见枇杷落飞尽杨花更断肠
　　送佥宪李君惟大入闗中
　　秦中昔游地西望送行旌雨雪经淮甸春风入洛城洛阳城中足髙彦君过故里多欢宴天津桥边新柳丝桃林花暖啼莺徧紫气函闗路青莲华岳祠五陵富贵空流水四塞烟尘异往时使君按节行风俗白日青云照岩谷云阳县前泾水深召公亭下春芜绿中兴天子缓刑威四海讴歌仰徳辉从容揽辔长安道早晚风声达紫微
　　殷云霄
　　赠太初石川巾
　　昔予独钓东流津赤脚踏石头冠云乱髪垂耳不受束时时裹头石川巾四角岳岳不肯折方峯髙桶双缨裂迩冠章甫从折腰碧海苍波自瀹雪太白山人西南来风神虚朗无尘埃翩然相赠真不忝山精海若惊崔嵬几年疲薾劳风尘墨绶铜章愧此身他时顾我日观上被髪与子骑麒麟
　　吕梁
　　吕梁之道石齿齿中有波涛声沸腾浅濑讵堪蛟龙住逺客翻疑神鬼凭进帆扬子渺烟雾听潮钱塘来风霆何如小艇石川去曲肱凉月明芳汀
　　倪宗正
　　题网鱼图
　　白白江波红尾鱼蒲花初发柳花踈江洲日暮忘归去江鱼上网不知数风雨欲来犹不来篛笠且挂矶头树
　　李梦阳
　　刘子有金陵之差遂便觐省
　　使君昔居紫荆闗日登燕峤望呉山逢人顔色郁黯黕对酒涕泗交潺湲使君南向金陵去孤帆夜拂春天树旅枕常欹月落时梦魂先到云飞处扬子江头青草斜大孤山前开杏花行人三月重回首游子一年初到家出门烟草满芳甸鳯皇台接麒麟殿游陌聨翩追宿娯墨场婉娈罗宾防人生意气无南北白马青袍动江色即看舣舸石头城还问税鞅钟山侧钟山崒嵂压秦淮燕赵风云入望来芙蓉秋鴈多愁思问君何日锦帆回
　　二月四日部署宴饯徐顾二子
　　春日载阳官署幽东呉二子过我游庭空日斜吏人散窅然何异经林邱今晨惊蛰暖气达昨夜哀鸿呼故俦中庭古槐苍藓缛上有百鸟何啁啾仓庚交交刷其羽君看巨细各有求明时冠轩几邂逅得暇胡不攀淹留自从去年识徐顾令我意气倾南州徐郎近买洞庭柁顾子亦具钱唐舟浮生飘转若飞藿倐忽聚散谁能谋风光烂漫况复尔愿写清壶消客忧故人苦称不好饮举杯入唇还复休妙歌时时激慷慨鄙夫何以答绸缪严柝沈沈静夜色北斗倒挂城南楼祗恐天明驱马出揽袪延望河之洲
　　徐子将适湖湘余实恋恋难别走笔长句述一代文人之盛兼寓祝望焉尔
　　峥嵘百年防浩荡观人文建安与黄初叱咤皆风云大厯熙寜各有人戛金敲玉何缤纷髙皇挥戈造日月草昧之际崇儒绅英雄杖防集军门金华数子真絶伦宣徳文体多浑沦伟哉东里廊庙珍我师崛起杨与李力挽一髪回千钧天球银瓮世希絶鼇掣鲸翻难具陈洪川无梁不可越日暮怅望劳余神徐郎生长苏台阴二十作赋雄海滨朅来抱玉叩阊阖长安绣陌行麒麟是时少年谁最文太常边丞何舍人舍人飘飖使南极直穷金马探泸津尔虽不即见顔色梦中仿佛形貌真余也潦倒簿书客诸公磊落清妙身大贤衣盋岂虚掷应须尔辈扬其尘休令黼黻怨岑寂要与琬琰增嶙峋海陵先生雅爱士晚得徐郎道气伸乔王款接虽不数迩闻亦欲来卜邻骅骝造父两相值一瞬万里谁能驯都门二月芳草发御沟杨柳垂条新徐郎绾牒将逺适使我旦夕生悲辛为君沽酒上髙楼月前醉舞梨花春天明挂帆向何处鸿鴈哀鸣求故羣南登防稽探禹穴西浮湘水吊灵均洞庭波寒木叶下峡口风急猿啸闻司马太史有遗躅归来著书追获麟
　　浔阳寄毛君湖口
　　大江六月凉风发匡庐清波滚明月削出万朶青芙蓉水底揺动金银阙美人盈盈坐湖县昬叩石钟曙晞髪怅望迢迢碧云合早晚扁舟向蛮越
　　何景明
　　寄李空同
　　黄河腊月冰十文纵有鲤鱼那得上楚天鸿鴈避霜雪未得逢春难北向康王城边沙草曛梁王台上多暮云野人歳晚谁相对桐柏山中空忆君
　　画鱼
　　大鱼昂藏若人立冲波跋浪风江急旁观二鲤各有神倐忽波涛随出入中堂鬐鬣动杳冥坐久始识为丹青青天万里拂绢素笔力咫尺开沧溟禹门天池云雾里白昼雷霆行地底何人有力移置此酒酣相视一改容只恐化作三蛟龙
　　古松
　　岳州地多古松树千株万株植官路故老犹能记歳年行人不解知朝暮临江西来烟雾起夹谷连山一百里黛色寒通七泽云秋声夜卷三江水郡城之北江水东鄂王祠庙丹青空英雄为谟本宏逺古木至今多烈风忠魂义魄杳何在故物依然见遗爱繁枝百世人不翦直气千寻我当拜六年前过蒲圻城古松阴中三日行空山倒挂雷雨黒盛夏常贮炎风清邮亭传舍总萧瑟郁抱烦襟亦飘逸回岩峭壁奔洪涛老蔓长藤翻白日只今复向巴邱道野草渐多松渐少仄径孤根半蚀苔夕阳几树空垂茑昔时所见合抱材断枝落叶随蒿莱过客山中想清籁行徒道上愁黄埃辇山舆岭万千重半作豪家楼上栋古人之力今人劳大厦明堂不得用年年官吏催斧斤故老虽怒那敢嗔傍枝出地子成树野妇山樵摧作薪驿前数榦聊可数我忽见之再三抚霜皮露甲如虬蟠雾鬣烟鬟学龙舞阴森气象凛犹昔翠色长标不可侮荒林旷野识者稀终为谁家起廊庑回首鄂庙秋山阿庙前之树无髙柯鬼神呵护亦徒尔英灵不返将如何达人且勿怨揺落志士胡为伤轗轲君看世事尽如此拔劒听我松前歌
　　怀旧吟赠阮世隆
　　君家华楼对芳树开宴曾留三日住铜槃绛蜡暖照春金壶银漏寒催曙知君重义多豪游满门賔客为我留瑚不避铁如意骅骝皆纒金络头尔时北上与君别蔡州城外花如雪梦里犹寻汝上云醉中却忆淮西月丈夫富贵各有因如君立身亦不羣行年四十未白髪生儿十八期青云君从秋日遥分手我向东风一回首山下长搴旧薜萝楼前应长春杨柳
　　明月篇
　　长安月离离出海峤遥见层城隠半轮渐看阿阁衔初照潋滟黄金波团圞白玉盘青天流景披红蕊白露含辉泛紫兰紫兰红蕊西风起九衢夹道秋如水锦幌髙褰香雾开琐闱斜映轻霞举雾沈霞落天宇门万户千门月明里月明皎皎陌东西柏寝岧嶤望不迷侯家台榭光先满戚里笙歌影乍低濯濯芙蓉生玉沼娟娟杨柳覆金堤鳯凰楼上吹箫女蟋蟀堂中织锦妻别有深宫闭深院年年歳歳愁相见金屋萤流长信阶绮栊燕入昭阳殿赵女通宵侍御牀班姬此夕悲团扇秋来明月照金徽榆黄沙白水逶迤征夫塞上怜行影少妇窗前想画睂上林鸿鴈书中恨北地闗山笛里悲书中笛里空相忆几见盈亏泪沾臆红闺貌减落春华玉门肠断逢秋色春华秋色递如流东家怨女上糚楼流苏帐卷初安镜翡翠帘开自上钩河边织女期七夕天上嫦娥奈九秋七夕风涛还可渡九秋霜露迥生愁九秋七夕须臾易盛年一去真堪惜可怜扬彩入罗帏可怜流素凝瑶席未作当垆卖酒人难邀隔座援琴客客心对此叹蹉跎乌鹊南飞可奈何江头商妇移船待湖上佳人挟瑟歌此时冯阑垂玉筯此时灭烛敛青蛾玉筯朱顔苦缄怨缄怨含情不能吐丽色春妍桃李蹊迟辉晚媚菖蒲浦与君相思在二八与君相期在三五空持夜被贴鸳鸯空持暖玉惊鹦鹉青衫泣掩琵琶弦银屛忍对箜篌语箜篌再弹月已微穿廊入闼霭斜辉归心日逺大刀折极目天涯破镜飞
　　徐祯卿
　　答顾郎中华玉
　　昔居长安西今居长安北蓬门卧病秋潦繁十日不出生荆棘牵泥匍匐入学宫马瘦翻愁足无力慵疎颇被诸生讥虚名何用时人识京师卖文贱于土饥肠不救虀盐食去年作吏在法曹月俸送官空署职牀头一瓮不满储囊里无钱作沽直归来困顿不得醉儿女荒凉妇叹息今年调官去懊恼苦笑先生禄太啬釜中粟少作糜薄白碗盛来映肤色丈夫但免沟壑辱日饮藜羮胜羊肉平生富贵亦何有羸躯幸自弛耕牧但愿时丰民物安官府清亷盗贼伏人人鼓腹厌粱菽先生虽病甘苜蓿一朝雷雨濯亨衢坐见诸公执中轴先生翛然卷怀退茅斋归向南山卜
　　唐生将卜筑桃花坞谋家无赀贻书见让寄此解嘲
