<!-- { "loadSidebar": true } -->
　　三字封来墨未干堂轩舒展对琅玕髙人不待笼鵞换好客多从载酒看月夜有懐通白下秋潮无信寄长干清台翠栢应千丈静想风霜卷地寒
　　夜泊青蒲村
　　黄叶飘飖秋满天数家茅屋更翛然村中老人不识字溪上小儿能驾船荠菜登盘甘似蜜芦花纫被暖如棉此中长得无宵警春雨扶犂学种田
　　懐方壶髙士
　　尘湖山下足烟霞羡尔方壶道士家雨后放龙畊绿野日中呼犬试丹砂琼林一路芝如草碧涧千年竹有花正欲相陪此深隠半盂分我饭胡麻
　　韩致用梦鹤
　　畴昔相过赤壁矶神交遗思尚依依应从五色云中过还绕三珠树上飞月色满庭空夜帐露华如雨湿秋衣蓬莱山下花无数迟子吹箫作伴归
　　送智惠隠住水月禅院
　　放船直到栖禅处万顷湖心一径开绿树鸟惊风落果碧潭龙去水生苔西岩尊宿传灯在东海髙僧杖锡来今夜月明清似水太空无地着纎埃
　　宁境寺涵碧轩
　　老衲筑轩湖上头半间曽借数宵留窓迎紫翠千峰月帘卷玻瓈万顷秋别浦暝时迷逺树沧洲明处见飞鸥定囘坐待波澜静一防珠光夜不收
　　送陈性之昆山从事
　　只将从事写前衔省檄封来自拆缄六案更须劳彩笔一官犹未换青衫风生海市朝持酒日落江城暮卸骖我未识君空怅望恍如烟水隔仙凡
　　题王维贤所藏盛子昭画双松系舟图
　　云门寺前风物幽布韈青鞋吾昔游葫芦盛酒待明月舴艋载琴当上流长松并立几千尺狂客一别三十秋何当挂席过湖去东望草堂姑少留
　　宿鹤沙张氏草堂
　　草堂借我作行窝杖履频烦太史过满地白云清昼永隔溪黄鸟绿隂多银缾自泻中山酒铁笛谁翻小海歌今日逢君须尽醉西家亭馆奈愁何
　　寄题松江青龙瞿睿夫通波草阁
　　五月通波草阁寒绿隂长日此凭阑山如碧凤参差出江作青龙左右蟠榄子烧香云母火樱桃行酒水晶盘老夫亦有鵞溪绢也欲相从看写兰
　　题何徳深溪南小隠
　　宰相官之不受招碧梧林巷自逍遥溪头二月花先发洞里千年雪未消朝士过门时载酒仙人飞佩夜吹箫社图谁写耆英防还肯中间着老樵
　　寒食日松江有懐广陵
　　老来也欲惜年华春正浓时不在家江上苦遭寒食雨梦中犹见广陵花书藏旧箧应无恙酒忆新楼不用赊日暮荒城闻鬼泣东风吹恨满天涯
　　次饶介之游东皋作
　　半雨半晴春更佳也知郭外少纷华蛮王步头多载酒李家园中来看花曲槛芳楹递隠见苍松老竹相交加安得长绳系乌足不放西崦红日斜
　　纵饮狂歌晩未归松隂香雾转霏微醉中谩喜朱顔在头上争禁白发稀无数野花迎客喜一双沙鸟傍船飞浣花溪上真堪笑毎日朝囘只典衣
　　同张仲举夜宿寒桥
　　柔橹声干破寂寥青山矶下宿寒桥乾坤万事双篷鬓风雨孤舟半夜潮丹凤不来秋又老玉人何处水空遥几时重醉秦淮酒细聴渔樵话六朝
　　李子英心逺亭
　　门外黄尘埽不开何由吹得到灵台闲看倦鸟投林去静爱孤云出岫来彭泽髙人多逸兴峩睂仙客有天才秖今谁到悠然处同采秋香共一杯
　　送袁季文赴帅幕
　　少年书劒学从军幕府于今气不羣白发元戎多好武青衫从事最能文帐前草檄花如雨江上维舟水似云把酒髙歌成逺别不知何处又逢君
　　南城暮春
　　南城雨尽午风和二客相从步屧过流水陂塘春事减落花门巷晩愁多银缾自泻沙头酒宝瑟谁调陌上歌莫写江南断肠句贺郎憔悴发空皤
　　周平叔夜宿崇明寺海云楼偕罗成之隠君文长老卢隠君以沙头双缾为韵各赋四诗次韵巻后【録二首】
　　天台老衲两睂厐自起髙楼枕石杠煮茗别开留客处论文多近坐禅窓冥鸿散去犹相逐独鹤飞来不作双明发仙舟上霄汉定传诗话满沧江
　　天水空明接杳冥老禅三昧解通灵欲将东海为平地尽巻西江入净缾宿霭微分沙鸟白晩风犹带毒龙腥他时月夜来相觅笑指狼峰五朶青
　　丘克庄敞云楼
　　君家楼外云如海五色轮囷埽不开毎就月明檐下宿更随秋色座中来琼台夜鹤迷踪迹玉女春衣费翦裁看汝乘将朝帝所举头西北是蓬莱
　　题玉岩上人溪山野趣图
　　流水淙淙石齿齿满庭云气欲糢糊白鸥溪上秋多少黄叶山中路有无十月雨深渔屋破三江风急野航孤年来难觅幽居处空向晴窓看画图
　　题嘉兴水西寺爽溪楼寄新仲铭长老
　　新公邀作爽溪游为説前朝有此楼云气逺开天北极风光仍在水西头虚檐古瓦缘苍鼠曲涧轻波漾白鸥宸翰仅留飞白在烟尘漠漠使人愁
　　饶介之有诗见贻次韵奉答
　　一夜南风约晓晴看山如在越中行丹藏别室生虹气啸入空岩作虎声倒涧枯松留古怪悬崖飞瀑潄寒清神仙若个能千嵗吾欲崆峒问广成
　　寄周平叔先生就求苍耳子
　　周侯乆不通书问夜夜沧江入梦频五月采来苍耳子几时分送白头人沙头酒熟田毛足港口船来海错新南北相望千百里老来幽独倍伤神
　　送罗成之移居崇明其子季通亦之本州校官
　　先生八月乘烟雾妻子同随海上查太守宾筵先肃客广文官舎即为家波涛浩荡藏隂火岛屿微茫接太霞闻説三洲多药草可能无意到丹砂
　　寄静逸处士顾仲庸
　　环堵萧然一室寛只除诗酒寄清欢缾中有粟分寒士袖里无书上热官扬子暮年空识字厐公早嵗已遗安先生独卧风尘表吾欲相从接羽翰
　　和张仲举博士见寄至日诗
　　衡门风雪人稀到一个幽轩竹四围半子送年将旧酒诸孙晩嵗索新衣惊鸿此日犹南去老鹤何年共北飞却忆太常张博士天香携袖早朝归
　　送盛克明辟掾浙省移家吴兴
　　十年三送沧江别此日分携又不同辟掾逺趋青琐闼移家喜近水晶宫勿论后防知何地且念离羣独老翁幕府郎君因问讯为言憔悴坐诗穷
　　和周子通助敎同张元祯倡和诗巻
　　嬾性何堪接贵游长松之下毎科头不能取友山中社更欲移家海上州老去生涯清似水兴来诗思澹于秋玉堂杰作难为和白首狂吟只自愁
　　题崔原亨竹深处余家有竹数竿人号之居竹轩原亨城西时有竹亦数竿人号之竹深处余与崔君通家来往所好相同故及之
　　居竹轩中也自寛不愁无地着琅玕文公胷次空千亩李洞门前只一竿天与老夫医恶俗日冯童子报平安崔家别墅尤髙致迟子归来守嵗寒
　　和娄所性见寄韵
　　想见沧洲白鸟双寒潮依旧落空江移家有日同春酒翦烛何人共夜窓欲寄短书心未展毎传佳句意先降吾家嵗晩风流甚雪后冰虀尚满缸
　　寄噩禅师四十年前在天宁方丈曽有求赋毛女者
　　短杖轻包归去来水云多处少尘埃一春海鸟依檐宿五月溪莲绕舎开云外送僧归日本月中携客过天台衰翁不得瞻圆相犹望新诗托雁囘
　　送清淮叟上人游五台
　　雁门西畔是灵山山作青螺五髻鬟春日花开残雪里僧房人在白云间善财参问何时遍文畅嬉游几日还淮海清公更潇洒早将闻见动禅闗
　　张仲举博士书来言其老健能夜书小字仍饮量不减喜而赋此
　　一秋两得平安报读罢寒暄喜不胜花底振衣清似鹤灯前书字小如蝇蜕仙道骨无人识博士官衔自此升江上莼鲈好时节岂无清梦到吴兴
　　介之懐古有诗见和复用前韵以答
　　江水东流去不还几人不老似青山九州目断苍烟外万古魂销落照间石上鸟啼松树合水边人散栁花闲更容野客重携酒为报园翁莫掩闗
　　送谢参军朝京
　　万重玉帛防蓬莱先报中吴进表来内使传宣催引见舎人当殿拆封开干戈载戢龙顔喜正朔重颁凤厯囘却袖天香上归骑定分春色到苏台
　　和李克约东皋杂兴
　　一春开徧雨中花几向东园管物华老去始知身是客愁来空拟醉为家江楼帘箔霏香雾野塞旌旗绚采霞曳杖归来还自笑夕阳原上数残鸦
　　芍药花开江雨晴几时重作看花行松间携妓重敎俗竹下留宾也自清一夜春愁无处着三分月色为谁明贫家亦有琴堪典好把平生意气倾
　　送学无遇长老归江南
　　新赐袈裟染茜红拈花消息悟灵峰大开海防容三敎逺致嵩呼祝九重贝叶有书防白马葛藤无语问黄龙湖船满载燕山月归照招提万树松
　　送钱万户归泉南
　　八月归来下泽车将军此意复何如十年不佩封侯印万卷惟收敎子书风月秖今尊有酒江湖何处食无鱼建溪为谢罗从事久不题诗寄竹居
　　再游金山寺
　　放船重到金山寺独对沧江照鬓丝过客谩惊天险处老僧曽见海枯时通宵月色鱼龙喜絶顶秋声鹳鹤悲琼树花开不归去妙髙台上要题诗
　　赠绫锦墩隠者钱庆余
　　手拄乌藤五尺长山行时着古衣裳缺文自补云间志卖药多收海上方茅屋秋风催酿秋锦墩春雨看移桑野人笑指长安路马足车尘有底忙
　　李孝光
　　鄱江寺拥翠楼
　　缥缈新居一握天好山将绿到楼前烟霏入闼清谈麈紫气薫人湿坐氊未放白云分榻住爱看青雨映帘悬自怜华发江南客也为登临忆仲宣
　　送青元观道士玉泉
　　淮南道士传鸿宝眸子照人双电光贯日白虹生玉气出山青髓射天浆去年蹋雪寻丹井连日题诗满画廊长忆青元送客处栁花无数绕衣裳
　　次陈辅贤游雁山韵
　　竹杖椶鞋去去赊一春红到杜鹃花山椒雨暗蛇如树石屋春深燕作家老父行寻灵运屐道人唤吃赵州茶明朝尘土芙蓉路犹忆山僧饭一麻
　　送人还鄱阳
　　东西湖水百花洲行子归时雪已收明月可能随客去浮云自足使人愁重来栁树应千尺相见梅花隔数州我亦髙歌望吾子春风好在仲宣楼
　　送国侍者
　　离别还同箭离题诗脩竹记他年芦人楚语时相问估客巴歌也自传遥望牵颿上南斗正逢飞雁出青天緜緜逺道劳归梦忽见梅花意惘然
　　送鲁公还秦南
　　锦衣树纛向秦川有客将离独黯然日食犹分丞相饼传呼自愧孝廉船春风过雁青天外暮雨行人积水边应到清湘闻欵乃楚侬此曲至今传
　　送鄞县尹
　　秋风吹汝鬓成丝移病还家竟不疑官是伯强曽补处身如元亮已归时青山老去浑相识黄菊平生最受知我亦相从上吴防夕阳骑马看残碑
　　入雁荡山
　　兴国年间路始开前朝碑墨半苍苔雁横岩月知秋到僧蹋湫云看瀑来一岭未敎灵运识万松谁道了翁栽此山曽共秋风约説与山猿不用猜
　　访王君济
　　好溪沙渚更停桡来访仙人王子乔稚子候门如有喜故人索酒不须招门含古树春先到帘映青山雪未消老子红顔如昔日只添白发不相饶
　　七月十四夜宿东县明日登山上亭
　　海上归来访旧游草堂开宴醉新秋金花木落鱼初鲙玉液香浮酒旋篘展席凉风依绿树振衣斜日濯清流五年不见孙郎面一笑相看总白头
　　雨后村行
　　泽国秋深景物非西风猎猎又吹衣路行落日离人去山破寒烟独鸟飞潮信到滩推月上邻家停火候船归村醪香软鲈鱼美自笑吟边貌不肥
　　苦竹村
　　篮舆轧轧路髙低苦竹村南古岘西草舎爨茅留客饭麦田焚棘断人蹊花稍春意闗禽语石磴霜痕印虎蹏心自爱闲身尚役好山何处是真栖
　　十里
　　官河十里数家庄石埠门前系野航梅月逢庚江雨歇稻花迎午水风凉桥横自界村南北堠断难知里短长倦矣野塘行瘦马云山杳杳复苍苍
　　赋得越山越水
