<!-- { "loadSidebar": true } -->
　　危岫戴宝塔亭亭起虚空金铎韵广药日夜锵天风气眞逼云汉兴逸追鸾鸿嘉有三禅子超旷栖禅宫相追不惮逺幽致惟我同兴尽归一黙人逐归云东平轩架絶壑上与絶顶通沧溟忽破碎百川竞朝宗斜阳无逺近山乱髙低红四表倐明晦变化安可穷夜深风雨来隂气夸骄雄响剧百谷咽静若一气融明发石路乾清韵生寒松
　　赋得隔树见秋灯
　　隔树见秋灯青荧更可爱半笼宜叶疎微透嫌枝碍深误暗虫投静窥栖羽在望疑帘幕中吟惜栏干外月到冷光幽风来孤影碎山客遥夜归耿耿如相待
　　中秋招叶子谦
　　堂上月已满樽中酒更空故人眇何许出门惟清风不如一夕光所至皆能同悄然望玉杵无声桂影中
　　范浚
　　凌霄花
　　栽松待成阴种漆拟作器人皆笑艰拙往往后得利君看植凌霄百尺蔓柔翠新花郁煌煌照日吐妍媚风霜忽揺落大木亦雕瘁视尔托根生枮茎无残蒂先荣疾萧瑟物理固难恃凌霄亟繁华衰歇亦容易
　　游兰溪灵洞
　　朝曦杲晴空宿雾开纷披萦纡度墟曲荦确行溪湄横桥转山腰丹垩明招提豁谺觑阴洞欲入愁途迷流泉暗淙琤喷壑跳珠玑岩根石彩翠映水光参差穷髙上苍岑支防行欹危林端出绀宇兀与浮云齐曾来念旧事歴歴经行时松长向如人今已老十围我尚喜青鬓还年未生丝偕游数君子意拟探幽竒诸峯未歴览寒日还平西同携下前麓却望兰隂归明年艳阳春更约相追随当须各努力补屐寻幽期
　　寓居宝惠寺喜晴登山
　　喜霁出招提爱山登嶪岌林端已残照路草犹半隰丹崖断云归翠窦飞泉入长天没鸟影逺水动虹吸尘襟得恣瞰爽气横来集欲逐野僧还更看空翠立
　　周必大
　　东宫出示和御制秋怀诗恭和二首【并序录一首】
　　某近者特防颁示御制秋怀诗继出殿下和篇明良相赓征角交作猥缘幸防获预荣观蟋蟀候秋而唫盖亦不能自已谨成二篇缮写投献仰尘英鉴伏深震惧
　　沛宫歌风云威德加四海雄词照千古编简亦光彩惟皇与同符兴寄秋序改宸章振逺响寂莫咽众籁有如凉飙来残暑去安在愿汛埽氛曀廓廓天宇大
　　次韵邢怀正孝庸通判游蒋山
　　仙人薄蓬莱乗槎度河浒旧观桑田变今访钟山古驾言出东门恍若之帝所朝曦霁青霜枫叶落红雨亭亭望浮图隐隐插天宇坡垂北溟鼇石卧南山虎遥闻饭后钟絶胜紞如皷恭惟布金地草木谁敢侮孤芳破氷雪喜见梅蕚吐同游皆大雅缁素竞先赌巾车似元亮潄石杂孙楚相将挹灵泉何用照牛渚西方化人国未觉道修阻法筵盛龙象一一防心侣茗椀散午梦蒲团便软语悬知雨花社重辨风幡舞相投甚针芥味道眞酪乳从来草堂灵俗驾囘吾祖况如云仍辈么麽那复数后车倘许随未羡黄金坞
　　送子开弟还江西二十韵
　　十年乐家居岂知离别愁言游冠盖场聚散靡自由子从何方来访我金陵州情多语反黙喜极涕翻流不如并辔出庶以写我忧沉沉长干寺南轩清且幽乌衣访王谢烟灭那可求却登览辉亭下瞰白鹭洲羣山竞合沓万室相牵钩囘首指钟阜黎明戒前驺林泉与台殿胜处皆穷搜纷纷六朝旧莽莽今几丘吊古辙未环剧谈兴方稠胡为理书劒复欲从逺游蹉跎六年别邂逅半月留临分敢不尽苦语诚非偷期子如良农勤勤事西畴愼勿因水早而令废锄耰丰岁防可必行行眞有秋十月风霜动待子江之头
　　陶渊明有已酉重九诗一首某以此年此日舟次吉水距永和才一程耳輙用其韵先寄二兄十三弟并呈提举七兄
　　王觐十五载归来稀旧交我髩昔已华今兹固宜凋去国甫重五还家倏登髙永和有兄弟咫尺如烟霄缅怀江东使地逺心更劳遥知上翠微江山胜金焦岂无茱茰酒望望心郁陶相从防有日永矣非一朝
　　尤袤
　　庚子岁除前一日游茅山
　　犯寒出行迈值此岁云除刚风驾飙轮送我游清都华阳第八天仙圣之所居洞门屴容人中寛如室庐横前大谿水于焉限尘区其右万石林错落空翠图茅庵着深秀细路缘﨑岖幽泉见客喜颇亦类逃虚山深日易曛捷径趋元苻琳宫照金碧天籁鸣笙竽侧睨白云峯前瞻赤沙湖金坛耸百丈隂洞通七涂俯视人间世扰扰眞虫蛆早以冗陋质忝分赤城符岂悟夙昔缘复造神霄墟平生梦寐处恍若登华胥归来拜绿章足力尚有余珍馆十六所安能遍遨娯穷探恨不尽太息仍踌躇
　　游张公洞【并序】
　　舟次湖洑侍季父伯兄游洞灵歩行五里夹道皆乔木参天鹤巢其上若笑若咳涧水防防鸣声甚悲殆不类人间也入洞灵宫览前贤留题徘徊久之由石径里许达于洞深数十丈磴道险絶俯偻仅可下下寛广容数百人大石离立或下耸欲落若劒盾矛防相撑拄或甍连崛起而不断若虎豹蹲伏俯踞而拏攫中有小门持炬乃得入丹灶井臼在焉由石罅而上皆流石怪形无穷其状旁行屈曲盖深逺不可到其阳有悬崖滴乳水水流涧谷乍细乍大自成宫商横涧得小阁可憇朱藤纒络崖上丹花簌簌下坠芬芳袭人毛髪凛然欲少留而大风作遂归余游山川多矣兹游最可纪因成五百字贻我同志以备他日观览焉
　　吾闻荆汉南有地仙所宅十年劳梦想今日着脚歴扁舟下湖洑水涨没沙碛结缆小桥傍杖藜从此适平冈面陂陀叠嶂堆襞积行行三两里夹道乔木植其木几合抱其髙乃千尺风生万壑响日照四山赤时揺树林杪忽见屋宇脊宫门何峥嵘古道颇修直长廊景曀曀崩殿人寂寂寥落昔贤题摩挲壁间墨扪萝上层巓俯瞰得深窟危梯交枝撑鸟道穿诘屈投身乍寛闲局歩仍逼窄攀援愁顚跻傲睨惊险僻悬崖朶颏颔乱石供劎防白云何时横乳溢或自滴中空正澒洞了不见天隙冥行迷近逺伛偻犹擿埴巉岩岂人工隐轸入地脉穷幽或篝火俯跪仅容席仙坛尚故处丹灶俨遗迹山虫鸣咿嚘野防声啧唶传闻父老语以往眞莫测中有白玉堂横絶巨石室傍连洞庭野欲去不可极潜窥目先旋纵走膝无力邅廻歩西径突兀出峭壁摐风髙枝樛藤蔓青隂羃芳草何芊绵丹花亦狼籍踌躇古亭上頫仰幽涧碧玎珰下流水磊磈欲落石虽云培塿髙气与华岳敌其南有空穴澹瀩殷幽黑阴风互吞吐冷气森喷逼蛟龙久伏藏金玉閟简册灵踪信茫昧幻怪纷惨戚将无神物守欲与世壌隔平生丘壑念蚤岁泉石癖岂不思三山所恨无六翮乐哉兹辰游逸兴潜有激仙翁在何许绿髪尚如昔髣髴笙箫声徘徊鸾鹤翼俗缘磨不尽梦境坐形役何阶筑衡茅幽时穷日夕风云西北起天地忽改色仓皇促归舟造物类戏剧良游易乖误眞赏难再得寄语山中人重来傥相识
　　范成大
　　六月七日夜起坐殿庑取凉
　　畏暑中夜起出门月露清晶荧卧银汉错落低玉绳网戸闭妙香石楼栖古灯风从何处来殿阁微凉生桂旗俨不动藻井森上征榱楣共突兀鬼物相枝撑彭觥铁拄杖磔磔栖燕惊俗人岂解事鼻息春雷鸣大星送晓来四窗炯微明颢气澡肌骨栩栩两腋轻乘风欲归去骖鸾羾青冥却恐方平知浪得狡狯名
　　再次韵呈宗伟温伯
　　官居数椽间局促如瓮牖幸邻诗酒社金薤对玉友眞清廊庙器伟望配山斗【宗伟自号眞清居士】行当侍紫极槐棘位三九馆舍有竒士【谓温伯】髙文粲参首倡酬猥及我防松压孤柳生活从冷淡幸免誉与咎相从结此夏何异归陇亩
　　过平望
　　寸碧闯髙浪孤墟明夕阳水柳揺病绿霜蒲蘸新黄孤屿乍举网苍烟忽鸣榔波明荇叶颤风熟苹花香鸡犬各村落莼鲈近江乡野寺对客起楼阴濯沧浪古来离别地清诗断人肠亭前旧时水还照两鸳鸯
　　九月三日宿胥口始闻雁
　　故人久不见乍见杂悲喜新雁如故人一声惊我起把酒不能觞送目问行李曾云行路难空蒙千万里塞北多关山江南渺云水风髙吹汝瘦旅伴今余几斜行不少驻灭没苍烟里羇游吾亦倦客程殊未已扁舟费年华短缆系沙尾物生各有役冥心听行止江郊匝地熟场圃平如砥归期且勿念共饱丰年米
　　青青磵上松送致逺入官
　　青青磵上松郁郁磵底柏松森上曾云柏局抱幽石偃植虽不同臭味乃相得千霜与百雪偶立众芳侧众芳岂不好岁晏埽无迹广厦罩羣木万牛挽山泽松材可世用攀援入王国草木岂有情亦复念离析君看此翠柏错莫无顔色孤阴愁月夜独籁怨风夕苍官何当归相望长相忆
　　大暑舟行含山道中雨骤至霆奔龙挂可骇
　　隤云暧前驱连鼓讧后殿骎骎失髙丘扰扰暗古县白龙起幽蛰黑雾佐神变盆倾耳防瞆斗暗目四帆重腹逾饱橹润鸣更健圆漪晕雨防溅滴走波面伶俜愁孤鸳飐闪乱饥燕麦老枕水卧秧穉与风战牛蹊岌城沉蚁隧汹瓴建水车竞施行岁事敢休宴咿哑啸簧鸣轣辘连锁转骈头立妇子列舍望宗伴东枯骇西溃寸涸惊尺淀嗟余岂能贤与彼亦何辨扁舟风露熟半世江湖徧不知忧稼穑但解加餐饭遥怜老农苦敢厌游子倦
　　秋日杂兴六首
　　我友蓬蒿士却埽谢四邻内无三尺童外无防蒲轮岂非骐骥姿执辔难其人无衣可御冬忍寒待阳春仰云发永叹夜作寒螀呻奓户劝之起怀宝善自珍秋月耿清夜秋风卷曾云佳哉为谁欤定为我与君莫嫌酒味薄聊复相欢欣
　　夕阳下桑柘余晖挂西山西山在何许冉冉紫翠间防云无朝昬绿萝竟暄寒昔与霞上人同跨防飞翰上凌紫霄峯下弄白石湍风吹渺莽及此行路难佳人应望予我岂眞忘还
　　秋髙气弥清岁晏天雨霜繁枝各病绿况乃枝上香向来不胜春渺在无何乡乐极定自悲谁与此更张春秋无终穷荣落殊未央
　　嫣嫣芙蓉花秀出清霜晨众卉已昨梦孤芳若为新寒蜂无儇飞一笑静自珍谁令婵娟姿堕此寂寞滨絶世贵独立后时莫酸辛囘风佐小舞薄日生微曛即事亦足乐何必桃李尘
　　苍筠如苍玉乡是磵壑姿朅来西窗下死生付污泥虫缘有病叶土瘦无新枝太阳岂我偏檐影为蔽亏昔如松柏独今作蒲柳衰暮夜风雨急岁晏谁与归
　　屋东防梧桐婉娩无眞姿朝为春风条暮为秋霜枝夜久风叶鸣惊鹊一再飞梧桐不足愁防有明年期人老眞可叹宁复游冶时
　　晓自银林至东灞登舟寄宣城亲戚
　　晓山障望眼脉脉紫翠横澄江已不见况乃江上城结束治野装木末浮三星羸马陇头嘶小车谷中鸣亭亭东灞树练练绿浦明篙师笑迎我新涨没苹汀径投一叶去云水相与平聊将尘土面照此玻瓈清怀我二三友髙堂晨欲兴风细桐叶露浓荷盖倾凝香绕燕几安知路傍情
　　游金牛洞题石壁上
　　仙翁旧游处琅璈韵灵曲至今有余音元鹤舞幽谷众眞期我住岁晚芝田熟腰镵从翁来籋云跨飞鹿
　　行唐邨平野晴色妍甚
　　暖日烘繁梅秾香扑征鞅云烟酿春色心目两骀荡柳睂翠已埽桑眼青未放兹游定不俗前路入千嶂
　　晓出古城山
　　落月堕渺莽残星澹微茫竹舆乱清溪飞盖入岚光松桧雾霭湿桑麻风露香空翠滴尘缨何必濯沧浪山家亦早作迨此朝气凉林深无人声木末炊烟苍离离芋区肃肃枣栗场田园古云乐令我思故乡墟市稍来集筠笼转山忙吏事亦挽我归路盘朝阳
　　雪后守之家梅未开呈宗伟
　　瓦沟冻残雪檐溜粘轻氷破寒一竿日春随人意生瑞叶再三白南枝尚含情定知司花女未肯嫁娉婷官居苦无赖一笑如河清落木露荒山寒溪绕孤城朝暮何所见云黄呌饥鹰东风不早计愁眼何当明北邻小横斜藓地可班荆凭君趣花信把酒撼琼英
　　新馆
