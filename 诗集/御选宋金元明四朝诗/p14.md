<!-- { "loadSidebar": true } -->
　　星斗挂空碧鸾鹤翔紫清朝真弟子古坛上炉烟袅袅金磬声露脚斜白寒不动千山岑寂横烟清绛阙太真冠简静紫宫夫人珰佩鸣霞旌晓迈遗空谷石磴云埋瑶草緑残蟾冷帖西南隅回首尘寰烟一簇
　　老将行
　　圣明天子仁且英海寰内外归神灵辞客有夸凰皇诏功臣不貌麒麟形绣旗尘卷霞纹闇古劒秋涩铜花青尚余旧受征西马侍从日仗登云亭
　　桃源二客行
　　刘郎阮郎丹箓客桃花源中有旧宅闲寻流水过碧溪忽闻鸡犬见人迹琼台瑶榭知何所紫云深处开朱戸鹤驾龙軿防仗来鸾歌鳯舞霞觞举世縁未断尘心狂苦厌仙家日月长洞门一闭恍如梦归路古木何荒凉
　　石介
　　宋颂
　　皇祖太祖皇帝初用师伐潞州杀李筠伐扬州灭李重进也
　　皇祖神武畴敢违拒元年四月筠畔于潞皇祖跃马至潞城下筠窘赴火焦头烂骻
　　皇祖龙骧谁敢猖狂元年九月进叛于扬皇祖徐驱至扬城隅进窘登楼并焚其孥
　　皇祖曰嘻物情难筹予伐有周天时人谋罔有不同予徳其休
　　予亦即祚涵濡养抚罔有失所予徳其裕
　　筠胡予违进胡不随予匪汝诛汝自取之
　　既剪二盗圣武燀耀荆潭蜀吴如拔腐草
　　圣神太祖皇帝出师援长沙且假道径进取荆潭也
　　不疾而速不怒而威惟圣惟神其几其微
　　二国之君各保尔土虎凭于山莫予敢取蛟冯于渊莫予敢侮万斯年兮关鐍以固
　　圣机神谋天秘地蔵风行雷动震于八荒旦秣我马夕取其疆二君不知晏眠于牀
　　具篙与舟同朝天子一发五豝二君皆至皇祖圣神鸿光丕懿
　　汤汤太祖皇帝收蜀取孟昶也
　　汤汤其江区区尔孟一夫当关不知天命蚁固于穴蛙负于井咫尺之地为可以骋
　　彼以险守我以徳怀王师东来函谷自开蜀主授首呼号哀哀蜀人鼓舞与我偕来
　　昔时蜀道絶人来往今蜀既平王道荡荡尉侯一置朝贡相望巍巍皇祖徳声逺畅
　　莫丑太祖皇帝用周渭之策命潘美取广州也
　　莫丑匪虺莫悍匪兕有鋹在南毒螫不已沸汤热火暴我赤子
　　皇祖曰嘻天生蒸民树之君长以养以仁乃予不恤匪鋹之嚚
　　乃谋于渭乃将于美王师鹰扬渉江万里辟其城门鋹号请死
　　皇祖有徳干覆坤容予在吊民不杀以封皇祖仁慈感于昆虫
　　金陵太祖皇帝命师取李煜也
　　金陵峩峩长江万里谁为巢穴养此蛇豕天岂作限而险而恃不顺不臣敢抗天子
　　帝赫斯怒王师徐驱蕞尔蝼蚁岂胜诛鉏哀哀穷俘爰呌以呼归于京师燀哉圣谟
　　圣文钱俶以吴越归也
　　圣文安安圣武桓桓朝贡万里正朔百蛮无吴之险无蜀之艰无潭之嚚无荆之顽感于賔顺悦色和顔彼俶在杭有地千里皮毁毛落孤暌莫恃慑服声教慕为臣使携彼人民挈其土地于槖于囊归于天子天子圣神罔不怀柔既怀而封恩涵泽流逆于有刑视彼扬州顺予有封视此钱侯赫赫宋徳何有穷休
　　庆歴圣徳颂【并序】
　　三月二十一日大昕皇帝御紫宸殿朝百官相得象殊拜竦枢宻使夸简以司徒归第二十二日制命昌朝参知政事弼枢宻副使二十六日勅除修靖素并充谏官四月八日皇帝御紫宸殿朝百官衍枢宻使仲淹琦枢宻副使乃用御史中丞拱宸御史邈御史平谏官修靖十二疏追竦枢宻使勅十三日勅乂除襄为谏官天地神人昆虫草木无不欢喜皇帝退奸进贤发于至聪动于至诚奋于睿断见于刚克陟黜之明赏罚之公也上视汉魏隋唐五代凡千五百年其间非无圣神之主盛明之时未有如此选人之精得人之多进人之速用人之尽实为希阔殊尤旷絶盛事在皇帝之徳之功为卓荦瑰伟神明魁大古者一云气之祥一草木之异一蹄角之怪一羽毛之瑞当时羣臣犹且浓墨大字金头钿轴以称述颂美时君功徳以为无前之休丕天之绩如仲淹弼寔为不世出之贤求之于古尧则夔龙舜则稷契周则闳散汉则萧曹唐则房魏陛下有之诸臣亦皆今天下之人望为宰相谏官者陛下尽用之此比云气草木蹄角毛羽之异万万不侔岂可翻无歌诗雅颂以播吾君之休声烈光神功圣徳刻于琬琰流于金石告于天地奏于宗庙存于万千年而无穷尽哉臣实羞之臣尝爱慕唐大儒韩愈为博士日作元和圣徳颂千二百言使宪宗功徳赫奕炜炳昭于千古至今观之如在当日陛下今日功徳无让宪宗臣文学虽不逮韩愈而亦官于太学领博士职歌诗讃颂乃其职业窃拟于愈輙作庆歴圣徳颂一首四言凡九百六十字文辞俚鄙固不足以发扬臣子之心亦欲使陛下功徳赫奕炜炳照于千古万千年后观之如在今日也臣不胜死罪臣贱无路以进姑蔵诸家以待乐府之采焉
　　于维庆厯三年三月皇帝龙兴徐出闱闼晨坐太极尽开阊阖躬揽英贤手锄奸枿大声沨沨震揺六合如干之动如雷之发昆虫蹢躅妖怪蔵灭同明道初天地嘉吉初闻皇帝蹙然言曰予父予祖付予大业予恐失坠实赖辅弼汝得象殊慎重微宻君相予久予嘉君伐君仍相予笙镛斯协昌朝儒者学问该洽与予论政傅以经术汝贰二相庶绩咸秩惟汝仲淹汝诚予察太后乘势汤沸火热汝时小臣危言嶪嶪为予司谏正予门闑为予京兆堲予谗説贼叛于夏往予式遏六月酷日大冬积雪汝暑汝寒同于士卒予闻辛酸汝不告乏予晩得弼予心弼悦弼每见予无有私谒以道辅予弼言深切予不尧舜弼自笞罚谏官一年奏书满箧侍从周嵗忠力尽竭契丹亡义梼杌饕餮敢侮大国其词慢悖弼将予命不畏不慑卒复旧好民得食褐沙碛万里死生一节视弼之肤霜剥风裂观弼之心链金锻铁宠名大官以酬劳渴弼辞不受其志莫夺惟仲淹弼一夔一契天实赉予予其敢忽并来弼予民无瘥札曰衍汝来汝予黄发事予二纪毛秃齿豁心如一兮率履弗越遂长枢府兵政毋蹶予早识琦琦有奇骨其器魁櫑岂视扂楔其人浑朴不施剞劂可属大事敦厚如勃琦汝副衍知人予哲惟修惟靖立朝谳谳言论磥砢忠诚特达禄微身贱其志不怯尝诋大臣亟遭贬斥万里归来刚气不折屡进直言以补予阙素相之后含忠履洁昔为御史几叩予榻至今谏疏在予箱匣襄虽小臣名闻予彻亦尝献言箴予之失刚守粹慤与修俦匹并为谏官正色在列予过汝言毋钳汝舌皇帝明圣忠邪辨别举擢俊良埽除妖魃众贤之进如茅斯拔大奸之去如距斯脱上倚辅弼司予调燮下赖谏诤维予纪法左右正人无有邪孽予望太平日不逾浃皇帝嗣位二十二年神武不杀其黙如渊圣人不测其动以天赏罚在予不失其权恭已南面退奸进贤知贤不易非明不得去邪惟艰惟断乃克明则不贰断则不惑既明且断惟皇之徳羣下踧踖重足屏息交相告语曰惟正直毋作侧僻皇帝汝殛诸侯危栗堕玉失舄交相告语皇帝神明四时朝觐谨修臣职四夷走马坠镫遗策交相告语皇帝神武解兵修贡永为属国皇帝一举羣臣慑焉诸侯畏焉四夷服焉臣愿陛下寿万千年
　　欧阳修
　　马齧雪
　　马饥齧雪渴饮冰北风卷地来峥嵘马悲踯躅人不行日暮途逺千山横我谓行人止叹声马当勉力无悲鸣白沟南望如掌平十里五里长短亭腊雪消尽春风轻火烧原头青草生逺客还家红袖迎乐哉人马归有程男儿虽有四方志无事何须勤逺征
　　风吹沙
　　北风吹沙千里黄马行确荦悲摧蔵当冬万物惨顔色冰雪射日生光芒一年百日风尘道安得朱顔常美好揽鞍鞭马行勿迟酒熟花开二月时
　　归田四时乐春夏二首【秋冬二首命圣俞分作】
　　春风二月三月时农夫在田居者稀新阳晴暖动膏脉野水泛滟生光辉鸣鸠聒防屋中啄播谷翩翩桑下飞碧山逺映丹杏发青草暖眠黄犊肥田家此乐知者谁吾独知之何不归吾已买田清颍上更欲临流作钓矶南风原头吹百草草木丛深茅舍小麦穗初齐雉子娇桑叶正肥蚕食饱老翁但喜嵗年熟饷妇应知时节好野棠梨宻啼晩莺海石榴红啭山鸟田家此乐知者谁我独知之归不早乞身当及彊健时顾我蹉跎巳衰老
　　春寒曲效长吉体
　　东风吹云海天黒饥龙冻云雨不滴嗔雷隠隠愁烟白宿雾无光瑶草寂东皇染花满春国天为花迷借春色呼云鏁日恐红蔫几日春阴养花魄悠悠逺絮萦空掷愁思织春挽不得高楼去天无咫尺逺岫参差乱屏碧
　　梅尧臣
　　武陵行
　　生事在渔樵所居亦烟水野艇一竿丝朝朝狎清泚忽自傍藤阴乗流转山觜始觉景气佳潜通小溪里常时不见春入谷惊红蘂幽兴穷緑波翫芳心莫已花外一峰明林间碧洞启遥闻鸡犬音渐悟人烟迩舍舟遂潜行石径劣容屣豁然有田园竹果相丛倚厐睂髽髻人倐遇心顔喜尚作秦衣裳那知汉名氏自言逢世乱避地因居此来时手种桃今日开如绮更看水上花几度逐风委竞引饭雕胡邀饮酌琼醴复呼童稚前緑鬓仍皓齿飜遣念还茅思归钓鳣鲤将辞亦赠言勿道丘壑美鼓枻出仙源繁英犹逦迤薄暮返沧洲微风吹白芷他日欲重过茫茫何处是
　　一日曲
　　妾家邓侯国肯愧邯郸姝世本富缯绮娇爱比明珠十五学组紃未尝开戸枢十六失所适姓名倾里闾十七善歌舞使君邀宴娱自兹着乐府不得同罗敷凉温忽荏苒屡接朝大夫相欢不及情何异逢路衢昨日一见郎目色曾不渝结爱从此笃暂隔犹恐疎如何遂从宦去涉千里途郎跨青骢马妾乗白雪驹送郎郎未逺别妾妾仍孤不如水中鳞双双依緑蒲不如云间鹄两两下平湖鱼鸟尚有托妾今谁与俱去去约春华终朝怨日賖一心思杏子便拟见梅花梅花几时吐频掐栏干数东风若见郎重为歌金缕
　　挟弹篇
　　长安细侯尚年少独出春郊不湏晓手持柘弹霸陵边岂惜金丸射飞鸟金丸射尽飞鸟空解衣市酒向新丰醉倒银瓶方肯去去卧红楼歌吹中不管花开与花老明朝还去杜陵东
　　乌啄枣
　　树头阳乌饥啄枣破红满地青蝇老青蝇雨湿惊不飞残枣入泥人不埽西风落尽乌亦归晋客齿黄终懊恼






　　御选宋诗卷四
　　钦定四库全书
　　御选宋诗巻五
　　乐府歌行二
　　龚宗元
　　捣砧词
　　星斿耿耿寒烟浮白龙衔月临霜楼谁家砧弄细腰杵一声捣破江城秋双桐老翠堕金井髙低冷逐西风静如秋籁暗穿云天半惊鸿断斜影哀音散落愁人耳何处离情先唤起长信宫中叶满堦洞庭湖上波平水万里征夫眠未成揺风捣月何丁丁楚关秦岭有归客一枕夜长无限情
　　刘敞
　　魏京
　　上二十年始建北京以章明先帝廵狩之徳以孝思逮下于时野之处士或相与议曰盖文王都丰武王都镐丰镐之间不能数百里文武之位不过
　　侯伯而诗人乃以圣人之徳天子之事歌之有如圣朝徳位相侔述作相继而无遹骏烝哉之诗此乃处士之罪非公卿之过也乃考声譔辞以继大雅垂之无穷其文曰
