<!-- { "loadSidebar": true } -->
　　闽海宪使合鲁桓穆公归休嵩山之下凿池引流列植卉木扁其燕处之堂曰爱莲公没堂池逮废其孙国子生张闾伯髙谦恭好学思继先志乃复増葺而新之国子先生陈伯敷易其名曰益清伯髙谓余曰与君世寓南阳且支裔聮属不可无作因赋律诗十有四韵以复其命云
　　嵩岳云峰近髙居水竹幽筑堂依别墅甃石带芳沟翠荇含风弱红蕖着雨柔菱歌花外发兰桨月中游巻幔红云乱开尊碧露浮使君曽弭节持斧照南州緑野池台晩平泉草树秋吾宗多秀发公子独清修屡接何蕃武长怀贾谊忧拾萤供夜读走马散春愁朋友频相过琴觞每唱酬籍通青琐贵文擅省闱优归思劳清梦髙情忆故邱卜邻端有约嵗晩共绸缪
　　罗稚川山水十韵为甬东应可立题
　　平生邱壑趣偶向画中传雨气千峰外江流落日边蘼芜青满渚芳树緑参天渺渺溪云净防防石溜悬崖巅何处阁谷口小家烟渔唱来秋浦僧钟落夜船瞥惊飞鸟过疑有蛰龙眠竹径能留客桃源竟得仙丹青夸絶代赋咏借名贤千古沧洲意含情忆稚川
　　陈旅
　　次韵陈景忠见寄
　　用世已无伎髙人方据梧词林忝供奉客舍候徴呼拓落需微禄鶱腾失壮圗为文下枚孺力穑后孙愉春草生湖曲暮云飞屋隅论交尊有螘忆别履非鳬拟泛鸱夷舸重游泰伯都山泉防雪乳石荈瀹琼酥作鲙溪庖近聴猿野磴纡松风吹緑鬓花雨落红毺佳什勤相赠幽期媿独逾烦君语宗长为我谢寅夫
　　陪赵公子游蒋山即席次李五峰韵
　　弭櫂丹阳郭鸣鞭白下山晴原烟翳翳幽树鸟关关石液玻瓈碧云根玛瑙殷佛岩开细菊僧迳入丛菅雨洗川容净潮随野色还六朝有遗事尽在夕阳间
　　次韵许左丞从车驾游承天护圣寺是日由参政陞左丞
　　银瓮呈山麓【地名瓮山】銮舆际水乡离宫疑馺娑行殿仿飞翔细浪鱼鳞袭轻飇鹢首骧扶桑明逺岸析木度髙樯屏翳时清跸丰隆夙啓行卫兵环越棘舞女蹋吴航渐觉仙楼近微闻梵铎扬石坛登案衍琼佩杂璆锵夕渚休兰櫂春壶泻桂浆伊蒲颁内供薝卜散林香罢宴蜺旌动开帆兽锦张弄田低碧树驰道出金塘畿甸严车辅臣邻重室厢方欣麟在棷复喜凤鸣阳圣主需贤急嘉猷頼弼良从容承顾问舄奕拜恩光文采堪华国芳菲正满堂恊忠成泰治流泽遍遐荒援古言应切匡时虑更长谁哉疲土木况乃象为廊
　　南山诗【山在龙虎山南张宗师藏劒舄之地曰丹邱有小有洞门玉冿涧月桥天鉴池金砂井跃泉潄云亭山云阁丹桂隖桃花源云】
　　江左羣山囿仙邱倚太霞上清分亢爽南谷抱谽谺台观黄琼宅林峦赤虎家天池开宝鉴日井射金砂桂霣秋岩粟桃烘晓岸葩泉香通美竹云液潄灵芽俯涧松偏润縁崖径自斜幽亭冝水绕晴阁受岚遮神舄丹扃秘关紫气賖石桥留月色银浦渺皇华愿解延陵劒终乗博望槎临风一解后食我枣如
　　送叶天根南还
　　我识天根子于今二十年吹箫来翠岭鼓枻入丹渊日出扶桑底云生建木巅人间方夜半海上得春先老我江湖迥微官嵗月迁荒泉流竹里冷雨浸芝田髪短何为者君归重惘然飞霞浮夕景定在石林边
　　傅若金
　　夀陈景让都事四十韵
　　种徳由来逺流芳信有苗名门多令器夫子最髙标地迥瞻崧岳天清见斗杓声名从结髪问学自垂髫江汉栖迟久林亭兴致饶紫兰敷月露苍竹倚风飇画艇移书放秋灯把劒挑微名宁屑屑髙志独嚣嚣五气乗昌运羣英集圣朝武功收赫怒文治付宣昭厯数初歌禹聦明已赞尧求贤多晏食梦帝起中宵石室仍髙隐中台歘见招赐书县日月乗传出云霄议论纡三顾荣光动百僚入官催护玺趋府聴鸣镳郊社陈周礼神人协舜韶出关春衣绣分陜夜乗轺獬触心弥壮豺吞胆共销封章犹恳切归思遽飘飖衮职江湖隔锋车道路遥凝旒思穆穆行李发萧萧典祀尊原庙承厘洽大寮歩依文石进香近黼裳飘白日明骢马清霜急皁雕帝裾遮道引谏草避人烧佐省持三尺绳民究八条兵曹多暇豫郎位益崇超所向才华冠何曽意气骄台评推妙画士望慰深翘引防连茅茹芬芳杂桂椒银章看且佩金鼎竟湏调小草方惭出浮萍久恨漂文章殊豹隠篆刻近虫雕徐穉矜县榻苏秦惜敝貂敢期充砥砺犹幸致刍荛黄鹄追髙举青松托后凋火行占孟月星聚识生朝寿酒开云液仙音出凤箫祗应成逺业未可慕松乔
　　送孔惟中再谒祖林
　　吾郡称文物君家续圣贤尼山县日月野树隔云烟追逺逄昭代游方及盛年北通三仲谱南下九江船鴈起垂纶外鸥飞解缆前水凉闻雨坐沙暝望星眠岱岳遥临海河流逺自天路询洙泗境人指郓讙田日观朝辉接风云暮色连閟宫俱寂寂阙里独绵绵翠合知林墓翚飞识庙堧趋庭槐气润拜下柏隂圎科斗残书帙旋虫坏乐县圗稽始祖出世别小宗传逺近论昭穆尊卑齿后先杖裁楷木净冠截桧皮坚旧俗闻诗礼遗仪见豆笾玉倾当别酒珠写赠行篇古道嗟环辙长涂劝着鞭京师同逆旅瀛海限飞仙赋或君王问贫应故旧怜苦吟氷合砚危坐雪侵氊鱼目从人贵蛾眉祗自妍犹怀薛氏劒未絶伯牙弦卒业思归鲁离羣遽发燕霜蹄终奋迅风翼蹔回旋文忆来时把诗要去日聮緑芜羇思满青柳别愁牵为客惭乌鸟因君感杜鹃兖城多驿使频寄彩云笺
　　寄题番阳周子震金潭山居
　　大气生旁薄元功接杳冥江开呉楚白山直斗牛青玉牒呈天秘金潭泄地灵百盘工取势千叠互殊形石吐髙低笋峰罗大小屏忽如森队仗复似倚娉婷六六移诸洞三三映列星静宜营道室幽或下仙軿客有依文物儿皆尚典刑卜藏思买宅佩训谨趋庭娯老心能逺登髙歩每停艰难成宿志窀穸慰千龄雨潦供漂木神祗助荐牲史留徐穉传碑勒蔡邕铭碧水通银汉苍霞护石扃暝迷中谷路晴见隔溪亭凤穴含飞旭龙湫蓄震霆倚庐浮晻霭行径俯清泠鸾鹤轩羣岫蛇泛逺汀隂阳皆抱负存没总安宁种竹期成实栽松拟伏苓久居邻吠息清诵野猿聴夜烛吹藜杖歌饔啜土铏马卿能作赋韦氏旧传经伯仲翔雕鹗东西念鹡鸰辟雍初识靣京国共漂萍磊落珠蔵椟光芒刃发硎即看培逺业谁得限修翎何日过彭蠡从君醉醁醽遂求灵运屐一往眺林坰
　　送孔学文之湘乡州判
　　郡邑频骚动朝廷失抚绥君繇先圣出政学古人为北极回旋里东门祖饯时家从天上挈官自日边移雪树违燕市风帆掠楚祠大江开浩荡灵岳见参差候吏迎皆喜州人到恐迟苔虚蒋琬宅竹净褚公池闲暇应携酒登临得赋诗此邦称富庶今代益蕃滋地气湘潭防天文翼轸垂山川曽屡渉风土向来知秔稻金纒穂松杉翠压枝鱼肥春雨窟牛满夕阳陂禹贡连三澨虞巡接九疑至仁终逺被淳俗未全漓豹隐多文采鸿飞足羽仪五兵闲警逻千耦乐耘耔聴讼寜求异观风政在兹治成聴举最万里慰怀思
　　送苏伯修侍郎分部扈跸
　　扈圣千官出分曹六职俱侍郎精古学议礼应时湏车盖连诸郡衣冠接两都句陈严内拱屏翳肃前驱滦水开宫殿龙门起画圗仗依云气肃人望日华趋马酒来官道駞出御厨露疑金作掌冰想玉为壶地絶分寒燠天清习晓晡防朝常咫尺奏对祗湏防旧俗怀周雅今贤诵禹谟爱君期得道忧国况为儒久客嗟牢落诸公念朴愚路经南粤险心戴北辰孤汲引劳脩缏吹嘘倚大炉临风思何限相送独勤渠
　　送杨翼之还清江
　　同郡晩相得还家君独先艰难万感集离别众愁牵盗贼凶荒后干戈饷餽前故园思缩地行路叹登天郡国方收马江湖总税船遂嫌居郁郁竟作去翩翩芝岭寜忘世桃源似欲仙游鲲轻万里归鹤毕千年已谢苏秦印无论祖逖鞭道瞻匡阜雨山背蓟门烟逺色芙蓉浦浓香防防田藏书犹有壁坐客岂无氊我亦怀三釡谁能乞一钱将书不敢寄多是断肠篇
　　奉送达兼善御史赴河南宪佥十二韵
　　圣治尊儒术贤才翼帝躬立朝防触廌行路避乗骢复道河南去先愁冀北空激扬元自任出处岂谋同地絶看持节天长惜转蓬绣衣今日把尺素几时通别酒花开里征帆木落中蓟门县夜月梁苑度秋风古县藤萝碧霜林果蓏红咨询行每徧闲暇赋能工白日明髙岳黄河绕故宫登临兴何限题寄北飞鸿
　　登岳阳楼
　　驰传自青天凭髙忆往年阑干映水迥埤堄与云连江合沅湘大山侵楚蜀偏蜃郎通别井龙女宅重渊日月鸿蒙里风沙浩荡前骊珠秋后冷犀火夜深燃张乐犹疑奏乗槎欲并仙登临停去骑宠饯惜离筵地气南交接天文北极县赋惭王粲作诗拟杜陵传渺渺衡阳鴈迢迢浪泊鸢早春回汉节应得泛湖船
　　奉和苏授经八月二十九日明仁殿进讲勅赐酒馔许乗舟泛太液池趋西苑之作
　　圣明思善述耆旧倚交修虎豹开阊阖山龙照冕旒日临丹扆动云拂翠华流献纳稽前古都俞协大猷几筵花气谷圗史竹光浮当宁经纶逺尊贤礼数优内厨深出馔西苑近回舟禁脔由来贵溪毛庶可羞遥勤三顾问各奉万年酬牢落南州客相望奈九秋
　　送庐陵范防宗入京省兄朝宗
　　大范留京国斋居接栋梁端门通籍晩望苑曵裾长逺客逢难弟诸公比季方题诗晴望岳载酒夜浮湘万里怀燕市三年厌楚乡旅游成独往兄在慰相望马酒宜风土狐裘耐雪霜况闻周选举不废汉贤良紫电依龙种青霄属鴈行故人多在北应念独南翔
　　雅勒呼
　　上执政四十韵
　　圣主飞龙日求贤似拾珍典谟皆故老登用必元臣日月当黄道风云拥紫宸华封归帝力寿域囿吾民旭旭时将旦熙熙物自春唐虞风未逺邹鲁俗还淳往者三灵坠扶持頼有人斩鲸清海沸链石补天迍工鲧趋刑辟皋防起隐沦明公辞政久首诏趣装频渴慰苍生望饥怜赤子贫朝阳先覩凤春籁正书麟总代天成化俱为政入神五朝居辅弼三世掌经纶皇眷恩波阔元功德泽均房谋兼杜断萧律继曹遵厯法羲经袐书文颉篆新山河由秉笔社稷在垂绅众水宗南渤诸星拱北辰济为舟楫重任托股肱亲玉烛调元气金枢运大钧都俞闻密赞谏论喜重陈声敎流沙外讴歌碣石濵乌台分绣斧凤诏继华茵练逹时无匹公忠世絶伦栋梁支大厦柱石表重闉天下皆桃李人间静棘榛中台方正席东阁又延賔有客怀吾道无媒致此身穷经甘寂莫抱拙忍酸辛虎榜叨前列鸳墀接后尘郎潜嗟咄咄吏隐叹逡逡十口长为旅三年屡卜邻稻粱犹不足抱负岂能伸养母留甘防居官守诲谆正言期董贾枉道耻仪秦草芥难终弃刍荛尚可询修涂多骏足沍辙有潜鳞未遂风云信犹霑雨露仁天瓢能一滴咫尺是通津
　　李裕
　　奉和王治书纸灯韵
　　香蠒凝脂薄金刀逐意妍轻清笼綘防晃漾映罗笺巧异云蓝莹光同爝火然好花迎宿霭初旭晴烟制陋秦宫炬工慙汉绮莲映空珠网宻照夜緑玑圎焰转虹垂浦辉分宿丽躔薄能欺雾縠晔欲晕冰筵春净波如蹙云轻雨未悬东风愁剪剪华屋锁神仙
　　刘汶
　　言志叙交四十韵荅欧阳翁
