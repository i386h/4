<!-- { "loadSidebar": true } -->
　　八月天台路清风物物嘉晴虹生逺树过雁带平沙日气常蒸稻天香喜酿花门前五株栁定是故人家
　　越州郡庠壁和顔氏子韵
　　嵗月渺无涯居然鬓发华乾坤鸡屡旦霜露菊犹花城里鉴湖稻山隂日铸茶东南好官守行子莫思家
　　乆客寄刘度
　　有客凄凉甚思家少定懽夜深知笛短秋半觉衣单积水莼丝滑高田豆叶干月眀星露坠慎莫倚阑干
　　江心寺赠唐博士
　　银浪舞轻航天风赴石塘六鳌扶地势万象发天光树涌中流碧莲生隔浦香潭龙莫深卧一雨九州凉
　　送裕上人归仪兴
　　行寻桂树隠巳与菊花期江永鱼龙夕风髙鸿雁饥独怜相见晚况复欲归时楚雨枫林黒劳予入梦思
　　寄夏友伯
　　长忆浣花宅醉君酒似渑春风吹白髪山雨隔青灯卧病从无客居闲欲似僧何时溪上路倚杖看鱼罾
　　秋岑
　　更觉秋岑碧能寻胜日跻树凉来鹳鹤山断见虹霓穉子行相问幽人去不迷雨余天姥出吾欲陟丹梯
　　逺山
　　楼前万里月窈窕碧峰孤江上自浓淡云间疑有无行人穿乱树落日界平芜伫立有真意隂隂鸟自呼
　　緑水
　　青春足新雨漪緑上鱼矶积翠疑揺眼拖蓝欲染衣云行天影动风飐日光微竚立无人见沙禽背艇飞
　　送公子赵去疾二首
　　緜緜万里道利涉有方舟城郭通吴防江源起益州图经闻白帝祠祭遇黄牛他日浣花老犹能作胜游辞吴向三楚送逺指秦川髙雁忧离罟轻鸥不避船天青微露下江黒大星悬郢曲长多怨闻歌只自怜
　　次天锡题畅曽伯幽居
　　淮水青弥弥好山多近村市收僧乞米舟檥客过门灯火邻家夕风沙泺水昬卜居谙土俗野老旧能言
　　周伯琦
　　上京杂诗二首
　　省方绳祖武清暑顺天时法从严番直周庐肃羽仪毺驼背展匼匝马头垂惟有都人士长望雨露私卑湿如吴楚雄严轶汉唐土牀长伏火板屋颇通凉菌出沙中美椒生地上香忘归江海客直欲比家乡
　　九月一日还自上京途中纪事五首
　　九月滦阳道寒烟暗逺陵有山皆积雪无水不成氷猎犬髙于鹿鸣鸦大似鹰欲为风土记问俗果谁凭行宫临白海金碧出微茫铜豹仍分署韝鹰亦有房射熊名鄙汉祝网徳怀汤干豆遵彞典人瞻日月光龙门天下壮只尺异寒暄云气东西接泉声日夜喧栁榆环岸堑瓜瓞拥篱樊颇似燕南道农家各有村髙岭号枪竿危亭掲岭颠四山皆培塿万里尽平川草树秋犹秀冰霜石半坚全燕归眼底佳气郁中天北口七十二居庸第一关峭崖屏列翠急涧玉鸣环佛阁腾云雾人家结市阛马前军吏候使节防时还
　　立秋日书事三首
　　大驾留西内兹辰祀典扬龙衣遵质朴马酒荐馨香望祭园林邈追崇庙祏光艰难思创业万叶祚无疆【国朝嵗以七月七日或九日天子与后素服望祭北方陵围奠马酒执事者皆世臣子弟是日怿日南行】
　　铁刹标山影金铺耀日华龙回秋歇雨燕落昼翻沙苑御调骁骑宫官葺幰车长杨谁共赋满耳沸寒笳【上京西山上树铁旛竿髙数十丈以其下海中有龙用梵家説作此镇之】
　　凉亭千里内相望列东西秋狝声容备时廵典礼稽鸨鳬随矢落豭鹿应迷干豆归时荐康庄颂髦倪【上京之东五十里有东凉亭西百五十里有西凉亭其地皆饶水草有禽鱼山兽置离宫廵守至此嵗必猎较焉】
　　纪行诗二十四首【录十五首】
　　乘舆绳祖武嵗嵗幸滦京夏至今年早山行乆雨晴日瞻黄道肃夜拱北辰眀随步窥形胜周诹记里程居庸东北路草细一川平夹岸山屏展穿沙水带萦六龙扶日御万骑拥云旌游豫诸侯度欢歌兆姓迎缙云山独秀沃壤嵗常丰玉食资原粟龙州记渚虹荒祠寒木下遗殿夕阳中谁信幽燕北翻如楚越东【右缙山县今名龙庆州】
　　逾险梦频悸循夷气始愉千岩竒互献万壑势争趋峭壁剑门壮重梁皇渚纡凡鳞期变化雷雨在斯须【右龙门】岚翠摩台斗林霏隠日车谷深幽境迥路转列峰斜锦石欹瑶草苍丛缀白花柴门成聚落山崦尽人家万幕悬崖下髙低疎复稠墙聮虎卫幄殿耸龙楼榆栁清长昼槐松防早秋威容隆古昔神武镇中州髙岭横天出炎天气候凉白沙深没马碧草浅连冈晨服増緜纩寒乡贵稻粱土风多国语闾井异寻常晴川平似掌地势与天寛烟草青无际云冈影四团貔貅环武阵麟鳯拥和銮髙献南山寿同承湛露欢【右沙岭二首是日上都守土官逺迎至此内廷小宴】
　　岭西通驿传山尽见邮亭万灶闾阎聚千辕骠骑停市楼风防防野堠雾雄略卑秦陇孤兵广青【右牛羣头】凉亭临白海行内壮黄圗贝阙眀清旭丹垣护碧榆龙湫时雾雨鹰署世衡虞驻跸光先轨长杨只一隅【右察罕脑児犹汉言白海】
　　地旷居人少山低云影微石墙虫避燥土屋燕交飞沙净泉宜酒天凉秋合围朔方戎马最刍牧万羣肥【右眀安驿】汉将荒台下滦河水北流嵗时何衮衮风物尚悠悠川草花芬郁沙禽语滑柔莫梁遗句在过客重绸缪【右李陵台】桓州当孔道城筑自唐时翊辅千年盛川原万里夷草滋新雨歇云起逺山移迎送官僚习长怀被眷私【右桓州古乌丸地也】
　　南坡延胜槩一舍抵开平地蕴清凉界天开锦绣城雷轰驼鼓振霞绚象舆行填道都人士瞻前戴圣眀【右南坡】廵守绥畿甸游从覧近风山川随地异声教此时同王业囏难逺神都制作雄按行循故事不用避青騘
　　贡师泰
　　太平三山值风
　　天堑东南地长江日夜流大风吹水立骤雨挟山浮浩荡掀黄鹄欹倾舞白鸥莫怜舟似叶此亦壮哉游
　　游麻姑万松庵
　　积雨变秋思清游惬道心过桥分履迹问寺逐钟音红堕鸟争果緑深鱼占隂何当脱尘鞅重此契幽寻
　　游江阴君山
　　孤嶂临沧海千山涌大江逺帆归市独髙塔倒波双鸥鹭争洲溆蛟龙怒石矼壮游心未巳飞雨洒楼窗
　　聴雨堂为周叔量赋
　　聴雨髙堂上君家好弟兄树深催暮色竹宻助秋声列坐情方适连牀梦屡惊却怜江海阔鸿雁每孤征
　　台州寄杨子秀
　　路转千峰合溪通一带斜饭炊黄渡雪酒染赤城霞未访仙人宅先寻博士家近闻归隠处尽种碧桃花
　　兴化湄州岛祠天妃还
　　夜宿吴山上朝行莆海东地偏元少雪天阔自多风不见波涛险宁知造化功百年神女庙长护海霞红
　　送李盘野
　　秋水芙蓉岸孤帆天上归青山四面起白雁数行飞里父供新酿家人澣旧衣封侯定何事且理钓鱼矶
　　送防古彭教授徃髙州
　　万里髙州路怜君此日行藤隂频驻马榕叶乱啼莺人到乌蛮异官同博士清定知江海上殊俗尽谐声
　　赤城
　　山近云连驿沙虚雪拥村瓠壶县谷种土锉爨柴根冻雀来依幔晨鸡立傍门客中甘澹泊不必问盘飱
　　题朱质夫东野草堂
　　幽人海昌住草屋向村墟拨竹频呼鹤分泉谩种鱼梨花春巷冷榆叶夜窗虚细雨篝灯火匡牀正读书
　　洪栈驿
　　万壑从东下羣峯向北围牛车絙水去驴防负薪归隙日斜窥戸尖风直透衣羁怀正无赖一鹗向南飞

　　御选元诗巻三十九
　　钦定四库全书
　　御选元诗巻四十
　　五言律诗六
　　卢琦
　　寄张子震
　　南浦多芳草东风又落花相思频入梦见说欲回家奇字从人问新醅为客賖自慙羁旅者犹滞锦江涯
　　和林子苍湖亭晩酌
　　登临多野趣未暇问朝簪南国秋声起西湖暮景涵江云连逺树山雨落寒岚同是他乡客相携看斗南
　　昆山客邸
　　萍水须相识居然子共欢天髙秋月落江近夜潮寒湖海诗怀壮云山客梦残出门舟欲发犹自倚阑干
　　游洞岭寺
　　古寺藏烟树岩扉昼不扃日髙花散影风定竹无声稚子添香火闲僧阅藏经新诗吟未就独向殿阶行
　　游吴廷用南庄
　　公事多余暇看山到逺村云庄依竹见樵迳过桥分野水晴舂碓岩松昼掩门所忻花县近归路任黄昬
　　朱徳润
　　十四日泊安陵
　　广川六百里驿道上皇州紫极星辰近黄河日夜流村明深夕火滩泊过年舟明发乘车去逢人説浪逰
　　题陈直卿一碧万顷
　　浩荡具区尾苍茫不断流水光浮四际云气接三州日月双丸吐江山万古愁吟轩未能敞乡思独登楼
　　翠雨亭诗
　　翠树元无雨空蒙暗湿衣林深迷逺嶂风卷杂晴晖岚润侵书几隂凉拂钓矶苍云何处宻清晓傍檐飞
　　题周仲杰古泉
　　闻説东园好渐江暗发源凿池疏地脉叠石种云根涤研鱼鳞动烹茶蟹眼温欲知隠者乐何日扣柴门
　　吴炳
　　夏夜偶成
　　有恨空慿槛因凉独近楹雨留枫树滴波碎月池明班女休题扇缑山约弄笙所怀今不见钟鼔隔重城树鹊栖难定槐蝉噪未休露侵柱澁月映簟纹流顔鬓空嗟晚情懐预怯秋画屏摇短烛独坐数更筹
　　赵奕
　　春日书怀
　　忙里过韶华东风日易斜黄粱应未熟白酒尚堪賖蜨魄迷幽草蛛丝绊落花百年能有几随分度生涯
　　苏天民
　　寄见心上人
　　见説双溪寺縁溪一迳微泉香供客饮山翠湿人衣老鹤依松立轻云着树飞髙僧清坐久都与世相随路入双峰境逍遥杖屦随定钟鸣曙早梵呗出林迟代步篮舆穏攀跻石磴危陶潜虽殢酒敢负逺公期与世相违久深居近翠微道流叅问广俗客往来稀龙入袈裟隐鹤随金锡飞禅龛如许借吾欲逺相依蒲庵龙象士避世爱山居静刻莲花漏闲看贝叶书园葵和露摘畦药引泉锄放旷云霞外心清乐有余
　　郑元祐
　　朱泽民画
　　窈窕溪桥路隂森枫树林岸随青嶂转家在白云深画史分明意山人去住心劳形何日已于此欲投簪
　　徐良夫耕渔轩游题
　　幽馆夏初度清林暑气中开轩对流水坐石待薰风花落乌巾侧鸟啼山几空耕渔者谁子散发奏丝桐
　　赠薛相士
　　子有唐生术谁如范叔寒知无狼顾骨可有鹖皮冠野日晴犹嫩春泥晓未干多君逺相顾不用画灰看
　　乌延师中
　　双清秋月
　　古庙英灵在神光射九州乱山排万叠一石砥中流野水云边寺夕阳烟外楼倚阑时一笑不见故人舟
　　马熙
　　和可行即事
　　载书逾十乘储酱乏千缸竹影明窥户荷香暗度窓对山方目击见客又心降落日层台表苍烟白鸟双
　　曹文晦
　　九月一日清溪道中
　　老树依沙岸柴门上下邻断桥归郭路细雨过溪人白鹭双飞去黄花数防新惜无遗世客聮句坐苔茵微月悬孤榻残云过断塍松风林外笛茅屋水邉灯久坐忘为客清吟未得朋沙头有饥鹘昬暝亦飞腾
　　晩步
　　一笻循野岸凉思集衣襟雁阵迷秦篆蛩声助越吟溪黄添夜潦云黒载秋霖未必号寒甚前村急暮砧
　　冬雨
　　湿云连野树流水绕孤村两月无来客终朝闭小轩冥冥山气重防防涧声繁认作清明景红芳惜不存迢递接闗塞隂遥送歳年百川黄潦合四野黑云纒映竹疎还宻如麻断复连无由同夜话一榻独萧然
　　开岩寺
　　一个长松在入门先自清旧题犹在耳重到岂胜情杰阁依岩出幽泉绕竹鸣老来多古意长记散华名
　　游清心寺
　　夏日清心寺萧萧树石佳髙人留别院幽意满空斋松偃新移路渊临欲堕崖五年才一过回首为兴懐
　　九日
　　残日凄风岸登临感物华早禾千顷雪秋树半村霞酩酊携壶牧风流落帽嘉古人那可作一笑对黄花
　　邵思文
　　浙江亭
