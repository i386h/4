<!-- { "loadSidebar": true } -->
　　羽葆层层拥细花早梅斜映隔山茶两三丛里氤氲气数百年来富贵家雕玉香浓团瑞雪翠翘春暖插轻霞主人一去无消息庭尸萧疎落晩鸦
　　月丹
　　小艇移来江涨桥盘盘矮矮格仍娇丹霞皱月雕红玉香雾凝春翦绛绡一种是花偏富贵三冬无物比妖娆广寒记忆曽攀折满殿光揺照紫霄【山茶大者曰月丹又大者曰照殿红】伴使秦文举欲入维扬故赋诗以见意
　　东风吹落琼花雨南浦潜生荔子烟夜久有怀闻独鹤春归无语怨啼鹃天沈海底涵金锁日隠鼇头顿玉鞭千尺丝纶万年井文园消渴竟谁怜
　　芍药【王宣承送扬州芍药数本】
　　夜来风雨洗残春芍药还开春又新入座忽惊持酒客举杯先酌送花人烟轻雪腻丰容质露重霞香婀娜身铁石肝肠纵销铄都将软语说风神
　　镜芗亭
　　薄薄轻云似雾尘阴阴江气冷侵人一庭芳草留连客两树夭桃断送春槛外流莺仍语巧梁间旅燕又巢新东城饮伴西湖栁寒食中间入梦频
　　甲子秋怀
　　江馆无家久似家西风院落老天涯黄纒薯蓣犹多叶绿拥芙蓉尚未花纱幕坠尘归晩燕窞池生草窟秋蛙枯肠欲断谁濡沫击柝声中夜煮茶
　　已巳三月二十六日
　　梦游故国人仍独春到空梁燕自双云淡星疎秖见斗浪平风定不闻江五更鼔角纒孤枕千里关河入破窗落尽好花春又老依然尘土暗金釭
　　杨奂
　　寄商孟卿
　　一望东原一惘然芸窗谁与伴高眠秋风有意招张翰春草无由见恵连王母信音青鸟外溪翁心事白鸥边殷勤为向侯芭道判却残年老太
　　长安感怀
　　此心只欲作东周再到长安已白头往事无凭空击楫故人何处独登楼月摇银海秦陵夜露滴金茎汉殿秋落日酒醒双泪眼几时清渭向西流
　　试万宁宫
　　月澹长杨晓色清天题飞下寂无声南山雾豹文章在北海云鹏羽翼成玉槛玲珑红露重金炉缥缈翠烟轻谁言夜半曽前席白日君王问贾生
　　至日
　　忆初年少在南梁兄弟欢游久未忘春色共倾花底酒雨声常对竹边牀怒鲸一夕掀洪浪断鴈何时续旧行辜负乱来同被约尺书不到十年强
　　刘祁
　　南京遇山楼
　　倚天突兀耸高楼楼上人家白玉钩落日笙歌迷汴水春风灯火似扬州仙人已去名空在豪客同来醉未休独倚朱阑望明月鸾旌依约认重游
　　杜煐
　　环翠亭宴饮
　　坐客终朝望眼西好山高与暮云齐鹤鸣渔浦天风急鼇背仙宫海浪低千古地形雄妹土一川烟景胜耶溪歌声唤起凌波梦莲叶香深路欲迷
　　杨惟中
　　栖岩寺
　　烟锁莲宫缥缈间岩松郁郁插云端逺看大华三峰秀俯视河东一水寒楼观恍然惊世梦是非应不到长干我来暂与高人话不觉斜阳下玉阑
　　许衡
　　继人葵花韵
　　戎葵花色耀深浓偏称脩丛映短丛綘脸有情争向日锦苞无语细含风舒开九夏天真秀压倒千年画史工但恨主人贫且窭不教相对舞衣红
　　游孙氏别墅
　　闻道孙家别业新招呼诸子共寻春红韬瘦藟花初动黄染轻梢栁未匀兴况便为生意好风光殊比画图真何当对此常无事慰我年来老病身
　　学题武郎中桃溪归隠图二首
　　桃溪风景写横披浑似秦人避乱时万树春红罗锦绮一湾晴碧卷琉璃饮中更聴琴声雅静里初无俗事羇他日君侯归此隠肯容闲客日追随
　　门外秋千摆翠烟篱边鸡犬亦闲闲更教烂漫花千树对着萦纡水一湾好景已凭摩诘画他年重约长卿还寻思此世人心别又爱功名又爱山
　　春雪
　　玉尘如糁满东风人道天教兆嵗丰麦已埋深郊外绿花都封却树头红半年枯槁从今润千里芳菲是处空为问王孙与农叟忧欢应见两难同
　　偶成
　　屈指年华四十三归来憔悴百无堪逺怀未得生前遂俗事多因困后谙百畆桑麻负城邑一轩花竹对烟岚纷纷世态终休论老作山家亦分甘
　　杨果
　　洛阳怀古
　　洛阳云树郁崔嵬落日行人首重囘山势忽从平野断河声偏傍故宫哀五噫拟逐梁鸿去六印休惊季子来惆怅青槐旧时路年年无数野棠开
　　张范
　　初夏
　　醉窗睡足碧纱凉帘卷薰风燕子忙满地落花惊晩吹一溪流水带斜阳防闲嵗月过难再牢落功名拙自伤青镜秖愁霜鬓改光阴空老郭汾阳
　　新蝉
　　齐宫怨女梦初惊犹对薫风诉别情一自返魂遗旧殻便将秋恨入新声断桥高栁天将暮落日空山雨乍晴铁石肝肠人聴得也应白髪为君生
　　雏燕
　　羽毛香润态含痴睡足云兠力尚微唤母但能啾卿语恋巢犹倦往来飞薫风庭院帘初巻落日池台人乍归白凤赤龙浑异事争如随分着乌衣
　　述怀
　　春风满鬓绿鬅松落落胷怀气吐虹节操自知坚雪竹行藏未必属秋蓬歌终牛角两行泪舞彻鸡声一劒雄肯似少年场上客笙箫日醉软香中
　　过双墖
　　千丈黄尘倦客途林梢遥认两浮屠数家荒店留行李一带遥山入酒壶勲业壮年劳梦寐等闲老境寄江湖前涂黙黙深苍海惆怅西楼日向晡
　　风栁
　　澹澹池塘近楚宫绿腰袅娜学盘中乱摇芳草飞轻白细搭朱阑拂落红枝上娇莺啼恰恰树边舞蝶意匆匆东君应着吹嘘力要把春愁一埽空
　　共赋行田
　　不屑人间事业忙日迷歌舞少年场楼台夜月延佳客花竹春风拥谢娘笑倩钗金挑烛影醉嫌杯玉擘橙香谁知原上农家子鞭袅残星晓露凉
　　张易
　　送鲁斋先生归山
　　衮衮诸公入省闱先生承诏独南归道逢时否贫何病老得身闲古亦稀行色一杯燕市酒春风二月故山薇到家已及蚕生日布谷催畊陇麦肥
　　徐世隆
　　送天倪子还泰山
　　九十行年髪未华道人风骨饱烟霞洞天福地三千里神府仙闾第一家牛膝药灵斟美醖兔豪盏浄啜芳芽隠居自爱陶景莫作山中宰相夸
　　刘因
　　登雄州城楼
　　古戍寒云接渺茫故乡游子动悲凉江山自古有佳客烟雨为谁留太行野色分将愁外绿物华呈出夜来霜海门何处秋声急极目沧波空夕阳
　　入山
　　草露蛛丝晴日明乱虫秋意有先声屈盘未转坡陀尽苍翠忽从怀抱生一径峰囘失南北两山云近异阴晴天公若防登临意可信伤心画得成
　　山中月夕
　　满怀幽思自萧萧况对空山夜正遥四壁晴秋霜着色一天明月水生潮歌传岩谷声豪宕酒泛星河影动揺醉里似闻猿鹤语百年人境有今朝
　　晓出西塘
　　塘水随人缓步行哀湍激石故轻清太行秾秀霜洗浄全赵规模天凿成偶为登临发悲咏忽从毛髪散秋声殷勤莫尽尊中酒留到青山佳处倾
　　野草防饮
　　行乐人生当及辰今朝光景为谁新林阴薄薄微露日花气溶溶暖着人春色十分看欲尽鸟声千种聴难真东风就手吹残酒无限青山动翠鳞
　　过镇州
　　太行迎马郁苍苍两岸滩声带夕阳霜与秋容増古淡树因烟景恣微茫阅人嵗月真无谓得意江山差自强曽记城南旧时路十年囘首尽堪伤
　　高亭
　　高亭云锦绕清流便是吾家太一舟山影酒摇千叠翠雨声窗纳一天秋襟怀洒落景长胜云影空明天共游笑向白鸥问尘世几人曽信有沧洲
　　夏日即事
　　迂疎争笑近清狂多病筋骸可预防久乏园蔬因种药不留窗纸为抄方闲从鸟雀分晴昼静与蛩螀共晩凉莫道幽人好标致北窗自古有羲皇
　　夜雨
　　梦觉呼童问几更未譍先作不平鸣山深六月有秋意夜静满城惟雨声四海虚名此身媿百年浮世寸心惊谁教檐溜如愁思欲断还连直到明
　　夏日饮山亭
　　借住郊园旧有缘绿阴清昼静中便空钩意钓鱼亦乐高枕卧游山自前露引松香来酒盏雨催花气润吟牋人来每问农桑事攷证牀头种树篇
　　饮闻鸡台
　　出门人事厌纷纷春色三分已二分十步离山九囘顾一杯到手百无闻苍茫天地有如此磊落古今何独君欲向荒台问遗迹水明沙浦只行云
　　秋郊
　　行过青林径欲还谁家茅屋在林间云初涌出半含雨风渐吹开微露山世味尝来知嬾贵物华老尽觉秋闲天开胜境为诗敌未许幽人穏闭关
　　宿华阳台
　　石径盘盘拥乱霞云间鸡犬是谁家空山月出人境失高树露凉秋气加蜀道青天休种杞武陵流水漫寻花太行东北三千里尽借晴岚染鬓华
　　渡白沟
　　蓟门霜落水天愁匹马冲寒渡白沟燕赵山河分上镇辽金风物异中州黄云古戍孤城晩落日西风一鴈秋四海知名半雕落天涯孤劒独谁投
　　遂城道中
　　铁城秋色接西垣逺客还乡易断魂霸业可怜燕太子战楼谁吊汉公孙冷烟衰草千家塜流水斜阳一防村慰眼西风犹有物太行依旧压中原
　　避暑玉溪山
　　风露撩人尽力清也应知我到禅扃秋声满谷有生气山意带烟成逺形皎月欲升天失色白云初出树留青他年若访经行处合有先生避暑亭
　　留题山房
　　灵气缥缈竹花飞怪石参差树影齐壶里有天藏日月杯中无海饮虹蜺松生太古鹤应识路入白云山尽低万里黄尘一囘首微茫烟水意凄迷
　　春游
　　巧穏林亭无四邻背山向水得天真风光正及二三月童子同来六七人十日得闲须小醉一年最好是深春鸟声似向花枝说曽见无怀有此民
　　赋孙仲诚席上四杯【仲诚命题彦通举韵】
　　螺
　　注瓦倾银竟若何红珠元称巻金螺微茫山意诗痕在滟滪江声饮兴多圣处已分糟与蟹醉来唯见酒成波千年醒杀江鱼腹应恨生身在汨罗
　　荷
　　碧筩和露巻晴霞锦浪随鲸落晩沙风趁歌声来弄叶酒知人意要浮花胷中壁立三峯玉醉里神游太一家明日清霜看红翠人生容易鬓成华
　　桃
　　希夷尊爼永相望混沌凿开见此觞金橘有天容逸老青田无地避余香云中招隠留仙掌物外寻真得醉乡试向峨睂问啼鸟人间红雨几斜阳【后蜀记刘先祚进桃核杯云得之华山陈抟】
　　橙
　　潇湘千树暮林平风露诗肠快一倾蜜恋金丝仍可意香分绿蚁最关情洞庭春色元无恙楚泽幽兰恐未清惟办酒船千万斛棹歌和月巻江声
　　即席以韵课诸生东斋诸物【录五首】
　　逺山笔架【痕字】
　　何物能支笔万钧案头依约逺山痕灯横烟影隠犹见秋入霜毫势欲吞掌上三峰看太华人间一髪是中原中书未免从高阁不向林泉怨少恩
　　梅枝【枝字】
　　铁石心肠冰玉姿掌中潜得嵗寒枝天教一握藏春密风觅余香就手吹雪月冷怀随歩履溪山高兴入支颐玉堂若要扶持用说与东君也不知
　　醉梨【寒字】
　　白雪春香洗未残元霜谁遣冻成团涞封圆颗盘増滑蜜和浓浆齿避寒绿蚁从今忘病渇金花无地着余酸快人风味依然在莫作寻常软熟看
　　玉簮【香字】
　　花中冰雪避秋阳月底阴阴锁暗香玉瘦每忧和露滴心清惟恨有丝长且留宛转围沈水莫遣聮翩入粉囊只许幽人太相似苍苔疎雨北窗凉
　　秋莲【空字】
　　瘦影亭亭不自容淡香杳杳欲谁通不堪翠减红销际更在江清月冷中拟欲青房全晩节岂知白露已秋风盛衰老眼依然在莫放扁舟酒易空
　　黒马酒
　　仙酪谁夸有太汉家挏马亦空传香来乳面人如醉力尽皮囊味始全千尺银駞开晓宴一杯璚露洒秋天山中唤起陶景轰饮高歌敕勒川
　　次韵荅河间赵君玉见寄
