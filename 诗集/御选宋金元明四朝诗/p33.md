<!-- { "loadSidebar": true } -->
　　少年怅不乐明月何为哉扬眉一遐赏寂寂更伤懐念昔吾州乐泛舟湖上来佳宾适所好欢计成金罍妖歌有送响度曲清且哀留连夕阳下夜色起山隈光明水晶域素彩中天开龙香弄微风四顾絶尘埃澄波照上下倒景出瑶防红烛渐向微始知夜漏催美人屡更衣含笑玉山隤欢乐殊未央鼓枻中州廻人生无忧患遇乐且衔杯怅予失交臂万里来天涯羁愁那无感情虑长如灰神游忽自笑安知顾形骸
　　古兴十六首【録六首】
　　朝亦看逾山暮亦看逾山芳华春树外古澹白云闲絶顶有池水昔年栖玉顔妙灵想不驻缅慕何由攀春草日已枯山中少人迹草间秋蛩鸣遥知嵗寒逼人生何可恃金丹须努力流景终不回永叹尚何益天外青青山重云忽防翳青山终不移明目未可睨秋风方憀栗冥雨何时霁不见希夷翁欲学穷年睡夜半山气冷始知秋序深开轩望明月西岭莽涔涔人籁久已息繁然蟪蛄吟缅懐故丘鹤清泪有余音遥与白云期岂惮冰雪侵人情与物象邂逅惬幽心夜漏渐已长清风入松林逍遥掩蓬户微凉生衣襟前日春已归残花尚赤白秋来初未霜园林亦早索桃实久已空黄柑手可摘惟有半折松青青独如昔
　　暑雨二首
　　暑湿卧南将夕暴雨作緑树暗蒙蒙流泉鸣凿凿黔突茍幸足心静本无乐夜半长风号江流应更恶委蛇白水来恍若烟中素始惊孤渚失已转前山去清光照白璧悍势冲云树吾欲掉轻舟正畏惊湍怒
　　王令
　　春游
　　春风谁相呼鸟语到庭户罢书起何游系马城西树宁须客众随聊与春相遇髙林美风竹疎影有清覆可以便行坐解脱快巾屦日长天地寛翻戾飞云度风枝緑未柔日萼红先露芳辰信可尚嘉兴惜无寓旧闻黄公垆颇枉壮士顾予虽轻数子自适偶同趣起解身上衣就贳青旗酤独酌不待劝兴至还自注对物无所语似若喧哗恶虽无歌舞欢幸可篇章赋乾坤本闲暇人物自纷遽劳生曷不乐嵗月失已屡酒防起四望落日不可驻饥马自知家何须问归路
　　旅次寄寳觉衲师
　　小雨破宿暑晓风忽焉遒山深树翳隂蜩蚻应已秋清坐想髙絶语言谁应酬岂不念一往抱病终自留羁旅少往还有来或非俦命仆一谢之纵我冠屦休移牀上髙堂解书散牀头于此有佳兴念世谁与谋独思山林人兹意可绸缪何当买田庐共遂丘壑游
　　文同
　　晓入东谷
　　振缨効王官释来去乡县十年始还此景物觉尽变东谷素所爱乍到若创见烟云引晨策数里入葱蒨明霞照溪石花草露初长松盘髙冈竦竦擢秀榦垂隂杂羣木上欲接霄汉柔萝互钩鎻揽地走荒蔓修篁揭其间万个挺若箭登临怆旧厯眺聴悦新玩读书破茅庐径彴已漂断惟余舍南水尚吐石窦溅潺潺落危壑滚滚引飞练临流濯尘襟照影实觌面功名竟何所旅迹转孤贱引手谢猿鹤深慙尔惊怨
　　贫居
　　绳牀拥敝裯初起发未栉南窗展书巻就暖读寒日门前絶车马薄暮垂片席短墙挂纎蔓幽鸟啄红实羣蜗恶积雨缭绕篆空壁男儿处贫贱举首宇宙窄翩翻抢榆鸠宛转匿絮虱妻孥竞相笑憔悴守文笔
　　邨居
　　日影满松云开雨初止晴林梨枣熟晓巷儿童喜牛羊深涧下鳬雁寒塘里田父酒新成缾甖馈邻里
　　新晴山月
　　髙松漏疎月落影如画地徘徊爱其下夜久不能寐怯风池荷巻病雨山果坠谁伴予苦吟满林啼络纬
　　宿田家
　　日落云四起牛羊下髙原今夜宿何处孤烟生逺邨寥寥岩狖响扰扰林鸦喧危坐欲终夕此意将谁论
　　步月
　　掩卷下中庭月色浩如水秋气凉满襟松隂密铺地百虫催夜去一鴈领寒起静念忘世纷谁同此佳味
　　子骏运使八咏堂【録二首】
　　柏轩
　　沉沉敞幽轩耸耸列寒柏清音纳戸爽气逼几席主人重端劲坐若对佳客时复下抚摩破藓交履迹此意乃如是来者当爱惜大厦须良材相期早千尺
　　竹轩
　　此景絶可爱丛筠挺修竿侵帘复映幌翠影何檀栾霜威忌晩秀雨气矜晴寒每向极静时幽禽发清弹自无车马尘飞来泊琅玕宜遣老铃下日日申平安
　　俞汝尚
　　题三角亭
　　奇哉山中人来此池上宇蕙径斜映带林烟尽吞吐春无四面花夜欠一檐雨寄傲足有余何须存广庑
　　苏轼
　　予昔过岭而南题诗龙泉钟上今复过而北次前韵
　　秋风卷黄落朝雨洗緑浄人贪归路好节近中原正下岭独徐行艰崄未敢凭遥知叔孙子已致鲁诸生
　　端午遍游诸寺得禅字
　　肩舆任所适遇胜輙流连焚香引幽步酌茗开浄筵微雨止还作小幽更妍盆山不见日草木自苍然忽登最髙塔眼界穷大千卞峰照城郭震泽浮云天深沉既可喜旷荡亦所便幽寻未云毕墟落生晩烟归来记所厯耿耿清不眠道人亦未寝孤灯同夜禅
　　午坐睡
　　蒲团盘两膝竹几阁双肘此间道路熟径到无何有身心两不见息息安且久睡蛇本亦无何用钩与手神凝疑夜禅体适剧卯酒我生有定数禄尽空余寿枯杨不飞花膏泽回衰朽谓我此为觉物至了不受谓我今方梦此心初不垢非梦亦非觉请问希夷叟
　　宿临安浄土寺
　　鸡鸣发余杭到寺已亭午参禅固未暇饱食良先务平生睡不足急扫清风宇闭门羣动息香篆起烟缕觉来烹石泉紫笋发轻乳晩凉沐浴罢衰发稀可数浩歌出门去暮色入邨坞微月半隠山圆荷争泻露相携石桥上夜与故人语明朝入山房石镜炯当路昔照熊虎姿今为猿鸟顾废兴何足吊万世一仰俯
　　自浄土寺步至功臣寺
　　落日岸葛巾晩风吹羽扇松间野步稳竹外飞桥转神功凿横岭岩石得巨片直渡千人沟下有微流冈峦蔚回合金碧烂明绚缅懐异姓王负担此乡县长逢跨下辱屡乞桑间饭谁知山石顽识此希世彦凛然英气逼屹起犹耸战他年万骑归父老姿欢宴锦绣被原野金珠散贫贱窦融既入朝吴苪空记面荣华坐销歇阅世如邮传惟有长明灯依然照深殿
　　送芝上人游庐山
　　二年阅三州我老不自惜团团如磨牛步步踏陈迹岂知世外人长与鱼鸟逸老芝如云月炯炯时一出比年三见之常若有所适逝将走庐阜计阔道逾宻我生如寄耳出处谁能必江南千万峰何处访子室
　　宿望湖楼再和
　　新月如佳人出海初弄色娟娟到湖上潋潋揺空碧夜凉人未寝山静闻响屐骚人故多感悲秋更憀栗君胡不相就朱墨纷黝赤我行得所嗜十日忘家宅但恨无友生诗病莫诃诘君来试吟咏定作鹤头侧改罢心愈疑满纸蛟蛇墨
　　焦千之求惠山泉诗
　　兹山定空中乳水满其腹遇隙则发见臭味实一族浅深各有值方圆随所蓄或为云汹涌或作线断续或鸣空洞中杂佩间琴筑或流苍石缝宛转龙鸾蹙缾罂走千里真伪半相凟贵人髙宴罢醉眼乱红緑赤泥开方印紫饼截圆玉倾瓯共叹赏窃语笑僮仆岂如泉上僧盥洒自挹掬故人怜我病篛笼寄新馥欠伸北下昼睡美方熟精品厌凡泉愿子致一斛
　　秋懐二首
　　苦热念西风常恐来无时及兹遂凄凛又作徂年悲蟋蟀鸣我牀黄叶投我帏前有栖鵩夜啸如狐貍露冷梧叶脱孤眠无安枝熠燿亦有偶髙屋飞相追定知无几见迫此清霜期物化逝不留我兴为嗟咨便当勤秉烛为乐戒暮迟
　　海风东南来吹尽三日雨空阶有余滴似与幽人语念我平生欢寂寞守环堵壶浆慰作劳裹饭救寒苦今年秋应熟过从饱鸡黍嗟我独何求万里涉江浦居贫岂无食自不安畎畆念此坐达旦残灯翳复吐
　　梵天寺见僧守诠小诗清逺可爱次韵
　　但闻烟外钟不见烟中寺幽人行未已草露湿芒屦惟应山头月夜夜照来去
　　湖上夜归
　　我饮不尽器半酣味尤长篮舆湖上归春风吹面凉行到孤山西夜色已苍苍清吟杂梦寐得句旋已忘尚记梨花邨依依闻暗香入城定何时宾客半在亡睡眼忽惊矍繁灯閙河塘市人拍手笑状如失林麞始悟山野姿异趣难自彊人生安为乐吾策殊未良
　　新城陈氏园次晁补之韵
　　荒凉废圃秋寂厯幽花晩山城已穷僻况与城相逺我来亦何事徙倚望云巘不见苦吟人清尊为谁满
　　西斋
　　西斋深且明中有六尺牀病夫朝睡足危坐觉日长昏昏既非醉踽踽亦非狂褰衣竹风下穆然中微凉起行西园中草木含幽香榴花开一枝桑枣沃以光鸣鸠得美防困立忘飞翔黄鸟亦自喜新音变圆吭杖藜观物化亦以观我生万物各得时我生日皇皇
　　懐西湖寄鼂美叔同年
　　西湖天下景防者无愚贤浅深随所得谁能识其全嗟我本狂直早为世所捐独専山水乐付与宁非天三百六十寺幽寻遂穷年所至得其妙心知口难传至今清夜梦耳目余芳鲜君持使者节风采烁云烟清流与碧巘安肯为君妍胡不屏骑从暂借僧榻眠读我壁间诗清凉洗烦煎策杖无道路直造意所便应逢古渔父苇间自夤縁问道若有得买鱼勿论钱
　　司马君实独乐图
　　青山在屋上流水在屋下中有五畆园花竹秀而野花香袭杖履竹色侵琖斚尊酒乐余春棊局消长夏洛阳古多士风俗犹尔雅先生卧不出冠盖倾洛社虽云与众乐中有独乐者才全徳不形所贵知我寡先生独何事四海望陶冶儿童诵君实走卒知司马持此欲安归造物不我舍名声逐吾辈此命天所赭抚掌笑先生年来效瘖哑
　　岐亭五首【録一首】
　　昨日云隂重东风融雪汁逺林草木暗近舍烟火湿下有隠君子啸歌方自得知我犯寒来呼酒意颇急拊掌动邻里绕邨捉鹅鸭房栊锵器声蔬果照巾羃乆闻蒌蒿美初见新芽赤洗盏酌鹅黄磨刀削熊白须臾我竟醉坐睡落巾帻醒时夜向防唧唧铜缾泣黄州岂云逺但恐朋友缺我当安所主君亦无此客朝来坐庵中惟见峰峦集
　　新居
　　朝阳入北林竹树散疎影短篱寻丈间寄我无穷境旧居才一席逐客犹遭屏结茅得兹地翳翳邨巷永数朝风雨凉畦菊发新颖俯仰可卒嵗何必谋二顷
　　和鲜于子骏郓州新堂月夜二首
　　去嵗游新堂春风雪消后池中半篙水池上千尺柳佳人如桃李胡蝶入衫袖山川今何许疆界已分宿嵗月不可思驶若船放溜繁华真一梦寂寞两荣朽惟有当时月依然照杯酒应怜船上人坐穏不知漏
　　明月入华池反照池上堂堂上隐几人心与水月凉风萤已无迹露草时有光起观河汉流步屧响长廊名都信繁防千指调丝簧先生病不饮童子为烧香独作五字诗清絶如韦郎诗成月渐侧皎皎两相望
　　送顿起
　　客路相逢难为乐常不足临行挽衫袖更赏折残菊佳人亦何念凄断阳关曲酒阑不忍去共接一寸烛留君终无穷归驾不免促岱宗已在眼一往继前躅天门四十里夜看扶桑浴回头望彭城大海浮一粟故人在其下尘土相豗蹴惟有黄楼诗千古配淇澳
　　与王郎昆仲及儿子迈绕城观荷花登岘山亭晩入飞英寺分韵得月明星稀四首
　　昨夜雨鸣渠晓来风袭月萧然欲秋意溪水清可啜环城三十里处处皆佳絶蒲莲浩如海时见舟一叶此间真避世青篛低白发相逢欲相问已逐惊鸥没
　　清风定何物可爱不可名所至如君子草木有佳声我行本无事孤舟任斜横中流自偃仰适与风相迎举杯属浩渺乐此两无情归来两溪涧云水夜自明
　　苕水如汉水鳞鳞鸭头青呉兴胜襄阳万瓦浮青冥我非羊叔子媿此岘山亭悲伤意则同嵗月如流星从我两王子髙鸿挿脩翎湛辈何足道当以徳自铭
