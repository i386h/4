<!-- { "loadSidebar": true } -->
　　松灯明茆屋小山妻稚子坐团团长夜缉麻几至晓辛勤岂望卒岁衣阿翁几畨催罢机输官未足私债急妾身不掩奚足惜念儿辛苦种麻归依旧悬鹑曝朝日松灯灭茅屋闭麻尽机空得早眠门外催租吏声厉
　　少年行
　　少年不识愁何物南陌东郊恣游佚衰老情懐懒出门坐对青山遂终日向时意气寜愁老今日方知少年好北邙多见白杨风三山岂有长生草君不见西山日又不见西风树晚霞作态不多时病叶衰红将委地回头为语少年人有酒莫负花间春
　　春愁曲
　　春风吹愁花上来美人花下银筝哀去年花开共春燕今日花开春梦逺黄鹂紫燕感时鸣亦既见止寜无情只愁青春不长好名花易落人易老一双蝴蜨不知愁东园花落西园游
　　行路难
　　行路难游说难前车既已覆后车心亦寒宣尼欲厯聘竟厄陈蔡间仪秦骋雄辨黑貂几摧残王阳不能驱九折郦生祸起三寸舌千古无人吊章亥一言岂尽贤鬷蔑行路难游说难我将焚车深反闗不复更思山上山口中舌在毋飜澜从渠相见嘲冥顽
　　杨白花
　　杨白花风吹渡江去舟人为问去何之不似深宫卧红雾宫庭向阳花乱开只愁五更风雨催春心已逐东流水寄谢舟人勿多语
　　九曲樵歌十首【并序　録七首】
　　昔考亭朱夫子作武夷九曲棹歌余少小爱之诵甚习近登桐柏岭路盘回亦有九折因仿之赋桐柏九曲樵歌固不敢较先贤之万一是亦效颦而忘其丑也
　　琼阙峩峩接太清五云洞口问长生欲知岭上无穷景听取樵歌四五声
　　一曲初过乱石硿两山松柏翠重重下方楼阁天台观坐听残阳数杵钟
　　三曲天开罨画屏松风吹鬓不胜情山城石甃无苍藓絶爱铿然放杖声
　　四曲崚嶒上石梯乌岩千仭与云齐岩前风起藤花落一个画睂松上啼
　　五曲飜身看晚霞平川厯厯见人家桐溪水滙清源出山似游龙水似蛇
　　七曲湾湾翠栎林风吹万叶自清音行人已在长松杪回首原田似井深
　　九曲岩腰坐碧苔吹箫人去有空台云深不见来仪凤野鸟自啼花自开
　　高克礼
　　和西湖竹枝词
　　第四桥边第一湾看鱼直上玉泉山大鱼已逐龙飞去留得当时旧赐环
　　贾筞
　　和西湖竹枝词
　　郎身轻似江上篷昨日南风今北风妾身重似七宝塔南髙峯对北高峯
　　刘肃
　　和西湖竹枝词
　　日出放船水中流日落风波浪打头劝郎移向侬家去杨柳青青堪系舟
　　巴尔斯
　　西湖竹枝词
　　风篁岭下月色凉无数竹枝官道旁东家为爱青青节截作参差吹凤皇
　　布哈特穆尔
　　西湖竹枝词
　　湖上春归人未归桃红柳緑黄莺飞桃花落时多结子杨花落处秪沾衣
　　卞思义
　　和西湖竹枝词
　　小苏吹笛最髙楼吹作大堤杨柳秋只今青冢在湖上不识黄云出塞愁
　　谔勒哲
　　和西湖竹枝词
　　花满苏堤酒满壶画船日日醉西湖阿侬最苦两离别不唱黄莺唱鹧鸪
　　堤边三月栁阴阴湖上春光似海深游人来往多如蚁半是南音半北音
　　雅克布哈
　　西湖竹枝词
　　湖头水满藕花香夜深何处有鸣榔郎来打鱼三更里凌乱波光与月光
　　徐哲
　　和西湖竹枝词
　　西湖春草碧荐绵上有青蚨子母全夜守宫和血色尽将涂上五铢钱
　　红尘万丈长安途碧波三日宫亭湖驿路连天水到海若比相思一寸无
　　尽说西湖好莫愁不知天上有牵牛賸拚万斛胭脂水泻向银河一色秋
　　呉礼
　　西湖竹枝词
　　湖上鸳鸯相对飞春寒着人郎未归莫卷朱帘看行路杨花撩乱扑人衣
　　不爱郎君紫绮裘不爱郎君珊瑚钩永求同生愿同死化作莲花长并头
　　杨庆源
　　西湖竹枝词
　　苏公堤上草离离春尽王孙尚未归风度瑚帘影直一双紫燕近人飞
　　采菱儿女新様妆皮船小水中央郎心只如菱刺短妾情还比藕丝长
　　徐梦吉
　　西湖竹枝词
　　雷峯港口晚凉天相笑相呼去采莲莫为采莲忘却藕月明风定好回船
　　王纶
　　柳桥渔唱
　　杨柳青白鸥不来烟水昬落日乘风放船去顚倒醉眼包乾坤君不闻西家急科粜东家重筑城越上良田无主寻我渔歌发兮君再听黄金何似一丝轻
　　杨柳黄秋风一夜芦花乡渔钓静忘周日月公卿不换汉桐江君不见大官呼领兵小官亦戎行天涯岁晚多风霜我渔载歌兮情慨慷鉴湖客借贺生狂
　　朱志道
　　宗逺先生复入虚白斋余喜承敎有日因成短歌一章
　　竹林先生陈夫子白发鬖鬖垂两耳著书眼似秋月明为文思入青防里近来学得神仙术欲向山中餐石髓世间自有仙人居何必蓬莱三万里先生一去竟莫回我尝劝之留不止如何擘破山中云却被茅君强招起
　　唐棣
　　和西湖竹枝词
　　门前杨柳乱飞花第一桥头第一家马上郎君休挟弹柳枝深处有慈鸦
　　边鲁
　　西湖竹枝词
　　戴胜降时桑叶青棃花开处近清明狂夫归来未有信蝴蜨作团飞上城
　　屠性
　　和西湖竹枝词
　　二八女儿双髻丫黄金条脱银条纱清歌一曲放船去买得新妆茉莉花
　　聂镛
　　和西湖竹枝词
　　郎马青骢新凿蹄临行更赠锦障泥劝郎莫系苏堤栁好踏新沙宰相堤
　　宫中曲
　　九重天上日初和翡翠帘垂午漏过闻道南闽新入贡雕笼进上白鹦哥
　　陈聚
　　和西湖竹枝词
　　茜红裠子栁黄衣花间采莲人不知唱歌荡桨过湖去荷叶荷花风乱吹
　　章吉实克
　　和西湖竹枝词
　　南北峯头春色多湖山堂下来棹歌美人荡桨过湖去小雨细生寒緑波
　　杨伋
　　和西湖竹枝词
　　大船槌鼓银酒缸小船吹篴红绣窓鸳鸯触棹忽惊散荷花深处又成双
　　李庸
　　和西湖竹枝词
　　六桥桥下水流东桥外荷花弄晚风郎心似水不肯定妾顔如花空自红
　　黄季伦
　　和西湖竹枝词
　　钱塘江头莎草齐钱塘女儿歌别离愿郎相见如月子月子团团无暗时
　　湖上女儿犹褐衣出门日日望郎归春水绕湖春草绿草上双双蝴蜨飞
　　谢寅
　　和西湖竹枝词
　　郎书前月发京华燕子来时当到家记得去年裁白苎郎君系马石榴花
　　祝蕃
　　南北风歌
　　南船顺水还顺风髙帆疾过如飞鸿北船逆风还逆水百丈牵船才数里南船挥手谢北船不须肠断南风前自縁行色有南北未必天心偏顺逆明日南风换北风北船却与南船同
　　康瑞
　　西湖竹枝词
　　苏公六桥栁垂堤照见郎君鞍马肥蜻蜓蝴蜨不相识各自相怜寻伴飞
　　南髙峯头云未开北高峯头雨频催为云为雨几时了醉里相期梦里来
　　合欢钗头双茘支同心结得能几时蓬茎有刺郎解折莲子有心奴自知
　　拍湖春水段家桥紫额湘帘碧玉箫桥边杨栁为谁苦牵惹风光千万条
　　陈高
　　征妇怨
　　征夫出门时征妇泪垂垂把酒劝夫饮执手问归期归期今巳过更无消息归朝朝倚楼望只见雁南飞
　　落梅曲
　　梅花开满枝无奈晓风吹风吹花落尽争似未开时花开终有落非闗晓风恶愁杀爱花人城头复吹角
　　商妇吟
　　嫁夫嫁商贾重利不重恩三年南海去寄信无回言妾身为妇人不敢出闺门缝衣待君返请君看泪痕
　　啄木鸟
　　啄木鸟啄树枝头红如血口如锥终日啄木长苦饥木心有虫不肯啄天生尔禽复何为吁嗟乎啄木鸟佳木蠧尽知不知
　　促织鸣
　　促织鸣鸣唧唧懒妇不惊客心凄恻秋夜月明露如雨西风吹凉透絺苎懒妇无裳终懒织远客衣单恨砧杵促织促织无复悲鸣客心良苦懒妇不惊
　　白头吟
　　试听白头吟慢饮尊中酒古来悲白头人情苦难久结发为夫妻百年期白首容顔衰落相弃捐何况君臣与朋友汉髙寛大主萧何开国功谗言一以入几死天狱中陈余与张耳刎颈同生死一朝争相印讐讐世无比周文吕望不再见管鲍结交寜复闻徳孔明若鱼水胶漆孰如需与陈斯人自此一以少今世求之更无有谈笑寻戈矛那能托身后听我歌歌白头劝君饮君莫愁日月有时而剥蚀世态谁能终不易
　　折杨栁
　　折杨栁送别离朝朝送人逺别离门前杨栁折还稀今年折杨栁来岁复生枝奈何离别子一去无回时
　　食莲词寄同年诸公
　　晓食盘中莲忽思水中藕莲菂苦如荼藕甘能爽口甘苦虽不同同生泥水中得藕荐笾实采莲归药笼奈何莲有菂贵人终不食藕丝虽长难系莲莲抱苦心空自怜
　　思亲词
　　泪滴东瓯水思亲欲见难水流终有尽儿泪几时干
　　杨稷
　　田家乐
　　田家乐田家乐乐在尧天事耕凿大儿北垅种白云小儿南涧饮黄犊妇姑谈笑课蚕桑深夜寒机响茅屋
　　甘立
　　乌夜啼曲
　　月落城上楼乌啼楼上头一啼海色动再啼朝景浮马鸣黄金勒霜满翠羽裘乌啼在故处人生多去留
　　昆明池乐歌
　　彩鹢齐飞簇画旗甲光如水入云低长杨五柞遥相望笳鼓归来日每西
　　昂吉尔
　　乐府二章送呉景良
　　呉门栁东风岁岁离人手千人万人于此别长条短条那忍折送君更折新栁枝莫学栁花如雪飞思君归来与君期但愿柳色如君衣
　　采采叶上莲呉姬荡桨云满船红妆避人隔花笑一生自倚如花妍低头更采叶上莲锦云绕指香风传殷勤裁缝作莲幕为君髙挂黄堂边待君日日来周旋
　　柳塘春
　　春塘水生摇绿漪塘上垂杨长短丝美人荡桨唱流水飞花如雪啼黄鹂

　　御选元诗卷八
　　钦定四库全书
　　御选元诗卷九
　　乐府歌行七
　　王冕
　　对景吟
　　湿云不飞山雪满越王城头鼓声短晓来谿上看梅花虎迹新移大如椀老乌缩项如冻鹥呼羣强作婴儿啼红桃翠栁眼欲迷旧时纨袴今涂泥淮南千里无烟火淮东近日多军马寸薪粒粟不论钱行客相看泪盈把如何五陵年少郎卖田去买青楼娼呉歌楚舞不知夜归来也学山翁狂明朝酒醒入官府方知不是城南杜落花风急雨萧萧索莫无言面如土
　　劒歌行
　　先辈匣中三尺水斩蛟曽入呉潭里提归未肯防竒勲轩冕泥涂眞戏耳鸡林削铁不足比昆吾百链安能齿淬花不莹鸊鹈膏掉箾却敲鸾凤髓忆昔破敌如破竹
　　带霜飞渡桑干曲于今锈涩浑铅刀不遇何异荆山玉惊雷夜作青龙哭血痕冷剥苔花緑野人一见骇心目到手抚摩看不足雪花皎皎明阑干毛发凛凛肝胆寒老军疲将长慨叹愿欲置诸武库间书生无用且挂壁引杯时接殷勤欢天眼太髙俗眼顽锐锷宜许儿曹看先生有志不在此出处每谈徐孺子清髙厌觅万户侯笑引江山归画史我来四十鬓已斑学劒学书俱废弛五更闻鸡狂欲起何事英雄心未已
　　金陵行送余局官
　　李白题诗旧游处桃花杨栁春无数六代衣冠委草莱千官事业随烟雾大江西下秦淮流石头寂寞围荒丘原田每毎尽禾黍青山不掩诸公羞髙楼如天酒如海触景令人生感慨红堕香愁燕子飞风流王谢今安在我欲去寻朱雀桥澹烟落日风萧萧交疏结绮杳无迹但见野草生新苗小儿纷纷竞豪纵区区割据成何用芙蓉水冷胭脂消千古繁华同一梦伤今吊古如之何头上岁月空蹉跎君行喜有丝五紽宦情不似诗情多江南故事可知否白云霙霙变苍狗休论平生锦机手浩歌且醉金陵酒
　　悲苦行
