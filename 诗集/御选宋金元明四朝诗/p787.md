<!-- { "loadSidebar": true } -->
　　玉笛横吹入夜分中天华月度流云苕川两岸春风起飞尽梅花不见君
　　送张舍人还永嘉
　　防年相忆在京畿一遇呉门便拂衣君似舟前夜潮水才临江口又西归
　　真州访谭子羽
　　海上寻君路半迷画船如入武陵溪桥回流出桃花水应有人家在树西
　　咏梅
　　黄沙万里塞云间腊尽交河戍未还但见梅花飞落尽不知羌笛满闗山
　　寄孙石云
　　緑树青霞昼不分水邉书阁浄迎曛知君正在山中住雨过长生石上云
　　郊行漫兴
　　山桥野店酒盈巵拄杖无钱欲典衣日暮杨花太无绪随风却自渡江飞
　　雨中寄呉珠川使君
　　池上花香酒欲醒雨添草色上中庭与君未踏湖西路防夜春山入梦青
　　送人还蜀
　　久游江国草萋萋万里家山落日迷幸有归心似明月今宵先度蜀川西
　　宿润州半月再入金陵留别姚麓居道纪
　　半月斋居道士家碧桃千树吐春霞今朝送别江邉市马上停鞭看落花
　　寄杏台郎
　　杏花台上月华新见月长思花下人今夜莫孤花月意明朝风雨又残春
　　花间杂咏
　　流云影乱欲凝空杨桞丝柔不曳风调入春林人不见乳莺啼出万花中
　　题画赠姜明府
　　暮云春树路千重雪后看山到处同夜永灯寒无过客月明江色满楼中
　　陈第
　　元夕宿泉州洛阳桥
　　春风又渡洛阳桥桞色青青伴寂寥回首故园今夜月满江灯火上寒潮
　　郑若庸
　　代人寄逺
　　病骨经秋强自持寒条飞叶费相思可怜陌上垂杨树不似君来系马时
　　卫水离歌
　　天涯何处客愁新浊酒初酣欲问津莫道三秋归计晚尊前犹有未归人
　　丁小山赴浙东藩幕值余清泉赋别
　　清秋卫水泛楼船京国逢君已十年漫对緑尊悲白髪天涯去住一凄然
　　徐渭
　　望夫石
　　海天万里渺无穷秋草春花插鬓红自送夫君出门去一生长立月明中
　　武夷山一线天
　　双峡凌虚一线通高巅树果拂云红青天万里知何限也伴藤萝锁峡中
　　入武夷寻一线天道中述事
　　花落花开隔水津栈梯茅屋总堪邻扁舟若不寻归路便是武陵深处人
　　雪中访嘉则于寳奎寺之楼居
　　山径寻君重复重小楼百尺卧元龙安窗偏向梅花角去映江天雪数峯
　　扇图
　　渺渺平沙四望通天涯双树立秋风画工不解寒鸦意写入隋堤緑桞中
　　沈明臣
　　初梅
　　欲开未吐半春阴无奈江南风雪深抱玉含香殊自好春闺一片待郎心
　　送人之南都二首
　　金陵曾向酒家眠十五当垆不数钱红版桥头明月色娟娟犹在玉钗前
　　疎疎秋雨秣陵寒白露初高叶未丹欲寄愁心无处着湿君衫袖到长干
　　万厯五年春有献五色鹦鹉者诏入之恭赋二首
　　日南遥忆陇天长丹喙能言五色裳玉殿雕笼新诏入西宫愁杀雪衣娘
　　日御文华説五经鸟言虽巧未曾聴长廊上苑东风里寂寂无声对画屏
　　吕生吹笛作此别
　　倦倚绳牀月上迟自将横竹向予吹秋深杨桞不堪折况复明朝欲别时
　　过昆山
　　桃花杨桞共西湾曾唱菱歌带月还春色茫茫今莫问满城烟雨过昆山
　　泖上
　　秋深泖上一经过蟹舍鱼罾处处多野屋无烟空緑树夜风天半响寒波
　　武陵庄
　　青精作饭紫莼羮饱后防吟水上行不道空山曾有寺隔溪风送午钟声
　　青溪
　　窈窕青溪尽日寻雨收风歇翠沈沈一双燕子翻花出始觉人家住隔林
　　语儿溪
　　春风来过语儿溪野雉低飞麦浪齐一片桑麻天气緑养蚕时节鹧鸪啼
　　王寅
　　荅金在衡讯归
　　秣陵宫树叶初飞客路何人为授衣我亦惊秋同海燕故乡端在社前归
　　舟过陆州谢乡人余五郎送酒
　　新醪香艳石榴花赠得双尊不用賖为谢客愁消得尽残年一路醉还家
　　过休阳访查八十不遇二首
　　桃李山城未落花怀君来访听琵琶定随年少青钱伴何处妖姬卖酒家
　　年来匹马走燕云听尽琵琶尽让君白髪紫檀须自惜稀教弹与世人闻
　　王翘
　　秋怀
　　碧天大火未全收一雨空庭带叶流不为无家悲落莫他乡燕子早知秋
　　陈淳
　　闻鸟
　　重重烟树锁招堤野客来寻路不迷才过板桥尘土隔落花无数鸟争啼
　　彭年
　　题衡翁扇头小楷书秋声赋
　　碧梧庭院露华清一叶翻堦鹤梦惊緑髪方瞳玉堂客蝇头灯下写秋声
　　上元病居篠川存山玉田賔山携酒妓过访
　　银瓶緑酒挂香车遥过城东宋玉家一笑相欢不辞醉为怜明月在梅花
　　对月寄壶梁
　　天街霜月夜迢迢淮浦金波荡画桥才子行吟青玉案仙人吹和紫璚箫
　　雨后
　　洞底泉声谷口闻望中峰色杳难分欲寻雨后金芝草更踏前峰半湿云
　　陆治
　　仕女观流水小景
　　银塘秋水玉娟娟霜叶漂红去渺然防欲题诗寄辽海只应流水到君邉
　　桃花杨桞舞鸭图
　　二月呉淞水上滩桞丝风急絮漫漫诗翁赋罢闲凭处花满春池鬬鸭阑
　　钱谷
　　题画杂花
　　淡白轻黄各鬬竒嫩红殷紫总芳菲上林春色原无赖不断生香惹客衣
　　居节
　　春昼
　　泥春江暖燕来时红白花深桃李枝草色一帘门半掩卧看双蝶趁游丝
　　春寒
　　春欲分时寒更深阑风伏雨昼阴阴不通燕子重帘闭憔悴花枝病酒心
　　中甫过斋中烹茗清谈试笔写图因题其上三首
　　落尽藤花磵水香松风如水昼初长幽人自是山中相鹤氅黄冠坐夕阳
　　莲社疎钟报晓晴青山落日映江明一番红紫春归后新緑如云绕径生
　　满城车马看春忙君独携琴顾草堂我亦兴来扶病坐防须闲吮墨花香
　　雪中再送搢
　　金昌西望即天涯寒满扁舟去路賖步沙头莫回首一江风雪似杨花
　　村居图
　　茅檐日暖燕交飞云过墙阴湿翠防中酒经旬掩闗卧苍苔浑欲上人衣
　　周天球
　　鬬鸡图
　　英年曾入鬬鸡塲金距貍膏事已荒惟有雄心忘未得披图犹自问低昂
　　姚咨
　　西楼席上听棃园琵琶戏赠
　　少年文采复风流适意湖山竟日留老去不忘歌舞兴琵琶犹载木兰舟
　　周诗
　　送朱懋道北上
　　月明愁向此宵多执手河梁意若何千里云山青不断片帆何处宿烟波
　　沈仕
　　云厓久客川中江上偶怀
　　风吹山色不生云日照澄江散绮文空忆巴陵三月酒鹧鸪啼处一逢君
　　陆楫
　　次韵送顾龙山南归
　　官河春水送行舟君去悤悤不可留须信故园春正好莫因风雨驻扬州
　　牟嘉叙
　　青田溪上
　　月出高峰潮上滩丁宁舟子放舟还蒲帆不挂春流急又过前溪白鹭湾
　　岳岱
　　听歌
　　能使新声入旧词秋风江上夕阳时晓来定有花含泪莫向尊前唱桞枝
　　重题华山图自嘲
　　览画俄惊十四年墨痕山色故依然醉乡蓬岛知何处酒量诗怀只似前
　　山中寄张子言
　　独坐空山思五陵丁香花发又逢春灯前欲共平生话月落松窗梦故人
　　秋夜
　　春日青山看碧桃秋风落叶又江臯无端忽作封侯梦却是牀头挂寳刀
　　画
　　过雨溪山秋色新携琴还有竹林人僧房细绕岩前路红叶随风打角巾
　　呉扩
　　赠水帘周道人
　　洞锁千峰紫气蒸峭厓珠瀑乱漰腾道人结屋云深处自捣茶油供佛灯
　　郑抚
　　湖上赠美人
　　琵琶新曲转声迟停棹中流日暮时细雨可怜红袖湿愁云偏惹翠眉垂
　　邵正已
　　宫词
　　月转梧桐夜渐阑长门寂寞觉秋寒临风欲奏相思曲抱得琵琶不忍弹
　　呉锦
　　赠查叟
　　曾逐钟生侍武皇鹍弦扈从猎长杨归来两鬓纷如雪曲曲新声总断肠
　　张銮
　　百嵗作
　　石田茅屋野人家百番春风换嵗华尽道长生縁辟谷不知香饭有胡麻
　　顾源
　　夹萝峰
　　红日才生阳谷东鱼龙吹浪晓蒙蒙徜徉笑指三山路玉灶银牀紫雾中
　　秋行
　　野菜香粳乐晚年疎林晴日好秋天风瓢满耳鸣琴筑黄叶深窝得宴眠
　　范如珪
　　江上
　　江上西风雨复晴菰蒲深处钓丝轻何人隔岸吹长笛杨桞秋江一夜生
　　郑孔庶
　　雪后柬张碧川
　　呉桥残雪涨新痕客舍无人阁酒尊不为寒梅觅春信东风长日不开门
　　邉习
　　雨止
　　访旧归来夕照中半天凉雨一溪风须防雨尽浮云敛笑看儿童指防蝀
　　张垦
　　送仲逸同懋功太守游滇池
　　滇南西去在天涯匹马先看楚地花但有故人严仆射杜陵随处即为家
　　王叔承
　　宫词【并序】
　　昔王仲初作宫词百首乃其后王禹玉拟之盖仲初实与宦官相善而禹玉司北门直故二子写唐宋宫中情景缥缈如画然风格稍稍降矣夫词家不以多寡为盛衰王少伯古宫词不数首而秾雅俊逸真遗响千春余自华阳礼茅君还月夜入兰陵桃花园适桃花万树盛开氤氲花月醉倾流霞宛然汉宫春色也余故客游长安念禁庭事非山謡所宜则聊掇故宫流泽残芳竟防染落成此巻命姬倚酒歌之回首吾诸王其嚬东家之施者耶
　　桞外秋千拂绮楼舞阑初解翠云裘玉鞭夜踏桃花马万朶银灯照打毬
　　别苑东风报牡丹传宣晓出望春门惜芳却覆黄罗帕防取花王待至尊
　　碧尘缕缕暗香沟湘簟空牀萤火流梧叶一窗眠未得月明秋水听凉州
　　入宫新拜大长秋歌舞平阳夜不休一曲春声低按拍御前飞堕玉掻头
　　敕下天题法曲新书生赋奏太平春雕盘红袅宫花朶赐与传胪第一人
　　何处文星动帝庐却怜狗监荐相如汉王亲御蓬莱殿夜半烧灯读子虚
　　緑云细草湿红巾御酒倾霞欲醉春试奏教坊新羯鼓内园初赛百花神
　　桃花飞雨腻青隄万马骄嘶锦障泥祓罢温泉僊跸晚防云狼籍霸陵西
　　紫燕双飞花雨香青泥春老堕雕梁不知天外乌衣国可似宫中别恨长
　　氤氲水殿荡朝阳夜涨桃花锦水香珍鸟千行看不禁自将金弹打鸳鸯
　　复道冥冥绣户扃灯花落尽曙烟青春寒肯怨鸾衾薄暗拂朱帘望小星
　　六院诸姨献寳新天家生日幸宜春凤衫噀熨蔷薇露晓进龙牀喜称身
　　上巳春回太液池天青水碧晚妆迟一痕初月垂芳树学得纤纤新黛眉
　　盈盈红玉晓妆新静倚菱花自写真一片青霞生袜防满宫传是洛妃神
　　山色移青入画眉绮疏春旭寄幽思蜀藤新进松花纸临出曹娥江上碑
　　棃园歌断万花天风雨寒铃忆旧筵怪得人间传秘曲江南春老李年
　　卿云缥缈覆长安仙仗凌霄颂百官芝草忽生涵徳殿昭仪捧出侍臣看
　　朝元阁上翠烟横太乙坛前白露明曾侍上皇供法曲踏歌犹带步虚声
　　诏防伶官又采诗谱翻竒调学来迟新词半是龙标尉舞向歌前合柘枝
　　入宫犹自服胡麻一尺红绡写法华落尽苑花空是色藕丝轻履蹋春霞
　　金山江天阁漫兴
　　扬子桥横落日明洲天白晚潮生海云忽到金山寺江气遥吞铁瓮城
　　鸟外渔歌断水烟隔江唤过打鱼船鲥鱼出网鲜犹活笑掷船头三百钱
　　宿丝溪
　　莺啼花落过江南溪上人家尽浴蚕无奈罗敷春欲老隔桑红袖把青篮
　　二范携酒过集周野人桂花下看陈生作画
