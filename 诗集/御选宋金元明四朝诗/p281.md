<!-- { "loadSidebar": true } -->
　　栁枝词
　　风前袅娜效轻身一日三眠别是春多少闺情江路上直将青眼送行人
　　贡九万
　　采莲曲
　　朝采莲暮采莲长歌白苎木兰船船头鸳鸯双白首也应笑侬别郎久别郎久天一方南风暖度莲花香莲房有子不空房我侬岂可背尊嫜郎不食莲子不识侬心苦采得莲归日落山独守空房泪如雨
　　贡士林
　　织妇词
　　月凉露冷天无河疎星耿耿秋声和深闺织妇踏机响轴水卷练腾蛟梭大姑络纬弄纎玉小姑翦烛颦双蛾壁间草虫促不已鸳帏梦少愁顔多锦成满箱待裁翦私劵未了官催科终朝勤苦不自给无衣卒嵗如寒何公不见青楼絶艳一曲歌金堆翠积分绮罗
　　梅颐
　　四时词
　　萧疎竹树与檐齐浅淡桃花隔小溪丝竹已随春梦断緑阴深处聼莺啼
　　松下桃笙酒半醒石根流水碧泠泠片云将雨窗前过分得新凉入硏屛
　　黄叶萧萧独掩闗屛风小幅画江山酒醒梦入湘云去不管秋声在树间
　　一曲尊前唤翠蛾笑攀琪树玉枝柯熏笼炽炭毺暖不觉寒威入夜多
　　林景英
　　劒子歌
　　匣龙夜半忽飞去猛挟水涛还故处芙蓉光断血花寒腥魂湿带天呉泪谁人手挽银河水神工翦下蚩尤尾冶金不跃人间灵时聼七星自相语乾坤万里清尘沙手持大柄还天家鸿门健舞好麤胆岂信曽经斩白蛇
　　日出入行
　　朝出扶桑来暮入虞渊去何不缓驰驱百嵗一朝暮
　　袁正
　　岊山晓云歌
　　大坤湿气蒸嵸巃油然勃然连苍穹曙窗注望东岊峯须臾不见青芙蓉初疑博山喷出紫云缕又疑蜃精海底堆起龙王宫东西糢糊总一色上下变幻知几重既非芒砀山中隐刘季又非阳台神女遥相防养文元豹隐丹壑失巢老鹤迷青松忽见千株万株老古桧化作千丈万丈苍精龙断崖滴翠晴洒洒落花细雨春蒙蒙金乌欲上海水赤神光荡射生青红狂飇卷地忽吹尽依然绣出金屏风竒竒怪怪渺无际且将浩兴收拾填心胷
　　梅徳明
　　栁枝词
　　江上春云半画桥扁舟东下夕阳潮离魂何似垂杨栁飞雪漫空暖不消
　　陶应靁
　　长门怨三首
　　拟摘梅花贴鬓娇未曽掠削早无聊承恩不似金盘雪得到龙屛暖处消
　　惭问金舆过鳯池緑云斜亸晓妆迟试陪荇苑寻双藻暗卜东皇属阿谁
　　风度荷花小殿香浅沙依旧浴鸳鸯御书翠扇恩犹在徧忆金舆夜纳凉
　　桂元
　　和王守之断肠曲二首
　　翩翩白马垂杨陌千金结交五陵客白苎细褶玉系腰迎风叶叶衣防飘青楼夜夜隈香玉锦帐殷红射银烛兰房寂寞锁窗春一月不动罗帏尘昨宵醉归扶不起天明又入长安市
　　桃花夹堤春水滑棹歌三叠行舟发行舟去去东复西几度桃花二三月花前一别一回老相思日多欢乐少君重黄金轻别离黄金买得少年时
　　黄真仲
　　美人春睡曲
　　栁丝几结春风怨一曲瑶筝碧云断钗头蝴蝶梦寻春寳枕红娇玉生汗谁家白苎翦刀声惊起花间一双燕欲追残绪海茫茫红雨满庭春思乱
　　棹歌为松江渔者李复礼作三首
　　麻姑山前江接天女儿浦口好泊船船头鸥鹭不相识飞上钓鱼竿上眠
　　栁花吹雨漫天飞新妇矶头夜不归寄语彭郎莫相妬春江处处鳜鱼肥
　　松花压酒香满巵鲈鱼作鲙光陆离船头打桨弄明月船尾敲舷謌竹枝
　　二月十五日草堂张灯宴集分题赋清夜逰曲
　　鳌山宴罢红尘隔璧月犹贪醉春色笙歌不放彩灯闲更向花朝作元夕水晶帘底瑚枝防红乱掣金蛇飞红渠缩水开瑶洞寳鸭嘘云结绣帏珠宫十六天魔女手撚天花散香雨玉钩笑里暗藏春翠黛愁邉偷换羽何人截竹吹凉州玉兎飞入银河流安得笺天乞长夜夜夜花间作胜逰
　　周徳可
　　送衣篇
　　长城万里飞秋沙弓马夜惊雪作花龙泉吐光射天地是妾掩镜夫辞家此时惜别方壮年年年花发园中烟征鸿无书日苦短牛女夜夜银河邉万瓦欲霜枫似绮亲送寒衣数千里匣鸾顾影鳯孤飞山过望夫到湘水湘水无情漾白波望夫山石浮青螺长途行处意惨怆谁家娇女终夜歌卫霍功髙犹黩武善马未归羝不乳闗河回首路迢遥愁云西山水南浦夕阳孤馆停征轺一身百虑双睇交中宵无人语欲絶风吹烛短山月髙
　　李鹏
　　三尺水劒歌
　　龙侯手提三尺水清晨访吾古狱里直愁云气感星辰满目寒光素涛起元冰凝结揺空青芙蓉白日生精荧为君拂拭开寳匣炯若积雪涵疎星起看天地云冥冥谁其挥叱走六丁为击风雨驱雷霆荡涤氛祲万国寕上头铭字侯所作辞严义正发炳灵怜君少年负才气每能仗义讨不庭侧身北望空驰情君不见燕丹夙昔得荆轲尊前击筑扬悲歌咸阳西入万狼虎白虹贯日横秋河英防事去一朝异奈此古来忧愤多忧愤多向谁语我有髙懐亘千古黄金不用买功名失势因之虎为鼠呜呼腰间寳劒弃如土为尔更歌公莫舞
　　李宗洌
　　古陇头吟
　　天寒陇水鸣呜咽夜饮锐兵从此发海风吹人眼欲枯上陇犹看岭西月悲笳萧萧霜满天十里一堠烽火连去年初度弹筝峡今年复引月支泉从军辛苦事征讨将军功大残兵老
　　呉嵩
　　古钗叹
　　何年美人寳钗失深井沈泥汚玓瓅一朝拾得再揩磨三回五回看叹息双鸾匹凤两股匀终然汚色难为新当时光莹照头上有似桃李揺青春今人不识古仪状寳钗虽好非时防为君插罢拥髻悲物无贵贱皆随时
　　王东
　　暹国回使歌【并序】
　　暹赤睂遗种天厯初尝遣使入贡今天子嗣位继进金字表章九尾一象孔雀鹦鹉各二朝廷以马十匹赐其国王授使者武略将军顺昌知州使者钱唐人江东罗儆作歌仆遂和之
　　江东先生逺扣门口诵暹国回使歌髙秋夜静客不寐歌词激烈声滂沱东南岛夷三百六大者只数暹与倭暹人云是赤眉种自昔奔窜来海阿先皇在位厯五载风清孤屿无扬波方今圣世霑徳化继进壤贡朝鸾和紫金为泥写凤表灵神象悬鸣珂彤庭怀逺何所赐黄骊白骆兼青騧卉裳使者钱唐客能以朔易通南讹遥授将军领州牧拜舞两颊生微涡楼船归指西洋路向火夜夜瞻星河金鸡啁哳火龙出三山宫阙髙嵯峨畨阳驿吏亲为说今年回使重经过先生作歌既有以却念黎獠频惊叱田横乗传嗟已矣徐市求仙胡尒詑岂如暹国效忠义勲名万世同不磨
　　欧阳伯恭
　　天马歌
　　天子仁圣万国归天马来自西海西元云披身玉两蹄髙逾六尺修倍之七度海洋身若飞海左海右雷霆随天子晓御慈仁殿天风忽来天马见龙首鳯臆目如电不用汉兵三十万有徳有归四海羡天马来庻政平天子仁圣万国清臣愿作歌万国聼
　　镏敬
　　赋得潇湘曲送复上人之湖南
　　潇湘露白西风起江竹斑斑澧兰紫神僧八月遡星河木杯飞渡潇湘水潇湘两岸遥相望仙人霞白霓裳炯炯呉丝照清浦鳯梭制锦回龙章翠管银笺为谁写璚佩蠙珠烂盈把兰桡归来江渚空五两飘风疾于马鹧鸪啼雨苍梧秋渺渺呉云天尽头翠珉刻得蛟龙字寄逐南鸿湘水流
　　潘音
　　有所思
　　中心有所思蹙损双蛾睂美人竟长往使我叹离居寂寞就孤枕强睡谁得知夜深清露重飞梦欲何之觉来日迟迟分照上罗帏妆台理云鬓种种尽成丝
　　王守诚
　　徳风歌寄题张使君新亭
　　春风徘徊入中亭太守挥弦政事防春风融融布徳泽太守能行君子徳君子徳比春风春风年年长崇兰众草偃地青茸茸太平天子治四海鳯凰览辉下九阂为君歌徳风曲尽情未终有虞当年咏南薫千秋万嵗称圣君
　　苏天爵
　　甄处士访山亭辞
　　倚髙人兮遯肥羌欲淡兮心夷卜居兮何许山隐隐兮旁围朝抚兮孤松夕采兮秋菊招白云兮为賔抱明月兮同宿展吾乐兮徜徉又何必兮空谷余亦慕兮由巢家滋水兮滔滔嵗晏兮来归愿与子兮同逍遥
　　宇文公谅
　　西湖竹枝词七首
　　赤栏桥低官栁斜粉墙短短阿谁家女郎恰抱琵琶出早有小船来卖花
　　奴唱呉歌郎扣舷明朝郎去有谁怜恨杀呉山遮望眼不见江头郎去船
　　断霞洒洒鱼尾红清唱一声呉山东阿奴只在绣帘里隔着荷花无路通
　　湖里茭青日日多苏小门前无客过今来古往只如此休说当年贾八哥
　　湖上交秋风露凉湖中莲藕试新尝莲心恰似妾心苦郎意争似藕丝长
　　菱花菱叶间水葓采莲入港与郎逢劝君挟弹休打鸭鸳鸯飞起杳无踪
　　孤山山上野烟开折花傍水倾金杯总道梅花天下白只似渠奴傅粉来
　　张翥
　　北风行
　　长河风急波浪恶青天昼黄尘漠漠瓠渡中舟尽泊官船撦防与水争牵马毛寒挝不行秃树挂戛枯蓬惊夜深风定浪声死窗光倒揺天在水前伴相呼随鴈起帽絮不暖衣生棱老贸独语愁河冰上闸下闸应蹙凌篙师指直失増减明星欲明霜似糁馆陶城南鼔紞紞
　　休洗红二首
　　休洗红洗红红在水新红换作裳旧红翻作里回黄倒緑无定期世情翻覆君所知
　　休洗红洗红红减色虽好不如新着时须爱惜阿母嫁女不择人鸡飞狗走常苦辛
　　杏叶黄
　　杏叶黄杏叶黄蝴蝶双飞来飞来东家墙东家女儿绣衣裳可怜蝴蝶惜流芳妆鬓无心苏合香起弹妆上筝自歌杏叶黄杏叶青时君去乡坐见黄落思断肠安得致之在我傍君不来天繁霜
　　小游仙词八首
　　清华公子并骑龙直过蓬莱第一峯亲见海中城阙好半栽玉树半芙蓉
　　五色烟中玉女窗凤歌鸾舞一双双除是飞琼方敎得紫箫吹彻不成腔
　　来不分明去不言红椒花露湿妆防巫娥已逐梦魂断十二碧峯愁暮猿
　　月圃羣芬次第开歩前红露下瑶阶樗蒱偶共真妃博赌得双头白燕钗
　　道人寄我紫逻山时复卖药来人间石潭薄晩有龙鬬满谷湿云无路还
　　五岳真官立帐前露芜香霭落琼筵夜深醮罢各归去一一马声嘶上天
　　美人临水笑相邀自解罗巾掷作桥同觅云间仙伴侣杏花坛上聼吹箫
　　月帐新开蕊辇过桂花凉露洒天河双星一夜叙离别狼籍碧莲秋露多
　　紫坛筚篥曲赠善吹者任子中
　　君不见兹乐工能新声截竹插芸吹月明黄沙碛里槖驼断花门山上浮云生夜深促节转悲壮只愁崩倒赤连城石崖划裂水泉涌海鹘怒戛风力竦贾胡惊起怨思长都防罢饮精魂动传之中国久更新任郎妙解尤絶伦镂檀作管如紫玉连蝉锦囊金作束等闲未肯出向人为我酒邉吹一曲落花撩乱游丝起流莺无言蛱蜨死当头独发调最髙响来直在青云里顿令阳春变秋色佶栗呉霜飞绕指敎坊弦索惨不骄歌舞堂中静如水古谁得名今莫比讵数阳陶与闗李南音北谱此正繁含嚼纷纭徒聒耳我心感慨未易降已觉满座寒摐摐安得酒船百斛乗月去数声吹黒鱼龙江
　　宫中舞队歌词
　　白玉雕钗燕黄金凿歩莲箫吹凤台女花献蕊宫仙香雾团银烛歌云扑锦筵请将供奉曲同贺太平年
　　前出军
　　前军红衲袍朱丝系彭排后军细铠甲白羽攅鞲靫辎车左右驰万马拥长街送行动城郭斗酒饮同侪壮士当报国毋为乡故怀
　　后出军
　　行行铁兜牟队队金骆驼呜呜吹铜角来来齐唱歌总戎面如虎指顾挥雕戈马蹄无贼垒手棰可填河王师本无敌安用战图多
　　拾麦吟
