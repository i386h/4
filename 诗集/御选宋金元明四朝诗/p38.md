<!-- { "loadSidebar": true } -->
　　荔子无几何黄柑竟如许迁臣不惜日恣意移寒暑层巢俯云木信羙非吾土草芳自有时鹎鵊何闗汝
　　晁补之
　　冉冉孤生竹
　　冉冉孤生竹托根中谷卑结髪事君子江蓠近华池江蓠荣有时迨此春冰期玉盘有佳飱思君以忘饥枣下何纂纂朱实亦离离秋风一披拂菀其为枯枝愿垂太阳惠照妾葵藿微
　　渉江采芙蓉
　　渉江采芙蓉江上零露滋方舟不能度日暮白苹悲清波有鸣鸿荡漾安可期幸因南风逝寄言钦所思
　　虚斋
　　虚斋闭疎窻竹日光耿耿更无司业酒但有广文冷人怜出入独自喜往还省时作苦语诗幽泉汲修绠
　　直舍即事
　　秋云多重隂凌旦亦可乐虚斋坐亭午寒雨依髙阁王官有忧责霖潦河未落孝先但欲眠不奈弟子谑黄花廹晩景白露下丛薄独当慰佳节得酒自斟酌
　　和苏翰林题李甲画鴈
　　画写物外形要物形不改诗传画外意贵有画中态我今岂见画观诗鴈真在尚想髙邮间湖寒沙璀璀冰霜已凌厉藻荇良琐碎冲阳渺何处中沚若烟海
　　晁説之
　　六月五日池上
　　苍然暮色来初月光尚微河汉亦不髙仰看天四垂众星亦何多粲若天围碁忽惊毛骨清溥露霑我衣放杯折荷花中有千丈丝织为芙蓉裳可作江湖归
　　麦
　　层云挟雨来四郊树木苍东风吹春泥尚带花药香年华不可驻倐见夏日长近传陵陂麦宿昔青巳黄邻舍思煮饼隔墙闻沸汤里胥忽在门先当输官仓
　　从宋宪登万景楼
　　胜地开杰观大川壮重闗使者领我来共此须臾闲玉节照緑野银瓶落青纶酒酣望八极气豪吞百蛮俯归二江水逺指三峩山遂令苍茫外尽在顾盼间崔嵬凌云寺缭绕含风湾洲渚逓隠见烟霞渺斓斑静看浮鸥没坐数昏鸦逺作者必磊落后来莫能攀不减鹳鹊栖可想熊豹顔下有安乐园惜哉半荆菅谁其为起废叹息岁方艰
　　逺望
　　山近色未佳山逺看始好我居巴峡内所向苦奔峭清晨望西南忽尽牂牁徼时于苍茫外寸岫出林表云来翳遥碧眇眇没飞鸟方知胜絶处略已领其要何必亲跻攀辛勤事幽讨平生谢康乐往来永嘉道此意当未知蹑屐空知老
　　乐温道中
　　路经新峰驿薄暮聊解装颓垣生秋草庭芜亦巳荒北风吹空林宰叶陨廊夜寒不能寤起坐心彷徨出看天欲明疎星淡无光征夫稍速驾起拂车上霜墟中始辨道迢逓征途长树色共空濶晨光尚苍茫鸡鸣始知邨渐觉暾朝阳青烟出林际滞穗或在场感兹田舍乐慨然懐故乡黄金百镒尽失落徒悲伤
　　秋日送客梁山道中
　　白露下木末寒蜩抱枝鸣道旁几官树稍稍栖鸟惊不知何为尔萧瑟来秋声遥山敛暝色凉月含空明吾其及清夜登车可徐行露帻受新爽风襟濯轻尘兀兀寄残梦泠泠析余酲东行二十里斗落参复横晨光明紫霞银潢淡疎星吾行不可缓晓复尘沙生
　　合江县舟中作
　　春江涨满流渐没滩上石是时三日霖垅麦半腐黑四顾云气昏江树生逺色苍茫何所辨目尽千顷白汗漫若无际空蒙如有觌萧萧雨中帆正此逺行役冯夷喜我至归路风愈力中流浪为开荡漾放舟入恍疑潇湘游白苹了无迹故人楼中望天际应可识
　　梅
　　微阳囬孤根霜雪破余凛顔红发春鲜肤粟怜夜永轻风送幽香缺月散清影寒鸟忽飞来伴此一枝冷
　　晁咏之
　　初行山
　　霭霭初蒸云落落欲坠石山深多晚花照水自红碧渔艇入烟小松竹凌烟直西风漾碧波扁舟恣欹侧客从北方来苦遭世俗廹登临虽夙愿山川多未识浩荡涉寒流跻攀并苍辟扪萝窥鸟道踏迳穷人迹清泉洗尘心山鸟惯幽客逸兴良未巳日下千崖赤十载孙兴公好具登山屐
　　晁冲之
　　送王敦素
　　先君有六女所托皆髙门季也乆择壻晩得与子婚子家望海内实惟谪仙孙笔力有家法势作风雷奔结交多英豪坐致名誉喧忆昔识子初河流出昆仑中间一再见骐骥始伏辕去年接同居底里见所存磊落忠义人爱国忧黎元使当元祐时密勿与讨论上可防廊庙下可裨谏垣惜哉不遇知白髪早巳繁卑官不可説感激犹主恩烂熳有归期系舟古槐根祖饯无酒食赠遗请以言子家钟山下随事有田园竹径背古寺草堂面江邨髙轩纳翠微脩筒引潺湲林影散书帙山色揺酒樽日饮建康水时登谢公墩沉酣左氏学浩荡极辞源客至勿多语欲吐且复吞书来无悤悤慰我别后魂次韵集津兄防羣从王敦素宿王立之园明日西征马上寄示诸人【以道尝监陜府集津仓】
　　秋髙访幽居风急桑未落天寒鸡犬静地僻门巷阔主人避世贤自説乆栖泊呼儿出樽罍梨栗亦不恶賔主四五人谈笑动林薄夜阑惨无懽离忧倐中作兄也天下士千金轻一诺挥斥杨墨徒正是邹鲁学如何但银鱼生事了无托惜哉桃李姿见笑葵与藿鸡鸣驱车行令人意参错
　　雪效栁子厚
　　月落鸡声寒晓色静茅屋开门惊不知夜雪压脩竹槎牙生新冰鳞甲刻溪谷皛皛洲渚明冽冽川原肃孤蹲雀不动沉酣客犹宿呼童晨汲归独潄寒泉玉
　　张耒
　　鄙性嗜酒亲友所知也绍圣丙子得官明道寓居宛丘职闲无事终日杜门人知其好饮或馈之酒不问寒暑日輙数酌饮虽不多而乐则有余因读渊明饮酒诗窃爱其文词而慕其放达因次其韵嗟予与渊明神交于千载之上岂敢论诗哉直好饮者庶几耳得诗一十九首【录二首】
　　我欲常饮酒俗事苦夺之饮酒不得醉何如未饮时颠倒众讥笑佳处正在兹念此虽杜门浊酒日常持处乐非纵情处静非避喧豪夸与枯槁彼各据一偏悠然独乐处在我不在山羲皇迹已逺三酌呼可还一尊毎独睡不待宾客言
　　莎鸡
　　金风肇残伏玉树先秋凉喓喓草间虫感时振衣裳楚客万里思夜吟怨藜牀劳劳终夕语共此檐月光孤轮曵独茧折管韵哀锵辛苦豳父兄无衣畏风霜
　　宿虹县驿
　　长堤溢舟车上下无暂歇煎熬古驿门聒聒争琐屑东南淮浙富输馈日填咽楚风习喧卑呉舌动嘲平生耽静意投閙剧含哕况兹道路勤强食慰饥渴年来嵩洛兴乆与泉石结终当卜吾庐云山对华髪
　　发岐亭宿故镇三首
　　我别竟陵时楚稻如碧丝秋风发齐安稻穗如植旂流年去荏苒客路何逶迟弛担中林下永负山中期乘月入秋山月午山蹊静森森松竹林夹道散疎影隂风留暗壑白露防朝岭耿耿邨鸡鸣坐感单衣冷征人不敢安蓐食待明发润冲石上云冷踏松间月艰难付一笑岁月惊屡阅偃亚道旁松茯苓应可掘
　　独游东园
　　清晓步东园独游怅无侣菰蒲緑已深鵞戯春塘雨取酒就花倾隔林邀客语归来春兴阑睡起日亭午
　　次韵曾存之官舍种竹
　　曾郎风尘外不似宰官身吏舍数竿行凿池水鳞鳞此君不可疎亦复未见亲虚心澹相授颇似南郭邻我知王子猷正是君辈人
　　白乐天有渭上雨中独酌十余首效渊明余寓宛丘居多暇日时屡秋雨效白作得三章【録一首】
　　罢官卧穷巷值此云物秋连延经旬雨城市欲行舟柱础变坳堂瓦沟成暴流萧然残暑退寒事戒衣裘老人朝睡足起坐梳白头呼童饬晨餐薪湿防妇愁洗我朱提杯不复具肴羞一觞巳径醉万事良悠悠
　　临文
　　一病废百嗜好文心未忘南窻纳虚明罗列陈缣缃茫昧考巢燧典章断虞唐清妍进屈景隽永旌苏张少狂不自料遇事形文章误逢作者叹固复力披攘蹉跎生白髪始抽石室藏粗见汉家事濡毫时否臧文词比工祝不殊公卿行何用疲心精舍本弃耕桑读赋意凌云律令尊张汤荣华系遇合才技无短长颇师老氏术抱朴和其光无营以卒岁刻意翰墨场
　　寓陈杂诗
　　清夜何晏晏客睡亦复佳邻钟唤我觉咽咽闻城笳披衣行中庭星汉巳横斜缺月挂西南皎皎流清华莎鸡振其羽蟋蟀旁悲嗟悠哉岁巳秋日月如奔车
　　疲马龁枯草闭门苔藓深闲坊居人少秋日疎槐隂境寂心亦闲萧然散巾襟静中有深趣因见至人心谷神古不死兹理良可寻无令儿辈觉一抚无弦琴
　　念昔为吏日朝夕羡人闲解印出公府翛然若归山衡茅三畆居无客门常闗早眠而起晏永日或不冠故人逺寄酒为致一醉欢我亦领其意呼儿具杯盘长闲贫亦好安用朱其轓我生本蓬荜乆已傲饥寒
　　古意效东野二首
　　与君虽异坊和凉各平分巳遣月入牖更教风扫门照君幌中寝拂君堂上尘绸缪似衣带终日绕君身扇不风自凉身不兰自香深居不出阈幽独更清扬为鹊栖君树为燕巢君堂不食亦可饱况乃餐辉光
　　沈丘道中
　　霏雾沉逺星芳林语春鸟客眸带余睡马力健清晓凝烟披草际初日动林表心随和风快兴与飞云杳芬菲怅巳晩夏隂生桑枣慷慨一据鞍此懐殊未了
　　寄参寥
　　春风入楚乡与子别经岁有客过我门携君尺书至昔我出京师仓皇省家事遂令千里别不一执君袂又闻子亦行杖履苦飘驶虽成相思诗欲写不可寄飘飘山水梦时与飞値乃能以书来知子犹我记浮云随髙风聚散未可计迟君冰雪诗濯我尘埃思
　　旦起
　　漫漫东牖白开帷纳晨光欠身推夜枕扣齿披朝裳瓦盎汲石泉潄濯齿颊凉惟兹孟夏初宿雨清髙堂栖鸟起且啅露鸎鸣更藏悠悠晩花殷落落古栁苍西舍初鸣舂东邻出求粮客马已别枥商车欲逾冈羲和一扬辉羣动皆扰攘有生无不求谁得偃于牀人生但如此勤苦亦可伤况我病倦翮飘飘信风翔永懐中林士栖志烟霞乡愿言寄旅迹栖托以徜徉
　　和周楚望
　　宿雨生晓润繁云滋暑隂我居废不葺常苦积雨侵果坠厌风恶草沉知潦深拳拳抱幽叹耿耿婴烦襟吾子乆不来幽居谁见临飘然得秀句生我江湖心一官亦漫尔勤苦安能任何当舍之去拂我尘埃琴饥寒仰五斗求尺而亡寻悲哉复契濶谁复知我音
　　秋日晨兴寄楚望
　　夜雨霁清晓浮云散凉川幽人理青髪汲彼古井泉焚香展素帙持珠讽妙言晨晖淡悠扬秋霞丽绀天萎花开露余孤叶零风前感此芳节晩长啸心悠然倾觞散滞念餐菊留华年牢落岁暮心非君谁与宣
　　感秋呈宏父兼呈楚望
　　西风吹我舟系缆岸邉栁萧萧落船叶日夕烦我帚心惊芳岁晚日月去如走搔吾髩间髪少壮宁复乆平生拙谋身辛苦为五斗茍逃饥寒忧不敢择所受心因摧折低面苦尘埃垢蹮蹮警前勇俛俛蹈新揉功名委之命宁足计薄厚独携古人书千古相献侑我烹亦有鱼我酌亦有酒非求与俗违聊以安吾守
　　西风中夜来飞雨随以至揽衣不能眠起坐为涕泗炎蒸虽云酷香草犹可佩清商来无情凋我兰与蕙吚吚草虫悲袅袅露蝉嘒髙梁燕如客铩翮鹰方鸷乾坤今无心万物随一气如何于其间感怆坐自累置之勿复道得酒但知醉陶然杯杓间潇洒无余事
　　浮云无停隂急雨来清秋飒飒水上风吹我千里舟二年客淮楚乞米充饥防空堂堆诗书冷落妻子羞操舟今何之漫浪为西游岂不厌奔走贫贱无良谋人生天地间如萍水中浮安得必所往南北但随流达者知其然委巳任去留止若寄渚鴈行如浮海桴万物本无事百年漫多忧冥懐付造物俯仰余何求
　　西华道中
　　我行陈许郊千里平若掌居民杂荆榛耕少地多旷野兎乍跳奔惊鸢或髙飏乔林多疾风寒涧有余涨棘篱蔽茅屋鸡犬入邨巷主人扫土榻秣马具朝饷童儿汲土井败饭堆瓦盎勿悲为生陋自足无他望嗟予走薄宦奔走年将壮长抱羁旅愁何时税归鞅
　　感春
