<!-- { "loadSidebar": true } -->
　　江臯春暖桑盈墅三农耦畊蚕事举嗟尔戴胜胡为来乃有鸣声惊织妇戴胜来降于桑采采丽羽何清扬天时月令仍相当兹禽一鸣谷雨至农人闻之兴耒耜蚕成缫丝秧及莳
　　陆友
　　桂之树
　　桂之树褰我衣秋风昨夜起游子送将归明年春水盛鼔檝下江矶
　　张师贤
　　和西湖竹枝词
　　孤山脚下三叉路孤山墓上好梅花不似马塍桃李树随春供送到人家
　　沈性
　　和西湖竹枝词
　　侬住西湖日日愁郎船只在东江头凭谁移得呉山去湖水江波一处流
　　衞仁近
　　秋夜曲
　　谁家女儿青结螺花前双歌舞婆娑相帘在钩明月多柰此迢迢凉夜何
　　银河流光夜初静姮娥娟娟度鸾影绮疏美酒醉方醒倚阑吹箫更漏永
　　缪偘
　　和西湖竹枝词
　　初三月子似弯弓照见花开月月红月里蟾蜍花上蝶怜渠不到断桥东
　　马麐
　　春夜乐
　　越罗复幔茱萸红蹙金绣带蟠双龙铜盘腻烛传香蜡帘箔星光钉文甲金刀割红翠釡烹荳蔲压春赪玊罂神仙舞盘踏月行鴈沙印雪留云缨朱丝泠泠金粟柱风流上客琼林主碧海烟中采香妇湿花仙骨霑春雨
　　和花游曲
　　绮楼十二浮空蒙宝衣翠络熏麝风宫妆窈窕银屏里鹦鹉呼名隔江水茘枝木花覆门珠佩丁东摇曲裙馆娃宫里潘妃步赢得一丘红粉墓探花仙子何处来乳酒百罚行深杯夜阑酒倒挥玊椀遮莫城头催漏板人生一身东复西花游日日须留题尚记题诗动宫使字落骊珠三十四金花重赐五云笺制作清平乐府篇
　　独酌谣
　　独酌谣独酌当中宵中宵万籁寂独酌兴歌谣玉露下金井银河沈素涛一酌再酌神思超安得十洲仙人共倾倒驾风鞭霆厯览八极同游遨鲁戈莫挥斥羲车莫招摇便当瓮头醉笑解黄金貂君不见车轮马足长安道鸡鸣五更天未晓又不见北邙风雨迹如埽石驼断碣眠秋草天飇泠泠吹我襟独酌独酌慰我心流光去人那复得洗盏自歌还自吟
　　岳榆
　　渔庄欸乃歌
　　文竿比目出清波翠袖香醪金叵罗凉月团团当槛白秋光冉冉隔帘多
　　黄花丹树老渔庄锦瑟秋风子夜长惊起水禽栖不稳背人飞去不成行
　　袁暠
　　渔庄欸乃歌
　　秋水芙蓉面面开锦堂低防小蓬莱夜深莫把珠帘下恐有青鸾月底来
　　玉人花下按凉州白鴈低飞个个秋弹彻骊珠三万斛当筵博得锦纒头
　　文质
　　月漉漉送瞿慧夫之练川
　　月漉漉在娄水老蟾千年浸不死容华已萎春蕙芳望茫茫运天髓月漉漉在练水桂影无烟玊如洗一天清吹凉参差琉璃碧破飞鱼起我家月明沧海曲渔歌不惊鸥梦熟脱巾醉卧竹叶舟白头浪起高于屋送君行月漉漉
　　折杨栁
　　折杨栁烦纎手金黄细缕牵春愁送客年年汴河口汴水明杨栁青此时伤心无限情同心结就孤舟行折扬栁君知否有书莫寄双鲤鱼一度春风一囘首
　　白云海歌
　　白云深白云深白云深处元无心眼空瑶海一万里山光不动秋阴阴虚白英英啓扃牖袖拂天开落星斗尽随玉气化为龙不逐西风变苍狗道人高居白云里九重丹书征不起三生石上话因縁春梦梨花隔秋水风尘眯目横干戈龙吞虎噬柰尔何断蛇神器未出匣海宇无复春光和世事纷纷为落絮百嵗流光水东注白云与我有深期我亦相依白云住
　　顾敬
　　和西湖竹枝词
　　楼船女儿日晩歌莲心结子绾双螺湖水萧萧湖月白柰此湖中凉夜何
　　陆仁
　　春波曲
　　青青太湖波小小芙蓉楫舟轻弗解操水深那敢涉
　　野田雀
　　野雀飞在田化为田中鼠黍稌动连云鼠食那知止
　　栁枝曲
　　朝垂金门雨暮拂玊阑风飞絮高高去枝叶在深宫
　　缺月词
　　月体无亏缺日照乃自偏安得长合璧与天相周旋
　　精衞词
　　精衞两翼大飞向海波去口衔石子不知数山高高海深深山高水深石自沈
　　招鹄词
　　黄鹄兮黄鹄鶱翮兮扶摇一飞兮絶泰华再飞兮冲层霄鹄兮无弟与兄若将求其曹于乎鹄兮心悁劳燕雀在樊兮食且饱乐且不忧中林有木兮木有巢鹄乎归乎无逺遨
　　石妇词
　　鸟鸣孤竹冈春花复斑斑江水日东落行人殊未还妾孤处妾之心白于水水白泥可浑妾心洁且明望夫不归那忍生精神忽通化为石千秋万年冈上立
　　思公子寄马希逺
　　蟋蟀兮在户菊始花兮婀娜擥芳兮延伫思公子兮江之左筌桡兮桂旍江流兮泌清絙朱弦兮横琴荼甘如荠兮楚酒馨宛迤兮娄水蘼芜黄兮夕雨娄之上兮有园与庐思公子兮归乎乐只
　　渔庄欸乃歌【并序　録二首】
　　至正辛夘秋九月十四日玉山燕客于渔庄之上芙蓉如城水禽交飞临流展席俯见游鲤日既夕天宇微肃月色与水光荡摇櫺槛间遐情逸思使人浩然有凌云之想玊山俾侍姬小琼英调鸣筝飞觞传令欢饮尽酣玉山口占二絶命坐客属赋之赋成令渔童樵青乗小榜倚歌于苍茫烟浦中韵度清畅音节婉丽则知三湘五湖萧条寂寥那得有此乐也赋得二十章名之曰渔庄欸乃歌云
　　湾湾流水曲阑干鸂芙蓉不耐寒玊手为开银屈膝举头却见月团团
　　日暮休凭鬬鸭阑落霞飞去水漫漫秋光都在重屏里东面青山是马鞍
　　沈右
　　和西湖竹枝词
　　劝郎莫向花下迷劝郎莫待醉如泥临行更有分明语枝上流莺休乱啼
　　张田
　　西湖竹枝词
　　潮去潮来春复秋钱塘江水通湖头愿郎也似江潮水暮去朝来不断流
　　舒頔
　　百牛图歌
　　繄谁画此百牛图绢素淋漓悬两壁摩挲细认角头奇无乃戴嵩留宧墨牧童骑策过前邨春树阴阴春草碧云收雾敛山花明逺近巅崖翠光湿平湖断岸水浅深皱縠粼粼如展席犊眠草间牛不乳饥齧青刍砺苍石或饮或浴云满身物我相忘袛自得横斜体态百头殊牧竖笼雏戏阡陌有时背上颠倒骑细雨斜阳横短笛时平放尔桃林中布谷催畊苦相迫呜呼比年兵革弥天下千畦万陇生荆棘只今农父把锄犂处处开畊皆尔力斗米三钱户不扃四海苍生无菜色
　　织妇吟三首次知县许由衷
　　妾家住西湖家贫守清素年方二十初学织常恐暮父母生我时不识当门户夫君良家子安肯受辛苦机织不畏多但畏官府促去年布未输今年粮未足阿姑八旬余缩首檐下曝君戍忧边庭妾心念机轴乱丝入手中上机十数疋细花间鸾皇精巧俗莫测朝餐釡底焦下尽雪下滴君心似明月愿照尘苦力
　　络纬吟
　　夕露凄以清凉飚飒然至篱根断续声长茧缲络纬双股依草荄两翼鼔元气月明更漏迟似诉无限意微物尚知时叹彼非物类我怀素潇洒闻汝澹忘虑
　　江南曲
　　庭院深沈日正长緑窗红几绣鸳鸯落花风起停鍼看胡蝶双双过粉墙
　　缫丝叹
　　东家缫丝如蜡黄西家缫丝白如霜黄白丝出蚕口长短缫出妇手大姑停车愁解官小姑剥茧愁冬寒向来苦留二月卖去年宿债今未还手足皲瘃事亦小官府鞭笞何日了吏胥夜打门稚耋生烦恼君不见江南人家种麻胜种田腊月忍冻衣无边却过庐州换木緜
　　舒逊
　　织妇吟
　　锦织并蔕花花成谩停梭停梭复细看人与花如何明月照中天败叶鸣寒柯谁知恩爱心翻成离恨多双星照短牖孤月悬高枝仰睇星月明对此令人悲手持并州刀为君裁寒衣不忍密密缝此心君应知
　　周霆震
　　武昌栁
　　武昌栁青如许旧恨新愁千万缕宫莺去尽野鸡栖憔悴江南谁是主朔风一夕卷栖鸦春日莺啼忆旧家流落王孙重系马雨晴天气属杨花
　　军中苦乐谣
　　半臂纒腰帽巻氊剪裙荷叶腿齐编市西桥外看屠狗笑掷并刀赌酒钱
　　堆帽红缨间黒缨粉青宦袴短黄裙酒楼突过行人避近日新充水砦军
　　旌表门前路几弯浮图坡下日衔山马上长身单白纻双双缓辔打毬还
　　短发风欺破帽斜日西跣足踏红沙妻孥待哺不遑防流汗担柴赴主家
　　叠石支牀拥败氊抱闗击柝日随縁松灯自抱芒鞵了要办明朝买菜钱
　　劒锋交处奋身跳箭集征袍血未消夺得红巾冲阵马归涂干被长官要
　　官船公子抱琵琶笑指娼船白藕花今夜江头好风月买鱼载酒宿谁家
　　团扇题诗爱越罗画船载酒沸笙歌何人夜读张巡传独占秋江月色多
　　十里长洲列战船白头吟客坐看天何时得见三阶正独寄篷窗夜不眠
　　杨栁枝词
　　离宫别馆短长亭忘却江南旧日春是处人家种杨栁往来系马解留人
　　背立东风淡画睂断肠烟雨一枝枝隋宫汉苑春无主莫向江南话别离
　　移栽杨栁受风多南畔行人北畔过莫道浮萍是飞絮好随流水到官河
　　舞絮含愁入酒家何因得近琐窗纱春风万一无拘束放去钱塘逐落花
　　杨翮
　　金谿县孝女庙乐歌【并序】
　　有元至正元年抚州路金谿县新作二孝女庙成按二孝女姓葛氏在唐宝厯间以官责其父祐亏链白金事不胜暴酷皆发恚投冶中焚死父因获免并其邑除坑冶之害以迄于今是宜血食其土矣国子博士呉君师道既文之石而祀神之诗阙焉上元杨翮撰为乐歌三章俾金谿之民嵗时歌之以祠孝女其辞曰
　　灵之来兮两旗张导旌兮锵琳琅缤晻暧兮相颉颃并辎軿兮归故乡归故乡兮民所望昭蠁兮防洋洋庭燎辉兮夜未央椒兰发兮郁芬芳民报祠兮弗敢忘心屏营兮咸肃将灵格思兮民乐康
　　灵之留兮澹容与云凝凝兮翳堂宇琼筵陈兮合箫鼔列尊罍兮酌清酤牲肥腯兮承雕俎女巫进兮傞屡舞诵神徳兮歌颂举孰捐躯兮悟时主齐英英兮惟孝女继兹今兮飨终古灵醉饱兮民乐胥
　　灵之去兮将安之俨欲旋兮猋上驰互招摇兮烂祈祈遵云路兮眷威迟金有赋兮地不遗竭赀产兮民力罢我邑井兮咸熙熙赖神惠兮独弗罹千万禩兮神是稽荐苹藻兮荅神厘灵遄逝兮民聿思
　　张端
　　宾鸿吟
　　鸿鴈来天雨霜鸿鴈去春日阳鴈来鴈去如嘉宾寒寒暑暑愁杀人一声呌落秋空云不觉泪下霑衣巾如宾又复如兄弟吁嗟人兮不如彼
　　白苎词送孟季成崇明同知
　　歌呉歌舞呉舞呉儿蹋浪鸣双橹春风衮衮送行舟新除使君衣白苎君衣一何素娟娟照青年飘摇举长袖亦足相回旋白衣之白白于鹭看时莫使缁尘污
　　呉志淳
　　钟陵行【并序】
　　真定刘生客死闽中同行者为归其骨其妻胡氏自图夫容以祀因哭而絶邻人怜之遂合葬钟陵东门
　　钟陵东门白杨树行人指防是双墓墓中夫妇俱少年一双白璧薶黄泉黄泉相逢语呜咽一一从前向郎说前年郎去客三山今年郎归白骨还当时自画蛾睂样今日却写郎容顔容顔转似心转切呌郎不应心断絶生时不得逐郎行死时却与郎同穴丹青遗像留人间年年泪竹寒生斑当年曽过延平渡还见双龙化劒湾堂前既无父与母堂下又无儿与女使妾有子堂有姑丹心一寸那能枯六朝盛事付流水忠义几人能到底秋风月冷凤皇来与郎同上吹箫台
　　留睿
　　思亲行寄弟子通
　　今年八月来作客出门倐忽日一百自从二十走湖海零落天涯几岑寂几岑寂重悲叹亲在高堂望子还子在长涂衣亦单准拟明年作官食君禄归来共汝舞袖红斒斓天目之山去天不盈尺使我登之徘徊望乡国吁嗟胡不生羽翼吁嗟胡不生羽翼
　　郑洪
　　大姑谣
