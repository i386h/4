<!-- { "loadSidebar": true } -->
　　洗尽娇红出翠帷玉人无语背斜晖绿华前度通仙谱天水何年染素衣宴罢瑶池春梦断影寒姑射夜深归禁烟时节多风雨莫遣繁英一片飞
　　张雨
　　马塍新居
　　浮家泛宅意何如玉室金堂计未疎归锦桥边停舫子散花滩上作楼居澹然到处自凿井晏闭闗方著书但得草堂赀便足人间何处不樵渔
　　西湖放灯
　　共泛兰舟灯火閙不知风露湿青冥如今地底休铺锦此日槎头直挂星烂若金莲分夜炬空于云母隔秋屏却怜牛渚清狂甚若欲燃犀走百灵
　　次韵段推官观潮
　　雪涛卷入白螺杯云梦吞将滟滪堆陈马直从天汉落风先自海门来青山一向开银壁黄繖中央立露台好在画图留壮观江头白首不堪回
　　次韵虞公和断江和尚种松
　　松下微吟惬病悰支离潦倒似支公顶因巢鹤翻成结心为依禅毕竟空陆子坛前春古淡葛洪井上雨青防茯苓乞与杨贠外谁复缄诗过浙东
　　游华藏寺
　　湖上乱峯如髻鬟湖边才子驻春鞍霜余鹦鹉沙汀浅日落麒麟墓道寒古壁风篁无尽意清尊云海有余欢逺游未羡防夷子直向飞仙乞羽翰
　　题雪景三香图二首
　　春雪无声入画堂东风浑似北风凉秖缘何逊题诗少信是徐熙落墨强青鸟下迎罗袜步苍髯来近玉台妆匡庐也入幽闺梦睡里山花各自香
　　雪羽飞来雪意浓国香狼藉暝烟丛倩谁与翦呉淞水爱尔能吟栁絮风翠袖佳人玉跳脱平头奴子锦熏笼劒南画手看前辈着粉施朱或未工
　　范以善云林清逺馆
　　华阳范监居幽眇不到窗未易逢山气半为湖外雨松声遥荅岭头钟常闻神女骑龙过亦有仙人控鹤从安用乗流三万里小天元在积金峰
　　舟次滆湖用栁博士梦薛元卿诗韵寄倪元镇兼怀郑明徳
　　逺思重逢茅小君香销酒尽路三分五湖归思浮天水一霎秋阴过雨云栁子篇章浑可法花奴弦索共谁闻惟应自洗唐溪石填得金泥小篆文
　　次韵刘伯温御史春游
　　草木幽馨涧道微白云拄杖去如飞独寻玉女洗头处相伴仙人采药归几叠翠微深杳杳一帘红素乱霏霏何堪酒债兼诗债老却江南白苎衣
　　题范徳机编修东坊槀后
　　一编上有东坊字惭愧诗中见大巫直想瘦生如饭颗竟从痒处得麻姑咸池水浅孤黄鹄空谷天寒病白驹拟共风流接尊酒秖愁尘土没双鳬
　　三月病怀
　　煮药香中聴雨眠都缘未熟养生篇雪消春水深三尺日上花阴过几甎世事悠悠高枕外衡门寂寂暮霞边自惭病鹤摧穨甚却顾云霄意悄然
　　吾爱吾庐
　　吾爱吾庐聊复尔眼前白石与苍苔水从林木阴中过风自房栊曲处来薄有余情归竹素竟无长物受尘埃先生闭户成真嬾诗债敲门不厌催
　　乙亥二月还钱塘书怀寄刘师鲁
　　黒头时与王孙别春草又生天一涯贫甚冯驩犹有铗归来丁令已无家葑田湖窄残舟少墓道山荒剰屋斜还忆菌巢书数卷雪麋应防手栽花【雪麋元洲白犬名也】
　　十二月五日雪晴
　　日光玉洁千峰立快雪晴时一气凝当昼炉亭催埽巷犯寒鱼榜借收冰松皮石裂号饥鼠窗隙尘消触冻蝇青茁菜芽浑可爱倩谁春餤卷红绫
　　铁笛道人新居曰书画船亭作诗以寄
　　苏州去访扬雄宅近水楼居似月波东府官曹知者少西山爽气望中多台招天上仙人鳯池养山阴道士鹅谁和凉风吹铁笛莫愁艇子栁枝歌
　　荅董子羽见寄
　　清都闻已住多年鹤驾鸾骖与后先阊阖五云宫树暖蓬莱初日羽衣鲜神仙翰墨唯皇象史馆人材总孟坚天上春风如旧识殷勤吹送寄来篇
　　再次韵实喇巴勒郎中春游二首
　　杨栁三眠午未醒杨花飞雪散星星海中蜃气春浮岛月下胎仙夜降庭尺素书来云锦织紫鳞跃处浪纹腥楼前政有三株树翦断西山一半青
　　邻近桃源鸡犬家不缘迷路得看花衣裳总湿三危露服食惟消五色霞鹤冢浪磨崖上字渔舟潮阁渡头沙石盘棋子都狼藉莫向人间问嵗华
　　八月十五夜待月
　　移牀露坐闲临水浴鹄湾头足芰荷秋已平分催节序月还端正照山河老怜宋玉生悲思狂忆桓伊作浩歌云汉茫茫一巵酒白头惭愧古人多
　　碧筒饮
　　采绿谁持作羽觞使君亭上晩尊凉玉茎沁露心微苦翠葢擎云手亦香饮水藏莲叶小吸川鲸恨藕丝长倾壶误展淋郎袖笑絶邪溪窈窕娘
　　上京赐宴王睂叟有诗次韵
　　从事何缘过草堂行都遣赐玉壶方逺劳使者红尘骑烂煑仙家白石羊中圣敢辞千日醉承恩独许四明狂金茎賸有三清露润及葵心向太阳
　　次孙大方仙兴诗韵
　　仙仗来时瑞雾屯真人玉女侍灵轩亭亭珠穂香烟直烂烂扶桑玉色温花雨埽尘鸾帚湿岛云承韈蜃楼昬至今星斗天坛夜望拜青都虎豹门
　　送人之茅山
　　桃竹齐睂草屦柔江云晓湿木棉裘茅山一去五百里楚月相望十二楼林下甑香黄独月松根鉏冷茯苓秋药瓢料得归来满多病微躯我亦求
　　雨褱郭子昭御史
　　洞户霾云昼不开大茅南面水萦回深山此日蛟龙喜旧雨故人骢马来涧道浮槎高寄树石幢阴篆湿生苔销愁底用金陵酒賸引洼尊枕瀑雷
　　次韵荅呉兴黄伯成
　　行尽松阴黄叶株三叉路口开茅庐青山对语惟扪虱落日催归独跨驴土木形骸叔夜波澜文字木元虚残年记得相存问莫道天寒无鲤鱼
　　丹阳道中观稼
　　行遍山东黄叶村纵横草路细难分荒鸡户暗蟏蛸月落鴈天黏防防云下泽车傍县酒榼延陵词畔读碑文空山更觅牛羊迳入兽依然不乱羣
　　赋西塞山送赵季文湖州学录
　　往来苕霅旧山川流水桃花思杳然溪女浣纱春雨后仙人把钓夕阳边渔歌未用朝廷觅恵政先繇隐逸传不信青衫涴尘土水晶宫里住三千
　　猿臂笛
　　三峡家山已隔生一枝玉骨尚堪横攀援逺似穿云曲吟啸高于喷竹声栗叶霜黄天竺梦梅花春老玉闗情伶伦且为相娯乐谁问将军善射名
　　夏商隐还京师
　　扈跸行营三十载王门不肯曳长裾闲从甪里先生饮与说圯桥父老书花外飞丸红叱拨月中采药玉蟾蜍残骸尚有刀圭分防向南山访敝庐
　　和率性大涤十咏【录四首】
　　凤洞
　　第几峯前苍玉洞何年于此凤求皇梧枝宿久毛皆变竹实餐多髓亦香露湿紫苔春似锦月明丹穴夜生光我亦鹓行旧俦侣云中有路共回翔
　　翠蛟亭
　　谁见苍龙劈石开此峰元自胜飞来阑干截断山头雨赑屭翻将地底雷寒甚秖疑云是雪霜余每恨叶成堆坡仙独将无言说惭愧搜诗日几回
　　丹泉
　　涵渟万象一中欲探灵源未易穷丹窖久埋泉眼赤瑚长浸石头红评来水味羞扬子收拾砂牀赠葛洪一醉流霞三万日年年分给羽人宫
　　天柱峯
　　此峰屹立浩无前信是人间别有天铜柱何烦天北际蓬山宁在海东边采樵巨蒻多无骨捣药灵禽或是仙老我不能为狡狯峰头看月几回圆
　　金陵僧来闻笑隐住持事繁风雨有怀
　　忆曽共坐繙经石语我松华压酒方一自宜城居辅国几时天竺话连牀栖栖春草元桑楚厯厯风铃替戾冈乞得江南今夕雨与君聊洗梦中忙【后魏沙门法果为辅国宜城子加侯封葢浮屠爵秩之始】
　　闰三月三日北山看花不与盟
　　应笑黄花厄闰时后三仍复负芳期老无刘几簮花分闲有陶潜止酒诗谷雨林中先紫笋郁冈山口足黄鹂韩湘自倩奴星去袖得瑶台第一枝
　　卢大雅
　　舟中寄散木张外史
　　櫂郎催踏春溪舫阻我辞君散木亭江水未应春去涨乡山偏向别时青烟波钓艇新冲雨河汉仙查旧犯星输与仙都吉居士一帘山雨聴鹅经
　　薛毅夫
　　毛道士石田山房
　　数畆依山宅一区喜存硗确胜膏腴近因辟谷怀黄石也复耕烟种白榆玉气润多山水秀松云飘尽鹤巢孤防当脱屣从师去乞取青櫺颗颗珠
　　荅虞叔胜用文靖公韵
　　青城文思涌波涛子复长吟海上遨瞻望白云歌伐木记从瑶岛得余桃百年风雅谁能记万里烟尘共此逃不是菊花知节序一杯负却蟹双螯
　　富恕
　　垂虹
　　坤轴东南岸两端巨灵擘华压平川玉鲸偃蹇吞三峡彩蜺连蜷落九天有客吹箫明月下何人酾酒大江前防干三百风烟晩独立苍茫歌洞仙
　　于立
　　简玉山
　　我离城中五十日念子终日不相忘驿回陇首梅未发鴈过沙头书几行田间鸡黍酒正熟霜后园林橘半黄亦欲归栖同一笑酣歌不减少年狂
　　次友人韵
　　落日晴江好放船西风满棹未须牵鲸鲵已静波澄海鸿鴈初来水接天过眼风光如隔梦近人风月也堪怜归来尚有黄花在暂醉佳人锦瑟前
　　伏
　　留题云岩寺
　　阖闾陵谷是兹山往往游人不厌看草长荒丘曽虎踞藤牵古木作龙蟠七层窣堵穿云破百尺辘轳翻水寒今古入吟无限意海天秋色满阑干
　　圆至
　　送建昌黄绮秀才逾淮教授
　　还山羞聴紫芝歌旅馆千门讲四科绛帐未悬知已少黒裘渐敝阅人多秋风白下沾巾别落日青淮照影过莫对饭盘嗔苜蓿桑榆虽暖易蹉跎
　　道英
　　夏晩泛湖
　　杨栁阴中舣小船芰荷香里耸吟肩雷声惊起云头雨塔影倒摇波底天羣鹭逺明残照外一僧闲立断桥边菱歌袅袅知何处满袖清风骨欲仙
　　客夜忆傅森
　　深夜相思浣水边情怀堪恨复堪怜云山千里书不到风雨一楼人独眠蛩带秋声吟壁下鼠窥灯影出窗前去年记得西湖上醉倒荷花香满船
　　善住
　　春杪登苏台
　　独上高台小凭阑荒城寂厯水云寛连天芳草雨初霁满地落花春又残白髪不生还亦老青山无事且须看呉王伯业消磨尽江鸟呼风野树寒
　　送人还山
　　茅茨抛出翠微间楖栗横肩又独还松树别来巢鹤大铜瓶归去蛰龙闲西风黄叶埋寒径落日青猿叫乱山后夜月明谁是伴枕前飞瀑响潺潺
　　送人入杭寻弟及谒山村先生
　　之子难忘骨肉情逺寻仲弟入杭城好山半向舟中看佳句多于枕上成驿路牛羊归暮色江桥鼓角动秋声端淳耆旧今无几为问湖边老浄名
　　过石湖
　　十月呉臯霜露零田家收稻满柴扃湖中浪拥银花白天末山横螺髻青寒色乱鸦飞笠泽夕阳衰栁并旗亭何时觅得清游伴更买扁舟过洞庭
　　登报恩寺阁
　　高阁闲登四望寛青山极目倚云端水村漠漠连天逺垅树沈沈带雨寒罢马嘶风春草徧倦鸦归堞夕阳残岂知大道平如掌今古人间行路难
　　舟次江亭
　　归思悠悠极渺冥暂维舟檝并长亭春江水暖蒲牙白野岸烟销栁眼青鸣犊带声登废垅征鸿和影度遥汀不知何处吹铜角独立天涯泪欲零
　　月夜
　　明河如练月如弓凉叶萧萧下逺空水国正秋无过鴈苔堦终夕有鸣虫故人自隔闗河外往信犹存箧笥中一盏青灯伴孤寂梦回吹杀破窗风
　　京口
　　车声轧轧辗红埃北马南帆日夕来淮甸雪销江水涨海门月上楚天开堤边行饭多逢栁野外寻诗不见梅防散金山即归去春风催我上琴台
　　次山村先生韵二首
　　严陵台下水潺湲漠漠高风去不还处士隐庐遗路侧永公书瓮出松间山田墝瘠民生俭郡邑萧条吏事闲几欲清游身未遂烟霞盘礴鬓毛斑
　　定起空山尚有星悲笳杳杳上青冥壁间灯暗鸦啼树池上月凉鱼闯萍文锦荐柈风字研防绳穿夹梵书经舌端解使天华坠争似无言对翠屏
　　钱塘阻雨寄山村先生
