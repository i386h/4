<!-- { "loadSidebar": true } -->
　　泝流荡桨到阳山寺在云山缥缈间雨洗竹萌穿野岸风吹榕叶落荒湾僧眠白日钟声静花送青春鸟语闲留醉岭南无所恨不妨蜡屐恣跻攀
　　永州法华寺西亭
　　西亭清浄冠南州蜡屐聊为半日留苍莽轻烟起山麓连蜷雌霓落城头禽声髙下云间木帆影参差天际舟欲去凭阑一回首晚风吹角不胜愁
　　春晩
　　栁暗莺啼春正妍断塍分水灌平田花开花落几番雨山淡山明一抹烟突兀初晴云外寺横斜欲晚渡头船天涯因惬沧洲兴何用区区苦自怜
　　寄宣城故旧
　　宣城经嵗无他事尚喜交游不弃遗叠嶂楼头纳凉处宛陵堂下探梅时君今尚要一囊粟我去亦无三径资归卧云山最深处因书频报故人知
　　陈与义
　　次韵乐文卿北园
　　故园归计堕虚空啼鸟惊心处处同四壁一身长客梦百忧双髩更春风梅花不是人间白日色争如酒面红且复髙吟置余事此生能费几诗筒
　　龙门
　　不到龙门十载强断崖依旧挂斜阳金银佛寺浮佳气花木禅房接上方羸马乍来还径去流莺多处最难忘老僧不作留人意看水看山白发长
　　寓居刘仓廨中晩步过郑仓台上
　　纱巾竹杖过荒陂满面春风二月时世事纷纷人易老春隂漠漠絮飞迟士衡去国三间屋子美登台七字诗草绕天西青不尽故园归计又支颐
　　除夜
　　城中爆竹已残更朔吹翻江意未平多事髩毛随节换尽情灯火向人明比量旧嵗聊堪喜流转殊方又可惊明日岳阳楼上去岛烟湖雾看春生
　　立春日雨
　　衡阳县下春日雨逺映青山丝样斜容易江边欺客袂分明沙际湿年华竹林路隔生新水古渡船空集乱鸦未暇独忧巾一角西溪当有续开花
　　曽几
　　诸人见和梅花再次韵
　　蜡炬髙花半欲摧斑斑小雨学黄梅有时燕寝香中坐如梦前村雪里开披拂故令携袖满横斜便欲映窗来重帘幽户深深闭亦恐风飘不得回
　　八月十五夜月
　　云日晶荧固自佳幽人有待至昬鸦逺分岩际松枫树复乱洲前芦荻花曳履商声怜此老倚楼长笛问谁家霜螯玉柱姚江上作意三年醉月华
　　雪作
　　卧闻维霰却无声起看堦前又不能一夜纸窗明似月多年布被冷于冰履穿过我柴门客笠重归来竹院僧三白自佳晴亦好诸山粉黛见层层
　　沈与求
　　过徐氏庄居
　　只着南冠不着缨掉头防我问功名数椽茅屋有时漏一墢野田无具耕酒地定能容胜践墨畦终拟过生平扣舷归去蒹葭阔后夜相思看月明
　　次韵卢宪春意
　　少陵花恼便颠狂天与多情付此郎宿露园林莺舌乱暖风庭院蜜脾香闲愁几欲萦春思幽怨还能入醉乡应断玉楼双望眼便须催促理归樯
　　清明
　　杏火烧空泼眼明游人荡桨緑芜城山歌惯习吴歈调水戏终含楚些声草满池塘春涨浅燕归帘幙午风轻踏青旧约谁能问已喜年来粥有饧
　　次韵江元夀题宁境寺湖光亭
　　客行终日厌区区暂借晴光照坐隅水漾龙鳞浮窣堵莼开雉尾供伊蒲欲随渔子飞双桨似与仙翁在一壶日乱风埃知有几肯来幽处濯缨无
　　秋日闲居
　　茅屋秋风斗破除萧骚浑似浣溪居青山侍坐从吾好黄帽笼头与俗疎赖有园官能送菜可无溪友解留鱼从今辄莫慙枵腹一饱须烦揷架书

　　御选宋诗卷五十
　　钦定四库全书
　　御选宋诗卷五十一
　　七言律诗七
　　程俱
　　九日写怀
　　节物惊心两髩华东篱空绕未开花百年将半仕三已五畆就荒天一涯岂有白衣来剥啄亦从乌帽自欹斜真成独坐空搔首门栁萧萧噪暮鵶
　　别后有怀子我追用巾字韵作寄
　　漉酒空峩五栁巾一觞相属念情亲玉川奴婢今犹昔锦里田园老更贫氷洞清泉谁共酌风篁幽径好寻春开年晴暖须归去还向江湖觅故人【子我东去云欲居无锡或过钱塘故有氷洞风篁句】
　　丁已九日携酒要叔问登通道门楼而江彦文寄玉友适至因用已未嵗呉下九日韵作
　　凉秋风物正清华极目高楼不见花老境固知无乐事
　　醉乡聊欲寄生涯银钩逺寄青桐滑玉液亲题赤印斜笑引壶觞成一醉歌筵遥想髩堆鵶【闻彦文是日有盛集】
　　戊午嵗九日复与叔问登城楼再用前韵作
　　兀坐空哦服九华衰顔深觉负黄花但令无事长相见敢叹百年生有涯雉堞晓登千嶂抱縠波秋浄一溪斜归来更展新诗卷醉墨淋漓似老鵶【卢仝有脚来案上翻墨汁涂抹诗书如老鸦之句】
　　和赵子雍游石园
　　长啸西风一散襟重阴疎影静相临水通笠泽秋容浄竹种元池野思深石磴埽云留晩步松谿随鹤尽幽寻旧游回首成春梦太息凭谁写寸心
　　徐俯
　　同曽户部呉县尉张秀才北山僧房寻梅令客对碁
　　处处已收南陌稻闲闲还看北山梅累觞聊尔酡顔在对局怡然笑口开埽径似知佳客至杖藜惟可数君来移松种树鄱阳老章贡风帆嵗一囘
　　陈渊
　　汝州道中呈遵道
　　青烟漠漠栁依依落日云中雁北飞咄咄书空谁独坐迟迟行道子同归桑阴葢地牛羊卧麦秀漫山鸟雀肥向晩未知投宿处败篱疎屋火烟微
　　春晩入荆州
　　绿树连云草湿烟乱花飘锦栁飞緜三春别我无多日万防愁人又一年池馆胜游空过眼江山佳处欲投鞭从君预觅清凉地准备南州五月天
　　早行
　　梦中闻得子规啼灯下惊呼马亦嘶宿雾故迷山逺近肩舆才辨路高低鸡鸣犬吠遥相应野草幽花自不齐待得晨光开霁色不知行道几人迷
　　酬晏伯逹
　　半生流转任飞蓬万里归来兴又东寂寞倦投扬子宅低徊却寄鲁侯宫阻寻鸡黍他年约长忆园林一醉同何日过君花下饮烂看浓艳舞春风
　　陪知县夜饮泛碧斋再用前韵【泛碧斋舟名】
　　暑雨初收水拍浔溪光南北影千岑移舟为爱玻璃阔放盏那知琥珀深缓带小风来水面倚阑凉月转天心酒酣更驻凌波韈直待银河夜色沈
　　次韵陆时可嵗暮感怀
　　小桥横截一溪云隔岸遥通避世人钓艇偶随秋雁泊吟窗今见腊梅新烟尘已觉千山静雨露行看万国春诗酒暮年生处乐一帆归去岂辞贫
　　向子諲
　　题王文孺臞庵
　　仙翁五十髩犹青高卧柴门昼亦扃茅舎已忘钟鼎梦蒲轮休过薜萝亭阴森门巷先生栁寂寞江南处士星晚嵗田家农事了闲抄甯戚相牛经
　　朱弁
　　送春
　　风烟节物眼中稀三月人犹恋褚衣结就客愁云片段唤囘乡梦雨霏微小桃山下花初见弱栁沙头絮未飞把酒送君无别语羡君才到便成归
　　春阴
　　闗河迢递绕黄沙惨惨阴风塞栁斜花带露寒无戏蝶草连云暗有藏鸦诗穷莫写愁如海酒薄难将梦到家絶域东风竟何事只应催我髩边华
　　洪皓
　　奉使留金金臣悟室求诗口占漫答
　　久持使节傍门庭薄命犹賖五鼎烹羝乳何心占北海雁书随梦到京城莫言地广频修怨应念民劳早戢兵国宝善邻君宝信坐膺难老见升平
　　曹勋
　　题迎晖堂
　　爽垲幽居抵万金东西领畧水云深江山入座清无暑文史销闲静有琴何处菱歌烟艇雨最宜秋月海潮音主人占得林泉乐本有江湖一片心
　　湖州赠刘大夫
　　山绕防庵十里隂两翁逸驾并骎骎人随衡雁野云薄梦破鳄溪秋水深别后诗章清有思向来游处剰闗心何妨一笑云萝上小约湖边特特寻
　　和谢景英提干
　　公家绣户压城垣物采随时入嬾轩人倚层楼风满槛江涵秋影月当门賸闻芗泽罗襦丽醉看金荷烛影昬可但颓然信真率亦思秀句得重论
　　老景逢春每多留赏子美所谓老去愿春迟子忱雅知其况以佳句见贻信笔为答
　　吾俦春味等闲情识我幽花种绕亭云带竹光天外碧风回松吹梦中醒樽罍湛绿邀芳景红翠收香拂夜屏归傍清池留未足更看涵泳一天星
　　和英上人见寄
　　华鲸吼雨晓声长诗罢萧闲百步廊倚暖花梢清有思傲霜菊蕊冷犹香好闲嬾瓉聊煨芋不病维摩尚倚牀满眼云山应自足笑渠门外马蹄忙
　　腊日谢仰上人恵兰
　　未觉光风转朔云深窗乍见意増新欲先楚客传清些未放江梅早占春自许幽香传窈窕更烦白足下嶙峋为君抖擞烦襟看要是都无一防尘
　　戏简钱处和
　　闻道维摩棐几前花随宝女下云天合欢带缓新妆薄燕子楼深晚色鲜想得琼枝宜夜夜只应璧月共姢姢何时遂预平生友与出湘云伴锦筵
　　胡寅
　　和赵宣
　　冠月裾云佩绿霞百年将此送生涯愁心别后无诗草病眼灯前有醉花落笔擅场聊写意背山临水遂成家也须南畆多栽秫休似东陵只种
　　朱松
　　送沈昌时赴宁海令兼叙别
　　午潮平处落归帆已觉离情两不堪转手便成千日别悲歌聊倚一杯酣波翻别壑闻车水青遍柔桑趂浴蚕归路春深风日美伴谁操笔赋幽探
　　西湖泛舟
　　望湖楼下照衰顔羞见尘埃两髩斑风艇纵看山转侧烟堤尽逐水回环唤人归去城钟急触处相亲岭月弯不用新诗摹絶境定知长到梦魂间
　　和人游仙峰庵
　　千岩万壑翠萦回一洗衰翁病眼开落日多情留别岭秋空无地着浮埃云闲出岫初无意松老参天岂愿材我是散仙君记取更鞭鸾凤少徘徊
　　芦槛
　　手劚修芦着槛栽使君公退几徘徊想当风雨翻丛急疑巻江湖入座来未办松窗眠绿浦且将屐齿印苍苔种成桃李人间满应念孤根首屡回
　　寄呉致一
　　相逢一笑两忘怀梦绕亲庭首重回世事难磨三尺喙离愁都付十分杯秋生林薄嵗时晩水落江湖鸿雁来賸作新诗频寄我天涯时对两睂开
　　答人留别之什
　　家在大江东复东去君一舎碧流通那知临水登山处同寄飞蓬断梗中愁絶杯中千里月梦萦江上一帆风只今且作须臾意更典云裘醉小藂
　　宿延庆寺
　　浮荣过眼旋销忘惟有谿山意味长身健不嫌穿荦确尘空那复戏沧浪林钟唤客烟藏寺风叶鸣秋竹荫廊一似云溪醉眠处只应软语欠支郎
　　书室述怀奉寄民表兄是日得民表书
　　丈室无尘棐几横吏休鳬鹜散无声舞风竹影僛僛转萦梦鑪香嫋嫋清已笑荣枯卢白戏不须物我触蛮争故人剪烛西窗约知复何时话此生
　　朱橰
　　三山次潘静之升书记韵
　　客路那知嵗月长掀睂一笑苾蒭房且倾徐邈圣贤酒不问陈登上下牀云影翻空迷海峤秋风随梦到江乡明朝各聴船窗雨犹忆枯碁战寺廊
　　寄梦肇
　　沧海横流无处安只今且作梦中看岂须游戏两蜗角收此微茫一弹丸老境怀人山宛转春风着物髩摧残穷愁似与诗増气嚼雪敲冰字字寒
　　郑刚中
　　早过乌龙岭
　　乌龙岭上万峰峦疑是羊肠九曲盘山麓吐云人世逺松梢滴露客衣寒驱驰寸禄意宁乐芜没小园心未安早愿车攻歌复古不须垂老挂衣冠
　　庚申二月二十二日宿斋省中
　　斋所深严客过难逼人书债未须还檐遮暖日桃天瘦鸟踏风枝竹影闲细细乳花新茗椀霏霏香雾小炉山满庭斜月无公吏只似东阳田舎间
　　谭胜仲卿有册宝礼成新句用韵和呈
　　宝函重锁环金密册椟双盘带锦斜长乐春风迎母后未央和气集皇家帘垂禁卫收黄繖礼毕天仙下玉花班退笙镛犹在耳五弦歌舜未须夸
　　仙人山寨至日
