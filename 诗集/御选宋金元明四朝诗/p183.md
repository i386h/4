<!-- { "loadSidebar": true } -->
　　一声寒角四更终吹下云间细细风孤馆几多人展转半窗明月与谁同
　　秋日有感
　　几时能致买山钱便好山中醉暮天有物秋来长引梦鲈鱼新到曲江边
　　梅花
　　花傍水边窥缥缈月来花上失婵娟长教风脚微如线时把真香为我传
　　自从花发吟何苦未见春来惜更深天与异香分瓣雪不教埋没乱山隂
　　次禹弼同游滕王园池之韵
　　当时歌舞竞韶华银烛烧残始上车堂上旧观何处觅春风无计问桃花
　　泛舟钱塘西湖
　　望湖楼上与云齐下视银河一道低好是水边歌舞后绮罗人在画防西
　　芡出波间干颗软蟹从秋后两螯肥且呼玉友来相伴等蟾光与夕晖
　　游吴有作
　　拏舟曾过芰荷乡十里薰风一水长趂取秋时寻旧赏且留三日卧清香
　　崔鶠
　　黄州道中
　　莫愁微雨落轻云十里长亭未垫巾流水小桥山下路马头无处不逢春
　　春日村居
　　春草门前已没鞾更无人过野人家离离细竹时闻雨淡淡疎帘不隔花
　　龚况
　　送唐大监
　　东门相别又相逢转觉衰顔一老翁子约重来我方去满庭黄叶正秋风
　　许仲山
　　和御制宫词
　　轻寒惨惨透衾罗玉箭铜壶漏水多常是未明供服御梦囘频问夜如何
　　杨时
　　藏春峡
　　山衔幽径碧如环一壑风烟自在还不是武陵流水出残红那得到人间
　　緑隂亭上
　　沙边幽鸟傍清漪泷下渔船逆浪归身在辋川图画里晴空惟欠雪花飞
　　含云寺书事
　　夹屋青松长数围午风揺影舞僛僛幽禽叶底鸣相应时引残声过别枝
　　登岘山阻雨【时自荆南入京】
　　江风飞雨上雕防庭树萧萧景自闲向晚微云遮不尽好山浑在有无间
　　庭前古木已经秋天外行云暝不收倚杖却寻山下路一川风雨湿征辀
　　春日
　　春深不见栗留声百舌时闻自在鸣独坐移牀卧深屋细看新燕巧经营
　　一番微雨一番晴淡淡春容照眼明庭外幽花自开落可怜蜂蝶谩多情
　　雨余残日照窗明风弄行云防防轻独倚春风人閴寂时闻蛛网挂虫声
　　溪上偶成
　　悠扬春梦成幽兴冷落溪光醒酒魂天阔云浮遮不尽浪平风过杳无痕
　　游九言
　　新作盆池戏书
　　瓦盆片石累青苍兴入湖山寄小窗细看纤鳞无限乐宁妨斗水学西江
　　题武夷毛竹洞
　　毛竹连云路欲迷洞门深锁落花迟曾孙几度春风老未入仙人一局碁
　　霍洞
　　太守春游呈以絶句
　　朝来五马去寻春谁信家家甑有尘枕籍道傍冝细问恐非芳草醉眠人
　　韩驹
　　十絶为亚卿作【録四首】
　　离歌三叠最闗情不省从来此地闻早是春残心事恶落花隂里更辞君
　　君住江濵起画楼妾居海角送潮头潮中有妾相思泪流到楼前更不流
　　忆泛郎舟共采莲今来挥泪送郎船囘书傥寄新翻曲湖上何人为扣舷
　　妾愿为云逐画樯君言十日看归航恐君囘首髙城隔直倚江楼过夕阳
　　馆中直宿书事
　　十载名山惯杖藜清都直宿梦魂疑卧闻长乐钟声近尚忆寒山半夜时
　　赋曲江禁栁
　　照水纎柯拂地明东风初试栁腰轻人间岂识长门恨雾髩霜鬟绾不成
　　道中絶句
　　浅黛依依临水笑挼蓝脉脉抱山流他年定作寒溪梦梦载支郎雪满舟
　　臣防以御画鹊示臣驹谨再拜稽首赋诗
　　君王妙画出神机弱羽争巢并占时相见春风鳷鹊观一双飞上万年枝
　　舎人簪笔上蓬山辇路春风从驾还天上飞来两乌鹊为传喜事到人间
　　次韵馆中上元游葆真宫观灯五首【録二首】
　　鸭緑未全生曲沼鵞黄先已上柔柯故应春物撩诗思白发明朝一倍多
　　澹澹新妆带浅啼催车只待日平西骅骝也自知人意散入千花了不嘶
　　雪堂
　　经营一顷将归去眷恋羣山为少留百日使君何足道空余诗句满江楼
　　梅花三首【录二首】
　　江南嵗晩雪漫漫磵谷梅花巧耐寒幸有幽香当供给不辞三载滞西安
　　云根细路绕溪斜日出烟销水见沙只度闗山魂已断何须疎雨湿梅花
　　申应时卜居京口名之曰云栖又曰小筑乞诗送行
　　客舎秋来忆旧居一帆归去落东吴他年寄我新诗句即是云栖小筑图
　　曹纬
　　自齐山借舟泛湖还家
　　十里平湖漫不流晚风吹浪打行舟定知归后侵灯火家在菰蒲最尽头
　　喻汝砺
　　至雄州寄诸弟并呈诸友
　　马头今日过中都到得雄州更有书道路莫嗔音问少天寒沙漠雁全疎
　　沙陁行尽见南山过却中京又少寒欲寄梅花无处觅只将书去报平安
　　和国信子育元韵
　　雪余税马立孱顔望尽南垂北际山一段黄云凝不散居人说是瓦桥闗
　　晓起南山暮北山夜深归梦只山间山中亦有流泉好不许行人洗病顔
　　闻道朝正使入闗慇懃试托寄书还逢人若问今何许已过金钧第一山
　　归次雄州
　　雁奴到日人初别燕子来时我亦还驰马直登山絶顶争图先见瓦桥闗
　　和履中学士上元有作
　　珠翠云随凤辇行重楼截臬与天平春风不禁宫中事吹落珠帘笑语声
　　泊真州新河亭
　　髩毛垂雪欲毵毵道路风波老不堪系缆短亭聊自慰青山数防见江南
　　湖湘路中见梅花寄子开
　　折得寒梅自水滨恰如去嵗在宜春潇湘不见江南客只有花枝似故人
　　许顗
　　梦中诗
　　闲花乱草春春有秋鸿社燕年年归青天露下麦苗湿古道月寒人迹稀
　　周彦质
　　宫词
　　五云楼阙耸天顔龙烛交光万夀山缥缈祥风来帝所御香时得到人间
　　君王博学古无如羲献竒踪购得初裁处万几无一事睿思深殿自临书
　　春晴太液漾漪涟栁緑花明艳冶天十二防干帘半掩瑶津亭下按龙船
　　端午茸花簇彩鸾髙标寳鉴缕金鞶不宜夏景销酥腕似觉新来百索寛
　　开鑪佳节乍寒朝近侍班聮衣锦朝兽炭香新金鸭暖珠帘龙幕按箫韶
　　锦茵方窄簇花毬羯鼓琼台七寳钩共按升平新制曲不同箫索打梁州
　　分引天源入禁城御沟萦绕六宫行寒声碧甃淙淙急流到人间分外清
　　胡清
　　轩旁小柏
　　栽傍岩隈未足看谓言斤斧莫无端他时直入抡材手不独青青保嵗寒
　　张叔夜
　　岐王宫侍儿出家为比丘尼
　　六尺轻罗染麴尘金莲步稳衬缃裙从今不入襄王梦剪尽巫山一朶云
　　宗泽
　　华隂道中
　　烟遮晃白初疑雪日映斓斑却是花马渡急流行小崦栁丝如织映人家
　　菅茅作屋几家居云碓风帘路不纡坡侧杏花溪外栁分明摩诘辋川图
　　张表臣
　　和晁以道答友乞松花诗
　　潜隐嵩髙六六峰未乗云气御飞龙自餐白石求黄石更采长松寄赤松
　　李纲
　　即事
　　賔江两岸木緜飞负郭家家熟荔支瘴雨蛮烟已萧瑟可堪梅子欲黄时
　　春词
　　朝来急雨作轻寒只恐梨花落防残唤起小童窗外看玉妃何事泪阑干
　　秋意
　　萧萧南浦白云秋枫叶芦花相对愁何必更穷千里目乱山凝碧满溪楼
　　清修寺在益阳数十里间惠逺之弟居之世谓之小庐山
　　盘纡石磴白云间风落岩花满路斑峰岭横斜自重掩个中真是小庐山
　　岳飞
　　池州翠微亭
　　经年尘土满征衣得得寻芳上翠微好水好山看不足马蹄催趁月明归
　　陈东
　　与士繇游金山翊日分袂
　　早别金山恰晓钟离帆分破一江风瓜洲渡口波声逺后夜相思明月中
　　题吴公辅庵
　　一径萦回屋数间我来却欲寄清闲道人杖履知何处空锁烟霞万叠山
　　欧阳澈
　　有寄
　　瞢腾醉眼漾娇波心印潜通一捻多密寄断肠双丽曲遏云须倩雪儿歌
　　和子贤途中
　　暂停双桨傍苹洲矶上渔翁雪满头钓破烟波深得趣生来不识世间愁
　　索莫襟怀不奈秋雕镌佳句且忘忧行行恰过桥南路一片芦花映碧流
　　桐圭栁带正凋疎匹马区区倦逺途肠断不堪囘首处寒云影里雁声孤
　　喜雨
　　北窗支枕梦初囘风掠余香特地来颠倒衣裳望池上荷花无语为谁开
　　杨栁藏鸦菡萏香水亭风榭袭罗裳秋光正入诗人眼剰得余篇付锦囊
　　归自临川途中感物遇事得八絶句寄秀美【録一首】
　　信马沿堤嬾着鞭不堪囘首望临川满怀离恨如春梦愁听林梢断续蝉
　　春意
　　髙情忽逐晓云空喜见枝头一防红只恐好花俱有主拟为词客伴春风
　　叶梦得
　　戏方仁声四絶句【録二首并序】
　　仁声旧居城东泊宅邨张志和昔游也今徙西溪作云茒庵因东冈为小亭号茒敦欲傍溪开水槛久无资防郡守有馈之酒五十壶不敢饮亟易之乃克成有田数十亩尝苦下潦余居石林与云茒南北相望故及之云
　　戏弄扁舟泊宅邨却寻三径筑茒敦云边此意真谁解賸作新诗与细论
　　水槛新开似浣花傍溪须更作浮槎只应屡费王酒时要清尊对落霞
　　汪藻
　　宿酂侯镇
　　当时踏月此长亭髩似河堤栁色青今日重来堤树老一簪华发带寒星
　　微凉初破虫秋露草萤光已不流搔首与谁论往事星河无语下城头
　　次蔡天任韵
　　修廊过午夕隂合蝴蝶满庭春草长呼儿更卷帘数尺要放晩晴升屋梁
　　廖刚
　　题渚宫
　　画桥红去巻蛾眉台榭遗踪草树迷独有天然无限意一池春水浴鳬鹥
　　蔓草春深緑更齐玉鞭何处选芳菲旧时锦绣丛中蝶却傍疎篱野菜飞
　　衢州试院次韵盛当时官长宠示絶句
　　洗眼贪看幼妇词玉人空遣暗相思凭谁为报归期近趁得桃花烂漫诗
　　丙申春帖子
　　土牛分尽彩泥香动地欢声入夀觞倍觉今年春意好上元灯火鬬风光
　　碧波楼下银塘暖丽日亭前瑶草新和气满城催燕乐风流太守最宜春
　　暖风渐緑池塘面和气先薰草木心欲识春来何处好曲屏新称画堂深
　　金裁寳胜翻珠髻云染华笺贴绣楣庭户春归何所觉暖风吹雪下琼枝
　　题蔡州栁庄铺
　　云垂旷野路漫漫策策秋声作暮寒已分故园天样逺不知何处是长安
　　题白鸟寺西轩
　　幽窗残梦午声鸡犬吠人家草舎微惆怅十年无限事又听啼鸟送春归
　　天竺寺
　　野塘风细度香莲碧涧云深响玉泉从此西湖不须到淡烟寒月一家天
　　题临漳台
　　银河一派接天来碧玉千峰照眼开我欲乗槎访仙去却疑身已在蓬莱
　　画栋岧嶤倚翠微玉箫声断紫烟飞凭阑万里秋光老谁防长吟久未归
　　李弥逊
　　秋晚即事
　　霜树今无一叶留日边云暗使人愁独怜扬子湾头岸犹有黄花恋晚秋
　　春雨
　　蒙蒙烟雨网春晖南陌清明二月时细草养泥留燕子好花藏蜜待蜂儿
　　自大宁泛舟还泾川
　　岸梢浓染一溪青山影归舟落叶轻欲学渔郎飏纶手雨蓑月笛了平生
　　留题曾丞道堂
　　隂隂翠竹锁虚堂竹外青山半出墙七尺龙牙消白昼便应题作小秋霜
　　和学士兄秋怀
　　却暑囘飇入暮林衰蝉无力尚微吟不须更问秋多少着蕊黄花已可簪
　　晚步独至西溪
　　睡起方牀日未斜旋移屐齿破晴沙石阑独立数归鸟髙树无风落柿花
　　筠亭
