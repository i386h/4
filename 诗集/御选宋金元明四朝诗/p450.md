<!-- { "loadSidebar": true } -->
　　馆内幽怀
　　狂花野蔓满疎篱恨杀丝瓜结子稀独立无言解蛛网放他蝴蝶一双飞
　　仪真观中杂题
　　心事悠悠逐去鸿梦魂渺渺入西风无边木叶无穷恨一夜秋容满镜中
　　持节江头久食鱼馆人供雁意踟蹰呼儿细看云间足恐有中原问讯书
　　杨奂
　　涿南见蚕妇本汴梁贵家
　　蚕月何曽出后堂干戈流落客他乡罗衣着尽无人问自把荆篮摘野桑
　　出郭作
　　燕姬歌处啭莺防燕酒春来滑似油自有五陵年少在平明骑马过芦沟
　　答客
　　仕晚自知为学拙家贫人道治生疎满山薇蕨春风老昨夜邻翁有报书
　　泛舟
　　燕子迎风掠水飞楼前杨柳緑依依十年不作南塘梦怕见残阳上客衣
　　杜瑛
　　征南口号
　　春早云南麦已黄泸江蒸雾不如汤马蹄半带隂山色变作人间六月凉
　　赵复
　　覃怀春日
　　江南江北半浮生踪迹居然水上萍竹鸡啼罢山雨黒蚕子生时桑柘青
　　许衡
　　宿卓水
　　寒釭挑尽火重生竹有清声月自明一夜客窗眠不稳却听山犬吠柴荆
　　大暑登东城
　　三丈危城日暮登暑威殊不霁凭陵何时太华髙峰上细嚼松隂六月氷
　　风雨图
　　南山已见雾昬昬便合潜身不出门直到半途风雨横仓惶何处觅前村
　　杨果
　　邨居
　　草堂有燕贺新成沙渚无鸥续旧盟满径落红风埽静一渠春碧雨添平
　　春波澹澹巻寒漪长日萧萧静竹扉邨舍蚕催桑叶大山田鹿食麦苗稀
　　史天泽
　　廵歴太康
　　奉使孤城驻马蹄霜风猎猎战旌旗一钩薄暮天边月照见禽荒旧地基
　　伯顔
　　军回过梅岭留题
　　马首经从庾岭归王师到处悉平夷担头不带江南物只插梅花一两枝
　　张范
　　槐井
　　翠围石甃雨苔青影落寒泉堕月明酒醒渴怀无处着緑隂风送辘轳声
　　游春
　　闲逐东风送马蹄一鞭诗思曲江隄行行贪咏梨花雪却被桃花约防低
　　墨竹
　　麝墨芸香小玉丛淡烟横月翠玲珑小屏春锁緑窗梦也胜湖江烟雨中
　　新燕
　　海棠开后月黄昬王谢楼台寂寂春柳外东风花外雨香泥髙垒画堂新
　　青杏
　　落尽残红緑满枝青青如豆酿酸时佳人摘得新尝怯一防春愁锁画睂
　　柳絮
　　东风殢杀柳梢头吹去香棉得自由不到池塘成翠靥顚狂飞入酒家楼
　　闻角
　　戍楼一曲老龙嘶霜满秋空月影西客里梦回听不得残灯明灭伴人啼
　　寒食后
　　家家鑚火露新烟花褪残红柳吐绵底是游人肠断处杏桃影里拆秋千
　　烛泪
　　惜别终宵话不休煌煌灯烛照离愁蜡花本是无情物特向人前也泪流
　　拆秋千
　　画柱青苔卧寂寥防绳无计恋春娇可怜明月梨花院闲杀春风第一霄
　　春信
　　庾岭梅花喷雪香灞桥烟柳弄鵞黄故乡望断无消息独倚东风雁数行
　　柳睂
　　睡起纱窗对晓匳暂时初识逺山尖多情笑杀张京兆应恐香螺涴玉纎
　　商挺
　　水仙花
　　海上三山璧月明人间谁识许飞琼秋风吹上青鸾背来散天香与素英
　　明月珠衣翡翠裳冰肌玉骨自清凉不随王母瑶池去来侍维摩病几傍
　　李冶
　　潇湘夜雨
　　逺寺孤舟堕渺茫雨声一夜满潇湘黄陵渡口风波暗多少征人説故乡
　　王磐
　　百门泉
　　济南七十二名泉散处坡陀百里川未似共城祠下水千窝并出画楼前
　　半空风雨山头树十顷玻瓈水底天孤客南来无着处相宜只有百门泉
　　王鹗
　　至盱眙
　　盱眙山色势巍然淮泗波光接逺天好景画圗收不得都将胜事付吟篇
　　李昶
　　寄王总管
　　华阳东下古梁州五马旌旗拥上游肠断寒江衣带水令人空望镇南楼
　　布呼密
　　过賛皇五马山泉
　　相彼山泉源本清太平君子濯尘缨泠泠似与游人説説尽今来古往情
　　刘因
　　抱阳南轩
　　下瞰县崖老木稠轻风毛髪散凉秋苍苔白石梦初觉霁月疎云山欲流
　　春景
　　病余身世淡无情但觉春来暖渐生送客出门花已谢问知昨日是清明
　　山家
　　马蹄踏水乱明霞醉袖迎风受落花怪见溪童出门望鹊声先我到山家
　　溪上
　　坐久苍苔如见侵携笻随水就轻隂松风自厌滩声小云影旋移山色深
　　早秋
　　昨朝一叶见秋生今日千岩万壑清欲借西风苏病骨暂来石上听松声
　　春尽
　　草阁垂帘昼掩扉客来知我出门稀鸟鸣淡与人相对花落方知春已归
　　庚辰元日
　　曽记西湖酒一巵乾坤和气入新词六年未尽氷霜怨又到春风满面时【乙亥所作词有春风花柳消尽氷霜残怨之句】
　　下山
　　翠霞腾晕紫成堆收尽云烟酒一杯想见浮岚在睂宇人人知道看山回
　　探春
　　道边残雪防頽墙墙外柔丝露浅黄春色虽微已堪惜轻寒休近柳梢傍
　　睡起
　　晩醉城南不记回虚檐髙枕藉莓苔酒醒凉意潇潇在应是前山送雨来
　　山寺早起
　　松窗一夜逺潮生断送幽人睡失明梦觉不知春已去半帘红雨落无声
　　万寿宫馆舍
　　来时残雪防征衣落尽庭花尚未归梦里不知身尚病春衫归路马如飞
　　宿洪崖观
　　云山不受壮心降无限西风撼客窗应是夜深知月出却收风雨入清江
　　雪岭遇雨
　　天为西游饷我晴野花啼鸟效平生今朝雪岭初逢雨应是郎山带防迎【土人谚云郎山带防十日无道】
　　故园寒食
　　一抔新土寄余哀故老相邀信步来行到水西邨尽处桃花无数未全开
　　闻角
　　人间无物比悠扬谁道一声随夜长余哀到晓无寻处吹作南湖十里霜
　　新居
　　雪拥闲门尽未除小斋人道似禅居年来日厯无多事只有求方与借书
　　孟攀鳞
　　春浦帆归图
　　涵空水色碧于苔照眼山光翠作堆疑是桃花源上客轻舟天外得春来
　　张础
　　闗山风雨图
　　山气凝寒雨不开江涛拍岸雪成堆渔翁惯识风波恶天际孤舟已早廻
　　陈祐
　　琴台书事
　　四郊麰麦接云平緑野人家晓又耕怪得公堂人讼简闾阎原有读书声
　　申屠致逺
　　无弦琴
　　静空有物即萦心物象相忘趣转深为报柴桑陶处士无弦争似更无琴
　　王恽
　　梁园对月
　　儿时曽住汴梁城二十年来重此行一片凤皇池上月向人还似旧时明
　　春夜独坐
　　读书声歇烛华残润入琴弦觉夜寒寂寞小窗云影薄隔帘梧叶雨声干
　　同刘劝农彦和葛县令祐之游苍谷口
　　四山遮尽外来风山崦人家不觉冬独立苍崖重回首山形浑似入居庸
　　九龙分部中天雨何处痴蟠睡不开一勺凤皇台下水有时风雨洗天来
　　方山忽断两崖开中有苍河自北来行出山门俱不见玉龙翻作地中雷
　　地炉火在壁灯昬睡觉山堂笑语温豆粥一盂官事了缓揺吟辔出山门
　　游栖岩寺
　　一径萦纡入杳冥望川亭迥夕阳明欲知眼界寛多少放出秦川似掌平
　　闗山秋霁图
　　望京楼上晚凭阑长记居庸八月还一段紫烟吟不尽枉分秋色与南山
　　游青莲寺
　　上方曾阁倚晴烟回合诸峰耸碧莲午枕不容诗梦就天风吹雨下危巓
　　显宗墨竹
　　离离香粉淡争妍莫作荒寒景趣看絶似承华宫槛畔春风和露湿阑干
　　春江独钓图
　　渺渺春江碧若空一丝斜袅钓坛风富春莫拟幽栖稳已在君王物色中
　　山行杂诗
　　太行元气老洪蒙草树风前带润容山色只宜差逺看近移空翠上髙峰
　　西来游宦半忙闲六日迢遥道路间回转羊肠三百里天教马上饱看山
　　滕王蝶蚁图二首【録一首】
　　粉香金翠梦能甜细写春悰入笔尖却恐寻香飞便去六宫争下水晶帘
　　万寿节同宋太常道出左掖门口号
　　禁漏穿花夜已央宫槐笼晓色苍苍殷勤一防东华日先到红鸾扇影光
　　隔夜端门分板位平明簪笏列鹓行紫云低覆千官拜润入金罏百和香
　　羯鼓声髙吹管清九天合作凤鸾鸣侍仪赞喝三成后磬折齐呼万寿声
　　花映岩廊近紫宸宫官行酒过三廵共携满袖香烟出散作都城十日春
　　对品班分玉笋行一时望拜殿西厢百官燕出宫闱静疎雨蒙蒙湿建章
　　汴梁清明
　　连日风沙此日晴东君有意作清明垂鞭醉入宫城去一片伤心画不成
　　寒食日过隆德宫
　　当年陆海骇珍藏此日繁华堕渺茫春草不随人事换依然分翠入宫墙
　　楼居春望图
　　翠敛双娥底事愁不縁春去落花稠归鞍未得朝天信望断东风燕子楼
　　游百家岩杂诗
　　月池悬溜落苍崖岩窦分居可百家不羡碧澜秋色好倚天惊絶赤城霞
　　太一宫
　　庭树潇潇緑满廊日长深锁碧窗凉隔帘遥见秋来处一叶轻黄堕井牀
　　玉堂闲适图
　　醉岸乌纱殿影东宫花低映酒波红兴来草罢长杨赋独占髙槐洒晩风
　　润州
　　望空北顾无双寺行入西津第一州江影隔山揺素练行云和梦锁朱楼
　　题钱舜举画梨花
　　掖西千树闹春华莫把芳容带雨夸看取一枝横绝处洗妆还是汉宫娃
　　疎梅寒雀图
　　长记扁舟过武夷仙家梅竹满清溪山禽尽日怜幽致争拣寒枝趁晩栖
　　枯木寒鸦
　　枯树寒梢冻欲冰野鸦翻影若为情锦鸠呼雨烟林外红杏香中过一生
　　王旭
　　南湖道中
　　漠漠烟中小艇回芙蓉花外有轩台平湖一目三千顷髙卧南风看雨来
　　气涵云水草堂虚莎末风来午梦余起逐邻翁上船去藕花深处看扠鱼
　　三年梦不到江湖惭愧烟波旧钓徒今日扁舟复何日卧听风雨闹黄芦
　　程钜夫
　　忽刺木御史还台索诗二絶为别【録一首】
　　曾此观风惯土风老榕能识旧花骢如何又踏秦淮月不待炎州荔子红
　　十一日浯畬登舟
　　江清照见石粼粼貌得游鱼态度眞説与长年轻荡桨放他深处着潜鳞
　　乔达之画江山秋晩图
　　别来事事可名家独我空添两鬓华天际有山归未得逺峰休着淡云遮
　　早行图
　　万山回合路纡萦独防羸骖款款行却忆麻源三谷里画桥携酒听溪声
　　赵大年小景
　　疋马冲寒踏落花杏园深处曲江涯何如相对风轩坐唤得渔船傍酒家
　　张孔孙
　　风雨回舟图
　　风雨来时拨棹回济川心事有谁知停舟且做江湖梦浪静风恬未是迟
　　宋衜
　　观出猎
　　金鈚染血犬衔毛倒臂苍鹰掣锦縧红日下山秋塞阔齐歌野乐阵云髙
　　平原马首雁行齐狡兔深藏鸟不飞环立传觞人半醉斜欹貂防雪中归
　　图克坦公履
　　春日杂咏
　　东风帘幕半尘埃歌舞台空昼不开试问双飞新燕子今年社日为谁来
　　元淮
　　小满
　　子防声里雨如烟润逼红绡透客氊映水黄梅多半老邻家蚕熟麦秋天
　　春词
　　绣被春寒掩翠屏家常只系石榴裙鲛绡误落花砖上旋向沈香火上薫
　　午寝
　　鸎来踏碎乱红翻尽日帘垂昼永闲午睡觉来香味逺金猊犹有鹧鸪斑
　　南园新栁
　　万缕依依带嫩黄斜穿红杏弄疎狂昼长舞得东风困半倚秋千半拂墙
　　春闺
　　杏花零落燕泥香闲立东风看夕阳倒把凤翘搔鬓影一双蝴蝶过东墙
