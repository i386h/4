<!-- { "loadSidebar": true } -->
　　退直归来日半曛豪端风雨正纷纷不须更觅惊人句恼乱青山与白云
　　题髙公画竹石
　　木叶萧萧半欲空竹竿袅袅不成丛絶怜意匠经营处都在风烟惨澹中
　　题金徳原所藏元晖小景
　　牀头书画正纵横忽值今朝醉眼醒起向米家船上看云山原是旧时青
　　四皓围碁图
　　当局沉吟只谩劳区区胜败直秋毫颠嬴蹶顶非君事頼有安刘末着髙
　　栁贯
　　自宗正府西移居尚食局后杂书
　　都城一住十年余挈挈今朝更徙居奴辈莫嫌家具少箧中犹是借来书
　　未明车马省门开面面风霜一寸埃借得小窗容我懒五更髙枕聴春雷
　　题宋徽宗扇面
　　瑶池池上万芙渠孔雀聴经水殿虚扇影巳随鸾影去轻纨留得瘦金书
　　题宋徽宗献夀桃图
　　青鸟衔书昨夜来蟠桃如斗核如杯蓬莱殿上三千夀不及春风梦已回
　　题金显宗墨竹
　　海润星辉大定年生绡笔笔写苍烟若为梦里筼筜谷直到洋州雪筏邉
　　题睡猫图
　　花阴闲卧小于莬堂上氍毹锦绣铺放下珠帘春不管隔笼鹦鹉唤貍奴
　　题折枝海棠图
　　东风庭院紫棉香翠碧飞来午影长啼湿红妆看不厌秪疑春色在昭阳
　　次韵奉荅徳机冬日见寄
　　雪满千山云满溪半竿寒日稍平西东风不为年芳地错莫江梅吐未齐
　　题寿皇御题淳熈宫画牡丹扇靣
　　劒南樵客写花容院画流传号国工春压玉防江雨歇防鸾惊梦又成空
　　天香国艳岂堪描生色谁将上尺绡留得当时宫墨在杜鹃啼处雨潇潇
　　行界牌源道次小憩民舍
　　小谷疎林受数家年芳犹有刺桐花白云不为青山地截断前峰两髻了
　　呉莱
　　题赵大年林塘秋晩图
　　老景青黄笔底收晴鳬冷雁共汀洲王孙画学空花竹不到铜驼陌上秋
　　漷州
　　四月一日尚緜衣知是故乡花片飞白头慈母倚门久目断天南无雁归
　　数株杨栁弄轻烟舟泊漷州河水邉牛羊散野春草短勑勒老公方醉眠
　　呉师道
　　病起
　　单衣小立怯西风病骨诗愁冷淡中一片清秋在何处豆花篱落雨蒙蒙
　　元夕
　　栁台梅巷销春晴酒思灯光负赏心聴彻宣和太平曲独看明月到更深
　　夏夜江上
　　绕屋清江竹万竿水风萧瑟竹光寒夜深月上门不掩卧聴钓归船过滩
　　次韵黄晋卿清明游北山
　　行歌共访采芝翁絶壑层云一荡胷谁念愁吟溪上客落花微雨独搘笻
　　一壑风烟自可留十年湖海漫狂游短衣射虎真堪乐莫恨将军老不侯
　　和陈景传寄方韶父韵
　　风流遗老曙星残湖海知心夜梦间欲访元英向何处猿声木叶满秋山
　　春日独坐
　　茶烟淡淡风前少庭叶沉沉雨后添何处杨花念幽独殷勤入室更穿帘
　　七夕
　　木槿篱邉络纬哀卧看河汉逺天回西风不管扁舟客吹下楼头笑语来
　　子昻兰竹图
　　湘娥清泪未曽消楚客芳魂不可招公子离愁无处写露花风叶共萧萧
　　十一月十二日崇文阁下私试二十三日出和张仲举
　　官烛风帘彻夜明屋髙人醉易寒生不知卧聴萧萧雪何似山窗洒竹声
　　叚节妇
　　南国征人去不归春妍懒着旧时衣至今门外冬青树不与风花上下飞
　　送夏学正赴奉圣州
　　书巻囊衣共一车出闗千里漫风沙祥云五色天西角喜及髙秋望翠华
　　赵子固画梅
　　千树西湖浸碧漪醉拈玉笛绕花吹秪今无限凄凉意留得春风雪一枝
　　送人之宣城
　　昭亭山下宛溪头杨栁芙蓉岸岸秋总是旧时迎送处梦魂犹逐故人舟
　　宋显夫司业出乃兄诚夫尚书中秋五首并逹兼善侍郎诗因次其韵【录三首】
　　曲江聫辔踏春云二十年前逐后尘今日重来隔存没相看祗有两三人
　　翠华南下拂秋天龙虎台髙古塞邉谁料江南白头客连宵清语对牀眠
　　会稽太守出清朝进逐扬镳过灞桥想见相思浙江夜月明酒醒卧闻箫
　　元旦朝回书事
　　朱衣髙唱御楼东清漏迟迟昼景中黄繖寳幢微影动一时吹面受东风
　　朝散纷纷下紫微挥鞭争道疾如飞同来各向朱门去秪有西山伴我归
　　闰二月朔日
　　病过春光两月程几畨风雨几畨晴不知开到何花树今日才闻燕子声
　　桐江道中
　　东风绿水动微波晩泊滩头理钓蓑唤起江湖昔年梦一防寒雨聴渔歌
　　欧阳元
　　天厯庚午会试院中马伯庸尚书杨廷镇司业及元皆乙夘牓进士偶成絶句纪其事出院明日有勑督修经世大典又成小诗寄诸弟
　　省垣东畔至公堂十五年前战艺场饱食大官无补报两科来此校文章
　　御史承差锁院门侍臣传诏出天阍试官被命聮镳至同牓三人出谢恩
　　圣主宫中游幸疎日临秘阁玩芸储昨朝兰省才开试清晓玉音催著书
　　别驾祠前雪水浑弟兄沙上举离尊三年不洗来时褐要看淋漓别酒防
　　仁庙初科射策郎如今斑白立朝行东风昨夜闻归雁梦绕江南烟水长
　　题所贵侄梅
　　老树纵横出几条一枝还又亚墙腰西湖湖上掀篷看一夜吹香满六桥
　　所性侄家藏东坡看竹图
　　银烛髙烧照艶妆繁华过眼巳相忘敲门自爱看修竹未必殷勤为海棠
　　漫题
　　铃索无声玉漏稀青绫夜直月侵扉五更一觉梅花梦催得江南学士归
　　属官分住省郎曹省树年深过屋髙翰长昼闲来啜茗下帘危坐聴松涛
　　为浪溪题折枝海棠
　　防缀春风只一枝此花犹是半开时更令老杜如今见便是无情也赋诗
　　墨竹
　　两枝淡澹与浓浓垂叶应无靃靡容玊立满身都是雨何人能识葛陂龙
　　髙宗御书
　　君王不受辟寒钗永巷泥金进损斋欲上太清楼下石啼鸦落日满宫槐
　　陈抟睡图
　　陈桥一夜柘袍黄天下都无鼾睡牀赢得坠驴闲老子为君眠断白云乡
　　雪夜访戴图
　　雪夜操舟童仆劳偶然归去便称豪若为返棹成佳趣转忆当时不出髙
　　山闲山水手卷
　　十年京国看图画半幅云烟亦恼侬今日身行屏障里却思移住最髙峰
　　京城杂咏
　　玊堂集日列金覊学士新兼祭酒时五百书生签讲遍八砖花影最来迟
　　丽正门当千歩街九重深处五云开鸡人三唱万官集应制须迎学士来
　　白玉堂前夜合花髙髙绿树散朱霞朝来如见唐人画系着谁家白鼻騧
　　龙笙鳯管舞轻盈歩障游看花满城行到琼林春更好新来进士唱名声
　　鼇山宴罢月溶溶太液池邉湛露浓不用金莲送归院水晶宫出玉芙蓉
　　京城走马聴晨钟我亦宵征仆兴慵却忆江南春睡美小楼敧枕聴村舂
　　奉诏修书白玉堂朝朝骑马傍宫墙牐河东畔垂杨栁时有莺声似故乡
　　逢江易艺芳千赋芳洲
　　杨栁垂垂拂钓矶平沙雨过绿生衣王孙鬬草归来晚扑漉鸳鸯带水飞
　　东山春景
　　春光澹澹日迟迟正是名园扑蝶时却忆小桥流水过东山春色在桃枝
　　蒲萄
　　宛马西来贡帝乡骊珠颗颗露凝光只今移植江南地蔓引龙须百尺长
　　欧阳公牡丹诗
　　盛游西洛方少年晚乐渔歌号醉翁白首归来玉堂署君王殿后见鞓红
　　宋本
　　海子
　　渡桥西望似江乡隔岸楼台罨画妆十顷玻璃秋影碧照人骑马入宫墙
　　宋褧
　　送牛农师北上
　　玊带河流缘蔚蓝君家桥北我桥南一谈忽作容易别便是无情也不堪【武陵城西有玉带河】
　　春词
　　象口香销冷瑞烟锦衾罗荐恋朝眠一心要续怀春梦不管啼莺绕槛邉
　　娇春杨栁暗藏鸦掩映文窗一树花寒食清明都过了悄无车马门侬家
　　别后寄友
　　兰舟三日屈原亭醉出南门缓辔行栁暗河街新月上一场离恨不分明
　　舟中夜雨寄周子善
　　雨暗空江夜寂寥打篷声似打芭蕉故人好在纱窗下髙拥银灯对小乔
　　晚兴
　　紫陌归来月魄新草深凉院掩柴门絺衣欲挂梧桐上慙愧缁尘染树防
　　晓出都城【是年八月东之乐亭县】
　　风入秋罗半臂寒紫霞赤气日光殷西山大是无情思忍送巾车又出闗
　　忆武陵旧事
　　芙蓉如妓绕横塘一段秋容着色妆犹记周郎会心处醒时双陆醉时狂【周子善别墅水亭名会心处】
　　阳闗图
　　前春别宴武陵溪候馆垂杨暖拂堤忽见画图疑是梦故人回首洞庭西
　　七月八日晚晴暂出丽正门
　　团团碧树压宫城白鳯门楣淡日明回首琼华仙岛上片云犹欲妬新晴
　　得周子善书问京师事及贱迹以絶句十首奉荅
　　春王朝会大明宫祝栗鱼蛮四海同至治元年调玉烛和风甘雨看年丰
　　晓日云冠缀彩珠龙顔如玉映康衢大官门外停天驷羣辟翺翔侍歩趋
　　黄流玊瓉荐馨香九庙神灵防百祥一部云韶导仙驾归来朝贺坐明堂
　　至公堂下鱼鳞屋丽正门前蜗殻居三百英雄来献赋是中应有马相如【至公堂会试之所四方进士来试南宫者率皆僦居丽正门外】瑶肝玉肺渥洼驹元圃昆仑是坦途暂蹶霜蹄未为失三年奋迅碧云衢【子善昆季连与郷贡皆不利故勉之】
　　人海茫茫万仭山健夫争赴碧岩端跻攀分寸不得上始信文章蜀道难【予亦以旧嵗失举】
　　一念遗孤一怆然心旌无日不县县潞阳二月河冰解定买呉侬燕尾舩【夫兄殁于武陵侄广在彼时予欲往视之】
　　谢家择壻得逸少温峤先酬玉镜台罗帐合欢犹有待可怜孤鳯意徘徊【时予得婚家初纳采】
　　迩来吟思浊如泥今日酬君喜赋诗不识心忪并胆怯犀珠银液竟何施【予向苦心疾至京遂不作】
　　汨没京尘度嵗华胷中千绪乱如麻南风准拟挥谈麈賸费君家木杵茶
　　题雪竹白头翁横披
　　琅玕袅袅碧云空雪缀斜梢倚北风丹鳯不来年嵗晩一枝聊借白头翁
　　苍衣雪颈冻难飞寂莫寒梢独自栖别有春明好风景绿杨如画乱莺啼
　　小姑贤祠【虎丘南地名小姑贤旧时民家有姑恶新妇欲织罗而去之者其小姑悉自擥为已过冀以悟母母悔而止乡人祠之】
　　离鸾别鹄两沈冥肠断庐江焦仲卿不见虎丘南畔月至今常为小姑明
　　张仲容七夕来徴诗就次韵以荅【来诗云云压髙城雨散丝万家秋气入罗帷巧棚七夕喧邻里小宋名朝定有诗】
　　钿合红蛛缀网丝玉儿果设香帷从来天上张公子解识梧桐一叶诗
　　夜下新安驿寄家
　　河流如箭棹如飞星汉垂光月渐西回首曲廊微歩处文明门外夜乌啼
　　晩泊维扬驿
　　驿墙红树晩萧萧解劝征人驻画桡拟办青楼狂载酒月明何处玉人箫
　　朱轩翠馆郁岧嶤几处笙歌几处桥怪得隔江人望见夜深灯火似元宵
　　寄张仲容
　　城南城北渺风烟一度论文月再圆肠断而今更愁絶蓬莱云隔楚江天【仲容时以礼曹掾接漕舟在海上先予一日出都素与予契谊甚厚虽同居京师然各以尘事稀复接见常谓小别离欲赋一诗此篇首二句小别离诗起句也今足成之】有情谁解不相思罗幌风干叶落时莫问离愁有多少君归犹趂菊花期
　　鄱阳萧性渊能鼓琴琴号霜钟是其曽大父宋南渡时所畜者其家上世善琴云
　　池台肠断雍门周艮岳繁华逐水流往事寥寥君不见金仙垂泣渭城秋
　　不似琵琶不似筝鲸音厯厯似秋清龟年流落江潭外谁识秦声与楚声
