<!-- { "loadSidebar": true } -->
　　我为桃李吟声调一何苦昨日满园花今朝半尘土桃李不长春苦调难再陈君看道傍妇昔日朱门人
　　程国儒
　　信州粮謡
　　信州粮粮何艰十钟一石万里间朝发钱王堤暮过严子滩柁尾白浪如银山朝渡兰溪州暮泊龙丘湾峻如牵车上鬼关督吏持檄夜如箭布帆无风河水干去年粮船未及岸今年又运八百万只知彼地荒不知浙东天亦旱只知彼地饥不知役戸家无饭家无饭侬莫愁愿化铁骑为耕牛愿销锋镝为鉏耰战塲辟作亩与沟壮士负戈荷甲归西畴风雨时调禾黍秋禾黍不秋饭不足浙东又移何郡粟
　　马琬
　　西湖竹枝词
　　湖头女儿二十多春山两防明秋波自从湖上送郎去至今不唱江南歌
　　蔡哲
　　武夷九曲渔歌
　　昔日羣仙跨鹤翎至今猿鸟啸靑冥草堂亦有逃名客漫唱渔歌仔细听
　　一曲溪头春意浓紫烟深锁幔亭峰仙源好似桃源路无数飞花泛水红
　　二曲髙峰泻激湍娉婷玉女髻螺寒祗应姑射能相似未许巫山得并看
　　三曲仙机隐碧岑琅玕芝草正萧森山头夜半闻天乐只有渔郎是赏音
　　四曲风烟日渰凄萦纡岩谷互髙低丹光照树明于月惊起金鸡半夜啼
　　五曲溪山秀且奇就中佳趣有谁知紫阳可是能淸赏夜拥寒炉注楚辞
　　六曲云屏不可攀緑云千顷鸟声闲层崖亦有仙人掌何必骑驴入华山
　　七曲岩前太姥岩落花飞雨昼天风夜卷浮云去赢得明蟾浸碧潭
　　八曲平洲即要津太和宫里碧桃春匆匆多少游山者到得源头有几人
　　九曲空明眼界寛仙家鸡犬半林端千岩万壑春如许谁解穷源舣櫂看
　　刘炳
　　行路难
　　奉君五防凤凰之绮幄七寳鸳鸯之锦牀博山氤氲之氷屑金盘沆瀣之琼浆春风无情不相待朱顔緑鬓年年改姑苏台上鼓如雷四时歌舞百花开当年意气今安在鬼火如灯秋似海
　　桃叶靑
　　桃叶靑靑杏花吐楼头吹笙敎鹦鹉红牙象板按梁州金缕衣裳美人舞离情不似月常圆桃叶靑靑似去年美人不来鹦鹉怨杏花零落画楼前
　　双桐生空井
　　井上双梧桐秋风易揺落緑叶堕鸣珰淸阴卷重幄纹甃生旅葵银瓶响空索疎枝覆乌台交柯临凤阁美人矜容仪照影伤今昨铅华逐波逝欢赏随年薄行客攀辘轳哀声隔帘箔
　　寒夜怨
　　月来愁亦来心怜月去愁应改楼髙月转迟停筝坐倚熏笼待月落却成眠谁知枕冷愁仍在
　　田家乐寄张师孟
　　田家乐今年庄农好秋作蛰龙蜕骨桔橰悬五谷咸登时雨若官家更忧民力疲公田折布能轻赍小姑携筐懒梳洗拾得绵花如雪肥大姑轧轧催机杼疎帘树影寒蛩语鬓云笼雾飏西风睂月生凉褪秋暑山径牛羊下夕墟萧萧榆栁草堂虚野老杖藜邀小酌诸孙灯火读残书
　　郭奎
　　乌夜啼
　　石头城上乌遥夜鸣相呼紫淸道士有两树乌啼不离树髙处千声哑哑复万声中堂酒阑梦未成呼童把烛起开户照树惟恐邻人惊庭前再拜为尔说我家旧住长淮北慈亲已老返哺违零落犹为异乡客严霜满天江月辉东方未白羣星稀明朝日出当早飞莫使涕泪沾裳衣
　　陈汝言
　　制衣词
　　妾把春蚕丝动向寒窗织织成鸳鸯纹洗花染春色谁知裁剪时为郎三叹息郎身别已久长短今未识聊将梦中见彷佛试刀尺霜天万里涂特寄泪霑臆愿郎衣着时细看针线迹
　　郑定
　　南风謡
　　南风吹河河水满百丈牵舟牛力挽逆流巨浪如登天牛罢轭重舟不前作书投河讼风伯多助南商疎北客北客家居南海堧来时南风吹北船武夷淸冷过九曲匡庐叠嶂闻淸猿片帆揺揺出京口夜倚淮云瞻北斗南风五月经吕梁两岸靑山如马走今年作客还南游南风正尔当船头风神与我若相识十日五日成淹留南风何多北风少南北人生如过鸟早晚回船望北归直候南风吹到晓
　　髙邮女儿歌
　　髙邮湖水淸且幽髙邮女儿能荡舟十八梳妆好髙髻二十嫁夫长逺游靑菱镜破寳钗折翡翠衾寒叠香雪芳草王孙去不归蟪蛄啼处秦楼月楼前杨栁飞絮多门外蛛丝成网罗髙邮湖水增夕波髙邮女儿将奈何
　　李晔
　　踏车行
　　南岸北岸声咿哑东邻西邻踏水车车轮风生雷转轴平地雪寒生浪花借问老农何太苦低头欲语还咨嗟前月有雨田未耘非其种者纷如麻县吏捉人应差役令严岂得营私家况当今日滴雨无陂塘之水争喧哗虽如抱瓮沃焦釡蹄涔岂足供泥沙语罢踏车车转急田水何如汗流湿老妻贷谷犹未归力疾无奈吞声泣
　　王泽
　　和湘竹龙歌为杜彦淸
　　湘娥古竹生湘水恨血秋凝泪花紫玲珑五窍开宫征君山老龙精不死江南十月逢杜淸酒酣为吹孤凤鸣自言十五住帝京髣髴犹记钧天声钧天梦落江汉逺紫塞鸿归漫肠断相逢不必问艰难緑发萧萧素霜满请郎再吹予再听思入九防苍梧靑素女瑶瑟不敢怨一夜湘中愁百灵
　　胡翰
　　越水操
　　越水浟浟兮不可以方舟旋桓有鱼兮不可以为鱐九罭寸目兮岂不密且周惟鲂及鲔兮竭泽是求有獭有獭兮复跂于洲
　　贝琼
　　真真曲【有序】
　　姚文公为承防时一日玉堂燕集声伎毕奏有真真者操南音公疑而问之泣对曰妾建宁人西山之苖裔也父司筦库于济宁坐盗用县官财卖妾以偿遂流落倡家公悯之遣使白丞相三寳奴为落籍且谓翰林属官王杕曰汝无妻以此姬配汝吾即其父也赀装皆出于公杕字杕华后官至翰林待制噫以西山之贤子孙陵迟疑不至于此然辱于始而正于终是亦天也筼谷笔谈记其事予乃赋四十二韵而沉郁凄婉亦足以尽其大略矣
　　断丝弃道边何日縁长松堕羽别炎洲不复巢梧桐请君且勿饮听我歌懊憹在昔全盛时冠盖纷相从盘游易水上意气天山雄金刀手割鲜酒给葡萄浓坐有一枝春秀色不可双娉婷刘碧玉绰约商玲珑寳髻金雀钗已觉燕赵空或闻操南音未解歌北风上客惊且疑姓字初未通问之慙复泣乃起陈始终妾本建宁女逺出西山翁父母生妾时谓是金母童棃花锁院落燕子窥帘栊迢迢官朔方南归山水重侵贷国有刑桎梏加父躬粥女以自赎白璧沦泥中秋娘敎歌舞声价倾新丰永为倡家妇遂属棃园工览镜拂新翠吹箫和小红身居十二楼屡入明光宫京华多少年门外嘶靑骢自伤妾薄命失路随秋蓬不如孟光丑犹得嫁梁鸿客闻为三叹祖德宁未崇回黄忽变緑人事何勿匆有客伤缇萦无人怜蔡邕遣使白丞相削籍归旧宗小史三十余勿恨相如穷配汝执箕帚今夕看乗龙鸳鸯并玉树鹦鹉开金笼银甲不复整红牙不复从提瓮自汲水絺绤亦御冬应非事羊侃颇类归建封琵琶感商妇老大犹西东崔徽怨顦顇浪写丹靑容依依章台栁落絮春无踪小妾恨题驿竟与琼奴同时多困坎坷事或欣遭逢焉知百尺井歘登羣玉峰借问为者谁内相姚文公
　　张宣
　　采莲曲和朱秦仲
　　吴娃荡兰桨采莲戏緑波苦心留翠房低头避髙荷采莲不得藕刺伤将奈何凉风动影扇因之发阳阿
　　孤凤吟
　　梧桐生髙冈枝叶菀成林上有孤飞凤结巢在其阴毛羽烂五采嗈嗈鸣好音虞舜去已逺王风不可寻来仪茍非时亦何异凡禽
　　钱宰
　　采菱曲四首
　　緑栁横塘曲沧湾是妾家菱歌不解唱秋水照荷花落日浣纱渚菱歌唱晚风解衣濯秋水乗月采芙蓉溪上采莲女秋波照晚妆心如莲子苦情似藕丝长荷叶纫为佩芙蓉缉作裳妾心花下藕节节是秋霜
　　童冀
　　水车行
　　零陵水车风作轮緑江夜响盘空云轮盘团团径三丈水声却在风轮上大江日夜东北流髙岸低坼开深沟轮盘引水入沟去分送髙田种禾黍盘盘自转不用人年年祗用修车轮徃年比屋搜军伍全家载下西凉府十家无有三家存水车卧地多作薪荒田无人复愁旱极目黄茅接长坂年来儿长成丁夫旋开荒田纳官租官租不阙足家食家家复借水田力一车之力食十家十家不惮勤修车但愿人常在家车在轴不忧禾黍秋不熟
　　罱泥行
　　朝罱泥暮罱泥河水浇田河岸低吴中有田多卤斥河水髙于田数尺雨淋浪拍岸善崩岁岁罱泥増岸塍载泥船小水易入船头踏人船尾立吴儿使竹胜使篙竹筐漉泥如浊醪水流泥滑似沃焦岸上浮土何如髙此身便作淘河鸟河水终多泥渐少君不闻越上之田髙于城连车引水千尺坑车声轧轧夜达明田间浊水无时盈吴田苦涝越苦旱越水常悭吴水满嗟乎世间至平惟水犹不平请君不用观世情
　　乌斯道
　　马食粟
　　马食粟一闲二百匹一食一百斛去年大旱人苦饥草根食尽食木皮官司征粟喂官马马何贵重人何微人心不敢怨只愿官马肥官马肥走若飞江南江北正格鬬将军杀贼要马骑
　　叶子竒
　　懊恼曲
　　緑珠酒半酣吹笛对明月金谷楼正髙万骑已如雪
　　许继
　　下岭樵歌
　　石磴緑苍苍负薪下层峭歌声相应发山木闪残照近惊幽谷响逺荅淸猿啸欸乃江上音烟波岂同调
　　结交行
　　识人人识已腾口自相誉誉至毁亦随忧患安能去厐公不入城孔明拜牀下识士不欲多乃是知人者
　　胡奎
　　吴江竹枝词
　　靑裙女儿双髻螺唱出吴宫子夜歌酒醒月明眠不得秋风吹起太湖波
　　第四桥边枫叶秋靑裙少妇木兰舟月明打桨唱歌去惊起芦花双白鸥
　　西山日落东山黄侬唱竹枝行晚凉十幅蒲帆弓样满南风吹送白龙堂
　　管讷
　　逺游篇
　　御风日万里逍遥登逺游竦身靑冥表瞬息四顾周目力隘八极壮志局九州泰山小封垤沧海眇浮沤俯视澒洞间万彚等蜉蝣浩歌挟洪崖长啸访浮丘回飇款阊阖谒帝十二楼酌我紫霞觞遗我靑凤裘授以长生诀尘劫三千秋从兹谢流俗大块同悠悠
　　刘秩
　　裁衣行
　　裁衣须裁短短衣短衣上马轻如飞缝袖须缝窄窄袖袖窄弯弓不碍肘短衣窄袖样时新殷勤寄与从军人愿郎着衣便弓马破敌长驱古城下明年佩印披紫绯裁衣不比从军时
　　吴斌
　　靑州歌
　　靑州髙城雄九州城门天上飞琼楼羽林兵衞若熊虎劒防耀日寒光浮迢迢紫陌香尘起车马争驰迅流水飞甍万井碧鳞鳞緑树连阴栁营里嵯峨城阙帝子宫天上遥镇沧海东海波镜净寂不动鲸鲵不敢扬天风楼上银壶漏初歇画角龙吟泣霜月寒声萧飒落梅花吹作征人鬓中雪
　　量田謡
　　朝量水田雪暮量山田月靑山白水人如云朝暮量田几时歇尺田寸地须尽量丝毫增入无留藏时旸时雨欣时康我民欲报心未央年年增赋输太仓安得长风天外起吹倒昆仑填海水更出桑田千万里
　　醉歌行
　　登髙取醉散我愁倒卧城南百尺之酒楼出门但知行路苦醉乡可以逍遥游君不能遗身天地上玉京又不能营名将相専金城徒将緑发染春雪风尘羁绁终无成不如且饮一壶酒酒尽愁消更何有
　　唐仲实
　　秋胡行
　　依依陌上桑婉婉桑间妇嫣然红罗襦采桑湿香雾相逢马上郎停鞭一回顾回头遗巧笑脉脉此情露谁知妇人身托生胶漆固本期骨肉亲反被红顔误忆昔送郎时徙倚门前树箧笥满征裳一一裁缯素绣为双鸳鸯犹惧观者妒愿郎早归来恨不与俱去尘埃扑牀帷蛸蝛网窗户上有白发姑羞以衷情诉可怜不相识春心抛中路仓皇下马时怱怱意未晤洞房埽春蚕一见生愧负妾身固可弃老亲宁弗慕黄金无亏盈白璧有防污嫁郎恩义乖何如江水赴江水惟东流不似郎他顾
