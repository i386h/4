<!-- { "loadSidebar": true } -->
　　两鬓星星小幅巾苍松气节鹤精神居常倒屣迎佳客贫不将诗谒贵人踏雪抱琴梅屿晓典衣沽酒柳桥春若非道眼髙明者谁肯甘心寂寞濵
　　金华道中送郑邴文东归
　　柳絮飞飞共语离尊前会面定何时交情冷淡孤衷在世味辛酸两鬓知春水乱滩船下疾晓风残月酒醒迟湖边鸥鹭休相笑破箧无钱只有诗
　　金陵道中
　　孤舟晓出古闗西江树萧疎绕坏堤七里冈前寒雪霁三茅峯顶暮云齐酒家寂寞人稀醉车马纵横客易迷迢递渐看宫阙近月明时聼夜乌啼
　　扬州道中
　　马头津口足风波嵗晏遥乘一传过南渡客来多汉语下江船去半吴歌芜城总入新编户步斜连古漕河何处吹箫明月夜野田茅屋晓烟多
　　闽中春暮
　　吴山入梦驿程赊身逐孤帆客海涯九十日春多是雨三千里路未归家桄榔土润蛮烟合杨柳江深瘴雾遮倚遍阑干愁似海杜鹃啼过木兰花
　　灯花
　　画堂银烛映歌钟醉眼俄惊火树红白玉屏深留晚艳绛纱笼暖防春丛阑干清泪非因雨狼籍残煤总为风更忆禁垣归路静金莲随马散文虹
　　送莲社陆道师归镜湖别业
　　一锡横飞下镜湖头颅老去世縁疎庭栽竹少堪容鹤池种莲多不碍鱼满室香云经尽后半窗明月定回初陶潜懒入东林社在在青山可结庐
　　春雪
　　不肯呈祥向臈前却来迎瑞入新年鬭妆已落梅花后学舞还居柳絮先久积自迷芳草地易消应避艳阳天遥知大辂躬行处共贺璚瑶满舜田
　　寄紫金院喜性二衲
　　精蓝西畔接城闉野水交流絶四邻过去真僧留半偈浮来古佛见三身夜深门有聼经虎嵗稔厨多施米人遥忆两禅相对处俨然无着与天亲
　　送萧县丞朝京
　　天官妙选待才贤茂宰清名众所传漠漠去帆冲暮雨萧萧行李似当年逶迤客路趋京口迢递王城在日边为说乌程民吏待金陵酒美莫留连
　　徐贲
　　次髙二季迪留别韵
　　柴门村径带溪桥来往因君岂惮遥浅水不波仍漾漾疎林无雨自萧萧墙留夕照人将别江作新寒酒易消明日秋风重怅望还将离思托归潮
　　送张山人还天平
　　几欲求田负旧盟羡君西崦草堂成每缘种橘多开地独为修琴始到城黄叶已先霜降落白云长在雨余生龙门林屋无多逺此去寻幽莫计程
　　次韵金子肃卜居
　　君家茅屋去村西地接湖渠水上畦黄菊遍生风掩户緑萱新长雪消泥酒香门客船中送诗好邻僧院里题谁道乱离无乐土此乡还自有安栖
　　游张林山
　　偶为寻花到竹西两山云气接髙低午烟僧舍林塘窅春野人家草树齐水鹤晴时行麦垅园蜂暖处识兰畦自怜逺地归来后才是登临便感凄
　　园隠图送方以常
　　曾闻学圃成髙隠今日携书是宦游隔屋尚通分溜笕傍溪空觅看花舟菘葵尽作邻僧供芋栗还凭野老收后夜月明江上梦应随归鹤到林丘
　　登广州城楼
　　五岭南来瘴海深秋风榕叶尚阴阴安期一去家遗舄陆贾重来槖有金门掩虎头潮上下城开雁翅客登临清时不用频兴感万里惟存向阙心
　　晚过广福精舍访傅上人
　　水阴山色晚依微松映禅房竹映扉幽鸟不縁留客语闲僧方自施经归移来片石安茶器分得孤云补衲衣杖履不嫌频过共道心久与世相违
　　咏双头菊
　　篱落花开并蒂黄相依不是竞秋光情亲共冒重阳雨志傲同淩十月霜莫道寒英为独秀须知晚节有聮芳谱中异品谁能及只合题名作棣棠
　　送日本僧
　　万里扶桑晓色微海天空阔去人稀木杯不用随潮度金防惟应向日飞去路犹餐中土饭到家重着故乡衣国人应问如来法带取西天贝叶归
　　王行
　　次韵杨孟载见寄
　　怀刺归来卧枕书白云满榻闭门初草未信扬雄病礼法从知阮籍疎短障夕阳悲蟋蟀方塘秋水老芙蕖南村口燥呼难得一任狂风卷敝庐
　　次韵髙季迪见寄
　　廿载谁询独处情翛然江郭养余清老顔照水同梅瘦短发临风鬭雪明寒雁聮行轻落渚晚鸦结队逺归城悤悤嵗暮相思切又辱沙塘折简行
　　题云林画
　　每看新图忆旧游逺情闲景共悠悠乱鸿沙渚烟中夕黄叶江村雨外秋乱后得安翻讶梦醉来因感却生愁那能便结沧洲伴重向烟波觅钓舟
　　吕敏
　　再寄髙季迪
　　空谷白驹那可羇髙踪秖欲慕天随吴江日去应无恙甫里春来定有诗花忆杏园携酒日雨思山馆聼莺时去年乱里从游处肯信于今又别离
　　乐韶凤
　　辞朝
　　壮年扈跸侍龙顔几度承恩虎豹闗环佩陛辞人似玉旌旗堦引象如山忠勤恋主心犹赤潦倒还乡鬓已斑明日淮西瞻望处九重宫阙五云间
　　滕毅
　　采石
　　骑鲸仙人海上归至今草木犹清晖千山落日送樵笛万里长风吹客衣春空蛾眉浮翠黛夜光犀渚沈珠玑神游故国应过此髙冢临流知是非
　　杨训文
　　寄石仲文
　　故人别后复如何不寄新诗到薜萝贾谊书成何日上张衡愁比向时多江城木落霜连地泽国天寒水不波重约明年秋八月紫薇花底共鸣珂
　　魏观
　　早朝奉天殿
　　旭日曈曈启奉天百寮云萃武楼前青松缀玉传甘露紫笋浮花瀹醴泉多士聼宣鱼贯入诸侯分直雁行聮白头谬忝儒绅后大本先容赴讲筵
　　二年十一月和暖如春上游观上苑召侍臣危素宋濂詹同吴琳及观等赐宴于奉天门东紫阁防御制一序赐之曰卿等各赋一诗以述今日之乐观诗曰
　　深冬晴暖动逾旬内苑游观诏侍臣五色庆云开凤尾九重丽日绕龙鳞和鸾喜奉彤车御式燕惭叨紫阁賔淑气已从天上转人间无地不阳春
　　大本堂二首
　　翠葆葳蕤九凤旗东华遥望立多时都堂启事貂蝉集率衞轮班虎豹驰月绕珠帘陞讲席花迎金辂肃朝仪六王炳炳前星后珠纬聨辉上玉墀
　　六斋帝子聨龙衮三岛神仙列雁行绣毂青鸾金羽葢锦韀白马紫游缰御沟细柳云生暖禁籞飞花雨送凉郑国书闻能一一玉鑪清昼为分香
　　大将军徐丞相平定中原振旅还朝上御龙江亭命儒臣赋诗迎之应制一首
　　白旄黄钺两京平甘雨和风四海清师出万全非用武将资三杰在推诚苍龙挟雨迎车骑彩凤穿云送斾旌献颂偶防天一笑行看作乐着功成
　　郑国公常茂等授经大本堂
　　郑国蕲侯弟子羣储闱时得奉殷勤宫花细浥研朱露禁柳微溅洒墨云御气日从双阙望书声时彻九重闻楚王可是推仁爱临帖常容半席分
　　旧大本堂
　　玉署储书紫禁东宛然麟凤穆清风云开奎璧天光合日射蓬莱御气通炬炳莲花归学士灯然藜杖致仙翁詹吴宋乐皆时彦譔述承恩昼夜同
　　熊鼎
　　上已日浴温泉
　　骊山宫殿锁温泉天宝遗踪故宛然绣谷春融丹井火金波月满鉴池莲玉顔承宠专恩泽翠辇来游忆暮年我亦逢时修褉事白头空负丽人天
　　镏崧
　　寄范实夫
　　细雨柴门生逺愁向来书帖若为酬林花落处频中酒海燕飞时独倚楼北郭晚晴山更逺南塘春尽水争流可能相别还相忆莫遣杨花笑白头
　　次韵奉寄孟浩彦洪
　　幽人共爱溪边住舍北舍南春水声开径不嫌时独往到城应许日同行乱云长共青山黑白鸟偏依緑树明无限客愁谁断送携壶长拟就君倾
　　春日奉次罗肇简郑同夫
　　不见故人心惘然也应无赖枕书眠闲寻碧草日又暮尽落桃花春可怜云隔数峰归雁后水生三峡乱帆前客怀慰藉思倾倒冲雨能来白马韀
　　云亭萧氏园池杂兴次韵
　　竹底雏莺尽日啼水风凉动小池西麝香眠处残花落蛱蜨飞来碧草齐二水风鸣湘佩合三山云压楚鬟低冰盘宴客清阴里次第诗成石上题
　　入城
　　江水依然抱石矶独行空感旧游非晚山当户日初落秋草满城人未归田鼠引羣穿井出山鸡求食傍檐飞向来车马东门路忽忆朋游泪满衣
　　喜家僮至
　　西行几日离柴扉还说来时燕子飞日射水田荷叶暗雨浮山陇豆花肥池鱼吹水春萍薄野鸟窥巢夏果稀早晚归来酒应熟便携稚子笑牵衣
　　访王子让大村幽居借书戏题壁间
　　村前流水宛如环村后荒城隠可扳当户雨苔双石峻隔江烟柳数峰闲杖藜麦陇秋霜后尊酒茅堂夕照间闻有古书人少见柴门客去又长闗
　　寄莱州太守赵圭玉
　　忆在兵曹三四年君留东署我西偏检书清夜燃官烛沽酒常时数俸钱借马独行縁送客闻鸡相唤去朝天论交亦有胡兼许此日天涯各惘然
　　入东坑
　　东坑石路入云堆东岸人家倚岸隈半沼紫萍风乍过一林黄叶雨初来涧寒野鸟还争聚山暖岩花只自开却望松楸生暮色重来惆望使心哀
　　过湖口县
　　佛子矶头遡客舲南湖髙柳记沙汀水分彭蠡溶溶緑山送匡庐冉冉青雨过人家收鸭早日髙网户晒鱼腥故园此去犹千里安得乘风破杳冥
　　寄铁柱观左链师
　　紫霞楼上左仙翁还在南塘住玉隆飞阙虚鳬云影外乱山骑虎月明中铜驼荆棘秋风落铁柱波涛海气通别后玉箫浑少聼令人长忆万年宫
　　秋日过汶溪义塾承萧国録有诗谨用奉荅
　　汶溪新制小茅堂也种山楸间水杨舍近鸡豚还共食春来鱼鸟自相忘松阴客去书连屋花底莺啼酒满牀却忆东华聨辔出午门霜月漏声长
　　雨夕柬鹏举
　　入春己过五十日晴景都无三四朝云去云来山杳杳花开花落雨萧萧青丝送酒银缾暗彩笔题诗绛蜡消东岭几时明月上曲阑芳树聼吹箫
　　舟次樵墩忆故人郑同夫
　　浦口维舟日欲晡柳村桑坞带萦纡独寻古道黄埃满忽忆故人秋兴孤螺蚌尽供溪女拾鸡豚偏称野人呼西山隔水清如玉谁与题诗送酒壶
　　漫兴
　　山下碧溪浑欲平溪边春事总闗情定巢新燕忽双过隔水雏莺时一鸣冻入秧畦愁近雪光涵风浦爱新晴南园草緑无人到应是满林春笋生
　　客情
　　清明已过寒雨稀客情物色共依微庭前幽草忽如积江上落花浑欲飞风云惨澹随长防尘土萧条上短衣云亭江上麦田熟昨夜月明还梦归
　　将归南平发舟戏赋
　　梅演山前闻雁来珠湖渡口放船回晚云出岭作疎雨秋水满江生緑苔故里风烟频入梦中年世事独兴哀飘揺莫恋诗千首断送深凭酒一杯
　　秋日承庐陵曲山萧寿春过林居临别赋赠
　　秋露满园桑叶飞逺烦江上问柴扉青山古道独行晚白发故人相见稀细雨髙原禾黍熟斜阳疎树橘橙肥残年甚欲留君住何事骊驹只赋归
　　万白
　　秋兴
　　北郭垂杨日夜凋清秋登望旅魂消平生江海同浮梗何处林泉可弃瓢奔走风尘双鬓改羇栖戎马一身遥数奇李广萧条久短服辕门独射雕
　　黄肃
　　客中春懐
　　竹里山鸡啼未休江南二月景如秋半帘花雨寒欺袂一片江云晚傍楼乱世青春如过梦少年华发忽盈头故园动是经年别满眼干戈添客愁
　　牛谅
　　破窗风雨图
　　风雨东南接漏天客窗吹破碧纱烟十年世事闗心曲一片秋声到枕前花落不妨尊有酒客来未觉坐无氊老予曾觅苏端隠藜杖春泥绿水边
　　朱梦炎
　　和顔子中韵
　　曾折蟾宫第一花西风吹袂向天涯班生万里空投笔汉使三秋独泛槎朔漠离愁成白发南州乡梦起清笳归来耻学梁江总只傍青门学种
　　写韵轩
