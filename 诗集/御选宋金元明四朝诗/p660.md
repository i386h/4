<!-- { "loadSidebar": true } -->
　　除夕
　　行到海穷处仍惊歳尽时灯前谁共影愁里强吟诗游子归何日芳春坐可期满城箫鼓动客思已凄其
　　黄甲
　　出郭
　　出郭理蚕田幽居此最先莺啼江树杪月抱野亭偏社肉分邻叟园丁了税钱儿荒裒腊蚁客过并溪船
　　静海寺与观颐夜坐
　　落木乱山巅江楼雪夜船山川千里外风雨一灯前白髪翻岐路清尊共昔年浮生窥妄尽今夕故依然
　　梁梦龙
　　宿三川驿
　　寂寞三川驿风尘苦见侵王程方未已客夜且髙吟山火延危岭泉声聒逺林幽怀良不浅何日慰招寻
　　张翀
　　登焦山夜归
　　短棹乗风去轻舆带月归花香入径细渔火隔江微逺寺犹闻磬荒村半掩扉石桥横渡处醉看海云飞
　　有怀
　　五落龙山叶三来鴈足书梦中亲舍近天外故人疎寥阔乾坤里疎狂醉醒余秋风吹短髪溪畔独踌躇
　　厐尚鹏
　　秋日园居
　　物候随时变那堪问歳华晚风三径竹朝雨半篱花自比禅居静从教物论哗浮生何所有醉处便为家
　　呉时来
　　焦山夜归
　　古寺探幽去山城倚醉归留人林月上醒酒暑风微渔唱揺江渡村灯照夕扉独怜沙上鸟已宿尚惊飞
　　徐师曽
　　宿砖河驿
　　渡头风色晴渔火隔沙明帆逐暮云落潮随春水平长芦昨夜月甲马旧时营闗隘今无事稀闻击柝声
　　顾曾唯
　　同宾峯集我渡山房
　　旅客贪呼伴芳尊共解顔清池来浴鸟髙阁俯重山堕酒松花细抽梢竹笋斑夷犹二三子竟日不知还
　　姜子羔
　　下岩寺
　　一入招提境登临思已牵地将金作界山以玉为泉僧定鱼皆出江空月自悬虚岩尊者像幻迹至今传
　　郑茂
　　过草萍驿
　　古驿荒烟断征骖向晚停吟回江雨白坐对越峯青万事皆蕉鹿吾生亦草萍劳歌犹未已短铗复冲星
　　季科
　　太保顾惠岩公祗役泰山途次和答
　　紫极传丹诏青霄访玉华霓旌翻日观瑶岛接星槎寒蹋峯头雪晴攀海上霞翩跹双白鹤遥驾五云车
　　次韵答邓薇山社长
　　袒席分襟地江闗积雪天寜知卢阜约翻上汶阳船梦断清秋半书来白鴈前心期渺流水虚奏伯牙弦
　　呉邦祯
　　渡江望京口诸山时与舍弟言别
　　返照荒江上深秋落木时登临容我辈胜槩复谁知波浪层层涌峯峦面面竒那堪垂眺久怀古更伤离
　　方九功
　　泊沧洲有感
　　世事看流水漂零见此身他乡犹是客失路竟依人树引长堤暮花残故国春巻帘聊对酒幽寂恐伤神
　　胡直
　　卧病省署作
　　掩阁乌同寂升堂鹤共迟乱花封印箧飞鸟掣文移公事痴能了阴符懒未窥散衙饶暇日春院绿阴滋
　　龙州
　　窈窕繁花路清虚野甸居渐为逃世客嬾答贵人书水阁依鸥鸟尘编信蠧鱼日寻垂钓侣长到月明初
　　黎民衷
　　月夜呉舍人过集
　　向夕羣愁起幽期幸不迷天垂鳷鹊外城转鳯凰西翠斝淹宫漏春星散马蹄十洲飞梦逺何路问丹梯
　　姚汝循
　　晚归田庐
　　纡曲春山路行来日已昏萧然茅宇内不尽白云屯犬吠初生月人归半掩门一杯灯影下幽思共谁论
　　雨后行园
　　山园积雨后步屧惜余春柳似酣眠客花如倦舞人啼莺上乔木迸笋过比邻韶景行看尽嬉游可厌频
　　秋日闲居
　　曲巷人踪少闲门秋草深露香催酒兴月皎逗琴心园果纷堪摘池莲冷欲沈重阳佳节近风日快登临
　　宿三山别业
　　秋深寒露候地僻水云乡落日枫千树残霞鴈几行桂香清小院蛬语近匡牀自卧沧洲隠逾憎世路忙
　　自横梁放舟还郡
　　解防横梁渡鸣桡濯锦川秋山初过雨夕涨欲浮天四野明残照孤城合暮烟媿无仁者政竹马亦桥边
　　卞锡
　　晓舟即事
　　野寺侵云出千家草色匀晚风吹浪白夜雨湿苔新去鴈声何急当楼鼓尚频回看烟树合残月下城闉
　　沈啓原
　　项里西楚霸王庙
　　符命通神契天心屈霸图风云空叱咤陵庙且榛芜悔失师中范徒怜帐下虞江东余父老伏腊走村巫
　　怀陆仲长
　　京洛追游处春风次第吹官从一命始别是隔年期药裹趋中禁方书得上池正逢欣赏日未许动乡思
　　张祥鸢
　　同韩双湖泛舟访直峯昆季
　　野航坐知已尽日话闲情木落青山逺波澄白鸟明扬帆沙岸过吹笛浪花生知近髙人宅横塘竹外清
　　涌泉寺
　　单车行树杪草屐到僧家旋吸泉龙水新烹谷雨茶峯稠凝暮霭松暗落轻花归路携余兴褰帷看月华
　　近华村采莲
　　侯家开水榭宛转水中央舟雨青帘湿溪风白苎凉鱼潜深见影花静不飞香笑折青荷叶持为碧玉觞莲叶绿于水莲舟轻似云好怀逢酒伴孤兴入鸥羣山色晴兼雨溪流合复分采芳动盈把持赠太华君
　　横山雨行
　　公暇省耕去农家半翠微绿畴新水足白屋吏人稀棠憩云笼树山行雨满衣青林烟火午稚子饷田归
　　春日杂咏
　　柔风春服减迟日小檐明覆砌花阴薄萦帘柳色晴图书惟木榻鸟雀独柴荆芳草青堪拾缄题寄友生小墅清溪曲疎篁作四邻花开留好客酒熟及芳辰屋角丹藤绕梁间紫燕驯所欣投秩早得看故园春散帙移长昼焚香闭小斋疎花红覆石细草绿侵堦赏胜流光转逃虚始愿谐倦游宗处士观道独澄怀佳树村村合晴峯面面浮渚香芳草积风澹钓船流娇鸟衔花语轻鳬挟子游已堪足吾事此外复何求
　　早春野望
　　新水没渔矶遥林收夕霏柴门堪小立沙鸟自孤飞腊闰梅花早官休宾客稀所欣元夕近不夜月辉辉
　　寒食
　　小雨作寒食东风吹散丝翠沾杨柳眼红湿海棠枝细草香生榻新流绿满池小亭花正好曾与故人期
　　西庄初夏
　　髙枕应吾道衡门岂世情对牀纷树色入梦乱禽声雨气沾书湿茶烟隔竹清美人天共逺一水暮盈盈
　　雨晴晚步
　　晚霁乗轻屐溪遥步落花夕阳低草阁烟水带渔家巢暖鸦雏长风柔燕子斜无嗟红似雨新绿喜交加
　　初夏晓起
　　已知无客到亦复啓晨扉刺水新秧长冲人乳燕飞书声隔篁竹荷气透絺衣百亩欣常稔无嗟生事微
　　西山秋望
　　快阁临飞鸟遥天入断峯白云山面面红叶树重重空翠当杯落晴光刺眼秾愿言随楚客木末采芙蓉
　　新秋泛舟过西庄听雨话旧三首
　　放船秋水落能载两三人坐爱清波影轻揺白防巾到门才系缆借草便垂纶野饭无兼味嘉鱼色胜银蓬蒿长门径客到旋教锄稚子炊菰米邻家馈野蔬浦沙云淰淰梧竹雨疎疎草阁昼如水坐听儿读书歴歴龆年事分明昨与今不因清话久那悉故情深歳月且迟暮官曹宁陆沈所欣同巷陌伏腊每招寻
　　重阳后庭中晚步
　　丛菊几枝吐重阳昨夜过美人别我去怀抱奈秋何月露闲堦砌衣裳旧薜萝手携小儿女顾影舞婆娑
　　渡淮春晓
　　朝辞桐柏水时序又殊方河抱中原转天围逺树苍绪风啼鸟变红雨落花忙坐惜春芳燕髙歌西日黄
　　园居
　　人境重重隔溪流宛宛分竹阴飞翠雨花气结晴云篱缺牵萝补园芜植杖芸禽言能细译幽事赖先闻
　　积雨
　　积雨蓬门掩连阴草阁凉荷香池上榻云气竹间堂岸岸新流没村村湿雾黄钓船迷去住长系短篱傍
　　申时行
　　访赵凡夫别墅
　　扶笻蹑翠微倒屣逗岩扉石坞松萝绕山斋蕨笋肥宿云开半榻飞瀑溅初衣共有濠梁思悠然息是非
　　王锡爵
　　壬辰秋日髙邮待诏即事
　　慙愧春明别依然物色新风云真遇主骸骨岂谋身市骏黄金尽筹边赤羽频总闗游子念其奈倚闾人
　　许孚逺
　　洵阳道中
　　歴遍商顔路言从汉水濆秦闗千里尽楚地一江分岸柳移春棹山鸠度晚云悠然乡国意野吹隔溪闻
　　余有丁
　　送张崌崃
　　客行新霁后曙色啓城头晓径穿云湿春塘带雨流江篱牵客思山鸟动春愁何事新芳歇王孙不可留
　　蹇达
　　冬日登毘卢阁
　　塞鴈南飞迥髙楼北望寒暮云千嶂暝积雪万家残四海征输尽三巴道路难天涯对揺落那得旅愁寛
　　戚元佐
　　早朝
　　鳯掖传呼早晨趋逼禁闱天香浮辇静宫漏隔花防仙掌明河动周庐列宿稀不知风露重先湿侍臣衣
　　徐廷绶
　　胡松麓自瑞州以书见寄
　　搔首西风里怀君思惘然江湖千里隔云树寸心悬客泪随猿落乡书有鴈传惟应今夜月相对共遥天
　　王叔杲
　　登楼望东山
　　骋目层楼外悠然池上山云霞迷曲磴松桂隠禅闗落日翠微半疎钟窅霭间求羊时命驾心与暮云闲
　　穆文熙
　　寒食值雨赵计部携酒见过话旧有感
　　佳节逢寒食连朝风雨多故人携盏斝过我话闗河别去天同逺归来歳几过一时飞动意对尔欲如何池馆开尊处相看意气生交情惟白日风雨自清明天上暮云色林间黄鸟声醉来翻感慨长啸不胜情
　　杨成名
　　秋日郊行
　　路绕溪流细山回树色分客沽村店酒牛卧陇头云林叶含秋露溪烟澹夕曛儿童迎我笑拍手自成羣
　　许国
　　憩张荆山山房
　　一榻深云里空亭万木疎门开青嶂合月上碧帘虚幽鸟啼山木童儿摘野蔬秋风何处起落叶满山渠
　　野眺
　　并马出城隈苍茫野色开岩花随地有山鸟向人来曲径通云坞回溪满绿苔羣峯乱烟树何处是蓬莱
　　齐山亭
　　山亭倚空旷四顾与山齐树色交檐宻云光入户低长天飞鸟外归路夕阳西目极増惆怅萧萧征马嘶
　　何洛文
　　宣宗皇帝御笔白马
　　台上黄金骏毫端白雪骢玉花生御榻寳绘夺天工照夜双珂莹凝霜匹练空瑶池仙驭逺犹见画图雄
　　林如楚
　　瀫水夜泊有怀旧山
　　澄潭敛夕霏渔火静相依河汉窥帘入梅花逐吹飞旅愁长是病乡梦未成归今夕西窗月松阴满翠微
　　防江驿
　　停舟异昔年城郭尚依然树影浮天外江流防驿前暮帆揺海月晴磬出山烟稍喜春来近居人话种田
　　江上春兴
　　雪霁涯犹湿沙明雾半消天围京口树地折海门潮挂席怜风便鸣榔觉岸遥江妃不可见春思满兰苕
　　草阁
　　草阁俯晴川凭虚野意便时经八九月岸舶两三船暮色芙蓉水寒光橘柚烟行藏吾道在休诵卜居篇
　　别业
　　别业云深处新秋客到稀疎林发清籁古木驻斜晖课仆收红稻寻僧入翠微山中多胜事麋鹿可相依
　　陈文烛
　　送杨惟乔侍御北上
　　驿路飞新雨荒亭落晚风赐环霄汉上击楫大江中此地曾留犊都人尚避骢春华今又半尊酒几时同
　　送陈仁甫太史使楚
　　玉署承天遣桐圭锡帝封浮湘即司马作赋是元龙春尽寒江雨潮回故国钟禹碑如可辨还上祝融峯
　　管大勲
　　安庆渡李杨
　　客路荆舒尽江帆海国賖天风蔽晴日烟雨涨平沙水阔疑无岸春深不见花暮潮南浦泊指防驿楼斜
　　胡涍
　　过雅冝别业
　　不见王摩诘犹余华子冈隔河山杳霭断树水微茫有子开松径留欢正夕阳渔舟投暝合杯外即沧浪
　　沈渊
　　塞上闻笛
　　何处吹羌笛秋风度玉闗几年愁作客此日更摧顔惨淡边云合凄凉朔鴈还梅花知尽落一夜满天山
　　王圻
　　商邱早行遇雪
　　云暗商邱野天连葛伯城怀人宵不寐奔命雪仍行粉絮因风舞瑶华带雨倾貂裘寒欲透客泪洒尘缨
　　归有光
　　乙卯冬留别安亭诸友
