<!-- { "loadSidebar": true } -->
　　五月长风息轻寒御薄绵江村喧晚市岸树叠晴烟既惬幽居境非无买酒钱乡闗知渐近良友话归船天际乌云合山头急雨来跳珠江鸟没歕雪浪花回篷暗收书帙舟停望石台林端有空翠万里夕阳开
　　吴骐
　　游康园
　　挽笮沿溪曲船风逆浪迟园亭藏防窱水木散华滋坐入羲皇世人添岩壑姿形神殊自远相对复为谁
　　湘舞弟归自汝宁
　　怜尔风尘色言归自汝南依人昔未惯长路近方谙白鹤三山旷鹪鹩一粒贪早知缣素贵从此事春蚕
　　喜遇王玠右
　　梦寐三年别飞扬尽日欢共惊杯易尽翻恨烛将残湖海心犹壮乾坤事不难隆中应少暇棋局暂盘桓
　　寄计子山
　　望尔归吴下仍闻到洛阳多才应自惜信美岂吾乡北望云千叠南来雁数行客衣殊可念昨夜有微霜
　　新篁
　　荏苒南园竹初当解箨时碧鲜犹卷叶香粉乍抽枝栖凤休嫌弱为龙定未迟晚凉三径好新月影参差
　　闻黄鹂
　　髙柳千株暗黄鹂复比游郁葱深不见睍睆互相求碎语传清暁春风绕画楼楼中有少妇独宿回含愁
　　山行
　　雨停知夜艾酒醒不成眠云隙露微月竹根流暗泉禽喧晨景动霞散水纹连申旦独延竚幽情只自怜子山言鲈鱼在沼与水同色因与带三先生同赋
　　秋水涵深碧鲈鱼色本同江湖寛自适萍藻宻能通映月翻轻缥揺莲落晚红能无芳饵恋何竟出波中
　　雨泛
　　云拥頽城气风髙裂帛声深愁衣袂薄犹幸雨丝轻短楫羣鱼散丛蒲一鹭明亭望已近秋水到堦平
　　浦行即事
　　申浦东连海弥漫望不穷归心视春水身世一飞蓬渔艇轻穿雨蒲帆侧受风凫鹥不相避出没蒋芽中
　　苦雨
　　雨势殊无頼淹旬作苦寒敝衣缝絮绽漏壁堕泥漫百草无新色连山失旧观何须千里外始觉路途难石罅泉俱发湖田岸不通侵堤初作浪仆树更兼风溟涬千村黑微茫一火红烟波归棹晚独立羡渔翁
　　计南阳
　　题冯休庵先生待漏图
　　列柏霜台旧芸香玉署初分宵趋直馆待漏拂轩车特有淩云笔空懐谏猎书故都清梦杳惟忆赏时鱼
　　陈鸿
　　夹竹岭
　　长途不可涉况歴万峰巅倦鸟已投树行人犹在烟夕阳沈岭路寒涧落山田纵少离家恨凭髙自怆然
　　聴泉阁
　　风露临虚阁应涵秋气清一山在水次终日有泉声响迸僧钟落寒兼客枕生中宵满栏月都作玉琴鸣
　　东湖晓发
　　曲曲东湖水何能计里长沙眀兼淡月船重积严霜冒晓人佣起冲寒雁欲翔梅花飞尽日犹不到家乡
　　崔子忠
　　送僧归滇南
　　兵戈前路息万里忆慈云冬岭春花艳秋江暑气熏到时书少雁去日梦随君最是悲凉处遐荒收夕曛
　　王鏳
　　薄暮
　　献嵗南征棹依依带夕阳侵春芳草合入夜碧云长浦月交珠彩山风送酒香【湖上有酒香山】幸无迁谪怨作赋不投湘
　　湘江杂诗
　　水际朱陵驿山颠磴道悬连峰緑岸外断雨白鸥前岩篠垂还起江云湿亦鲜可知帆席重那怪路迁延
　　张宇初
　　喜晴
　　立夏天方霁闲情喜暂舒树深添雨润溪落见人疎夕照斜依竹园花落近书年来惟懒拙殊觉称幽居
　　山居晓起
　　晓雾成秋冷山居竟閴然宿云黄叶路残雨白榆天涧落鱼丝静苔荒屐齿连无由谢尘垢髙枕并书眠
　　晚游新兴寺
　　晚过新兴寺扶藜野步轻鸟啼春雨足花落午风晴僧室连云住山阿带雾行武陵归路近已聴涧松声
　　望吴山
　　吴越游程熟溪平驿路分夕阳回浦树秋色满湖云曲溆船孤棹凄风雁独闻浣花茅屋小别思梦纷纷
　　晚行
　　倦行偏旅思蔬味喜初闻野道堆黄叶人家住白云鸟啼斜照薄风急暮帆分归防犹暄暖徒知厌世氛
　　辉山登舟
　　经行山径熟霜叶满归舟野渚横疎树重滩引细流残霞惊水鸟寒月白芦洲乡邑欣逢旧从躭水木幽
　　桐江即事
　　每爱桐江秀尘衿洗黛螺水流浑不尽山静看偏多秋树连云住渔篷载雨过何当无一系钓瀬老烟波
　　过钱塘
　　越上曾游地年深感寂寥山光随浦尽海色共天遥古刹藏秋树寒江送暮潮故人浑不见愁绪酒难消
　　春暮自遣
　　林居休暇日春尽夕阳坡山近青岚少池平绿草多暄风巢燕定残雨晓莺和薄世情缘淡应渐逐逝波
　　钱月龄
　　访僧田舍
　　出郭寻僧舍青山隔水田扁舟孤墅入红树碧溪连菰米炊香积茅茨带夕烟相留无限意我亦爱逃禅
　　吴孺子
　　范司马东溟先生怜仆覉孤客旅邀仆观白鹦鹉复饮之以美酒仆金华贱人也怀恩感意报之以诗
　　夫子怜飘泊相邀过草堂尊浮桑落酒鸟出雪衣娘石色寒侵户苔香细入牀醉来如意舞容得旧疎狂
　　早春郊外
　　坐入年华浅行将春色迟柳条辞白雪梅蘂譲青枝沽酒沙村在吟诗竹杖移交头无数过何处有新知
　　江上逢王九归武林
　　江上逢王九孤舟日已斜红妆恼春夜白髪醉谁家断岸深无柳荒村半有花武林山水地归路勿云賖
　　晓发
　　严城角初断稍稍晓鸦啼风急偏催马天寒不应鸡随山欲渡海失路却寻溪乡国遥千里三年斗柄西
　　倚杖
　　贫病吾将老江湖度嵗华艰难惟有泪飘泊更无家倚杖惭归鸟临池惜落花秋风何太早瑟瑟向蒹葭
　　吕家曲水寄别钱懋谷
　　曲抱孤村水长流断岸阴借居方避地言别又沾襟客久衰偏易乡遥恨转深把君书在手侵晓到如今
　　徐渊
　　舟中
　　逺水浮髙汉扁舟载夕晖人家随岸断沙鸟背帆飞旅况消村酒新寒恋布衣片云何处起先我向南归
　　徐頴
　　西岳
　　防地莲花在多年玉井湮黄河西有影云栈四无邻冰窟难成水枫香渐化人夕阳不易落闲立数三秦
　　徐斗支
　　叙州逢乡客留饮
　　南溪古僰国信宿也相宜月白山当户风轻水满陂鸟呼秦吉了药咀五加皮万里逢乡客衔杯话所知
　　李廷昰
　　中秋夜半对月
　　准拟中秋月归来拨闷看星疎悬海峤风细驻林端老子兴不浅清宵眠未安呼童重漉酒旧事话团圞
　　鉏草次张元岵孝廉韵
　　造化无私泽诛鉏有独劳落花分径阔迸笋出篱髙滋蔓非吾意为营任尔曹何如张仲蔚门外满蓬蒿
　　永安湖送戴集之归婺州
　　一片沧浪水南湖与北湖柴扉明落日渔艇暗春蒲聚散当佳节悲欢属老夫戴颙栖隠处风物满长涂
　　慰孝先
　　东湖一片水喜汝暂停舟既有故人在能无十日留残花仍滴露新涨正浮鸥生计安垂白从人笑直钩
　　偶成
　　早色辞乡国归来鬓已华朔鸿乗雪起海燕受风斜兴起因鲈脍饥还倚蕨芽故交零落尽不敢叹无家
　　送邵汉旬归兰溪
　　屈指兰溪路乗风四日程江声欹枕急山色满船轻汝自谋行止人谁觧送迎金华仙洞里瑶草石台生
　　上海
　　万里朝宗水喧豗沪垒东稽天新涨碧浴日晓云红地控三吴尽潮分两浙通春申遗庙在社鼓赛村翁
　　梵琦
　　赠江南故人
　　煮茗羹羊酪看山驻马檛地椒真小草芭揽有竒花塞月宵沈海邉风昼起沙登髙望吴越极目是云霞
　　开平书事
　　旧俗便弓马新霜称绮罗平原芳草歇古戍暮云多翠袖调鹦鹉金鞭制骆驼上楼看月得无酒奈君何
　　黒谷
　　北去终无极南还未有期犹嫌江路逺不与土风宜晚翠看卢橘春香忆楚葵兹山吾可老饮水噉棠梨
　　万里
　　万里故乡客扁舟何日还黄云蓟北路白雪辽西山马倦客投店鸡鸣人出闗吾思石桥隠绝顶尚容攀
　　西津
　　月满潮来盛天空野望低树侵吴甸北帆入楚江西俊鹘秋方下慈乌晓更啼即看霜露及风景色凄凄
　　赠江南故人
　　今骑沙苑马昔踏洞庭鱼结缆荷邉宿移家竹里居好风横笛晚新月上帘初每忆江南乐功名有不如
　　宗泐
　　重荅夏本心
　　有约何曾至无期却自来暖怜沙上日清爱竹边梅山鸟当琴几溪云对茗杯桓公遗庙在乘兴一追陪
　　赠立恒中
　　海外趂商船江东住几年华音虽已习乡信若为传一鉢随缘饭诸峰到处禅凉秋明月夜梦度石桥烟
　　登多景楼
　　水际一峰出飞楼倚泬寥烟云连北土风物见南朝山势临淮尽江声入海消偶来登眺客凭槛兴偏饶
　　送徐伯廉归南陵
　　把酒城南道离懐去住同鸟啼红树里人在翠微中山雨添秋色溪云渡晚风倚楼相忆处明月各西东
　　与徐伯廉再往南陵
　　又向南陵去复携良友同人烟千嶂里客路百花中雉雊初晴日莺啼满树风渐知精舍近清磬出林东
　　入孤涧有作
　　谷里何人住山腰有径通老猿时挂树好鸟自吟风古涧寒泉碧连山夕烧红隠居慙未遂明日片帆东
　　登相国寺楼
　　冬日大梁城郊原四望平云开太行碧霜落蔡河清欲问征西路兼懐吊古情夷门名尚在无处覔侯嬴
　　南涧
　　携友过南涧槎桥类断虹鸟啼青嶂外麋卧缘阴中缯笠迎秋雨樵歌落晚风谢公双屐健独往杏林东
　　深居
　　山崦入重重诛茒第几峰四檐青树合一径白云封夜冷齐腰雪春阴被额松自来深处住樵客不相逢
　　朝来
　　朝来暑气清疎雨过檐楹径竹欹斜处山禽一两声闲情聊自适幽事与谁评几上玲珑石青蒲细细生
　　送澜法师归云门
　　故山从此去何日更相逢独倚千峰阁闲聴六寺钟石牀流水绕萝径落花封会有东归兴来寻云外踪
　　来复
　　雨后虚堂夜坐次方东轩参政韵
　　紫芝岩下寺淡泊偶同居身老计从拙心亲迹任疎埽花风定后题竹雨凉余时得论清赏篝灯夜榻虚
　　守仁
　　金山寺
　　神禹开天堑中流碣石存蓬莱分左股滟滪失孤根驿骑催官渡风帆拂海门瓮城灯火近钟鼓报黄昬
　　良琦
　　题倪云林为韩复阳写空山芝秀图
　　每忆云林子隠居清且闲蹇裳采芝秀倚杖看秋山微雪松隂暝青苔石上斑韩康偏有意时复到柴闗
　　诚道原溪山晚霁图
　　微雨过溪上青山草阁前牛羊知返径童穉喜归船烟树村邨鸟春泉处处田披图忆芝阜头白尚安眠
　　鱼虎子图
　　翠羽画殊绝窥鱼秋水深忽来知险意静立见机心沙白霜初落溪寒日易阴何当随啄木除螙向髙林娄江西门夜泊明日将归省有懐吴水西
　　良夜维舟次题诗最忆君微钟花外度清笛月中闻灯报庭帏喜杯从故旧分西城驻马日还与入山云
　　春日有懐郯九成
　　春雨昼连夕闲愁鬓欲苍莺声在官柳草色映书牀每念庭闱逺仍怜简帙荒却思摩诘室清坐只焚香
　　月浦道中
　　江似三巴曲星随独树斜客行犹转柁秋尽尚迷家白涨寒沙雾红生曙海霞故人惊会面老大惜年华
　　廷俊
　　未归
　　瓯越山无尽江湖客未归北风吹雪冷南雁贴云飞断路迷行迹惊湍溅衲衣本来无住着何事却依依
　　送僧归洞庭
　　每忆华山寺髙居俯洞庭烟中飞鸟白波面乱峰青贾舶朝依岸禅房夜不扃最怜霜后橘金子烂荧荧
　　徳祥
　　送僧东游
　　坐罢南山下东游思浩然与云秋别市同月夜行船一路钟声里千峰落木前西来有祖意不及普通年
　　晏起
　　宿雨何由歇春眠不肯醒燕来犹旧户花落自空庭引水平鱼沼烧香绕砚屏斋中无别事闲写几行经
　　许起宗见过
