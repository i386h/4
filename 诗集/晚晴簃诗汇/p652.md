<!-- { "loadSidebar": true } -->
　　百劫茫茫剩此躯，镜中那复识今吾。科头晏起真供状，挑耳勘书古画图。日历久忘新晦朔，烟蓑长忆旧江湖。小车洛下无人问，牛马相遭总任呼。
　　山经海录尽无稽，遣闷时还一卷携。渐爱负暄知老境，稍从习静见天倪。秋花自妩供凭槛，寒菜能香促灌畦。未必墙东容避世，扁舟何处武陵溪。
　　已分高轩绝往还，深居何事复相关。打门诗债从人索，倚壁筇枝对我闲。谏草糊窗经断烂，诰绫装帖喜斓斑。卧游恣看蓬壶景，一角犹余马远山。
　　乙丑二月出都车中口占
　　西笑真成梦，东流未有垠。偷生余故我，触处感前尘。卉木犹含冻，风沙苦趁人。此身安住著，满目足悲辛。
　　静听车轮转，吾肠与万周。把书姑引睡，呼酒不浇愁。促坐知谁某，微吟自唱酬。平生江海兴，左计负扁舟。
　　美服人争指，空名盗亦憎。当关多猛虎，掠野尽饥鹰。衰朽惭筋力，承平想股肱。悠悠青史事，神理久无凭。
　　于式枚
　　于式枚，字晦若，贺县人。光绪庚辰进士，改庶吉士，授礼部主事。官至吏部侍郎。谥文和。
　　李宝臣纪功碑歌
　　恒阳古郡行署旁，一碑屹立支风霜。纪年建中记永泰，文词渐泐犹能详。云我亚相秉王命，世有勋禄兼忠刚。铺敦四凶翊三主，瞿惕威惠怀瀛沧。千二百言自赡密，謏词曲笔难具量。渔阳丧乱起安史，夹河州郡沈戎羌。旄头堕地胡焰尽，余星四散还披猖。阳和鹰眼偶一化，神狐得夜为妖祥。淄青魏博洎幽冀，各拥旄盖凭岩疆。成德一军最悍突，明光十万罗成行。控弦饮马正南下，百缣一掷催归装。射堂竟馘朱司徒，此功信可铭旂常。同功石谶恨不应，幽燕二帝遥相望。归来据险阻兵甲，蟠屈薛李连田梁。辅车势成窟宅定，谓可高卧常山冈。岂知凶德不再世，貙罴生不如封狼。徒资部曲取旌节，同开大镇康王张。蛟龙匣毁奸骨朽，巍然片石经沧桑。独留一事证史阙，题衔特志清河王。摩挲苔碣百感集，蹉跎国步哀中唐。代德以还那可道，风尘澒洞昏东方。威弧不弦斧钺钝，徒恃文物縻豪强。凌烟图画紫薇券，一一狎视争腾骧。更勒丰碑纪勋绩，追逐方召参翱翔。峨峨西平与义阳，庶几无愧桓文襄。华州曾颂李全谅，成都复纪韦南康。此外文字仅罗列，何啻中国纷蜩螗。八纮一裂不可止，颠倒功罪由文章。陆萧正色拒赵魏，几人岳峙中书堂。鄦公之铭出吏部，无乃少损日月光。矧兹幕府颂功德，岂容著手为低昂。百年运会一分合，燕将语在非微茫。章武昭肃恢大纲，手持魁柄临八荒。蔡齐并潞齿神剑，河朔猘子眠如羊。《淮西碑》付段文昌，《卢龙铭》敕李赞皇。英卫之勋燕许笔，两朝将相何堂堂。文石无言任雕刻，谁留秽恶传芬芳。从来上策在自治，罪言盍忆司勋郎。
　　成都浣花草堂杜少陵祠
　　大雅千秋在，遗祠倚近坰。苍茫中兴日，寥落少微星。故宅空文藻，斯人具典型。池台换尘劫，无恙竹林青。
　　地旧华阳县，基仍宝应朝。元猿愁落日，孔雀望凌霄。何处千间厦，当年万里桥。空庭荡春色，独立黯魂销。
　　海内兵戈满，天涯岁月孤。西来严仆射，北望李司徒。寄兴聊题壁，忧时独论都。蓬莱何可到，冷梦逐青梧。
　　江上三年病，人间万事非。魂随星使节，血惨汉臣衣。桂岭谁通问，松州正合围。秦川秋信早，乱定几曾归。
　　杖策知何適，抽簪此暂留。白杨多废垒，青草又扁舟。将帅还燕蓟，风骚失应刘。无端人世感，江水日悠悠。
　　等是三川客，飘零滞一乡。死生房太尉，羁旅汉中王。江汉堪终老，彭嘉各异方。白鸥如可狎，真欲赋沧浪。
　　云影琴台暮，溪流剑阁春。变衰余草木，澒洞莽风尘。涕泪宣光事，江湖稷契身。汉南连灞上，极目正愁人。
　　未许驰千里，还期赋五车。寒归华表鹤，晚钓锦江鱼。军府凭看画，中朝久绝书。平生江海志，吾道有樵渔。
　　不唾青城地，何来碧玉京。残年思杜曲，故国忆兰成。天地独怀古，君臣方论兵。短衣抚长剑，狂顾意纵横。
　　落拓瞻鸿碣，羁孤念鹤林。野亭劳望眼，水槛遣闲心。寂寞扬雄宅，栖迟《梁父吟》。涪翁瓣香远，旷代结知音。
　　秦中怀古
　　六国楼台一炬连，美人钟鼓散如烟。十年运尽初逢鬼，百战功成又学仙。鹑首关河天一梦，龙髯弓剑地三泉。青梧观冷麒麟折，剩有苔花渍血鲜。
　　浮云白日莽秦关，如梦兴亡去不还。金虎宫邻唐北寺，玉鱼陵墓汉南山。丛台露冷铜仙别，野殿风高石马閒。杜老哀吟沈郎表，无端幽怨道途间。
　　东井西河辟上都，文谟武烈递乘除。云霓赤帝三章法，日月苍姬六典书。栖凤何年来白虏，伏龙从古护皇图。金戈铁马纵横地，放眼千秋几丈夫。
　　天府名区百二雄，上游陆海控寰中。灵潭犀象连樯密，大漠牛羊逐帐空。竞说河流关利济，几闻陇坻隔华戎。平蛮得宝翻新曲，又见飞尘卷朔风。
　　猎猎牙旗出苑墙，十千组练试明光。一鸾未<卵叚>灾先伏，九虎凭威势可常。塞北风云朝白帝，关东烽火殉黄皇。银筝呜咽楼头语，可忆金鞭下未央。
　　旧曲淋铃乐府传，仓琅驿骑望秦川。江花江草愁无极，秋雨秋风梦悄然。青琐华年怀鄠杜，白头遗事说开天。红楼珠箔遥相忆，摧断青春蜀国弦。
　　燕齐迂怪逐波澜，张赵名豪竞射弹。几见神仙返东海，真成盗贼阻西山。丹砂不救苍黄劫，白日凭探赤黑丸。一代乱源何处问，好迁豪杰实长安。
　　草檄题诗意若何，百年心事足悲歌。新书甲乙编南部，奇策纵横画北河。宣室鬼神原恍惚，梁园宾客竟蹉跎。何从更觅封侯印，付与温岐哭逝波。
　　徐琪
　　徐琪，字花农，仁和人。光绪庚辰进士，改庶吉士，授编修，历官内阁学士，署兵部侍郎。有《日边酬唱集》、《粤轺集》。
　　十月十七日桐城道中口占
　　野草芟余岭壑明，穉松都似盎中生。天然棐几宜清供，高处云涛作雨声。时有真香通妙趣，偶留勺水助躬耕。吾家南北双峰顶，一样凌霄积翠横。
　　连州钟乳石歌
　　连州钟乳天下奇，阴崖千尺俱倒垂。苔须藓发界飞瀑，如鸟浴羽毵褵襹。星精月魄互激射，露华雨液融胎胚。琅玕束筍箨悬处，瞿昙闭目香定时。饥鹰渴骥不一致，蜂房燕垒相偎依。蛟潭旧友颇识面，绉瘦亦觉殊端倪。菖蒲紫茸缀瑶草，岁久石骨同拄支。叩之清声夺琴筑，雁柱欲合银笙吹。乃知珊瑚出海底，亦似荇藻纷涟漪。年深宝气自吞吐，遂与玉色争琼瑰。瀛台旧有木变石，褒咏曾贲天章诗。小臣侍从讬史馆，至妙每觉难管窥。观此始信造物巧，意匠不到皆天机。比来高谈侈格物，烹炼霜霰如饧饴。五金八石别寒燠，黄埃青澒衡铢锱。岂知大地不爱宝，信手结撰凭取携。巨灵太华拟议耳，女娲戏补谁见之。我今一拳置碧盎，十洲三岛含须弥。放颠几欲傲海岳，秀采亦复争仇池。殷雷前山乍振响，呼吸如有烟雾随。夜深蜗篆竞出没，科斗如黍皆文螭。子厚欲乞定不与，稚川相访或见贻。莫教煮食同芝蕤，雪窦中有颔下骊。采之欲佐轩辕玑，万国土照红尘微。心情当与成连移，水仙一曲波湿衣。
　　韩江赤鲤歌
　　鳄鱼已去金鳞生，水晶宫阙皆通明。连蜷雌蜺夺奇采，伛偻南极排天星。如钩新蟾不可钓，五色晃漾交辉莹。葛陂秃杖几时化，琴高只手凌空擎。岂如鲦鲿入网罟，竟与图画争丹青。怀川宝气久必泄，欲起五岳窥真形。巨鳌戴山涌之出，冯夷击鼓喧而登。斯邦太守凤池客，与我俱挹蓬壶清。晚来喜共尺书至，欲助吟韵添茶笙。双瞳看朱屡成碧，得此朗澈臣心冰。咏莪幼感学诗对，鲁藻正发东风馨。泳游顿思乐在泮，天鸢梁雉相时行。岂如校人属子产，要为大造培菁英。龙门起跃尽变化，鲲鹏瞬息随飞腾。广文更为进一解，尺水虑勿容长鲸。奇姿必非池中物，盍纵巨壑归沧溟。我壮斯言夜起舞，一掷乱跳波涛腥。群灵趋拥入水府，老渔束手抛霜罾。生机何止濠濮畅，士气直共风云兴。明年画舰临江城，扬鬐或导双前旌。旁人认是海霞曙，我知卅六来相迎。
　　晓起
　　建瓴舴艋溯奔湍，图画应知俗手难。烟带春痕上山翠，晴烘水气破江寒。津亭花绕朱幡队，野寺松藏白玉坛。欲向云崖刻诗句，他时留与扫苔看。
　　何乃莹
　　何乃莹，字润夫，一字梅叟，灵石人。光绪庚辰进士，改庶吉士，历官左副都御史。有《灵樵仙馆诗草》。
　　双白莲歌题长女兆英画
　　银河倒泻三峡泉，粉笔划破秋空烟。临风悄对光莹然，意态绰约花开先。晓月欲坠凉娟娟，露华皎洁珍珠圆。乍如宓妃来洛川，凌波微步交回旋。又如佛子临九天，芬陀利花在眼前。瑶池昨夜开华筵，空中掷下双玉盘。素女醉舞青娥颠，六月霜雪霏琼田。我持杯酒凭雕阑，俯视秋水清且涟。中央宛在疑飞仙，神游江潭周湘沅。灵均素质同昭宣，兰汤沐浴清白全。琼枝玉华成班联，移家宛住西湖边。两峰凝雪生朝寒，我欲从之劳跻攀。清晨坐对佳赏延，溪山尺咫精神传。愿花常好花无言，为花写图徵吟笺，常使香色留千年。
　　手植盆蕉经冬犹绿晨雪静对赋诗记之
　　翡翠新鲜玉莹洁，天然图画自清绝。满园寒色透重帏，窗里芭蕉窗外雪。
　　入吉林城见松花江
　　三面城垣一面江，入城瞥见浪花撞。市声近杂潮声起，帆影低随树影降。千叠峰峦横远岸，半街楼阁启虚窗。惭余策马匆匆过，孤负人家春酒缸。
　　秋边感兴
　　铜柱峥嵘马伏波，特林碑碣近如何。海天望断虾夷岛，雪地魂销虎蹐河。岂有安边轻用战，断无柔远不言和。升平铙吹凌秋起，莫误西风《敕勒歌》。
　　偶成
　　抛书午梦凉，竹翠侵纱幕。深院悄无声，白莲自开落。
　　朱福诜
　　朱福诜，字叔基，号桂卿，海盐人。光绪庚辰进士，改庶吉士，授编修，历官侍读学士。有《复安室诗文集》。
　　雪后望富春山吊伊孝廉用老杜冬到金华山观因得故拾遗陈公学堂遗迹韵
　　日出富春江，连山暎崔嵬。孤云识归路，往栖子陵台。积雪浩漠漠，飞鸟去不回。清光转林麓，豁达户牖开。回峰抱春阴，虚壑松声哀。恸哭志士尽，飒沓西风来。尚怜伊孝廉，白骨埋苍苔。赍志就埋没，何地无贤才。
　　和匡伯用山谷次晁补之廖正一赠答诗韵
