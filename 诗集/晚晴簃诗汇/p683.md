<!-- { "loadSidebar": true } -->
　　身不作村农，不知村农苦。今夏苦淋漓，秋来仍多雨。万顷与千畴，茫茫无片土。始尚望开晴，新秧还可补。何期白露降，旭日犹未睹。农户最关心，妇子愁无语。征赋虽初完，衣食出何所。离乱痛相遭，正宜舒民力。天道竟无知，饥馑生不测。拯济乏良方，中心常慼慼。叹息诗初成，寒虫鸣四壁。
　　王敬铭
　　王敬铭，字菉君，一字澹如，汾阳籍浙江山阴人。官江苏知县。有《缘督轩遗稿》。
　　哭陆静山公子
　　昔我来吴门，憙识陆公子。公子不羁才，饮酒被纨绮。长剑倚耿耿，胡绳索纚纚。弱冠爱文章，奇书称宛委。俯仰隘八荒，海内望丰采。伫看列上台，雍容辅当扆。鼎门庆有馀，周道平如砥。忽传消息来，竟以蹈海死。乍闻犹恍惚，沈沈乃真矣。遗蜕逝茫茫，凄凉馀行李。上有白头亲，梦中舞莱彩。君性旷且聪，陶然乐素履。纵有难言隐，未必无生理。胡不遯空山，胡不归故里。岂其厄龙蛇，无端折蘅芷。国运丁阳九，天下滔滔是。荆天兼棘地，堕入樊笼里。众醉我独醒，人事久糠秕。敢效屈灵均，一洗顽懦耻。毁誉听之人，我心终不悔。君也本通儒，一朝成烈士。此时震寰区，异日垂惇史。霭霭岭头云，潺潺江上水。至今池馆夜，仿佛逢山鬼。临风酧一杯，四野秋声起。落日望崦嵫，吾将诉真宰。
　　过洛阳赠文仲恭太守
　　久闻直谏伏青蒲，又见仁风被故都。祈雨虔为民请命，论文閒共士摊书。旧时荆国奸能辨，今日吴公治独殊。私望岁寒珍晚节，有人秉笔在菰芦。
　　灵宝道中口占
　　游子身尝境，衰亲心历时。家书不敢说，白发已如丝。
　　周恩煦
　　周恩煦，字晓芙，泰顺人。拔贡，官江苏直隶州州判。有《晚华居遗集》。
　　有感
　　峻望久崇黄魏郡，清时岂有董临洮。疾雷过后青天迥，仰见摩空一鹤高。
　　月夜
　　皓魄挂檐端，虚室忽生白。案头罗积卷，字字光相射。欣然就读之，书味溢胸膈。顿使一片心，化为五色帛。境空趣自生，虑静物可格。试问赤壁游，何如我今夕。
　　沈闻喜
　　沈闻喜，字子修，平湖人。贡生，官江苏直隶州州判。有《复庐遗诗》。
　　郊行
　　小径通幽处，秋光引兴长。几家茅盖屋，比户稻登场。岸草冷新雨，篱花娇夕阳。料知村酿熟，触鼻醉深香。
　　黄舒昺
　　黄舒昺，字曙轩，湘潭人。官凤凰厅教谕。有《晚悔葊诗草》。
　　归田园
　　山外白云满，先生归去来。垂纶坐香茝，把卷立苍苔。好雨适然至，小花争欲开。化机本无尽，玩物一徘徊。
　　曹树德
　　曹树德，字树滋，绵竹人。诸生，官教谕。有《紫岩吟稿》。
　　读虞永兴夫子庙堂碑有感
　　右军工书穷神化，嫡派相承虞永兴。内含刚健外婀娜，天然墨妙超人群。把玩再三不忍释，置之座隅忘朝昏。如与有道相接对，顿教方寸澹俗氛。书法至唐乃大盛，欧褚颜柳世所敬。率更猛将挽强弓，深入时或摧其锋。河南绰约如美女，薄媚不任罗绮丛。平原雄杰迈千古，字以人重谁敢攻。诚悬清劲亦可喜，人谓结体同鲁公。行间究少飘逸气，魏晋风流已扫地。惟有秘监擅众长，有如君子善藏器。但论行草亦偏工，暮年所得更深邃。兰亭茧纸空复空，即此已可追其踪。晚近俗书体尤弱，妩媚祇成俳优风。临摹虽工神气失，枯枝断梗将无同。书法与世相流转，识者观此忧忡忡。
　　杨宗济
　　杨宗济，字用舟，无锡人。贡生，官溧阳训导。有《修竹吾庐诗集》。
　　山中晚步
　　山斋疏雨歇，圆月在松顶。空翠生夕凉，梧竹散清影。风泉夜更喧，林涧秋愈静。孤吟结遥想，独往穷幽兴。樵唱度溪来，转入青萝径。
　　廖树蘅
　　廖树蘅，字荪畡，湖南宁乡人。官清泉训导。有《珠泉草庐诗钞》。
　　督植棫朴入山拾薪
　　汗漫陟秋山，凉风动巾帻。辞柯霜叶乱，溪涧丹黄积。呼儿拾堕薪，少小各勤力。携筐竞奔命，草影穿林隙。叶乾声窸窣，肩压行盘辟。相携返林屋，喜笑声阗溢。承欢到公妪，一一颁枣栗。眷兹真朴情，良用增愉怿。渊明古贤哲，儿躬柴米役。矧余未闻道，生事恒多绌。不凭手足劳，曷由供朝夕。吟成授儿读，聊以示鞭策。
　　删丹道中
　　乌帽东归弱水西，天涯云物怅分携。轻衫短策删丹道，榆叶秋风衬马蹄。
　　早稻如云被陇黄，一般风物似湖湘。渠分燕尾靴纹细，村落鸡啼午饭香。
　　陈獬
　　陈獬，字去恶，怀远人。贡生，官建德训导。有《冷髯诗草》。
　　舟次高良磵
　　反侧复反侧，旅夜何漫漫。薄酒不成醉，愁怀难暂宽。夜寒镫影瘦，霜落雁声乾。一片平湖月，年年客里看。
　　褚成允
　　褚成允，字季荪，号连士，馀杭人。诸生，官萧山训导。有《补拙草堂诗稿》。
　　游沈氏啸园
　　二百年前梦，名园是壮观。笙歌低落日，楼阁耸层峦。旧业随流水，新愁独倚阑。废兴今古事，且作等閒看。
　　周庆森
　　周庆森，字蓉史，号古城，乌程人。贡生，官平阳训导。有《敝帚集》。
　　登北高峰
　　霸业当年竟沼吴，而今古寺奉僧盂。海生明月潮千里，塔隐残阳雨半湖。虚洞呼猿谈赵宋，荒台游鹿陋姑苏。新诗准拟镌悬壁，蜡屐重来认故吾。
　　秦荣光
　　秦荣光，原名载瞻，字炳如，号月汀，上海人。贡生，官候选训导。有《养真堂诗稿》。
　　东庭作
　　小小三弓圃，疏疏六尺篱。有花难辨种，无树不交枝。聚石新增坞，环墙半傍池。眼前生意满，绿草碧苔滋。
　　拟杜登岳阳楼
　　岳阳楼上望，高出岳阳城。山势趋南戒，潮流混太清。星辰仍北拱，车马尚西征。我问今宵月，鄜州隔几程。
　　黄家鼐
　　黄家鼐，字彦生，鄞县人。官福建布政司理问。有《艺兰山馆诗存》。
　　寒食寄怀仲兄用子由寒食前一日寄子瞻韵
　　禁火遗风久寂然，家书惆怅阻烽烟。炎方瘴毒驱难尽，蛮语侏亻离习渐便。鸿雁分飞空望远，虫鱼笺释未成编。遥知潘县勤农政，春雨扶犁看力田。
　　黄瀚
　　黄瀚，字舜琴，大冶人。诸生，官湖南府经历。有《枕溪园诗稿》。
　　雨后发湘潭
　　一雨添新涨，轻艭去不停。云收江树净，风卷浪花腥。鸥影依沙白，岚光逼岸青。莫怀湘水恨，天问久无灵。
　　重至罗田
　　楚客自来往，秋花解送迎。虹边疏雨歇，衣上晚凉生。山驿新添吏，岩关旧戍兵。劫灰犹在目，不尽古今情。
　　王廷鼎
　　王廷鼎，字梦薇，震泽人。官浙江县丞。有《紫薇花馆诗稿》。
　　自遣
　　便当卜宅水之滨，携得全家作散人。閒坐溪桥松是盖，醉眠石磴草成茵。未能谐俗难云达，但免干人不碍贫。荠菜调羹菰煮粥，绿藤阴下款亲邻。
　　登铜山绝顶
　　第一高峰第一春，梅花香里著閒身。狂吟不怕山灵笑，绝顶题诗有几人。
　　潞河客怀
　　不因王事为谁留，陆困轮蹄水困舟。亲旧杂萦游子梦，雨风并作旅人愁。才疏多怕逢青眼，体健遥知慰白头。一职未容轻簿尉，可堪王粲又登楼。
　　董敬舆
　　董敬舆，字临之，闽县人。官常熟典史。有《锺陵剩草》。
　　出峡
　　霜威扑面欲生稜，枯坐篷窗唤不{雁言}。笑指彩云辞白帝，贪看红树下黄陵。冷猿哀雁声何楚，暮雨朝云画未能。知有精灵镇来往，碧虚想像最高层。
　　十刹海观荷用苏文忠公金山诗韵
　　北人不识江与湖，潴水为潭便称海。金源十刹迹成尘，指点烟萝果安在。空馀高柳绕坡陀。屋宇之外皆澄波。恍到江南水云壑，花时微病游人多。嗟余淮海迟归楫，大难米贵长安日。六街车马涨尘沙，白汗翻浆午曦赤。何期到此清吟魄，片云著意催诗黑。柳丝历乱夕阳明，三两沙鸥睡不惊。辇下才人半相识，招呼况具杯中物。酒酣兴极忆家山，不安寒饿真痴顽。归心日夜无时已，梦落苍霞半江水。
　　陈伯潜太史宅喜晤宝竹坡学士
　　深丛蹲孤罴，冷面寒於铁。百寮仰丰采，重臣亦心折。谏牍心写藏，钦公有施设。延陵吾故人，捐躯事何烈。廷议愍孤忠，公为表其节。抔土傍惠陵，千秋埋碧血。言念平生欢，五哀为郁结。贱子田间来，颇亦耻干谒。华筵获良覯，形神为愉悦。杯酒话名山，神往水云壑。冻鼓起岩城，惜此仓皇别。
　　采石舟中走笔寄呈刘绍庭孝廉
　　峭壁陡立洪涛风，孤影倒入鼋鼍宫。建业千峰似奔马，磅礴至此形将穷。蛾眉博望渺天际，大江东去青濛濛。我来吊古意怆恻，所惜不见大峨仙子锦衣玉带乘云鬉。骑鲸仙去倏千载，空馀酒楼嶻嶪撑苍穹。宋虞雍公亦健者，书生唾手成大功。想其视师出仓卒，已有成竹藏胸中。或言破贼出天幸，此辈安足知英雄。英雄千古浪淘尽，惟馀二子姓氏长留天地不与江流东。问天搔首发悲咤，昏鸦如墨腾遥空。江波动摇忽变色，海天落日磨青铜。馀霞半空散成绮，寒铓激射光熊熊。天公愍我所如独不偶，故幻异景娱双瞳。忆昨夔巫返孤棹，亦於此地维乌篷。江风飒飒起遥渚，雨洗翠巘轻烟笼。芦花荻絮白於雪，青枫乌桕酣初红。终竟山川秘灵怪，朝暮变幻羞雷同。饥劬慰劳起斟酌，银鳞尺半初收筒。醉来閒抱水云宿，诗成啸傲夸穷工。因之哦诗寄刘子，缄题留待东归鸿。
　　重至关中
　　陵墓累累古道旁，我来凭吊感兴亡。碑焚野火埋秦畤，瓦出春耕识萯阳。旱苦叶彫黄阁树，宵深燐语白沙场。城南韦杜莺花劫，一度吟看一断肠。
　　王师曾
　　王师曾，字敬常，上海人。官浙江道头司巡检。有《拄颊楼诗钞》。
　　近怀寄朱生半人上海
　　老树空庭立，婆娑生意微。位居人下偪，春向客前归。体弱稀交际，时危敢腹诽。虞翻无媚骨，动与世相违。
　　偕缦云游山至玉泉池小憩
　　携酒入林隈，幽花细碎开。山情多变幻，云意自迟回。奔竞岩间瀑，清疏石上苔。留连慕鱼鸟，日暮尚徘徊。
　　陶寿煌
　　陶寿煌，字丽南，一号泊鸥生，会稽人。官广宁典史。有《阙箴斋诗剩》。
　　书边事
　　日射之罘海气昏，蓬莱高阁黯潮痕。青蒲竟折贤臣槛，碧血空归烈士魂。方见失机诛马谡，旋传建节拜刘琨。书生枉挟匡时策，短后衣难向戟门。
　　登坛表祃建殊勋，太一灵旗指海濆。免胄威名唐郭令，请缨远志汉终军。誓师迅共雷霆锐，传檄风生虎豹群。天子宵衣民力竭，铙歌露布望斜曛。
●卷一百八十
　　徐坊
　　徐坊，字梧生，临清人。历官国子丞。赠太子少保，谥忠勤。有《徐忠勤公遗诗》。
　　樊川春望
　　旅食京华两鬓丝，江湖落魄亦堪悲。谈兵忧国人何在，小杜坟连老杜祠。
