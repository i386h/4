<!-- { "loadSidebar": true } -->
　　玉勒金羁百万钱，五陵车骑日翩翩。乐游原畔争相问，一曲胡姬酒肆眠。
　　铜雀台
　　漳水东流去不回，繐纬寂寞鸟啼哀。夕阳一片西陵土，曾见宫人歌吹来。
　　刘梦熊
　　刘梦熊，字坦茵，号蕙圃，丹徒人。有《蕙圃寄吟》。
　　月夜南楼漫兴
　　月出江南好，山光浸碧流。平生多古意，第一在高楼。天远人何处，高怀我欲秋。不关情思迥，身世久浮鸥。
　　哭鲍海门
　　组绶翻嫌近钓名，羡君绮岁句从衡。玲珑玉镂窗前色，飘渺箫传海上声。逐鹿中原轻秀水，争袍内苑藐新城。少微星陨诗篇在，万古江河对月明。
　　王廷魁
　　王廷魁，字冈龄，号盘溪，吴县人。诸生。有《小停云馆吟稿》。
　　登天平山
　　何年巧斫龙门路，侧身石缝迷窘步。分明从此隔人间，梯空仄磴穿云雾。探奇仿佛达天都，松花飘落来虚无。银房石室隐崖谷，山茶活火然僧炉。白云冉冉自来去，半岭钟传泉落处。鲜葩错杂吐幽香，梵宇凌空接仙驭。披襟直上最高巅，下瞰万笏浮春烟。湖光浩渺望不极，琉璃倒映丹霞天。
　　题陆野塘高士松陵八景
　　昔贤觞咏地，展卷认幽栖。人领天随趣，家临震泽西。夕阳帆影乱，秋水雁行低。便拟鲈乡去，行吟续旧题。
　　薛龙光
　　薛龙光，字少文，上海人。有《酌雅堂诗》。
　　野泊
　　日落烟苍茫，停舟傍野渡。繁星湿春江，残镫隐孤戍。梦破柔橹声，寒宵自来去。
　　垂虹道中
　　夕阳紫霭浓，万顷浸秋容。帆出渚中渚，云归峰上峰。鲈乡老自好，橘社逝相从。几两人生屐，休辜六尺筇。
　　黄振
　　黄振，字舒安，号瘦石，如皋人。有《黄瘦石稿》。
　　古澹园
　　一径秋阴向晚天，小园缓步意萧然。水衣绿破崩崖底，霜果红欹落叶边。屋倒祠堂留古像，人亡台榭剩荒烟。亦知名胜终难久，太息何曾有百年。
　　送王春明十二归锡山
　　秋深黄叶里，人去断鸿边。落日低帆影，乡心隔水烟。山寒江上色，诗澹世间缘。好结临崖屋，观书种秫田。
　　罗两峰来寓雨香精舍同片石梅原赋诗用台字
　　雨香旧址有高台，自古登临到此来。千载文章秋鬼哭，一番钟鼓断鸿哀。无端落叶因风聚，何处寒云向夕开。我是悲秋老词客，斜阳衰柳自徘徊。
　　王玖
　　王玖，字次峰，号二痴，常熟人。诸生。
　　为王兰泉作三泖渔隐图并题绝句
　　打桨入空明，横桥出秋屿。人在钓鱼汀，如闻隔烟语。
　　施鸿勋
　　施鸿勋，字绍六，长洲人。贡生。有《功园诗钞》。
　　太白酒楼和顾星桥韵
　　太白不可作，犹存旧酒楼。凭阑斜日淡，放眼乱云流。乡国千山杳，登临万象秋。《桐花》题句后，一一写新愁。
　　梅花村访浦鹤天
　　梅开深处即孤山，高卧柴门昼亦关。踏破苍苔人不见，立残清影鹤初还。尊中酒满常拌醉，驴背诗多却费删。珍重东君留索笑，漫劳驿使一枝攀。
　　杨法
　　杨法，字孝父，又字已军，号石宬，江宁人。
　　饮邻家作
　　一雨八九日，未尝出门户。今日天气佳，乃向邻家去。主人能清静，养心借章句。落落寡所谐，喜我来相顾。既尽宾主欢，颇得酒中趣。物我迹俱泯，何思复何虑。却爱古之人，醉乡即长住。
　　题于野种山亭
　　曲巷深藏屋，空庭白昼间。书残老树下，心澹菊华间。闻说多幽事，秋来梦种山。信知丘壑僻，寤寐亦相关。
　　咫尺幽奇境，青鞋不厌过。一庭堆落叶，双树静交柯。坐久疑空谷，看云覆女萝。侧身天地外，岁月任消磨。
　　张梦喈
　　张梦喈，字凤于，号玉垒，江南华亭人。诸生。有《塔射园诗钞》。
　　雨不止
　　四野人声静，惟闻檐瀑喧。窗捎花影重，径压竹枝繁。伏枕宵犹岁，摊书昼已昬。何时步丘壑，策杖倚朝暾。
　　顾甦
　　顾甦，字瞻麓，吴江人。
　　杂兴
　　睡味甜于蜜，诗情冷似冰。养疴先断酒，爱寂并疏僧。花落从风扫，窗虚见月升。吾庐谁共此，静对一枯藤。
　　高景光
　　高景光，字同春，元和人。诸生。有《桐村小草》。
　　怀曹剑亭
　　京华六载别，风度杳难攀。日下鱼书断，天边鸥梦间。春帆黄歇浦，秋色陆机山。何自携尊酒，相从一解颜。
　　访刘伴霞链师不值
　　拟亲古镜照心心，来访仙人紫府深。红栈青岑凹凸画，云衣月幌短长吟。叩门稳卧松间鹿，放艇空张花下琴。两到山中不相见，临风搔首忆刘沈。
　　赵晓荣
　　赵晓荣，字陟庭，嘉定人。诸生。有《罽古山房诗钞》。
　　沧浪亭
　　佳憩高秋得，孤亭曲径通。唤人空鸟语，照眼自霜丛。古寺寒烟里，遥山夕照中。缅怀苏长史，明月与清风。
　　顾鸿志
　　顾鸿志，字学逊，奉贤人。诸生。有《逊斋学古初编》。
　　寄凌叔子
　　岁宴山中桂树枯，思君渺渺海云孤。春生驿路花开未，雪涴征衫雁到无。才子京华愁旅食，散人笠屐隐江湖。谁怜水国三千里，烟水苍茫一钓徒。
　　鲍冈
　　鲍冈，字云策，常熟人。
　　忆棹烟
　　双屐久不来，花径莓苔长。薄雾暝前村，春泉落清响。好怀谁共言，枯坐静尘想。不知修竹间，朗然明月上。
　　王元文
　　王元文，字睪曾，号北溪，吴江人。诸生。有《北溪集》。
　　东岩别后有忆
　　相晤了忘情，相别还增虑。入暮独登楼，幽怀澹无豫。遥忆烟雨中，孤舟泊何处。
　　桂心堂
　　桂心堂，字苎眉，上海人。诸生。有《杏花书屋诗稿》。
　　棉田薙草行
　　东乡土高宜植棉，久雨草长青铺毡。田家妇女停织作，趁晴尽出芸中田。田在草间草没踝，赤日行天烈于火。手不停锄汗满襟，面目都化城中黔。暮归惊闻啼彻户，呱呱待哺儿饥苦。哺儿更虑奉姑迟，急入厨中煮粥麋。弥月劳劳心力计，棉高渐见花铃缀。悬耜惟思弄机杼，谁知及早完秋税。
　　采莲曲
　　风吹藕花满路香，中流荡桨谁家娘。隔岸爱寻双菡萏，回波惊起两鸳鸯。采得莲心无所寄，藕丝不断系人肠。
　　王鼎
　　王鼎，字祖锡，号香浦，一号条山，江南华亭人。诸生。有《兰绮堂诗钞》。
　　和张渔山忆秦淮春柳
　　多半春藏画槛边，酒醒人困絮飞天。生怜南国桃花涨，惯系东风鸭嘴船。绣箔吹香邀燕舞，钿筝弹怨恼莺眠。板桥斜日依稀是，小别婵娟又一年。
　　泛舟太湖
　　双帆翦破碧玻璃，秋色空濛望欲迷。七十二峰何处好，夕阳一角洞庭西。
　　张琦
　　张琦，字映山，吴县人。有《苍雪山房集》。
　　杂兴
　　本无轩冕志，来结松下庐。东皋微雨过，愿言事新畬。开我床头瓮，撷我园中蔬。鹪鹩巢深林，一枝不求余。但检草木疏，而无货殖书。心不为形役，此乐谁能如。
　　登摄山最高峰
　　初疑天际峰，鸟飞不可度。石磴几盘旋，忽到绝顶处。渐觉远村低，微茫隐烟树。长江拍云来，欲挟众山去。上方犹夕阳，干林黯将暮。立久薄寒生，客衣湿云雾。我生幸何如，得投灵境住。心静闻天香，超然发深悟。
　　陈毅
　　陈毅，字直方，号古渔，上元人。有《古渔诗概》。
　　晓过黄叶岭
　　岭头孤店小，一径与山分。晓日明高树，篮舆破白云。野花村妇髻，乱石古人坟。黄叶初飞处，秋声不可闻。
　　湖港阻风
　　刺骨寒风叹石尤，烟波东望迥生愁。早霜红树藏湖岸，残日青山满柁楼。已觉空囊归故里，何因歧路感深秋。思量蹇滞平生事，来去还应笑野鸥。
　　怀蒋愚谷归吴门
　　我闻蒋诩三年余，访之未遇城南居。昨叩松扉问童子，言向岣嵝求神书。苍烟满空暮色澹，红日下江天影虚。太湖七十二峰色，登高不见生踌躇。
　　周琳
　　周琳，字定生，吴县人。诸生。有《高山堂诗钞》。
　　暮春游贝氏园
　　一径穿林谷，垂条罥角巾。小亭浮树杪，古木卧溪滨。花气能留客，泉声解送人。怱怱理归棹，落日满城闉。
　　张自坤
　　张自坤，字此亭，丹徒人。监生。有《颐斋仅存草》。
　　秋夜凌江阁与年瘦生谈往事
　　征西往事不堪论，泪点深宵剑有痕。九夏冰霜真国士，卅年尘土旧公孙。绿车天上恩难再，裋褐扬州道自尊。一语请君重勘却，种瓜何必不青门。
　　残阳
　　残阳淡余影，缥缈烟钟声。偶尔竹林坐，不知溪月生。远峰望中隐，空水吟边明。抚弦不成弄，心神秋与清。
●卷八十七
　　佟应
　　佟应，字仲感，满洲旗人。有《桔槔集》。
　　赠陈雨亭
　　路上逢君一慨然，短衣破帽向人前。昔时曾记南楼话，劝汝归耕北郭田。四海论交谁纳履，十年谋道可忘筌。空思闭户终难得，仆仆风尘好自怜。
　　常裕
　　常裕，字德渊，满洲旗人。有《绿雪堂诗稿》。
　　游大慧寺
　　何处风铃急，松阴见败墙。尘封禅舍冷，草长戒台荒。有鸟鸣清昼，无僧话夕阳。断碑余字在，扪读一凄凉。
　　德敏
　　德敏，字敬庵，满洲旗人。有《清籁阁诗草》。
　　题自画山水
　　好山久不见，如与故人违。追写清宵梦，深扃破板扉。意随流水远，神逐白云飞。此地宜居我，沙头添钓矶。
　　金良
　　金良，字墨池，满洲旗人。有《归卧集》。
　　同傅慕庵游万寿寺
　　流水西郊路，谁寻净域游。我思偕贾岛，君意及汤休。山小行来曲，松高坐处幽。斜阳说半偈，红叶寺门秋。
　　闻雁
　　客里挑镫正苦吟，无端天外寄愁心。霜横北地秋先老，月满南楼夜已深。远戍几时吹画角，孤村镇日响清碪。未知爪迹留何处，雪后沙边细细寻。
　　查善和
　　查善和，字用咸，号东轩，宛平人。有《东轩诗草》。
　　早春携鹤儿出郊
　　疲马单裘出郭门，绕堤得得又前村。官卑春草欺袍色，年长秋霜上鬓痕。老仆携茶行踯躅，稚儿索果语温存。繁华易惹青年恨，风雪荒寒黯客魂。
　　雨声
　　轻阴细雨作新凉，点滴间阶引兴长。准拟明年北窗下，绿蕉斜种两三行。
　　曹昕
　　曹昕，字旸谷，号绮庄，景州人。有《中田间吟》。
　　同申仙居游安陵禅院赠月五上人
　　卫河回岸午钟沈，福地清幽试共寻。一径莓苔迎客净，四时花木掩关深。轻帆自幻风前影，逝水难留定后心。欲向已公参半偈，萧萧松际已潮音。
　　春日杂感
　　渴鸟啄冰冰尽开，飞飞争唤好春来。谁人为忆孤山鹤，独唳东风怨落梅。
　　早暮惟闻鸟雀喧，小桃红蒂已衔残。庭前欲探春消息，二十四番风尽寒。
　　赵思
　　赵思，字五畴，号补堂，盐山人。诸生。有《崠湳集》。
　　饯郝坦中北归
