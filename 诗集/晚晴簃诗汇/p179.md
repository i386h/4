<!-- { "loadSidebar": true } -->
　　今朝蝴蝶多，南园花发遍。佳人竞攀折，新妆何婉娈。叶低防罥钗，枝高羞露钏。宁辞纤指劳，但恐墙东见。
　　旧游
　　旧游最忆三茅峰，往来采药多仙踪。菖蒲潭上花紫茸，句漏井内丹砂红。朱颜好驻不肯驻，是时只贪山水趣。谁知一别年向衰，几日浮生悔虚度。逝将重访炼金人，昨梦华阳洞中去。
　　怀吴野人先生
　　伯鸾居庑下，元亮老篱边。隐矣吴夫子，高风齐二贤。赁春常作客，采菊始归田。想见行吟处，溪流绕数椽。
　　送陈射文出关省亲
　　北望云山气早秋，烦将一语慰边愁。时清屡见生还客，会有恩波到白头。
　　江剡
　　江剡，字东山，嘉定人。有《拙巢咏物诗》。
　　新燕
　　年年逢社日，燕燕到江乡。门巷谁芳草，人家自夕阳。花翻珠箔雨，泥认画梁香。无限重来感，关心谢与王。
　　秋草
　　众芳向衰歇，小草亦凄其。人老西堂候，香销南国时。感恩空辇道，伤逝旧庭墀。凭杖寒松柏，冰霜好自持。
　　残书
　　宛委嫏嬛竟若何，一编零落自吟哦。卷中芸叶香销久，纸上神仙字失多。尘箧丹黄先泽在，破窗镫火壮心磨。等间邺架藏偏富，万轴如新手未摩。
　　黄仪
　　黄仪，字子鸿，常熟人。有《纫兰集》。
　　归途即事
　　布帆间挂夕阳斜，历历烟村树半遮。四野黄云铺稻穗，一溪白雪涨芦花。烽消远堠无嘶马，社散丛祠有噪鸦。满眼江乡好风景，错将书剑寄天涯。
　　蔡蓁春
　　蔡蓁春，字大美，又字象山，号芹溪，宣城人。诸生。有《来认居诗》。
　　喜谈长益方尔止枉集草堂
　　轻舠先后自芜江，谢李如招客到双。顾我草堂花满径，留君春酒月移窗。旧交墓木俱成拱，新接须眉各已庞。只恐相逢还易别，更阑小坐对银釭。
　　梅枝凤
　　梅枝凤，字子翔，宣城人。有《石轩集》、《东游草》、《东渚诗集》。
　　赠别朗先上人兼讯沈耕嵒夫子
　　知君湖海意，多为乱离坚。客路看秋叶，江楼起戍烟。归家言拜母，浪迹岂逃禅。此去兰溪上，孤怀好与传。
　　伏生墓
　　九十传书老博士，邹侯故国有遗踪。丰碑不复遭秦火，孤墓依然是汉封。麦秀平畴深雊雉，山空隔岭远鸣钟。只今祠庙荒榛里，丹壁辉煌照古松。
　　杨青藜
　　杨青藜，字禄客，号石民，濰县人。副贡。有《石民诗稿》。
　　泛海宿芙蓉岛
　　万顷连欹棹，虚空逗众灵。波翻龙气黑，日落蜃烟青。蝶梦回孤岛，鹏帆挂远星。更疑阊阖近，天乐下沧溟。
　　过周匏庵汶上旧业
　　汶水桥东处士家，漆园深处满烟霞。到来竹阁凉如水，绕径空余枳壳花。
　　马常沛
　　马常沛，字竹船，安丘人。诸生。有《春草堂集》。
　　宿南郚赠端衡李丈
　　四围峰欲合，一径得山村。黄叶全遮屋，清流近到门。烟岚秋色好，丘壑老人尊。鸡黍能留客，桃源未足论。
　　九月晦日西园分韵
　　携筇迤逦上沙堤，秋老各园万木凄。细径常随松曲折，孤亭直界竹东西。寻幽爱向空林坐，觅句间从落叶题。杳霭青峰看近远，晴光十里野云低。
　　赵作肃
　　赵作肃，字斋如，号子雍，益都人。有《见山堂遗诗》。
　　秋草
　　萋迷仍是旧蓬门，独有寒螀拥露根。已断池塘春夜梦，空余野烧古原痕。遥连红树千林色，犹藉黄花九日樽。曾是昔游人醉处，不堪霜冷忆王孙。
　　董道东
　　董道东，莱阳人。有《千仞阁诗》、《南游集》。
　　山居
　　那知春欲尽，石径落花迷。窗静松涛远，帘开月影低。山翁能策杖，野鹤自幽栖。园圃少人迹，苍苔绿满堤。
　　朮翼宗
　　朮翼宗，字石发，号雪崖，章丘人。诸生。有《雪崖山人诗》。
　　寄陆石斋先生
　　南望江云暮，名泉何处流。吴城泰伯树，楚雨晋陵秋。老去留沧海，归来逐白鸥。太湖如可泛，谁共木兰舟。
　　暮春
　　一声啼鸟夕阳斜，寂寂空亭数落花。春不恋人将欲去，小楼疏雨在天涯。
　　王道直
　　王道直，字子端，凤台人。有《磊园留草》。
　　夜雨有怀
　　冷风吹幕影，碎雨响蕉声。伏枕才成寐，犹来梦里惊。
　　张天保
　　张天保，字陵川，榆次人。
　　游白云山
　　临水如无水，登山不在山。谁人能识此，我意自空间。酒向松间煮，诗从花下删。柴门何用闭，留待白云还。
　　郭振遐
　　郭振遐，字中州，临汾人。有《禹门集》。
　　旅怀
　　昨夜窗棂月一痕，凄凉偏照客中情。关山远隔三千里，愁听梅花玉笛声。
　　听涛亭诗
　　平阳郭居士，来筑听涛亭。他日西山上，长松万叠青。
　　马棫士
　　马棫士，字相九，同州人。贡生。有《白楼存草》。
　　冬阴
　　天地三冬半，风烟万里孤。重阴暗海岳，远雾失江湖。萧瑟年光晚，峥嵘岁事徂。形容吾渐老，大业任荒芜。
　　登潼关城楼
　　歇马维芳树，登楼雨正晴。河流当晋曲，山势入秦平。浪打关门险，砂浮驿路明。西京多事日，不见弃繻生。
　　同诸兄弟游圣寿寺
　　野寺同游处，秋光雨后晴。空阶疏树影，古木乱蝉声。客至僧还定，时危境自清。暂来忘俗虑，共坐夕阳倾。
　　侯仁朔
　　侯仁朔，郃阳人。有《成趣园诗稿》。
　　郊行
　　好路何曾有，无端出里门。诗随秋草陌，愁入暮鸦村。不饮难谋醉，耽游易断魂。临风忘坐久，细月挂黄昏。
　　叶奕苞
　　叶奕苞，字九来，平湖人。
　　过槜李访曹秋岳先生不遇
　　谁识跫然空谷音，鸿泥重印费追寻。蠹应骄我藏书穴。雀似知公闭户心。数驿江淮归路近，半庭雨雪过年深。相携不少龙门客，惆怅云封翰墨林。
　　陆振渊
　　陆振渊，字静九，号跃庵，嘉善人。诸生。有《魏塘百咏》。
　　水月禅院
　　烟水弥漫际，玲珑构一庵。浪高翻鹤渚，月转印龙潭。幡每空中舞，禅宜象外参。缘知名利客，净土未曾探。
　　郁永河
　　郁永河，字沧浪，仁和人。诸生。
　　硫穴
　　造化钟奇构，崇冈涌沸泉。怒雷翻地轴，毒雾撼崖巅。碧涧松长槁，丹山草欲然。蓬瀛遥在望，煮石迓神仙。
　　五月行人少，西陲有火山。孰知泉沸处，遂使履行难。落粉销危石，流黄渍篆斑。轰声传十里，不是响潺湲。
　　陆霦勋
　　陆霦勋，字汉章，平湖人。
　　送王东岩大令
　　五年威凤借卑枝，黄纸遥传检紫芝。宛地柳丝迎去马，扑人花片泛离卮。姓名早动临轩问，剑珮真从列宿移。他日螭坳簪白笔，御香浓染傍丹墀。
　　柯宏本
　　柯宏本，字聿修，嘉善人。监生。有《鼓应初编》。
　　客瑞光精舍重过尉堂大师方丈
　　今朝少人事，重到尉公房。野水正趋壑，枫林初下霜。餐余笋蕨供，袖拂旃檀香。余意亦何讬，岩前兴不忘。
　　春郊
　　草细风微二月天，每从雨后过溪边。春流好待桃花涨，社日初看燕子还。杨柳渡头低夕照，麦苗陇外起寒烟。登临自昔多良会，何事空嗟物候迁。
　　刘清
　　刘清，字袪尘，浙江山阴人。有《墨池诗集》。
　　偶书
　　愁是秋所成，经春偏愈剧。耿耿有物存，驱之寡奇策。虽或听流泉，泉声更凄激。思欲凌风翔，而不生羽翼。庶几学神仙，聊用展胸臆。
　　神仙则谓予，君计胡太迂。灵琐颇偃蹇，玉京亦崎岖。三万六千日，疾于箭脱弧。链汞事丹砂，几人得其珠。鸟申而熊经，徒自瘁厥躯。
　　月夜宿云门寺
　　攀萝陟层峦，投宿远公宅。众鸟不闻声，悠然夜方寂。一规月破云，流辉照虚壁。萧萧松影寒，皎皎山光白。蛩号露草清，猿啸烟林碧。我心素爱间，此来惬所適。逝将谢尘烦，永伴栖元客。
　　谢德宏
　　谢德宏，字子实，晚号庞舟叟，南丰人。有《庞舟集》。
　　登悠然楼
　　何须郊外觅林丘，车马喧阗境自幽。钟鼓声传无吏至，风帆影过有江流。到床山色开青眼，入梦花香笑白头。不似桃源迷故路，武陵渔父得重游。
　　涂始
　　涂始，字脩人，天门人。
　　夜归
　　水声离闸小，镫火隔林微。骤雨移山去，羁人趁夜归。村因滑径远，星为湿云稀。遥想溪桥外，苍烟冷竹扉。
　　襄阳南楼作
　　赋罢高楼对夕晖，途穷岁晚怅谁依。碧云红叶乡关远，白发青衫故旧稀。野戍秋深花尽落，中原日暮雁孤飞。西风莫遣严霜下，客在天涯未授衣。
　　黄道开
　　黄道开，字圯书，汉阳人。诸生。有《培风堂集》。
　　春望
　　愁极一高望，轻风卵色天。美人孤屿外，春梦落花前。径暖迷蝴蝶，山晴响杜鹃。此中谁可共，顾影自蹁跹。
　　李必果
　　李必果，字仁熟，汉阳人。诸生。有《稳帆集》。
　　京邸与程石门话旧
　　犹是长安道，重逢泪满襟。所嗟人事改，非为客愁深。握手无多语，相期独此心。诗名传辇下，不用碎瑶琴。
　　陈之駓
　　陈之駓，字桃文，攸县人。贡生。有《岛孙集》。
　　吉王府遗址
　　寂寞龙孙去，萧条鹤苑空。掖庭存夹道，孤殿受斜风。草色伤春绿，残阳覆地红。遥遥北隅上，犹见数株枫。
　　彭廷梅
　　彭廷梅，字湘南，攸县人。官河内县丞。有《击空吟》。
　　冬初同谢皆人韩钦甫侍慎郡王贯台应教
　　虚空静无尘，微风动修竹。疏影泻翠阴，簌簌声断续。短景延冬晷，野径余秋菊。相对澹忘言，千古成香谷。
　　南徐从舅氏陈沧洲先生看月和韵
　　元霜捣得色凄清，珠比精华玉比莹。几向人间分晦朔，方从天上见亏盈。龙光气肃金山寺，海水氛迷铁瓮城。我欲凭虚凌斗极，频招子晋夜吹笙。
　　黄应兰
　　黄应兰，字纫生，号漪园，饶平人。诸生。
　　旅思
　　浮踪泛梗一身轻，落落难胜客路情。秋梦飘摇成雁影，天涯愁寂但猿声。孤城落日行人远，古道西风倦马鸣。云里帝乡方入望，肯将仗策负平生。
　　陈周礼
　　陈周礼，字心之，号痴山，广东海阳人。有《自怡草》。
　　游丹砂寺
　　几曲横塘路，寻游到上方。侵阶芳草绿，落壁燕泥香。佛貌依山古，钟声带月长。名心此俱寂，幽兴讬空王。
　　陈艺衡
　　陈艺衡，字博之，号寄亭，广东海阳人。有《爱园草》。
　　偶题
　　携手东桥话未休，可堪回首作波流。月明犹忆花前夜，风冷难胜竹外秋。剔尽兰膏希入梦，披来玉版倦书愁。芳踪别后无寻处，一任蒹葭白满洲。
　　闻笛
　　美人掷帘坐，初月照林寂。时见乱松间，清风数声笛。一声牵一丝，凌空寒欲滴。顷刻愁纷来，连宵理不直。
　　山中访旧
