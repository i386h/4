<!-- { "loadSidebar": true } -->
　　中国有圣人，四海皆就理。仁风春台登，弦歌比户是。借问何能然，事从衣食始。维宋宝元初，耕织图垂史。一夫或不耕，受饥可立俟。一女或不织，御寒复何恃。饥寒两切身，岂独民遭否。谁以山水更，厥病中汰侈。鹅鹜余膏粱，后宫贱罗绮。非无恤民心，茫茫隔万里。圣祖暨高宗，天章前后纪。艰难无逸心，剀切《豳风》旨。谁云民隐遐，历历皆尺咫。汗雨想蒿目，机声俨盈耳。粒米与缕丝，忍作微物视。租税亦难蠲，其来辛苦矣。节俭慎持盈，丰穰敢遽喜。既富礼义兴，化行俗斯美。农桑邦家基，金镜莫逾此。我皇黼座陈，万年长顾諟。
　　读三国志
　　青虹入殿赤符熄，分裂河山号三国。丈夫济世患无才，有才失身堪太息。当日关东起义兵，只有孙曹足抗衡。坚也横死策夭折，荆州一隅困斗争。阿瞒河洛经营早，袁吕纷如落叶扫。唾手神区旦夕间，吁嗟昭烈依人老。龙蟠凤逸尽飞扬，不谒曹公愿莫偿。号令情知非出帝，虚名谬喜附勤王。就中最是荀文若，帷幄运筹王佐略。为汉不忠魏亦疑，白首子房竟焉讬。天下英雄惟使君，地无尺土孰为群。武侯眼自高四海，卓识吾还爱赵云。将军帝室之裔骨，国贼曹操权可寡。大义昭然日月光，俯视余子真鸟兽。纵使偏安阻益州，汉家正统系炎刘。顺逆不论论成败，今古人才貉一丘。
　　吴应奎
　　吴应奎，字文伯，号蘅皋，孝丰人。诸生。有《读书楼诗集》。
　　幽人
　　丹嶂横枫林，半壁白云互。黄上宅幽人，绿崖断梯磴。时有鹤飞来，玄猿睡初醒。汲水去清溪，泠然候疏磬。
　　晚步溪上
　　招提钟磬寂，山月澹余晖。水木乱明瑟，云霞生客衣。天风纡竹籁，壑翠堕岩扉。自觉机能息，间鸥近不飞。
　　查世官
　　查世官，字怀忠，海宁人。诸生。有《南庐诗钞》。
　　秋望
　　俗事了不涉，间居適我情。偶然爱林壑，随意到山城。极浦忽秋色，遥村开晚晴。莫惊摇落意，自有岁寒盟。
　　风篁岭
　　润泉汩汩如鸣琴，疏林隔竹啼幽禽。樵踪细入松阴里，一滃寒绿侵衣襟。竹烟苍苍洗新雨，岩花瑟瑟吹微阴。山中秋色正潇洒，入耳半是笙簧音。初阳一片射林隙，照见匹练悬高岑。湿烟满地飞不去，空翠濛濛落如雨。槐花风里送微凉，梧叶声中忘残暑。老僧肃客具茗碗，采得新旗活火煮。全身似入清凉国，欲觅归途复延伫。
　　水乐洞
　　岩壑入窈窕，竹树穿纵横。榛莽出伏流，乱石疑列星。迤逦寻水乐，谺然门幽扃。峰峦藏户牖，侧视分迳庭。飞尔鸣喑壁，直下如建瓴。锵然一泓水，流作鱼尾形。风水相吞吐，隐隐闻雷霆。仙人奏云璈，玉女叩铜瓶。水故不在乐，乐以水为声。音节出自然，丝竹无此清。乃知太古初，不假器与名。坡翁有钜制，磨字悬青屏。《大雅》久可作，谁与招山灵。惟闻白云外，天风吹泠泠。
　　法梧门祭酒龛
　　昔闻丹丘生，说诗譬诸禅。镜花与水月，应作如是观。维摩本无言，文字皆可删。心通有顿悟，千偈如水翻。当其未悟时，兀兀一蒲团。空明渺众虑，丈室何其宽。先生居上座，瘦骨如瞿昙。庄严具七宝，定慧彻三关。说法用我法，舌本如转环。吾无隐乎尔，香气来旃檀。色相涌空界，四壁开烟峦。白云淡流水，黄叶飞空山。清泉咽幽石，孤花媚秋潭。宗门有了义，此境须微参。啖蜜得真味，食蔗有回甘。作诗呈我佛，弥勒应同龛。
　　枣花寺
　　西风吹客出高城，一角西山放晓晴。落木寺门天远大，荒郊秋雨水纵横。野花当户有寒意，老桧啸空答梵声。初地安心犹未得，夜深孤月上方明。
　　陈汾
　　陈汾，字晋阳，号墨泉，萧山人。诸生。有《怡园诗钞》。
　　池亭间坐
　　终日虚亭坐，身间喜地偏。雨余低岸柳，风定落地莲。无事成佳日，耽书娱小年。北窗堪一卧，高枕自悠然。
　　朱和春
　　朱和春，字笠渔，海盐人。诸生。有《板桥偶吟稿》。
　　板桥
　　板桥非复板，怀古系前名。常日人过少，春来水屡平。游鱼窥佛火，禽鸟乐书声。看竹如寻主，渔夫戴笠迎。
　　许乃椿
　　许乃椿，字子庄，号季青，钱塘人。诸生。有《无尽意斋诗钞》。
　　舟泊安丰谒吴野人先生墓
　　云端一鹤自朝昏，长为先生守墓门。万古只留抔土小，千金难买布衣尊。在家名姓倾湖海，传世文章当子孙。今日经过荐杯水，聊歌楚些与《招魂》。
　　陈祖望
　　陈祖望，字冀子，号拜乡，会稽人。诸生。有《思退堂诗钞》。
　　寄笠舫
　　珠江挥手太怱怱，梦绕蛮烟蜑雨中。世味频年尝最熟，诗人从古例多穷。登楼定复悲王粲，爱客何曾有孔融。知否南湖旧鸥鹭，钓滩日日盼归篷。
　　送璞园入都
　　陶潜咏贫士，杜甫悲老病。作赋江文通，伤心别与恨。得一已足哀，况乃四者并。嗟哉我两人，共此磨蝎命。可怜兔毫秃，写愁不能竟。孟郊作苦语，岂是出天性。境迫语则然，敢以工拙论。君心我能知，我歌君勿听，听之伤怀抱，徒然乱方寸。
　　癸酉夏五朔，我作岭海游。君与二三子，送我镜湖头。镜湖三百里，迸作清泪流。我时恸失怙，寒暑未及周。再拜别坟墓，饥驱不得留。至今负隐痛，莫解终身忧。三年苦瘴疠，困顿寻归舟。归来喜见君，聊用纾离愁。离愁亦未纾，我病亦未瘳。今日送君别，此泪如何收。
　　钱善扬
　　钱善扬，字几山，秀水人。诸生。有《几山吟稿》。
　　同人属余写春草图题诗于后殿以拙句
　　磬室居贫已习常，窗前怜得一丛芳。暖花幽院观生意，翠雨疏帘挹细香。花忆黄陵湖庙冷，燕过朱雀野桥荒。年光撩乱春痕里，愁杀含毫写夕阳。
　　夏之盛
　　夏之盛，字松如，钱塘人。诸生。有《留余堂诗钞》。
　　咏秦桧铜豆
　　九庙尊罍泗水沦，韩瓶已罢背嵬军。格天阁圮谁传器，压日权高滥策勋。宋室金瓯终缺坏，岳家铜爵自蒿焄。铁人馁绝犹长跽，狗葬魂归泣乱坟。
　　范崇阶
　　范崇阶，字筱湖，钱塘籍鄞县人。诸生。有《不改乐之堂诗稿》。
　　哭汪仲房
　　悲极转无泪，情深难措词。拌将成永别，恨不早相知。慧业原非福，天心我亦疑。囊中遗稿在，忍读古人诗。
　　壬戌夏六月十四日赵菊潭胡秋白朱间泉孙秋风屠琴坞殳积堂拂尘庵雅集
　　银潢未西倾，倒挂橐驼岭。森严岚气逼，深树黑无影。明月如相寻，朗朗出松顶。科头坐其间，人意与山静。潮声龛赭来，破屋小于艇。有客吹铁笛，声与江潮并。高梧近十寻，老竹瘦千挺。澹忘遗物我，语妙杂醉醒。诸君学道人，那不惜光景。清磬出疏寮，逃禅发深省。
　　寄怀小颠上人万峰山房
　　萧条板屋一龛镫，賸有袈裟典未曾。昨夜瓮头应醉倒，满山风雨卧诗僧。
　　舟次无锡
　　山影落篷背，苍然满舵楼。千樯撑晓色，一塔界中流。市聚城犹远，天高霜自浮。惠泉清可掬，吾欲写吾忧。
　　秋白有皋亭看花之约先一日邀至东茧
　　一棹延缘溯远汀，东风吹面酒初醒。涨平草色沿隄绿，雨过山光绕郭青。别墅遥通多废埭，野桃才放映茅亭。桑阴日暖将成幄，想见幽人户昼扃。
　　曹信贤
　　曹信贤，字金谱，号竹君，嘉善人。贡生。有《石溪吟稿》。
　　灵水庵
　　古刹余香火，回环水抱门。窗虚摇竹影，碑断蚀苔痕。地僻行人少，林深宿鸟喧。前溪明月上，一磬定孤村。
　　江淮
　　江淮，字小海，号兰侬，桐乡人。诸生。有《小海自定诗》。
　　溪行见梅寄所思
　　船头坐吹笛，池竹烟始绿。隔水春濛濛，山家酒应熟。苔石醒午醉，松风清夜弦。孤梦吹更远，幽怀多自怜。林梢冻禽窥，墙阴余雪护。思君如春风，日日溪上路。
　　将买舟入新安程易田徵君方渡江来夜过话别
　　故人如野鹤，烟暝忽飞来。我亦横江去，丹霞半壁开。沧波留断梗，蜡屐更荒台。头白谁相待，孤生笑草莱。
　　胡金题
　　胡金题，字品佳，号瘦山，平湖人。诸生。有《桐华馆诗钞》。
　　经难沮精舍故址
　　掬月拈花迹已非，旧题零落澹禅扉。高人去后清风歇，丛石孤松近十围。
　　胡金胜
　　胡金胜，字东井，号梦香，平湖人。诸生。有《听秋室诗钞》。
　　青浦
　　梨花如雪柳如烟，三月东风泣杜鹃。十里软沙挑菜路，半篙香水罱泥船。鱼虾远市无平价，茶筍空山不论钱。羡杀江南风景好，归耕须买泖西田。
　　黄定齐
　　黄定齐，字蒙庄，鄞县人。有《垂老读书庐诗草》。
　　读律
　　刑惟无刑期，名实法先务。为幻格诪张，作伪惩奸蠹。出入生死悬，辨尤严故误。见律未见囚，律见囚已付。不先律此心，何以论法度。律不外持平，凛凛求其故。
　　律载偶未该，上下穷附比。不于律中求，终难协成轨。律在通其变，疑先析其似。律意全在胸，律文皆渣滓。纲举目自张，体失用何恃。泛言疑从轻，畸轻岂云是。
　　义正本仁育，信立智不违。上下亲疏间，尤指礼为归。咄哉申不害，但矜恣睢威。何者为《孤愤》，说更陋韩非。律学包五德，出彼乃入兹。堂堂复正正，谁似当代规。第云民可由，安得民共知。
　　种菜
　　闭门人敢说英雄，辟得新畦足数弓。抱瓮生涯忘鬓白，御冬心事祝年丰。故侯瓜自夸奇种，寒士家惟守素风。能事到头输老圃，春深犹未供盘菘。
　　寇退和友人作
　　便荷天驱异域魔，风光几似旧山河。回春枯草生机浅，堕地金瓯缺口多。覆辙追思长扼腕，狂涛他指又传讹。鲸移未必来无日，岂不怀归且放歌。
　　王人定
　　王人定，字静存，号彦农，宁乡人。监生。有《留余草》。
　　打箭垆归途
　　鱼通回马首，终日傍溪行。峻坂冰封就，悬崖石削成。磴危防雨过，桥软怯风生。薄暮碉楼下，愁人是水声。
　　张礼
　　张礼，字兼山，号谦庵，湘潭人。诸生。有《谦庵诗钞》。
　　经衡岳下作
　　九峰天外削崚嶒，振策何当蹑屐登。玉虎驱雷腾紫盖，苍龙挟雨出朱陵。神幢昼閟烟霞窟，帝阙晴悬日月镫。铁笛一声叫奇绝，荡胸云气正层层。
　　迟雪用东坡集中清虚堂雪韵
　　枯枝策策鸦如叶，老树萧萧雀噪雪。小掩柴门半不开，欲落未落更清绝。痴云堕地天乍低，朔吹号空树欲折。遥山积雾半霏微，忽地残阳漏明灭。银海微茫天半枯，素旗隐约云中掣。十分暝色入篱落，一片寒光压衣缬。雀舌待烹陶穀茶，尘尾思霏王衍屑。伫看飞絮竞颠狂，莫使空花太飘瞥。祈麦定生野老欢，戏玉要听山童说。会当出作探梅游，板桥倒跨驴鞍铁。
　　陈廷瑜
　　陈廷瑜，原名山朗，字璞庵，祁阳人。
