<!-- { "loadSidebar": true } -->
　　无数征帆向马当，龙沙北去树苍苍。去年君亦他乡客，此日谁倾地主觞。野渡春风归鸟雀，寒山返照下牛羊。赞公去后风流尽，依旧閒云销竹房。
　　栈道猿声歌
　　猿朝鸣，猿夜鸣，劝君乘舟毋陆行。顷刻葬鱼腹，肢体犹得全。悬崖一坠血稠叠，野狐生啖目睊睊，剑门插天青巑岏。行人但左担，转趾不易肩。穹岫置傀儡，来去导行人。去挟木人去，来挟木人还。木人不见人不前，不者对死踟蹰间。猿鸣苦，猿鸣酸。江南苦秋热，边气早凄寒。秦时烧栈至今在，八月积雪横云端。早扪貍迹争追攀，裂肤坠指心犹欢。今年坠崖不知处，明年下视枯骨荒草缠。君不见阴平天险不可当，魏人下令如驱羊。一落千丈血里疮，回看栈道我心伤。艾艾西来功可王，胡不锦衣归故乡。
　　题家藏仇十洲画马
　　官马满枥一匹无，手持尺绢走且呼。老奴旁捋白髭须，此马宁与凡马殊。可记当年全家迁播下成都，郎君初骑果下马，青丝络头老奴扶。就中主人汗血驹，垂鞭缓辔从者趋。指似此马百不如，何不出易斗米供朝餔。我忆仇英下笔时，全身学马无不为。身不著地头尾蹄，马仰视天鬃横披。叱之不起神犹夷，四围浅草官无奚。嗟我八千里外身孤羁，道逢驽马不能骑，无人知是边城儿。
　　泰西画人物田舍一幅自蜀携来十余年矣重加装潢以诗志之
　　横得二尺纵一尺，树里人家好风日。乔木拔地云苍茫，篱落两围中牛羊。草木辨色如篱长，牛羊隐见罗低昂。屋北似是打稻场，桑梯不取倚坏仓。谁其牧者三河羌，前顾后侣归不忙。此中虽乐非吾乡。卧龙山下春射猎，父手射鹿饮鹿血，父膝坐我指我尝。父今黄泉母白发，南迁得授灌乡田，力田孝弟身手閒。丈夫躬耕岂足耻，我有天子怜饥寒。
　　梅岭怀古
　　路入雄关鸟道斜，参天古木暮云遮。楼船是处思名将，逢掖当年走传车。气候何须异寒暖，山川今已入中华。云开百粤层城远，猎猎风回卷白沙。
　　雨中过郁孤台
　　雁声萧飒过江来，江雾沈沈雨不开。岭外梅花飞作雪，春风空锁郁孤台。
　　宣德赐印歌
　　蛮夷识印不识字，锡以牙章靖边事。红帽黄帽呼万岁，剌麻子孙印世世。贡表押印朱模糊，褊袒缨络来渡泸。入抱毡氍谒天子，出分金帛欢妻孥。大印小印不知数，鸱夷悬之碉房贮。石龛生受旃檀香，手炙肥犍唱经去。忽闻银官来货场，红帽黄帽刀交光。天兵直入法王死，碉房争取金银章。此印流传入中土，惊雷一声花一吐。尘埋古寺宝幢光，血渍车轮高纽古。我闻剌麻呼法王，青狮白象云相羊。前朝眩术感佛国，群僧杂出雄蛮方。举手加额日入部，左担崎岖栈飞渡。驷马谕蜀来相如，万里不毛皆贡赋。
　　康郎山怀古
　　白浪连天地，萧条战伐尘。驱除民有主，割据尔何人。百战艰穷寇，诸公解致身。由来开创业，草木亦能神。
　　题蒋苕生归舟酒醒图
　　桑乾霜叶打征衣，柳压秦淮白雁飞。烟月五更停欸乃，江山万里见庭帏。入秋天气多沈醉，送别乡人羡早归。此日仲文横锦瑟，不从帘外问湘妃。
　　黄头慵起挂帆迟，酒渴镫残卷画帷。多病赀郎难谏猎，同舟小婢定能诗。何时富贵归须早，如此风波醉不辞。一样碧桐宫井意，重教舜举写乌丝。
　　孙起栋
　　孙起栋，字天擎，号白沙，新化人。乾隆癸酉拔贡。有《辽西》、《湘南》诸集。
　　寄颍上王晋斋令长
　　我有故人潞河涘，不见紫芝历三纪。俟河之清寿几何，川原浩浩沈双鲤。昨来倏遇城南杜，名父之子来古戍。为讯东床王会稽，覼缕粗得知其故。栖枳鸾凤亦不辞，身骑土牛又何迟。将毋誓墓如羲之，贪冒苟进非所期。祥符相握天下砥，东南民力叹竭矣。一命爱物必有济，矧乃郎官宰百里。六一翁与玉局翁，聚星禁体雪花中。廿年清颍落君手，知余赋笔声摩空。我来卅载坠苦海，桐根半死嗟犹在。埋愁无地鬓毛空，惟有恒河性未改。却忆玉堂金马客，回翔久绊王乔舄。念我虚吟绛蜡红，祇今未许乌头白。我有敝帚千金赏，欲付梓人劳怅望。有大力者负之趋，得不飞书去颍上。此生归路转茫然，狐豹丘山绝可怜。何日与君赋泛颍，相将轰醉西湖边。
　　和幼梅抵临榆见呈
　　相逢一笑两飘萍，絮语连宵到晓星。衰朽吾惭照夜白，俊才弟似海东青。危炊久淅矛头米，短剑今来老上庭。无限泪河流不尽，未乾蜡炬共荧荧。
　　庄培因
　　庄培因，字本淳，一字仲淳，阳湖人。乾隆甲戌一甲一名进士，授修撰，历官侍讲学士。有《虚一斋集》。
　　立秋日效陶徵士体
　　孟秋雨初霁，凉飔缘窗虚。溽暑渐欲阑，始觉夏葛疏。莎鸡吟砌间，水衣上庭除。感时意不昧，惜日情所纡。开轩挹新爽，散帙穷居诸。晤言一室中，游心太古初。俯仰浩无虑，密尔以自娱。
　　间居屏人事，与世安所乖。图书盈我前，卓荦平生怀。寥寥天宇澄，高秋气弥佳。何以寄真想，远在山水厓。枯桐聊可挥，澹泊古与偕。谅非悦耳声，因之素心谐。
　　青石梁
　　石梁积空雾，策马穿宿障。一径迥入幽，两壁俨相向。攀援穷上跻，彳亍怯下望。才过登历艰，始觉宇宙旷。朝霞忽争飞，变幻非一状。独树缀高岭，残云带连嶂。即自信多奇，嗒焉效天放。
　　倪承宽
　　倪承宽，字余疆，号敬堂，仁和人。乾隆甲戌一甲三名进士，授编修，官至仓场侍郎。有《春及堂诗集》。
　　盱眙县怀古用杜工部九成宫韵
　　盱眙南山湄，泗城浸如臼。雉堞宛然围，流波荡缺口。城心矗浮屠，晃朗存户牖。想当水未潴，山城大于斗。洪涛倾天吴，巫支祁骇走。遂使妇子居，竟作蛟鼍薮。导川顺水性，神禹功不朽。水由地中行，妙用传希有。后乃违厥度，湮水水失守。宣防英喆能，法鉴千载后。长空松风回，凭轩惆怅久。掘地伊何人，注海重搔首。
　　汪永锡
　　汪永锡，字孝传，号晓园，钱塘人。乾隆甲戌进士，改庶吉士，授编修，历官内阁学士。
　　游飞来寺
　　禅宫何事此飞来，造物钟灵亦壮哉。水势总趋沧海下，山门长对翠屏开。二禺孰辨游仙路，初祖还留说法台。不觉登临动乡思，冷泉亭畔旧徘徊。
　　戈源
　　戈源，字仙舟，献县人。乾隆甲戌进士，历官太仆寺卿。
　　和李青墅培葛培初韵
　　忆曾叱驭访衡门，茗碗香烟笑语温。士气故从吾辈作，诗名原并使臣尊。相知敢诩传心法，晚遇翻愁惹泪痕。好记青霄蜚羽日，望云有客咏腾骞。
　　曹学闵
　　曹学闵，字孝如，号慕堂，汾阳人。乾隆甲戌进士，改庶吉士，授检讨，历官宗人府府丞。有《紫云山房诗钞》。
　　赠介对江吏部致仕归解州
　　无田不可归，有田不肯归。坐令二疏后，丹青无光辉。先生在郎署，恬澹世所稀。与我廿载交，尔汝心相知。前年向我道，欲赋归来辞。君今以礼去，触我平生思。此心如江水，此意犹依违。有田与无田，义不尽于斯。乃知各有志，昔人未易讹。我有无限情，此情当告谁。羡君条山下，松菊正芳菲。
　　春暮同钱待之孝廉王敦初上舍法源寺看牡丹次二君即事有作用昌黎山石韵
　　海棠开过花事微，春光婪尾如电飞。天公意恐春寂寞，故遣洛阳花态肥。昨日犹看苞未坼，入门差觉游人稀。老僧走告忽惊喜，今朝吐色堪疗饥。咄咄真有逼人意，霞光锦烂排窗扉。便有无穷蜂与蝶，齐声喧出香霏霏。深色一丛栽得地，属僧裁幔张重围。臭兰连璧偕胜友，午风暄软吹春衣。慈恩深红虽可爱，大畚舁之太不鞿。惟当日日过竹院，春光莫放怱怱归。
　　雨中看山
　　下直常扃关，轩窗四绕山。时时看青翠，长此对孱颜。山色朝朝见，未睹真山面。一朝风雨来，气象千万变。变态竟若何，缕缕起微波。须臾潮汐涌，又或露青螺。露处忽已没，有无皆恍惚。迷离山叠山，云与山俱活，却就连天浪，摹拟山形状。清风飒尔吹，依旧山容放。瞥见叹观止，徐徐思至理。君子蕴经纶，不测总如此。当其无事日，岂有异人术。遇合会风云，虎变应彷佛。
　　和陈绳皋前辈忆塞垣元韵
　　胜游转瞬往仍还，三月秋光一霎间。最不忘惟松下月，极萦情是雨中山。塞垣聚首惊陈迹，京国比邻忆旧颜。自觉壮心犹未已，那堪相对鬓毛斑。
　　归来高卧北窗前，懒慢心如不系船。骥足几人看滚滚，羸车我亦自年年。敢言白传惟摊卷，非学坡公待有田。时与素心频聚首，清歌浊酒乐陶然。
　　不寒不暖好秋光，重理斋头旧锦囊。园径未荒离下菊，伊人宛在水中央。好携樽酒邀明月，拟杖青筇踏晓霜。应忆滦阳风景好，堤边遥认柳丝长。
　　查善长
　　查善长，字树初，号铁云，天津籍宛平人。乾隆甲戌进士，历官工科给事中。有《铁云诗稿》。
　　雨晴登环水楼即景
　　夜雨酣如梦，愔愔到五更。晓来登水阁，凉意满秋城。茶叶同人瘦，苇花生远情。痴云飞不动，角角学山行。
　　青县道上
　　阅尽高低路，霜痕复草痕。寒烟平似水，丛树远疑村。野店无多席，荒庵总闭门。残阳衰柳外，指点戍楼存。
　　于宗瑛
　　于宗瑛，字英玉，号紫亭，汉军旗人。乾隆甲戌进士，改庶吉士，授检讨，历官御史。有《来鹤堂诗钞》。
　　己丑九月与金香沺山中话别有赠
　　秋姿澹平野，暮气起苍山。林表月既白，山中客欲还。高情慰愁夕，寒露下松关。挥手复尘迹，心长云水间。
　　胡绍鼎
　　胡绍鼎，字雨方，号牧亭，孝感人。乾隆甲戌进士，历官御史。有《所存集》。
　　辛巳夏登翼际山
　　过桥攀绝巘，冉冉到虚空。石仄下临水，云高微有风。万家分汉北，一郡出江东。此地何年别，人烟遂不同。
　　送夏需堂还太仓
　　明日江东路，怱怱又远行。家乡同一望，客舍已三更。木落山风急，湖来海月生。报书多盛事，可以慰离情。
　　和纪晓岚赠张白莼韵
　　客游耽海岳，嘉会此相寻。花下三春醉，人閒万古吟。风尘随捷足，山水寄同心。莽莽飞光阔，天涯共照临。
　　万里艰虞后，凌风立古台。空山留片石，老树上新苔。百卷閒中得，孤云何处来。夜阑诗句好，吟罢独徘徊。
　　西风吹薄暮，帷幕尽飘扬。择土宁为岳，随帆又转湘。场驹还信宿，海鹤自翱翔。话别归何处，东游向洛阳。
　　顾镇
　　顾镇，字备九，号虞东，常熟人。乾隆甲戌进士，官宗人府主事。
　　登盘山
　　嵯峨千仞蓟门山，谢屐当年迥未攀。百道泉光翻海窟，三盘地势接天关。寻云何处高人隐，扶仗曾看御辇还。指点卫公临眺处，剑台零落藓花斑。
　　叶佩荪
