<!-- { "loadSidebar": true } -->
　　天地有正气，纲常藉人扶。当其志所激，弱女胜丈夫。四明滨巨海，潢池肆樵刍。象邑当厥冲，残贼甚剥肤。妇也冰霜姿，诗礼为楷模。仓卒走避贼，从夫出闉阇。弱质既窘步，况负六月雏。夫妇不相保，踉跄各奔逋。事势在危迫，死生决须臾。举身赴清流，不复怜呱呱。一死祇自全，含笑归冥途。荒荒白日黯，惨惨寒云铺。数日具含殓，颜色腴不枯。健儿尽膜拜，闻者咸叹吁。于乎烈妇心，岂为声名图。巾帼留正气，身死名不徂。会当纪丹管，国史他年书。
　　闵衍
　　闵衍，号印麓，应山人。康熙癸未进士，官户部员外郎。有《印麓山房诗集》。
　　朱子文画雨中见访
　　雁下湖光远，鹰凌霜气高。此时见之子，物外挺人豪。幽意秋飞练，长吟砚涌涛。丈夫忘得失，岂复恋绨袍。
　　曹维城
　　曹维城，字价人，贵阳人。康熙癸未一甲一名武进士，历官云南副将。
　　初秋登黔灵赠瞿脉上人
　　黔山精舍好，相对有名僧。道悟无生妙，禅参最上乘。茶煎涧中水，香霭佛前镫。不许尘凡到，云岚护几层。
　　胡期恒
　　胡期恒，字元方，号复斋，武陵人。康熙乙酉举人，官至甘肃巡抚。有《蜀道集》。
　　滟滪堆
　　大江西来四千里，争入一线夔门天。夔门偪仄不肯受，回波卷浪青云巅。白盐赤甲互掎角，日与水斗寻戈鋋。巴蜀雪消春涨发，何人敢放东吴船。奇哉峡口滟滪石，巍然独立江中间。白帝逶迤作屏幛，瞿塘环绕如晶盘。千溪万壑雷电激，中流一柱来当前。有时如象又如马，出没变化难言诠。江流纵强亦退听，势穷力竭翻求怜。步依滟滪不敢肆，安流而下生洄澜。夔门巫峡二百里，本为险地今平川。乃知天意畏倾覆，留此要令江无权。共传禹功费镌凿，巨灵神斧开烟峦。至今百神递呵护，绝顶不敢停鹰鹯。朝宗万派必经此，好与嵩岳名俱传。
　　立春内江即事
　　玉垒峰晴翠作堆，金堂水暖碧波洄。寒从昨夜三更减，（是日丑时立春。）人与春风一日来。紫陌未飘京兆柳，红妆争插寿阳梅。酒炉依样临邛好，只少雍容车骑才。
　　九日南楼留别
　　不为悲秋感不禁，朝来怅别倍萧森。望云空下思亲泪，饮水犹存报主心。风雅凭谁传爵里，江山此日惜登临。伐檀深愧诗人意，剩有楼头几醉吟。
　　刘青震
　　刘青震，安啸云，号方书，襄城人。康熙乙酉举人，官内阁中书。有《葵园诗草》。
　　蒋家渡晚眺
　　浮云淡淡晚天晴，远水孤帆混太清。落日渔樵喧渡口，隔堤烟火出柴荆。平原趺坐侵秋草，驴背吟诗入暮城。却羡老僧无世事，禅关深锁一钟鸣。
　　王企堂
　　王企堂，字纪远，号雪坡，雄县人。康熙乙酉举人，官荆溪知县。有《雪坡诗稿》。
　　水淀荷花
　　水淀浩无涯，东西连滉瀁。平时水不风，波面平于掌。夏日菡萏开，尤令烦襟爽。吾生惜景光，行乐及时往。载酒挈良朋，中流荡轻桨。翠盖与红衣，一望渺且广。人在镜中游，花从尘外赏。水清见游鱼，丛密难下网。一曲采莲歌，临风散清响。玩久不知疲，坐看纤月上。
　　王霖
　　王霖，字雨枫，号弇山，浙江山阴人。康熙乙酉举人，官南宫知县。有《弇山诗钞》。
　　归田诗为后翁作
　　杜鹃催归我不听，布穀催耕君不辞。朝来忽听布穀语，为君演作归田诗。归田路出青门道，高柳半天青若扫。杏花开落菖叶齐，江北江南插秧早。君家旧业剡溪边，十年作宦殊可怜。栖栖食禄难称意，收身还种南山田。南山芜秽理初毕，半种香粳半种秫。烹葵煮笋饷东皋。朝看村童驱犊出，暮看田叟荷锄还。暮暮朝朝十亩间，课雨量晴聚邻里。黄鸡白酒开心颜，不稼不穑风所刺。吾独何为久淹滞，篝车自笑愿空奢。珠桂人言居不易，君今归田弗复疑。千载沮溺遥相期，我亦行寻耦耕侣，逝将与国充耘耔。布穀布穀弗尔欺，杜鹃会有催归时。
　　山中夜宿
　　雨歇林光黑，山深夜色凄。哀伥穿径过，怪鸟瞰镫啼。贫女寒机急，愁吟独客低。老衰眼较少，复此感羁栖。
　　杨花
　　才看飞雪杨花似，又见杨花似雪飞。总与白头相映发，可怜老眼只依稀。乱随行迹铺苔径，故傍吟身透薄帏。念汝无情尚漂泊，天涯羁宦几时归。
　　望金山
　　乾坤放眼昔登临，坐阅东流赴海深。千古江山风月我，百年身世去来今。波涛卷尽英雄恨，樯橹摧残老病心。输与住庵元长老，妙高台上听潮音。
　　南海子
　　野水环流禁苑前，缭垣百丈走平田。风毛雨血呼鹰地，雪暗云黄杀虎天。盛世词章夸羽猎，健儿身手数幽燕。雄文谁道相如似，不献《长杨》又几年。
　　仝轨
　　仝轨，字车同，郏县人。康熙乙酉举人。有《真意堂诗集》。
　　正月晦日作
　　人有三寸舌，出口成字句。《春秋》在齿牙，襃贬无少顾。客观松下棋，指挥动杀误。乐哉局外人，就局苦难诉。
　　相知在知心，知心良独难。旦奭犹不保，何必慕金兰。操琴向广陌，未奏泪先弹。伐国问仁人，邪佞固其端。
　　忆昔两渡河，半载八千里。娇女病在怀，弃之于垂死。呼我不绝声，恍惚犹在耳。行路为酸鼻，而我何堪此。死别无戚颜，今羡食肉鄙。君子重绝物，岂不察心里。
　　我生始一岁，祖母躬鞠之。手自调饮食，卧起无暂离。纤悉到衣履，拮据念载奇。诸孙亦已多，我独育如儿。八旬奄在迩，危疾势莫支。惊闻驰一骑，暮踏荒山陲。欲一视晨昏，扬鞭指燕逵。三至市有虎，流言周公疑。白云不可见，南望徒涟洏。
　　燕山郁岧峣，易水流浩浩。念我同根人，于役在远道。挥泪望故乡，发白一何早。生无归来日，死葬边城草。岂不怨离诀，天命难自保。朝露矧易晞，悲哉《陈情表》！
　　洁身如处女，远嫌避瓜田。倚伏有不测，况乃百其愆。陨霜遂杀草，一坠千仞渊。白日何杲杲，浮云去高天。寄语悲歌者，勿为萋菲篇。
　　青士明府招同吴天章游阌乡南山九龙泉入夜始归署赋诗纪事
　　雨气昏三日，晴光笼万井。鸟入石林深，人行溪路永。陟冈泥尚滑，渡水浪犹猛。千折到荆山，十里望奉岭。野阔想姬牛，原高问轩鼎。尘沙埋古塞，风雷秘灵境。僧户启层台，龙泉瞰绝顶。天围远近村，田乱南东町。黄鸡进野服，白堕携方领。寒嚼召平瓜，大食了翁饼。焉知礼法疏，那复冠裾整。手势恣喧呼，脚力竞驰骋。君子喜喈喈，小人绝悻悻。海鸥自可下，国狗谁云犷。不知落日低，乍觉单衣冷。萧萧听骝骆，聒聒随蛙黾。翳翳乌椑阴，淡淡苍芦影。人烟渐窣窣，鬼火忽耿耿。红烛导斜桥，青衣指深穽。近城路始平，出险辔还并。佳客信江湖，使君讵酩酊。乏嘲夹谷欠，余羡延陵勇。一石酒量豪，万斛诗才涌。探珠君早获，倚玉余真幸。他年共把读，聊作黄金矿。
　　得新城王阮亭书
　　太室拱四岳，洪河落九天。山川久不神，萧条六十年。赤兔奔啸月，紫鸾翔礼山。屹如瞻二华，可望不可攀。豪气带湖海，微言参闽关。同工而异曲，枘凿谁方圆。渔洋老尚书，今之欧阳韩。渊云皆后起，咳唾分媸妍。喟然称二子，何李崛后先。联镳复对宇，此事古所难。一顾遇伯乐，驽马心亦安。勿嫌屈指吝，雅欲别萧兰。如何千虑失，厕我二子间。左提与右挈，鼎足峙中原。汝坟两舍迩，哲匠愧比肩。吹竽滥南郭，贻笑固其端。
　　寄刘太乙
　　汲黯叹积薪，颇恨后来上。岂知初盛间，文伯常交让。功成自一时，礼乐贤草创。陈杜两拾遗，代起无衰旺。彭城奋襄野，才大年方壮。下笔走雷霆，豁如泯江涨。古今入炉锤，临文空所傍。风云万态殊，谁顾襄州样。大儿愧文举，稿脱或西饷。三舍避从前，两雄吾敢抗。四海王新城，金鱼心所向。虎卧谁敢违，熙然推大将。归来益读书，扃户塞其向。踪迹慕黄公，渊源穷素王。足明俊哲情，远到畴能量。记我会无人，埋名听崖嶂。
　　青士明府自塞外归奉寄时丙子十二月
　　冻砚炙空山，虫鱼老自注。昂昂七尺躯，埋头死章句。圣武迈周宣，玁狁哀匪茹。四海望旄钺，边尘静一怒。公实转河粟，慷慨出中路。辚辚十万车，儿抚军法御。貔貅壮宿饱，敏捷回天顾。从军尽如此，何至临机误。公才信兼人，幕府无留务。盾鼻磨醉墨，横槊诗还赋。十载滞洛西，几类终身锢。兹焉豁心眼，蛙井嘲穷措。别离欻一年，歌啸悲独寤。驰想伊吾北，奇游未免妒。胸藏十万甲，故纸终难据。归来扪虱谈，定似河东注。
　　即事呈青士明府
　　龙头熊耳佳山水，竹树村村如画里。府君无事日鸣琴，坐见间云生女几。退食时抽架上书，香炉茶碗对潜夫。偶然陪客芳郊去，半醉沿溪看打鱼。
　　洛阳感兴
　　一编常闭户，畏踏洛阳尘。独鹤霜惊夜，群鸡雪乱晨。飞腾应自失，哀怨竟谁陈。去去骊驹在，梅溪已放春。
　　洛阳
　　几度崎岖过石林，鬓边愁见二毛侵。驼街白日千门冷，马市红尘十丈深。山秃阁犹临阙塞，岸崩河欲到城阴。谁能唤起苏秦嫂，问尔何须叔有金。
　　秋兴
　　一年强半已天涯，入眼南鸿影欲斜。青桂雨迟初著蕊，紫薇秋晚尚开花。病夫颇厌通侯菜，久客难分小妇茶。道是薄寒人又中，模糊无梦不还家。
　　妙香斋题壁
　　半载奔驰聊复止，此间幽事颇相宜。纵横野竹低交户，高下寒花乱压篱。痛饮谁怜邀月放，悲歌自哂问天痴。燕山易水茫茫路，回首中原泪每垂。
　　归思
　　归帆几日挂双蒲，夜夜寒螀恼病夫。太守欲过应仲远，故人殊愧阮元瑜。悲来天地思尘甑，老去河山惜锻炉。惟有百年零雨恨，惊魂预恐怯江湖。
　　早发安阳桥
　　风吹残月远天西，细草平铺望欲迷。万柳压城城不见，长烟漠漠乱乌啼。
　　上学宪京江张先生
　　浮云三十六年空，罔极王通涕泪中。犹忆低眉亲说与，一生快事又空同。
　　翟一枝
　　翟一枝，字蟾一，泾县人。康熙乙酉举人。
　　桃花潭打鱼歌
　　涩滩南下九里曲，红雨锦鳞映波绿。老渔家住山之南，作椮养鱼如养蚕。终年持竿不离手，截江而取心尤贫。西岸鸣榔应东岸，大罟云合人声乱。挺叉纷从烟波入，溅沫飞涛走惊电。细鬛巨鳞不知数，登盘更爱雪花粲。楼头少妇取作羹，手执双鲤不忍烹。放尔径渡桃花水，尺素凭寄千万里。却羡生涯易足似渔家。夫举网，妇拏槎，年年不负潭上花。
　　南天章
　　南天章，字汉雯，昆明人。康熙乙酉武举，官至湖广提督。
　　自黄茅岭至大哨作
　　崎岖不减夜郎西，春雨春风送马蹄。寂寞山冈花烂漫，子规时杂鹧鸪啼。
　　浦铣
　　浦铣，字柳愚，嘉善人。康熙乙酉拔贡。有《百一集》。
