<!-- { "loadSidebar": true } -->
　　太湖西来天目源，七十二溪波涛奔。震荡有时溢原野，未闻浩瀚迷乾坤。五月稻秧齐插莳，三旬霖雨水澎濞。方忧漏天移泽国，忽骇狂澜卷平地。飓风猛发神鬼愁，火龙掷火驱潮头。漂砂礐石失垠岸，发屋拔树蟠蛟虬。声如列缺斗霹雳，势如共工倾不周。乘陵城郭塔欲倒，千庐万灶皆洪流。巨浪翻腾高屋过，大鱼拨刺平衢游。更怜人畜死无数，浮轊塞港漂难求。百岁老翁惊叹久，此灾《邑志》从未有。乘船入市何足云，地轴翻天浸星斗。我时惶遽无窜逃，急上高楼守篓薮。竟日鱼釜无炊烟，浇愁何处沽村酒。变不虚生岂偶然，抚时感事心欲呕。盛朝蠲赈久不闻，长吏敲搒肯停否。欲诉真宰天茫茫，九关虎豹狰狞守。吁嗟苍生尔奈何，但见号咷走童叟。
　　同大庾介白朗威茂伦樵水海序小集道树庵
　　径入荒畦僻，相携支许俦。院凉烟起翠，林净叶惊秋。杞橘浮香细，葴莎向晚幽。绀园淹对久，萝月已如钩。
　　酬姜如须见寄
　　支离一病叹无憀，经案绳床对绿蕉。猿鹤化来机渐息，芝兰焚后泪难消。鹿门本自甘遗散，皋里凭谁慰寂寥。泽芷江蓠无限恨，频传莫惜五湖遥。
　　寄徐昭法
　　一别精庐岁月徂，比来曾有宿舂无。身穷壑谷能逃忌，隐讬文章不厌孤。春院繁英伤锦绣，秋风落叶感菰蒲。稻粱那得縻黄鹄，莫怪长饥化白凫。
　　潘柽章
　　潘柽章，字力田，吴江人。明诸生。有《观物草庐焚余稿》。
　　听陈链师弹琴
　　商弦川上发，元言振棘林。白鹤下庭际，北风微来侵。排云呼阊阖，浩荡思难任。偓佺为我驭，雄龙空中吟。曲终有余畅，洞门花落深。岂惟冥俗累，亦以澄道心。丘中双桐树，霜雪凝奇音。吾欲采其幹，赠子徽黄金。
　　丙申寒食
　　陌上初过雨，人家欲断烟。长因三月候，重忆十年前。荒荠埋陵殿，饥乌集墓田。并将家国泪，一洒白杨天。
　　集菊花下忽忆亡友谢两周吴北窗凄然有感
　　遍插两人少，悲歌安可听。花前诗异代，天上酒双星。栗里招同去，浣溪祝不灵。黄华如劝客，杯到莫教停。
　　答皇士见怀
　　曾列中朝侍御臣，独将诗史慰沈沦。见闻先世存微隐，论次遗言入雅驯。人阅死生徵共信，事凭好恶定谁真。思从藜火分余照，敢拟当年歆向伦。
　　飞腾前辈早升堂，零落遗编赖表章。皇士有《遗诗》之选。一代雅音归正始，千秋润色愧三长。荀生余力传《申鉴》，陆子何心著《辨亡》。自谓整齐非妄作，名山副本待君藏。
　　拟收京
　　天家旌旆下重关，朝会花冠震百蛮。两观已悬新铁钺，群官犹恋旧行班。风云骤卷边沙静，日月重开社稷还。喜听讴歌同属启，鼎湖有泣不能攀。
　　军城早秋
　　西风猎猎臂鹰轻，不见平原雉兔横。玉帐丁宁无一事，只须高起受降城。
　　白云泉是白太傅题诗处
　　白公遗碣菉苕生，落日空亭见一泓。借问涓流争到海，何如终古在山清。
　　关山月
　　绣衣金匼匝，宝马铁连蜷。出身誓向边场死，那能宛转妻儿前。离家复见故乡月，见月思乡情不歇。天山飞鸟却向南，陇头流水分鸣咽。幕前健儿歌且悲，霜寒风劲胡马肥。闺中远不闻吹笛，塞上谁愁听捣衣。可怜夜夜关山月，只照从军不照归。
　　和陶乞食诗赠乞食诸君
　　沟壑势所逼，贸贸行安之。促步望烟火，低头好言辞。善悉主人意，高义无嗟来。升斗竭所余，满腹辄废卮。感激话畴昔，内热牂羊诗。同里无赈恤，曷云济世材。愧客供给薄，强饭以相贻。
　　虎林漫成四首同吴愧庵作
　　抱膝年来学避名，无端世网忽相婴。望门不敢同张俭，割席应知愧管宁。两世先畴悲欲绝，一家累卵杳难明。自怜腐草同湮没，漫说雕虫误此生。
　　吴关一路作羁累，棘木庭前听五词。已分残形轻似叶，却怜卫足不如葵。下堂真愧先贤训，抱璧几同楚客悲。纵使平反能苟活，他年应废《蓼莪》诗。
　　圜土初经二月春，薰风又到系维身。流萤夜度绨袍冷，采蕨朝供麦饭新。敢望左骖归越石，还期长珮拟灵均。多情最是他乡侣，闲谱龟兹慰苦辛。
　　阅历风霜祇自疑，难将身世问时宜。穷愁只合吾侪事，姓氏羞为狱吏知。见说成书刑铸鼎，不闻有梦召胥靡。南山此去躬耕好，未可重题酒后诗。
　　任源祥
　　任源祥，字王谷，号息斋，宜兴人。明诸生。有《鸣鹤堂集》。
　　赠史遵之
　　涉江采芙蓉，日暮不盈匊。念子好芳草，栖迟水中宿。中有双鸳鸯，羽毛纷沃若。知君无嫌猜，相随傍君屋。
　　赠侯方域
　　有客自梁园，薄游千里来。举手揖故人，下马拂远埃。同调诚匪易，相逢述中怀。我友并宴集，良夜相追陪。开筵飞羽觞，璀璨列九徽。诸伶按节歌，丝竹清且悲。参横斗复转，霜露涂阶墀。君有慷慨情，今昔多所哀。黄鹄绝四海，羽翮何差池。咏彼《西园》诗，心焉难奋飞。
　　赠陈维崧
　　灼灼幽兰花，馨香不自持。昂昂千里驹，终当任驱驰。寒暑相代谢，岁用各有时。譬彼齐纨扇，当春复光辉。华堂列高烛，清夜相追陪。鸡鸣驾言别，俯仰各赋诗。江汉东南流，浮云西北飞。愿君崇令名，千载以为期。
　　哭陈定生
　　天道一何远，夺吾陈仲弓。典型忽已替，志义更谁同。忆昔文章盛，相资气谊隆。先民推李郭，后进说褒融。清议排群小，危言仗数公。司徒神采毅，定生父于廷，左都御史。上舍羽毛丰。厨顾名流辈，龙鸾国士风。节由贞母峻，德自隐君崇。定生曾祖母邵氏贞节，建坊。祖一经称孝洁先生。疾恶元成性，防微实有功。定生与吴应箕、顾杲出《留都防乱揭》，逐阮大铖。祸机乘间发，世变涉途穷。事详《行略》。消长波涛里，存亡险阻中。冯生如束湿，吾党尽飞蓬。硕果人还在，灵光数未终。铜官秋色静，阳羡晓云空。默坐书千卷，论诗酒百筒。忘年为倡和，推分略愚侗。得句成欣赏，繙经赖折衷。狂夫惭阮籍，老友识王戎。长君维崧与予为石交。庭训高宗匠，家声擅国工。祇今瞻仰失，歌阕涕霑胸。
　　赠侯彦窒朝宗子。
　　遂尔持鸡絮，仍然得凤毛。多闻光世及，如见忄尉吾曹。问字篝镫苦，传经阀阅高。梁园千载事，今又属枚皋。
　　陈其年游姑苏岁暮却寄
　　吴王宫外踏歌行，紫玉坟边腊鼓声。岁暮乘舟湖海客，绨裘春草不胜情。
　　顾祖禹
　　顾祖禹，字景范，无锡人。有《宛溪集》。
　　送王石谷惲正叔
　　秋色牵衣户半扃，君行应念此园亭。桐枝濯濯傍檐绿，竹叶垂垂带雨青。别意欲言思转涩，愁怀难解酒无灵。漫劳握手增惆怅，他日还添两鬓星。
　　过石谷秦淮水阁看画鹊华秋色图
　　辋川六月写沧浪，梦入平津逸兴长。却忆挥毫千万里，风生腕底为君凉。
　　送魏叔子还宁都
　　大地方沍寒，君行涉江水。问君行何为，抱膝深山里。易堂好弟兄，事业寄文史。天空雕鹗飞，日落云霞起。遥望翠微峰，迢迢四千里。吾欲牵君衣，君行其少俟。好风从东来，扬帆疾如驶。山中正春光，寒香放梅蕊。
　　甲辰九日感事
　　萧飒西风动客愁，携尊无处漫登楼。赭衣天地骊山道，白帢亲朋易水秋。征雁南飞无故国，啼猿北望有神州。茱萸黄菊寻常事，此日催人易白头。
　　俞南史
　　俞南史，字无殊，自号鹿床山人，吴江人。诸生。有《鹿床稿》。
　　怀徐元叹
　　树暗川原渌，闲堂画已阴。我愁一水阔，君又万山深。远树芳兰渚，空思薜荔吟。名高身不出，花下且弹琴。
　　过顾茂伦村居
　　境以居人重，情因遇故深。酌泉偏爱淡，看竹共分阴。草木山中历，桑麻世外心。闲吟忘永夜，明月照披襟。
　　游元墓因礼三峰禅师塔院
　　暮春招我友，轻帆远相属。溪尽未即登，舍舟遂遵陆。憩荫稍迟留，一览契遐瞩。钟声杳霭间，流映春山绿。径僻步纡回，空香沾草木。绀宇插松颠，花宫掩深曲。入门器钵严，瞻礼威仪肃。高下随所构，长廊递相续。水色湛虚明，幽林隐清馥。惜哉创者难，遗影空堂宿。静念有余思，踌蹰下山麓。
　　王沄
　　王沄，原名溥，字胜时，号僧士，华亭人。明贡生。有《辋川诗钞》。
　　乌栖曲
　　黄昏漠漠黄云迷，乌来欲栖不得栖。十二楼台锁烟雾，乌来栖向谁家树。此时客子心恻恻，起看落月霜华积。一声清角乌头白。
　　春日村居
　　冉冉年华去，迟迟春日来。倦游宜闭户，晏起怯登台。雨至催鸠妇，风轻出雉媒。微茫三径在，谁为破苍苔。
　　小筑违尘市，西畴旧草堂。谁言林未密，惟爱日初长。宿雨低江柳，晴云上海棠。晚来余兴在，秉烛绕回廊。
　　酬张洮侯
　　滔滔尘市里，之子自悠然。能著几两屐，权牵岸上船。删诗四始外，颂酒七贤前。被酒行吟者，谁知是列仙。
　　春兴
　　寂寞幽居独闭门，三春风雨暗荒村。堂前海燕惊新垒，泽畔江蓠满故园。老至渐思荣叟乐，狂来尚念武阳恩。平生不负渔樵约，十载莺花酒后论。
　　探奇南到会稽来，上巳东风一举杯。白日双珪大禹穴，青山万点越王台。江关词赋多哀思，幕府风云少霸才。曾是六龙飞动处，登临无地不徘徊。
　　上苑花飞御柳丝，葱茏烟树锁龙池。已夸绝域来符拔，更著新冠饰鵕鸃。种就葡萄骄玉勒，吹残觱栗醉金卮。汉宫旧事谁曾记，青冢春光又一时。
　　喜刘臣向至即送其恬苍之游
　　闻君耕钓大江滨，十载心期讬隐沦。槛外风帆收楚蜀，梦中烟月隔梁陈。逃名昔日因钩党，作赋经年未《逐贫》。东海为予勤寄问，仙都宾客是何人。
　　仲春大雪漫效元人体题顾寄园仿右丞江上七树
　　七十风流老画师，练裙纨扇竹枝辞。无端催却春归去，独翦孤镫对墨池。
　　我家右丞江上树，近在沧洲尺幅间。今日为君重设色，满天春雪点春山。
　　赠孙锡黄移居
　　小山招隐野人家，丛桂森森猗槛斜。客至不知谁是客，登楼闲坐看飞花。
　　呼谷
　　呼谷，初名简在，字德下，昆山人。明诸生。有《葵园集》。
　　归元祉游乡校诗予总角时，与同里归元祉等七人为兄弟交，元祉最长，称兄，笃行能文而久不得为诸生。岁辛巳，乡贵有利其妇翁多资者，嫉元祉，系之暗室中。予与朱子与升求之不能得，值侠士叶水修眉初手断其锁，出之。旋就试为诸生，而元祉年且三十有八。呜呼！以元祉之为人，虽终不得志而屈辱于人，
　　虽诸生亦不成。虽复去而为贾、为农、为佣夫，亦何伤，亦何病于予之与友？然为诸生矣。予嘉其处困而读书不衰，且以旧好，作《元祉游乡校诗》。
