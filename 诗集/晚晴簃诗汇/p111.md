<!-- { "loadSidebar": true } -->
　　娄东谏议绝代无，英姿落落虬龙须。大叫留宾劝宾饮，红梁美酒盈玉壶。此时正值三伏时，华堂豁达生凉飔。科头赤脚摇大扇，一饮一石安足辞。吾闻昔壶公，悬壶汝南肆。又闻韩伯休，妇女知姓字。君也高义真似之，不然何为思远志？采药已逐荆蛮人，停杯偶说前朝事。忆得前朝苦征战，烽火频年逼畿甸。同时通籍十六人，承恩入对文华殿。殿头痛哭议南迁，左右群惊至尊盼。绕朝之谋虽不成，仰视中天白虹变。须臾有诏擢黄门，意气云霄谁不羡。那知荆棘蔽铜驼，不惜余生隐薜萝。白发伤心成异代，青山回首一悲歌。陶潜栗里田园在，庾信《江南》感慨多。感慨欷歔复何益，种瓜且向长安陌。有时或与高阳侣，纵博当筵呼五白。剑气宵浮牛斗寒，钓竿日对沧江碧。愧我栖迟赋《子虚》，不逢狗监意何如。五月犹然被短褐，十年羞复曳长裾。相看不尽飞扬意，愿傍浮丘读异书。
　　申涵煜
　　申涵煜，字观仲，永年人。康熙丙午举人。有《江航草》、《敏庵集》。
　　己亥元日
　　湖上逢元日，焚香乱石间。出门人事满，此地鸟声闲。客久通吴语，春来梦故山。渐看蓬鬓改，未惜解愁颜。
　　九日同郑子勉陈玉笥登郡南楼饮玉笥斋
　　又是重阳日，登楼望落霞。与君呼绿酒，犹未见黄花。霜气分梧叶，碪声聚水涯。一时知己在，何事惜年华。
　　郊晴宜晚眺，令节喜招寻。人以登高老，秋从过雁深。渺然烟外水，况值醉时心。此际怀应远，狂歌到竹阴。
　　虎丘
　　古寺寒烟际，郊晴问短筇。船来先见塔，坐定始闻钟。黄叶连高级，朱栏间老松。平生思胜迹，延赏惜秋容。
　　发丹阳暮抵阊门
　　三日枫桥路，高帆一日回。偶因风力好，遂使客愁开。双橹摇江月，千峰度酒杯。夜来经虎阜，镫火照楼台。
　　文化远
　　文化远，字又山，呈贡人。康熙丙午举人。
　　秋尽
　　积雨重阳后，萧然客郡城。归鸦争独树，牧马恋边营。山水仍南服，风光似北平。近冬先畏冷，始信布衣轻。
　　送张寅揆还蒙化
　　文字烟萝结习深，暂归应尔费招寻。两年猿鹤山中梦，一曲《骊驹》客里心。旧折桂枝香尚在，新餐苜蓿病交侵。调高自有钟期赏，珍重朱弦太古琴。
　　虞黄昊
　　虞黄昊，字景明，浙江石门人。康熙丙午举人，官临安教论。
　　杨柳枝辞
　　杨花如雪扑征衣，马上征夫苦忆归。曾向曲中回首望，而今真在路旁飞。
　　杨岱
　　杨岱，字东子，彭县人。康熙丙午举人，官上杭知县。有《村山诗集》。
　　大慈寺
　　久废先朝榜，何人礼大慈。青苔荒石马，昏月宿寒鸱。不见张蠙咏，空留孟昶碑。年年春草绿，古迹问谁知。
　　夜泊
　　夜船将泊棹歌齐，芳草萋萋野路迷。只有断猿无宿处，最高枝上彻明啼。
　　拍隄春水四无涯，吹笛楼中起暮鸦。旧寺僧残江树尽，空留残月老芦花。
　　贺振能
　　贺振能，字蓬仙，获嘉人。康熙丙午举人。有《窥园稿》。
　　窥园
　　幽林无半亩，栖讬十年还。世事愁多故，人间惜暂闲。栽花存净土，选石忆深山。小阁陈编在，秋深且闭关。
　　亦园即事寄怀孙徵君锺元先生
　　病起秋原学闭关，转从风雨见幽闲。最怜小圃新锄后，独立空亭对远山。
　　张云章
　　张云章，字汉瞻，号朴村，嘉定人。监生。康熙初举孝廉方正，议叙知县。有《朴村诗集》。
　　三士叹
　　嗟哉燕士左与羊，狗屠不事节义张。楚王好士声播扬，翩然二子同裹粮。楚南燕北路阻长，山深雨雪雱且凉。桃乎慷慨泪数行，势不两生以一当。推尔食，解我衣，我才差短死则宜。我能死，尔能生，生见楚王功两成。道傍十围木，虫蚁穴其腹。古之翳桑人，于焉同一哭。哀也含泪不敢弹，楚王一见尊大官。树中有友形影乾，陈词再拜王慨叹。士为我死死不棺，葬之以礼衣冠完。哀也对食忍独餐，下报我友颜不汗。人间交态多欺谩，吾于二子无讥谗。嗟乎哉！戎夷亦死鲁郭门，彼为国士友何人。
　　荆山
　　吾经荆玉山，未惬登探愿。闻说洞中石，玲珑搏雪霰。玉生固有胎，不以青黑绚。卞和彼何人，抱璞奚必献。再刖自所取，无媒而频衒。士诈常夺真，物贵不敌贱。泣之亦何为，毋乃剧尤怨。孰云空山猿，荆人哭佐卞。陋哉何曾言，望道信未见。
　　柬汪蛟门主政
　　新篇磊落夜光多，奕奕翔鸾肯换鹅。见贻诗扇，词翰双美。蠹简漫怜金薤叶，饥肠真饱玉山禾。长留怀袖微风发，苦忆梧桐疏雨过。君书扇时自题云：“雨过月上，庭梧如洗。”未许委心松菊径，怡颜且得向庭柯。
　　书怀呈朱检讨竹垞
　　赠策修门马首东，伶俜已忍十年中。谷寒不转吹邹律，羽退真遭过宋风。诗以穷工宁数我，官因名折只思公。相寻粗整轮蹄了，人去长安已觉空。
　　镜里霜髭镊数茎，长贫已分老诸生。敢言豹雾文章隐，肯为牛衣涕泪倾。吹彻黄钟君子舌，遗将金错美人情。此身何事酬知己，名节如山晚或成。
　　观星台登眺
　　蜿蜒东来紫气浮，环回下瞰碧漪流。乾坤法象开双阙，星斗光华烛九州。西邸集书陈要略，南朝古庙俨垂旒。只今寂寞江山冷，犹有衣冠夜出游。
　　题陆氏园介白亭
　　一片寒潭白，中宜介此亭。朝光双浴日，夜气互涵星。树隙余霞灿，檐间叠嶂青。只疑蓬岛近，来往集仙灵。
●卷三十六
　　张英
　　张英，字敦复，号乐圃，桐城人。康熙丁未进士，改庶吉士，授编修，官至文华殿大学士兼礼部尚书。谥文端，雍正初赠太子太傅。有《存诚堂诗集》。
　　平陵宜山堂诗
　　我闻宜山堂，结构平陵阳。群公争赋诗，佳咏皆琅琅。何处最宜山，奇峰出短墙。石屋一片云，黛色映筼筜。隔帘见幽壑，入户飞层冈。枯藤与古木，掩映多奇光。峰影落清泉，水面还苍苍。何时最宜山，山静觉昼长。朝霞与夕烟，树色分微茫。春明山翠浓，夏雨山风凉。明月出远岫，秋峰群相望。何人最宜山，先生称古狂。芒鞋筇竹杖，荷衣薜荔裳。看山无朝暮，一卷或一觞。手招西爽来，披襟从徜徉。斯景与斯人，是名宜山堂。
　　枯松行同沈康臣作。
　　慈仁古松树，苍老不记年。高下近十株，为态各自妍。中有双龙鳞，蟠曲香台前。松顶近可摩，高枝才覆肩。屈彼百尺势，空阶恣蜿蜒。横侧益奇绝，影若蛟螭眠。涛声走平地，双树撑如拳。似此苍劲质，止宜空山巅。藉以一片石，濯以清浅泉。谡谡响绝壑，垂手招列仙。何将故山态，老却车尘边。横遭厮养辱，强索冠盖怜。冠盖那复顾，日落生寒烟。一夕风雨过，萎黄何忽焉。众松失颜色，台殿增寂然。惜彼凌霜姿，遽随群卉迁。吾子勿复叹，物各全其天。
　　郊行
　　性拙寡所谐，蚤岁归田园。篮舆游近郊，指顾农家村。暧暧茅茨接，依依桑柘繁。今年雨泽时，耕获及高原。良苗怀好风，浅碧翻波痕。叹彼耨者劳，汗滴秋禾根。我独饱稻粱，毕世惭君恩。
　　赠何匡山次梅村先生韵
　　蚤年逸兴在沧浪，水国移家发半苍。但有一经扬子宅，曾无千树木奴庄。清琴浊酒莺花日，雨笠烟蓑蟹稻乡。棠荫渐高身渐隐，已将心事讬渔郎。
　　送钱饮光归里门
　　湖海人归已廿年，卜居犹待卖文钱。欲谐禽向三山约，须觅枞江二顷田。花雨红时携锸往，荷香深处抱书眠。翦镫频话家园好，未遂沧浪意惘然。
　　夏浅
　　身逐霜蹄底事忙，吾庐高寄水云乡。旧营花坞三间屋，新购谿桥十亩庄。村绕绿畴偏衍沃，峰围紫翠总苍茫。何缘却向风尘老，白尽髭须减尽狂。
　　四郊杂诗
　　不须桃李斗夭斜，底事芙蕖飐晚霞。最是野田芳草畔，一枝闲澹女郎花。
　　少小日长思隐几，冬烘头脑意难堪。一从失却青青须，始觉人间午睡甜。
　　星火西流节叙更，簟痕新觉蚤凉生。白杨叶上萧萧雨，已作秋宵第一声。
　　缪彤
　　缪彤，字歌起，长洲人。康熙丁未一甲一名进士，授修撰，历官侍讲。
　　送医士方际泰归茅山
　　卖药长安市，超然寄一身。摺驴偏识路，破袜不生尘。入世性情古，还乡面目真。自惭留滞客，对尔叹劳薪。
　　万族罹氛祲，颙颙待此人。戍兵屯戊己，望雨急庚辛。汤火心徙切，君臣剂有神。能将上池水，尽与济生民。
　　茅山称最胜，结屋傍嶙峋。白鹄常为伴，黄精得养神。松云凉梦寐，童仆使麚麕。曾读《宋清传》，犹嫌未绝尘。
　　东台望海峰
　　层层峭石拥高台，就里藤萝百道开。身在云中天水合，更于何处见蓬莱。
　　张玉裁
　　张玉裁，字礼存，号退密，丹徒人。康熙丁未一甲二名进士，授编修。
　　寄题八公洞
　　苍崖四围合，古寺中峰凿。径窄飞鸟穿，石阴虬龙攫。蹑蹻恣野游，一步一盘错。言寻最佳境，修竹荫幽壑。倦卧当夕阳，微风暗相薄。别来经十载，烟霭应如昨。惆怅复春深，无人自花落。
　　董讷
　　董讷，字兹重，号默庵，平原人。康熙丁未一甲三名进士，授编修，官至漕运总督。有《柳村诗集》。
　　兴化道中
　　漭沆连沧海，风吹一叶轻。村从波际出，草逼浪痕生。地阔无山影，天空有鸟鸣。最怜釜底处，何日奏平成。
　　移居清河茅舍
　　邑小无城郭，零星二百家。可怜同燕雀，何处种桑麻。藉火聊分照，荒檐任自斜。往来工所近，缓步踏平沙。
　　梅鋗
　　梅鋗，字尔炽，宣城人。康熙丁未进士，由知县官至左都御史。
　　水西古木
　　老树自何年，空潭郁烟雾。虬幹插高天，低枝横仄路。讬根白云崖，照影桃花渡。孤鹤巢其巅，古藤屈相附。苍凉帝子宫，怊怅谪仙句。
　　纪愈
　　纪愈，字孟起，文安人。康熙丁未进士，历官工科掌印给事中。
　　茅斋春咏
　　西园春事早，偶筑卜城隈。松径幽篁细，藤溪野鸟来。停云双白板，步月一青苔。已悟逍遥理，闲居赋可裁。
　　颜光敏
　　颜光敏，字逊甫，更字修来，别字乐圃，曲阜人。康熙丁未进士，历官吏部郎中。有《乐圃集》。
　　郑则厚曰：“乐圃五言，原本三谢；七古在李颀、杜甫之间。近体秀逸深厚，出入钱、刘。”
　　登太华山·千尺峡
　　青柯围翠屏，四合无嵌窦？东北穷石林，劈空悬巨霤。巉岩互喷薄，造化争一候。天矫转蛇龙，窅冥穿鼯鼬。侧闻天籁发，旷野雷霆斗。仰井窥秋旻，浮云袅清昼。白帝觞百神，众峰为笾豆。琼台阻且长，翠葆纷何就。
　　登太华山·瀑布
