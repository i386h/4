<!-- { "loadSidebar": true } -->
　　榆关酒楼临大衢，征人日暮行驻车。鹿裘老翁鬓成雪，夹毂相逢问里闾。乍闻吴语三太息，坐我楼头话畴昔。自云家世本吴中，住近张王旧宫侧。少年追逐冶游场，破产徵歌意无惜。沙家枪槊冠江南，学得梨花推第一。技成好作关河游，贩缯几度来边州。燕姬十五芙蓉色，弹筝夜夜酣高楼。一曲红绡醉中掷，囊空典却千金裘。三载边庭履霜露，飘摇裋褐谁相顾。途穷不忍到乡关，却向军中应征募。金羁翠眊绣蝥弧，名隶渡辽第三部。关前上将霍将军，遣向松山守烽住。孤城接斗无时休，铁甲中宵带冰卧。老边墙直长城隈，梯冲百道如山来。宁前死屯昼城闭，旌旗黯惨纷黄埃，雄边健儿十三万，鼓声欲死弓难开。碛西降丁最翘健，日暮分营夜催战。吁嗟万骑无人回，射尽平州铁丝箭。曙光瞳瞳海生绿，战血无声注空谷。严霜如刀箭如猥，欲上戎鞍泪交续。坚城既堕将军降，几部残兵向南哭。相随散卒临渝城，横刀更隶龙骧营。倏忽长安易朝市，关门不用防秋兵。从此飘零脱军伍，种豆锄葵学农圃。且将衰齿讬鸡豚，幸免微躯饲豺虎。昨年有客来燕京，传道江南亦被兵。故国他乡尽荆棘，穷黎何处还聊生。伊昔姑苏城畔住，门前小店临江树。半生羁戍塞垣秋，梦断吴关旧行处。今日逢君辽水北，被褐驱车欲安適。白头边语久侏亻离，重听乡音涕横臆。凄惶岭外北风哀，莽莽边沙路何极。沽酒邀君君莫辞，天涯相见且相悲。莫嫌憔悴穷边叟，犹是吴趋市上儿。
　　同诸公登中后所戍楼
　　若为荒戍驻征轺，纵目烽楼野色遥。万里川原迷大漠，百年亭堠识前朝。平沙暮卷山头树，落日晴翻海上潮。倚堞却寻南首路，汉关迢递已云霄。
　　同陈子长坐毡帐中话吴门旧游怆然作歌
　　辽城四月春风来，黄鹂啼树梨花开。陈生邀我郭南去，笑骑鞍马双徘徊。沙场黯黯日将暮，半醉归来解鞍卧。毡墙谁拨鹍鸡弦，弹作商声泪交堕。忆昨故乡百不忧，命俦啸侣吴趋游。裁诗每题白团扇，纵酒欲赌青羔裘。沙棠之桨云母舟，美人玉袖搊箜篌。金窗银烛月未午，清歌窈窕无时休。就中少年三五辈，徐郎顾子称风流。独孤侧帽倾士女，正平摇笔凌王侯。百年行乐竟谁在，凄凉边地伤离愁。只今相对休悒怏，人生苦乐犹回掌。陇西将军困醉尉，邯郸才人辱厮养。古来憔悴多名流，吾辈何悲弃榛莽。君才弱冠我盛年，可怜沦落俱冰天。旧游一别已如雨，阴关万里徒含烟。寄哀欲讬庾信赋，赏音空忆钟期弦。金樽有酒且沈醉，何须惆怅风尘前。
　　海郎山灵湫神女歌山顶有公主台遗址。
　　海郎山色倚巉岩，山半灵湫映晓岚。公主旧台余翠岫，神女新祠傍绿潭。神女婵娟艳瑶彩，霏烟曳月迷年载。怨入青蛾忆汉宫，魂依白鹤长辽海。含睇凝情不可亲，乘风飒飒如有人。虚无琼珮空山雨，杳渺鸾骖绝岛云。和亲当日悲登陇，遗恨千秋尘澒洞。宝镜何时别紫阍，玉衣无处寻青冢。松花柽叶小祠荒，繐帐无人春日长。鸦翅发垂宫样髻，虎章腰结羽人妆。香粉长筵醉芳醑，巫女如花下灵语。踏露时闻石马嘶，腾波自共冰姨舞。一曲迎神芦管愁，年年赛火海东头。望乡莫更歌《黄鹤》。红粉魂归塞雨秋。
　　早秋陪诸公游密将山
　　招邀出郭门，青山殊未已。金鞍小骑何连翩，人影遥遥翠微里。翠微一望延层峦，深松伏涧相风湍。飞泉半挂银河残，秋岚散入芙蓉寒。石门黯黯金花裂，隔溪苍翠时明灭。回风绝壁森昼阴，六月空濛见残雪。西峰百尺寒崔嵬，振衣欲上观蓬莱。黄云泱漭动海色，楼船射鲛安在哉。松花江水流浩浩，千秋战骨关山道。龙堆狼望空嵯峨，飞将勋名归蔓草。昨夜秋风吹塞天，临潢万树生寒烟。金笳玉笛起愁思，边心四据空茫然。安得仙槎泛清浅，乘流直度支机前。壮士无家谁不怜，李陵已向阴沙没，逢萌空税辽东田。君不见徽宗埋骨空江曲，遗冢苍茫走麋鹿。徽宗冢在五国城西。艮岳风流亦一时，黄沙玉柙无人哭。万乘飘零且复然，吾生那更悲穷谷。击筑高歌出塞辞，何如楚客吹参差。眼前有酒且不饮，迢遥漫作乡关思。紫骝嚼啮当风嘶，为君重进金屈卮。醉卧青山且莫归，明朝秋雪吹人衣。
　　送人归辽东
　　送尔驱征马，离亭叶已飞。云山三岁别，风雨一人归。碛晚黄羊少，关寒白雁稀。苍茫望辽海，今日是王畿。
　　游西山兰若二十韵
　　四禅分浩劫，双树启香津。地涌龙沙古，宫开鹿苑新。宝铃流塞雨，金刹照边春。窈窕丹栌合，崚嶒碧嶂邻。下堂钟送客，归院树迎人。仙梵消兵气，天花洒战尘。瀑泉喧月晓，山磬静霜晨。咒食闻禽下，繙经见虎驯。果肥风破甲，松劲雪生鳞。座儗逢师子，林应集雁臣。南宗坛卓锡，西竺字函银。香散冰天畔，僧归沙海滨。啸声疑药老，碑制想王巾。共道城为化，谁怜里是贫。白诧徒仿佛，皂帽自逡巡。已昧生还日，空悲老去身。神人宁梦汉，逐客未归秦。涕泪瞻慈像，皈依请梵轮。祇林谁抖擞，朔野此沈沦。何日吴中寺，长斋礼应真。
　　置酒歌
　　临潢城头暮吹笛，北斗兰干月将出。金吾置酒坐北堂，银鞍召客何辉煌。织成罽幕芙蓉卷，紫氎新茵兽文软。黄羊作馔堆金盘，青骊挏酒挥犀碗。筵前火照明星稀，凝笳急管纷相依。锦衣如雾声綷縩，宝刀拂露光霏微。须臾月东吐，留宾坐挝鼓。还褰丹绮帷，更出红妆女。金钿曜紫貂，珠袿袭青鼠。的皪芳唇歌，便娟细腰舞。沈沈芳夜兰，恻恻北风弹。青蛾扇底蹙，素指弦上寒。哀弦声屡阕，灵虬水频咽。但顾罗袖欢，讵惜珠缨绝。酒兰华幕坐欲移，徘徊落月秋河低。锦镫车马纵横去，应照香尘绕路飞。
　　白头宫女行长安女尼妙音者，本崇祯时旧宫人，后出居氏间，祝发于北城之佛舍，与海昌相国居址接近。尝出入相国家，述甲申三月及宫中旧事甚悉，又言宫中侍姬，都以青纱幕外约钗梁，自遭丧乱，香奁宝钿悉为人夺，惟存青纱数幅，犹昭阳故物也。今年戊子，余以谤议械系都官，而相国亦以他事下吏，因与其嗣君直方子长相见，酒酣耳热，为言妙音。予既自伤谗枉，复闻妙音之事，悲红粉之飘零，感羁人之沦落，乃连缀其词，作为长歌，以传于乐府云。
　　长安女冠头似雪，曳地黄紽悬百结。手执金经泪暗垂，云是前朝旧宫妾。一朝充选入披香，倭堕新梳内殿妆。低鬟自惜青虫小，系臂愁看绛缕长。当年御极方清晏，宫中屡启催花宴。云母屏开见舞人，水晶帘卷低歌扇。歌舞年年乐事殊，森沈宝幄挂流苏。北宫漫阅鱼龙戏，东绢频临《蛱蝶图》。图史纷披间珠翠，深宫镇日长无事。鹊顾书从女史传，鸾雏钗向昭仪赐。昭仪明艳独承欢，促坐金床倚笑看。灯簇九微长侍辇，妆成七宝自凭兰。兰前罗绮纷成列，阿监才人几分别。玉墀草细打球高，珠箔花深吹管彻。景福宫前细柳垂，琼轩不闭共追随。绣镫缠鬃娇试马，绿绨隐几倦弹棋。春花秋月年华换，掖庭寂寞肠堪断。素手繙书教小王，红颜对食怜同伴。自从羽檄扰秦川，遂使官家少晏眠。五夜刺闺频报警，三春合殿罢开筵。几载天颜惨不乐，中宵独坐占芒角。炮火新开内教场，诏书屡下文渊阁。阁门封事日纷纷，督府潼关复覆军。几部黄巾残豫楚，千群青犊下宣云。宣云处处名城堕，倒戈自启居庸锁。阙下交驰告急书，殿前望断平安火。军锋倏忽逼神京，一夜都人已数惊。内苑左貂群揖盗，团营飞骑半翻城。城上弓刀争内向，苍黄无复蓬莱仗。独御金鞭视九门，空颁铁券封诸将。白马青袍卷地来，君王长叹不平台。日诏内人从避寇，手持爱子共衔哀。可怜十叶汉天子，海竭山崩竟如此。复壁宁教伏后藏，佩刀自刺清河死。珠伤玉碎满曾城，宫车无那赤龙迎。犹有黄门曾殉主，岂知紫闼竟屯兵。自怜白首深宫住，欲问家山渺归路。潜脱霓裳出九重，却寻月径依双树。一讬香台已十秋，每谈遗事自生愁。室中漫礼金仙席，梦里还随玉辇游。惆怅生年遘阳九，戒珠持遍甘衰朽。仙家龙种尚飘零贱妾蛾眉亦何有。我来故国几沾翰，摩娑铜狄北风酸。昭阳旧侍悲通德，长乐姬人识佩兰。从古存亡堪太息，凄凉无处寻遗迹。《麦秀》偏伤过客情，《柘枝》还下宫人泣。
　　王云明
　　王云明，字圣能，西华人。顺治丁酉举人，官黄安知县。有《习阳集》。
　　留别黄安父老
　　乡思萦长夜，天恩放老夫。涓埃宁万一，鸥鸟且江湖。犹忆触蛮斗，但凭牛马呼。衰颜休揽镜，壮志罢张弧。琴鹤仍无恙，壶浆俨在途。生还真似梦，此别莫长吁。既遇苍鹰击，敢云白璧诬。诸君情自切，三月政全无。善守清时法，勿忘旧令迂。可封期比户，握手暂踌蹰。
　　魏力仁
　　魏力仁，字山公，南乐人。顺治丁酉举人，官庐江知县。
　　登狼山
　　胜地名山压海门，山形回合五狼蹲。南瞻吴会江光白，东望扶桑日气昏。外府鱼盐增课税，不庭鸟窟长儿孙。清时防御劳宸算，特遣嫖姚镇大藩。
　　张橓
　　张橓，南和人。顺治丁酉举人，由教谕历官国子监助教。
　　仙井
　　百尺寒泉平地生，高台古木远风清。自从至正投符后，云雾空濛锁玉京。
　　沣水
　　淼淼烟波入画图，黄鱼白鸟泛青蒲。千家茅屋临流水，十里香粳在镜湖。
　　李珪
　　李珪，字鹤汀，渠县人。顺治丁酉举人，官宁德知县。有《说剑斋集》。
　　送王孝先入秦幕
　　江上相逢春草满，桥边送别暮禽鸣。黄云陇树千峰隔，落日边山一剑行。汉畤几年犹置驿，秦关百里未休兵。丈夫还有苍生志，为看陈琳草檄文。
　　任绳隗
　　任绳隗，字青际，号植斋，宜兴人。顺治丁酉举人。有《直木斋集》。
　　清明日游昆山
　　昆山一片石，巉秀称奇绝。不使土附之，削肤仅存骨。扪萝数十盘，宛转踞其脊。流云湿松杉，回绕佛坛出。眼前无华岳，此亦去天尺。所以惯游人，不如乍来客。佳人飘缟带，湘佩穿林陌。婉约故可怜，含凄况寒食。春风吹古道，芳草眠残碣。车马虽复喧，荒原自空碧。我能真赏见山灵，不独寻常寄游迹。钟声日暮下镫龛，迟却十年来面壁。
　　上巳夜虎丘舟中社集即席赋呈吴梅村先生
　　上巳由来纪胜游，春深带月共登舟。诗从河岳争千古，人是中原第一流。锦缆似随双剑合，玉箫还傍夜珠浮。诸君视昔能无感，风景依然晋代愁。
　　今夕岂非良宴会，关西江左共登坛。时泾阳武纬天、张公辅同在座。星临万舸传杯暖，剑聚双龙出匣寒。酒到夜深生气，诗成水际得波澜。相看各有行藏意，金马何尝却钓竿。
　　清明日绕道登俞山谒墓
