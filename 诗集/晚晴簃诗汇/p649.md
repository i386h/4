<!-- { "loadSidebar": true } -->
　　叠韵答荫庐
　　何时理薄装，归家种杞菊。飘零向万里，顾影偏愁独。接坐得清交，措辞不忍俗。高情兼古今，说士甘于肉。盖棺朱伯韩，投簪郑小谷。嗟嗟桂林山，郁此孤香簇。勿艳诗家名，应造苍生福。世棘思传人，感慨流光促。凤凰志千仞，篱鷃何足辱。愿君袭幽兰，树德置邮速。回首培远堂，肯负著书屋。六翮风暂羁，三年艾须足。素心讬黄花，耿耿双明烛。
　　由东峰至落雁峰
　　忽逐飞雁同高举，眼底何曾有险阻。诸峰俯首一峰尊，清渭浊河渺何许。金银宫殿接上方，空中偶坠仙人语。不知前身果何属，笑折莲花问玉女。洗头盆小天池枯，但见危梁窜苍鼠。礼官威仪有盛衰，神灵真气无消沮。小草都因雨露奇，野人辄觉须眉古。吁嗟我本谢家孙，到处能为青山主。如何作诗不惊人，欲追李白寻初祖。
　　招炯甫颖叔张听菴观察饮杜少陵祠
　　杜老祠堂清净地，狂谈无碍古人闻。好山尚有浓青在，枯树曾经劫火焚。将相致身真不早，干戈满目更何云。长安酒价君休问，几处终南日暮云。
　　叠韵和霞举并视颖叔
　　野草撑白骨，悲风送寒花。天意贱刍狗，物变催虫沙。谁怜孤凤骞，翻为二鸟嗟。扪心兀自热，揽发惊已华。哆口说名山，千秋能几家。路鬼或揶揄，村童方咿哑。劳筋积尘土，槃涧愧烟霞。
　　劣性少面交，歧途任腹笑。龙伯不量力，六鳌引巨钓。觥觥嵇吕徒，惨惨苍蝇吊。快彼汗漫游，塞我混沌窍。新觞续古欢，虚囷望义粜。离合家国心，对镜懔孤照。同为关山客，忽骇东门啸。
　　正月十六日杜茶村先生生日同炯甫雪沧集颖叔欧斋以目辟町畦分韵得畦字
　　残山不成壁，荒园不留畦。朝出唱迷阳，暮归闻子巂。卓哉茶村叟，郁为周遗黎。心肝自倔强，须发任排挤。精魂恋文字，千秋首肯低。庶骑黄鹤来，念往意怆凄。盖棺欲作诔，旁无黔娄妻。有子归异教，麦饭绝幽栖。酸吟出苦口，不饱如寒齑。佳日非汝有，独夜知天倪。孟陬月初阙，词客开高斋。四壁罗古献，斗山相与齐。鲁酒非盗泉，允宜先生哜。颓唐亦老手，刻意辟恒蹊。一歌秦淮曲，百金贱如泥。
　　将之鹿洞主讲留别陈伯潜同年
　　纪群交谊在，设醴及迂疏。附汝青云后，嗟予白首初。求才期报国，立论可成书。方寸严泾渭，灵光不碍虚。
　　平生吴季子，捷径畏泥涂。每笑羊头烂，还怜虎气粗。论交谁似此，薄俗更何如。四海方多事，黄垆永恸余。
　　向日崇微尚，消磨百不如。艰难走牛马，琐屑误虫鱼。益友存无几，虚生愧有余。知君行役处，离梦到匡庐。
　　龙文彬
　　龙文彬，字筠圃，永新人。光绪丁丑进士，官吏部主事。有《永怀堂集》。
　　偶书
　　古有李道士，相传八百岁。功业杳无闻，徒将甲子记。深山有木石，历久或不敝。毕竟块然存，淡漠亦无味。好学推颜子，治安策贾谊。其道不能死，生气满天地。
　　舟泊茶陵
　　一水孤城抱，微风漾夕波。梦摇双桨碎，愁比乱山多。笳鼓鸦声急，云天雁影过。欲倾贾生泪，拔剑不能歌。
　　鄱阳湖棹歌
　　白幡黄屋战当年，彻夜鱼龙不敢眠。万顷波澜犹壮阔，萧萧枫荻琐寒烟。
　　大舟泛入碧琉璃，小艇摇摇夕照西。一曲渔歌秋色晚，赊将明月唱铜鞮。
　　康山庙祀开平王，五老峰高太白堂。才子英雄浑不记，高低酒价问都昌。
　　何福堃
　　何福堃，字受轩，灵石人。光绪丁丑进士，改庶吉士，授编修，历官甘肃布政使。有《午阴清舍诗草》。
　　过卢生祠
　　不入黄粱梦，曾如梦里看。本来空色相，何处著悲欢。得地栖鸿爪，随天付鼠肝。笑他题壁客，饶舌向邯郸。
　　明远楼晚眺
　　风雨西来疾似梭，霎时秋色满关河。蒲桃旧醉沙场酒，勒勒新翻壮士歌。远水白随平野尽，夕阳红到半山多。此心颇涉凌云想，曾记霓裳咏大罗。
　　翁斌孙
　　翁斌孙，字弢甫，常熟人。光绪丁丑进士，改庶吉士，授检讨，历官直隶提法使。有《笏斋覆瓿集》。
　　赠王耜云中丞
　　汾水秋风梦影非，不堪血泪渍臣衣。靴刀空效李光弼，华表还惊丁令威。东海扬尘行复见，西山采蕨分长饥。避秦何处桃花水，漫说江南一棹归。
　　孔祥霖
　　孔祥霖，字少霑，曲阜人。光绪丁丑进士，改庶吉士，授编修，历官河南提学使，兼署布政使。有《强自宽斋遗稿》。
　　济南道中
　　背指斜阳暮，长途觅短吟。树闻蝉韵急，泥没马蹄深。烟暝团遥野，磷青认远林。新秋凉一味，罗袖未能禁。
　　宋廷梁
　　宋廷梁，字子材，晋宁人。光绪丁丑进士，署建昌知府。有《赋梅书屋诗集》。
　　偕朝鲜贡使赵荆峰游望湖亭荆峰赋诗次韵酬之
　　长笛声中共倚楼，重湖风景一亭收。周郎旧迹阅终古，苏子豪吟题上头。极目关河归塞雁，忘机主客对沙鸥。不辞胜地亲相引，贪看纱笼妙句留。
　　董沛
　　董沛，字孟如，号觉轩，鄞县人。光绪丁丑进士，官建昌知县。有《六一山房诗集》。
　　示舍弟
　　寒雨潇潇对短檠，高楼永夜读书声。一门与尔兼师友，四海何人更弟兄。谁信牛车传异事，几闻马磨讬营生。德星堂外花无恙，愿祝春风护紫荆。
　　施均父孝廉从军河陇追赠以诗
　　高秋匹马赋西征，万里关河壮此行。长揖军门称上客，乱题诗壁有边声。料量星海番戎界，变置天山郡县城。期尔凌烟书姓氏，他年谁识鲁诸生。
　　褚成亮
　　褚成亮，字叔寅，余杭人。光绪丁丑贡士。有《校经室遗集》。
　　海上秋感
　　乡关何处断蜚鸿，江上行吟叹绪风。玉井银床怜宛转，碧梧翠竹动高空。已闻瀚海吹羌笛，谁向昆明问汉宫。苦忆南溪云物好，十千沽酒慰飘蓬。
●卷一百七十二
　　盛昱
　　宗室盛昱，字伯羲，肃武亲王豪格六世孙。光绪丁丑进士，改庶吉士，授编修，历官祭酒。有《郁华阁集》。
　　题所得黄小松历下日记册子
　　平生五岳志，跼迹一閧内。西履{草心}题颠，东至田盘背。纵横四百里，牛转蚁附蚁。最录天下碑，一一识所在。脱鞿事幽访，寰宇先嵩岱。黄翁《历下记》，真迹杂图绘。今年落吾手，敝帚百朋贵。乘轺来此邦，得兆若灵蔡。泰山不北移，黄河忽南迈。落落山水缘，坐令俊观隘。明湖晚揩镜，鹊华秋拥黛。譬彼人士佳，不在声名大。愿为十日留，芒鞋易冠盖。千佛手拓新，万纸归装载。斥鷃笑鹍鹏，天地本一芥。
　　题廉孝廉小万柳堂图同凤孙作
　　北人入中土，始自黄炎战。营卫无常处，行国俗未变。淳维王故地，不同不窋窜。长城绝来往，哑哑南北雁。耕牧风俗殊，壤地咫尺判。李唐一代贤，代北殷士裸。辽金干戈兴，岛索主奴怨。真人铁木真，一怒九州奠。畏吾廉孟子，秀出中州彦。烟波万柳堂，裙屐新荷宴。《诗》《书》泽最长，胡越形无间。色目多贤才，耦俱散州县。汴上石田集，淮南廷心传。终怜右榜人，不敌怯薛健。台阁无仁贤，天下遂畔乱。沙顿亦名家，凄凉归旧院。文正孔子戒，哲人有先见。至今食旧德，士族江南冠。孝廉尤绝特，翩翩富文翰。薄宦住京师，故国乔木恋。堂移柳尚存，憔悴草桥畔。当年歌骤雨，今日车飞电。绘图属我题，铺卷泪凝霰。我朝起东方，出震日方旦。同此神州民，昏姻柯叶遍。小哉洪南安，强分满蒙汉。闤阓生齿滋，农猎本业断。计臣折扣余，一兵钱一串。饮泣持还家，当差赎弓箭。乞食不宿饱，敝衣那蔽骭。壮夫犹可说，市门娇女叹。奴才恣挥霍，一筵金大万。从龙百战余，幽絷同此难。异学既公言，邪会真隐患。兴凯入彼界，铁轨松花岸。北归与南渡，故事皆虚愿。圣人方在御，草茅谁大谏。起我黄帝胄，驱彼白种贱。大破旗民界，谋生皆任便。能使手足宽，转可头目捍。易世不敢言，当时亦清晏。武肃坟上松，百亩垂条幹。万柳补成阴，春城绿一片。载酒诗人游，嘉树两家擅。
　　捉御史
　　车如鸡栖马如狗，绣衣使者蹒跚走。车如流水马如龙，四姓小侯行斗风。黄尘薄日长安路，玉勒珊鞭竞驰骛。驺唱之仪不听前，纷纷旗校彯缨怒。乱箠挝马马横触，进退仓皇真击毂。旋抽左右又参差，我未断鞅君脱辐。大珰喊怒坌来前，一僮一仆絷送官。触忤纷侯罪当死，又向车中捉御史。御史觥觥立殿中，南台况复称端公。翁主犹须避赤棒，贵游孰敢干青骢。千步清道九华盖，王公皆当顿轭待。奈何翻欲截角来，凭藉张皇毋乃太。圣明四海方照临，强宗乃尔相凌侵。朝廷不惜赫赫法，御史偏有休休心。挥鼠辈窜等闲耳，细事何须告天子。旁观父老亦咨嗟，还是大臣知大体。峨冠怒马犹龂龂，暂从亭长赦宪臣。亭长叩头还告语，今朝姑纵御史去。
　　九日与杏侪登塔冈
　　象教已无力，巍然塔尚存。登高酬令节，落日满荒原。未藉扶筇健，无妨坐石温。江村老博士，相对澹忘言。
　　失题
　　欲遣天骄识汉官，词臣仗节亦登坛，颇闻塞上收千落，已信军中有一韩。从古河源归部下，同时人望惜朝端。圣明恩德遐方被，莫便氐羌一例看。
　　近日秋声不可闻，岐亭难制泪纷纷。中朝谁决澶渊策，诸将仍屯灞上军。一障何时能畀我，九边今日或须君。玉河衰柳休攀折，留著长条绾夕曛。
　　和凤孙韵兼呈云门同年并寄鉴堂督部
　　长安尘士马如飞，兀坐敲诗我辈稀。幸有文章通性命，不缘离乱得因依。排除党论粗闻道，报答君恩祇有归。间架未兴人税缓，糁盆松火乐柴扉。
　　杨文莹
　　杨文莹，字雪渔，钱塘人。光绪丁丑进士，改庶吉士，授编修。有《幸草亭诗》。
　　涧石
　　天生涧底石，头角何觺然。久久与水斗，不转亦已圆。
　　石资水磨磋，锋敛无外炫。水东石向西，虽圆誓不转。
　　重宿江郎山下逆旅
　　千里归丧行路难，天涯涕泪一身单。树经久雨尽情碧，月照愁人特地寒。多故长途恒失睡，大难来日强加餐。江郎壁立空依倚，山色回头不厌看。
　　信阳道中
　　水田碧气溢四围，白鸟得意双双飞。我今驱车渡淮水，风物顿触江南思。丁戊之灾一何酷，天公幸锡年来熟。猪鸡肥大稻头粗，黄茅矮屋儿呱呱。
　　片云挟雨火急行，南村忽阴北村晴。百里外见黾阨山，峰尖正与吾眉平。沙石荦确路纡仄，投驿停车日已匿。仆夫争饼饥火煎，驱蚊马粪烧青烟。
　　杨晨
　　杨晨，字定夫，黄岩人。光绪丁丑进士，改庶吉士，授编修，历官给事中。有《崇雅堂集》。
　　石梁古松歌用洪右臣前辈古槐韵
