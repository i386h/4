<!-- { "loadSidebar": true } -->
　　西直门外清泉流，李园钜丽甲皇州。苑内潺湲疏碧沼，天际窈窕开朱楼。锦堂绣幕列钟鼎，曲房密室鸣箜篌。戚畹生当全盛世，张筵招客多贵游。十五妖姬伺后阁，千金騕褭罗前头。珠履称觞金凿落，牙樯载酒木兰舟。胜赏四时欢不改，花落花开春常在。已分风月为主人，岂料桑田变沧海。予来系马门前树，寂寂池塘锁烟雾。不见当年歌舞人，春雨秋霜自朝暮。画栋欹斜落燕巢，芰荷零乱眠鸥鹭。殷勤但见白发翁，自言少小居园中。主人华贵拥金穴，为园钜万泥沙同。奇石移来俨幽壑，飞桥夭矫如长虹。芙蕖香满槐庭月，水阁凉生杨柳风。行乐几时宾客散，往事欻忽云烟空。池不种荷惟种稻，年年输税归王宫。吁嗟老翁何愚蒙，盛衰自昔犹转蓬。君不见石家金谷谁为主，丞相平泉亦尘土。李君李君昔何雄，慷慨相看泪如雨。
　　蕉林书室歌
　　主人疏放麋鹿性，小筑茆茨爱幽靓。地偏偶结陶潜庐，客至暂开蒋诩径。种蕉阴阴如绿天，北窗长日疑小年。攒茎抽叶布清影，赤日障蔽空堂寒。倚槛数竿竹，仿佛潇湘浦。秋晚畦流漠漠云，夜凉帘卷声声雨。主人乐此长闭关，檐花如绮图书闲。当门不种钩衣草，入室频移幽谷兰。车马九衢任杂遝，坐拥万卷心悠然。焚香偃仰复何事，萧飒志在沧洲间。尘壒纷纷安所极，独上元龙楼百尺。自笑平生与世违，且对蕉林共晨夕。出门波涛滚滚来，仰视浮云兴太息。
　　初夏斋中
　　轻阴细雨响庭柯，开径唯应二仲过。蕉影上窗新筍直，蛛丝垂户落花多。焚香自信无机事，退食宁能废啸歌。门外尽教尘十丈，坐销白日似山阿。
　　画眉
　　绿窗唤醒梦于于，清昼雕笼婉转呼。淡扫偏嫌螺黛染，晓妆偷取远山图。合德入宫为薄眉，号“远山黛”。不须好句驯鹦鹉，绝胜佳人唱《鹧鸪》。想像当年京兆笔，赵家姊妹妒还无。
　　过顺德感怀郡故赵国，有婴、臼、豫让遗迹。沙河县，北宋文贞公墓在焉，余少时曾过此。
　　名城犹忆少年游，此日寒烟朔雁秋。桑柘依然怜故苑，河山无恙壮邢州。一身生死孤儿在，千古艰难国士酬。唐相丰碑遥可望，西风萧瑟起松楸。
　　彭蠡湖
　　彭蠡湖边落照低，大孤山下草凄凄。烟峦庐岳新飞瀑，庙貌康郎旧鼓鼙。皎月影翻鸿雁阵，黄芦寒听鹧鸪啼。云帆一片风催客，何处东林问虎溪。
　　游飞来寺黄帝二子居此，又有归猿洞、定心泉。
　　帝子云栖去不回，短筇今见石堂开。虚岩鸣磬潮音回，客路凭阑暮景催。风雨光中珠殿出，藤萝阴里玉环来。定心泉水悬千尺，为乞清泠露一杯。
　　汤阴拜武穆祠
　　万古悲凉地，徘徊夕照中。河山余涕泪，寝庙动秋风。夜雨旌旗出，晴沙战垒空。白头诸父老，指点说英雄。
　　过椒山先生墓
　　曾读遗书叹直臣，遥阡极望更沾巾。一身生死留天地，两疏淋漓泣鬼神。鸟集墓门名不恭，鹤归华表恨如新。行行立马秋风急，杯酒何年荐涧蘋。
　　送宝臣舅氏之任临洮
　　寒风猎猎木棉裘，燕领书生赋远游。歧路一尊河朔泪，夕阳万里陇云愁。函关夜雪鸣鸡度，洮水春冰绕塞流。惜别酒杯须更进，男儿壮事在吴钩。
　　寄德滋弟
　　行行牛角挂农书，雨后村田晚自锄。客至一樽秋露下，烹葵剥枣事何如。
　　数椽十亩更何求，酒满樽罍月满楼。庑下妻孥频举案，西风人醉稻花秋。
　　徐河桥
　　解鞍忆昔坐桥头，数见徐河清浅流。今日重过双鬓白，澹烟疏柳一天秋。
　　旅梦
　　梦中家岫碧于簪，儿女团圞话正酣。津吏唤人斜月落，不知身在古淮南。
　　寄赠维扬萧灵曦
　　墙东避世卧江村，隐几翛然对酒樽。邗上荷衣今散客，兰陵华胄旧王孙。烟云自绕沧洲笔，车辙多停薜荔门。为写蕉林惊绝技，安能把臂与同论。
　　维扬宗梅岑寄余诗扇赋此寄谢
　　修竹东原澹夕晖，阳春独唱和偏希。风流先代名才子，落拓淮南有布衣。好我远投青玉案，避人长掩白云扉。通家十载劳魂梦，缩地何由问钓矶。梅岑为方城先生后人。
　　九日
　　岁岁登高处，凭阑此复同。客情秋色里，世事乱云中。坛影连残照，汀沙起断鸿。天南频极目，燧火至今红。
　　蓟门道中
　　晨驱清客思，春墅峭寒时。雨气涵危岭，花梢媚短篱。绕田村水活，隔岸柳阴移。不断山云出，徘徊马去迟。
　　杜立德
　　杜立德，字纯一，宝坻人。明崇祯癸未进士。入国朝，授中书科中书，官至保和殿大学士，加少傅兼太子太傅。谥文端。有《太傅诗选》。
　　有所思
　　故人经岁别，怅望久无音。坞隐江村小，烟迷树色深。疏风吹绮幕，新月上瑶琴。静里相思极，何时惬素襟。
　　成克巩
　　成克巩，字子固，号青坛，大名人。明崇祯癸未进士，改庶吉士。入国朝，授检讨，官至秘书院大学士，加少傅兼太子太傅。有《清慎堂集》。
　　修素园
　　第后园林依水湾，城隈雉堞带烟鬟。幽谿鹤步苔痕静，深树云留鸟语闲。昼锦重霑新雨露，天章分映旧湖山。花晨月夕优游处，手泽书香俯仰间。
　　姚文然
　　姚文然，字若侯，号龙怀，桐城人。崇祯癸未进士，改庶吉士。入国朝，复以荐授庶吉士，改给事中，官至刑部尚书。谥端恪。有《姚端恪公诗集》。
　　忆邵村
　　生别已肠裂，生聚更呜咽。兄弟四五人，尽倚寒边月。双亲亦从行，眼暗发垂雪。甘旨弗能供，菽水艰一啜。老兄素滑稽，诙谐能中节。舞衣百结余，戏作老莱跌。破彼万古愁，赚此片晷悦。穷边大孝心，事与前贤别。苦地无闲身，预恐炊薪缺。荷斧笑辞亲，上山泪流血。
　　死苦一朝毕，生苦浩茫茫。怀乡与惜别，身外总不遑。昼饥望昼短，夜寒苦夜长。边夜一晨昏，海水三为桑。回首造物恩，豢尔四十霜。生平悲歌心，百思无一当。七尺未遽朽，万苦听所将。其中有真人，冲然广莫乡。弦望自有时，北斗低复昂。万一金鸡鸣，甘霖洒大荒。
　　入山
　　积雨喜微霁，箯舆便出城。绿深山径合，白涨野桥平。近竹烟初上，穿林犬故迎。半年成契阔，深负买山情。
　　朱鼎延
　　朱鼎延，字嵩若，平阴人。明崇祯癸未进士。入国朝，授礼部主事，官至工部尚书。有《知年集》、《蘧未庵集》。
　　初秋登楼
　　东来岱色入苍茫，望里烟岚接太行。远浦平沙栖雁鹜，高原落日下牛羊。庾公月底躭清兴，王粲楼头忆故乡。况是满城碪杵急，风凄万户客愁长。
　　胡统虞
　　胡统虞，字孝绪，号此庵，武陵人。明崇祯癸未进士，改庶吉士。入国朝，授检讨，官至秘书院大学士，降秘书院学士。
　　渡沅水
　　滩浅声如泻，人行逐影流。歇鞍休病马，掬水戏浮鸥。野渡横西岸，江关截上游。莫言乡国远，襟带在扁舟。
　　刘肇国
　　刘肇国，字阮仙，潜江人。明崇祯癸未进士，改庶吉士。入国朝，历官内阁学士。有《茭湄诗集》。
　　夜雨同六弟作
　　淡泊存吾素，羁栖何所营。春山随意老，细雨带愁生。归雁难成队，饥乌不定声。联床惟手足，和泪对镫檠。
　　白胤谦
　　白胤谦，字子益，号东谷，阳城人。明崇祯癸未进士，改庶吉士。入国朝，授检讨，官至刑部尚书，降通政使。有《东谷》、《归庸》、《桑榆》等集。
　　述乱
　　先皇御天宇，圣德靡不周。英谋乘末造，百职嗟未修。贼凶祸竟烈，率士戴同仇。宫车不忍听，社稷沦浮沤。鸱张窥宝箓，逆毒播神州。三光黯失色，五岳撑齐愁。万乘东方来，自天降貔貅。一鼓克关甸，长驱抵燕幽。电扫欻雷崩，群孽载奄刘。八荒幸弛愤，九庙亦濯羞。吊伐协天机，仁义匪弓矛。嗟晋越西鄙，实维冲贼喉。封豕又巢穴，歇遽释兜鍪。跨河遂收崤，不啻触蚁丘。元憝稽天诛，长瞻血泪流。
　　湖南纪行
　　我行洞庭野，言瞻祝融岫。乾坤再混辟，惨澹干戈后。破艇渡清湘，四望无耕耨。村屋尽毁余，蒿莱殖禽兽。沙边三闾庙，无人垂橘柚。山鬼护幽忠，仿佛存遗构。当时贼献祸，刲劓遍老幼。顷诧湘艇人，拳臂缺其右。独手抗一舟，悍勇亦难又。路长仆夫瘁，迫暮巾车逗。依然等七尺，胡令肩驰骤。念兹每战战，德凉惧颠仆。巴南驿罢最，处处悬空厩。卒三代马一，甘心贱骨肉。哑笑畜翻贵，漫忝五行秀。南方土性湿，皇天复时漏。踉跄日半百，但觅孤烟僦。枵腹晓侵星，腰斧行担糗。自匪奉役徒，敢与豺虎斗。力微仗药饵，客有青囊副。隄防祛瘴虫，未惜形骸瘦。忆在金闺内，朝朝手纳袖。宠骄良自孽，辛劬分焉疚。幸历天地宽，睹闻谢局陋。南土位正离，物采宜孔富。揽兹裔荒苦，稍悉民瘼透。圣图乐广大，入版号错绣。本原戒土满，远近法殊守。横额自前代，更创冀蠲宥。况以勤百粤，诛求到猿狖。万里运大木，楚材讵即凑。曷怪绥怀地，飘忽长群寇。人文关区化，剖格宜宏售。庶用奖奔踶，渐摩归辐辏。长沙迁谪场，亲朋一眉皱。褰帷逾轸星，讶过鸿毛簉。岂闻衣白客，乞隐烟霞旧。居然斗筲器，旷世典亲遘。怀中尺一简，至尊御幄授。七十二高峰，奇峻蟠穷宙。图经第六柱，矻若撑云窦。穹碑篆鸟迹，诘屈不可读。灵官都岳麓，侐閟栖仁寿。百王礼一致，虔穆承孚祐。三光益晶辉，八埏息斥堠。修文诎乱萌，太平观俎豆。惮缩旅灊岑，初知汉武谬。孤孱竭四牡，蹇蹇遑宵昼。方当诣酃永，严坛朝二后。结束振归策，玉阶效奔奏。
　　幸喜大同逆帅姜瓖授首。
　　幸喜云中捷，元凶已受诛。神功收不战，仁泽到无辜。草窃终难久，余氛会一苏。有家见天日，歌舞遍山隅。
　　赠吴骏公先生
　　先辈名高四海宗，帝乡华发此相逢。即看日下人如鹤，共倚天边气是龙。双阙露凝仙子掌，十洲云拥大夫松。上林羽猎谁能赋，顾问应沾圣泽浓。
　　山行追旧游
　　千尺崖间挂古松，泉声无恙答山钟。游人指引松间路，踏破苍云数十重。
　　即事效韩昌黎体
　　昔日司空舍，高真列上仙。今朝司寇馆，顽陋谢前贤。石室抛残灶，绳床觅旧毡。遗风相接处，清白类家传。
　　六月一日羲风楼作客岁此日请告发都门。
　　玉阶搔首罢朝天，茅屋衔恩已一年。引分无能酬造化，扪怀犹畏负林泉。当空台阁攒朝爽，隔水菑畬弄夕烟。大喜成康风化洽，终堪安稳北窗眠。
　　谿行
　　习习轻风透袷衣，闲行不畏目光微。一听流水心期足，随意落花高下飞。
　　寄赠宋玉叔观察署中
　　按节重为万里行，云山到处客愁轻。漫夸宋玉才难并，解识文翁化早成。玉垒晴开翡翠色，锦江月落子规声。少陵佳句从来惯，莫倚能兼吏隐名。
　　李呈祥
