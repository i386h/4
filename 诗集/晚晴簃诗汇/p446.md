<!-- { "loadSidebar": true } -->
　　忠定李公有遗印，饮生示我属我歌。南渡业已弃淮汴，拈韵谁克希阴何。印方四面一寸许，字体柳脚兼虞戈。靖康元年纪敕赐，玉石光泽畴琢磨。亲征行营名号壮，红泥摹勒宜轻罗。公之声望俪赵鼎，立朝丰采咸峨峨。奈何大廷失其政，权奸盗窃持太阿。此印直可拟铁券，宝器定有神鬼呵。花石朘民民力竭，抚字安得循南讹。公登进士隶邵武，释褐曾瞻孔壁蝌。麟凤在郊应时瑞，钧天广乐鼓灵鼍。提举安置屡颠蹶，龟山怅望手无柯。作相仅能七十日，斜阳返照如织梭。骇绝魏公出蜚语，此老行事岂委佗。况复金牌召良将，之水而外仅曹娥。回首中原半沦丧，伤哉汉广江之沱。卻溯我公策仕初，早在政和与宣和。陈东挝鼓诉公屈，罹辟谁实司其科。欧阳澈戮倍惨酷，善类澌灭何其多。和议已成甘忍辱，会见荆棘埋铜驼。此印无乃竟虚设，三湘八闽劳经过。人生精骨自有限，奚堪既切仍复磋。尤恨伯彦与潜善，更工谗谮兴风波。公窜南荒不许赦，刑章国典真偏颇。宵小鬼蜮缘底事，全躯保室匪有佗。建炎当宁靦人面，用人行政诚媕娿。遐想我公当此境，抑塞无语空摩挲。君从何处得此印，助我酒兴长吟哦。好将拓本慎藏弆，譬如名帖珍群鹅。稽之史传数百载，流光瞥去洵刹那。彼苍梦梦信难测，独使贤杰遭坎轲。公之精爽寄斯印，应悬霄汉凌山河。题诗愿和石鼓韵，敢云学步翻蹉跎。
　　春墅招游琅琊山馆作放歌行
　　春风骀宕景物妍，有客邀我访焦先。乘舟径到海门边，我欲从之俗虑牵。济胜无具徒迁延，琅琊山馆主人贤。招我同游淮山巅，两家昆季都随肩。山石荦确草芊芊，楼阁位置殊天然。花鸟相伴何新鲜，扶疏高树卓峰尖。主人劳瘁几多年，酒酣我欲枕流眠。惜哉兹山竟无川，我闻佩刀刺飞泉。卓锡亦能引涓涓，乃知人定能胜天。曷不凿石将池穿，导源而下成方圆。一朝雨注鸣潺潺，空明相映澹若烟。他日重游缔宿缘，淋漓濡墨拟张颠。联句何妨险韵拈，更诵《南华秋水》篇。
　　奉怀许抑斋兼简琅琊山馆主人
　　思邈餐霞为驻颜，亭开墨妙任追攀。携将丁卯桥边水，写山琅琊雨后山。桂树谁能招隐士，莼羹君已念乡关。何当载酒重相访，径取扁舟独往还。
　　道光乙巳八月闻少穆先生屯边感作
　　谪宦栖迟已四霜，元戎谋国重边防。欣闻才子跻仙岛，伫见长庚返夜郎。雪水引来戈壁迥，秋风飘处玉关凉。沙场我欲无间土，题向天山青数行。
　　覃谿老人归道山已久顷闻其家计萧条为之慨然
　　天与遐年道诣酣，灵光颓去竟何堪。帔寒谁恤任公子，笔记人怀《老学庵》。早有鸿文惊海外，空余牛斗烛江南。芳邻追溯逾三纪，曾仰苏斋供佛龛。
　　萨迎阿
　　萨迎阿，字湘林，满洲旗人。嘉庆戊辰举人，官至西安将军。有《心太平室诗钞》。
　　巴里坤
　　海南岭北建双城，重镇威严驻满兵。据要更新开郡县，保安依旧置屯营。天山雪冷催莲放，水府龙潜禁炮鸣，西域版图收万里，笑他汉碣纪功成。
　　包世臣
　　包世臣，字慎伯，泾县人。嘉庆戊辰举人，官新喻知县。有《安吴四种》。
　　薄暮
　　春风薄暮起，习习开罗衣。明月云间来，皎皎窥空帷。感此不成寐，徘徊阶露滋。坐惜夭桃花，努力修荣姿。佳人在远道，薄采将何时。愿因北风鸿，寄君迟暮思。
　　奉同太宰节使朱先生和郭景纯游仙九首次其韵
　　反经足兴民，好辨徒栖栖。智哉漆园叟，朅来潜蒿莱。中牺惮白茅，化蝶怡丹荑。观妙冶骇跃，抟空云垂梯。鼓盆饯灵匹，缘督御姹妻。肯作歧途伥，踧求亡羝。皓皓善吾生，素丝斯可齐。
　　东访沧海君，坐有年少士。进退艳光仪，坐人玉山里。云何游圯上，心未化孺子．遂与人家国，蹑足复语耳。炎汉良已造，沟壑苍生起。将毋谷神勤，赤松顾而齿。始悔十三年，空为黄石使。
　　紫阁秀青霄，亭午羲轮鲜。虚岩发清啸，犹疑鹤驻山。土室凿云根，咏风挥素弦。俯仰游八极，飞轮驰弱泉。玉舄宁误秦，苍苍求蜃烟。出入无穷门，朅摩广成肩。厌世疾不称，寄语王子年。
　　拔宅腾太清，婴儿脱行谢。帝曰余汝嘉，为卯舞韶夏。大彼晋相国，蓬心终不化。仙僚追游娭，云隙翔鹤驾。回首见妖氛，苛政爇编舍。手援无斧柯，忆昔转悲咤。
　　周王乘日车，追风薄四游。汤汤既西澜，戴胜舣棠舟。觞开买电笑，飞琼三百投。珠云曜不昔，琪树华无秋。一闻祈招歌，泪沐丹颏流。
　　昔观爇绵上，王生曾不灾。跃出五色烟，招我游蓬莱。{风立}尔借羽翰，耸臂凌丹台。瓜枣奏瑛盘，玉膏流霞杯。慎毋逐陈人，耽耽颠真颐。言念敦三节，焉能超九垓。俯首问初心，不敢失提孩。多谢授真诀，惭我殊丹才。
　　卓午日昃影，索震月生魄。人生抱冲和，一如受采白。着言周德者，岁寒知松柏。大夫与役人，逸劳頖夕夕。畔草逐风偃，弓角及春液。不见郭山颠，垆鼎余藓石。谁怜散豆姬，徒悲化鼋客。
　　括坤奠天台，步溟涉方丈。孔牖六浊人，到兹五根朗。碧童双云鬟，峭峦发妙响。跪求紫金经，仙书见存想。一都理运毂，五岳图归掌。七宝自满堂，三清可恣往。王母垂双眉，顾恧衰有象。遂投极乐国，聊解微尘网。
　　贺言望东岳，日观矗如颓。但见九约伯，觺々怵我怀。尔胡乐淫刑，鬼哭声如雷。血拇竟逐人，駓駓何日回。念兹再三咽，长啸独归来。终留一只履，虚共蹑云堆。鸟飞任武叹，鹄呼从阮哀。
　　杨家嘴却寄舫斋承宣
　　汉川雨彻宵，晨发苦泥澝。出郭行半日，路借双桨劲。夹溪垂杨深，人语绿烟定。和风送飞帆，百里入天镜。村远疑舟浮，烟岛递潜泳。古木灭原荑，虚云绝鸟径。直疑水雾天，颇惬蛟龙性。怪非图记地，母乃苍生病。腴麦十万亩，淫雨遭汜滢。岂惟陇亩失，庭卧鼋鼍靖。去年虽有秋，获穀俱蝗剩。今作神君馆，人鱼地交竞。淮灾两税缓，否则旧欠并。欠课输固当，饿莩不遑更。大臣计盈绌，先在恤民命。怆我乐水怀，不觉涕横迸。
　　发松滋雨次宜都
　　汉阳越江陵，千里郊原荡。松滋一夜雨，洗出万青嶂。成邱更严壑，接武变偃仰。初讶入谷底，忽觉出云上。峰矗排云危，江流搣谷踢。峭堑行心怵，蹴舆人怆。终朝苦泥滑，亭下复霖涨。跼身儿成翁，散蹄马亡壮。惨澹湿烟澄，隐见陆成张。候馆人皆疲，指呼神不旺。一雨山行艰，半日物力创。况怀兵革交，终夜心悢悢。
　　广福桥
　　乱后思名将，当年拔帜回。民新花县治，山旧竹王开。望岁移星使，巡邮认劫灰。一尊供法酒，真自贼中来。
　　拟古寄翰风
　　皎皎云间月，流辉烛幽房。中有怀春女，抚弦歌《陌桑》。谁谓瑟和柔，增我慨以慷。义心多苦调，长叹不成章。整襟步重阶，俯仰思徬徨。清露湿兰林，衣袂皆芬芬。所思千里遥，悲啸若怀霜。宁嗟蕙草晚，之子忧无裳。
　　悲风来万里，白日垂寒阴。暮色滋川原，出没浮云深。抚剑欲何之，索居怀所钦。坚冰塞洪河，袤雪暗高岑。岂敢惮艰险，独伤失路心。念彼南山姿，忧思浩难任。
　　山川出雨云，河岳多灵异。趋舍非一途，丈夫重意气。混混叹川上，郁郁伤润底。谁恃云外融，自损腹下毳。去矣梁楚郊，独从剧孟醉。风尘千里黄，荆棘走双骑。空庐日抱影，中夜不能寐。老农哂郎邪，遑事问仲蔚。
　　松江舟中守岁
　　廿载废书史，枯肠索子佐。有如八荒市，客至售无货。赵州锥也无，昆阳敌转大。白战骄袖长，绿沈涩苔卧。少小薄韩苏，出语必惊坐。未宜名占时，所愧命次磨。海气足风涛，篷窗惊岁过。莫使笔挟行，永谢巴人和。
　　诘朝半九十，岂曰日迟迟。屈指数迷误，虽悔安可追。挈眷远坟墓，就食韩江涯。岁杪隔团圞，倚闾慰何时。书来报幼子，思爷食不肥。况念居与行，豫为新岁悲。堂堂岁弃我，弃我亦何辞。汝年已非壮，又增慈母衰。
　　长年挟策游，有如乞儿蛇。蜿蜒自道工，见者眼先遮。双石昔歌舞，卅算今谁何。此生分寥落，前事安足哗。静思得岁时，心花如鼓挝。巨觥趣险韵，遑问玉绳斜。幼学兹荒落，壮气日蹉跎。岁去不可守，努力将焉夸。
　　行峄山下喜望大云
　　雨遍不崇朝，云惟泰山有。岌峘既相属，郁蒸气遂厚。隮如一突炊，蓊若万马走。此出果不归，殷望成川薮。老农悯失时，朝牧间万耦。恻怆行道人，欲去重回首。
　　蒋沄
　　蒋沄，字季云，平湖人。嘉庆戊辰举人，官通城知县。有《秋舫诗钞》。
　　朱柜国大夫祠
　　叠鼓喧村赛，迎神又送神。千秋留故里，三代本期民。燎火原头草，褰裳渡口人。我寻《循吏传》，再拜荐新蘋。
　　昆阳怀古
　　乌鸦压阵阵云黑，百万雄师黯无色。昆阳城头大雷雨，神兵自天呼杀贼。虎豹股栗瓦砾飞，弥山蔽野飘降旂。汉家四七鼎再奠，不阶尺土开神畿。扫除井蛙驱穴蚁，白水真人赤龙子。渐台威斗狙诈穷，关中瑞符谶纬起。平沙废垒古战场，至今豪气犹飞扬。戍楼呜呜吹画角，夜半西风振林木。
　　黄鹤楼
　　历尽千秋劫，巍然古鹤楼。澹烟浮汉市，残日见黄州。远树云中出，长江天际流。何人夜吹笛，望远不胜愁。
　　十七日夜饮適竹西先生过访酒罢同登霭园山麓玩月即景有作
　　结庐傍崇冈，地僻万籁静。同好四五辈，杯酒消夜永。四座尘谈雄，百罚觞正猛。高人款柴扉，萧然骑从屏。洗盏乃更酌，拇战迭驰骋。狂客醉言归，清游兴重整。中天一轮月，普照下方境。缓步陪杖履，贾勇陟岫岭。连山浩无涯，横江微有影。是时夜将半，凛冽霜华冷。吠犬寒噤声，惊鸦飞缩颈。嗟彼尘事喧，更谁逸趣领。与公期后约，快意抉幽景。
　　刘佳
　　刘佳，字德甫，号眉士，江山人。嘉庆戊辰举人，官溧水知县。有《钓鱼篷山馆集》。
　　江郎山松歌
　　青山突起三高峰，峰峰削出青芙蓉。云有仙灵觞其上，骖龙往往翔空濛。偶然一龙夜蜕骨，化为千岁虬枝松。仙都窈窕秘奇玩，至今万叠云霞封。何来草笠宛陵客，平地腾行轻绝迹。猱升玃走疾如飞，夜半山灵惊辟易。苍龙局促不能翔，长縆一丈缚其脊。挥鞭驱驰下九天，崖石摧颓山魅泣。舁与贵家置窗牖，主人矜惜得未有。我独一见心生怜，此意分明谁与剖。由来神物非偶然，讬地既高得天厚。此松如历几千年，岂复区区屑培塿。尔曹不识造物心，坐使支离成老叟。呜呼尔松且勿悲，雷雨空山会有时。群仙云中一招手，掉尾仍化苍龙飞。
　　东阿
