<!-- { "loadSidebar": true } -->
　　麝元香拟熙丰世，龙文脊肖廷珪制。翠黛泥金焕若新，雀屏已改青云第。好事何代无昌言，胡郎承晏评渊源。一朝投赠黟川品，月团声价逾瑶璠。开缄细楷标壬午，摩挲深慨争门户。大奄披猖焰旋消，群工斋醮心诚苦。就中独惜张江陵，冰山十载徒崚嶒。起衰振堕千秋业，好誉居功一字矜。是年朝政如麻乱，新昌彭泽纷凋散。白简青词事叠更，苍崖黄犬心三叹。盈庭抨击祸何深，是非颠倒争驱侵。阃外长传纪效法，宫中犹榜肃雝箴。缅怀砺锐霜毫引，睢阳一斗应立尽。不道葛囊沦落余，尚留乌玦同高隐。飞扬鳞鬛气如兰，珍比渑池赵璧完。吁嗟十顷田芜久，未抵松烟墨一丸。
　　哭殷谱经先生
　　一书报君病，再书报君逝。临风一哭君，别洒无穷泪。萧山文端师，与君朱陈谊。余秀孚敬王，与君青蓝契。从弟蟫斋询，髫龄杖履侍。回首三十年，都成梦泡类。君在心尚酸，君逝心如醉。欲纪君才华，遗集已行世。欲纪君出处，史馆有成例。我但写我悲，一纸祝融畀。倘能达九原，君应为陨涕。
　　月夜偶成
　　卧听鸟雀啄莓苔，睡起松窗素月来。草际蛩喧转幽寂，花间露重为徘徊。恩深暂辍林泉志，事急方知将帅才。淡淡银河舒倦眼，天狼不见见三台。
　　海口夜泊月下望海口占
　　南岸弯环北岸斜，洪涛纵目望无涯。五台旧迹传千古，炮台凡五，以“威、镇、海、门、高”为号，咸丰间，僧忠亲王筑。议和后，久成废址。少荃相国督直，后复因其旧而新之，更添营垒为辅。四海他年或一家。帆影随风轻似鸟，波光映月荡成花。楼船振旅吾何敢，聊说张骞犯斗槎。
　　航海放歌
　　我曾游徐无，绝顶峰上头。登峰更宿峰之楼。下视众山皆培塿，疑是银涛千里翻清秋。今复跻天桥，危坐入东海。飘飘心迹真仙宰。沧波万叠涌艨艟，又疑云烟出没笼崴嵬。西送月无痕，东瞻日初浴。除却升沈赤白丸，惟有滉瀁一色连天绿。仰寥泬，俯幽宫。神不可召，蠡不可穷。但学谢安石，悠然云海中。不学郭璞狂，浪说蹄涔同。我心先为坡仙得，走笔大书示二客。兹游奇绝冠平生，苏句。一言能抵千行墨。涯涘渺不见，仙药安可期？放怀且迈洪流外，看作桑田未变时。
　　奕譓
　　孚敬郡王奕譓，宣宗第九子。
　　题五叔惠端亲王爱日斋集
　　传人原不在文章，一卷遗篇什袭藏。冠代宗英推领袖，诒谋家学重巾箱。蓬山唱和多名辈，兰室研寻味古香。别有箴言堪证道，读书明理志无忘。
●卷七
　　蕴端
　　原封勤郡王蕴端，初名岳端，字正子，一字兼山，号红兰主人，安乐郡王岳乐子。初封勤郡王，降贝子，坐事夺爵。有《玉池诗稿》。
　　读列子
　　嗟嗟子列子，居郑四十年。国君卿大夫，无人知其贤。子阳不好士，遗粟以人言。当年有饥色，后世称神仙。
　　形动而生影，声动而生响。无动而生有，自然非勉强。有形必有终，死生互消长。茫茫天地间，那能常俯仰。鬼者即是归，当作归家想。死人为归人，生人行何往。一人失其家，世必为狂荡。天下皆失家，曾莫知其枉。圣人一生死，去来如反掌。
　　人生有大化，天地皆密移。死亡接老耄，少壮代婴儿。貌色与智态，爪发与肤皮。随生而随落，非复婴儿时。其间不可觉，俟至后方知。
　　关山月
　　关山月，一年十二度圆缺。平时不忍看，况是中秋节。此际穹庐已尽眠，团团独对南来客。关山月，玉宇绝纤尘。平沙明似水，矮树远疑人。关山月，万里共清辉。回想闺阁里，应照流黄机。停梭望明月，泪下沾裳衣。关山月，升自东海湾。经天涉黄道，如输沈西山。月轮有升沈，人生有往还。月下计归期，白露湿衣寒。几时桂魄满，方在故园看。
　　战城南
　　朝战城之南，暮战城之北。阗然一鼓两阵交，杀气暗天太阳白。将士奋呼击贼，无不以一当百。矢石既竭，继以锋锷。自未至申，敌兵乃却。将军战胜气如虎，立马军前点部伍。西山日落东山昏，收兵渡河河水浑。白骨堆中鬼语聚，黄沙田上寒邻屯。战马惊鸣不肯行，腥风吹透伤刀痕。旧卒三十万，半作离乡魂。将军要封侯，未肯入雁门。君不见汉李广，数不偶而奇。又不见班定远，白头归已迟。将军兮将军，胡不归享太平时。
　　灵佑寺丈室画松歌
　　高僧丈室素壁立，色如积雪光如湿。卧云主人发清狂，泼翻一斗松煤汁。由来笔可补化工，化出苍髯老黑龙。老龙惟肯半身见，半身何处藏虚空。龙性变化原无穷，头角插戟尾掉风。行处雷电云雨从，岂知时序当严冬。蛰龙垂首等蛰虫，丰隆捉龙掷壁上，更化百尺之老松。老松前身是老龙，松龙虽别神灵通。趺坐犹然风雨后，犹作涛声吼定中。
　　遵化道中
　　朝发石门驿，行行去莫停。云低垂地黑，山削倚天青。歧路愁萦结，孤城望杳冥。一宵闻雨过，溪水没鱼汀。
　　雨霁
　　梅雨正凄凄，空庭入望迷。当门不见路，积水已成溪。细草涵烟绿，垂阳覆槛低。晚晴无限好，白日挂檐西。
　　红兰室同朱襄夜话
　　闲谈消永夜，海底出冰轮。室暗镫花大，窗明树影真。拥炉贪暖气，多病减精神。无酒娱诗室，深惭作主人。
　　积雨初霁同蒋景祈王敏敦柯煜周鼎沈坚释元乘分得八庚
　　连日浓阴积，今朝喜有晴。映苔流水绿，近日乱云明。旋听凉蝉噪，犹疑夜雨声。归飞梁上燕，毛羽一身轻。
　　飒飒
　　飒飒西风旅雁过，佳期岁月两蹉跎。赤箫声里三更月，绿酒尊前一曲歌。别后几曾通好梦，见时未许讬微波。沈郎纵不吟诗瘦，可奈无端《六忆》何？
　　过西峰草堂看黄叶赋赠
　　君今万卷自堆胸，学稼何须问老农。当户水深八九尺，隔城山出两三峰。隐居志似陶弘景，醉卧身同阮嗣宗。不必邀朋吟败叶，定交愿比后凋松。
　　漠南
　　漠南斜路落红曛，风叠沙纹作水纹。去日野花犹烂漫，归时病叶乱纷纭。老蛇升树缠虬幹，孤雁摩天负鹤群。尚在秦关千里外，故乡音信杳难闻。
　　归至中途复有北行之役因赋
　　夜见旄头闪闪明，羽书烽火乱纵横。孤身方就南归计，半路重登北去程。倦数客途嫌马慢，寒添风力压裘轻。迂儒敢道从军苦，从古高阳有郦生。
　　无题
　　寂寞重门里，徘徊小院中。一朝歌《子夜》，三月老春风。梦为愁多乱，诗因思苦工。鹃知无限恨，花自不胜红。久别肠应结，遥怜心亦同。非关泉下路，岂是月中宫。生死能相见，仙凡尚可通。如何归白阁，咫尺胜苍穹。
　　春郊晚眺
　　长堤一望夕阳斜，芳树枝枝待暮鸦。西岭生云将作雨，春风无力不飞花。娇莺细啭留清昼，孤鹜徐飞带晚霞。野客独扶藜杖过，柳阴深处觅渔家。
　　寄顾卓
　　千里书来春色明，江南江北动离情。别时折尽桥边柳，又见条条叶叶生。
　　福存
　　追封简亲王福存，郑献亲王济尔哈朗孙。原袭贝子，以子德沛袭爵，追封。有《云尔吟诗集》。
　　过盘山古刹
　　翠微幽远处，樵径接云门。涧草自霜色，崖花余雪痕。山空人语寂，树密鸟声繁。欲访峨嵋老，无由倩野猿。
　　秋日过石景山
　　孤峰高插碧云天，涧水无声入小川。两岸芦花摇白雪，满溪松子落寒烟。哀猿何事临风急，老衲无心倚石眠。嗟我尘缘犹未了，马蹄閒踏自年年。
　　吞珠
　　贝子吞珠，字拙斋，晚号髯翁。饶余敏亲王阿敏泰曾孙。袭镇国公，官礼部尚书。卒赠贝子，谥恪敏。有《花屿读书堂小稿》。
　　三忠祠
　　萋萋河畔草，黯黯城头日。居民莽牢落，荒祠迥独出。螵蛸罥户青，赑屃绣苔碧。往尝读遗传，三公事如一。茅庐三顾恩，鞠躬许汉室。凛凛《出师表》，经纶邈无匹。西风五丈原，呕血千秋泣。何知广汉儿，曲笔肆评骘。宋赵当南迁，国势已潜坼。志在抵黄龙，痛为奸桧抑。金牌销壮心，功成旋复失。吁嗟文文山，艰危存社稷。一蹶兴国军，再踬五坡役。被执抗不回，从容成大节。砥柱障狂澜，汗青耿赫奕。正气天壤间，三峰高崒嵂。我来瞻庙貌，慷慨仰前哲。河水流汤汤，秋风鸣瑟瑟。鄙彼二心臣，经过应战栗。
　　集海棠院送梅耦长南归分得春字
　　古寺白日丽，东风吹蹄轮。川红澹颜色，落砌痕犹新。群贤会高座，送客兼送春。春既不我留，客复追红尘。梅君都官裔，卓落洵绝伦。诗得敬亭秀，心焉愿卜邻。今日离歌发，三叠为伤神。莺啼绿杨枝，蝶恋芳草茵。长途远千里，橐囊仍羞贫。停鞭斜阳里，觅句应怀人。归及宛溪绿，好寄双文鳞。
　　登澄海楼次韵
　　凭栏一望天连海，海风来自扶桑外。长波万顷荡琉璃，鳌断山摧动澎湃。危楼足下生动摇，目眩倏忽飞洪涛。云谲波诡浩无际，岑<山敖>点缀如秋毫。斗然烟霭众峰失，淼瀰一气晴光溢。东流直下析木津，南注还归沃焦窟。絪缊造物初，此源无时无。始信齐州烟九点，蒙茏八柱青天扶。浤浤汩汩朝还暮，沧海桑田知几度。而今试问采珠人，此中果否鲛人住。
　　游则灵潭
　　巉岏纡鸟道，飞瀑碧潭悬。岚影孤城外，松风古寺前。神龙留坏穴，绿树驻晴烟。削壁谁题识，游踪不记年。
　　山海关
　　万堞苍茫横渤海，群峰环抱拱神州。松涛乍撼金城动，蜃气遥连紫塞浮。险辟雄关增壮势，寒侵细草入边愁。当年百战分争地，何幸升平翠辇游。
　　凯旋入独石口
　　独石城边暮霭封，马嘶犹识去时踪。出关屈指才三月，踏破云山几万重。
　　德普
　　辅国公德普，字子元，一字脩菴，号香松道人，郑献亲王济尔哈朗曾孙。袭辅国公，官宗人府右宗人。有《主善斋诗集》。
　　题唐子畏匡山读书图
　　有客示我匡山图，万山深处人读书。丹青满眼生气逼，谁画此者唐六如。曾闻兹山秀岩壑，襟带江湖控衡霍。长林绝地生风霆，飞瀑垂天挂帘箔。谷窿云蓊相吐吞，藤萝为屋松为门。青冥无梯势突兀，探幽到此心神昏。五老峰高人绝迹，三峡桥危心胆裂。閒招白鹤瞰神龙，深涧疑存太古雪。咏茅选胜构书堂，牙签玉轴纷琳琅。无人唤起李太白，惜哉头白方徜徉。披图谛玩经营意，惨淡霜毫无董巨。平生剩有山水情，颇爱读书无此处。
　　秋夜
　　病叶萧萧下，閒门扫更封。虚窗衔落月，残梦带疏钟。咽露蛩吟砌，巢云鹤在松。隔江秋色晚，相忆有芙蓉。
　　良乡道中
　　桑乾晓渡水东流，揽辔平生好远游。塔映遥红撑落日，山添空翠入残秋。张华宅畔书签冷，乐毅坟边藓碣留。茅舍当垆能唤客，金貂买醉不须愁。
　　途中作
　　目尽盘山树，天边雁数行。客心愁岁暮，风雪过渔阳。
　　福彭
　　平敏郡王福彭，克勤郡王岳讬五世孙。
