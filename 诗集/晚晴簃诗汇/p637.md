<!-- { "loadSidebar": true } -->
　　黑蜧吼急魃舞狂，三年赤地无耕甿。男泉女布尽流散，幺凤乃逐哀鸿翔。嵩山之阳汝水曲，蓬门弱息颜如玉。不随越女斗铅华，已许梁鸿联眷属。饥驱各自走天涯，大地狂飙飏落花。万丈游丝牵不住，长淮呜咽渡香车。红颜自恨生无福，死别生离抛骨肉。城北徐偏晚问名，墙东宋又来窥目。琴心一曲卓姬奔，桃李无言息妫辱。儿女从来责备宽，何妨富贵藏金屋。吁嗟罗敷自有夫，莫将红豆误蘼芜。女贞之树倚天际，磊磊早具凌霜株。覆巢已分无完卵，合浦安知再返珠。有人太息发奇愿，欲与天公补离恨。万紫千红总护持，况是幽兰滋九畹。白璧求完漆室贞，黄金待赎文姬券。捐金屡赎屡不成，绿珠难与豪家争。谁欤高谊拯奇节，绣衣使者来彭城。若非铃阁官符力，难慰穷闺破镜情。千里明驼送故乡，不知夫婿在何方。临行别有心中事，欲言不言神转伤。儿生未识藁碪面，儿去先登阿母堂。迤逦关山行复止，停车为访长千里。阿兄则来婿未归，乍见牵衣集悲喜。掌上珠仍送入怀，奁中镜尚虚连理。人生离合最无端，荡子青春去不还。窦氏征袍苏氏锦，何时明月照团圞。云茶南下日纷纷，精卫难填海底魂。安得黄衫皆任侠，却教红粉尽衔恩。
　　何元普
　　何元普，字麓生，金堂人。诸生，历官甘肃安肃道。有《静斋新集》。
　　闻李湘石得广文志感
　　圣代即今开广厦，故人闻又进儒冠。秀才出处关风化，天下安危视校官。增益俸钱资砥厉，培成国士济艰难。青毡一席裘千丈，谁道吾曹骨相寒。
　　寄怀王子寿比部
　　高卧辞恩诏，承欢奉母慈。湖山千古胜，忠孝四方知。悯世薖园老，骚情漆室诗。枢言兼谕德，经术系人思。
　　边患
　　边患无今古，兵机有是非。课耕曹玮略，敢战狄青威。拓地先朝远，通经大将稀。奇功收积石，沧海未全归。
　　胡凤丹
　　胡凤丹，字月樵，永康人。历官湖北候补道，署督粮道。有《退补斋诗存》。
　　荆州大隄行
　　城捍兵戈隄捍水，隄亘如城固如砥。隄防乃与城防同，能守则生不则死。荆州形胜雄崔嵬，川源远自岷峨来。喷雷滚雪日千里，齧噬隄岸愁倾颓。北岸之西四万九千丈，几费缗钱逾万帑。南岸之隄五万四千丈有余，滨江如带环田庐。自明迄今数百载，过眼沧桑几兴废。修举全资保障十，下隰高原供灌溉。我来鄂渚阅五秋，年年鼓浪腾洪流。潜沔江汉祸尤烈，天乎何酷民何尤。民不怨天咎在吏，吏视民命如儿戏。可怜吏饱民益饥，上干天谴降灾异。灾异先当防未然，力之所至人胜天。桃花春水寻常见，瓠子秋风捍卫坚。不然徒费黄金筑，旋筑旋决嗟颠覆。临变仓皇空补苴，百万生灵葬鱼腹。子寿比部贻我书，大隄岌岌成沮洳。恭陈二公勤守护，能救民患安民居。我识斯隄高且厚，百余年来未溃口。泰山远胜冰山坚，河伯波臣群退走。水利水害纷无常，要凭只手澜回狂。存亡呼吸一发系，危如累卵安苞桑。君不见鸱鸮鸱鸮彻桑土，牖户绸缪当未雨。愿祝澜安民举安，莫待羊亡牢始补。
　　余本愚
　　余本愚，字古香，休宁人。历官浙江候补道，署杭嘉湖道。有《十华小筑诗钞》。
　　昌化道中
　　流水忽然断，板桥何处寻。滩边觅渔艇，日午渡烟浔。芋叶有荷意，谿云无雨心。桑塍行渐没，归路万山深。
　　施曜庚
　　施曜庚，字小普，号星衢，会稽人。官江苏候补道。
　　辛亥夏赴邳州桃源决事感作
　　入耳哀鸿遍野鸣，谁教胥吏复苛征。河流怒吼惊剽急，疑诉群黎疾怨声。
　　捧檄长征正麦秋，利民愧少郑陂谋。舟车往复三千里，明月清风伴我游。
　　宿迁舟中即景
　　下相劳行役，归舟趁晚风。橹摇蒙水碧，帆映夕阳红。隔浦炊烟起，沿隄麦穗丰。篷窗相对饮，项井话英雄。
　　朱福清
　　朱福清，字修庭，归安人。江苏候补道。有《双清阁袖中诗》。
　　歇浦感旧
　　年华如水事如尘，道是寻春却送春。青雀划开波底月，黄金误尽画中人。落花无奈依芳草，飞絮多情肯化蘋。不许今年头不白，《懊侬词》稿又翻新。
　　读史有感用金粟子留别原韵
　　心甘纳履傲公卿，堪笑萧曹尽世情。命薄宫人求入道，时来竖子亦成名。海中风浪琴三叠，江左河山局一枰。试向太行峰顶立，举头见月十分明。
　　江文安
　　江文安，字冠唐，宜兴人。官湖南候补道。
　　次韵答安遇
　　无官有子足忘忧，勉为攀辕且暂留。吴下归期三径待，海东儒效十年收。相看我辈同霜鬓，应使公卿愧黑头。好与曲园谭佚事，铁瓶入地杳难求。
　　朱滋泽
　　朱滋泽，字晦子，崇庆人。官湖北候补道。有《晦子诗钞》。
　　金陵怀古
　　豫王天马奋南辕，四镇降旗昼夕翻。王气销沈歌《燕子》，阉群颠倒醉龙孙。衣冠已葬梅花冢，羽檄犹污粉黛痕。萧瑟孝陵秋草遍，西风日暮冷哀猿。
　　汪桐
　　汪桐，字冠侯，宜兴人。官浙江知府。有《静斋诗钞》。
　　感事
　　兵祸潢池弄，啾啾鬼伯来。悲风生子夜，劫火到泉台。汝辈奚堪惜，苍生信可哀。谁为司牧者，慷慨济时才。
　　蠢尔当车怒，公然学跳梁。救民原有道，就死亦堪伤。令戒三驱失，罗休四面张。温温天语厚，流涕念先皇。
　　题桃花扇乐府
　　昆老能歌柳善谭，九州铁错铸何堪。公然一疏清君侧，痛煞宁南与靖南。
　　大厦难凭一木支，汨罗同恨不同时。白头赞礼多情甚，洒向江天酹酒卮。
　　水天闲话付渔樵，一局残棋一曲箫。赢得美人千古泪，年年流恨送南朝。
　　周天麟
　　周天麟，字石君，丹徒人。历官泽州知府。有《水流云在馆诗钞》。
　　寒夜喜邓献臣明府见过用东坡聚星堂雪诗韵
　　宦海浮踪聚萍叶，与君同踏并门雪。未经识面心先倾，吏事诗才信双绝。忽闻剥啄喜过访，出晤那妨屐齿折。袖中示我诗一编，墨藻飞腾讵磨灭。韩苏大笔极奇矫，硬句盘空臂鹰掣。我诗肮脏百不工，十载愁吟鬓丝缬。围炉促膝谈夜深，万瓦霜华感骚屑。卷中风木吞声多，梦里梨云过眼瞥。平生甘苦应自知，除却高歌更何说。送君明日上长安，安有诗肠转轮铁。
　　人日寄怀王小汀邗江
　　何必梅花发，相思已不禁。每逢新岁浅，翻忆旧交深。腊酒瞢腾意，春盘冷淡心。遥知草堂上，忍冻亦孤吟。
　　天宇
　　天宇真寥廓，宁辞目送劳。风鸦争独戍，霜隼下晴皋。远岫寒逾净，孤云懒更高。稻粱何处觅，吾亦等鸿嗸。
　　舟晚书怀
　　苍茫云水欲何之，又到移舟晚泊时。冷淡心情斜照在，艰难身世逆风知。破除积闷聊中酒，抒写离怀不废诗。却笑沙汀双白鹭，无愁胡亦满头丝。
　　白冠玉
　　白冠玉，字海仙，华容人。诸生，历官福建兴化知府。有《小香山房诗钞》。
　　临湘李藻亭茂才避寇来华容以诗见投和其韵
　　秋声如雨落空庭，忽动哀弦未忍听。短鬓应从今夜白，寒镫犹作故乡青。归心引梦来还去，酒力输愁醉易醒。太息离踪无定所，江湖到处一浮萍。
　　张度
　　张度，字吉人，号叔宪，又号辟非，长兴人。历官河南候补知府。
　　登五峰山顶
　　苍龙作势从天来，近城忽尔围屏开。山回峰转缘城拱，清润直接庭阶苔。神游东海山，飘渺蓬壶仙。淜湃不可到，此得登层巅。陡然矗上三千丈，东西洞庭遥相向。跬步直欲叩天阙，金阙玉节云霞降。上望清溟何所有，猎猎罡风刮耳吼。回首尘寰势若走，大笑蝇声城一斗。广陵琴，渔阳鼓，金根赐，秘器腐。贵人名士皆黄土，沧桑有几时，蟪蛄苦不知。今人笑昔后笑今，孰为智慧孰为痴。江山若此，胡为不归？碧厓桃花落，画溪梅雪霏。日月如逝水，往者不可追。宁作信陵醉，无为阮籍悲。江山若此，胡为不归？安能俯首戢翼闭樊笼，使我不得翀霄飞。
　　马毓华
　　马毓华，字菉斐，上元人。诸生，官陕西知府。有《东斋就正诗草》。
　　寄和瞿京之
　　木石居游笑此身，偶因新岁庆芳辰。爱寻山水之间乐，自谓羲皇以上人。花径有时延旧雨，桃源何处渡迷津。乐游原上韶光丽，可许平分百五春。
　　徐焕谟
　　徐焕谟，字绿沧，号叔雅，桐乡人。诸生，候选主事。有《风月庐剩稿》。
　　观获稻
　　昔日观插秧，移疏种密妇子忙。今日观获稻，连阡比陌<禾罢>稏老。凉飔瑟瑟天欲霜，高陇低陇秋云黄。腰镰随风疾如扫，家家禾稻尽登场。儿擎妇负日当户，西畴络绎奔走苦。见说多收十斛余，崇墉比栉对衡宇。回思六月火伞张，日中锄禾汗若浆。彼苍不负农夫力，今岁乃得盈仓箱。盈仓箱，如获宝，粒粒皆由辛苦造。新粳炊熟连村香，田家此日尝新早。秋郊一望暮云平，万井欢呼庆有成。神弦社鼓相喧逐，并作丰年击壤声。
　　苕溪道中
　　云拥峰峦水涨隄，菰城南去绿杨齐。扁舟系缆日初堕，坐听深林懊恼啼。
　　胡廷玨
　　胡廷玨，字涵卿，号问轩，祁门人。侯选光禄寺署正。有《春草堂诗稿》。
　　清明前二日作
　　轻风细柳暗纷霏，节近清明踏翠微。村店家家新酒熟，道途日日远人归。偶寻古寺穿幽径，为爱春山坐夕晖。往岁游踪何处觅，溪边杨柳尚依依。
　　潘锺瑞
　　潘锺瑞，字麟生，长洲人。诸生，候选太常寺博士。有《香禅精舍集》。
　　汇上里
　　昨闻里巷言，异人世罕有。西山汇上里，蔡氏沈家妇。年逾一百岁，山中无其偶。今晨趋造之，村客导先走。门庭表肃清，竹木参左右。登堂识其子，疑是绛县叟。问年八十五，自云早衰朽。虽幸抱孙曾，康彊逊吾母。引我闚中闱，藜床坐而久。晬然盎于背，如丘秃其首。叩以长生诀，默默不开口。视我一转睫，遽起掩户牖。会兹掩户意，鐍钥贵能守。守之金石坚，可与彭佺友。我闻磅礴气，惟坤得其厚。阳动而阴静，静者每多寿。况锺山水灵，迥脱尘市垢。谁谓劳力身，蕉萃夭陇亩。人瑞锡自天，创见额加手。此境岂西池，有星灿南斗。归去夸眼福，游仙良不负。我亦癸未生，追逐周甲后。形癯鬓二毛，对母惭老丑。一百有六岁，知我能到否。
　　寻包山寺憩其下院遂访毛公坛
　　数里冲秋炎，投门释午倦。不知云岫深，来此下方院。偶逢真率僧，草履何轻便。息阴竹柏间，刚及茶瓜荐。爽气来虚堂，雄势眄崇殿。小话废兴迹，恰未龙象变。仙坛古道场，尘劫迅飙电。过墟天宇空，陟峻榛莽遍。波窥双井沈，丹想九成炼。错疑绿毛生，松针落衣缘。
　　黄维煊
　　黄维煊，字子穆，鄞县人。官台湾海防同知，特用知府。赠太常寺卿。有《怡善堂剩稿》。
　　同治癸酉台阳杂咏
