<!-- { "loadSidebar": true } -->
　　汝生岁甲戌，我时方归宁。咳名襁褓中，唤汝曰寄生。外祖颇爱汝，谓儿乃宁馨。十年一弹指，幸汝渐长成。可怜妆外家，门户日替零。今惟汝舅在，身世同浮萍。自恨数太奇，殷殷望诸甥。谓汝颇挺立，期汝能成名。胡汝不克副，奄忽归九京。昨来强慰我，未语先吞声。吞声更无语，使我难为情。自我归汝家，汝父贫苦累。对泣牛衣中，宁敢怨憔悴。生汝八弟兄，心力亦几殆。所觊俱有成，婚嫁事完备。迨我谢世时，送我入幽隧。了我一生事，辛苦聊自慰。此愿岂云奢，而竟未能遂。自从阿加殇，倏忽廿四载。今汝又继之，天乎我何罪。汝爷素旷达，痛极转无泪。况我多病躯，剜此肉一块。吾衰岂久存，九原汝其待。
　　十月有八日，儿病渐不支。宛转衾簟中，气息馀一丝。依依握母手，问爷归何迟。伏枕还和南，声声念母慈。儿身惟母爱，儿病惟母知。勿厌儿扰母，扰母祇此时。愿母强自宽，向后毋思儿。此语诚可痛，此情那可思。夜台风雨黑，儿今去何之。喧寒与饮食，谁为儿护持。呜呼我阿寄，汝当知我悲。小春有良辰，行为汝娶妇。汝母拮据筹，备此合欢酒。颇闻彼姝子，堪偁汝嘉耦。庶几小鸳鸯，婉娈侍左右。岂谓连理枝，摧折如此骤。此岂吾罪諐，致汝不克寿。抑或儿命薄，无福一消受。冥途焉可知，灵璅渺难叩。汝兄幸有子，聊使承汝后。縗绖拜汝前，足慰汝心否。
　　书堂夜沈沈，镫火凄以碧。凉月照古苔，中多汝行迹。入室何所见，见儿几与席。是儿冠与裳，是儿巾与舄。儿书所未竟，朱墨纷狼藉。儿尝所披览，丹铅半剥蚀。为儿检箧衍，一检一於邑。凄风动尘幌，犹如儿出入。儿魂傥归来，抚几应叹息。叹息如可闻，哀蛩闇中泣。
　　赚我十九年，欠汝泪万行。承此万行泪，为儿奠一觞。儿生於慈湖，殁乃在金阊。中间鄂渚游，曾未识梓桑。行觅一抔土，送儿归故乡。当与汝长兄，埋骨登蒿邙。庶汝小兄弟，泉下相扶将。朝游傍青林，夕啸依白杨。傥犹恋庭闱，同来侍吾劳。呜呼我阿寄，汝今在何方。家人或汝悲，时过亦渐忘。独有汝母心，积久弥摧伤。摧伤岂能久，双鬓今已苍。老者幸尚存，少者胡遽亡。呜呼我阿寄，天意真茫茫。
　　朱清远
　　朱清远，字渌芙，仁和人。有《晚香阁诗钞》。
　　西湖夕泛
　　跳珠滴露雨初停，为爱宵凉泛小舲。青柳袅风丝细细，白莲扶月玉亭亭。依微烟抹山坳树，散碎镫摇水面萤。诗就长吟殊自得，游鱼几队出波听。
　　春昼曲
　　帘钩微上帘旌飘，明窗净几殊清寥。眉子砚开墨新试，耳彝炉烬香先烧。兰阶细细和风动，一桁幽香鬓边送。朱喙轻圆语慧鹦，粉腰婀娜飞幺凤。幽居空谷日迟迟，倚竹拈花足解颐。乍可湖云丝柳抹，频经山雨锦苔滋。宜书宜画还宜绣，取次安排消永昼。筍香茶味足清娱，镜中诗里从消瘦。
　　游韬光寺
　　万山环拜人，人出万竹上。湖绿江光白，海气黑漭荡。回顾所来径，苍翠列步障。绝胜理安寺，松巅游目放。何况住小楼，奚数浮画舫。流览尚未足，逸兴盘空王。仙台上一层，寰瀛彻万状。
　　秋湖泛月歌
　　疏星落落银河空，纤云碧宇盘秋容。湖光月光一气化，双舻呕轧摇烟中。莹然一镜玻璃豁，千山倒涌千芙蓉。中流照影影溶漾，心胆魂魄都玲珑。两鬓幽兰花怒放，露华微浸芳磬浓。萤点晦明水纹逗，柳阴淡荡风力慵。晚荷夜香转清绝，天香傥共飘璇穹。微尘大千界远隔，清气卅六天应通。珊珊顿欲翥仙骨，广寒即此疑仙宫。独惜冷泉亭咫尺，隔山未得洄溯从。不然乘兴遂幽讨，梯云直上飞来峰。秋心上诉嫦娥下，携我入月凌罡风。却从月中看湖月，定如玉泉一掬青濛濛。
　　渡江中流作歌
　　吾乡钱唐江水绿，深或及寻浅一掬。扁舟曾作严陵游，照影中流波绉玉。大江今日放楼船，洪涛无岸包长天。风帆瞬息百馀里，飞行绝迹如飞仙。咫尺妖氛缠北固，铁骑水犀都却顾。愤深郎主枌榆乡，亲看发竖冲冠怒。南宋当年战两雄，此江有女在军中。输他桴鼓能亲执，坐想英姿起敬恭。
　　彼美篇
　　酒食是议妇人事，车挽庑春并高致。此犹贫贱扬芳徽，椎髻案眉随所遇。夫为司徒妻赴薪，彼美风节何清真。道蕴咏絮馀事耳，寻常摘句何足云。
　　舟中望衡岳
　　万朵金芙蓉，璀璨破空见。瑰奇魏夫人，阴阳态千变。欻登天柱峰，三湘俯匹练。篷窗隐几卧，飞行疾於电。忽闻款乃声，梦觉目犹眩。一瓯君山茶，从容望九面。
　　川江志险
　　侬家西湖若仙沚，拏舟打桨图画里。平流容与随閒鸥，蹁跹裙屐仙游拟。长江洞庭从宦游，虽涉浩荡同安流。鱼龙不惊桧楫驶，天日朗照蒲帆遒。黔阳千里云山度，绝险奇危经几处。足蹑俊鹘还行吟，舆触飞猱了无怖。川江此日浮大航，仲冬江水消汪洋。不风不浪舟震动，相持相顾人惊惶。仿偟良久榜人说，此是名滩最奇崛。荡析倾履无时无，吾徒到此心胆愲。少焉遄行舟渐安，推窗十二横峰峦。且看奇峭云鬟斗，莫怅归来蜀道难。
　　赵纯碧
　　赵纯碧，字粹媛，武进人，同县诸生李岳生室。有《微波阁诗》。
　　西河晚望
　　帘动晚风侵，秋花红一亭。残阳照溪水，烟柳锁秋屏。树远前村绿，檐低晚火青。归来仍独立，凉露忽飘零。
　　岁暮怀妹
　　锦瑟年华似水流，惊人青鬓判成愁。枉教别梦依芳草，多半相思对玉钩。见说天涯原有路，不应沧海竟无舟。伤心莫把瑶琴抚，手撚秋棠独倚楼。
　　春阴
　　漠漠盈盈奈尔何，漫天飞絮卷横波。抵催蝶梦迷芳草，颠倒花魂绾女萝。纤月未窥愁雾重，珠帘深押怨思多。尽教明镜留香雨，九十韶华恐易讹。
　　储慧
　　储慧，字啸凰，宜兴人。有《哦月楼诗存》。
　　哀痛辞
　　驾兰拥兵日，睢阳杀贼时。明知力不敌，一死完伦彝。吾父本儒生，未遇特达知。毁家亟纾难，拒贼麾义旗。一战贼竟却，再战贼复披。傥得一旅援，天威仗王师。人心激义愤，云谷响应随。随在皆挞贼，贼势安能支。愤彼大帅懦，令我鲜民悲。战守三日夜，坐视全军摧。壮哉父被执，烈烈身骑箕。先是予避兵，还家伸孺思。仓皇闻警出，一舸浮鸱夷。提携赖慈母，抚抱怜娇儿。烽火隔重湖，望断情如痴。比归得凶问，马革已裹尸。家破不成丧，百物无一遗。哀哀念衰母，膝下已无儿。干戈苦未平，患难身倚谁。女无荀灌勇，救父围城危。又无北宫孝，养母守深闺。有女竟无用，安能作门楣。
　　哭墓
　　一丘封草蔓，千里返蓬根。不尽伤亲泪，难酬爱女恩。孤忠完大节，薄俗藐衰门。未护馨香报，何人告至尊。
　　归梦
　　云山迎我画溪隈，蓦被流莺唤醒来。不识晓风残月里，梦魂真否渡江回。
　　龚静仪
　　龚静仪，字蕖仙，江宁人。宛平工部侍郎龚自闳子妇，光禄寺署正家龢室。有《绛云楼诗草》。
　　渔人
　　日斜风定数峰青，白鹭冲波掠翠萍。独倚垂杨竿不动，蓑衣飞上几蜻蜓。
　　晚眺
　　野色苍茫欲暮天，几家茅屋起炊烟。日斜唤渡人声急，浅水芦花泊钓船。
　　冬夜
　　入室岩威冽，冬闺蜡炬残。香浮梅影瘦，云冻雁声寒。指冷抛棋久，愁多借酒宽。深宵清不寐，拈韵坐更阑。
　　张瑞清
　　张瑞清，钱塘人。江宁姚庆恩室。有《绣馀吟馆集》。
　　秋声
　　闻根蓦地爽秋宵，断续寒碪诉寂寥。何拟扬州好风景，二分明月一枝箫。
　　冯兰
　　冯兰，字仲襄。镇洋毕荫笏母。有《远香榭稿》。
　　行春桥串月歌
　　湖水清，湖月明，长虹耿耿从中横。下有十八洞天在，牟尼一串光晶莹。底事天公弄狡狯，明珠十斛波心倾。琼楼玉宇纷无数，三千世界琉璃成。天开异境谁消受，历劫共仰诗人名。诗人小筑烟霞窟，珊珊别具神仙骨。个中意味谁解得，为爱湖光兼爱月。君不见，百东坡，三李白，诗人化境何活泼。余生素有耽诗痴，瓣香拟向崇祠谒。
　　邵匹兰
　　邵匹兰，永嘉人。王德馨室。有《针馀集》。
　　柬马莲玉女士村居
　　幽绝村南路，双扉昼亦扃。人行穿竹过，犬吠隔花听。夜月当窗白，春山抱室青。此间尘不到，合自诵金经。
　　姚玉芝
　　姚玉芝，字漱芳，钱塘人。张渊室。有《漱吟楼诗草》。
　　祭诗
　　年年诗思费推敲，呕尽心肝不忍抛。酒脯横陈低首拜，祝他新意上眉梢。
　　新秋病起有感
　　辜负新秋到，浑忘溽暑阑。金风欺幔窄，玉露怯衣单。薄病拈红豆，微凉摘素纨。比来眠不稳，倍觉夜吟寒。新月初生处，银河淡碧空。梁间巢客燕，塞上念征鸿。细草千丛碧，秋花一捻红。夜来凉似水，不敢坐庭中。
　　王珍
　　王珍，字麦秋，衡阳人。有《麦秋诗钞》。
　　春归
　　青皇整驾欲何归，满苑残红蝶已稀。恼杀无情春又去，空留莺语怨斜晖。
　　秋夜吟
　　夜静镫尤晴，更深月倍明。秋风吹雁过，忍听两三声。
　　梁霭
　　梁霭，字佩琼，一字飞素，南海人。番禺潘飞声室。有《飞素阁集》。
　　别曲
　　昨夜曲阑春，飞花映人面。明月入兰闺，轻飔扑绡扇。阿姊归鹅湖，平明设离宴。迢迢江上波，目极双飞燕。
　　朱梁泛月
　　登舻此清夜，凉月来随舟。素练澄方铺，银云平不流。结想丛桂树，相思兰杜洲。桥梁记夙梦，烟水招重游。秋华自可爱，境峭难久留，渺渺鸳鸯清，回歌生远愁。
　　效玉台体
　　春水绿摇天，春禽破暝烟。吟成花绮思，梦对镜台圆。钗背香犹腻，琴心远莫传。浣衣愁粉脱，扫径惜红嫣。小极不辞醉，幽居得自怜。韶华终共保，纨扇忍秋捐。
　　梦从姊佩湘
　　神女玉卮娘，偶然归碧城。隔窗见冰骨，袅娜犹不胜。濯魄玉蟾蜍，扑影金蜻蜓。此地绝尘壒，得非游玉京。姊妹本同心，欲语难尽情。拟逐秦娥凤，莫叩琳宫扃。惟有青鸾思，飞上瑶台层。银汉冷皓月，绣户明秋星。楼镫度寒碧，枕畔风泠泠。
　　南墅夜步
　　汀洲吹夕蘋，乔松落秋色。萧萧修竹间，萤火出深碧。不见泊渔舟，何处闻长笛。且叩萝门扃，焚香坐筠席。
　　池上书寄兰史
　　水日作清游，爱此一湾玉。五月怯薄寒，微风动疏竹。白荷吹雪入晶窗，挹露烹茶注玉釭。落花欲涨池塘晚，帘外鸳鸯飞一双。
　　兰史自暑蝴蝶洞主制印置闺中言将偕隐罗浮也为赋长句用东坡松风亭下韵
