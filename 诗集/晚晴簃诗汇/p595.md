<!-- { "loadSidebar": true } -->
　　旧院习已荒，榛芜翳众绿。命匠稍经营，累石间疏竹。习静亦偶然，为迓高贤躅。诙诡语惊人，啸歌声满屋。宾朋亦既醉，主人请继烛。官样与儒风，一齐高阁束。欢笑忽欷歔，惊心羲驭速。皓首百无成，终须同草木。蓬荜多穷黎，众乐惭于独。宠命忝缨组，幽怀寄泉谷。《道德》五千言，止足义已熟。欲乞衰朽身，乡关驰梦毂。一壑犹能专，生平愿已足。此如传舍然，徒尔劳板筑。新诗惠衮褒，盥手百回读。
　　归田自述
　　元龙意气昔何如，荏苒光阴付子虚。政绩不登循吏传，文章岂有茂陵书。死犹腐草萤光点，生比寒花蝶梦苏。壮不如人今老矣，片帆东去啖鲥鱼。
　　望见蓬庐喜欲颠，弟兄慰问笑喧阗。豪赀富拥书千卷，醉态狂歌诗一篇。清白差堪贻子姓，烧丹何必学神仙。兴来沽酒招朋好，斫脍烹雌足俸钱。
　　黎培敬
　　黎培敬，字开周，号简堂，湘潭人。咸丰庚申进士，改庶吉士，授编修，官至漕运总督江苏巡抚。谥文肃。有《求补拙斋诗略》。
　　登祝融峰
　　万丈云深处，人从鸟道行。天高疑有路，谷暗不知晴。怪石悬崖立，飞泉夹岸鸣。懒残如可访，携手问前程。
　　秦焕
　　秦焕，字文伯，江苏山阳人。咸丰庚申进士，授户部主事，历官广西按察使。有《剑虹居诗集》。
　　过郯城
　　车轮喧轣辘，驱马过荒城。野阔树无影，风寒沙有声。健儿行带剑，牧竖坐谈兵。岂少匡时策，行行望帝京。
　　刘溎年
　　刘溎年，字树君，大城人。咸丰庚申进士，改庶吉士，授编修，历官惠州知府。有《三十二兰亭室诗存》。
　　都门道中偶得诗从奇险归平澹人到穷愁见性情二语杨镜知茂才嘱为书之楹帖因足成长句奉赠
　　年来吓鼠得虚名，零落青衫误此生。入世几能开口笑，辞家偏觉一身轻。诗从奇险归平澹，人到穷愁见性情。为报春华须爱惜，春残无复管弦声。
　　周冠
　　周冠，字鼎卿，晚号拙叟，灵川人。咸丰庚申进士，改庶吉士，授检讨，历官汝宁知府。有《宝拙斋集》。
　　临洺关即事
　　临洺关下来时路，再策归鞭夕照迷。南国不闻驰露布，北畿新见驻云旗。地居荒漠难言守，战有先声愿出奇。安得健儿三百辈，欃枪直扫肃潢池。
　　赠长寿寺住持成果上人
　　昔登鹫峰寺，隐公谈元旨。蒲褐屈双足，梵音宣一指。道佛不在经，得者如穿蚁。道经亦有佛，悟者如牧豕。灵山本无地，掬之在尺咫。出世非忘世，佛亦求诸己。聆此颇称善，妙论欲予起。茫茫众生劫，忽忽十余纪。朅来珠江游，两载滞行李。丛林每探胜，问道寻释子。缁流亦有徒，钟磬惟食耳。谁能阐宗风，一畅禅家理。成师本慧异，少即达生死。壮年历四方，大刹皆投止。内典得师授，旷然无涯涘。归来主名山，知识为上士。登坛一棒喝，闻者俱粲齿。忽焉若猛省，鞭辟更入里。经佛两融液，若冰之在水。余艺擅岐黄，利济心所喜。能事复通儒，间亦涉书史。小诗格律奇，岛瘦差可拟。纵笔扫尺素，寒梅香满纸。赠予两三幅，墨渖留霜蕊。此品自超卓，亲炙非俗鄙。俨从隐公游，不觉颠厥趾。我闻六祖时，一偈悟佛氏。欲证菩提身，夙根原有以。传法得南宗，愿言从此始。
　　吴唐林
　　吴唐林，字晋壬，阳湖人。咸丰辛酉举人，浙江候补知府。有《横山草堂诗集》。
　　雪夜自横山归
　　杨枝摇漾飞轻絮，避居曾向山中住。梅花绰约临波开，泛舟仍自山中回。青山顾我忽无色，此来知与青山别。彤云脉脉愁不开，化作漫空满山雪。琪花飞冻老树梢，寒深已没前溪桥。空林飒沓夜风紧，峰岚极目皆琼瑶。怱怱短棹催行客，轻舟径出三山侧。回看晓色射村墟，玉山犹倚寒空立。
　　蒙阴感事
　　征车摇摇入齐甸，七日已抵蒙阴县。东蒙山下居民稀，附郭村墟少烟爨。土人见客前致辞，坐语沙中溯离乱。连年寇盗满东都，河北官军苦征战。兖曹颍毫逋逃多，连骑呼群日东窜。纷然贼骑翻山来，去岁穷乡尽遭难。仓储劫掠庐舍焚，十室丁男九分散。即今贼退事少平，比县干戈苦传箭。四方襁负犹未归，为恐原燎更重煽。原田每每无人耕，茂草荒凉野花蒨。往来孔道无人行，今日单车喜重见。感此弥怀陵谷悲，再来已值沧桑变。我亦乡关付劫灰，回望南云泪如霰。
　　自泺源门至黄山店
　　群山如过客，相见不知名。但觉峰岚熟，时闻岩瀑清。涧花沿路发，野鸟感秋鸣。何处钟声动，云中古寺晴。
　　蛟门放洋
　　神楼缥渺引云车，东望沧波接太虚。日影危樯闻语燕，浪花孤屿落飞鱼。纵横荒谷多逋寇，鞅掌劳臣畏简书。从此涓涘期报答，怀归无复念门闾。
　　俞崧龄
　　俞崧龄，字寿民，丹徒人。咸丰辛酉举人，官沛县训导。有《种梧吟馆诗存》。
　　漫兴
　　劳人空自惜流年，又见园林春色妍。乍暖乍寒芳草地，欲晴欲雨杏花天。酒当浓后偏贪睡，诗到清时总类禅。荣瘁升沈都不管，焚香聊且诵残篇。
　　严鈖
　　严鈖，字迪周，号笛舟，桐乡人。咸丰辛酉拔贡，历官左州知州。有《香雪斋诗钞》。
　　十月十五日为先君讳日舟中志哀
　　回首家园魂暗销，白杨衰草冷萧萧。篷窗一把孤儿泪，流到坟头当酒浇。
　　赠仙海
　　惨绿年华著白身，王孙宝玦黯风尘。多情天地偏生劫，无定文章最误人。作达但谋千日醉，佣书难救一家贫。不求仙佛求逃世，何处桃源许问津。
　　张鸣珂
　　张鸣珂，字玉珊，一字公束，晚号窊翁，嘉兴人。咸丰辛酉拔贡，历官义宁知州。有《寒松阁集》。
　　游理安寺憩松颠阁
　　蹴霞上层峦，屈曲缘萝磴。径转得名蓝，杰阁敞虚敻。万象入周眄，群籁息清听。茶臼石廊鸣，鹤梦闲房醒。历境不在高，要由立根定。郁郁青松姿，岂与孤花竞。天风响泬寥，上界笙箫应。何当携素琴，来和花间磬。
　　泛舟秦溪游兴善寺
　　叩舷恣幽讨，性僻耽林泉。晴旭丽朝采，暖破梅花妍。低篷何所诣，谿路相洄沿。云木乱无次，隐有疏钟传。来依妙香窟，冷赏谘秋烟。颇爱胜公书，腕力追平原。仿佛仙坛记，留证金石缘。苍松起幽籁，风动鸣孤弦。亭亭影交翳，浩气流眉间。
　　蕉阴秋梦图
　　银河迢迢露华冷，残缸焰短漏声永。单衾瑟缩枕红蕤，月白珧窗澹无影。绿天未晓宵沈沈，井梧叶落秋风深。疏碪万户动遥响，梦魂遍绕蕉花阴。星稀雾暗悄难待，美人何处泪痕在。鸳鸯卅六隔圆波，环珮惺忪鬓丝改。何如选帐梅花根，云鬟泥笑倾瑶樽。双栖翠羽咽春韵，肠断罗浮挂月村。
　　疏树
　　疏树漏残滴，晓凉人独行。草深寻废寺，云断见高城。静得山林意，空闻鸟雀声。徜徉足幽兴，卜宅慰余情。
　　冷水岭
　　驰驱役尘劳，终朝因簿领。商略看山行，好梦蘧然醒。出郭渡谿流，清旷远人境。天晴秋气肃，雨过山容靓。空翠滴苍崖，浓染松杉影。层层路盘曲，不觉上高岭。俯视犹深渊，石级颇修整。山麓有人家，延客荐新茗。点以岩桂花，色香味俱永。多少在山泉，何如此间冷。
　　张思宪
　　张思宪，字慎斋，甘肃西宁人。咸丰辛酉拔贡，官永宁知县。有《鸿雪草堂诗集》。
　　蟋蟀鸣
　　蟋蟀晚秋鸣，风声搅雨声。蕉窗镫一点，莲漏夜三更。远道思何著，惊人梦不成。苦吟空四壁，赖尔助凄清。
　　梨头溪
　　晓发过山庄，春耕处处忙。千畦秧水绿，一路菜花黄。社散人皆醉，村深酒半香。爱兹好风味，借宿小茅堂。
　　孙海
　　孙海，字吟帆，秦安人。咸丰辛酉拔贡，官遂宁知县。有《欲未能斋诗存》。
　　题巨子馥慕砚图
　　寒碧一拳光四澈，鸲眼晶莹滤秋月。纸上墨痕黯黯湿，疑是幽人心上血。手泽蹉跎五十年，此砚能穿心不穿。收入画图寓深意，晴雪落水生玉烟。我昔曾题《梦砚图》，旧游一梦春模糊。严寒呵冻碾冰花，为君重赋玉蟾蜍。
　　梓潼道中
　　老柏参天倚翠微，讬根典午是耶非。虬枝雅似铁如意，亲见姚苌策马归。
　　沈景脩
　　沈景脩，字汲民，号蒙叔，秀水人。咸丰辛酉拔贡，官寿昌教谕。有《蒙庐诗存》。
　　出钱唐门寻旧日酒楼蔓草荒烟绝无人迹怆然有感
　　新愁白发三千丈，旧梦黄垆二十年。今日凄凉重过此，湖云如絮柳如烟。
　　雨中过七里泷
　　苍崖云卧碧漪寒，千古江山讬钓竿。十里画眉声寂寂，一帆春雨过严滩。
　　夕阳
　　山色涂金返照微，泥人凝望是斜晖。桑榆尚有余光恋，风雨能全晚景稀。白板半欹渔网挂，青帘齐卷酒船归。痴心欲乞羲和手，系住阳乌不使飞。
　　傅肇修
　　傅肇修，字砥人，仙谿人。咸丰辛酉拔贡。有《醉竹园诗集》。
　　樵径
　　朝穿半岭云，暮踏斜阳路。不觉负薪劳，歌声破烟树。
　　钓矶
　　蓑笠大乾坤，生涯一石存。雨余人独立，家在隔溪村。
　　吴国贤
　　吴国贤，字玖芸，嘉兴人。咸丰辛酉拔贡，官泰顺教谕。有《莲鹭双谿舍诗钞》。
　　读晋书后妃传
　　诬罔铜镮负史才，马牛易姓至今猜。若从太岁推图谶，丁丑分明五马来。
　　何燮
　　何燮，衡山人。咸丰辛酉拔贡。
　　中秋夜游双清亭
　　年年载酒滕王阁，今夕登临迹乍停。吴楚千里共明月，江山四面此孤亭。云开绝徼通蛮郡，波拥秋声下洞庭。夜静高楼凭眺久，半天风语塔尖铃。
　　贵成
　　贵成，字镜泉，杭州驻防蒙古旗人。举人，官兵部郎中。有《灵石山房诗草》。
　　感怀
　　柴门镇掩剑频磨，岁月惊心电影过。拟结名流今日少，欲吟好句古人多。疗贫无计空愁绝，作事常乖奈命何。不信读书偏误我，几回搔首发悲歌。
　　湖楼望雨
　　忽失来时景，留人雨沛然。山高云截树，风卷水摇天。双塔烟中锁，孤帆镜里悬。湖楼吟好句，千古属坡仙。
　　姚学程
　　姚学程，字景伊，天津人。举人，官辽阳学正。有《菊坪诗钞》。
　　丙午除夕偶成
　　行踪历碌倦情加，客里迟旋北上车。腊雪一番调节气，春风十日换年华。辞将旧岁迎新岁，游遍山涯又水涯。已有归期传竹报，闺中无待卜镫花。
　　王晋之
　　王晋之，字竹舫，蓟州人。举人。有《问青园诗草》。
　　登天台山
　　无穷奇境出，直欲上天看。到顶嫌山小，回头觉路难。危厓仙洞辟，怪石野花攒。纵目峰南北，河山势郁蟠。
　　盘山
　　无心逢妙境，翻喜路行差。林外远闻水，溪边犹有花。断云微露塔，朽石渐成沙。触起游人兴，登临力倍加。
