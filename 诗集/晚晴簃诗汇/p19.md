<!-- { "loadSidebar": true } -->
　　病愧陶隐居，投簪发亦绿。只有觅栗儿，门业愁难续。正似厉人媸，生子遽以烛。但勿坠先业，那复计荣辱。惟恐顽若余，碌碌空食粟。山林懒慢人，家法无检束。痴儿手一经，貌合神不属。养德应蒙求，明箴先寡欲。过忧天将坠，多事蛇添足。愿君惠直言，庶不失刻鹄。
　　自翠微山口至第一桥
　　馽马龁平冈，欲试济胜具。奚奴荷拄杖，负手就熟路。经秋无飘风，丹黄满岩树。迤逦缘涧滨，瞩目尽良遇。谷口忽若吞，噬嗑饱烟雾。西折磴渐危，山势益奔骛。小坐拂藓石，佳境在指顾。
　　题臞仙泥金画石便面为嵩山作
　　米颠爱石世尽知，臞仙画石实过之。为我曾作《双石图》墨光压扇千钧携。嵩山扇头画更好，银染金皴气逾老。野花野草含秀润，芬芳镇与烟霞保。年来卧病神志昏，双眸冷醒莓苔痕。连阴独坐户牖暗，无乃久雨云生根。契阔将荒蒋诩径，却喜求羊新有赠。况是相思索我言，我言拙硬殊难称。二君与我交最深，笑言往往相规箴。但愿此交同此石，人间无处重黄金。
　　食筍行戏赠臞仙
　　可使身无肉，不可食无竹。将军嗜筍体瘦健，昌歜羊枣皆粗俗。潞河秋泊渭川贾，筐篚腥倾箨龙脯。乍看鳞甲形模糊，尚觉彭亨郁余怒。将军晓起饥肠鸣，蜿蜒入口风雷轰。链珍百品不足数，一味清净廉泉僧。闻道此僧善说法，不棒不喝不梵夹。化身现在我窗前，我亦从之敬而狎。一阳初复萌始孳，弹指蛩鸣锸可施。拟夸新脆连根赠，却恐狐搰反被嗤。知子多生饱蠹简，啖蔗佳境应非远。
　　龙王堂双松歌
　　双松夭矫凭潭起，定是卢师二龙子。卢师死后无所归，觅父还窟带泥水。尽吸东潭涸欲焦，并注此潭流不止。此潭之龙向来懒，吝雨慳云灵未显。一泓玦玦不出山，安有余滋及田畎。双松久已承家风，遂使都人识者罕。我亦年来万事慵，登山疲苶逢双松。掀髯大笑投诗去，谡谡西庄在下风。
　　猎石歌
　　永定河水湍以浑，涸滩群石犹南奔。禽惊兽骇各异状，斓斑五色明朝暾。昔年射猎好身手，舆疾技痒蒐云根。僮奴六七翼我进，步骤靡不逢其原。熊渠精诚可饮羽，修羊苗裔皆触藩。零陵玄鸟匡庐雁，清远狮子三蓬豚。尽从地出入我网，沙泥胶固绝腾骞。即鹿无虞自多获，足拳翼戢伏且蹲。左右讙哗逞击搏，晋之冯妇齐孟贲。五丁神力引蛇尾，古冶善没磔狞鼋。磊磊走送不少息，四三朝暮随狙猿。笑受粗丑自隗始，夸诧礓砾为玙璠。腻质诡态渐相继。雾烟洒眼看瑶琨。小豝大兕不足数，支机贮袖怀河源。尝闻董京千日饱，宏成五鹿还相吞。吾非其人食不得，况胹不熟过熊蹯。徒染十指尽皲裂，嗜酷无乃增心惛。赞皇子孙那长保，奇章甲乙无余存。寻思往事患得失，拂衣挥石旋定辕。荒山日暮路幽杳，怳然梦境逢冰痕。非龙非彨石丈人，卓立千尺凝元神。狂呼再拜携子手，月中同载归嶙峋。
　　嵩山以二扇索写梅各题一首
　　骄阳炙地气腾火，百计娱心无一可。为君画扇固乐为，解衣盘礴屡不果。日转低檐画似年，风战破窗尘似簸。暂借君扇挥苍蝇，引满一杯更鼾亸。清梦非因复非想，冰界香天失故我。万树梅花照骨寒，病叶狂花幻霜朵。急醒觅扇扇在手，摹取一枝兴亦颇。寄到神清酒瓮边，知君志在孤山左。世间万事无如酒，醉眼看花花尽丑。惟有梅花恶独醒，直使《离骚》不能取。吾兄轰饮日万钱，闭门廿载梅为友。残星挂檐月不动，急雨打窗风若吼。此时吾兄睡方稳，长瓶支背瓢承肘。今春梅花不著花，索我画扇亲自走。衰病挠心兴致疏，粗枝乱蕊拙堪忸。顾我原非纵鹤翁，知君未是和羹手。
　　读嵩山梦游天寿山歌次韵却寄
　　岂有健步能飞空，奇梦突与山灵通。夜入天寿驭猛虎，晓随八神朝紫宫。身居富贵玩朝菌，神游岩壑餐蓇蓉。蓇蓉华而不实，喻梦非真也。想当朝回脱剑佩，閟阁倚枕开鸿濛。须臾千峰度脚底，蹴踏泉石排云松。画屏局促鄙宗炳，移山委琐嗤愚公。不辨山来与人往，细测此理难详穷。烟霞铸颜气铸骨，一遨一戏含冲融。黄帝得此游华胥，至今沕穆余淳风。君子在朝小人野，何处觅得商山翁。谁识将军作计工，暗措五岳实枵胸。我今脚疾辞爵封，向禽舍我其谁同。君当趋朝我赠行，努力勋业期铭钟。
　　题幻翁墨兰
　　北人爱兰不易致，画兰直作真兰视。吾叔立意恐雷同，一以纷糅蕴精粹。天地古人皆非师，神全故坐形支离。快笔如锥划纸碎，破花断叶含清飔。閟阁时闻豹囊鼓，轻飏茶烟供香祖。世间沈麝敢同焚，笔墨闻薰长不腐。虚室题诗得数观，似同君子久盘桓。薄劣虽惭谢车骑，愿将心事讬芝兰。
　　为嵩山题力闇画扇
　　近山间远山，力若奔群马。千里青未了，直来压渔舍。舍中老翁我不如，但钓溪鱼不读书。宽罾大罩付儿子，止留舴艋游江湖。江湖茫茫周四围，日暮独寻烟树归。妻炊黍熟儿易酒，喜儿鱼胜翁鱼肥。翁心乐矣不知老，非惟过醉亦过饱。长安冠盖日纷纷，未若先生此画好。
　　题损翁壁间幻翁兰竹
　　大石横卧如睡羊。小石侧立如惊獐。数笔都梁倚苍筤。遂觉肃肃风盈堂。老人宴坐背负墙。寄情岩谷恣徜徉。虎豹远迹蛟龙藏。神恬气和邀百祥。我来读画喜欲狂。色声香味诸窍张。即事愿翁寿一觞。醉后同寻幻有庄。生平不佩紫罗囊。芝兰玉树非所望。但乞烟梢万丈长。著我与翁饮其傍。欢呼大笑乐未央。
　　早梅
　　不假阳和力，孤生造物先。九天犹浑沌，一树已婵娟。节候每相左，冰霜竟失权。只因高欲绝，无意竞新年。
　　新正独酌
　　储岁无余酒，空樽迫典衣。春寒迎雪作，人事过年稀。日月忽今昨，行藏偶是非。浊醪有妙理，随意一觞挥。
　　灌读草堂夏夜
　　竹院初过雨，无风气自凉。虫声疑在野，月色忽周堂。境静由神会，心闲与物忘。数杯微醉后，清露洒衣裳。
　　崛西秋日
　　崛西山庄无是非，砾石墝埆人烟稀。牧牛童子斗草戏，卖炭老翁买米归。到户寒蛩啾唧语，穿篱瘦蝶支撑飞。开门园圃经霜喜，抱瓮未遂先息机。
　　浮香亭纳凉
　　六月郊坰草树丰，小园新霁暑全空。水亭初散芰荷雨，冰簟来乘杨柳风。幽鸟不惊人似槁，乱蝉忽聒耳如聋。自知未尽忘机事，犹向清溪羡钓翁。
　　憩翠微山下酒家
　　疏柳危崖夹浅流，布帘茅店据清幽。黄花尚对昨年酒，白发新添此日游。近老情怀如短景，欲休官况似残秋。头衔苦被山翁问，将列云溪作醉侯。
　　未拟云岩便卜居，久将魂梦讬樵渔。鸣泉任石谐清浊，落叶因风致疾徐。人为病多情益淡，山当瘦尽气偏余。来春买犊堪终老，不远西庄有敝庐。
　　次韵嵩山田居杂咏
　　最羡田居近古风，自余耕凿万缘空。因君想见桃源境，祇在茅檐鸡犬中。
　　邻曲区分自有宜，编榆插柳作门篱。怪来老稚纷纷出，道是前村祈社时。
　　溪云淡淡合还披，不定阴晴禁火时。约得邻翁耘宿麦，杏花小雨又成丝。
　　岚坞云庄闹亦幽，家家水碓竞溪流。田间午馌人皆歇，一片平芜数点牛。
　　桑间鸠语椹初黄，满榻南风午梦长。终老不行城市路，一隅云水自成乡。
　　永忠
　　永忠，字良辅，一字渠仙，又字臞仙，恂勤郡王允禵孙。封辅国将军。有《延芳室集》。
　　山晚
　　暝色自上下，高居始见之。极目但苍莽，不辨城与陴。璧月东南来，渐有清华滋。选石坐试茗，近傍龙泉池。此时妄想尽，惟吟五字诗。
　　山居晚兴
　　模糊米南宫，空濛苏玉局。云岚变态新，烟雨画意足。来作山中人，乃识山隐曲。茫茫青霭间，须眉向人绿。
　　襆被宿翠微，全身入画里。或有山下人，貌我图成纸。岚迷一镫炯，泉暗乱石齿。林峦交岔人，醉饱正倚几。惭愧东坡翁，备受万物理。
　　不知今夜云，定作何时雨。龙形奋攫拏，虎势横吞吐。咫尺青霭迷，騃童失步武。不因短檠然，那复识宾主。
　　重九后一日樗仙召集静虚堂同嵩山赋
　　九月十日风物清，登高已罢心未平。陶公篱菊正烂漫，折简招我偕酒兵。入门就坐不及语，但见椎碎黄泥罂。须臾二客各尽醉，澜翻舌楛公无听，或为炙輠或雕龙，水可使立山可行。狂言那可遽如许，酒力张翕神遗形。墨妙诗清公不朽，我辈碌碌牛马走。无忧有味老聃言，多闻见诃调御口。达观在昔南华庄，梦化蛱蝶恣翱翔。吾侪醉耶抑非梦，或有真宰酣黄粱。霜风瑟瑟摇窗竹，主人送客镫影绿。但愁醉尉问将军，月好天街不须烛。
　　早发段家岭
　　秣马迟明发，东山朱鸟翔。烟平春树阔，风细早云凉。鸡犬鸣村远，牛羊牧陇荒。田盘看去近，今夕宿渔阳。
　　赠无方和尚
　　老大甘遗世，移居云壑深。乱峰围古寺，仄径出乔林。定夜清猿啸，凌晨野鹤临。门前有流水，足鉴道人心。
　　敦敏
　　敦敏，字子明，号懋斋。任宗学总管。有《懋斋诗钞》。
　　小雨天桥厂有怀二弟敬亭时住喜峰口
　　海风水气腥，山翠迫衣冷。潮蒸郁勃云，雾隔朦胧影。沟塍滑泥泞，马蹄不得骋。遥想塞上行，云乱松亭岭。
　　病中
　　静里悟沈浮，门横一榻幽。西风窗外雁，黄叶病中秋。雨忆寒宵梦，钟来薄暮愁。不眠看夜月，又已下帘钩。
　　西郊同人游眺兼有所吊
　　秋色招人上古墩，西风瑟瑟敞平原。遥山千叠白云径，清磬一声黄叶村。野水鱼航闲弄笛，竹篱茅肆坐开樽。小园忍泪重回首，斜日荒烟冷墓门。
　　赠曹雪芹
　　碧水青山曲径遐，薜萝门巷足烟霞。寻诗人去留僧壁，卖画钱来付酒家。燕市狂歌悲遇合，秦淮残梦忆繁华。新愁旧恨知多少，都付酕醄醉眼斜。
　　晓起望雨
　　片云作段飞，宿露沈花圃。微风雨未来，一鸟过前浦。
　　舟中即目
　　竹篱茅舍掩清谿，几处人家傍柳堤。鸥鸟数声秋又晚，蓼花红过小桥西。
　　敦诚
　　敦诚，字敬亭。有《四松堂文集》。
　　朝阳洞
　　晓出城北门，遥上白云麓。健屐攀葛藤，绝顶穷远目。隔涧响鸣泉，栖鹘叫古木。石径拾松花，坐煮山泉熟。下山觅蹇驴，夕阳满空谷。
　　秋雨
　　昨夜纸窗声，秋霖侵老屋。晓起尚溟濛，青烟暗庭竹。悠然步松丘，危峰滑如沐。寒蝉栖濯枝，饥鸟下林木。采采决明花，入手秋一掬。闲久客稀来，小径莓苔绿。
　　月上村外独步
　　秋月上孤村，清光照村渚。渚水碧而深，昨夜添新雨。微风亦修修，零露复湑湑。黄云压稻场，紫花香豆圃。篱下独徘徊，竟夕无人语。
　　佩刀质酒歌
