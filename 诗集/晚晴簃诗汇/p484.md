<!-- { "loadSidebar": true } -->
　　泰山高高四千丈，拔地矗立青冥上。狂来直欲扪青冥，安得丹梯送吾往。天风卷地浮云开，碧霞幻出金银台。雪花皑皑塞岩谷，长啸乱踏琼瑶来。红门以上忽奇绝，峰峦黝赭镕寒铁。氤氲肤寸瀰山头，瞥眼云中一峰凸。秦松汉柏枝交横，奔湍飞瀑声相迎。耸身入云失云影，烟耶雾耶空中行。摩崖擘窠隐复见，模糊金碧梵王殿。同游三子何处来，咫尺闻声不相见。掣锁直蹑南天门，石磴陡绝惊人魂。曈曈红日破空至，一洗漨浡开乾坤。下视尘寰在何许，千山万山一齐俛。白云如海足下生，一色茫茫到天宇。洪崖天半来拍肩，招呼更上日观巅。一杯明灭沧海水，九点隐约齐州烟。嬴秦烈焰焚书史，丰碑屹立都无字。七十二代金泥封，灭没不知何处是。吾侪游戏人世间，姓名岂必留尘寰。举头天外发奇想，御风而去何须还。
　　暮宿东岳庙
　　尘世茫茫感，今宵得暂休。十州同一梦，百岁此浮枢。嘘气吞江海，腾身出斗牛。摩崖碑畔宿，心与白云游。
　　和魏春松师孤山探梅寄怀元韵
　　西湖作香海，倒浸翠微嶂。花开人未归，清夜梦来访。一笑花底眼，鹤子悄相向。梦醒边徼羁，那得任旷放。天山五月雪，寒气逼朝望。见雪不见花，雪在青云上。龙门天际遥，矫首万山障。奚止故乡情，惆怅难具状。何时从杖履，一舸中流漾。晨兴摘花餐，夕归答渔唱。未了文字缘，亦颇林泉尚。风尘岂初愿，樗材劳哲匠。岁月嗟蹉跎，消得屐几两。余杭酒百壸，神王兴酣畅。酎写寻春图，渴笔见力量。
　　施彦士
　　施彦士，字朴斋，崇明人。道光辛巳举人，官万全知县。有《求己堂诗集》。
　　端阳前二日度荨蔴岭
　　○五月荨蔴岭，轻裘晚尚凉。椒才铺地紫，麦待伏天黄。数点犁云犊，千蹄曝石羊。深山消溽暑，人境即仙乡。
　　刘鸿庚
　　刘鸿庚，字西垣，浙江山阴人。道光辛巳举人，官汉阳知县。殉难，赠知府衔。有《青藜阁诗钞》。
　　由长沙赴衡州访高螺舟太守舟中感赋
　　帆力健于马，长沙顷刻过。云遮衡岳影，雪压洞庭波。奋友分荣辱，穷途受折磨。未知东阁畔，梅萼放如何。
　　登沔阳新隄澄澜楼
　　十二年前暂典州，曾无暇日快登楼。此来春水生江汉，试倚危栏瞰斗牛。波起洞庭皆北泛，雪消巴蜀尽东流。尚书砥柱功勋在，祇要修防处处周。
　　苏宗经
　　苏宗经，字文庵，郁林人。道光辛巳举人，官新宁学正。有《酾江诗草》。
　　漂母祠
　　世俗薄寒士，那如一漂母。异眼看王孙，一饭亦不朽。太息淮阴子，才高数不偶。既报饮食恩，难事司农后。有力同逐鹿，无智免烹狗。生死事太奇，都在妇人手。毕竟爱才者，食报自长久。祠庙小如拳，千金能买否。
　　刘广智
　　刘广智，字德明，又字智孙，号愚谷，番禺人。道光辛巳举人，官澄迈训导。有《帘青书屋诗钞》。
　　陈鹿苹长甫兄酉君弟过书斋与门人对月同酌
　　晚饭鱼虾果菜充，一筵师友弟兄同。帘波酒影初更月，花气茶香小院风。杂坐形骸忘主客，屡空瓶盎笑儿童。还期刻烛连宵咏，不厌儒餐脱粟穷。
　　张海珊
　　张海珊，字越来，一字铁甫，吴江人。道光辛巳举人。有《小安乐窝诗存》。
　　晓起翠微禅院
　　晓色孕太清，澈心成寒碧。了了新境来，忽忽昨梦隔，初看众绿分，渐觉诸峰辟。万瓦静扑地，一烟动孤白。微吟重辟户，珍此夜气积。
　　寻仙源玉笥三台诸洞
　　名山如伟人，洞达无内外。轩然肺腑张，症结尽淘汰。第一称仙源，卉木交晻霭。三台次第列，众石互钩带。逼塞开堂皇，摩空扬旌旆。九曲绿蚁通，一线受天大。奇险绝世狎，谺<含牙>动天籁。遂令风尘魄，窅然坐遗蜕。
　　冒雨同竹坡遍探摄山诸胜
　　秋云抱雨意，欲吐未能畅。变灭四山间，山山争殊状。一山横而趋，如与尘世障。逶迤樵径转，四山拱相向。蓦入与云争，迥出云之上。一身著虚空，悄焉心胸荡。氛氲木犀香，随云遍空涨。香空浑相合，何处辨真妄。
　　秋山写苍润，笔笔骨胜肉。出力露锋棱，而不病老秃。双涧分飞流，怒与众石逐。东涧势尤峻，劲折如转毂。盘辟磴道中，恰与西涧扑。探之源深深，屡上山屡复。云白径微分，石青气自馥。此中大有人，经声出茅屋。
　　山虚灭众闻，一磬戛空翠。数转般若台，知是散花地。老松作龙飞，一一鳞甲弃。遗形犹攫拏，商猋落清吹。无著野云姿，不尽溪水意。活脱此心妙，以受烟霞媚。
　　同盛眉庵携诸童子走湖干看山
　　微阳发春妍，生意脱寒缚。万物观其始，即此道妙讬。童子携三五，泼泼熊可掬。临水坐不次，得意同一跃。积水何澹澹，众山方莫莫。遥天见斜照，明翠荡无著。一点白鸥来，偶与虚空泊。须臾天风起，鼓舞波涛作。落落写琴声，和我山水乐。冥坐与心融，邈然尘想廊。游尽意不尽，归途亦绰绰。
　　入翠峰寺上西冈待月
　　秋阳播余骄，不夺山行勇。喜剧松风来，飞落山翠重。沙崩路忽侧，泉驶石鼓壅。倚天峰势厚，拔地众木耸。呀然佛宇开，金碧万绿拥。太古寂更寂，开云动无动。旷然我神善，以受烟霞奉。
　　夕景上东岭，暝色起诸壑。独立敛视听，无言合冥漠。妙哉此寸灵，与月同一跃。玉宇开虚空，游氛扫尘廓。下射三万顷，澒洞鱼龙作。仙风澹澹来，佐以诸天乐。
　　晚渡石湖
　　水烟忽上白，渐没青山杪。不知双桥明，全约一湖小。山店不成市，入夜人声悄。弦月忽悠扬，并与西风袅。交秋已半月，残暑苦未了。所赖夜气清，聊逭毒热恼。知心通冥论，矫首凌空窅。直出飞鸟先，孤云同缥缈。
　　梁绍壬
　　梁绍壬，字应来，号晋竹，钱塘人。道乐辛巳举人。有《两般秋雨庵诗》。
　　阑干
　　秋千容易下斜阳，一带参差蛤粉墙。有限楼台添曲折，无边风月要关防。屏山春锁红鹦鹉，栋井宵迷绿凤凰。卷起珠帘三十六，有人背手绕回廊。
　　罗袜无声下玉阶，碧纱窗下小徘徊。尽工宛转和愁倚，不断连环放梦来。曲曲重门通隐约，弓弓步屟费疑猜。间庭尽日凭谁扫，随意春痕渍绿苔。
　　鲍作雨
　　鲍作雨，字云楼，瑞安人。道光辛巳举人。有《六吉斋诗钞》。
　　严濑
　　故人极富贵，先生恒守贞。坐钓澹众虑，非沽高尚名。我今返旧庐，澄波濯尘缨。山共莫相笑，泷水知予情。
　　归咏
　　我来定海游，不唾定海井。晨衙炯周防，夕柝集深省。孤傲笑难降，参谘恧多幸。晶晶海色澄，斤斤军行整。山光入北牖，仿像羲皇境。衰眊怪善忘，老懒苦便静。遗响流逵鸿，遁迹随野黾。还往桂花时，弥年信俄顷。忆昨飓母飞，摧绝估樯影。急雨倾天河，十日余凉冷。才觉宿疾廖，且喜尘事屏。无睡神亦恬，微吟宵转永。
　　鹭屿吟寄京华故人
　　鹭屿嶷立南海中，奔腾决莽来天风。层岩峭壁势飞动，訇如万马声行空。昨日暮过二月半，吴绵卸尽还挥汗。一夜寒风荡宿温，无冬无夏朝朝换。我来鞭石驱神鳌，长飙飞御尻轮飘。振衣直上蓬莱顶，东西乌兔穷秋毫。紫鸾镜水矜羽毛，长吟龙笛生波涛。更谁遗我昆吾刀，斩蛟截鳄青天高。积气重溟水翻墨，黑云万里动春色。玉堂美人在帝侧，且向天南望天北。
　　桐江舟中
　　水向西汉人向东，今年光景昔年同。红镫画舫游天上，翠嶂云岚落镜中。峡转骇翻三尺浪，月明稳挂一帆风。劳劳尘鞅谁能脱，羞见羊裘垂钓翁。
　　何殿春
　　何殿春，字宝锡，号红药，新会人。道光辛巳副贡。有《晚香草堂集》。
　　龙王宫晚望
　　台殿郁岧峣，南溟入望遥。湿云龙户雨，残日虎门潮。叶堕三城暮，天高一雁飘。回飙起蘋末，长啸动荒椒。
　　过锺泽流故居
　　翠合葵阴夕照斜，溪潮初缩见琼沙。三间老屋寂无主，几树野梅寒有花。耽酒纵能娱岁月，参禅何遽住烟霞。苍茫独立频搔首，风撼枯杨起暮鸦。
　　翁心存
　　翁心存，字二铭，号邃庵，常熟人。道光壬午进士，改庶吉士，授编修，官至体仁阁大学士。因病乞休，复起，以大学士衔管工部。赠太保，谥文端。有《知止斋诗集》。
　　题王艺畇江南词后并示香谷
　　谱就江南绝妙词，王郎愁绪正如丝。尊前莫唱家山好，肠断青枫月落时。
　　野田黄雀行
　　游莫逐，雕陵鹊。栖莫近，瑶台鹤。瑶台露冷铩羽翰，雕陵风高遇矰缴。黄云夹陇粱稻肥，关河阻绝不得飞。鸥波浩荡，鸟道崄巇。鹰鹯下视，罻罗高施。黄雀行，声正悲，野田余粒啄欲尽，蓬蒿满目将安之。
　　栖霞阻风
　　塔杪铃言替戾冈，果然旗脚转危樯。荒芦槭槭战秋雨，衰柳垂垂空夕阳。鹢不因风先自退，山如欲语笑人忙。支离病骨余生在，肯逐冥鸿下上翔。
　　药师院看新竹
　　江云帖帖南浦飞，江城清夏昼掩扉。鄙人生无肉食相，冷嚼冰雪骨不肥。尚余一点俗缘在，妙药欲仗空王医。芒鞋径踏药师院，沙路细碎行人稀。深篁苞绿掩金碧，烟外但闻清磬微。叩扃拄策得幽径，坠粉簌簌沾人衣。龙吟鸾啸众仙下，琅玕万个幂四围。连天一气碧云合，不知林外停炎曦。移时静对坐磐石，横出旁茁芜不宜。嫩黄便娟熊袅袅，空翠匼匝香霏霏。玉声玲珑风解箨，金影琐碎波含漪。初生劲节不数尺，郁郁已具干霄姿。脩柯似放一头地，转以侧势相撑披。山僧颇解禅悦味，留客且住携军持。洗铫细烹叶上露，两腋习习清风吹。内观了了见症瘕，如饮大药调上池。渭川千亩贮胸臆，千户侯吾不愿为。痴心思乘箨龙醉，呼童劚取捆载归。寒酸笑杀白司马，苦竹绕宅哦新诗。
　　有感
　　人子朝暮出，倚闾尚徬徨。千里与万里，极目何能望。啮指忽心动，引领祇内伤。伊余髫龀时，随侍于朐阳。山城霜月苦，讲舍秋风凉。母绩儿夜读，共此镫烛光。儿方治《毛诗》，读至《四牡》章。掩卷忽有感，清泪含两眶。阿母顾儿笑，愿儿学范滂。矧当太平时，驰驱敢或遑。男儿志四海，安可恋故乡。长跪谢阿母，教儿以义方。忽忽四十载，膂力犹幸刚。吁嗟奉英簜，何如■稻粱。
　　出山海关
　　王气东来接柳条，长城西去尽临洮。云屯万雉环山海，天设重关划蓟辽。三辅风烟开莽苍，两京筦钥锁岧峣。鲸波不动苍烟碧，亿载皇图巩圣朝。
　　过无锡有感
　　春风吹绿满平芜，路入粱谿水驿纡。山色宛同乡国好，泉声还似旧时无。愁听子夜啼乌鹊，怕说寅年足虎貙。欲问元戎驻兵地，沙边烟雨总模糊。
　　自题药洲访石图
