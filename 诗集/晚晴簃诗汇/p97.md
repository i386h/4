<!-- { "loadSidebar": true } -->
　　岭海多炎威，终冬百卉滋。荣瘁固常理，而乃独迷离。良无冰与雪，安得不纷披。春寒忽以肃，凛烈沁心脾。天道渺难信，执义守襟期。良夜欣宴赏，高会独忘疲。智愚岂有术，兹理察如丝。小人玩细娱，君子怀明夷。立德不在小，慎此白日驰。寒暄迭四序，悟者仅盈卮。素心诚有讬，永怀商山芝。高山不可寻，转侧如轮輹。本无婴物心，所期在幽独。开轩肃宾侣，献酬浮蚁绿。饮醇乃適志，不必杯行促。庭树发鲜花，结根挺岩谷。古幹郁且蟠，振采异繁缛。大抵天地间，杜机成芳淑。纷纷各自媚，贵文而贱朴。良无金石固，见耻鸿与鹄。古来肥遯者，畏垒高卜筑。眷我同心友，亮节各如竹。修竹荫华池，清阴接云表。不与凡卉争，经霜独矫矫。伶伦识其音，宫为黄钟肇。德晖千仞下，结实等瑶草。数斛充臼杵，安用游三岛。彼美此中居，其颜姣以好。道广无杂宾，庭轨何须扫。落叶煮清泉，典籍恣搜讨。驱车一再过，湛然乐深窅。相视各忘言，命酒不知晓。谅无诡随趋，遑计拙与巧。
　　送陆季冲之任郁林
　　骅骝烁电本空群，岭外梅花正俟君。地近苍梧常带雨，天连勾漏半飞云。莫辞椰酒蛮中异，更有芦笙马上闻。此去不须愁薄宦，故人还是沈休文。
　　送王怀人归汉阳寄张素先孟天友
　　芳郊碧草正萋萋，落日河梁手重携。词客高吟《青雀舫》，楚人齐唱《白铜鞮》。城边树色连樊口，江上花明满大隄。十载故交零落尽，因君为访鹿门西。
　　苏楫汝
　　苏楫汝，字用济，新会人。顺治辛丑进士，官内阁中书。有《梅冈集》。
　　次韵高荡荡宿煮石园
　　山馆非无暑，闲心到处秋。闻君与孤鹤，卧对古松丘。轻荫移凉坐，岩城得野游。崖边月初百，定上石西楼。
　　寿林秋浦先生
　　硕果风流在薜萝，主持文藻逸情多。时违不损龙高卧，道大何劳凤作歌。旧学人争推伏胜，一经吾尚及田何。华堂丝管扬亭月，岂独候芭载酒过。
　　叶映榴
　　叶映榴，字炳霞，号苍岩，上海人。顺治辛丑进士，改庶吉士，降国子博士，历官湖广参议道署布政使。殉夏逢龙难，赠工部侍郎，谥忠节。
　　庚申夏至日起武威至张掖
　　武帝功成吏守边，伤心天末是居延。人家板屋风声里，思妇寒衣泪眼前。目断燕支愁见月，槎浮银汉渡经年。惭余不作征西将，药里书囊信一鞭。
　　林尧英
　　林尧英，字蜚伯，莆田人。顺治辛丑进士，由兵马司指挥历官河南提学道佥事。有《澹亭诗略》。
　　初夏忆木兰旧游
　　还望梅峰半，茅斋起寂寥。径通岩顶石，楼瞰海门潮。蝉嘒风中竹，蜗行雨后蕉。澄心点《周易》，滴露在林椒。
　　石室峰头坐，巉岩直接空。云遮江树白，日射海波红。松鼠盘藤蔓，莎鸡隐竹丛。长怀观蜃市，楼阁散柔风。
　　魏裔讷
　　魏裔讷，字观周，一字辩若，号蘧庵，柏乡人。顺治辛丑进士，官江南桃源知县。有《逸林居诗》。
　　丙午春日同柴巨公游龙门
　　蹇裳蹑石磴，缓步入高云。晋国千峰断，秦川一岭分。行人冰上渡，浊浪树边闻。杯酒携良友，相看日欲曛。
　　石佛寺
　　梵宇开何代，钟声峭壁间。高楹基趁石，古佛像因山。萍水攀僧话，烟云荡客颜。残碑经岁月，风雨欲成斑。
　　过金陵
　　鸡鸣山外大江流，迢递孤城暮霭浮。六代遗宫余乱草，千年王气委荒丘。青谿花落春将老，翠柳莺啼麦欲秋。往事不须频怅望，铜驼自古恨难收。
　　王维坤
　　王维绅，字幼舆，号鹅知，长垣人。顺治辛丑进士，官梓潼知县。有《渐细斋集》。
　　舍弟晚至昭署
　　破壁坐萤火，空堂鸣马蹄。凉乘文水上，远自剑门西。辛苦怜吾弟，饥寒愧老妻。何期今夜酒，同醉玉绳低。
　　清明书感
　　稠桑密蔓翠遥遥，独坐空堂对泬寥。风雨愁连小寒食，乡关泪溅闰花朝。万山重复皆遮眼，五斗凄凉尚折腰。手种长乡山畔柳，为谁攀尽最长条。
　　登大伾同孙右汉
　　欲识山容十载余，东风杖履任徐徐。下方钟磬前朝寺，绝壁龙蛇何代书。马鬛已平襄敏墓，莺声空吊次楩居。凭高看足春光好，谁向峰头结草庐。
　　中秋闱中陪家贻上郑次公两主考公宴贡院即旧蜀宫。
　　峨嵋天际月华凉，同上南楼望帝乡。东壁云霞新翰墨，西风禾黍旧宫墙。鱼凫乍辟怜三户，骏骨难求负九方。惟有百花潭尚在，共携杯酒问沧浪。
　　河汉遥连凤阙边，使星久已见双县。何期作赋来王粲，更向传经识郑玄。驷马风流余蔓草，卧龙祠庙老啼鹃。天涯难聚西园侣，珍重婵娟一夜圆。
　　寄申三太史随叔时病假归里
　　骑驴供奉午桥东，谢傅声歌孰与同。为恐黑头难早相，且从白社侣生公。千门柳色沙村雨，十里荷香水阁风。岂似蛮荒愁苦吏，感春独泣乱山中。
　　和答凌玉见送兼怀沈绎堂之作
　　高士春山长薜萝，又披疏雨唱骊歌。龙文宝气来茅屋，马首风沙指大河。别绪桃花潭尚浅，怀人《杕杜》赋偏多。相逢为说君诗好，不数中原旧李何。
　　高之騊
　　高之騊，字圣游。淄川人。顺治辛丑进士，官平越知县。有《含翠堂诗》。
　　旅困值雪
　　冻合遥天暮雪飞，寒肩孤耸拥鹑衣。臣饥欲死当安命，寇乱如麻敢曰归。兄弟鹡鸰贫共急，儿孙牛马老相依。北风吹背萧萧冷，谁寄梅花到竹扉。
　　李世锡
　　李世锡，字帝侯，号霞裳，胶州人。顺治辛丑进士，官嘉鱼知县。有《绮存集》。
　　荒园
　　荒园草木深，时复值长夏。绿影遍方塘，清阴蔽茅舍。白日向西颓，返照穿桑柘。庭花处处开，高低自相亚。翠叶与丹荣，明霞互映射。中有学佛人，身心久休暇。手把寒山诗，欢颜坐及夜。既夜若为眠，狂歌莫能罢。奇哉宝月轮，光明上柳罅。
　　村居
　　少壮农忙老者闲，了知万事不相关。揖人坐语路旁树，窥我行吟墙外山。薄暮日沉云两角，诘朝风动月重环。绳床纵有浮生梦，不过田园水竹间。
　　赵培基
　　赵培基，字二维，号鹿宾，平乡人。顺治辛丑进士，官陵水知县。
　　遣愁
　　故国云山外，音书何日来。烟深溟海暗，风雨夜猿哀。人向百蛮老，鸿应五岭回。自怜愁泪眼，懒上望乡台。
　　旅食随人饱，方言久客通。山云常荫绿，海日早翻红。岚瘴村村雨，桄榔树树风。独怜星月夜，遥与故乡同。
　　秋怀
　　万事愆黄发，艰难吾道违。海深天更远，林暗鸟还飞。避世甘贫病，称兵有是非。初心何日遂，闲杀北山薇。
　　唐世徵
　　唐世徵，字魏子，一字琴叠，湘潭人。顺治辛丑进士，历官江西玉山知县。有《数峰诗》、《燕游草》、《为郎小草》、《碧泉诗钞》。
　　石浦草亭为刘符九
　　竹覆浑无径，村回此有亭。岸烟随暮雨，渚草带春星。溜引畦三亩，山移翠一屏。徵君自经济，丘壑不求铭。
　　侯元棐
　　侯元棐，字友召，号兔园，杞县人。顺治辛丑进士，官德清知县。有《问渡小草》。
　　中秋坐月有感
　　秋月仍如此，荒村倍可怜。百年新白发，万事老青毡。蟋蟀吟何苦，蟾蜍影自圆。亲情常共酌，牢落一灯前。
　　诸嗣郢
　　诸嗣郢，字乾乙，号松槎，一号勿庵，青浦人。顺治辛丑进士。有《九峰山人集》、《溪上吟》。
　　春日徐松之以诗见赠次韵奉答并订山游
　　春风随意柳条新，采药摊书寄此身。休怪白云封不住，桃花原是惹渔人。
　　过第九峰怀古
　　短屐高筇破寂寥，危楼曲圃望迢遥。三春草色埋双俊，一夜钟声换六朝。神虎啸风常习习，乱篁翻雨故潇潇。年来莫话封侯事，流水行云意尽消。
　　九峰草堂同吴梅村先生夜话
　　名花美酒共婆娑，月落乌啼奈晓何。为遇浔阳旧供奉，殷勤重唱《渭城》歌。
　　李自郁
　　李自郁，字文叔，松滋人。顺治辛丑进士。
　　桃花源
　　旧梦荒唐说避秦，桃花辜负几千春。人间那有仙源路，多事刘郎枉问津。
　　苏嵋
　　苏嵋，字依岩，大兴人。顺治辛丑进士。有《圯上吟》。
　　子房山
　　圯桥进履处，洪波没碑颡。留得子房山，颓然立榛莽。可怜楚王峰，朝昏共俯仰。黄石与赤松，令人有余想。当年秦皇鹿，得失如反掌。况乃韩彭辈，身命付罗网。今古此浮名，谁能塞天壤。悲风起林末，谡谡发枯响。空瞻博浪墟，轮蹄自来往。
　　得鹤川守崔斗瞻札
　　剑津离别后，廿载各天涯。山雨迷归雁，淮云急逝骓。干戈方过眼，发鬓已成丝。万里伤心事，音书到下邳。
　　秋望
　　关山迢递夕阳斜，衰草离离客路赊。野水连天惟渡鸟，孤城隐雾半藏花。南来旅雁云边笛，北云归鞍塞上笳。独怪湖滨垂老叟，经年寂寞滞天涯。
　　次俞静庵杂咏
　　一庭新绿散芳阴，犹见残红点客襟。枝上流莺啼不住，方知门外已春深。
●卷三十二
　　费扬古
　　费扬古，满洲旗人。袭封一等公，官至抚远大将军、领侍卫内大臣。谥襄壮。
　　杂诗
　　晋室尚风流，称最惟嵇阮。性僻德无邻，行孤心乃远。犊车自往还，竹林任偃蹇。仰首望飞鸿，举足登绝巘。放浪天地间，久假而不返。无古亦无今，谁复惊岁晚。
　　秋日出都门，言寻西山道。试登最高峰，放眼观浩浩。天风飘塞鸿，荒原衰白草。日暮起层阴，落叶随风扫。烟云荡长空，野水枯行潦。蓟丘古战场，杀气飞霜早。草昧窃英雄，妄意窥大宝。千秋几斗争，士卒涂肝脑。白骨幽黄沙，扑面伤怀抱。倚杖独徘徊，漫忆渭滨老。百世树奇功，长往终难保。何似赤松游，飘然归绝峤。
　　陌上草青青，陇头烟霭霭。行歌田野间，春风拂衣带。野雀集蓬蒿，蛙声满沟浍。小蝶无随人，平楚郁松桧。日午闻鸡鸣，村妇向田外。桑麻四望稠，衣食真足赖。
　　揽衣登高台，悠然舒远眺。林皋木叶飞，荒阪净野烧。塞雁下沙湾，落霞明晚照。天末起悲风，何处哀猿叫。脉脉感幽心，我亦发长啸。云山足徘徊，怀古足凭吊。今昔几何年，临风想同调。
　　和友人山居
　　晨夕对青山，徘徊水石间。风翻花影乱，谷静鸟声闲。芳草迷人远，孤云带鹤还。何年移住此，欹枕听潺湲。
　　夏日
　　荷浦风环十里香，轻罗团扇约微凉。画桥别墅云山外，短笛孤舟返照旁。老树参天阴漠漠，新泉出地响浪浪。幽人自解羲皇趣，林下何妨午梦长。
　　新秋
　　西风瑟瑟又惊秋，绿暗园林雨乍收。金井自寒连晚照，玉箫中断起离愁。江清水落芙蓉岸，夜永香沈翡翠楼。勋业未成空揽镜，生憎白发已盈头。
　　吴兴祚
