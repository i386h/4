<!-- { "loadSidebar": true } -->
　　张曜，字朗斋，钱塘人。由知县官至山东巡抚，一等轻车都尉兼云骑尉世职，加尚书衔。谥勤果。
　　伊吾庐军次
　　酒阑乘兴独登台，万幕无声画角哀。塞上羁留频岁月，不堪犹见雁归来。
　　烽火边城羽檄催，旌旗十万下龙堆。年来无复封侯志，一夜湖山梦几回。
　　张联桂
　　张联桂，字丹叔，江都人。官至广西巡抚。有《延秋吟馆诗钞》。
　　登胜棋楼
　　蚁聚蜂屯十二秋，谁知重上胜棋楼。已随浮世沧桑换，惟见长江日夜流。一局楸枰空得失，六朝烟景足句留。英雄不及卢家妇，依旧湖名唤莫愁。
　　过虎牙滩
　　连山如门忽对峙，一滩前横石齿齿。声振林木惊春雷，势杂风雨奔江水。洪涛吸呿吞孤舟，虎牙森锯毋乃似。巉岩穿凿铁练垂，篙师攒挽争上驶。东风比虎更颠狂，布帆高张疾于矢。我启篷窗窥峭壁，摩天苍翠尺有咫。回头左顾仙人桥，十二峰背环江涘。乘风破浪须臾间，张牙舞爪胡为尔。苛政之猛殊未闻，危滩之险已如此。嗟尔西行入蜀船，黄牛白狗从兹始。
　　晚眺
　　极目群峰列画图，落花风里立平芜。鸭头春水迷高下，鸦背斜阳倏有无。乡思已随云影远，客情犹共月轮孤。万家镫火关忧乐，兴尽归来马识途。
　　吴坤修
　　吴坤修，字子厚，号竹庄，新建人。监生，历官安徽布政使，署巡抚，赠内阁学士衔。有《三耻斋初稿》。
　　依韵酬高大伯敦兼简许六仙屏
　　百战惨何极，藐躬当劫余。苍黄事戎马，寂寞置琴书。泪为群黎洒，家无担石储。自知狂足哂，举世可容予。
　　风义真高古，逢君笑口开。俗尘随地是，清气扑人来。白社同携酒，黄金更筑台。斯文仗维系，珍重出群才。
　　吾爱许夫子，传家守一经。虚心师绿竹，健翮振苍冥。车笠盟如水，干戈鬓欲星。故乡尚烽火，何忍向南溟。
　　再过马当
　　南州久矣无高阁，江上诗人今又还。借一帆风无用处，掀髯空对马当山。
　　答王戎部孝凤见寄
　　别去惟余两鬓皤，离怀可奈故人何。不堪万里飘零甚，况值中年感慨多。夜雨几时同把酒，朔风今日尚横戈。千秋独羡鸱夷子，一舸偏能访苎萝。
　　长善
　　长善，字乐初，满洲旗人。官至广州将军。有《芝隐室诗存》。
　　巡边
　　一年一度按巡边，蓟北渔阳九月天。叠叠乱云迷战垒，荒荒古道入溪烟。貔貅列戍资专阃，台障经营仰昔贤。好趁高秋勤肄武，关河快著祖生鞭。
　　大漠穷秋草正肥，健儿队队马如飞。千旌耀日争前导，羽扇临风效一挥。极塞黄尘消客鬓，满山红叶扑征衣。建昌东望挑林口，落照长河且驻騑。
　　去年枹鼓报仓黄，驿骑喧腾羽檄忙。稍喜从天下飞将，更闻清野到穷乡。数声晓角高峰月，万帐平沙午夜霜。自古筹边须善策，令严刁斗重周防。
　　柳营迤逦过三屯，见说登坛上将尊。绝代勋名埋断碣，多时峰火黯荒村。军门已献辽河捷，野戍犹惊旅梦魂。三十一关东去远，掌中形胜有谁论。
　　短衣匹马忆东征，早岁曾经古北平。此日扬扬持使节，重来屑屑笑儒生。车铃替戾卢龙塞，烟水空濛孤竹城。且喜风尘洽亲故，金樽银烛共相迎。
　　草窃狐鸣剽市闤，团民杀贼诏频颁。朝歌设策求才少，魏国忧时刺勇艰。岂有萑苻终梗化，尽闻刀笔擅容奸。苍茫不尽关山感，又逐燕鸿自往还。
　　魁玉
　　魁玉，字时若，满洲旗人。荆州驻防，由<广阴>生官至成都将军。谥果肃。有《翠筠馆诗存》。
　　雨止
　　积雨檐前歇，风情惬素襟。楼头疏柳重，槛外湿云深。翠色拥丘壑，泉声通竹林。今宵知有月，坐待且横琴。
　　舟次高邮
　　才入秦邮浦，征途去正悠。人家随岸转，淮水抱城流。古塔凌烟耸，轻帆带雨收。乡关云树杳，目极使人愁。
　　李桓
　　李桓，字叔虎，号黼堂，湘阴人。历官江西布政使，署巡抚。有《宝韦斋类稿》。
　　快雨得李冰叔大令复书补示客秋赠行旧句次韵却寄
　　西园飞盖渺难扳，失喜鱼书快往还。慰我停云思霭霭，宜人凉雨况潸潸。三秋别绪萦潭水，万里诗情到海山。为报烦忧都解脱，一心空洞一身闲。
　　送王壬秋孝廉入蜀
　　言指齐东路，幡然入蜀行。招邀皆旧好，慷慨见平生。古道谁堪讬，奇才不可名。慎旃天下险，幕府正论兵。
　　小聚忽为别，游踪何日还。颓唐吾欲老，气谊晚弥坚。指数真知己，心仪属大贤。相期各努力，旷世几人传。
　　唐树森
　　唐树森，字穀九，号艺农，善化人。诸生，历官贵州按察使。有《澹吾室诗钞》。
　　答何青耜咏赠鲈鱼
　　鲈羹风味赖翁知，况值加餐待客时。料得濠梁多逸趣，半江红叶换新诗。
　　金安清
　　金安清，字眉生，嘉善人。历官湖北督粮道。有《偶园诗钞》。
　　无题
　　天际轻阴懒放晴，隔江笳吹动严城。乡心对酒愁难醉，倦眼看书老尚明。客里交游同骨肉，梦中欢笑又升平。吴兴可记山居日，一样前溪折竹声。
　　寄严缁生昆季
　　峨峨巨舰驾空行，万壑千岩络绎迎。赤壁自关天下险，黄楼不负古来名。遭时将吏功终就，失路英雄世尚争。搔首临风漫惆怅，《南华》鹏鷃等浮生。
　　崇祐
　　崇祐，字辅心，汉军旗人。由笔帖式历官内务府郎中。有《养志书屋诗存》。
　　泛舟遇雨
　　满天风雨促舟回，万顷波涛雪浪堆。半幅蒲帆两枝桨，诗人已自画中来。
　　夜临湖上
　　凉宵一雨快新晴，洗出江容万里清。天际帆樯秋自远，水边楼阁月初明。深溪风闪渔镫影，野寺云流佛磬声。俯仰无言人寂寂，小舟闲在藕塘横。
　　斌椿
　　斌椿，字友松，满洲旗人。官郎中。有《海国胜游草》、《天外归帆草》。
　　过之罘岛至烟台观海楼登眺
　　山势郁崔嵬，之罘入海来。鲛人货珠贝，蜃气幻楼台。岛峙千屏列，波平一镜开。登高思琢句，恨乏谪仙才。
　　寄杨简侯表弟
　　五年林下纵清谈，策马西陲我未堪。今日定教君艳羡，杏花时节在江南。
　　宗韶
　　宗韶，字子美，满洲旗人。官兵部员外郎。有《四松草堂诗集》。
　　早行
　　曙色来天外，征衫怯晓风。马行残月下，人在乱山中。石侧蚕丛险，烟开鸟道通。思乡心更切，前路尚飘蓬。
　　怀李骁骑伊犁
　　故人天末去，秋至未言归。不见锦笺到，又看黄叶飞。寒风侵板屋，明月满征衣。为问从戎客，何时始合围。
　　病中作
　　孤负黄花九月天，病多渐与酒无缘。妻贫犹问饔飧来，仆猾偏侵药饵钱。愁极妄思千日醉，夜长静对一镫眠。登临妒杀西山客，碧嶂丹枫锦样鲜。
　　废宅行
　　瞻云坊北大市南，其间道路我所谙。路傍废宅怆心目，试问故老犹能谈。老人今年八十余，自言犹记创造初。达官归来富囊橐，锄茅平地营新居。移山种树穷人力，千夫昼夜无休息。沈檀为户柟作梁，金碧楼台华丽极。重楼十楹藏美人，美人分占名园春。笙歌昼酣乱细语，罗绮夜舞生香尘。春来秋去光阴速，过眼豪华如转毂。歌声未已哭声哀，隙地犹余未完屋。比来居者复三迁，草满平池卧白莲。旧日夕阳穿绣户，经年积雨塌花塼。贫者难居富者弃，修葺不成拆毁易。美人不见画楼平，兴衰见惯浑闲事。桑田沧海有变更，世间万事浮云轻。达官墓道荒草满，不复宰树遮天青。君不见昨日牛车载大木，又向谁家筑华屋。
　　梓潼道上
　　山色依天尽，开眸意豁然。风高云薄命，道古树延年。冬水碧无底，夕阳红可怜。回头谢奇险，一为驻吟鞭。
　　李江
　　李江，字观澜，蓟州人。官兵部主事。有《龙泉园诗草》。
　　九日过龙泉寺
　　百岁几今日，循溪来上方。水流山影活，风过叶声凉。晚果经霜赤，秋瓜卧地黄。道人知爱菊，篱畔未全荒。
　　徐志源
　　徐志源，字伯英，武进人。官国子监监丞。有《吟香草堂遗诗》。
　　闻雁
　　已是萧萧落叶声，更闻孤雁客心惊。关山到处多矰缴，冷月凄风况独征。
　　浭阳早发
　　鸡声啼不住，催客上征车。瘦马踏残月，荒城起戍笳。稀疏星数点，隐约路三叉。地白天将晓，寒风散早鸦。
　　王庆勋
　　王庆勋，字叔彝，一字菽畦，上海人。浙江候补道。有《诒安堂集》。
　　夜泊
　　远树团烟密，孤帆带露收。江潮三港入，渔火一星浮。乡梦围新月，风声逼晚秋。清笳何处起，哀挟暮云流。
　　浒墅关夜雨
　　篷背潇潇雨，更深洒未停。湿云围岸黑，残梦逼镫青。夜永沈街柝，风尖飐塔铃。邻舟歌水调，倚枕不堪听。
　　同棣庵泉孙游豫园
　　石气连湖气，斜阳并入秋。潮声争港出，云影抱城流。客访花三径，入薰酒一楼。溪山真不俗，最好是清游。
　　红桥舟中即景
　　芳树丛丛合，春光簇眼前。潮争桥路狭，船护柳阴圆。云划天边雨，村拦草际烟。篷窗无个事，兄弟对床眠。
　　{夭明}子桥舟夜
　　林黑疑无路，扁舟触浪回。泪多怜短烛，酒劣畏深杯。新月排云出，残钟渡水来。今宵诗梦健，飞过钓鱼台。
　　同东野夜话
　　春来最易触愁根，往事从头仔细论。劫外莺花伤杜牧，眼中人物笑桓温。江湖难许寻诗梦，风雨犹堪数酒痕。随意杯盘知未俗，为邀明月不关门。
　　秋夕舟中书怀
　　肯负江边月，篷窗灭烛看。风筛虫语细，云裹雁声寒。吮笔诗初就，倾杯酒已残。今宵归梦阻，都被乱峰拦。
　　文汉光
　　文汉光，初名聚奎，字锺甫，桐城人。咸丰元年举孝廉方正，官光禄寺署正。有《文徵君遗诗》。
　　癸丑除夕时寄居双忠庵
　　萧条破寺寄寒毡，收拾闲堂肃祭筵。尚著黑貂存汉腊，愁听白鹤语尧年。拈花偶契佛三昧，缚草拚装鬼一船。剩有遗书藏复壁，来朝开帙理新篇。
　　怀存庄
　　秋风动淮泗，万叶已纷飞。昨夜闻征雁，寒霜照铁衣。兵戈官道梗，患难故交稀。共有思亲泪，何当并辔归。
　　姚庆恩
　　姚庆恩，字春蘧，江宁人。候选道，赠光禄寺卿。有《红藕花馆》、《小忽雷室》、《西征铙唱》等集。
　　许州题壁
　　敝车破笠抟风沙，襄许历历情如麻。树云四面绿压地，黄莺一声春无涯。忽见人家在坡底，闲向青山傲朱邸。俗尘常垢奔波人，那得洒然山雨洗。
　　抵丹徒
　　何人重此辟蒿莱，北固南徐想霸才。万顷江光天外落，六朝山色枕边来。波恬八表鱼龙静，云满阡冈草木哀。客里马周谁更识，只同乌帽溷尘埃。
　　次邢台
