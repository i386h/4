<!-- { "loadSidebar": true } -->
　　山巅昼忽暝，飒然生凉吹。凭高俯园林，迷濛但空翠。晴游非不佳，既雨转深邃。假盖问禅僧，下岭款萧寺。入门旋出门，缓步俄焉至。园丁导我行，幽景天然异。有泉注作池，其源本第二。云根古苔斑，木杪苍烟腻。石径小桥通，深院幽篁媚。一览得其全，闲身片时寄。
　　包山显庆禅寺
　　山行不知远，丛木忽苍翠。青岚起层冈，幽幽隐古寺。初地肇萧梁，嘉名赐唐帝。复有慈受僧，结庐传宋世。寺前五株松，落落擎天势。虬角不可攀，龙鳞时或坠。山僧颇好名，窃附五柳意。揖余为余言，此树阅千岁。其下两石幢，中藏佛舍利。剔藓试摩挲，其一本无志。其一会昌年，僧契元书字。字字空王言，历历时日记。颇通瘦硬神，亦饶烟云气。幸藏深山间，勿为椎拓累。守拙全天真，斯理得罕譬。少小慕松陵，倡和金兰契。今来精舍中，曾是结遐企。栋宇中劫灰，林壑余古致。我亦烟波徒，翛然愿高寄。
　　访钱塘袁简斋太史于金陵之随园太史有诗赠行并题梅花诗话夜宿小仓山房赋
　　九天珠玉落尘寰，直送西登剑阁关。一夜分明宿天上，来朝依旧走人间。似公国士知能几，愧我平时学未娴。别后峨眉嵩华顶，相思如见小仓山。
　　五丁峡
　　悬崖万仞高，飞流横界道。阴风飒立中，奇石矗云表。日月东西亏，雷霆昼夜绕。壮哉五丁峡，天险辟匠巧。行人水中行，一线走深窈。左防天柱折，右恐冰山倒。身非猿猱升，心虞豺虎咬。远峰青濛濛，密雨白浩浩。牧犊竟得蜀，秦人计何狡。壮士化尘埃，遗迹幸未扫。虽异巨灵掌，绝胜飞鸿爪。仪错今安在，怀古忧心悄。前登羊鹿坪，山山啼悲鸟。
　　泗上亭
　　泗上亭，王业起。秦皇侈言万世君，那知亭长是天子。亭长纵观秦皇帝，喟然丈夫当如此。车驾东游厌王气，亭长自疑私自喜。亭长作天子，县吏为相国，开国君相萃一邑。沛中邑，泗上亭。殷亳都，周镐京。
　　吴栻
　　吴栻，字敬亭，碾伯人。乾隆丁酉举人。有《岁吟录》。
　　宿三桥吊淮阴侯
　　客馆衔杯说未央，淮阴往事正堪伤。推心已得逢真主，蹑足何须立假王。即肯千金酬一饭，不难百战宥三章。可怜酒后狂歌日，猛士谁人守四方。
　　感阳怀古
　　祖龙遗事久荒唐，今日青门草又芳。渭水东流通砥柱，骊山西折走咸阳。龙争久识由三户，蚕食空教毕六王。一恸沙邱成往事，后人犹自赋阿房。
　　中秋夜独酌
　　独坐萧斋自掩扉，杯残仆倦怅依依。一帘疏雨青镫暗，万里秋风白雁飞。庾亮楼头今夜好，张骞槎上几人归。栖迟视见添斑鬓，何日沧江觅旧矶。
　　游郭处士庄
　　几里松阴处士家，亭台潇洒静无哗。幽人睡起浑无事，半卷疏帘看晚霞。
　　汪彝铭
　　汪彝铭，字宝吉，号吉石，秀水人。乾隆丁酉副贡，官禹州州判。有《吉石斋集》。
　　青阳县
　　劳人恋晓衾，程途起戊夜。冈势复崚嶒，随溪上而下。峭石插远空，一径通幽罅。晨曦动林端，葱翠光四射。树多山不蛮，萧飒安知夏。青阳古陵阳，镇名尚凭藉。峨峨九子山，陆地莲花化。此处怀诗仙，何年访书舍。
　　对月
　　移榻纳凉乐事，行杯讬兴闲身。月下一声长啸，庭前四顾无人。
　　韦佩金
　　韦佩金，字酉山，又字书城，江都人。乾隆戊戌进士，官凌云知县。有《经遗堂集》。
　　丹阳道中
　　雨过千林滴，岸深一河静。树老就支屋，瓜熟全覆井。村儿贫不丐，病妇容能整。刹荒倚严鬼，花孤傲秋靓。泥牛下阪重，蓑人弄罾暝。远化青山烟，阴无万物影。邮程过易忘，昔游见应省。抚心感衰病，倦目括风景。浪迹无所成，江山岂心肯。
　　出都兼旬明日是江南境
　　六渡黄河水，车箱鬓欲丝。健饶为客味，贫愿到家迟。湖月初弦夜，桥霜渐白时。路尘才碾尽，已误菊花期。
　　汉水雨度
　　汉水不变酒，萧然春若秋。清明连夜雨，花柳一江愁。鼓我沧浪棹，何年西北流。纷纷峭帆去，七日下扬州。
　　发汉阳宿黄陂县
　　送我汉东路，东风吹散丝。大瓢云梦酒，残纸简栖碑。竹屋鱼蛮子，江舟水马儿。前勋相韦虎，一旅障南司。
　　常州客感
　　户小何心对酒觥，劫终无复理棋枰。吹镫雨夜衾初薄，飘瓦秋空梦不成。叶落随风思树苦，江长到海记源清。山茶伐尽双鬟嫁，病榻僧楼十载情。
　　香阜寺（城东五里。）
　　长河崇精舍，风露轩秋谷。土香芝术暖，树密台殿复。繁花众蝶喜，深云一房宿。水容白日静，松门凉月绿。闻钟遂成往，经过肆闲瞩。无声堂饭僧，有影岸归牧。林晚众翼喧，孤禽下寻竹。
　　同陈十（锦）黄四（衢）冯三（学礼）吴二（本春）塔山寒望（塔山在怀集县南二里。）
　　绪风款冬心，零雨补月额。方寒节候迟，沿溪叶未脱。同居四五人，先期戒朝秣。言从万瓦外，一快霜野阔。澄水面可照，疏芳聊手掇。绁林企单椒，望见久莫达。瞻前及翠微，顾后已木末。食单先僧厨，小憩倚寺闼。荡胸远天开，舒眼四望豁。临贺送寂寥，泷吏戏乖剌。滮彼南溪水，东北流活活。独葆在山清，皎然不敢夺。归骑钟鱼催，来径羊牛括。待渡寻鹿场，植援聚鱼沫。山醉习氏池，柳记袁家渴。人村暖可亲，旧荜恋难割。长江大艑重，清湘雁程遏。胜境无穷探，所嗟故乡越。
　　杨元恺
　　杨元恺，字湘石，钱塘人。乾隆戊戌进士，官叶县知县。有《是亦草堂稿》。
　　信步
　　信步踏秋色，疏钟时一闻。风清凉似水，山远淡于云。忽叩紫霄观，不逢华盖君。苍苍归路杳，松竹带斜曛。
　　官隄柳
　　生不愿为官隄柳，削皮斩枝若枯帚。列树空存表道名，攀条无复行人手。漠漠平原一片尘，天涯无树著青春。寒鸦落日栖不得，孤根月黑如长人。人生荣悴都如此，得意从来偶然尔。灵和风度祇当年，江潭摇落秋风里。二月西湖春尚寒，万条低亚玉阑干。谁道东风一种树，江南江北不同看。
　　王元勋
　　王元勋，字叔华，嘉定人。乾隆戊戌进士，官徐州教授。有《易圃诗钞》。
　　晨发常山途中瞩目
　　清晨登篮舆，逶迤遵山麓。飞流界道鸣，弱蔓垂桥绿。暧暧开初日，迟迟展遐瞩。苍山亘连娟，白云互断续。崖豁山乔林，溪回隐丛竹。每闻劳者歌，因想高人躅。烟霞资清真，翛然在空谷。
　　登雨花台遂谒方景诸公祠
　　秣陵城南秋雨来，西风吹上雨花台。台高俯瞰白下尽，渡江云断斜阳开。江声如雷走吴楚，木叶翻飞塔铃语。龙盘虎踞难久居，吴宫晋苑知何处。梅冈东下谒丛祠，野草垂花覆断碑。拾得祠前五色石，犹疑碧血染当时。六朝文物终沦丧，燕邸少师亦虚妄。重怀忠节独迟留，归看暮霭横秋嶂。
　　和钱溉亭梦游庐山观瀑布歌
　　闻有金仙控鸾龙，纵观宇宙探鸿蒙。朝行五岳雷雨上，暮宿三山云海重。卢敖汗漫未足从，耸身直上凌紫穹。手擘昆仑双玉峰，俯视银河下注声淙淙。生小学道嗟无功，十年安神存绛宫。丹砂如雪铅华红，药成自谓得轻举，罡风吹落尘埃中。咫尺名山不可到，何况远蹑万里浩荡之遐踪。匡庐九叠张屏风，昔年江上曾相逢。遥瞻瀑布挂苍壁，恍讶层霄垂白虹。树色半岩遮欲断，云阴几叠穿还通。飞流溅洒金芙蓉，上有五老招我巢云松。轻帆驾浪何怱怱，犹看练光雪影断续明林丛。回首旧游成断梦，徒余景象罗心胸。世间好梦不易得，恨君昔梦无由同。岂真君身有仙骨，远随颢气高飞冲。七岭双阙青濛濛，峦阜围合无西东。但见水帘不卷千尺垂珑璁，蘧然一枕得大適，纷如万虑都虚空。曾否石梁桂树下，玉杯承露逢老翁。如何不获一援手，摧眉戢翼归樊笼。学仙不成且饮酒，穷愁莫放玻璃锺。兴发正须寻李白，入社自可招陶公，醉乡岁月何从容。九派雪山带萦结，十洲香草花蒙茸。眼底方将卑华嵩，直看海水壁立磨青铜，吾将与君神游八极相与无终穷。
　　桐溪即目
　　桐君未可见，溪水自潺湲。帆挂浮云外，舟行乱石间。画眉啼不住，白鹭立言闲。独把盈尊酒，临流看暮山。
　　九日同钱竹汀先生曹习庵舍人登陶然亭有作
　　孤亭直上出疏林，槛外飞鸿送远音。满地夕阳明潦水，遥空寒色散云阴。凭高易下怀乡泪，客久难为游子吟。差喜金门多旧识，凤城佳日共登临。
　　赤沙湖
　　八月雁南翔，湖波接混茫。水中散村落，木末度帆樯。山远秋容淡，天低夕照黄。芳洲独延伫，宿莽引余香。
　　湘中漫兴
　　春风独上木兰舟，漂泊初从楚泽游。屈宋有魂招不得，白云无尽水空流。
　　渺渺春波鼓枻迟，苍苍晓色起愁思。深林杜宇啼初急，花落黄陵帝子祠。
　　章学诚
　　章学诚，字实斋，会稽人。乾隆戊戌进士，官国子监典籍。有《章氏遗书》。
　　丁巳岁暮书怀投赠宾谷转运因以志别
