<!-- { "loadSidebar": true } -->
　　齐虏得官乃以口，臣朔长饥索升斗。朱鸟归肆行翾翾，我春辞家秋未还。读书佳句坐叹息，诗梦已落吴淞间。旗亭一曲黄河上，四座无言独心赏。天街夜凉如水明，阑干曲录环碧城。愿接云軿与天语，美人颜色苕之荣。眼中少年今老矣，安陵昔日繁华子。前鱼已自为人怜，蛛丝还能助我喜。万古牢愁未入弦，欲竟此曲无人弹。丈夫意气属有在，挂席千里难追攀。我欲随君且入剡中去，李白一生自爱游名山。
　　潞河舟次叠前韵柬花农同年
　　少傅勋庸在天口，尚知喉舌犹北斗。仍晜文采何斑斑，早朝携得香烟还。蓬莱清邃足官府，风月不到非人间。蔡侯并掉词坛鞅，偶出城南事游赏。嘤鸣相召笔再赓，佳句往往夸连城。诗家自有麟阁在，未知浮世谁枯荣。即今京国号多士，我归去访鸱夷子。游客方深鲈脍思，慈母已占鹊声喜。潞河新月蛾眉云，南飞有雁君莫弹。西风残叶埽不尽，晚烟疏柳犹堪攀。但愿儒馆献歌戎堠息，看君玉堂昼掩吟春山。
　　苦热
　　我昔三年客幽冀，穷庐畏寒缩如猬。秋非我秋冬非冬，独喜炎天有爽致。今年江南苦溽暑，草木无端被熏煮。书生偃蹇体肤漫，默塞低头汗注雨。微风不起焦烟红，块若鱼置枯池中。穷鳞何惜升斗水，径欲上诉烦天公。人生动觉故乡好，我居南方恨郁燠。万事转移有如此，世间初念那可保。跰鲜安识造物意，且展琉璃倒身睡。会著一啸清风来，净洗千里无纤埃。
　　容城杨忠愍公墓
　　常傍松筠想故居，白杨墓道更萧疏。埋轮事忆张文纪，下马坟寻董仲舒。大鸟能来知不忝，蚺蛇有胆定何如。奸谀骨朽知何处，十载钤山笑读书。
　　王懿荣
　　王懿荣，字正孺，一字廉生，福山人。光绪庚辰进士，改庶吉士，授编修，官祭酒。殉难，赠侍郎衔，谥文敏。有遗集。
　　潘伯寅侍郎滂喜斋拓先秦彝器歌
　　司农堂前百宝罗，乙爵辛卣相击摩。周季保彝季悆鼎，郘钟鲁{将鼎}■王盉。更有召中生姒鬲，世间此物存岂多。鲰生登堂拓百本，青毡翠墨亲摩挲。考文释器徵所出，长安易水太山阿。卣曰父辛爵曰乙，先后毫社追猗那。爵上土花没瑶饰，一文当柱形如禾。中流及缘作亚字，朝饯馈献应同科。乙辛柔日皆内事，古义简所无枝柯。更有一器特精好，是名曰盉读如和。从禾得声非后起，我于音学无偏颇。世人争訽歌麻部，尽随娑媻改娑婆。尤附会者周桼呁，宁知两罍释非讹。此文唯■不可读，姬殊之夫名孰何。一鼎一彝皆季氏，悆也保也字未磨。作鬲召中君奭裔，旧姻生姒茑与萝。奇者鲁内小臣{将鼎}，陪臣助祭锵鸣珂。侯生作器登明堂，骏奔欲奏清庙歌。更从郘钟识郘后，共公庚舆谥靡陀。郘子公族美田事，不须赤芾兼雕戈。作钟八肆{宀县}四堵，革亦曰■鼓则鼍。传闻此钟出岸曲，当随沂泗入黄河。司农读书天禄阁，古文奇字共切磋。从兹蒐采富藏弆，大收仓籀穷羲娥。愧余装治止墨本，{匚夹}笥渗漯生青螺。是日拓者人尽酒，吴孙二胡颜已酡。
　　戚武毅公宝刀歌谢莱阳徐明府桂宝同年
　　昔年曾刻《南塘集》，今朝喜得戚家刀。刀轻如纸光如水，两行款识秋芒豪。上镌万历十年字，是时公居蓟镇地。登州戚氏岳家军，铸刀初成姓为记。忆昔浙闽与三边，公所到处皆凌烟。虏酒朔风不成醉，精神炯炯三百年。几经流传济南驿，徐侯得之若拱壁。银函未改明时装，鹈血染苔花碧。我今持节过莱阳，下马直上徐侯堂。徐侯宝刀举相赠，知余团练兼御防。千金挂树生不疑，楚弓楚得千古奇。即今防边无二义，关东诸将何离披。北洋舟师更无论，一掷二千六百万。遂令穷岛逞天骄，海夹虾夷任滋蔓。朝廷命我治乡兵，徐侯与我同岁生。俯仰东南天半壁，酒酣斫地泪纵横。
　　左绍佐
　　左绍佐，字笏卿，应山人。光绪庚辰进士，改庶吉士，授刑部主事，历官广东南韶连兵备道。有《竹勿生诗钞》。
　　送张次珊通政归湖北
　　已听斯人去，时危当奈何。三年同白社，六月渡黄河。匹马关程远，惊蝉驿路多。我魂招不得，合眼是兵戈。
　　南韶使者歌
　　填词作诗亦不恶，焉用聚铁铸大错。南韶使者旧台臣，迂性与时常枘凿。旅食京华三十年，鹓鸾队底藏孤鹤。踪迹看如水上萍，交游半似风中萚。而今已是白头翁，坐对疲氓意萧索。眼前书卷一秋檠，梦里溪山几芒屩。高谈欲吐觉心慵，良法思行苦才薄。皎皎圆蟾竹映窗，沈沈苦雨苔欺阁。生涯醉醒自无聊，世事苍黄吁可愕。鹿门深处近吾家，归与庞公行采药。
　　和江杏村侍御都门留别诗
　　闽粤东南地接连，写情还讬衍波笺。贾生毕竟能忧汉，乐毅何曾欲去燕。世事浮云聊送眼，吾侪何日更随肩。都门帐饮车如水，脱手新诗万口传。
　　沪上晤朱古微侍郎张次珊通参
　　白社凋零老若何，贞元朝士更无多。五更残梦余疏点，一局枯棋值烂柯。怀药有人居月殿，乘槎无路向天河。兰成萧瑟还词赋，百丈山头日已矬。
　　题翁文恭公家书遗札为孙师郑吏部作
　　韦平家世燕许笔，文采风流俱第一。临池洒翰自天性，精能上与颜杨匹。水镜衡才玉尺量，阴阴桃李在门墙。君称提瑟升堂者，我亦追随弟子行。蓬莱浪高引舟处，何期海畔生童桑。家书乃在岁丁丑，旧学甘盘资启牖。湖山收身早在念，淡泊岂落疏傅后。处人骨肉良大难，升沈有数非偶然。身后易名无溢美，此心皓月当中天。平生一掬羊昙泪，东城寂寞回车地。泰山流落只毫芒，后五百年弥珍贵。
　　安维峻
　　安维峻，字晓峰，秦安人。光绪庚辰进士，历官福建道监察御史。有《望云山房诗集》。
　　出大境门沿西沟行观元宝山用陶公还旧居韵
　　关柳已春色，出门何所归。行行见流水，呜咽鸣声悲。涓流岂无补，江河日以非。愿言激清波，顾影亦孑遗。柳腰风前折，妩媚空依依。培塿无松柏，此理宜穷推。华风渐夷俗，吾道何其衰。知音念锺子，援琴为汝挥。
　　夕阳下山去，缓缓踏春归。欲赋王孙草，恐增游子悲。草亦报春晖，柰何人独非。顾惟苍苍者，弃我竟如遗。霄汉不得上，一枝聊可依。器之真铁汉，谬为世所推。浮云蔽白日，扫除力未衰。誓将缚大帚，为天效一挥。
　　次韵答锺愚公
　　兀自伤秋计已痴，百年世事一枰棋。祇应梅福称仙尉，谁道王敦是可儿。梦里狂言犹草疏，春来转瞬即瓜时。天涯亦有濠梁客，话到忘机两不知。
　　王颂蔚
　　王颂蔚，号芾卿，又号蒿隐，长洲人。光绪庚辰进士，改庶吉士，历官户部郎中。有《写礼庼遗著》。
　　病中蒙潘伯寅少宰饷群籍并示消夏六咏率成长歌跋于纸尾
　　长安六月积淫潦，键关卧病车罕过。欲藉古人起废疾，随身书卷携无多。伻来陈讯走流汗，瑶华循诵颜先和。发函突兀见精椠，如遇卢扁疗沈疴。诸公衮衮富述作，津逮末学犹江河。《消夏六咏》最奇崛，知君饕古穷羲娲。南皮张饮自矜许，邺中七子真幺麽。何如锐精究篆古，取证经义功不磨。少宰斋中富藏弆，商周典物如星罗。抉扬土花发奇字，粟雨鬼哭群灵呵。吉金摹据良不易，康成误解凤尾娑。盉煮荐体本非镬，孙陆瞽说殊沿讹。希冯迺以盉为味，《玉篇》传后将谁詑。颉诵不作古文晦，弡释为张池为沱。京洛冠盖掩群雅，崡穆虽博难同科。沙南片石释者鲜，安世默识论不颇。获奋字谊本洨长，钩据脱尽前人窠。隐侯见之必狂喜，可惜宿草归山阿。古印累累亦典贵，嬴刘爵号能缕覼。持此上补百官表，淹贯岂让扶风娥。咄哉彦远不识字，胡言斫玉藐毋驮。石斋遗砚失复得，流传墨妙由东坡。群儿但宝香姜瓦，狗脚邺焉足诃。世间神物各有数，汉百碑砚归烟萝。吴会藏书甲天下，绛云传是扬其波。佞宋主人最后起，爱书成癖犹金陀。一廛百宋悉善本，况有涧翁相切劘。越来溪边石鼓吼，南中旧椠灰兵戈。君家赐书本充栋，一朝化去如龙梭。方今粲晏右文学，明堂黼黻登雅歌。少宰遍窥中秘籍，论思扃禁吟羔紽。月廪悉以置篇简，古绨鼊首熏沈螺。搉扬文史盍朋戠，躧履蹋残厅事莎。孤寒三百尽頫首，搜扬潜逸来槃薖。男儿性命在文字，一卷能寿非坎轲。牟首尽载士安序，传播奚止一刹那。走也浅学本肤受，石墨金薤空摩挲。观碑太学但自恨，鱮柳不辨成蹉跎。君今赠我宛委秘，贫儿暴富惭颜酡。惜我不寻比邻住，假观宝墨穷籀蝌。会当归去访林屋，禹书窃读惊蛟鼍。
　　东坡生日高碧湄刺史刘泖生司马招集傅星槎太守寓斋同杨见山丈叶鞠裳同年赋
　　风雪十日不放晴，城南裹迹年峥嵘。胜流走简辱蓬荜，招我来莅新诗盟。今年太岁建丙子，支干正协眉山生。酌取寒泉设嘉祀，选胜近就糜都兵。是时园中梅破萼，玉龙起舞笛吹落。主客忘形倒浊醪，酒香花气侵帘幕。恍疑身在小罗浮，醉起折枝酬玉局。公昔信宿来吴中，实惟甲寅之春癸丑冬。观镫曾和王规父，饮酒还过闾邱公。三瑞堂与虎邱寺，城西往往留雪鸿。可怜命宫坐磨蝎，九死孤臣海南谪。蛮唱黎歌客倦听，吴天回首渺何极。契顺远来询起居，十颂寒山慰岑寂。当年置酒赤壁矶，江上献寿豪情飞。紫裘王郎奏新弄，惊起乌鹊无枝依。八百卅年一弹指，笠屐丰神尚如此。泂酌亭上识遗像，须眉雅与陶庐似。清都道士径幽琳，与公生年同丙子。更有幕府老沈逵，飘泊广南穷不死。三人踪迹渺难详，皆以生年显骥尾。先辈风流赋乐神，良会自昔推绵津。后来冶城更继起，孙郎才调高绝伦。我吴坛坫久无主，题襟谁复联今雨。家家膢腊祀黄羊，不为髯翁荐芳醴。风雅主持赖寓贤，玉梅花下分朋笺。醉写松鹤为公寿，南飞一曲娱神弦。若准贾岛祭诗例，迟鸿最是呕心篇。下走深惭与雅集，围炉欢笑驱烟黑。但愿朋好不分张，白发年年作生日。
　　挽高碧湄刺史
