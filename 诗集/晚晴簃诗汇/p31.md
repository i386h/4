<!-- { "loadSidebar": true } -->
　　旅食多归梦，庭帏正北悬。重来轻齿发，千里入烽烟。书画江城市，弓刀塞草天。至今明月夜，无地拜啼鹃。
　　雨后林虑道中早行
　　晓渡青泥坂，秋花乱马蹄。不知山寺近，渐觉远村低。万事惊鼙鼓，孤云入杖藜。苏门高卧处，为访碧峰西。
　　宝鸡巷访吴见末比部即订九日之游
　　卜宅依寒水，朝回只闭关。见君当落叶，此地有空山。雨歇秋仍暖，官贫老更闲。登高何处好，屦杖许追攀。
　　登岱
　　殿阁盘空界，镫香出绛霄。到门诸念绝，终夜百灵朝。石闼驯双虎，天风落皂雕。玉浆如可待，未觉沃州遥。
　　西郊
　　风吹荻叶满渔梁，野菊乘秋亦暂香。边郡早寒沙漠漠，水村多雨月苍苍。常持白羽寻云壑，敢羡华裾负草堂。何事暗蛩催鬓发，一年今已过重阳。
　　寄宋吏部玉叔
　　风雨常怀宋玉悲，岳云海树远离离。春生太液鱼龙啸，月满空陂雁鹜饥。先辈风流成李贺，同时歌咏附王维。定知脱略能倾倒，竹仗从为汗漫期。
　　无才
　　窗下平田细路分，樵歌几处远犹闻。涛声夜落漳南树，山色晴分冀北云。曲岸人家依紫蓼，衡门客到煮青芹。无才合就穷途老，车马休惊白鹭群。
　　己丑生日
　　行歌何处问幽栖，滏口孤亭郡堞西。渐觉悲欢从俗懒，漫将怀抱向人低。惊猿莫讶频移树，羸马犹能惜障泥。烽火近连冬未雪，每逢喧乐倍凄凄。
　　灵岩寺
　　天畔灵岩已昔闻，石桥花雨正纷纭。枫林乱掩浮图出，黛色遥从泰岳分。古殿横阑迷赤箭，秋泉带叶下青云。伊蒲会罢僧厨饭，倚杖看碑到日曛。
　　云外笙簧拥碧霞，游人争看铁袈裟。虚岩白映山南日，老菊黄垂洞口花。溪水过桥喧鹤鹳，松根出石走龙蛇。飞梯万仞栖真地，可许寻源问鹿车。
　　答人
　　日日秋阴命笋舆，故人天上落双鱼。荷花未老村醪熟，为道无闲作报书。
　　黄花谷
　　竹杖寻源入上方，满山槲叶晚苍苍。乱碑零落游人少，一道飞泉下夕阳。
　　溪上
　　微霜昨夜下庭槐，水畔闲登万里台。两岸芦花飞白雪，午桥烟里一舟来。
　　燕京即事
　　塞云宫月远苍苍，萧后妆楼亦渺茫。四百余年池水换，依然风动芰荷香。
　　汉畤秦原罢晓钟，黄绡牙轴市尘封。画图往往多隆准，传是先朝旧御容。
　　泛舟明湖
　　女墙倒影下寒空，树杪飞桥渡远虹。历下人家十万户，秋来俱在雁声中。
　　张盖
　　张盖，字覆舆，永年人。明诸生。有《张子诗选》。
　　寄李十三郎君
　　主人十三龄，天驹见龙脊。绝尘潇洒姿，能解留人客。予时至平干，复著游山屐。足茧涩登途，盗贼况充斥。踟蹰数里间，落日藏光赤。投宿上君堂，张灯照昏夕。蹇驴足刍茭，老病须燔炙。奴仆亦殷勤，自来扫床席。酌酒须玉瓶，倾光泛琥珀。感情欲痛饮，所恨胸肠窄。恭闻尔先人，遗汝登朝舄。汝兄善草圣，海内称名硕。汝才驾徐陵，准拟文章伯。予有两男儿，鸡鹜空毛翮。大儿倍汝年，弧矢未能射。小儿少汝年，祇备樵苏役。何以汝聪明，日夜亲图籍。老夫若汝年，走马垂杨陌。有时丛台下，醉舞挥金戟。中岁好弹琴，素琴横白石。旁植一枝松，今已高千尺。忽忽鬓发苍，自顾无良策。何处可容身，避地来山泽。结交无老少，遭时有顺逆。长啸望停云，题诗谢畴昔。
　　广羊山方殷伯岩不遇
　　尔从南方来，衣裘带江色。舍舟入故山，倦游聊憩息。我住君山南，君住吾山北。相隔十里云，欲见何由得，今晨动幽兴，独访漆泉侧。危桥上古寺，径转长松直。山僧五六人，亭午会法食。清斋到鄙夫，益我筋生力。老翁气忽壮，果腹取岩崱。初瞻意嵂崒，绝顶无难陟。扪萝才跻攀，寸步成匍匐。天畔石房古，仰望不可极。山叟何时还，再欲窥堂阈。三步一回头，皓鹤烟中翼。
　　昭明台呈襄阳诸公
　　楚郡蟠江腹，危楼逼太清。窗通高鸟过，槛俯白云生。帝子留文字，群公列治平。我来戎马际，登眺独含情。
　　留郝元直
　　自得黄沟信，常怀见汝期。只愁相会少，可道故乡迟。陪酒邻家夜，弹棋日落时。明朝各有事，分手即天涯。
　　秋兴
　　兔岭邯云外，羊祠楚甸中。乡心堪夜雨，旅病苦秋风。湖橘垂丹实，江蕉卷绿丛。幽姿不可见，倚树独书空。
　　殷伯岩招同白涵三郝元直苑西柳霍亮雅申凫盟刘资深集饮
　　屡宿陶潜宅，今来得数公。竹斜镫影外，人醉雨声中。老惜欢娱异，交缘出处同。病躯先就榻，应恕鹿皮翁。
　　渡沁水宿穆陵关
　　斜阳明晚渡，倦马踏寒云。岸动移舟影，沙喧落雁群。山城秋似画，水市暮多闻。老客归心急，无眠到夜分。
　　客归
　　水阔荆门路，君从此地归。云山开暮雨，舟檝带斜晖。计日程将近，从人道已非。且寻嵇阮去，竹里闭柴扉。
　　山居张湛虚司马枉驾山人以予壶餐不备为展待因要遂臣先辈
　　康乐游山信，先期报敝庐。宿春供野饭，晨扫净荒厨。径仄猿相引，云深虎伴居。果来寻牧子，真气拂林墟。
　　山翁亦有意，招引过邻家。系马惊林鸟，催厨馔野麚。一镫先好月，杂果间疏花。瓮有蒲萄酒，村醪不用赊。
　　月出楼阴静，天晴露气微。蛩声断复响，萤火起还飞。隐吏遗朱绂，山光上白衣。清谈忘夜永，相对两无违。
　　忆旧
　　城晚砧声急，庭深树影寒。孤檠怜自照，明月忆同看。旅日凭诗过，乡愁仗酒宽。秋天饶梦寐，夜夜渡江干。
　　山居秋夜同友人坐月
　　客宿楞伽宫，秋深白露中。云归千涧满，月出万山空。兵甲何时息，琴尊此夜同。张华有宝剑，醉拔舞雌雄。
　　谿村即事
　　幂树中行，潺湲石濑清。野花开间色，秋鸟落寒声。家住愚公谷，书传老伏生。邻人自来往，日见不知名。
　　偶成似湛虚先生
　　久客成亲故，居人识渐多。自知林下路，数向水边过。夕露凋蒲柳，秋风老芰荷。病中曾见问，诗思近如何。
　　喜郭楚玉至
　　五载一相见，乾坤几变更。乱离惊汝在，衰病惜人情。齿发前朝貌，丹青后世名。谈诗悲喜外，好雨向檐倾。
　　登海光楼
　　城远随山势，楼高见海光。池霜冬夏白，岸树古今苍。让国怀虞帝，征苗忆禹王。浮云看变态，倚槛独傍徨。
　　闻张扶隆将归
　　词客南游未遣知，遥传消息倍多思。江涛赴壑吹沙急，海日含山出雾迟。桂檝尚留桃叶渡，松醪已负菊花期。陶潜近有归来兴，待汝从容一问之。
　　寄题申处士凫盟箕亭
　　负郭田畴水气中，隐君亭榭白云通。青连粳稻千村雨，香泛芙蓉万里风。夏簟凉侵高士卧，新诗清绝老夫同。欲持百尺琅玕竹，向尔渔矶作钓翁。
　　答申凫盟约游隆虑
　　西南林壑动高兴，爱有山村间水村。山入太行盘鸟道，水分瀑布下云根。得同郑子耕岩谷，何异庞公隐鹿门。仗汝远寻先卜筑，愿将白发共朝昏。
　　七里峡
　　朝下县壶顶，暮行寒峡中。壶形犹迤逦，峡势已巃嵸。岂假随刊力，当知造化功。水声流太古，石色耸遥空。重碧涵砂砾，深红缀藓丛。暗崖回北雪，高岫阻南风。山鬼宜幽僻，神鱼老混濛。依稀闻唳鹤，仿佛见奔狨。闻道瞿塘好，常思滟滪雄。干戈妨历览，舟檝废疲癃。此谷聊堪隐，前山幸可通。杖藜五指外，借骑广阳东。附葛缘明月，披烟坐晚枫。回瞻长啸处，何异在崆峒。
　　漫作
　　玉盘渍墨可二斗，高丽茧纸冰蚕纹。醉来挥洒兴不尽，欲上青天写白云。
　　孟亭
　　不见当年孟浩然，鱼梁渡口问渔船。岩扉松径空搔首，沙岸如霜月满天。
　　赵湛
　　赵湛，字秋水，号石鸥，永年人。有《玉晖堂稿》。
　　省心吟
　　玉函藏宝镜，光莹若冰晶。三时不拂拭，便见云烟生。抚躬问方寸，百岁空营营。五色乱我目，六欲牵我情。苟不自琢磨，安得常清明。芳榘接前哲，黾勉崇令名。
　　博陆倾汉册，伟绩方伊周。不学慕厚势，帷闼生愆尤。岂有厮养儿，束发皆封侯。台光一夕沈，楼观成榛丘。今古理不远，慎以道自谋。
　　上蔡有鄙夫，困穷羡仓鼠。挟策干祖龙，感激去乡里。抵掌取卿相，乃欲易天子。所谋一不臧，凋零自兹始。东门悔初念，机发不可止。
　　温清理亦常，闵曾号佳嗣。百行此其源，立身首孝弟。兹义苟不充，浮名尽糠秕。试问平生心，胡为皆昧昧。
　　晓登关山望六合有怀黄逊庵明府
　　山口挂残月，树色晓青苍。登危陟层坂，历险凌崇冈。力衰五步歇，仆夫相扶将。下瞰同旅人，伛偻行趋跄。顾余头白翁，驱策游何方。故人有黄子，绾绶宰江乡。畴昔枉尺书，走使过洺漳。温语慰衰朽，冰雪洒肝肠。吾里值岁俭，尽室无宿粮。老妻裙不完，稚子充糟糠。苦被八口累，奔迫道阻长。黄子敦古处，不与俗士行。车笠有前期，久要应不忘。
　　赠太平马学博
　　名山不在高，名泉不在深。所贵清冷色，玩之怡我心。之子山川秀，冲怀寄遥岑。六十困寒毡，白首无知音。丹室偶然遇，兰雪生我襟。高话对微雨，如听松间琴。契合各有数，倾盖比黄金。
　　我友殷宗山，畴昔宰濉水。式庐得澹台，佩之等衡芷。分手三十秋，逝波去若驶。垂老感知遇，泪下不能止。流水与高山，古人复可起。
　　贻我《白雪》篇，苍茫发瑶采。傲若松与柏，雪霜色无改。捧读不忍释，浩淼望沧海。缄之玉函中，披阅对吉霭。旦暮秋江滨，芙蓉共君采。
　　武胜关
　　草店乱山口，岩深隔暮曛。皇图三楚尽，列宿九何分。控远容巴寇，关贫减戍军。秋风南羽便，寄谢洞庭云。
　　道经凤阳
　　飞楼缥渺海云孤，山顶星坛定有无。不信青田占气象，还教赤县变荒芜。瑶台归鹤悲辽水，玉寝啼鹃拜鼎湖。闻说梵宫遗宝衲，月明珠树少栖乌。
　　访张天池兼讯杨观察筠湄
　　裴子岩边新卜居，六年烽火断音书。相逢应讶形容老，失路真惭义气疏。战伐何方寻乐土，饥荒吾里渐丘墟。岘山若遇洋开府，忆否漳南旧隐庐。
　　刘逢源
　　刘逢源，字资深，号津逮，曲周人。贡生。有《积书岩诗》、《学迂轩稿》。
　　雨余
　　雨余一杖轻，林塘引秋步。溪涨石梁平，别寻花间路。径转岸稍颓，丘壑莽回互。奇石拥秋花，寒苔蚀古树。孤亭不逢人，偶得闲中句。石磴久徘徊，林外山光暮。
　　九日登赤壁
　　九日至黄州，欣然独西笑。赤壁落吾手，于焉恣游眺。一杖陵层崖，划然发长啸。把酒呼鱼龙，踞石登虎豹。小亭遗像在，长髯侧乌帽。卓哉东坡叟，煜煜神光照。群儿戏弄兵，蚁斗何足道。想公吊古心，还为后人吊。鹤影落寒空，笛声来远棹。杖策下荒岑，江烟起渔灶。
　　咏怀
