<!-- { "loadSidebar": true } -->
　　榜人鸣铜钲，素舸侵晓发。江月皎犹在，村鸡号未歇。萧然此时意，轩盖定何物。卻忆芝山巅，匡庐坐超忽。董生昔高蹈，于此采薇蕨。系我行役久，故乡渺难越。终当返西神，阳阿夕晞发。
　　宿天堂墟寄徐铁孙陈仲卿尚秋湄邹云客徐子远萧榄轩陈子彝梁松甫
　　惊飙卷孤篷，凄怆游子颜。夜深荒山道，星斗方阑干。男儿事行役，岂复畏险艰。野宿近熊馆，四顾无人烟。时闻潜狙行，飒飒林莽间。茅茨一樽酒，敌此衣裳单。疲苶不遑息，朝曦上檐端。游鱼思故渊，飞鸟思故山。风波一失所，惆怅何时还。念我同袍人，塌然摧肺肝。
　　观兵
　　捷书传楚塞，使相议征蛮。伏莽熊皮甲，簪花鹿角鬟。炎风生万灶，杀气动三关。莫学浛洭水，东流更不还。
　　送嵇戊门之东莞
　　禺山秋色远，送尔去何之。落日双忠庙，寒花九姓祠。家贫为客久，身贱得名迟。余亦同兹难，红亭酒莫辞。
　　宗晋
　　宗晋，字丽生，常熟人。诸生。有《揖山楼诗》。
　　虞山秋眺
　　浩歌登虞山，雨意恰初醒。纵目翠微巅，浮云四围尽。风高海有声，日澹湖无影。并作乾坤秋，濛濛接西岭。
　　王茂森
　　王茂森，字云浦，号梅隐，常熟人。有《梅隐吟草》。
　　自咏
　　一枝秃笔半床书，几树梅花伴竹庐。养性未应亲市井，讬身何必远樵渔。閒看丹嶂尘心净，久读黄庭世念疏。又是一番新雨过，药苗阶下带烟锄。
　　姚前枢
　　姚前枢，字古然，金山人。诸生。有《红林禽馆诗录》。
　　石梁观瀑歌
　　昙华亭上风浪浪，昙华亭下波汤汤。石梁一线亘绵邈，铜殿铜塔遥相望。跳波激浪息万籁，飞泉淜湃调笙簧。似嫌水势太平直，中流故遣山屏当。山石搏水水愈怒，奔腾偏与山低昂。何年猛士拔剑刺，山裂倾翻万顷玻璃浆。不然卷起天河倒泻地，明珠碎玉滚滚随银潢。耳聋目眩魂魄悸，仿佛神仙鸾凤参翱翔。我欲乘风振袂起，抛撇下界驱神羊。洞天卅六遍历访，药炉丹灶求真方。天风吹我衣凉，瀑溅我裳。同游促归去，四顾心徬徨。山灵笑我志不决，俗骨未化徒自狂。飘然撒手下大荒，栖真何日寻仙乡。
　　拜经台
　　去天尺五高，世外得奇境。插脚万山低，举头片云静。挺枝松尽虬，秃顶枫半癭。龙目炯炯光，澄澈验双井。恐有神蛟潜，变化出俄顷。石屋辟磊砢，镫龛洁以整。枯僧不知年，尘缘久彻屏。老鹤为守门，露凉时一警。天风吹冥冥，岩花袭裾冷。空翠淡欲无，夕阳散遥岭。
　　寄坚香弟都下
　　燕台五载惜分飞，芳草西堂旧梦违。便著旧时衣也得，古来昼锦几人归。
　　姚前机
　　姚前机，字省于，号坚香，金山人。诸生。有《井眉居诗录》。
　　岁暮寄从子诒孙
　　冲寒犯雪尚间关，闻汝年来鬓亦斑。骨肉无多痴叔老，聪明有限稚儿顽。蜡销镫背垂吟泪，酒凸觥心照醉颜。剩我孤身还是累，呵融冻管赋囚山。
　　夜坐感秋和一峰韵
　　檐雨<巾廉>风就枕迟，怯凉换簟费搘持。难醒易醉杯中物，有尾无头梦里诗。久客每思归亦好，得间恰与病相宜。茶温香烬吟声细，此味孤镫许共知。
　　张尔旦
　　张尔旦，字眉叔，常熟人。有《种玉堂诗稿》。
　　落花
　　吹开吹落只怱怱，恩怨都难问晓风。细草自黏残雨碧，斜阳犹照别枝红。伤心茵溷皆前定，瞥眼云泥判此中。三月江南春似海，断肠知有几人同。
　　题蒋伯生丈所藏钱东涧东山唱和图
　　丈室香镫旁翠微，维摩天女宛相依。吟成花雨缤纷里，应有迦陵作对飞。
　　檀板金樽不遣悲，落花风悄鬓丝吹。新亭几点残山碧，看罢沧桑替画眉。
　　王庆桢
　　王庆桢，原名庆桐，字维周，号薇洲，上海人。有《养和山馆遗稿》。
　　消夏杂咏
　　闲却凌云笔一枝，藕花香里且吟诗。平生心事无人会，说与沙鸥傥得知。
　　庭院深深小阁幽，饮思亭畔绿阴稠。四围种得千竿竹，偶有风来便似秋。
　　王寿康
　　王寿康，字二如，上海人。有《自鸣稿》。
　　潮音阁
　　塔影倒穿水，杨枝柔卧隄。帆随云气化，天欲树头栖。烟景涵峰泖，涛声赛鼓鼙。不堪凭吊处，墨妙感留题。
　　题陶云汀中丞采石登楼图
　　信有豪情压九州，携樽来上谪仙楼。摩天塔影云烟护，绕郭江声日夜流。虹影遥分千里月，蟾光静抱一湖秋。宾朋较似梁园盛，凭赛神仙聚十洲。
　　陆初望
　　陆初望，字文泉，阳湖人。诸生。有《怀白轩诗钞》。
　　春雨初霁泛江遣兴
　　孤帆江上夕阳回，一片晴云覆钓台。山色浓于初酿酒，诗心淡到半开梅。人无风骨才何用，世有知音念不灰。似此烟波无限好，闲愁排遣且衔杯。
　　早春登铜官山简莫剑池
　　千林红尚勒，万岫绿才匀。得句肱三折，探幽胆一身。涧泉犹太古，萧寺亦阳春。高士名山住，襟怀迥出尘。
　　怪石歌
　　鄱阳湖边停短桡，登山山石森岧峣。累累奇怪相轕轇，便逢名画难为描。饥鹰侧翅摩九皋，怒猊攫爪窥云坳。立者如鹤伏者猱，涧边卧者如潜蛟。忽如达摩航海涛，忽如老父穀城遭。手擎一卷疑兵韬，又似锺馗披锦袍，奇丑不畏旁观嘲。就中独具天仙标，翩然鬟髻谁刻雕。得无思妇魂未销，望夫伫立丰姿娇。我闻古人联石交，皱瘦漏秀声价高。似此怪状罗烟霄，古人相石徒皮毛。
　　舟过滕王阁
　　游子浩然归故关，浮生不及水云间。长江孤棹飘零酒，古驿斜阳破碎山。梦里慈亲添白发，秋来病妇减朱颜。滕王阁下思风伯，肯借帆风顷刻还。
　　陆懋修
　　陆懋修，字九芝，元和人。贡生。有《岭上白云集》。
　　示袁生上池三十二韵
　　君相重调燮，圣贤广施济。以此免天札，斯道岂不贵。卮言叹日出，至理久蒙昧。灵素非异书，谈者乃深怪。六经分南阳，首重在营卫。苟先伤寒明，杂病自能治。河间论温热，仍不外斯义。子和示三法，不过充其既。降而及李朱，非各自为例。升阳与滋阴，兼此义乃备。惟其不贯通，乃若有轩轾。谓非南阳知，毋乃非正议。胡为今之人，一一昧所自。或作蚕丛观，或等瓦缶弃。数味合一方，数方合一剂。所据但病名，视竟同儿戏。我岂敢异人，人自与我异。奈何一稽古，讥评辄侪辈。尊公独虚衷，于我有同嗜。命汝弃俗学，执经愿请诲。假馆汾湖滨，一室喜相对。奔走慨频年，丹铫愧久废。何敢妄相师，相长亦交赖。为检肘后方，共泄枕中秘。不惮理窟搜，豁然冀朝晦。庶几轩岐堂，窥寻得径隧。圣道若康庄，驰驱本无碍。法守在吾徒，诣力愿无懈。果有益于时，亦为盛德事。自待苟不卑，焉肯薄方技。疮痏赖以平，所关岂云细。一子令知医，吾识尊公意。
　　丁卯初夏薄游梨里南去二里许日鸭阑泾东西两小村有天随桥架其上即鲁望斗鸭阑也感而有作
　　汾湖水接禊湖滨，复此烟波作隐沦。席帽仍为孤往客，莺花莫笑不归人。管宁久坐常穿榻，郭泰微行自垫巾。便拟天随桥畔住，药阑长傍鸭阑新。
　　杨后
　　杨后，原名得春，字师山，号柳门，上元人。诸生。有《柳门遗稿》。
　　田宝应县舟行夜抵淮安
　　午发白田浦，夜抵淮阴城。川途广且修，榜人锐兼程。前以百丈牵，上有孤帆横。不识所经路，惟闻风水声。黯黯残月白，淰淰寒云生。人语出烟樾，篝火深丛明。紞如戍楼鼓，壮哉湖防兵。宇内正多事，此地能宵行。疮痍会扫荡，四海期升平。
　　万安亭晚眺
　　暧暧夕阴起，漠漠秋烟霏。北风卷地来，落叶皆倒飞。鸡犬识其主，一一还柴扉。水底多绿苔，下有寒鱼依。林鸟倦知返，高树巢斜晖。万族欣有讬，予独无家归。眷言顾城郭，涕下霑裳衣。
　　蒋继伯
　　蒋继伯，字晓瀛，江都人。诸生。有《晓瀛遗稿》。
　　茅屋
　　叹息兵戈扰扰中，得居茅屋未奇穷。不能种秫从陶令，且喜移家似葛翁。白板扉开桑柘外，红榴花映菉葹丛。干将在匣非无具，拟向淮南事八公。
　　得华甥书
　　蓬门无事懒巾车，日日清斋足野蔬。傲俗已甘牛侩饮，开缄忽见豹奴书。云低淮甸山如墨，春入燕台雪满渠。为问骑驴京国客，赏奇东观近何如。
　　张家鼒
　　张家鼒，字调甫，一字梅生，江苏华亭人。有《曼陀罗馆诗钞》。
　　登西林寺塔同雪庵兄作
　　西林寺塔干云霄，盘空一气风萧萧。抠衣纳级鼓残步，豁然开朗忘尘嚣。九峰罗列如屏障，尺水春申在盆盎。阿兄指点赤松溪，目极云烟不可状。钟声隐隐脚底来，七重栏楯莲花台。乃知西方象教力，能使俗念须臾灰。市声鸦鹊都寂静，寰阓谁知有真境。铃语频催归去来，夕阳已下青松顶。
　　周衡
　　周衡，字次夫，上海人。有《宝德堂诗钞》。
　　二月十五夜舟中望月
　　春光九十半虚过，锦瑟年华送绿波。惆怅曲阿城畔月，照人催有别离多。
　　搔首
　　搔首踟蹰日，无言对暮云。书从江上去，春向雨中分。蔓草滋吴苑，楼船壮楚军。老成徒远虑，舆论正纷纷。
　　史一经
　　史一经，字研余，溧阳人。有《洮渔遗诗》。
　　窑湾阻雨
　　飒飒风声杂雨声，旅人枕上最分明。寒釭欲灺钟初动，一片乡心梦不成。
　　入藤县
　　山豁平原出，沙含浅水明。远烟生野店，寒日下孤城。村果收红柿，园蔬劚蔓菁。因知遗俗厚，向晚有人耕。
　　刘因之
　　刘因之，号偶峰，江宁人。有《蚁余偶笔》。
　　朱藤
　　蝶蜂纷午架，花气浓如醺。层阴覆四匝，唾绿化为云。铺席饮花下，飞英落芳樽。举酒和花食，可以醉吟魂。
　　冬夜检书得旧诗稿选录之
　　清夜人无寐，寒檐月渐西。冻凝镫焰小，冷压柝声低。撰栗煨余火，翻书检旧题。数篇钞未了，邻舍已鸡啼。
　　言娱卿
　　言娱卿，奉贤人。有《有竹居存稿》。
　　春江词
　　天际桃花水，年年向海流。东风吹客去，相送几登楼。坐惜江波晚，参差碧叶浮。谁封三百斛，远寄董糟丘。
　　春暮吟
　　江城玉笛飞春寒，芳草夜绿天南端。韶华弹指逐流水，满袖春风吹紫兰。少年竹乐未应晚，鸣筝不惜为君弹。楼头一曲东风喜，帘幕重重自卷起。当门乌桕嘶紫骝，经过臣里东家子。十千买醉颓玉山，当垆歌哭谁知己。醉呼明月凌沧洲，海水可煮人间愁。碧城落花昨已扫，彩云飞下白玉楼。明镜朱颜岂长好，当筵且脱千金裘。东风饮汝一杯酒，莫遣桃花笑不休。
　　北固
　　金焦鼎峙海云横，山势西回铁瓮城。六代风烟镕石壁，五州锁钥枕江声。楼船夜啸南徐市，画角秋严北府兵。遥望佛貍祠下路，神鸦社鼓旧连营。
