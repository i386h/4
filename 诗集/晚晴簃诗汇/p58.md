<!-- { "loadSidebar": true } -->
　　晓漏初传雕辇动，千官导引羽林翔。风旗扇翼移山足，雪铠腾波浴日光。漫说军容从细柳，亲瞻圣武试长杨。威行万里应无敌，伫息鲸吹奠海疆。
　　王铎
　　王铎，字觉斯，孟津人。明天启壬戌进士，累官礼部尚书。入国朝，仍原官。谥文安。有《拟山园诗集》。
　　独寐
　　春风惠然来，照此素帷光。欲寐不成寐，如有深徬徨。虎豹虽已远，风波在故乡。骨肉屡轗轲，生死能不伤。欲归难为归，欲济河无梁。红颜谁可保，遭遇亦何尝。江皋花渐开，灵鸟鸣西墙。远游竟何事，祇以搅我肠。耿耿天为曙，缄泪拥衣裳。
　　送雪帆之秦
　　秦云飞旧日，求定果何如。城郭新时少，豺狼乱后多。豳人邻绝塞，陶穴蹙黄河。谏草如无隐，临流许放歌。
　　贺九寺
　　树合若无路，傍寻有寺通。远鸦翻夕景，一雁压春风。石面雷批壑，松腰水掣空。凭栏疑日月，不似楚吴中。
　　故园
　　转眼天寒气不齐，归心安敢说羁栖。故园墙北开梅蕊，几日河南罢鼓鼙。邙岭扑天余石马，巩云裹雪暗龙谿。新兵闻道三秦胜，次第兴师扫蒺藜。
　　近望牛头寺
　　汉西郊野望牛头，滚滚寒云万顷流。钟磬不关兴败事，藤萝犹挂古今秋。人从山气低秦岫，水带军声别阆州。割据雄图忧后日，夕阳无语下寒丘。
　　与昆山三弟鑨
　　河边垂柳正依依，念子娄江心欲飞。年老弟兄难久别，田间庐舍好同归。人随蛮土乡音变，路过神隄巩树齐。酿秫须谋日日醉，乾坤何物换渔矶。
　　送客入延绥
　　秦山东接太行山，山外黄河天际还。绿树连云看不尽，雁声飞过玉门关。
　　往会亭
　　篱落萧条野屋贫，荒凉冷日起风尘。如何树树秾花发，三月城边不见春。
　　李元鼎
　　李元鼎，字吉甫，号梅公，吉水人。明天启壬戌进士，历官光禄少卿。入国朝，官至兵部右侍郎。有《石园全集》。
　　和王铁山少司空
　　长隄漠漠散荒烟，满路寒鸦噪野田。世事波涛舟楫外，中原涕泪酒杯前。关河梦断残归鹤，霄汉星回冷丽娟。何处笳音催晚角，牙旗猎猎水云边。
　　同邑有友人过访寓舍授以二诗依韵答之
　　栖讬湖漘鸟梦迟，且因文酒共支颐。蟫慵墨沈餐鸡跖，蛛隐荷衫傲鹿皮。戎马歌残孤剑在，风霜字挟一筇随。山中甲子余空老，惭说柴桑纪义熙。
　　时艰未易赋岩阿，采采芙蓉覆短蓑。话到家山稽客远，帆吹桑海故人过。潭深钴鉧啼元豹，月落潇湘冷翠蛾。望望枌榆堪结社，扁舟何日醉烟萝。
　　五夜余澹心涂次尾及同乡诸兄招饮河房时大雨如注经宵不歇醉归走笔记之
　　插艾怜时序，衔杯共友朋。可堪今夜雨，偏妒一年镫。舫静歌声邈，波喧岸影增。天涯萍聚处，痛饮记吾曾。
　　灌瓦研诗余家有古研，得之金陵老友薛更生，其世藏也。研形五瓣若梅花，色如金粟藏经纸，中边血斑翡翠隐起，似出土铜，叩之作金玉声。细腻发墨，亦奇珍矣。相传为灌婴庙瓦，洪容斋守赣时获于雩庙。左池窾为《研铭》以章之，语载《续笔》中。辛丑秋日，余偶游雩阳，考郡邑志益信。志云：“研重十斤，
　　刓阙两角，其光沛然，色正黄。”余研光色则同，但厚止二寸许，重不及十之一二。岂后人剖而成器，不止余之一研邪？
　　梅花研久伴镫青，金质黄流范古硎。汉代何人寻灌垒，雩阳有志纪洪铭。方之铜雀歌钟远，润以玉蜍战血荧。珍重传家供翰墨，毋烦端歙斫山灵。
　　有客
　　有客谈遗事，殷勤问往年。情飞沧海外，泪落夜镫前。荒塞闻鹦鹉，空山泣杜鹃。一尊聊取醉，身世总茫然。
　　宋权
　　宋权，字元平，号雨恭，又号梁园，商丘人。明天启乙丑进士。入国朝，官至国史院大学士。赠少保兼太子太保，谥文康。有《白华堂诗》。
　　野宿
　　曲水浮天际，孤村傍废城。农人星卜夜，荒寺磬为更。渔火当空乱，风泉入暮清。欣然如有讬，不复念长征。
　　同郭夔一饮北固山
　　萧瑟秋声涧壑哀，他乡扶病且登台。不知老树何年有，但见长江镇日来。四海烽烟还逆旅，一樽风雨暂徘徊。故人邂逅非容易，烂醉无妨卧碧苔。
　　刘正宗
　　刘正宗，字宪石，安丘人。明崇祯戊辰进士，由推官行取授编修。入国朝，授国史院编修，官至文华殿大学士。有《御墨楼诗集》。
　　在昔
　　在昔登舟日，鬓发如黑丝。解缆西塘侧，繁霜入镜垂。岂其苦奔波，有怀空自知。川谷远无梁，虎豹踞路歧。惊魂怵难定，梦里返江涯。心折饱忧畏，骇浪复无时。回首顿三秋，电光阅弈棋。朝来驱羸马，春风面上吹。履穿厌冰雪，又看芳树枝。宁不思远道，远道力已疲。既老休徵逐，往事安可追。晓日鸣乳鸠，燕语影差池。大化本无停，物理遂所私。古有赤松游，高踪慕茹芝。
　　济上行
　　百鸟皆有巢，群动各有匹。艰虞生不辰，满目一凄恻。有客济上来，为我述荡析。势累鬻道旁，云是捷功得。初但贵红颜，后乃空原隰。红颜供余欢，老稚获赎直。百年生聚地，千里瀰荆棘。朝廷望拊循，吁嗟谁失职。同是血气伦，不许恋蓬荜。苌楚古有谣，相对付啾唧。非无东陵资，安堵正深壁。每读《舂陵行》，泪落沾胸臆。眼前旌旗红，又向春明出。所愿念疮痍，无使生相失。
　　和天宁寺浮图歌
　　高标突兀撑霄碧，西俯昆仑东碣石。电光过眼阅大千，咫尺换尽长安陌。无风铃铎乍传声，半夜萧萧龙象行。盘空孤鹤栖复惊，下瞰蚁垤日纵横。寺中老僧去还来，佛灯寂寂照青苔。
　　老妇行
　　东家老妇垂白发，樵爨无力余病骨。岂复有意斗蛾眉，坐守深闺费岁月。却忆当年初嫁时，含羞对镜理胭脂。但愿同心不重色，肯学桃李信风吹。宁知此意竟难明，时移岁换天无情。翠翘珠襦尽零落，闺中甘逐众人行。自解悲欢随所遇，红颜自古草头露。只今幸无入宫妒，裙布钗荆亦已足。愿将锦瑟与瑶琴，一时并写《白头吟》。寂寂空房恐虚度，敢道人新不如故。
　　对镜叹
　　少年对镜颜色好，衰年对镜颜色老。镜里容光能几时，回头绿鬓成枯槁。开匣莫拂镜上尘，镜明空见白头早。亦知白头不可黑，有时白头不可得。窗前槿花换朝荣，日暮临风已无色。寄语少年速为欢，他日欢场徒恻恻。百金刀环明月辉，千金骏马黄金勒。章台杨柳饶春风，醉来光动玉台侧。不见老翁空叹息。
　　玉芝宫对雪呈诸同官学士
　　苍茫雪色澹遥空，隐几长吟兴未穷。别殿不闻来翠辇，六花犹自舞东风。依依苑柳添丝软，寂寂炉灰近酒红。珥笔几人歌瑞霭，调高属和愧衰翁。
　　初度日客过
　　长安逐队又三年，此日秋光亦可怜。诗酒有情禁白发，风尘无恙剩青毡。浮云过眼千峰矗，良夜当杯片月悬。莫道乡心惊旅梦，兴衰曾见海为田。
　　胡世安
　　胡世安，字菊潭，井研人。明崇祯戍辰进士，官詹事府少詹事。入国朝，官至秘书院大学士，加少师兼太子太师。有《秀岩集》。
　　嘉州留别子弟辈
　　旋车风鹤际，别舸露葭前。今夕称游子，春光忆隔年。莱庭怀舞彩，衡赋欠《归田》。饕禄非吾事，殷勤北雁传。
　　同雷伯石朱廉水宏善寺观海棠
　　精蓝丛灌隐南村，双树还堪止世尊。地僻且能辞俗驾，春深犹有未醒魂。攒红玉界铢衣缬，浮白云窠醉颊浑。谁是前身拈笑侣，乱香飘缀不留痕。
　　张文光
　　张文光，字谯明，祥符人。明崇祯戊辰进士。入国朝，由知县历官江南池太道副使。有《斗斋诗选》。
　　南高峰
　　赤城萦树巅，横互扪山腹。悬崖多外拓，侧下深根覆。苔乾积流痕，怅望疑溅瀑。阴黑古龙眠，风涛牛石屋。吾欲假巨灵，一洗寒山玉。雷雨封天门，永言断凡俗。
　　宿柳塘
　　群鸦飞渐少，驱车投山阿。茅屋映棕榈，夕阳影婆娑。霜枫无片叶，倒挂青青萝。夜深山更幽，门外喧谁何。天地方流血，得非战鬼多。细听乃人声，县官自催科。挥鞭凌石齿，俨如雷霆过。孑遗无定魂，相视涕滂沱。
　　过青州
　　海月云根吐，烟林马首平。千年争战地，万里旅人行。红叶分秋色，黄花耐客情。岂无倾倒意，不敢问青城。
　　观音阁
　　孤鸟下云间，长松昼掩关。定香醒习梦，清磬落空山。天地客同老，古今僧自闲。徘徊归径晚，林月白漫漫。
　　冬日载酒慰赵锦帆去国
　　作令书千卷，为郎酒一觚。浮沉经幻梦，老大误微躯。河水连天白，嵩峰拔地孤。中原仍我辈，何用泣穷途。
　　仕路人难定，忧深梦亦劳。主恩原海岳，吏议析秋毫。月滉鱼龙卧，云寒雁鹜高。蹉跎宁足问，吾道本萧骚。
　　客叹张衡老，人推赵胜先。每逢花对饮，便觉酒忘年。作宦心原苦，《归田赋》莫传。汉家新气运，沦落几才贤。
　　送季天中秋日东行
　　千山落日淡高旻，万里秋风促去轮。自是圣朝无阙事，何妨天末有孤臣。霜侵列戍猿声急，云卷平沙月影新。我亦梧桐花下客，至今魂梦愧斯人。
　　送彭禹峰补楚中监司
　　剖玉荆山孤月明，和歌燕市万人惊。交情雨雪犹分袂，时事西南未罢兵。锁钥初归周太保，行囊仍似鲁诸生。当年割据浑如梦，暇日桃源试一行。
　　湖雨登毗卢阁示僧
　　辰钟疑有老龙听，岩壑阴阴聚百灵。云卷浪纹微带绿，雨蒸山气不分青。瞿昙古刹金轮绣，神禹荒祠铁锁腥。莲社花开容我否，好将明月对清泠。
　　后妇行
　　春华未及实一旦遭风雨。离披愧松柏，徒然怨泥土。霞彩灿桑榆，莫能蔽村坞。鸳鸯七十二，贱妾亦为伍。遂充君下陈，宠爱良难数。戚施共燕婉，展转惭无补。偃蹇任侍儿，殷勤通保母。区区自束缚，郁郁不得语。献君一杯酒，愿君千万寿。宁为薄命妾，难为再醮妇。敢告后来人，初心安可负。
　　闻僧话浙东山水
　　白日销兵气，青山无废兴。风雷归禹穴，星月出严陵。峭壁遥悬水，长松半挂藤。休粮山自好，定力服高僧。
　　江干雪望同玉甲饮
　　雪积潮门二月寒，江天万里昼漫漫。云深鸥鸟迷沙树，水静渔舟泊晚滩。桑海他年空涕泪，风尘吾党尚弹冠。春光未老梅花瘦，怅望高空醉倚栏。
　　饮泗州谯楼
　　回合山光入望虚，淹留杯酒意何如。云深古木藏金刹，雨过诸陵冷玉鱼。楚国久传烽火地，汉家谁上《治安书》。可怜河畔青青草，白露西风鸿雁呼。
　　酬彭燕又
　　流莺绕树午阴清，好客临门旧有名。百战中原高壁垒，十年东海少逢迎。吹残夜色怜羌管，销尽南薰付论衡。几度读君春草句，萧萧风雨晚潮生。
　　殷岳
　　殷岳，字宗山，号伯岩，鸡泽人。明崇祯庚午举人。入国朝，官睢宁知县。有《留耕草堂诗》。
