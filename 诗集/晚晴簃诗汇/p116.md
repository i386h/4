<!-- { "loadSidebar": true } -->
　　百战成皋地，中原第一关。大河回九曲，少室互重山。风雨崤函外，人烟巩洛间。往来凭眺处，回首已苍颜。
　　叶燮
　　叶燮，字星期，号横山，嘉善人。康熙庚戌进士，官宝应知县。有《己畦集》。
　　题平湖沈客子燕京春咏后
　　京洛何妨拥鼻游，欺他富骆斗银镂。景龙新敞鸾台署，底事云卿衣故裘。
　　残杯忽忆帝城春，曾逐轻蹄十九人。淮上黄芦江上雪，凭君说是赏花辰。
　　送王阮亭宫詹祭海还朝
　　使节天边转，韩碑读罢还。挹泉酬主眷，探袖出民艰。帆没依依树，装轻个个山。南枝留不住，高咏过重关。
　　瘗璧恭成事，祠坛异碧鸡。蛮方流雅乐，玉陛返桓圭。激水从天上，扶桑向使西。圣朝严俎豆，到日拜封题。
　　从万杉寺循麓迤逦而东过开先寺始见瀑布注为龙潭入山第一大观也
　　崖倾松风奔，石黝苔花湿。迎我一片云，瞻前已后失。珠宫束丛峦，交倚竞铩植。万株千尺松，阳乌畏其逼。阴森雨忽飞，出林仍杲日。震霆云木间，举首惊电疾。闪烁九日落，界空无阶级。疑投玉女壶，将无天汉溢。噌吰万石钟，笙竽声并一。一一旋湿云，大珠小珠逸。忽折堕阴崖，澎湃漱巨厔。蛟龙鬼神来，视听爪发栗。何来乡里儿，大书石上刻。陈陈污岩窦，山林遭辱墨。愧无酬名山，惟有长太息。
　　登五老峰自一峰二峰至中峰最高处
　　长江万里岷蜀来，彭蠡派汇天南回。巨川交叉束宇宙，庐山握纽真雄哉。左揽江流蜿蜒如鞶带，右衔湖影滟潋如螺杯。揽带衔杯昂钜首，俯视古今王侯将相，无异蜉蝣与尘埃。昔年我登日观峰，秦皇汉武如梦中。往者又登天子鄣，轩辕炼丹无乃妄。又曾一登太室颠，北邙漠漠迷林泉。无如此老蟠踞襟带互天下，我今直上睥睨目欲无全天。初登一峰峰犹迩，十步九折举堪趾。二峰初登峰削成，老猿却步狙公惊。中峰才上见全楚，九点齐烟何处所。谢朓惊人不足夸，灵均欲问将无语。君不见千牙万戟蹲舞跪立群少年，拥卫老人支颐兀坐历瞬黄农虞夏忽没焉。入海空闻不死药，山头一息长绵绵。云衣千族绚异彩，流泉百道华池在。乌兔长供无尽镫，举头把臂苍苍宰。庐山面目是耶非，百转千回非所思。纵饶笔底庐山句，不是当前面目诗。山半有老人峰。
　　答林西仲
　　著作穷愁寄此生，风波悟得死生情。西仲在闽，濒死者数。也知李广功名薄，不为虞翻骨相清。绣岭斜阳伤立马，断桥斗酒怅闻莺。明朝解缆遥天际，别馆琼花好听筝。西仲别去往扬州。
　　京口作
　　朔风动地大江鸣，犹说南徐北府兵。铁锁几人筹异代，布衣终古悔成名。江山无限渔樵计，木叶频惊关塞情。试上高楼凭四望，不禁泪下愧平生。
　　杨花
　　小蛮腰瘦不胜情，断粉飘云殢舞裀。莫便漫天飞不住，楼中尚有未归人。
　　循北山历虎跑登南高峰
　　壁峭悟径穷，岩开忘蹊转。杂篁修涧鸣，幽葩石栈展。逶迤不知疲，曲折互迎遣。啾啾鹍鸡音，呦呦麏麚纂。朝曦跃重湖，晶光凌绝巘。谷窅响易哀，林委指靡显。迅瀑激木末，笙镛互流衍。穷瀛揽带间，悬象措掌辨。轻举谅爽期，沈忧藉暂免。知音贻同怀，良贶岂云浅。
　　春日泛湖登孤山
　　晓策遵兰渚，挈侣扬方舟。舟行溯晨凫，偕我翔中洲。轻阴散浮屿，澄漪碎孤丘。幽怀戛世虑，冥契惓前修。褰衣度石濑，摄袂凭山楼。荒祠临回波，磴道折渟流。绪风摇丛绿，薄阳感鸣鸠。遥渚蒲渐生，周涂兰已稠。携我言怀侣，景昔抗志俦。女罗穆修风，梁木邈难求。喟焉理归榜，去矣心迟留。
　　同德清徐方虎钱塘张步青东阳赵湛卿登永嘉江心寺浮屠
　　鹫宫兀突扪银河，界破青冥一雁过。名士登高双泪下，故人回首万峰多。新传蜃海销兵甲，若个渔矶卧薜萝。尺五去天知不远，凭君才调问如何。
　　卢道悦
　　卢道悦，字喜臣，号梦山，德州人。康熙庚戌进士，官偃师知县。有《公余漫草》、《清福堂遗稿》。
　　相国寺旧石
　　一官七载余，三来相国寺。入门孤石存，慷慨笑相视。叹此磊落材，沈埋清净地。抑郁归僧房，精灵入梦寐。修髯伟丈夫，长揖就客位。气象既轩昂，言词复清利。感君见爱深，为君说遭际。家本大江东，来自宣和岁。维时久太平，君王尚游戏。园囿象山林，穷工极点缀。西北献苍鹰，东南贡翡翠。徵求及闾阎，草木皆为累。乃随花石纲，挺身入大内。重瞳顾之喜，声价迈俦类。曾下米颠拜，遂入清流队。王蔡势烜赫，莫能相招致。承恩曾几时，沧桑出不意。童贯开边衅，灭辽失长计。金人遂渡河，长驱无所忌。二帝继蒙尘，邦昌窃神器。恐被伪命污，空门暂逃避。初非爱金仙，迹与心相背。谓我事浮图，贤者苦责备。悠悠五百年，永为世人弃。所望有心人，破格相磨砺。载归上苑中，依然堪位置。斯言感余心，顿下穷途泪。方图倾所怀，梵钟惊午睡。
　　樊初荀
　　樊初荀，字佚，沁水人。康熙庚戌进士。
　　龙泉寺
　　龙泉岩上寺，杏谷日边霞。夜瀑晴峦雨，春镫白雪花。磬浮松月小，关掩岭云赊。仄径穿林细，轻烟拂树斜。东风迟暗草，暝色滞飞鸦。慧远溪前路，樵苏数十家。
　　王庭诏
　　王庭诏，字宣子，夹江人。康熙庚戌进士。有《耕余集》。
　　寄家书
　　一函游子泪痕封，寄去云山几万重。君到鹤洲江上望，数椽茅屋几株松。
　　葛元福
　　葛元福，字响五，号谦斋，德平人。举人，官当涂知县。有《种花主人稿》。
　　秋日东郊
　　霜飞九月楚江清，闲眺溪山别有情。鸥鹭几行依浦岸，松杉一片送秋声。寒烟漠漠疏林碧，微雨涓涓落叶轻。日暮归来荒径曲，石田回望野云平。
　　晓起
　　起看庭前花，渐欲舒红萼。不嫌缓缓开，但愿迟迟落。
●卷三十七
　　顾贞观
　　顾贞观，字华峰，一字梁汾，无锡人。康熙壬子举人，官内阁中书。有《纑塘集》、《积书岩集》。
　　专诸塔
　　倚胸交戟事谁怜，埋骨犹临大道边。结束新春儿女队，苍凉古巷姓名传。浮图旧俗还仍汉，匕首遗谋竟误燕。细饱炙鱼三月味，只应身寄太湖船。
　　浒溪行
　　溪口白云晴不归，溪边红雨沾人衣。老渔收罾坐钓矶，人家卖酒开双扉。槎头鳊老鳜鱼肥，短蓑藉草相因依。欲醉不醉烟霏微，去与乱鸦投落晖。
　　雨止纑塘书舍抵暮无一人过桥上者
　　山浅雨亦深，烟光暮如积。窅然清池上，蹔与尘土隔。倚杖玩浮沤，凭阑数归翼。无生复奚灭，有动随所息。磬响时一来，怀哉岩岫客。愿言依此境，共对香镫夕。
　　春夜大雪念储氾云宿舟中诗成黯然兼寄应云皆人兄弟
　　百里非远涉，忽嗟行路难。篷窗半夜冻，积雪摧樯竿。念子拥衾坐，知余抚枕叹。吴中文翰侣，公宴方极欢。暖响迷玉漏，晶辉莹珠盘。谁持一尊酒，慰此孤舟寒。前路逢二谢，客秋应少宽。平生倦水宿，历历惊风湍。
　　开先漱玉亭
　　壁立双芙蓉，正临无底谷。谁挥修月斧，尽削银河曲。倒洒万斛珠，翻飞千寻玉。有龙蟠其下，喧极眠更熟。纵横题石字，但见莓苔绿。洗钵注军持，余生此焉足。
　　灌园
　　不自量筋力，求为人灌园。意惟营一食，迹若避群喧。谁遗五色芝，服之诧腾骞。奈非尘埃种，移莳安得蕃。还将理菜畦，膏泽资泉源。黾勉试操作，编篱复插援。早非和露茁，晚菘凌霜翻。但从采掇便，未觉烹饪烦。心形诚苦疲，既饱亦轩轩。向读神农书，近闻老圃言。
　　夜闻梵音
　　一镫山牖出，隔竹露光泫。坐听香台人，《法华》中夜转。清泉漱寒玉，细入吴音软。嚼蜡况横陈，凡襟何时遣。
　　秋晓登沧浪亭呈宋中丞
　　初日上东南，林亭空宿翳。草香珠露重，的皪侵衣袂。唱杳曲池菱，吟余小山桂。犹闻遗翰墨，但惜沈碑碣。望古情已深，怀贤感亦系。由来澹荡人，别作流传计。翕赩贱原尝，虚徐狎庄惠。谁陪飞盖游，属和高文丽。
　　曹鉴平
　　曹鉴平，字掌公，号桐旸，嘉善人。康熙壬子举人，官内阁中书。
　　长干行
　　妾冢旧住古长干，荡子风涛十八滩。一逐江潮去不返，年年江上孤帆远。正是离人肠断时，湓城月出浔阳晚。
　　长安上巳篇
　　二月驱车到燕市，又见春光逢上已。氤氲细雨度轻风，吹遍郊原桃与李。桃李芳菲三月时，千门烟锁绿杨枝。夹道朱楼回绣毂，良辰祓禊泛金卮。金卮绣毂青油幕，层城日出歌钟作。象管银筝不暂停，驼峰翠釜纷相错。多少游人策紫骝，芳郊十里暖烟浮。蹀躞锦鞯垂匼匝，葳蕤步障擘箜篌。兰皋迤逦花如霰，乳燕呢喃散青甸。迟迟晴日丽西山，翦翦春风临上苑。西山上苑盛繁华，碧草芋绵罩落霞。卫霍争持百宝扇，金张竞拥六萌车。人生富贵何能测，及时行乐谁人识。当歌对酒不尽欢，屈首蓬蒿亦何益。此日风光政艳阳，此时游冶政徜徉。钗拖赤凤盘乌髻，裙染鹅黄堕马妆。只恐韶华不久待，如云车骑一朝改。日斜难返鲁阳戈，万古惟留明月在。明月依然照绮筵，酣歌谁似永和年。欲采芳兰隔江水，越树燕云各一天。朅来潦倒长安陌，矫首君门迷咫尺。平津阁上每辞宾，楼船帐中无揖客。匹马行将去帝京，漫天飞絮送归程。计到江南春色尽，满庭新绿乱啼莺。
　　吴江晚泊
　　系艇松陵道，天空候雁过。晚山云影薄，秋水月明多。客路凭舟楫，人烟近薜萝。苍茫芦荻外，鸥鹭满晴莎。
　　舟次天津
　　春月辞家出，津门入夏过。从知燕市近，还见海云多。万堞临高阜，千帆荡浊河。几回哀雁度，乡思更如何。
　　稚宾客江阴诗以怀之
　　杨柳临风两岸斜，思君春暮尚天涯。几人江上同为客，何处樽前不忆家。季札残碑沦蔓草，春申浊浪走平沙。旗亭早贳兰陵酒，莫使归程滞落花。
　　送季冲之任郁林
　　襜帷百粤拥鸣驺，四十专城是壮游。驿路梅花初破腊，炎方木叶少逢秋。山萦峻岭千盘出，水落沧江万里流。此去日南天欲尽，春风先到郁林州。
　　李先复
　　李先复，字曲江，南部人。康熙壬子举人，官至工部尚书。
　　断臂烈妇行烈妇郑氏，长沟民何献图妻。少事孀姑至孝，会吴逆作叛，夫负饷随征，姑亦出，妇独居。突有武弁张某腾入，挑亡则詈，诱以金，愈詈；再胁以刃，乃大骂。张连砍其头颅，遂断在臂，中夜死。邻人鸣官，迹其状，见满室血，断臂在户右，刀插户侧，妇遍体伤，下衣碎裂。露尸四月，颜如生。噫！威武不屈，此谓大丈夫，女子云乎哉！爰纪其烈，以俟采风者。
