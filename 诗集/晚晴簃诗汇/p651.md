<!-- { "loadSidebar": true } -->
　　晓风残月唱屯田，争及城南尺五天。阁道添星深得地，羲和敲日不停鞭。前途黯惨仍愁暮，旧梦迷离尽化烟。休说十围亲手植，也应憔悴异当年。
　　陶令门前尽日垂，阑珊情绪有谁知。流红得句聊题恨，傅粉何心学弄姿。一曲秋娘歌独绝，十年春梦觉应迟。上林故事浑疑信，犹盼回黄转绿时。
　　旧政务处海棠花下追怀寿州长沙二老
　　二老风流不可亲，庭隅负手独逡巡。青油日看宣明面，知有花枝解笑人。
　　酹酒难忘手植辰，名花也是劫余身。东风嫁尽新桃李，未恨无香媚路人。
　　雨后与熙民过榆园
　　一雨何当为洗兵，帘栊相对不胜清。昙花偶现犹疑梦，杯酒重拈且压惊。幕燕翻飞浑未定，池蛙怒聒底难平。晚晴景色无多子，愁听斜阳鼓角声。
　　书钞本杜诗后
　　杜陵际丧乱，每饭不忘君。许身稷与契，世尤骇其言。岂知此老胸，固生忧黎元。稷契佐唐虞，得以康斯民。君民实一体，君仁莫不仁。所以企中兴，恋阙心拳拳。肃代虽孱主，西极犹自存。陵夷逮懿昭，读史足辛酸。岂惟冻雀悲，清流亦投渊。群盗起如毛，什百巢与温。所过恣屠掠，千里无人烟。五季递兴仆，十国更剖分。回思天宝日，何思羲皇前。九州戴共主，继体岂皆贤。神器要有属，自然息闇干。《风》《骚》本忠爱，千载思灵均。杨墨无君父，率兽终食人。民彝既泯乱，天道无幸全。此语非臆造，吾闻自船山。
　　杜公称诗圣，众体无不备。大云赞公房，乃与选诗类。向来信口读，未测意所谓。近览杜园说，乃知豁蒙翳。当年陷贼中，此为窜匿地。去来与信宿，踪迹皆可识。复壁藏赵岐，北海侔高谊。巾履及醍醐，衣食兼赒济。脱身有天幸，麻鞋达行在。右丞与司户，误被罗网致。讬疾以自全，亦未伪职试。台州竟死谪，辋川亦作废。少陵屡赠诗，湔祓至一再。后儒顾不谅，执此为訾议。往者粤寇乱，名臣若汤戴。皆无效死责，慷慨轻就义。承平重气节，清议犹可畏。道咸去岂远，风尚乃大异。纷然鸟兽散，咄咄真怪事。
　　虞山笺杜诗，毕生萃心力。以视訔鹤辈，较然分黑白。稼堂与义门，纠缪纷指摘。芟薙其榛芜，十犹八九得。独解勃律章，乃援奘师说。衣毛讥鸟言，比类强区别。书生守兔园，繁徵疑奥僻。龙门谤史心，狡狯故难测。我因读此笺，重感世变亟。通市逾百年，蕃舶来如织。邹衍所常谈，甘英未尽历。条支西海头，环峙皆勍敌。连鸡斗爪觜，未易雌雄决。马主虽中微，宝乡益繁殖。盛衰初无常，谁能外夷狄。震旦号昭明，文物迥非昔。仁义苟不存，政恐难立国。即叙徵夏书，大言得无怍。牧翁岂及料，澜翻恣笔舌。
　　先中丞公癸酉鄂闱拟墨原稿沄儿装潢成册敬题其后
　　三度文衡总向隅，九重温语念寒儒。传家别有燕支笔，手泽犹堪一集都。
　　点铁成金有化工，敢将小技薄雕虫。当时曾感孤寒泣，一念怜才出至公。
　　模楷非徒多士资，公忠默与古人期。一朝功令兴亡系，剧忆中书抗议时。
　　乞骸疏草背人挥，莼菜秋风早见几。一疏回天私自庆，惊闻哀诏倍歔欷。
　　秋柳明湖记梦痕，都堂镫烛不堪论。文身章甫知无用，且宝先芬付后昆。
　　秋暑索居案头惟亭林南雷两家诗时复展玩各题一章
　　桑海多传变徵音，钜篇谁解读亭林。依然清庙明堂体，未肯亡明一寸心。
　　忠孝艰屯萃一身，梨洲世不数诗人。刊余华藻无宁拙，掬尽衷肠只是真。
　　翁文恭公生日师郑吏部邀同人陶然亭为瓶社第一集并出遗墨传观敬赋长句
　　神龙反正语多秘，元祐改子亦称制。梁公温公时不同，苦心要为宗社计。公傅冲主历两朝，遭际之隆古莫媲。中书当笔无所让，安知身与危机会。温树不言心自悲，文采风流特余事。郑斋晚得衣钵传，遗书缀辑笃风义。远溯鸥苏近顾王，生朝补祝举成例。城南乱后车马稀，惟有西山犹故态。暂借团蒲缔古欢，自循汉腊修私祭。流传翰墨已豪芒，尚与平原堪作替。我亦春风座下人，云台夙昔聆高议。陆氏旧庄久就荒，冬郎敝箧空留记。载酒难寻门外踪，抚筝重感筵间涕。宫邻金虎竟始终，空山枉唤奈何帝。有人唳鹤痛华亭，几辈牵黄忆上蔡。窜身犹得老江湖，坏事何须嗔鬼怪。忠佞于今已昭昭，挥戈不挽虞渊逝。吾侪苟活真幸民，莫厌相从饮文字。魂兮大鸟傥归来，此举年年宜勿废。
　　题徐晴圃中丞从军图
　　睿皇初政诛骧共，谅阴不言言乃雍。川湖逋寇犹隳突，障日修罗坐养痈。诏遣重臣提禁旅，铁骑三千尽貔虎。亲承天语授机宜，妙选军谘开幕府。舍人早直承明庐，于时读礼亦家居。金革无避古有训，起应徵辟从驰驱。往来黍雪冬徂夏，跃马横戈不遑舍。转战曾过陇阪西，捷书频奏甘泉夜。唾手方看扫穴巢，含香鸡舌还趋朝。几载回翔依省闼，重来开府拥旌旄。枢垣始因西师设，颇牧时闻禁中出。平台筹策出耘菘，征缅邮程纪蒲褐。紫光图画比云台，拓地开疆逾九垓。潢池盗弄小丑尔，昔何其胜今何衰。我亦簪毫旧从事，每读题名想前辈。属车豹尾屡追从，行在麻鞋余涕泪。开元生晚羡承平，百二奏关尚苦兵。渭水终南如在眼，暮年萧瑟庾兰成。此图写真近神品，况复名贤富题咏。神武犹堪想庙谟，流传岂但光家乘。玉轴装池手泽新，时艰未放退耕身。陆沈重挽神州起，整顿乾坤匪异人。
　　与枢直旧友追话诸老轶事因志其语
　　图谶说淳风，祸唐知不免。乡曲老书生，乃亦妖梦践。前生故渺茫，置身忽鼎铉。私印默自镌，画禅且游衍。
　　南厓非奸相，门下乞削籍。谬种孰流传，亦被春秋责。和战处两难，群矢期中的。智哉卫足葵，急流能勇决。
　　少年冯涿州，晚慕傅春和。推贤亦下士，赡智犹足多。调护骨肉间，披诚无媕阿。咄咄双桂轩，退食谁见过。
　　烽火照甘泉，宫车急西迈。七十秃老翁，抱印趋行在。八议首懿亲，青蒲偶独对。吕端不糊涂，沈默姑养晦。
　　藏地连西南，全蜀藉屏蔽。维州已归顺，庙谟忍轻弃。桑榆犹及收，荐贤亟自代。碧血埋苌弘，谁理西康议。
　　杂诗
　　蛣蜣工转丸，寒蝉但饮露。匪惟所性殊，能事亦天赋。寿陵学邯郸，乃反失其故。弈棋志鸿鹄，兼营终两误。八极何茫茫，出门即歧路。瓮中有天地，章亥不能步。
　　利欲中人心，若火始焰焰。福善祸淫理，衰时或不验。君子道其常，束身懔圭玷。父师所提诏，旦明俨昭鉴。谨微犹恐忽，纵暴安有餍。彼昏坐不知，吾侪惧天厌。三复望谿言，顽躯足针砭。
　　《国风》终《曹》《桧》，战国遂无诗。汉魏稍萌芽，齐梁益卑卑。治少乱日多，《雅》《颂》亦已微。千载一诗王，牛酒不饫饥。后人论皮骨，流派弥纷歧。无病而呻吟，世犹疑继之。白贲本无色，大乐贵声希。寂寞谁与娱，谷音或庶几。
　　春服亦既成，舞雩偕童冠。及门各言志，圣有与点叹。古来贤豪士，出身当世难。晚节尤难持，百里九十半。幼安老依辽，孔明卒扶汉。泉石岂本怀，风云要长算。商歌望南山，长夜何时旦。宁诮狂夫狂，毋为漫叟漫。
　　分利日以众，生利口以微。往在承平日，已有人满疑。客从故乡来，欲语先涕洟。小民勤四体，未赡八口饥。兵火所摧残，敲剥及膏脂。重以灾疫继，道路皆积尸。回视显宦辈，累累拥金赀。富者力兼并，贫者无立锥。物穷有必反，勿谓彼蚩蚩。吾亦游食徒，内愧当语谁。一饭无兼味，一缊无余衣。且办一身瘠，敢问天下肥。
　　弢斋主人出示其先王父九九消寒图手迹属题
　　十日一水五日石，昆仑方壶侈真迹。不如渲染没骨图，装堂铺殿精楷模。怒气作竹喜气兰，风枝雨叶来无端。不如流传喜神谱，小蕊大开足意趣。九九谚出田家志，翦纸调脂近游戏。谁欤运腕妙写生，展卷雅人见深致。一阳来复天地心，次第春光静可寻。瑶草琪花石供古，重茵复幕画堂深。东南半壁烽烟靖，荣光出河通瑞应。云台上将数高勋，官阁水曹自清兴。五十年来手泽存，摩挲故物重瑶琨。曾供乙览睿思殿，好伴新图水竹村。灿烂云章亲弁首，子子孙孙当世守。渡江又见岁华新，珍重亭前旧垂柳。
　　钞吴野人陋轩诗一册书后
　　陶杜而还有此诗，渔洋确士未真知。苦吟落得身贫贱，残烬应关鬼护持。上座敝衣名士会，荒丘宿草故交悲。篝镫录罢重寻讽，益信潘翁不我欺。
　　弢斋见示所橅王廉州烟树晴峦横卷属题
　　老生有常谈，无欲观其妙。覃谿借评画，下士皆大笑。岂知至人心，如镜常皎皎。燕处谢荣观，超然尘壒表。四王擅名家，古逸惟元照。晴窗偶展卷，借题抒腹稿。疏林带茅屋，风帆逐飞鸟。一重一掩间，烟云互萦绕。直与造化游，匪矜神貌肖。旷林日干戈，庸流空自扰。扁舟者谁子，危坐方持钓。
　　客有询近作者书此示之
　　唐宋藩篱略未窥，狂歌自写此心悲。吾生不幸多言中，天意终无厌乱期。临水登山行已老，吟风弄月复偕谁。思量何物供诗料，还学毗耶杜口宜。
　　德宗景皇帝实录尊藏皇史宬礼成恭纪
　　衣冠拜表上彤墀，九庙神灵鉴在兹。伏案头童才蒇役，攀弓泪尽总衔悲。金銮故事空留记，玉几群公孰受遗。虮虱微臣惭报称，剩从家乘纪恩私。
　　御河路转小南城，典守犹余老禁兵。两翼分排金鐀灿，九霄上烛玉虹明。检书供奉长歌壮，受印亲藩异数荣。欲证旧闻遗老尽，文谟武烈想承平。
　　题第四女葆薏遗画
　　生小深闺薄绮罗，长年几席苦研摩。清才赋与天何意，玉陨兰摧一刹那。
　　老翁百念俱灰槁，不作人间无益悲。结习但思文字讬，偶传遗语念渠痴。
　　雨夜不寐杂取案头书读之
　　万感何来迸似潮，披衣强起亦无聊。古人传者皆糟粕，独夜凄然此晦潇。永忆对床隔黄壤，犹疑听漏近丹霄。耳根彻夕琅琅响，知碎庭隅几叶蕉。
　　惺吾以新刊勤恪公政书见贻敬题奉简
　　勤恪督楚时，吾祖同疆寄。大难適初夷，急在培元气。抚臣职治民，地与益阳异。推贤本公忠，刚柔亦互济。不争赫赫名，岂恤悠悠议。奏牍兹具存，经画皆至计。国家建行省，命官有深意。元丰议省并，祇以便专恣。荆襄据上流，承平慎择帅。奈何任无赖，轻举江东弃。始信古人言，将亡必多制。与君籍金闺，通家逮四世。白首役汗青，同舟话故事。连楹赐书在，骏烈惭弗嗣。倾阳一寸心，何补东隅逝。万方困虐政，生民日憔悴。岂独岘山碑，过者为堕泪。
　　幽居遣怀
　　萧然丈室老瞿昙，嵇嫩非徒七不堪。祇合当门书患字，有时隔牖觅鸡谈。人情但自看云习，世味都输食蓼甘。强把一樽排万虑，乍欣卯饮得微酣。
