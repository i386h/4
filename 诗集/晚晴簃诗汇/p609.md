<!-- { "loadSidebar": true } -->
　　推篷日对水潺潺，沙鸟风帆自往还。东望数峰青扑面，不殊江上六朝山。
　　苌弘墓
　　西去麻鞋谒至尊，烽烟何日靖中原。故人尽节难回首，怕过苌弘化碧村。
　　和韧叟归耕釜麓出都感赋元韵
　　江水茫茫山色苍，昔年行役又同行。六千猿鹤悲君子，八百桑株学武乡。略仿买田苏玉局，相偕归隐孟襄阳。也如鹦鹉前头意，云树无言但泪浪。
　　伊人露白更葭苍，宾雁俄看起一行。共叹崦嵫新岁月，幸联桑梓旧家乡。诗人历下推庭实，野语齐东署弁阳。说我故园耆宿事，风流文达记沧浪。
　　渊静用韧叟韵赠诗依韵奉和
　　湘累何计问穹苍，雨雪其吁携手行。讵有南楼风月兴，且寻东郭水云乡。前年红树游萧寺，此际黄昏是夕阳。谁是濯缨谁濯足，各将心境取沧浪。
　　唐拓武梁祠画象残册为李一山题
　　古今以来推画手，椎轮如自东西京。自从齐鲁逮巴蜀，前人箸录垂典型。元嘉元年武氏石，天水以后蒿莱平。历金元明乃复出，百六二象犹发鉶。此图仅存十四幅，唐时旧拓传溪藤。忆十一龄戊申岁，大梁随宦曾眼经。越七十载岁戊午，我八十一重开縢。虽经昆焰火不尽，古香古色仍奔腾。茧理腻若截肪细，麝煤重比沈云崩。国初题自朱查手，《小石帆亭》集大成。竹垞山舟各七一，尚书梁公八旬盈。雪礓持赠秋盦手，声价直许同连城。东洲斋两钜制，后有作者难抗衡。惜哉陈王两巨眼，墨缘未得传风镫。近人重搜获一石，毡蜡昼静闻登登。嗾獒晋主激宣孟，知兴贤母咨王陵。击磬有心来何蕢，节义杵臼兼程婴。地不爱宝并世出，紫云山色增峥嵘。我闻文翁高眹张收作石室，帝王圣哲摹画无不精。至今迹相不得见，孝堂郭巨三十留题名。其余东麟西爪互显露，太尉沛相述叙文清明。冯绲六玉丁房峙双阙，李翕五瑞渑池尤著名。此图七圣一暴四孝子，俯视他象只如中下乘。家臧武梁题字如隶释，《小蓬莱阁》注字明珠莹。白楼先生昔赠先阁部，惨遭劫火此竟逃天刑。李唐至今一千有余载，得见祖本眼福还相矜。昭陵六马道子佛，唐画当时知服膺。蔡家有邻韩择木，唐隶当时应禀承。复斋款识并入仲安室，衎斋二妙文字今犹馨。前人歌诗已穷精奥义，贱子附尾钻纸如冻蝇。
　　朱寯瀛
　　朱寯瀛，字芷青，大兴人。同治壬戌举人，历官河南知府。有《金粟山房诗钞》、《续钞》、《佛冈宦辙诗》、《汴游冰玉稿》、《周滨集》、《陈州集》、《素园晚稿》、《上瑞堂集》。
　　答李莼客农部见怀
　　一篇劳赠我，疏磊见襟期。醉与白云契，吟惟芳草知。世事慨如许，古人交似谁。鉴湖朱处士，深荷李孳颀诗。
　　广王维西施咏
　　多少蛾眉去，吴宫颦未伸。不知尝胆辈，可念捧心人。
　　与客论诗示二绝句
　　洲翻鹦鹉竞奇新，闲咏于今亦少真。纵使雄才推一世，不关情性岂诗人。
　　偶随人境写悲愉，时代迁流体格殊。我有真情浩如海，沧桑万变不能枯。
　　王子献同年权河南府篆未接任旋省卒于差次距余来汴不数月也客偶谈及怆怀旧好辄成长句
　　玉堂美人来大梁，翠蕴下阐蓬壶香。风雅粉泽似前代，再睹睢涣呈文章。内史长才迥清异，卧阁犹堪理群治。朱轮紫马何纷纭，坐使鸾皇不一试。多情好古两相怜，竹里筒贻过百笺。祇今伊水仍东注，子晋龡笙何处边。金薤琳琅称世宝，镜湖待访丛残稿。我来梁苑亦枝官，为怆君游乞归早。墨如果蜕君其仙，歌期君闻情浩浩。
　　闲遣
　　葹菉丛中自葆真，懒从詹尹问前因。老将及耄宁争智，生本多忧任贺贫。耻效纵横欺世辈，甘为勤苦授经人。握兰总受皇天眷，肯道儒冠误此身。
　　劫灰几度阅人寰，尚恋觚棱住此间。养少青田怜鹤瘦，封辞碧海乐鸥闲。尽堪比拟聱齖叟，无复逍遥供奉班。太息时流厌常道，竞随徐市访仙山。
　　劳乃宽
　　劳乃宽，字偶庵，桐乡人。同治壬戌举人，江苏候补知府。
　　南还示玉初
　　机云入洛旧齐名，倦鸟思还约耦耕。愿尔早将尘鞅脱，一帆逐我阖闾城。
　　还嘉兴视玉初疾
　　白头兄弟话镫前，旧事依稀记昔年。怕上芝桥桥上望，山丘华屋倍凄然。
　　宏文馆外少人行，寂寞门阑碧藓生。记得白袍如鹄立，满身风露听呼名。
　　杨柳湾头噪晚鸦，金陀故里夕阳斜。庄严独有精严寺，却少墙阴梓树花。
　　周长庚
　　周长庚，字莘仲，侯官人。同治壬戌举人，官彰化教谕。有《周教谕遗诗》。
　　赠林琴南孝廉
　　柴门平掌练波流，斫脍淋池尺幅收。瘴海才名珊网老，华年肝胆剑花秋。涛头哀角寒诗梦，劫外残烽照杞忧。凄断濂江新乐府，西风吹泪满南州。
　　玉山
　　玉山在天不在地，山半隤云尽下坠。云气阻塞人不前，护此太古未破天。水玉磊砢堆山巅，山色一白全化烟。或云此山寒冰穴，压尽盘古以前雪。羲和鞭冻轮不热，坤维脉与太阴结。太阴所固日无功，寒气一束东海东。世人不知呼作玉，几人亲插峰头足。
　　火山
　　火维众山插天险，天半熊熊起烈焰。火光所触金铁流，阳气郁勃燔炎州。雪威不到滕六死，天地长夏无冬秋。或如金釭挂天半，烛龙衔烛照银汉。或如野烧横秋空，天吹不动海底风。飞光上腾影倒射，万壑一色作奇赤。有时石罅溅沸泉，一喷一吸泉生烟。响泉自喷火自爆，火水争穴互相搏。生硝黑气烘马牙，坐恐瀛台坤轴灼。当年补石天龃龉，宗动掷下洪钧炉。阴阳余炭煽未熄，照见满海红珊瑚。
　　台北稻江楼和友人韵
　　际天黑箐坠斜曛，龙气腾空作火云。山势百支垂海尽，江流双派到楼分。豪游有约青丝鞚，韵事无心白练裙。欲作逢场竿木戏，娵隅蛮语笑参军。
　　丁谦
　　丁谦，字益甫，嵊县人。同治壬戌举人，官象山教谕。有《寄鸥居诗》。
　　幽居
　　幽居忽不乐，远游南山岑。山光迎暮霭，归鸟皆投林。簌簌涧上松，风过闻远音。泠泠涧中水，浣我尘世襟。山鹤有闲意，山鹿多野心。旷然一相对，机械何从侵。静境触斯悟，幽念息逾深。安知太古上，非复如当今。请从彭泽公，一抚无弦琴。
　　种竹得幽趣，种兰有幽芬。孤怀澹相寄，非期世所闻。东邻有隐士，洒然离俗氛。朝夕过我游，结契连风云。赠君流黄机，报我蜀锦纹。锦纹织奇字，密意通殷勤。殷勤那敢负，誓绝莸与薰。春花与春草，向荣各欣欣。相期共樽酒，薄醉眼斜曛。
　　刺促行
　　刺促复刺促，人生百年鸟过目。前有一樽酒，后有一丛菊，把菊饮酒安事役，役迷阳生途行且伤足。山多虎豹水多蝮，时时飞而食人肉。请看东门悲牵犬，何如生来抱黄犊。
　　题夏闰枝青镫有味图
　　至文肇六籍，洙泗执枢纽。鲁论四教垂，文实居其首。天地虽广大，万物虽繁茂，厥理靡不包，一一资析剖。譬如城门轨，万马此辐辏。自遭秦坑焚，汉兴葺残漏。讹谬日渐增，糠秕遂杂糅。厥后流益分，笙簧百家奏。经史子集区，金石梨枣寿。儒者生近今，简册如山阜。区区两目力，讵易遍寻究。又况是非间，错互眩妍丑．出主或入奴，输攻而墨守。谁能折其中，轇轕辨纷纠。夙昔有志斯，披诵就窗牖。荧然夜一檠，不觉柄移斗。所嗟识趣卑，衣食复奔走。所学无一成，蹉跎竟谁咎。闰兄劝学人，翩翩绍华胄。研摩日不遑，未恃得天厚。我时共折证，悬河资辨口。醰然心得言，岂屑拾牙后。示我青镫图，小册恰藏袖。开帙肖清神，夜景亦深秀。梧桐三两株，竦立秋光候。萧萧竹几丛，掩映茅亭右。斗室煜孤镫，书外百无有。恍闻金石声，琅琅激林薮。我时将南旋，惜别同心友。敬当临歧言，得勿附琼玖。相期各努力，业成致不朽。此味殊酸咸，知音果谁某。还拟问铜芽，历历心领否。
　　田延年
　　田延年，字友羲，浑源人。同治壬戌举人，官长子训导。有《希达斋存稿》。
　　卮言
　　残月如垂钩，潜鳞罢游戏。新月如张弓，征鸿侧身避。蟾兔本无心，鱼雁胡多事。信从海上来，书自云中寄。拆书复见信，就中有深意。上言疑其形，下言畏其势。
　　夏虫难语冰，井蛙难语海。是固习之偏，无乃性不改。天地一何宽，嗜好非一端。唐虞相授受，巢许乐考槃。武周仁人粟，夷齐乃不餐。居身贵特立，处世贵达观。所以古圣贤，不强人所难。
　　己卯重阳前五日题许村双松寺后禅壁
　　二十年来此地违，旧时楼阁尚崔巍。乔松千尺白云挂，法鼓一声黄叶飞。拾穗乱闻村妇语，敲门仍识老僧归。西风刮面惊霜肃，惆怅穷檐未授衣。
　　健妇打虎行
　　林深月黑风撼山，健妇乳儿茅屋间。虎听儿啼夺门入，虎入风回门自关。健妇见虎胆如斗，手掷小儿姑向后。急取炉中未烬薪，带火狂呼驱虎走。人既抽薪虎欲咥，转身一挥鹰隼疾。毛焦肉灼气已衰，争奈门关不得出。大吼一声天地秋，人来虎往不能休。举薪乱击虎狂跃，满室红飞火绣球，夫从外至疑有寇，见虎犹疑他野兽。虎趁门开逸且奔，妇几一蹶不可救。吁嗟乎！健妇虽健妇人耳，胡为彊梁遂至此。此时健妇知有子，知有子，虎可制。见虎时，骑虎势。
　　登大行绝顶
　　突兀压神州，苍茫据上游。群山皆北向，沁水自南流。地远三川见，天晴万木秋。故乡在何处，回首白云浮。
　　张祖同
　　张祖同，字雨珊，长沙人。同治壬戌举人。有《湘雨楼诗钞》。
　　小孤山
　　浔阳之水分九派，汇入大海流汹汹。彭郎矶下忽一折，小孤屹立森当中。天门阊阖影詄荡，倚傍谢绝蓬莱峰。江山半壁厄天险，万壑帖伏不敢东。我来正见白日堕，石级百仞愁难穷。山神拱揖若相告，昔岁兵革殊怱怱。敌人何由据要害，岂有飞渡无交攻。先声后来贵夺隘，誓死并力临其冲。楼船蔽水箭满眼，彭公飒爽人中龙。巨雷翻空烈火沸，昼夜但见江光红。撼山山动贼尽溃，黑云摧拉天无容。出师以来数百战，湘军此举成大功。吴头楚尾固筦钥，腹背自与淮淝通。自从江南殄残贼，长鲸敢作洪涛风。浮云朝暮互起灭，太息尚有南飞鸿。移山叠浪挂帆席，隐隐听打寒烟钟。
　　扬子江
　　十年烽火金山寺，孤棹蒲帆铁瓮城。日暮鱼龙纷出没，云边鹳雀自飞鸣。江流万古无归日，野没千村有哭声。几处楼船笳鼓动，极天风浪一伤情。
　　夜泊螺山大雨不克谒王子寿丈怅然赋诗
　　薖园咫尺隔惆怅，客里轻舟泊洞庭。独夜雁归天漠漠，孤洲风急雨冥冥。别来魂梦江湖阔，老至诗歌涕泪零。清晓推篷一回首，楚天犹近少微星。
　　葛岳乔自晋入都客中见访因赠以诗
