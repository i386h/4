<!-- { "loadSidebar": true } -->
　　古松千年物，寄迹空桑门。仙人手携绿玉杖，飞来天际盘云根。高台苍茫连昆仑，紫烟青嶂浮黄昏。湖山四望杳冥邈，亭亭翠盖沈心魂。我来披拂松上月，涛声万壑何超忽。鸣弦响瀑来九天，空中仙乐疑喧阗。五城风雨欻而至，翛然欲拍洪崖肩。春潭琼草草色连，冠霞裛露横山巅。人间甲子几沧海，谁与草木齐长年。奇峰飘飘层云烟，清晖娱人憺忘旋。深林霏霏敝日月，交柯杂沓回芊绵。松阴列坐有道者，吴门羁客人中仙。神仙中人沈夫子，当年廓落青云士。五月披裘吴市中，孤标迥出尘埃里。此地婆娑乐吾真，偶然相对足相亲。功名若胜杯中酒，越水吴山亦笑人。
　　登鹰窠顶望海中夏盖诸山
　　兹山展武地，海上得朝宗。梵刹驯归鸟，深潭隐毒龙。朱霞连越峤，翠盖偃秦松。南望诸峰在，参差雾几重。
　　玉宸观
　　深山楼阁拥仙官，桧柏苍苍入殿寒。废井但从沙际识，残碑多半雨中看。炉烟半拂黄金座，云气晴低白玉坛。福地久传人不到，遗踪何处觅真丹。
　　陆葇
　　陆葇，字次友，号义山，平湖人。康熙丁未进士，内秘书院典籍。己未召试博学鸿词，授编修，历官内阁学士。有《雅坪集》。
　　自丰城抵万安江水大涨
　　春江灌潦水，百堵没沧洲。釜已游鱼鳖，涯难辨马牛。橹声来木杪，帆影度城楼。双剑沈何处，清宵起暮愁。
　　度高岭陈岭
　　夙兴越崇冈，晓气湿如露。丘壑郁回抱，登顿得坦步。虽非五丁凿，介然以成路。云是高兴陈，名存迹非故。茂草生峰巅，光风为布濩。荡漾成微波，渺若水云遇。嗤彼涧底松，偃伏叹迟暮。
　　宁都西江
　　停车谢尘鞅，晴江荡柔橹。中有双鱼浮，似挟浪花舞。层云吐新霞，颜色美难数。颢气指东北，划然界苍宇。溪流忽如断，夕阳在山左。晚峰郁深翠，暮霭覆村坞。隐隐闻雷声，孤篷戛夜雨。回溪且停桡，玉璜奏今古。双鱼洲巨浸不没，璜溪水声如鸣玉。
　　大风疾行二百里过马当小孤
　　厉风击水使倒流，水声怒立为山丘。六鳌并起翻沧海，盘涡鼎沸驱蛟虬。白日黯淡鬼神泣，狂澜震摇天地愁。我行江中历旬月，淹留飘泊心饥渴。今朝一叶飞洪涛，遂使形神寄超忽。阳侯鼓浪如共工，层波相触群山空。排沙裂岸不可却，马当横绝居其冲。上云太行险，下云吕梁洪。地势何太逼，昼夜追风蹑影无尘声。复似修鱼鼓鳞鬛，任钩巨锱何敢撄。鸟翼徘徊不能上，商飙卷箨何其轻。羲和辔已迟，长江路盈咫。回首万重山，去若弦上矢。不向壶公借碧龙，那羡琴高骑赤鲤。
　　浒山铺
　　骑出榛荆谷，天开葭菼乡。藕花明万顷，渔艇入三湘。脱帽双帘醉，停鞍独树凉。虽无《采莲》曲，逸兴满沧浪。
　　大庾岭
　　烟景曾无异，兵戈鸟道荒。千章松影碧，五月稻花香。汉使征轺急，秦关戍路长。今宵应翦烛，莫漫忆他乡。
　　泊瓜步
　　曾惊骇浪挟风骄，击楫重过一叶飘。树色明浮千顷月，江声寒听五更潮。蓬莱紫日光应近，槜李青山梦渐遥。明发征尘愁扑面，中泠回忆旧茶寮。
　　南安早发
　　春山寂寂片帆轻，一路烟峦送客程。最是断肠听不得，杜鹃花里鹧鸪声。
　　冯勖
　　冯勖，字方寅，长洲人。康熙己未召试博学鸿词，授检讨。
　　沈庄樗幽居
　　杨柳塘东更向东，绿蒲红蓼各成丛。三家村口少人过，独木桥边有路通。老屋短垣披薜荔，主人长日注鱼虫。客来仿佛桃源内，鸡黍为欢话古风。
　　钱中谐
　　钱中谐，字宫声，号庸亭，昌平籍吴县人。顺治戊戌进士，官泸谿知县。康熙己未召试博学鸿词，授编修。
　　少年
　　少年游侠五陵豪，意气如云照锦袍。寒锁画楼封豆蔻，春回别馆醉葡萄。惯抛金弹飞黄捷，学舞龙泉太白高。行乐不须辞秉烛，朱门台榭易蓬蒿。
　　汪楫
　　汪楫，字舟次，号悔斋，仪徵籍休宁人。康熙己未召试博学鸿词，授检讨，历官福建布政使。有《悔斋》、《山闻》、《消寒》、《观海》、《京华》诸集。
　　赠别萧尺木
　　七十远为客，风流殊未衰。自将萧氏韵，高唱杜陵诗。世已轻词伯，人犹重画师。黄金买毫素，仿佛太平时。
　　扬州难结夏，六月上江船。烈日蒲帆外，清风野渡边。波平思学钓，税急悔求田。只惹妻孥怪，看囊无一钱。
　　西山纪游六百字呈同游施愚山少参高阮怀同学
　　西山蟠西江，厥惟神仙宅。窈冥三百里，往往困游屐。使君发高兴，逝将饱经历。披悃告大吏，休沐许三夕。仓皇裹糗糒，折柬到逋客。维时丁未秋，正近重阳节。天气忽暄暖，披裘杂絺绤。同调得三人，无虑喧与寂。侧闻兵燹余，梵刹尚逾百。前期杳难穷，惜阴慎所適。香城山最险，翠岩名尤赫。两地骋夙怀，循涂更探索。稍行犹康庄，渐远得局蹐。游丝常罥面，瘦藤能迸石。绝巘恣盘纡，缅怀巨灵擘。逢树竞折枝，危径实轻策。路回失乡导，草偃寻人迹。瞬息苦少暇，大水遽塴湱。波涛满空山，平慎生恍惚。碓屋结构牢，造化及琐屑。忽忆穷檐人，赁春形役役。辛苦谋一饱，覯此得无慼。茅茨时复近，牵确转逾窄。日落山花殷，犹余数峰赤。逶迤入灵境，殿阁晃金碧。衲子被长发，原委能具说。伊昔典午间，云公此卓锡。寇至惊蒸黎，焚香化雉堞。至今山中人，大半是所活。又云前山隅，旧是猛虎穴。道士张逍遥，以杖逐此物。其人已羽化，其庐尚突兀。晨起寻遗踪，排云踏山脊。巨崖落寒风，飒飒荡精魄。石筍垂丹梯，古洞立积铁。冬气周四时，灵曜不得烈。拂壁瞻画像，低徊难遽别。暮经洪崖井，巉岩正飞雪。只疑奔湍间，仙驭同出没。溯流寻高源，嵯岈生荡激。一石尤倔强，临水自挺拔。虚声遍岩谷，此辈耻同列。阐幽赖使君，锡名补其阙。恨无磨崖力，排空立高碣。钟鸣翠岩寺，倚杖尽蹩薛。朅来丁西霞，岭上传丹诀。仆夫急长生，贾勇待明发。未见颜色好，已忘筋力劣。跂足尽重茧，飙举争健鹘。山果不知名，披荆竞相掇。陟险凡几盘，所遘殊朴讷。危坐无多言，亦足涤烦热。偃蹇下山径，乱云相抵突。霏霏出烟雾，未雨道先滑。苍茫翠微里，何从辨虹霓。嗟余误尘网，毵毵见白发。丈夫不得志，此身等蠓蠛。神仙吾所慕，忧来不可辍。山水且徜佯，胜游顿提挈。载笔陈此诗，聊以志岁月。
　　揭子宣过访
　　奇人曰揭暄，健翮耻飞翻。斫地把三尺，写天能万言。好风吹草屩，细雨到柴门。高论知何极，相倾只酒尊。
　　送张振九之永嘉司马任
　　雁荡山头瀑绝奇，药公常为我言之。半天岂止五千仞，空谷无非风雨时。司马能书擘窠字，停骖应勒纪游诗。永嘉烽火于今少，王谢风流万古师。
　　题画
　　十月山寒木叶稀，霜华未散古苔肥。药房深闭客何处，卧听空江老雁飞。
　　送陈元水归丰城有怀房兴公明府
　　此老岿然在，长眉掩泪痕。一生家屡破，万死舌犹存。已忘他乡苦，应知吾道尊。临邛有贤主，日日款柴门。
　　赠别吴舫翁
　　汪生三载螺川客，临去才知吴舫翁。风雨齐生双腕下，炊烟独绝万山中。如君自不依刘表，今日何从得孔融。顾我捋须还大笑，云龙此际又西东。
　　新安道中二十韵
　　已逐黄尘老，初为故国行。计程随逆旅，问俗愧诸生。顿顿舂新穀，村村护旧茔。建旗看屋峻，鉴发得溪清。险莫惊新岭，行当慎考阬。人烟愁处绝，衰草望中平。晓日迎过渡，轻风送出城。天心藏暮雨，冬气发初晴。径转逢樵唱，山幽忆鸟鸣。忽惊苍树断，知有白云横。稻草盘空挂，松毛近火擎。林深霜作色，溪响碓无声。阡陌随山曲，陂塘待雨盈。劳人下担急，健妇把锄轻。野宿惟防虎，山城竟卖鲭。西江时转粟，南国久停钲。昨者闻传诏，三方尽撤兵。云帆朝不至，蔀屋夜常惊。几见东家饱，先愁小市争。曝芹谁许献，桑梓最含情。
　　渐江墓
　　画师墓上百株梅，尽是当年密友栽。山径风高吹半折，花时更得几人来。
　　中山七夕次石来韵
　　他乡七夕今年好，放眼能穷万里天。白露自零官烛外，银河直下海云边。拂竿不见珊瑚树，登俎真成玳瑁筵。闻道弓衣有人织，兴酣写与布头笺。
　　马耕田歌
　　中山山多稻田寡，耕不见牛时见马。曳犁负轭当町畦，编草络头泥没髁。喷沫徒怜气凋丧，跼蹐安知材尽下。王良伯乐无时无，不待悲鸣泪先洒。侧闻洪武开国时，曾来此地求騧骊。连樯累舶动千匹，购买不惜倾高赀。陟险冲波有底急，每繙旧史常怀疑。维时布衣起江左，涣号止及东南陲。壮士健儿恣腾踔，步卒敢向中原窥。圉人太仆但充位，登床厌穀皆虚词。谁欤忽建凿空计，外厩祗藉长风吹。飘飖远致列云锦，骑出奚啻熊与罴。永辞绝域骋皇路，寸长一技皆得施。不走沙场絷畎亩，吁嗟尔马生何迟。今制三年两入贡，使者执鞭大夫控。天子垂裳顾曰嘻，此物何烦跨海送。异域从教宝骕骦，天家绝不求麟凤。终老丘园何足惜，竟辱泥涂亦堪痛。吁嗟尔马无自伤，不逢汤武逢虞唐。纵有龙媒四十万，中山只作华山阳。
　　题五子樽酒论文图渭北王幼华来江东，与吴野人、孙豹人、郝羽吉及楫交，命曰五友，绘图以归，分赋。
　　汪子无才负傲骨，寻常出门少亲暱。僻壤相逢吴野人，风尘意气胶投漆。野人之友亦落落，论诗共许孙与郝。几处歌声向一镫，吴陵新安与焦获。焦获自昔多名家，孙郎动向人前夸。眼中难见李叔则，户外忽来王幼华。王生结交殊不苟，屈指素心惟五友。预愁他日走长安，不似于今时聚首。西湖戴苍能写真，游子不顾囊中贫。却将渭北江东意，图成樽酒共论文。更有黄山江天际，画水画石多生气。援笔添写两株松，百尺寒冈接苍翠。装来卷轴喜同看，皓首孙郎酒不乾。郝子撚须时欲笑，吴生抱膝动长叹。汪子把卷苦抑郁，王生惜别何辛酸，王生王生劝尔且尽樽前欢，明日徒从纸上观。
　　长史郑洪良以王命请余画像留国中阽答之
　　岂是中朝第一流，偶持龙节拂麟洲。大名那得齐诸葛，遗像何劳比益州。稍喜文章堪报国，谁凭骨相取封侯。灵台一片真难状，多谢传神顾虎头。
　　袁佑
　　袁佑，字杜少，号霁轩，东明人。康熙壬子拔贡，官内阁中书。己未召试博学鸿词，授编修，历官中允。有《雪轩集》。
　　寄赠孙徵君
　　游鱼有殊趣，鸣鸟有殊音。群士纷逐名，先生独见心。志匪慕巢由，而乃终山林。我欲往从之，山水何高深。
　　月下怀友
　　亭虚偏受月，来往独思君。晚饭饥仍懒，秋碪远更闻。寡营常采药，多病久离群。不有桓谭出，谁能识子云。
　　病中与诸友
