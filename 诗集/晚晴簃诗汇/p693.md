<!-- { "loadSidebar": true } -->
　　朔飙冻摧百卉枯，有客危坐夜读书。幢幢一编寒镫影，混茫遥接淳古初。蚕僵蝟缩蠖蜷曲，矮檐冰柱戛冷玉。抗声金石歌黄农，春意盎盎煦破屋。足裂手皲不知寒，寸抱炯然千载看。谁欤夷齐谁跖蹻，战胸龙螭莽屈蟠。丈夫生当撑瘦骨，弥天事业轻於发。夜深镫灺万籁寂，狂喝倒回天边月。
　　有述
　　浩劫自圆缺，嵩阳山间月。照我石上心，三生浣冰雪。无端掉狂雷，小谪住蓬莱。穷愁炼发骨，风惨暮雨哀。雨霁天色诡，帝命移海水。掣鲸溟云飞，屠龙鳌背紫。浪激斗维漂，岳渎簸惊飙。山崩天柱折，阴壑修罗骄。法螺卷归旆，掉臂空四大。溪深野风清，萧然鸣古籁。境閒日长天，桃花洞门前。烧却渔郎棹，晞发作散仙。
　　春寒
　　溪畔碧桃手自栽，幽居端为避秦来。春寒花与人俱懒，红孕枝头不肯开。
　　同万葆真游华山
　　胸中太华久盘摩，此日欣同季野过。直上悬崖三万仞，云端立脚看黄河。
　　刘毓盘
　　刘毓盘，字子庚，江山人。光绪丁酉拔贡，官陕西知县。有《濯绛宦诗》。
　　太湖
　　寒雁不成字，远山将化烟。大圜生脚底，摇梦入秋天。
　　别友
　　安能郁郁久居此，抖擞缁尘白纻衫。转捩中流多涉险，东风虽好不张帆。
　　喜晴
　　梦回闻鹊欢，咄咄曦当昼。缸爿云扫开，积气塞天漏。譬诸久病痊，燥湿理相纠。无田不为灾，我独得天厚。此邦最低下，粉饰风俗厚。游民一胡多，弃土每八九。所恐黄淮冲，流离遍衰幼。蠲赈事两难，外肪中已朽。救荒於既荒，铤险絷鹿走。安能饥不食，祸率起於口。惟俭能支贫，转移一反手。使天而雨珠，我得食诸否。
　　茅山
　　飞花香过山去，老树声作涛喧。终日不闻世事，此间即是桃源。
　　王佩箴
　　王佩箴，字敬铭，南阳人。光绪丁酉拔贡。有《编苕诗钞》。
　　寄吴兴刘翰怡
　　昔读独行传，范式陈平子。两人未谋面，相期在生死。今闻嘉业堂，南望翘双趾。谓是古之人，近代宁有此。谈史薄子元，校书嗣中垒。嵇吕思命驾，老彭欣窃比。朋友有神交，何嫌千万里。
　　残山送夕阳，闪烁少微星。文章报故国，耿耿守遗经。珍此不朽业，名山发古馨。侧闻兰台彦，编纂未杀青。哀哉万布衣，幕僚寄伶仃。何如元裕之，独构野史亭。
　　校书复何如，秋高风扫萚。伪体重别裁，峰矗木摇落。编摩孝绪录，钩考渔仲略。古者官为师，私人无著作。汉儒重家法，硁硁循绳削。君家五原守，申左疑铸错。世界弛文网，墨庄凤鸣铎。定有古先民，罗拜天禄阁。
　　李稷勋
　　李稷勋，字伯粢，一字伯子，号姚琴，秀山人。光绪戊戌进士，改庶吉士，授编修，历官邮传部左参议。有《甓盦诗录》。
　　赴都
　　达人无陿虑，志士多烈心。轩车骋高瞩，宁怀空谷音。皇涂遘屯险，天祸杳幽深。四海沸波澜，三光翳若沈。伊川岂无叹，越裳不可吟。回风厉中野，悲响飒神衿。明发念于役，嘉候感鸣禽。寒烟睇春甸，连崿阻岖嵚。振衣奋远步，施罝谢中林。愧乏荆璆美，贞往事在今。
　　岁晏行赠宋检讨育仁
　　元郊十月摧芳草，黄埃千里行人槁。沙雁寒惊堠火明，银虬冷报天门晓。天门九闉罗九衢，朱楼连闼黄金铺。明烛高筵玉酥酪，洞房暖火红氍毹。曾冰峨峨白日短，城南宋子今嵇阮。锦裘珂马喧朝贵，独抱兰花惜岁晚。晚岁空山霜雪零，素衣初点六街尘。秋雨荔墙旧书侣，烟花粉署新词臣。吴县尚书今卓荦，日下高名满台阁。孔融曾闻表异才，孙宏今见崇古学。君怀明珠许高价，赋成大礼万人诧。金门未肯损愁心，落木亭皋骋孤驾。我昔横经石室游，秋花漂落稀朋俦。峨眉窈窕问琴阁，龙威怳惚湘绮楼。潇湘三载青波隔，惆怅翻寻上京陌。卧拥红云踏海烟，来看郁郁兴王宅。二月春寒花片片，尹珍宅里初相见。青琐重扃催试题，金盘丰俎申芳荐。人生得失难具论，毛翮摧铩心徒存。尘沙满地愁开眼，朝衫新贵长安门。青槐洒洒铜街雨，坐消白日愁羁旅。单衣皂帽西风寒，对人不敢伤心语。閒来坐我红锦茵，十年同舍论交新。洲上兰蘅忆湘水，壁间丝竹梦江津。江海风高雁声涩，轩辕台上夜吹雪。银钥千门动晓寒，荡子无家空自泣。涕泣悲歌何意气，幽并结客多轻利。弹剑朝为马客吟，脱裘夜醉胡姬市。朝朝夜夜感尘劳，华年轻掷心郁陶。为君凄凉尽此曲，明星晳晳东方高。
　　赵尧生前辈还蜀过宜昌酒集东山草堂因出示林纾画万松深处卷子索题
　　三涐之云同一族，千松万松云婘属。中有幽人独往来，占松一丘云一谷。抱云有似鸡孚卵，养松差比牛舐犊。云自去来松偃蹇，霜柯如铁青成幄。人言松心比丹赤，我爱松根不拳曲。百年冰霰閒经过，礧砢合称雪王仆。雪王一龛杳天际，岁寒薜荔三间屋。夜驱苍鼠伴蟫蠹，昼劚茯苓狎麋鹿。偶然蹀蹋玉珂尘，兴来尽发中秘录。金马诙嘲臣朔饥，蛰龙哦句髯翁跼。誓鉏邪蒿保霜节，仗下弹文万口读。戊庚以还天地闭，荆棘刺天泥没足。慈仁孤柯泣风雨，盘山万木菑樵牧。年时萧飒百不欢，酒劳梦绕云山麓。林叟天涯澹荡人，为君拂烟写寒绿。化身千百陶然松，翠鬛霜皮纷在目。几疑四山无杂树。时有冷云相追逐。架岩一屋不知年，力屏万嚣得幽独。江山破碎何遽怱，世事澜翻风转烛。四郊战垒长蓬藿，江淮落叶凉风肃。赁居难求阳羡田，山贼恣伐永嘉木。况值梁益焦兵火，故园已恐无松菊。独携此卷西陵泊，相逢邀看东山竹。展图三叹心骨悲，兹事弃置等覆餗。中夜敲床索新句，检拾篇章媵归舳。明年松根健夏凉，知君饱噉涐眉菽。乞分寻尺青玉虬，种向棋轩却烦溽。
　　过杨忠愍故宅
　　灵风飘怨雨，踯躅城南隅。燕市空芳草，钤山冷碧芜。霜镫钟梵涩，血疏石华枯。摇落永陵树，年年叫野乌。
　　长沙赠寄禅上人
　　西风雁满滩，霜意作新寒。瑶瑟空堂寂，湘皋蕙草残。星辰曾昨夜，镫烛此凭栏。世外寻幽隐，相逢一解颜。
　　寄公今惠远，一卧虎谿深。黄叶堆诗卷，白云栖道心。香龛松树底，梵语奈花阴。我法忘龙象，翛然蝯鹤吟。
　　访梁洁盦前辈於岁寒堂别后有作
　　江干踏黄叶，问讯草堂幽。林樾空凄感，风霜正未休。疏花饶晚色，香茝足离忧。寂寞千秋意，相看对茗瓯。
　　怊怅十年别，萧条四海心。青山独横涕，白日屡沈阴。旧梦新亭集，清歌汉上襟。缄书劝加饭，风雨又秋深。
　　丙申南归渡洞庭作
　　天际婵媛帝子灵，君山云白竹烟青。五更凉雨沈秋雁，一叶西风下洞庭。涕泪尊前孤剑泣，悲歌水上大鱼听。年来苦作伤心梦，愁向湘川夜夜醒。
　　酒集江亭饯送于侍郎晦若前辈出使德国
　　鶗鴂惊鸣万瓦霜，六街斜月夜茫茫。金尊移榻临花砌，白袷邀车过苇塘。四海李膺名士长，千金陆贾使臣装。条支西去波无极，梦醒觚棱烟水长。
　　己酉元日感赋
　　去年今日早朝班，天际旌旒万国欢。长乐鼓钟沈豹尾，鼎湖弓剑渺龙髯。星明玉仗残镫炧，露浥灵旗故殿寒。独有瀛台新草色，东风犹得几回看。
　　陪高九舍人楷饮姜孝子祠
　　两年惜别离亭酒，一棹欢逢出峡船。今日何堪问朝事，古祠重与访岩泉。买园种竹君仍健，荷锸移山我自怜。为语六街诸旧识，短檠寒榻尚依然。
　　赵芷生提学投诗即行次韵答和
　　朝事惊心累叹欷，君胡掉首向岩扉。朝辞帝女过巫峡，夜唤湘累下秭归。归后江潭几秋树，山中日月尽春晖。彝陵郭畔怱怱语，目极神州涕满衣。
　　晚泊青草湖
　　杨柳参差绿未齐，寒烟乱草上空隄。黄陵庙下多丛竹，一夜哀蝯不住啼。
　　寿富
　　宗室寿富，字伯茀，郑献亲王九世孙。光绪戊戌进士，改庶吉士。殉难。有《伯茀诗存》。
　　广化寺红叶歌
　　青山作表树作里，霜叶满沟不见底。天公有意逞豪华，锦帐横铺四十里。阴者嫩碧阳丹朱，杈枒翡翠交珊瑚。斜阳万点罨霜果，迷离一幅秋光图。春花虽好祇红白，未若秋光备五色。少年文字纵峥嵘，绚烂终需老境得。庸人慕雅兼畏劳，平林游赏矜皮毛。不入深山历艰险，好景岂复能相遭。从来佳景隐荒僻，尤物天公亦爱惜。非关奇险阻游人，不使凡夫浪著屐。城中看山空崔巍，入山愈深山愈佳。始悟人生快意事，都自艰苦之中来。
　　醉司命
　　寒空深碧星如沙，轰天爆竹飞银花。黄钱卷风纸马碎，松柏烧烟飏空翠。香醪奠地前致词，请神痛醉神休辞。臣之醉神有深意，恐神奏对多顾忌。灵霄秉笏论人閒，好藉香醪壮胆气。秣刍豆，饲神马。糖堆盘，水盈斝。神之去兮白云随，天风飒飒飘灵旂。沈沈更漏寒宵永，儿童镫下争糖饼。
　　陶然亭送方雨亭康步崖
　　绿暗红稀春事阑，江亭携伴强寻欢。壮心未似溪光冷，病骨难禁麦气寒。风景自佳愁里度，山河无恙醉中看。休将小集看容易，别后应思此会难。
　　送赞臣之山东
　　暮年伤离别，为无相见期。我非暮年人，胡为心伤悲。所悲方壮年，血气先已衰。形神日憔悴。酬酢多支离。四十已无分，安敢望期颐。纵使幸不死，时局方艰危。前路虽茫茫，结局已可知。生离是死别，难为分手时。
　　相见恨太晚，相交意却深。匪惟臭味同，独能知我心。我性本乖谬，是古而非今。雌黄腾口说，当之辄难禁。以此忤时贤，罪恶重邱岑。毁谤日纷腾，惟公鉴其忱。引为忘年交，重之若球琳。岂似形无言，公意同坚金。此友岂易得，奈何怅分襟。誓将报知己，皓日实照临。勉励岁寒节，坐待霜雪侵。
　　大风卷沧海，蛟螭撼神州。我非百岁人，独怀千古忧。妖氛山岳高，世道江河流。人类闪风烛，王室实缀旒。昂首望青天，掩涕思前修。缔造仗轩昊。经营劳孔周。此道亘古今，万物所共由。一旦自我绝，岂非壮士羞。君今適东鲁，驱车迈山丘。路若经孔林，为我少淹留。哭问墓中人，可知今世不。苍穹若有知，此患何时瘳。苍穹若无知，斯民何罪尤。愿徼在天福，速生圣贤俦。起佐我圣皇，布政宣鸿猷。但恐鬼无灵，酣眠不肯休。哀哉人道灭，吾侪其壑沟。
　　善劝过相规，是谓古交道。临别而赠言，实以期永好。惟公性忠厚，今世如公少。所恨少刚断，见欺於群小。春生而秋杀，天道实皎皎。喜赏怒有刑，王者师大造。愿公懔斯义，佩弦常自矫。凡事贵决断，勿为仁柔挠。君子自当好，好之如珍宝。小人自当恶，恶之如杀草。罚行始知恩，此语非荒渺。雨多伤禾稼，包荒长凶狡。爱莠不忍锄，良田亦难保。时艰贵振作，经营须及早。仁者行严厉，夫何伤急绞。请思故人言，华嵩益分秒。
