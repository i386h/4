<!-- { "loadSidebar": true } -->
　　王连瑛，字戒顽，号廉夫，永城人。康熙甲辰进士，由知县历官户科给事中。有《遗安堂集》。
　　吾庄
　　沙田宜种柳，深处著吾庄。四望皆春色，中间一草堂。鸣琴翻旧谱，捣药试新方。车马谁相问，柴门日正长。
　　送高将军南征
　　楼船指日下江皋，年少登坛拥节旄。别酒醉看梁苑月，先声秋压广陵涛。阵开鱼丽三山壮，部拥龙骧十队豪。斩尽鲸鲵清海浪，知君自有吕虔刀。
　　过鄚州故城
　　蓟南千里敞平畴，废堞人传古鄚州。形势遥分天北极，波涛尽赴海东流。沙通白蒋连双树，霜满青溪下一鸥。西日渐低风自起，乡心永夜揽貂裘。
　　车万育
　　车万育，字与三，号鹤田，邵阳人。康熙甲辰进士，改庶吉士，官兵科掌印给事中。有《怀园集唐诗》。
　　怀园秋兴
　　爱与吾庐近，开扉步即舒。傍云朝选石，趁月夜摊书。深树鸣蝉处，高楼过雨初。悲秋人已往，痛饮说三闾。
　　盛符升
　　盛符升，字珍示，昆山人。康熙甲辰进士，历官御史。有《诚斋诗集》。
　　河上
　　久矣悲鸿燕，谁堪问麦秋。飘零随远道，涕泪入孤舟。璧马牛年事，河淮处处忧。却怜长算少，民命倚阳侯。
　　冬日渡彭蠡过庐山下
　　几经湓浦惜幽寻，重向宫亭望远岑。云卧石门思北涧，花开莲社忆东林。三人一笑谁宾主，五老千秋自古今。惆怅吾衰劳梦想，几人游迹未销沈。
　　南征
　　太白秋明井鬼旁，兵占早已在炎荒。养成岁月营三窟，嵎负西南擅一方。莫遣金沙留蜀汉，岂容清浪接湖湘。由来制胜资全策，铜柱依然缅水阳。
　　曹贞吉
　　曹贞吉，字迪清，一字升六，号实庵，安丘人。康熙甲辰进士，历官礼部郎中。有《实庵诗略》、《朝天》、《鸿爪》、《黄山纪游》诸诗。
　　文殊院观铺海歌
　　蓬莱阁外海作山，文殊院下山为海。神物由来不易逢，天为吾徒浇块磊。白云一片涌空濛，眼底千峰皆杳霭。只疑浑沌开穷荒，或有风雷泣真宰。澒洞得无忧怀襄，帆樯似欲歌款乃。鳌身一抹映天黑，鲸波万里连渤澥。天都直可作员峤，莲蕊莲花余蓓蕾。似宜腾掷走蛟龙，讵容细琐藏蚌蟹。过眼一洗碧琉璃，惊风猛浪嗟何在。仙人作剧太神奇，顿还旧观那足骇。
　　莲花峰
　　我闻花开十丈藕如船，太<山华>顶上何便娟。又闻给孤园边功德水，五色莲花世无比。两者余尝梦见之，不道莲峰奇若此。游人历历到花须，夜深多宿莲花柎。冷光朝暮相激射，餐霞饮露神仙徒。千松万松破石出，磴道高悬势矹硉。俯看莲蕊才及肩，菡萏何时与花匹。云梯百步在眼前，海门落日争新鲜。鳌鱼洞口莽昏黑，散花坞下丹枫妍。惟有天都堪并矗，诸峰鹄立皆臣仆。老人伛偻吁可笑，高撑孤髻山之足。浓翠霏霏衣袖中，排空御气如飞蓬。路人惊我白云出，老夫適谒浮丘公。
　　卫既齐
　　卫既齐，字尔锡，一字伯严，猗氏人。康熙甲辰进士，改庶吉士，授检讨，官至贵州巡抚。有《廉立堂集》。
　　送朱锡鬯
　　隋隄官柳无多路，杜牧风流正壮年。两岸酒旗临水店，半窗书卷过江船。寒潮断处家山近，梅雨晴时客梦悬。燕市风光还忆否，雄谈清夜烛花圆。
　　登宣武门楼有感
　　白云连塞树苍苍，矫首西山揽大荒。画角宵吹城上月，羽林寒带殿前霜。柱标马援功名薄，书著虞卿岁月长。尚忆黄金收骏骨，高台徙倚向残阳。
　　刘谦吉
　　刘谦吉，字认庵，江南山阳人。康熙甲辰进士，由中书历官山东提学道。有《讱庵诗钞》。
　　漫兴
　　世久弥安拙，时危转仗贫。青云何负汝，白眼却看人。可叹虞翻骨，应伤宋玉神。几番城郭外，岸帻北湖滨。
　　晤盛珍示同年舟中辄作别因次原韵
　　摇落江南客，孤帆此日过。星从淮水渡，风带洞庭多。各负诗无敌，谁怜醉有歌。相逢还欲别，极目渺烟波。
　　吴李芳
　　吴李芳，字茂孙，邵阳人。康熙甲辰进士，官固原知州。
　　中秋夜集次郡伯李公韵
　　每从风雨祝新晴，兀坐城隅江水青。半壁篝镫方黯黯，平台皎月自明明。菰菱乍白蝉无语，橙橘才黄雁有声。樽酒颇堪酬永夜，湖天漠漠故人情。
　　方殿元
　　方殿元，字蒙章，号九谷，番禺人。康熙甲辰进士，官江宁知县。有《九谷集》。
　　六歌西南烽火，几半天下，余遭忧去官，欲归不得。作歌六首，聊以写悲。
　　褒斜道
　　褒斜道，三载烽烟令人老。嵯峨云栈四百里，其下黑龙江中水。北走三秦南走蜀，长蛇猛虎盘深谷。张良一烧不可测，顾盼从容得秦鹿。谒葛艰难数出师，大星夜落三军哭。英雄成败且有数，况乃区区一狐兔。黄尘澒洞入秦州，风雪关山劳远戍。铁马回头望陇山，断肠家过秦川路。更有子午与黄金，十里百折伤人心。悬崖削壁日月黑，使尔战魂招不得。
　　蜀山高
　　蜀山高，年年草木愁旌旄，西风凓冽心烦劳。绝壁岧峣开剑阁，栈道微茫千里窄。哀猿昼昼向人啼，豺虎嗥号夜相索。恨雨愁风魍魉豪，自古何曾帝王宅。当年昭烈汉王孙，羁旅风云无所讬。先起奸雄不让人，草庐权定三分策。他如窃据公孙述，只作须臾狐兔窟。英雄步武自堂堂，险阻从来无用物。空使蛇龙作战场，孤儿弱母家相失。不见君乡昔日有望帝，化为杜鹃一何细。日日催归归无计，倒啼血泪三春逝。
　　洞庭波
　　洞庭波，欲渡不得忧如何。岷峨六月下雪水，九江不流平如砥。朝朝日月镜中开，时时兰芷香风起。自从氛祲飞鲸鳄，白浪如山断衡霍。蛟龙一夜失窟宅，昼日冥冥风雨恶。四山阴火烧白骨，归梦无津湖水阔。夜半寒笳吹一声，哀猿尽叫丹枫脱。湘灵听之罢鼓瑟，九疑无路千峰黑。一时弹断五弦琴，惆怅南风来不得。江南日夜造楼船，澄清望断在明年。羁客穷途谁不老，何日湖边看春草。
　　五溪深
　　五溪深，鱼鳖网尽伤人心。伏波昔下槃瓠国，矍铄悲歌夜吹笛。十万征人未尽归，千年流水声凄恻。今时鼠窃是何意，幽谷深山盗名字。东南盗贼应声气，将帅旌旄横满地。官军三载住长沙，万马齐驱非地利。壁垒坚营休士卒，食尽锋摧待其毙。巴陵南畔最卑湿，瘴雨岚风四时急。画角吹残刁斗断，征人相抱旌竿泣。南天杀气操生死，雁飞未到衡阳止。欲寄音书一问家，家过衡阳几千里。
　　吴航头在福州，夫差乘船略地至此，故名。
　　吴航头，日夜滔滔使人愁。夫差当日臣于越，七闽一顾雄心发。乘船直尽大海东，回向中原事征伐。黄池会罢国已空，潮去潮来只明月。太伯子孙尚如此，何况鸿毛窃风起。未许苴茅恋不归，化作战场几千里。海上波涛何日止，欲学田横岂能比。近闻剽掠到循城，科头跣足拥旄旌。吾家去此四百里，乘流一夜能兼程。有姊孀孤弟妹弱，满地兵戈何所讬。待得安澜斩鲸鳄，羁旅忧多头亦白。
　　五羊城
　　五羊城，我生之初犹太平。朱楼甲第满大道，中宵击鼓还吹笙。南隅地僻昧天意，二王赫怒来专征。城中诸将各留命，百万蒸黎一日烹。家家宛转蛾眉女，尽入王宫作歌舞。妙舞娇歌杂鬼哭，疮痍尚在重翻覆。乱后遗黎又仳离，当日哀嫠更茕独。前秋奉母辞乡里，弟妹牵衣怜我姊。日日高楼望母归，谁知魂返烽烟里。魂返烽烟不可知，灵輀倏忽滞三期。何年得度梅关去，泣血浈江向南注。
　　答陈元孝寄约诗邮三作兼柬梁药亭
　　怀人似秋色，日在碧梧枝。吾道自千古，斯文共一时。开春结幽愫，每月联新诗。袖里芳兰乱，馨香好赠谁。
　　江南花色好，南海更便妍。梅风媚长至，桃日艳春前。芳思归词赋，风流入管弦。曲江兴绝唱，和者已千年。
　　我辈无相识，孤音待后人。炼成千岁鼎，谢尽片时春。南郭群为吹，西施独自颦。殷勤寄明月，一月一回新。
　　泊京口怀诸弟
　　西风初起越江头，九月寒波到润州。日落烟迷瓜步远，月高潮涌海门秋。归程客上西津渡，怀古人登北固楼。明日携家寄吴市，雁声南尽不胜愁。
　　狂生
　　独抱瑶琴上讼堂，怀山仍奏紫芝章。狂生不解看颦笑，直道何劳较短长。击柝无官贫仕苦，折腰难去吏情伤。田园一别荒芜尽，况复连年是战场。
　　过浈阳峡怀陶苦子
　　独吟江上惜秋光，忆我同声水一方。回首青山看不尽，一帆疏雨过浈阳。
　　孙郁
　　孙郁，字右汉，号雪崖，元城人。康熙甲辰进士，官桐乡知县。
　　新乐道中
　　村远沙迷岸，桥平水抱城。长途愁马病，短日喜云晴。溪口层流浅，山腰积雪明。晚来新月白，浊酒且同倾。
　　宋荔裳按察由扬州泛长江之任成都得近体却寄
　　剑门秋老白盐寒，叱驭休歌《蜀道难》。龙卧澄江惊急雨，猱悬古木挂飞湍。烽烟乍息残黎少，稼穑深荒野水宽。鸿雁嗷嗷悲铩羽，何人独对月中看。
　　钱芳标
　　钱芳标，原名鼎瑞，字宝汾，一字葆馚，江南华亭人。康熙丙午举人，官内阁中书。己未举博学鸿词。
　　击鲜行
　　吾乡城郭沧溟畔，亲故朝朝击鲜宴。乐事濠梁未足夸，嘉名丙穴无劳羡。沪渎滩平斥卤多，主人结网胜熬波。苍茫直下冯夷窟，烟雨常闻《款乃歌》。河豚贩后芦芽出，春潮蹴岸春云热。筐覆吴趋窖里冰，刀飞少妇厨中雪。已道鲥鱼色似银，况兼石首烂金鳞。麹米渍成鲟枕脆，豉羹调出箬腴新。此时鱼税充公府，津市鸣桡复挝鼓。浅符轻舠弄水儿，高樯巨舶开洋贾。别有泥沙困豫且，脂膏然炬骨专车。牵鬐力费千夫蹶，曝腊家分半载储。朅来岛屿孙卢扰，斥堠传烽接三泖。都护旌旗只戒严，渔郎罺罟空施巧。萧萧戍角满汀洲，丽罶寒星炯不收。无复钓鳌陈水犗，惟看驱马散沙鸥。海错经年不到眼，充牣临渊那供馔。一片才沾食指腥，百鍰早破中人产。舍人顑颔滞燕台，比目王余赋强裁。张掾秋风频怅望，冯生弹铗未归来。挑镫与客论终夕，语罢沧桑感畴昔。下箸谁消易水樽，解钱且换滦河鲫。近喜波臣静不扬，东南早晚撤边防。盘餐饱饫故园味，醉卧溪梅野竹傍。
　　清明偕钟宛兄展墓有感
　　往事苍凉不可论，伤心絮酒拜松门。三千里外孤儿泪，二十年来国士恩。华表日斜巢鹤返，土花春绣石麟存。殷勤幸接连枝会，漂泊天涯有弟兄。
　　舟行太湖
　　载酒横塘路，晴和破客颜。忽惊天上坐，知出具区湾。洲渚春烟渺，凫鸥夕照闲。中流问渔者，何处是包山？
　　饮恒素堂赠胡其章先生
