<!-- { "loadSidebar": true } -->
　　东吴头，西楚尾，江南遥遥数千里。就中姑苏与广陵，舟车辐辏如流萍。纷华满眼遍城郭，大家小户乐复乐。红楼大道珠翠繁，画槛中流箫鼓作。酒酣肉饱不知倦，佳冶盈盈满芳甸。稗贩犹裁白纻衣，闾娵亦著黄金钏。回头却顾四壁空，小儿索饭啼门东。未知衣食竟谁是，且复强举称豪雄。呜呼！江南之贫贫若洗，朝歌夜舞徒为尔。
　　吴趋行
　　四座且勿喧，听我歌吴趋。吴趋当年称乐土，轻徭薄赋无逋租。自从浙东钱武肃，窃据东南才一幅政繁国小经费多，十有四州仍未足。翻然更作科民计，一亩平收数亩税。当时三老背生蛆，辛苦农夫力疲弊。况值前明定鼎初，淮张赫赫虎负嵎。防风后至罪有在，田夫野老真何辜。谁言新国遭轻典，倍蓰输将那容免。即今故国久沧桑，户曹犹自凭方版。我歌吴趋歌正长，早禾粒粒输神仓。但得官清无杂耗，驱牛力向田间道．
　　独坐言怀
　　商飙袭华镫，志士生感伤。回首平生怀，气结不能扬。粤余昔髫鬌，逸翮凌云翔。志旷违俗赏，才潜离世芳。委怀属书剑，矢念结虞唐。感叹驰慕思，白日流西光。徘徊伏陇亩，坐卧空井乡。清风响丛薄，明月映修廊。幽居岂不美，抚己悲未央。岐山有灵鸟，其名曰凤凰。梧桐以为栖。竹实以为粮。五采蔚相宣，异质挺文章。翱游遍九垓，弃置忽若忘。弃置何足叹，凤鸟非可常。
　　清凉台
　　朝游石城山，日暮不肯回。连峰西北倾，迤逦苍屏开。扌门崖历壑千万转，绝顶更上清凉台。清凉台高不知数，千里山川莽回互。岷江东去走滔滔，微茫似可投鞭渡。凉飙玉露暑不侵，南唐遗构山之阴。即今颓垣古础竟安在，但见野花纤草历乱愁人心。君不见澄心堂净居室，冬无凄风夏无日。一朝白甲摧如山，降王只办随身膝。此地亭台何壮哉，钩栏屈戌俱蒿莱。不须苦作雍门思，且尽一杯归去来。
　　登鸡鸣山后阁
　　面水凭城小阁开，萦纡磴道已千回。人耕废陇酬勋庙，马啮荒榛测景台。照郭寒流明似镜，隔江远岫翠成堆。南朝射雉停举处，败叶鸣蝉极可哀。
　　灵佑观
　　琳馆珠庭次第开，夕阳微照郁孤台。道人锄药不知倦，一一鹤声松际回。
　　薛雪
　　薛雪，字生白，号一瓢，吴县人。诸生，乾隆丙辰举博学鸿词。有《一瓢斋诗存》。
　　游乳泉洞入石云复登莲华岩至白云洞
　　渴掬乳泉饮，坐听山禽弄。再憩复再登，渐失同游众。风来老树香，云起危峦动。攀缘绝人境，回头谢尘梦。仙人不可即，玄鹤何年控。落日淡寒烟，茫茫堪一恸。摄衣下层冈，白云封古洞。
　　东山逢徐灵胎
　　相值东峰下，相看鬓欲霜。年华共流转，意气独飞扬。四座惊瞻顾，连城且蕴藏。如余空说剑，无路扫欃枪。
　　过先师分湖故宅又至横山别墅
　　一日孤怀两世情，横山分水各心惊。文章先后仍声价，涕泪沧江竟死生。巷冷何人还驻马，柳荒无主断鸣莺。居人指点冈头地，午梦春深草色平。
　　寒食日
　　春风吹我秣陵城，江柳江花照眼明。人共家山千里月，梦回孤馆一声莺。黏天好事迷芳草，尽日微吟数落英。去住两端判不得，又逢寒食倍关情。
　　寄杜太史云川
　　美人芳草思飘然，分水新城两谪仙。今日《风》《骚》谁继绝，江南犹有杜云川。
　　抛残别泪《阳关曲》，酸尽闲心《子夜歌》。莫向乌丝阑上写，隔江烟火断肠多。
　　任瑗
　　任瑗，字东磵，江南山阳人。乾隆丙辰举博学鸿词。有《六有轩集》。
　　金山
　　江流忽辟易，天际袅烟鬟。樵路钟声外，僧帆树色间。月明龙入钵，潮落鹘归山。何日辞妻子，丹砂驻暮颜。
　　游栖霞偕若衡兄作
　　好穷奇绝境，特地上峰巅。瀑响三秋雨，松含六代烟。山多皆拱寺，江远欲浮天。愁绝区中事，相留可判年。
　　田家
　　柳阴荷锄归，豆荚未出土。呼儿夜饭牛，昨宵有微雨。
　　许佩璜
　　许佩璜，字渭符，号双渠，江都人。乾隆丙辰举博学鸿词，官卫辉同知。有《抱山吟》。
　　砚北
　　构轩依砚北，小隐拟墙东。香泻红兰露，凉生翠樾风。游心躭竹素，息影翳蒿蓬。吾道惟夷旷，灵台若太空。
　　黄天策
　　黄天策，字一峰，信丰人。诸生。乾隆丙辰举博学鸿词，官教谕。
　　吊吕汲公墓
　　山鬼然疑路险难，当年怀古泪阑珊。故封蚁鼠神凄惨，遗匣蛟龙事渺漫。宰树云沈荒堞暗，丰碑雨销墓门寒。江天野寺萧萧晚，怀古苍茫倚碧峦。
　　李灏
　　李灏，字柱文，南丰人。贡生。乾隆丙辰举博学鸿词。有《间茝堂集》。
　　入华子冈
　　崇冈逼天阙，迤逦入寒山。凉飙四面来，飘薄喷红泉。吾行仗轻策，裹粮拟昔贤。伐木追险道，耸身陟高阡。幽人何时来，彷佛生紫烟。侧闻华子期，长啸惊飞仙。玉棺琢千载，金箓太上传。远眺天柱峰，孤光隐目前。麻源望三谷，清泠何潺湲。响折谢公屐，高下声跫然。
　　沈冰壶
　　沈冰壶，字清玉，号梅史，浙江山阴人。贡生。乾隆丙辰举博学鸿词。有《古调自弹集》。
　　夜郎叹
　　唐家支庶领大藩，禄山闻之为胆寒。贺兰一言倾房公，骨肉猜嫌填心胸。永王谋反出附会，王不能明白何怪。可怜天上谪仙海上钓鳌客，长流夜郎号党逆。同为上皇臣，同辅上皇子。邺侯为名佐，太白坎壈死。所遭幸不幸，二李天渊悬若此。噫吁嚱！王不反，有公道。白从王，非草草。或言出胁致，回护未深考，纷纷讥议尽可扫。
　　崖州行
　　赞皇之勋配裴度，度荐宰相才，此言殊不误。牛李之怨亦由度，黑白昭然本易悟。玨耶嗣复耶，赞皇实救之。綯耶敏中耶，赞皇实引之。此皆牛李党，谁言赞皇胸中城府多徇私。太原上党次第克，造膝密谋皆其力。武宣二宗本水火，大叔得立太尉祸。崖州之变意中事，何必梦中乞哀我。
　　凿舟叹
　　汤汤爪埠水，林儿凿舟死。真人已立金陵城，向日君臣虚称耳。吁嗟乎！项王冤负不义名，汉高发丧非至诚。宋主韩林儿都亳州，封明祖为吴国公。明祖既定天下，遣廖永忠逼林儿迁都。舟至瓜埠，永忠凿舟，家属溺死。与项王江中之弑无异。
　　汪祚
　　汪祚，字惇士，号菊田，江都人。副贡，乾隆丙辰举博学鸿词。有《鹤田集》。
　　雁来红
　　雁影空阶八月天，一枝红紫赛春前。朱颜老去犹如此，惨绿当时是少年。
　　杨煜曾
　　杨煜曾，字吾三，武进人。乾隆丙辰举博学鸿词。
　　和新城尚书凤翔府韵
　　渭水无情日夜流，南山拱处古皇州。野人坞下风依旧，凤女台前露未秋。斜谷戍关空设险，陈仓卖酒且浇愁。乱鸦残日频搔首，新月窥人吐半钩。
　　戈溥
　　戈溥，字博山，号焚鱼子，南昌人。诸生，乾隆丙辰举博学鸿词。有《焚鱼诗钞》。
　　答饶海亭寄怀原韵
　　一曲听泉百虑清，只求琴意不求声。三更露堕哀猿啸，万壑风传老鹳鸣。乍解徵商心已静。了然梦幻体都轻。知君仍向东湖水，目数流光缕缕情。
　　冬日
　　短檐喧冻雀，暖日映窗虚。白发羞新镜，青山忆旧书。风高寒雁急，地远故人疏。岁岁梅花发，何时適我初。
　　童能灵
　　童能灵，字龙俦，号寒泉，连城人。贡生。乾隆丙辰举博学鸿词。有《冠豸山堂诗集》。
　　春日东郊即事
　　春鸟向邻树，流声入我诗。有情还各得，无意亦相吹。一枕睡初破，满庭芳正披。忘言曾未得，惭愧对花枝。
●卷七十四
　　蔡新
　　蔡新，字次明，号葛山，漳浦人。乾隆丙辰进士，改庶吉士，授编修，官至东阁大学士，加太子太师。谥文恭。有《缉斋诗文集》。
　　题汪文端公松泉图
　　种树添新荫，先当培其根。疏泉资灌溉，先当裕其源。少师勤学殖，呈材依禁垣。汲深藉修绠，下笔文澜翻。承明自献纳，公望群所尊。御赐飞白书，中有至道存。松贞泉比洁，宝之重玙璠。赞皇平泉记，温公独乐园。何如此清华，天语含春温。忆我追陪日，直舍邻高轩。文漪频挹注，美植长滋繁，披图感今昔，遗韵犹堪论。既以惠来学，复此垂后昆。始知余庆在，世业皆君恩。
　　题古中盘五松图
　　昔闻毕宏韦偃画古松，振笔长风浩呼哅。如何此卷仅矮幅，而多天矫腾踔之蟠龙。鳞爪攫拏势莫至，涛声在耳云荡胸。倬哉万松老居士，笔端具有造化工。此图何处得画本，传自古云盘谷之中峰。侍从宸游多燕暇，相对胜友此扶筇。濡毫拂素标异状，貌得盘山古幹真形容。最怜后彫质，沐日浴月几春冬。太平之世岂独民仁寿，草木亦含雨露浓。君不见，泰山上有五大夫，风烟剥落摧秦封。如此苍髯礌磈突兀自千古，得非福地神秀钟。松兮松兮，安得布袜青鞋盘桓于尔侧，彷佛乎桂殳木客之高踪。
　　金德瑛
　　金德瑛，字汝白，一字慕斋，号桧门，仁和人。乾隆丙辰举博学鸿词。一甲一名进士，授修撰，官至都察院左都御史。有《桧门诗存》。
　　题吾汶稿
　　丞相不劝原必死，先书祭文数十纸。待得燕山齿发归，同心不愧同乡里。昔者宋玉师屈原，莫能直谏空招魂。未知楚灭身何所，千古但有风流存。何如庐陵王鼎翁，耻作机云作陈东。心哀母老难许国，不然随殉柴市中。虔州之水洪州驿，处处悲风寒凛栗。义士相望四百年，歙州亦有江天一。
　　康郎山功臣庙歌
　　红罗真人起滁濠，天弧堕地扬旌旄。龙蟠虎踞定南国，削平僣乱如吹毛。上游楚气氛颇恶，奋臂怒比螳螂骄。江汉窃据意未定，骑鹿欲向南山遨。南昌坚城铁作瓮，撼山有力空为劳。金陵援师来，飒飒乘风飙。谋臣猛将谈《六韬》，从以仙人周颠左右舟中翱。贼徒返旆出彭蠡，扼吭不得通江潮。罪贯不盈势不灭，介恃战舰匡庐高。鲸鲵小捷遽得意，纪信出诈汉王跳。遂令三十六将同战死，庙貌留祀康出椒。中山一人丁普郎，齐云捩舵如鱼舠。韩成居左同列坐，半褰赴水赭黄袍。其余面骍面涂炭，冒突烽焰头毛焦。别有三五少年白面带微笑，甲胄踊跃轻波涛。岂是鸱夷生去日，塑工肖得穷秋毫。定应贼颅贯矢后，英灵舞抃隐约来林皋。惜哉张定边，尔亦男儿曹。天完逆将眼不择，犹奉余孽奔危巢。奇材剑客误荆楚，百万齐作跖犬嗥。髑髅铺满大湖底，阴夜馁哭声号咷。宁知此庙三百年，春秋伐鼓牛羊牢。古槐郁郁崇封襃，曾护真主驱鸱鸮。枯株断枿犹敬惜，过客竞奠香牲醪。庙前古槐一株，相传明祖避难其下，后锡封号，迄今行舟致祷。枯幹架置庙中，不敢私毁。呜呼树木尚如此，英雄可不慎所遭。湖波浩淼风萧骚，庙中木主永勿祧。金匮石室之史傥遗漏，不妨搜讨姓氏镌刻蟠龙鳌。
