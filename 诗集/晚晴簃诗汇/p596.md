<!-- { "loadSidebar": true } -->
　　荒寺少人迹，客来情倍浓。楼高危跨石，僧老健于松。鸟语醒晨梦，山音续断钟。崎岖崖下路，常有白云封。
　　鲍瑞骏
　　鲍瑞骏，字桐舟，歙县人。举人，官山东知县。有《桐华舸诗钞》。
　　造墨歌
　　昔人造墨烧古松，今之焚膏毋乃同。板屋松阴跨幽涧，下有流水鸣淙淙。壁如蜂窠纸如幔，参差镫影纱笼中。承镫以碗碗注水，水与火济凝烟浓。液融鹿角香喷麝，阴房疑捣红守宫。涂脂从印燥不滓，枪金细字蟠虬龙。程方遗制效奚李，厥贡后数曹家工。家传古井清且冽，云与易水灵源通。烟轻胶旧井华孕，紫玉一笏隃麋空。荒唐谁说十万杵，杵以万杵坚于铜。尤其伪者渗以漆，光则黝然不可礲。罗家银墨广陵散，色如碧叶秋来红。紫雪之精郁灵气，西陂小景橅吴淞。再和之法亦一瞬，几人犹弆吴绫封。龙宾十二落谁手，磨人磨墨俱怱怱。
　　和子年八兄读唐书感事
　　吹角城头变徵声，艨艟海上剧纵横。天留往岁吞吴恨，势迫贤王许越成。请地欲营三窟狡，登坛畴令一军惊。仓皇自趣潼关战，遂使豺狼到两京。
　　叩马何人亦急装，延秋门外晚苍凉。漏师遮莫憎回纥，召衅无端罢李纲。此日西风寒翠盖，当时明月按《霓裳》。可怜火照骊山夜，白发宫嫔殉上皇。
　　行在传闻赋《子虚》，游河巡洛此爻闾。庙谋未定迁都议，天使犹劳谕蜀书。七校星霜辽海卫，九衢花柳岛人居。谁知荐寝樱桃熟，空盼清尘豹尾车。
　　灵武旌旗剑阁回，都人流涕旧蓬莱。藏金不分输骄卤，贡荔居然酿祸胎。陌上铜驼丛棘满，市中玉匣劫灰来。韶州一祭情应悔，其奈零铃夜雨哀。
　　笈甫藏有袁候台瓦研属作长歌纪之
　　铜雀台瓦良研田，此瓦乃在铜雀先。色青而紫厚以寸，池窊半月潴松烟。磨墨如暗欲雨润，瑟瑟缀若明珠悬。诸花香处呼璧友，沈檀之匣铭词镌。竹垞目以宴友瓦，得毋考据讹相沿。文曰建安三年造，斯时河北方炎炎。袁曹两雄不相下，土木何得兴戈鋋。吾闻南皮有台二，或者袁候之遗埏。当其虎视冀州日，官渡未战犹瓦全。穹窿百尺用侦敌，吸尽兵气归陶甄。相传夜深发光怪，异香腾作龙蜿蜒。野火烧残败苔渍，争墩一例言詹詹。否则陈因太仓粟，鸠工適值浮瓜年。区区胡椒且八百，况乃瓴甋崇观瞻。五官中郎敬爱客，想见射雉同游畋。哀来乐往感丝竹，金碧鳞鳞辉画檐。不知何时琢为砚，残膏一滴江湖霑。宜城驿入昌黎记，景山赠赖欧公传。世间古物等飘瓦，获之奚翅真珠船。呜呼！人生安得如汝坚，背有汉隶神宛然。缁布纹深尾则断，亦犹割据留山川。袁家父子固豚犬，曹家兄弟终猜嫌。流连香履有深意，木妖早兆漳河堧。知君好古自一癖，岂以人废相针砭。魏三祖集君所弆，曩者汉上遭师熸。呜呼！一得一失皆前缘，非此那伴君家毡。会看涤笔记神砚，压到寿贵公侯砖。
　　陈展云
　　陈展云，字砚皋，广东镇平人。举人，官那马知县。有《抗古堂诗集》。
　　樟山凹看云作歌
　　我与流云向上峰，足所踏处云皆封。登临绝顶一矫首，万山脚底青冥濛。拏云树老怒裂壁，十丈苍根络奇石。冒天冠斗纷蔽亏，云缝坼开天一隙。我从树杪穿云行，天风梵呗争泉声。云光白上满襟袖，时闻虎气漫空腥。初疑高唐山，神女方驾鹤，巫山十二正朝行，絪缊一气随风落。又疑庐山中，匡君骖虬螭，瀑布万丈倒空泻之而化作苍龙飞。不然云中君，洞天正沈醉，并刀乱翦琼瑶英，散作霞光恣游戏。不然葛稚川，罗浮初炼丹，九转炉烟吹不灭，至今下界如飞绵。万峰合气成一色，放眼每愁天地窄。同人咫尺但闻声，细看一笑头俱白。忽讶身跳雪海中，遍大地如金在镕。忽惊身置盘古世，误入混沌吸元气。一云才缩一云神，一云如主一云宾。一云闲如丈人尊，一云忙如万马奔。小云随侍如儿孙，数云骈立如弟昆。妍云诡谲锦绣纹，丑云礌磊狻猊蹲。千百万状云无定，云云一气相合并。为狮为象为凤麟，为鼓为旗为戈刃。人出云相触，人来云相迎。松桧罅中云渗漏，峰峦缺处云补平。是皆神龙出没互变化，掉尾腾掷纷纵横。我行十里日已暮，风吹散作四山雾。归来大笑谢山灵，此行几被云吞去。
　　怀仁里夜集同宋筱珩
　　说佛谭仙总渺茫，萍蓬何地话行藏。秋心半为诗人瘦，夜漏偏于独客长。无用文如前岁历，大难身似逆风航。年来侘傺应同感，谋隐何时薄禄偿。
　　舟夜
　　旷野风千里，荒村月四更。寒镫孤夜气，市语冷江声。吹笛神鱼舞，翻波宿鹭惊。山城何处是，烟草不胜情。
　　王伯潜水东寺院斋居
　　一水划山入，万树围如屏。树杪露佛屋，倒影临波清。栖霞山畔草，直到门前青。不信岩花发，六月犹啼莺。山深无夏春，日夕凉风生。野花烟外飘，随风落檐楹。闲鸟学书声，遥答流泉鸣。天香何处来，寻之了无形。时有樵夫至，带雨叩柴荆。坐久客亦返，携得秋光行。
　　尘海
　　尘海劳劳百虑并，贫求升斗亦人情。便成仙佛何裨世，欲语文章厌近名。风月有情聊对酒，江山如梦独长征。为怜镫火凉秋夜，照到离人鬓影清。
　　送顾紫峰山宰富川
　　此邦苦兵燹，凋攰元气荒。抚循易为力，民也非无良。如人久羸饥，一饭恩不忘。士方高卧日，自命何慨慷。一朝得藉手，得丧萦中肠。妻孥待温饱，戚友希宠光。一念系苍赤，万念相低昂。平昔书生志，十九曾几偿。我闻亲民官，如医起瘠尫。痛痒不关切，何以救膏肓。世病方日深，子其为卓黄。
●卷一百五十八
　　曾国荃
　　曾国荃，字沅浦，湘乡人。咸丰壬子优贡，官至两江总督，加太子太保，封一等威毅伯。谥忠襄。有《曾忠襄公遗集》。
　　题管敬伯读雪山房图
　　悬车方息影，朅来游洛下。俊才接翩翾，故交盖云寡。管君绳祖武，无忝名世者。哲弟陆士龙，契我同一冶。芝兰堪竞爽，相期迈高雅。踔跞文翰场，嗜古搜片瓦。每蓄匡时略，驰驱逐戎马。披览读雪图，韵事尤挥洒。述旧潘安仁，寻幽孟东野。夙哦《韫山集》，元音鸣九夏。遗宅剩京华，往迹留骚社。画册毁兵燹，枨触谈镫灺。迁流数十年，硬黄幸重写。深云翳树根，清湍激春泻。蘧庐念民物，抗怀追董贾。蕴真惬所遇，自得何外假。敲诗翦银烛，看剑引琼斝。狂澜际砥平，共祝承大嘏。
　　自鄂还湘次韵答申夫方伯
　　未步金銮上谏坡，曾看哭楚起沈疴。言归此日江之永，但愿来年海不波。鱼美武昌春意薄，雁回衡岳别情多。枣梨姜芥谁相赠，且向涟溪问钓蓑。
　　杨岳斌
　　杨岳斌，原名载福，字厚庵，善化籍乾州人。官至陕甘总督，太子少保衔、一等轻车都尉世职。赠太子太保，谥勇悫。有《杨勇悫公遗集》。
　　登岳麓和焦听堂原韵
　　偶从樵访道乡台，千树桃花万点苔。幽径已无尘客到，深山惟有白云来。松间联句僧煎茗，石上陈肴鸟劝杯。醉里不须嗟世乱，座中都是济时才。
　　偕彭雪琴洞庭泛月
　　良宵同泛浩无边，八百平湖浪接天。兰桨划开湘浦月，蒲帆冲破楚江烟。枕戈南望心弥壮，击楫中流志更坚。迅扫妖氛清海宇，征袍抛却好归田。
　　除夕
　　驰驱成底事，望望白云飞。今夕年将尽，他乡客未归。苦寒侵病榻，积雪锁柴扉。把酒不成醉，停杯泪湿衣。
　　枫桥夜泊
　　日暮微风起，菰蒲叶有声。晚烟横古渡，皓月满荒城。渔火前村暗，疏钟远寺鸣。篷窗镫独伴，孤客不胜情。
　　山斋雪夜
　　君恩未报愧无颜，深谷容偷岁月闲。墓道依依云不散，柴门寂寂夜长关。何来夜半如簁雪，流尽天涯似髻山。劝汝始终休改色，要留清白在人间。
　　战罢晚归
　　归咏夕阳天，矶边泊战船。云开千嶂月，风敛一江烟。列阵朝擒贼，谈兵夜扣舷。誓将身许国，何止著鞭先。
　　杨昌濬
　　杨昌濬，字石泉，湘乡人。官至陕甘总督，加太子少保衔。
　　龙游大营重九和许雪门
　　频年马上作重阳，幕府秋风老战场。白水初回汉家厄，青山仍对楚人狂。隔溪红树殷千嶂，故国黄花阻十霜。却喜生辰逢令节，题糕聊减簿书忙。
　　魏光焘
　　魏光焘，字午庄，邵阳人。诸生，官至两江总督。谥威肃。
　　移官新疆和陆渔笙学使送别韵
　　嘉峪山头古关上，六年两度记同游。天然万里中西界，独立三边缥缈楼。莽莽河山春入画，悠悠秦汉岁如流。重来驻马登高望，一带长城系远愁。
　　刘蓉
　　刘蓉，字孟容，号霞仙，湘乡人。诸生，官至陕西巡抚。有《养晦堂集》。
　　赠罗仲岳
　　木鸡修道无人问，裘马论交几辈贤。贱子胸中足丘壑，与君分内得林泉。同堂论道窥真宰，埋首穷经各少年。努力名山接薪火，豫章家学要人传。
　　赠李次青司马用吴子序编修韵
　　文坛纵笔子能豪，又拥貔貅护节旄。倚马万言看滚滚，征鞍千里叹劳劳。谋探虎穴心偏壮，身讬龙门价便高。军律尚师程不识，休凭家法试戎韬。
　　当年台榭总邱墟，今古茫茫一慨予。吴楚山河残照外，英贤姓字断碑余。故乡戎马无消息，大壑云龙待展舒。赢得须眉画麟阁，书生择术未全疏。
　　刘铭传
　　刘铭传，字省三，合肥人。官至台湾巡抚，一等男爵，太子少保，兵部尚书衔。赠太子太保，谥壮肃。有《大潜山房诗钞》。
　　久雨中秋晚晴
　　不期久雨晚来晴，扫尽烟云见太清。秋色莫如今夜好，月光总是故乡明。一镫诗酒增怀感，几日萧疏洗甲兵。举目山河无掩蔽，皖南风景客中情。
　　闻曲
　　琵琶音最好，解说别离难。多少伤情事，曲中和泪弹。
　　三十初度
　　年当半甲子，壮志渐消磨。忙里身长健，闲时病转多。登坛无伟略，对酒且高歌。岁月来殊速，人生奈老何。
　　郊行
　　郊行二三里，四望皆村庄。秋收禾黍尽，露冷林叶黄。马前一老叟，独在田间忙。举头见行骑，走避殊仓皇。我行少仆从，我佩无刀枪。何以农父避，呼前问其详。农父荷锄语，战慄立道旁。今夏贼去后，大兵过此乡。贼至俱先备，兵来未及防。村内掳衣物，村外牵牛羊。人多不敢阻，势凶如虎狼。老妻受惊死，一子复斫伤。骨断不能起，至今犹在床。暮年寡生计，空室无斗粮。所幸此身健，勉力事农桑。近凡见兵马，畏怯故走藏。我闻殊太息，揽辔思徬徨。问彼统兵者，曾否有肝肠。灭贼自为贼，何颜答上苍。
　　送子美归湖南
　　南雁孤飞入楚天，北风吹送洞庭船。相离相隔三千里，同死同生六七年。回首战场都是泪，知心朋辈几人全。客中言别难为别，挥手依依各黯然。
　　张曜
