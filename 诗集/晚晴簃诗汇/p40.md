<!-- { "loadSidebar": true } -->
　　乙巳冬十月，铃阁日清秘。抚军坐筹边，颇及荷兰事。幕下盛才贤，共请窥其使。连骑出城隅，江声来漰濞。横流蔽大舶，望之若山坠。千重列楼橹，五色飘幡帜。飞庐环木偶，层槛含火器。画革既弥缝，丹漆还涂塈。叩舷同坚城，连钅巢足驰骑。伫立望崇高，真非东南利。某也亦宾客，缒藤许登跂。番儿候雀室，探首如鬼魅。摄衣升及半，火攻炫长技。烟雾横腰合，雷电交足至。译使前致词，此其事大义。其上容千人，方车矧并辔。其人各垂手，周行若沈思。中央匮指南，枢纽浮天地。铁轴夹其间，凌云百丈植。七帆恒并张，八风无定吹。沓施如网罗，坐卧引猿臂。下观空洞底，委积于焉寄。悬釜炽饮食，戴土滋种莳。但可叹博厚，安能测远邃。舶师亦国臣，逢迎慰临莅。坐我卧榻旁，氍毹足明媚。雕棂障玻璃。悬桁垂卣觯。发笥云葡萄，洗盏注翡翠。高泻成贯珠，传饮劝霑醉。银盘荐瓜蔬，风味颇浸渍。岂欲倾其酿，因之穷审视。明明簪笔边，半卷有文字。绘事江海迹，水道可太备。岛屿分微茫，山川入详委。观图见包藏，宁惟一骄恣。上马大桥头，目送增忧喘。呜呼通王贡，讵可忘觊伺。周防勿逡巡，公其戒将吏。飏去势已形，礼义不足饵。
　　吴嘉纪
　　吴嘉纪，字宾贤，号野人，泰州人。有《陋轩诗》。
　　吾庐
　　吾庐清谿中，年久半倾圯。圯者不复问，存者还欲倚。老梅共横斜，撑拒临流水。有客念倾颓，赠粮令葺理。负戴骇邻人，升斗分匠氏。仍缺石与木，来朝卖一豕。力作何纷纭，痴儿间老婢。窗牖次第明，巷径复委委。家人意颇贪，指点旧基址。乃欲典衣裳，更求广居止。微笑谓家人，户外寒方始。且留此隙地，以待春风起。我自荷一锄，种菜柴门里。
　　送人归黄山
　　入云山路碧重重，归去追随石户农。几亩秫田今有主，一间茅屋在何峰。烟崖芝草衰年采，雪岭人樵落日逢。怅望浮丘踪迹远，链丹台上倚青松。
　　僻壤
　　僻壤无春至，安知春已残。海云千里黑，塞雁一声寒。老去谋生拙，时危作客难。直西是乡路，日日出门看。
　　内人生日
　　潦倒丘园二十秋，亲炊葵藿慰余愁。绝无暇日临青镜，频过凶年到白头。海气荒凉门有燕，谿光摇荡屋如舟。不能沽酒持相祝，依旧归来向尔谋。
　　玉钩斜
　　莫叹他乡死，君王也不归。年年野棠树，花在路傍飞。
　　新仆
　　语少身初贱，魂伤家骤离。饥寒今已免，力役竟忘疲。前辈亲难惬，新名答尚疑。犹然是人子，过小莫愁笞。
　　送王黄湄之海陵
　　是我还家路，扁舟汝独行。千人初短气，去国各含情。海水孤城暗，霜风一雁鸣。此乡称僻壤，谁更识虞卿。
　　送程翼士
　　出城江水大，雨歇开夕阳。程生携妻子，归去东台场。轻舟入浦烟，风起芙蓉香。去者方愉悦，送者忽徬徨。宿昔旧茅屋，与君同一乡。海潮漂里巷，亲友半流亡。家有卧病妻，秋月夜正长。荡子贫不返，望望涕霑裳。
　　夜发
　　田家夜收稻，吾亦適江关。灯火远相映，去留俱不闲。水喧仙女庙，月上谢公湾。一路饶风景，扁舟任往还。
　　辛亥孟夏二十八日三兄嘉经归葬东淘
　　二兄呼五弟，荷锄随我发。尔我将老死，应收三弟骨。行行见废墟，荆棘何翳郁。饥鸢啄貍骼，野蔓牵人膝。二十八年来，始有家人迹。朽榇在何处，形骸杂土木。肢体拾容易，砂砾乱爪脊。拨剔到天暝，全躯乃无缺。鸣呼甲申岁，兄祸生仓卒。身饱强横手，命尽少壮日。官长来相视，行路色惨戚。磊磊仇人头，指日白刃割。哀笳忽四起，铁骑来万匹。野积战士尸，城流杀人血。群凶出狱门，亦各操鈇钺。依倚猛虎区，见者咸竦栗。饮恨归去来，待时卧蓬荜。次男名瑶琴，襁褓兄爱惜。众谋立为嗣，此支庶不歇。四岁离所生，命仰伯母活。不悟大人心，怜女不怜侄。绮襦拥外孙，儿也足无袜。弱肤受风霜，氋发丛虮虱。惫极走还归。持抱生母泣。我时实贫窘，寸心与谁说。今年儿齿壮，摧残膺疢疾。媒妁不议婚，徭役长被责。敢望吾宗大，仍愁兄祀绝。冤魂久飘零，今日就窀穸。薆薆乡树近，沃沃水茭碧。死者抱痛眠，生者吞声哭。报仇事已矣，斜阳遍阡陌。
　　送江健六之长洲钱塘
　　长歌去路遥，遥遥去何处，枫桥与断桥。两岸梅花五更月，布帆吹去风翛翛。啸傲山水前，岂遂称豪贤。豪贤举动笑腐儒，饮酒纵博胆气粗。朝出赴急难，夜归提头颅。一旦功成不受报，有时义在仍捐躯。不然潜生至老死。结屋种树临江湖。雨晴放艇随渔父，客散分餐饲鹤雏。君不见吴要离，宋林逋。
　　吴苍远邀过野竹居
　　老叟卖茶处，麦田飞野鸡。篱边江岫近，屋后竹林低。过雨阴如水，闻雷笋出泥。山泉煎欲熟，入座听莺啼。
　　舟中寄怀吴去疑
　　不见江南人，遥望江南云。后云气光晶，前云行逡巡。逡巡行复止，依依如恋群。物态有如此，余益思故人。夕风吹浦溆，野色迷我津。凫鹥各有类，孤舟欲谁亲。唯有枫林下，潮声渐渐闻。
　　寄答席允叔
　　淮濆海浦路迢遥，记得兰舟系板桥。多少离忧人不见，鸠鸣桑柘雨潇潇。
　　我昔
　　我昔客途逢败兵，弓弦旆影风秋鸣。残骑如狼散草莽，居人杂兔奔纵横。渔船贪利夜卖渡，金大乃许载人去。暝色潜行曙则隐，口乾肠饥我能忍。
　　我昔携家亟逃难，海云霮昼昏宴。野空蹄响贼马近，我船欲速行转慢。须臾燔烧闾里红，风漂船入芦港中。芦叶菰叶蔽男妇，引衣掩塞啼儿口。
　　我昔兵过独还家，畦上髑髅多似瓜。鸭毛满蹊旧狗死，篱菊自放霜中花。天南伯兄天北季，惊魂弃绝故园地。又闻土贼聚稍稍，细雨夜啼九头鸟。
　　卒岁
　　履冰返故里，倦身获稍闲。村墟多积雪，凛凛生暮寒。乌鹊亦怀栖，各认旧林还。车辙复谁顾，诗书聊自看。维庐则有堵，维井则有幹。老年逢卒岁，布褐无一端。晚晖檐下来，梅影落我冠。家人进箪豆，肘见容色欢。借问何为尔，门外追呼宽。
　　夜发
　　客意急前路，中宵刺小舟。寒潮随棹去，明月有声流。袱被裹诸子，梦魂围一愁。鸡鸣霜满岸，莫辨古扬州。
　　陶澂
　　陶澂，字季深，一字季，号昭万，宝应人。有《湖边草堂集》、《舟车集》。
　　游香岩寺
　　取適向林麓，渐闻花气香。沮洳细路侧，宛转临春阳。诸峰纷来前，杖策依重冈。俯视见虎迹，殷忧何能忘。同怀二三人，为我携酒浆。念兹最初地，努力风磴长。
　　披榛造幽微，转侧信险绝。天风振衣袂，阴磵依冰雪。苔生佛堂下，净影映眉睫。山僧归无期，晨夕梵呗缺。吁嗟末法法，象教殊未灭。何人开溟蒙，特具广长舌。
　　泛舟经岳阳长沙
　　春江北流日西匿，系景割波留不得。道傍赤岸今为墟，霸业何人更相忆。昨宵急雨来自东，巴陵远树烟空濛。湘娥染黛几千岁，朝暮只临明镜中。柳生井边没芳草，依然昔日相逢道。音沈响逝天茫茫，愁见白波吹浩溔。船旗不定南风旋，寂寞一声闻杜鹃。
　　黄芦岸侧黄陵下，雨湿天低水交泻。灵旗暗逐往来风，人间那识苍梧野。倾心奉君无二心，抚弦断绝悲人琴。相望不尽泪中血，零落可知湘水深。湘东更有蒙谗客，憔悴千年滞冤魄。
　　寒星摇摇天上明，回环下应十二城。洞阳石乳皆云英，有人饵之蹈日行。日边渊旋城下水，可怜荡景春山是。岳灵南去千万里，青霞一片飞初起。旧寺销亡今几年，螺书秘记鸿濛篇。阴虫古苔蚀不尽，六丁夜护蛟龙缠。苍筤谷口云气鲜，此中岁月容高眠。
　　登恒山
　　恒阳地与塞垣通，山脉纡回指大同。黑雾不消阴磵雪，翠微时下石坛风。燔柴有制存周典，持节无人出汉宫。幽缈岳灵何所寄，岿然碑版覆苔红。
　　不尽浮云起北隅，离离城郭望中孤。荒原白草还今古，战骨青磷半有无。委伏万山连抱犊，巑岏一道隐飞狐。凭高莫问探符事，昔日嬴秦亦已徂。
　　故宫词
　　慈宁宫禁老莓苔，元日惊传法从来。上下隔帘遥拜毕，六龙飞辂一时回。
　　龚贤
　　龚贤，又名岂贤，字半千，又字野遗，号柴丈，江宁人。有《半亩园诗草》。
　　扁舟
　　扁舟当晓发，沙岸杳然空。人语蛮烟外，鸡鸣海色中。短衣曾去国，白首尚飘蓬。不读荆轲传，羞为一剑雄。
　　饮徐氏园
　　春来无此日，午过尚如朝。水气亭三面，城阴柳半腰。清歌连白舫，长笛隔红桥。最是欢娱地，年华觉易消。
　　晚出燕子矶东下
　　江天忽无际，一舸在中流。远岫已将没，夕阳犹未收。自怜为客惯，转觉到家愁。别酒初醒处，苍烟下白鸥。
　　程邃
　　程邃，字穆倩，号垢区，江宁籍歙县人。明诸生。康熙己未举博学鸿词，不就试。有《会心吟》。
　　从龚孝升先生联船淮阴赴司马理颀公招
　　元礼陈宾盛，谁方雪夜舟。相思千里驾，吟弄五湖流。分食通心醉，飏帆疗客愁。景移云日好，动息一江鸥。
　　过万年少隰西草堂
　　值得渔夫棹，江梅隐雪津。黄河冰腹厚，白草马蹄春。既释隆中业，还为川上人。友生难解事，往行不须论。
　　戴本孝
　　戴本孝，字务旃，别号鹰阿山樵，和州人。有《前生》、《余生》诗稿。
　　自题画诗
　　丛薄何蓊藏，乔木无余阴。斧斤向天地，悲风摧我心。不知时荣者，何以答高深。
　　燔柴今已废，岳灵杳何讬。白云来洗崖，有额为谁斫。涛声听松崩，响逐龙湫落。
　　何处无深山，但恐俗难免。一心溯真源，千载不卷转。扁舟弄桃花，此兴自不浅。
　　草木亦争荣，攀援与依附。凌霄桑寄生，滋蔓尚可惧。惜哉不防微，良材化枯树。
　　坐爱柴扉外，林阴满钓竿。葭昏烟棹湿，谿落水舂残。不是沧波客，前津问好难。
　　戴移孝
　　戴移孝，字无忝，和州人。
　　石城乐
　　双桨渡桃叶，随欢望夫矶。催送来秋浦，夜夜听猿啼。
　　雨落不上天，瓶坠已入井。还欢金错刀，割断辘轳绠。
　　方文
　　方文，又名一来，字尔止，一字明农，桐城人。明诸生。有《涂山集》。
　　单质生见访僧舍并惠三忠集答此
　　高树引秋蝉，空梁逝春燕。昨宵微雨集，重阴满僧院。之子一来过，羁人共谈宴。秀采本沦漪，腴词复菁蒨。内秉金石姿，匪直情婉娈。稽古式芳躅，怀忠耿遐眷。下上汉宋书，独怆武侯传。烦冤痛鹏举，轗轲钦履善。流览未及终，风徽宛可见。汩余有同心，参差泪如霰。
　　癸卯三月十九日润州客舍同潘江如小饮述怀四十韵
