<!-- { "loadSidebar": true } -->
　　黄叶敲门霜绕庐，西风吹到故人书。一年离绪秋尤苦，四海知交老渐疏。贫对青山空入画，别添华发又盈梳。不缘良友相垂念，谁向榆关问索居。
　　陆学钦
　　陆学钦，字子若，太仓人。嘉庆庚申举人。有《蕴真居诗集》。
　　李香君小像
　　一腔恨血歕桃花，点染生绡妙笔夸。为问元规尘十丈，携将此扇可能遮。
　　丰姿寒玉自棱棱，阮老田郎唤不应。笑杀孟津王学士，乌丝细楷写春镫。
　　张注我
　　张注我，字我经，号舸园，昆明人。嘉庆庚申举人。有《雪笠山房剩稿》。
　　载酒访海淀莽半峰
　　未遂还山计，聊携问字樽。舟穿岩下石，犬吠水边村。密竹斜通路，深花半掩门。几年濠上意，舍此复谁论。
　　访正照上人
　　几年伤远别，今日访吾师。入谷闻钟早，穿林到寺迟。燕巢新构殿，云护旧编篱。采药归应晚，瓶花落砚池。
　　彭蕙支
　　彭蕙支，字田桥，丹棱人。嘉庆庚申举人。
　　栈行
　　峻陂严关气象尊，崎岖已历几朝昏。鸟音迎客通乡语，山势随人入店门。倚剑只堪防暴客，衔杯且复觅吟魂。更听仆辈围炉坐，又说前途万灶屯。
●卷一百十五
　　喻文鏊
　　喻文鏊，字冶存，一字石农，黄梅人。贡生，官竹谿教谕。有《红蕉山馆诗钞》。
　　观怡亭石刻
　　樊楚壮南服，岷涛涌晴雪。城郭凌江皋，云本互遮{辶世}。怪石势崩腾，状熊矜诡谲。如象复如马，又如龙出没。伊昔营飞亭，岛屿生栉棁。元化涵沧溟，踞石聚硉矹。粗厉归磨砻，镌鋟纪岁月。铭词既古异，斯篆更雄杰。蛟虬不敢扪，{走異}{走宪}藓苔啮。仿佛钗头痕，忽诧金电掣。李莒工八分，神清体严密。固应六一翁，集古拟三绝。使君才且贤，好古中情结。辟榛劳爬罗，鸠工尽剔抉。我惊神欲飞，空山舞撇屑。浩歌缅前规，流光祇一瞥。
　　江夏行吊熊襄愍公
　　江陵死，几人相。江夏诛，几人将。锦袍花蹙银麒麟，白牌封剑真将军。生手已易袁应泰，掣肘更来王化贞。臣罪当诛血一缕，不死封疆死门户。臣心可剖疏千言，不任经臣任枢部。东厂罗织贤与良。邦国殄瘁人先亡。中原从此遂破裂，九边传首祸最烈。九边风雪黄云高，魂兮归来何处招。痛吟性气先生集，江头松竹寒萧萧。
　　浯溪碑
　　青骡蜀栈尘冥蒙，鸲之鹆之鹃血红。太子誓师洗国耻，一呼万旟千麾从。芟夷巨难歼群凶，宗社已奠京西东。天心祚唐齐送喜，匕鬯不丧功业崇，功成何有日再中。胡为高台灵武筑，至今遗恨填襟胸。征缮立圉昔所许，揆之先后宁相同。抚军监国申大义，以权济变欺群聋。凤辇空回剑阁峰，梨园已散上阳宫。西内零落荒烟丛，金铺绣涩苍苔封。鹦鹉问安舞马泣，厩奴唇舌谁为攻。兴庆楼头瞻日角，父老呼拜空欢悰。处人家事非仓卒，山人不齿尺寸功。灵武筑台非善始，西内深闭难善终。据后观前可知矣，史家载笔谁从容。鲁国擘窠道州制，其义终要森苍穹。千秋兴废那可讯，寒雨漠漠霏长空。
　　明宣宗松鼠图
　　雍熙世人垂拱初，殿前高揭豳风图。西苑从容间游戏，琐猥不复遗形模。澹墨一扫穬芒须，耏耏上应星玉枢。厥类鼷{鼠廷}名终殊，缘木似欲跳扑朔。窥隙岂更张睢盱，竹间松际走且逋。不敢凭社同城狐，其时四海欢宴酺。《猗兰操》秦贤良扶，仁知乐寿森宝书。偶然绘事心目娱，栗猿山兔并渲染，龙宾虎仆精灵输。昨颁一幅蹇夏里，今赐数纸三杨居。奈何继体失魁柄，貂珰狂獝令人吁。有明二百七十载，承平几见歌《康衢》。乃知游艺异丧志，虽不矜伐趣亦俱。翻以纤细徵时愉。不尔世上流传者道，君角鹰今岂无。
　　张雪鸿画松
　　万物生静虑，微闻瑶笙吹。空堂倚碧色，抗手鸾鹤归。夙见张公子，秋岩逸兴飞。长吟仰竹屋，寒飙拂人衣。
　　沙市
　　极目沙头市，人传故楚墟。帆樯连夏口，烟火接蒲胥。青嶂樊襄割，沧洲战伐余。三分雄霸业，遗恨竟何如。
　　一线夔门险，千峰尽虎牙。大江吞汉水，落日涌平沙。杞梓材犹旧，沮漳望最夸。涔阳应不远，兰杜怅天涯。
　　风俗由来靡，琵琶饭甑攒。几人骄叱拨，有客倚阑干。下碇投津吏，分符领橘官。竹枝声唱遍，遥遏峡云寒。
　　<山截>嶪金城壮，沈沈戍角秋。陆游还入蜀，王粲暂依刘。细柳空萧瑟，轻凫信去留。玉窗岷雪里，滚滚望东流。
　　左忠毅公祠
　　歇马龙山傍古城，椒浆一掬拜先生。清流已尽封疆狱，汗简犹高俊及名。弟子能为文信国，友朋何憾窦游平。墓门寂寂松楸老，似听啼鹃带血声。
　　套中
　　贺兰山下挽雕弧，千里沙场战骨枯。岂识羁縻归典属，更从徵调乞分符。黄河三面孤城闭，秋草平原万马趋。此地由来皆郡县，北门锁钥重边隅。
　　列队南膜肃汉官，袤延千里猎场宽。沙田似掌垂珍粒，塞女如花拍绣鞍。连幕留宾铺罽暖，熬茶供佛泻杯寒。莫非王土皆臣列，畛域何分一体看。
　　读中州集
　　完颜豪气两河雄，人物中原自不同。若似紫薇争派别，问谁配飨杜陵翁。
　　凉叶萧萧满目秋，迂辛短李旧风流。累臣白发何人在，野史亭边望蔡州。
　　张镛
　　张镛，字金声，一字经笙，吴县人。监生。有《思诚堂集》。
　　自缥缈峰至石公山入明月庵
　　凌晨越高岭，纡回转南路。杖策晞石公，菁葱郁翘楚。窄径登巑岏，襁属少安步。剑楼势若削，云屏看疑仆。突兀拔幽壑，窈窕穿轻雾。褰裳入空翠，明镜一湖注。百里顾盼间，飞帆渺孤鹜。隔江青嶂列，丽日媚烟树。微风湖上来，披襟得佳趣。夕阳归招提，怪石耸平圃。几榻皆峰峦，{厂垂}{厂义}落樽于。高枕听涛声，层轩俯流溯。优昙会禅心，清磬消俗虑。平生探幽兴，宿膺烟霞痼。洵美兹山川，胜游惬情素。
　　登黄鹤楼
　　陆绝临无地，高楼入窅冥。江流吞楚白，山势入吴青。日月摩榱桷，风雷走户庭。凭栏清兴发，我欲叩仙灵。
　　过洞庭
　　楚望无崖说洞庭，桃花春涨杳冥冥。巴陵地失波中白，彭蠡湖边天上青。不见帆樯惟北斗，即无风雨亦南溟。此身恍惚如春梦，愁绝君山渺一星。
　　太白楼观萧尺木画壁
　　尺木老人年八十，太白楼头留绝笔。挥霍十指生烟峦，董巨荆关咸气夺。落帆直上牛渚矶，惊看壁上排嵚巇。四山拔地出天阙，乾窦坤位无乖离。天门日观陡而壮，峨岷积素殊其状。回雁峰高巫峡长，香炉瀑布遥相望。镇高岳耸西与东，齐州九点青蒙蒙。峰峦向背觉明晦，江湖澒洞疑奔氵众。羲和策驭走屋底，雷雨喧豗清画里。涧壑淙淙槛际来，元气淋漓妒真宰。我生由来好探奇，往往名山欲问之。瞿唐岱畎万里隔，足茧终年或未窥。兹从一室纷相列，眼底峰峰昭若揭。夺造化兮泣鬼神，观止此矣我心折。天光澹沱日气清，凭栏四望暮霭平。同行顾盼无人赏，欲觅青莲共跨鲸。
　　郭麟
　　郭麟，字祥伯，号频伽，吴江人。诸生。有《灵芬馆集》。
　　晓发
　　柔橹苍茫外，高城杳霭间。霞明浦口树，人语梦中山。唤起翻思坐，催归未却还。扁舟载黄叶，萧瑟下江关。
　　登金山塔顶同铁门赋
　　飞鸟忽在下，此身已上方。东南浮日月，天地俯青苍。夜钵归龙子，风幡定鸽王。不知江水外，何处更茫茫。
　　迟惜抱夫子不至仍用见送韵奉寄
　　锺山翠色落遥天，伏枕高斋思悄然。风雨江湖成冷节，人生离合逼中年。士穷岂有文堪卖，才薄羞为世所怜。便拟相从判岁月，龙眠一壑卧风烟。
　　舟中杂诗
　　京口至淮阴，三百六十里。中虽隔一江，风便雨日耳。奈何上水船，逆流不得驶。长雨与阑风，行行且止止。舟子亦坐愁，湿衣堆船尾。炊烟满篷窗，卧倒呼不起。妇子相诟谇，明日已无米。火伴想怨尤，路滑伤将指。吾生多迍邅，行路亦如此。温语劳长年，穷薄吾累尔。
　　泊舟山塘桥，始有离别意。一过浒墅关，茫茫从此去。送者自崖返，余亦不得住。两日吕蒙城，三日京口渡。昏昏失山郭，历历堕烟雾。犬吠知人家，镫明辨江步。舟中无可娱，弄笔赋长句。一日成一诗，有得辄复补。初不计工拙，亦非纪行路。归家诧亲知，破愁有此具。
　　客中无所亲，僮仆亦吾友。一僮乃新来，相依未云久。与谭家中事，渠亦未深剖。与言客中愁，渠亦牛马走。问之始一答，否即深闭口。视其颜色间，离思亦时有。问家有何人，有父亦有母。不知一月来，定复念汝否。雨余风色大，衣薄短见肘。惜此人子身，天寒可无酒。
　　两生相逢行赠彭甘亭
　　青天荡荡淮阴城，城中城外惟两生。一生来吴淞，车脚偶转风中蓬。一生弇山客，作客三年归不得。吁嗟两生一城隔，一生不入一不出。一生闭寘新妇车，夜惟抱影日抱书。偶然一落笔，惊走千蠹鱼。一生自是悠悠者，肥肉大酒便结社。有时精悍生眉间，有时蒲伏出跨下。曈曈晓日城门开，千人万人纷往来。两生白眼看不见，但闻鸦鹊浩浩声如雷。何来故人忽传语，咫尺两生奈何许。一生驰书若传箭，一生笑口如流电。十年乡里各参商，岂意今朝乃相见。呜呼世间万事奇绝多若此，男儿那不长贫贱。相逢不用感慨多，但须痛饮为长歌。歌成两地发高唱，自出金石相鸣和。韩侯台下波粼粼，漂母祠前草没人。英雄儿女尽安在，天涯珍重双浮萍。明朝一生挂颿去，便将入海寻烟雾。从来国士说无双，斗大淮阴让君住。
　　宿灵鹫山家
　　山深时有百虫鸣，欹枕危楼酒半醒。忽地西风催落叶，急呼镫起听秋声。
　　和丹叔十九日大雪呈伯子韵
　　山人住山如山禽，闻声能识阴与晴。今朝不闻一鸟语，寂静更觉茅檐深。拥褐高眠意殊得，人事那愁随日出。隔箔银镫澹欲无，蕴火铜瓶晓犹热。小弟亦无食肉相，不爱羊羔爱新酿。乞米惯学颜平原，种秫苦爱陶元亮。晓寒思酒起来早，开门见雪喜欲倒。唤我同看不暇慵，如君清兴亦复好。天公作事喜出奇，两年春雪偏如期。方今武林欲去日，绝似归棹山阴时。百年未满别离有，怀抱能开不如酒。一饮先判醉似泥，三更已见星横斗。
　　得延庚侍御书期余入都作诗谢之
　　金阙觚棱梦已非，不才甘与世相违。上书年少先华发，射虎将军今短衣。永忆江湖堪送老，惊心故旧亦全稀。剧怜青琐登朝籍，肯念沧洲有钓矶。
　　山公启事岂其时，作答休嫌叔夜迟。尚有功名身后事，不争好恶世间儿。作歌漫拟《丁都护》，属和应无高渐离。河复诗成兵马洗，采风或用击辕词。
　　项孔彰画酒瓮中桃柳为思亭题即次其韵
