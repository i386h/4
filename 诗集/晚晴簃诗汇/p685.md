<!-- { "loadSidebar": true } -->
　　范当世，字肯堂，江苏通州人。诸生。有《范伯子诗》。
　　酬方子箴廉访赠文序
　　昔闻邗上题襟处，今过高斋得见公。江左文章诸老尽，淮南钟鼓几人同。青天酒盏无弓影，夕照轩窗有绪风。一序深惭负滕谷，江关庾信尚西东。
　　晚凉置酒坐诸君堂下即席赋诗
　　使君为月我为星，却为诸君放晚晴。祇可谈天说瀛海，不须想帝梦瑶京。眼前瓜果新离土，脚下蓬蒿半掩城。问客尔从繁会至，筝琶何似席间清。
　　采南为诗专赠我新奇无穷倾倒益甚再倒前韵奉酬以其爱好也亦稍为戏语调之
　　我与斯文交，寥寥孰今曩。无端忽见君，魂梦犹自壮。平生在江沱，神孤意凄怆。拓海方寸间，蓊郁不能放。岂无山中人，因风讬远响。解佩一要之，佳期什九爽。旨哉荒州庭，每饭有奇赏。君诗复绝伦，光怪非吾想。以此横山东，那弗招人谤。谬以小国称，来侵大国壤。丈夫何娟娟，面好复有障。看君善跃鳞，今落任公网。瑜来亮则无，邢出君何两。君知桐城否，所学一身创。我来三载馀，眼中失烟莽。久住方自然，聪明祇能强。应须白发生，始附青云上。坚留愿学心，勿与身俱往。
　　南康城下作
　　雪里送舟出江渚，维舟忽被南风阻。日日登高望北风，北风夜至狂无主。似挟全湖扑我舟，更吹山石当空舞。微命区区在布衾，浮漂覆压皆由汝。连宵达昼无人声，卧中已失南康城。眯眼惊窥断缆处，惟馀废塔犹峥嵘。老仆颠隮强为饭，慰我风微得远行。嗟尔何曾当大险，一风十日天无情。吾有光明十捆烛，瓮有残醪钵有肉。新砚能容一斗墨，兔毫蛮纸堆盈簏。为吾遍塞窗中明，早晚澄清煮糜粥。吾欲偷閒疾著书，谁能更待山中屋。
　　謇博酬余赠荔支倒押子瞻南村诸杨一首韵余仍依原诗韵次答和并饷以茶
　　三日不闻提壶卢，便愁吾友诗肠枯。海航荔支一夕到，乃命短仆提篮驱。午风亭榭汗渍襦，此物著口凉生肤。醍醐灌汝足真悦，勿复暖暖还姝姝。东南口腹天下无，嗟尔堕落东北隅。槎枒大饼实肠胃，盐酪不美茶叶粗。道人有道服食异，双龙煮汤生吞珠。荐汝赪虬亦易尽，再割云脚分精腴。莫嗤座上左元放，还能立致淞江鲈。倾筐倒箧吾何吝，相可而授君其图。
　　适与季直论友归读东野集遂题其耑
　　昌黎下笔天光完，滋有意外呈毫端。东野琢句多断残，湮郁不发埋心肝。以兹论文百不合，而彼二士相波澜。惟恐人间有离析，欲把形影搓成团。张君昨来适语我，交友异性非所患。有从天来入幽可，有非梧竹栖不安。但取龙鸾合奏曲，勿与犬鸡同叫讙。我言奏曲亦须异，仿佛列鼎调醎酸。刚克柔克有二道，相成相反兹焉殚。郊亦滔滔挟愈势，愈有矗矗资郊寒。不然一倡百声和，正使吾道愁孤单。
　　伯严言古之圣贤人德充而才大则有波澜有云雾诙诡以游於世不为匹夫匹妇沟渎之行其安身立命之处乃因不可得见而知德者亦鲜矣余闻其言而悲之聊因记述并参一解
　　藐姑冰雪寻常事，四海风香尽可餐。只为女娲播黄土，被他吹上万山端。
　　浊世糟醨那可啜，也因回面向吾徒。伤心只博群儿笑，诞谩饥寒岂丈夫。
　　光绪三十年中秋月
　　噫余瘦削不成影，见汝盈盈在上头。一世闺人齐下拜，八方园实竞前投。移镫读曲行行怨，倚杖看云片片愁。病久可胜寒彻骨，颓然掩袂若为秋。
　　崔適
　　崔適，字觯庐，号怀瑾，归安人。贡生。有《觯庐诗集》。
　　春日有感
　　古月照今人，西马驰东道。太始有迁易，故步焉常保。萧萧黄叶路，芊芊生芳草。冉冉孤生桐，根株半枯槁。日月一何速，忧心瞀如捣。不戚吾年往，因知我亲老。独步空堂上，何以靖怀抱。
　　下唐福
　　推篷下唐福，振策自东山。惊浪喧沙上，孤舟出壁间。绿浮岩竹净，白拥水鸥閒。纵目多幽赏，何辞此往还。
　　吴兴怀古
　　祖孙先后享殊荣，胙土分茅在此城。破虏起家归命覆，大吴终始在乌程。
　　舟中作
　　束身入舟如槛猿，坐卧不稳心苦烦。夜泊梦打鼍鼓破，昼行饮泼风帆翻。奈何千里遂蹈海，安得一朝长闭门。我生栖栖何为者，桃梗岂闻土偶言。
　　张宗瑛
　　张宗瑛，字献群，南皮人。有《雄白诗》。
　　朱仙镇题壁
　　临歧一杯酒，门外即天涯。万里远行役，时危敢恋家。冻云侵晓日，远雁落平沙。挥手自兹去，悠悠惜岁华。
　　夜中不寐慨然成咏
　　茫茫沧海叹横流，谁挽狂澜奠九州。天地无情成浩劫，英雄有志任穷愁。镫光尚耻争魑魅，烟水何心逐鹭鸥。试看中原名士传，羊公舞鹤景升牛。
　　吴辟疆以用韩退之山石韵见示依韵酬之
　　闚幽汲远穷渺微，与世背若东西飞。老马龁草常苦瘦，蠹鱼食字宁能肥。卿云迁愈去千载，强言我贵知者稀。搜抉怪奇姑自娭，那知炊断来朝饥。桐城吴君名父子，秦王真气惊牖扉。肝鬲已作针磁吸，耳目尚隔烟雾霏。斗文战艺日百合，短兵渠可斫重围。嗟予薄游经岁载，沙尘滚滚缁征衣。燕市屠狗不可作，胡为尘网犹绁鞿。吴君吴君真健者，吾生舍子行安归。
　　杨世谦
　　杨世谦，字伯捴，醴泉人。有《伯捴遗稿》。
　　即事
　　露蛩吟砌动秋思，一镫耿夜神欲疲。萧萧西风妇卧病，沈沈长夜儿啼饥。承尘黠鼠纷窜窃，天末归鸿声参差。萧骚閒散有真性，封侯自分了无期。
　　读忠州李芋仙刺史天瘦阁集
　　记得儿时识司马，超宗殊愧凤毛夸。尊前每坠穷途泪，门外常停长者车。耿耿一镫湖上雨，明明孤月阁中花。吟魂何处招难复，巫峡萧森日易斜。
　　雨夜
　　南渡看群雁，凄凉万里情。乾坤憔悴客，关塞别离声。竹密风先觉，云深雨易成。稻粱谋正苦，飘泊似浮生。
　　叶元吉
　　叶元吉，字子谦，怀宁人。有《怀园诗钞》。
　　早春自泉水山归少憩清凉庵迟友不至
　　十丈尘中眼忽明，好山如笑快相迎。官桥杨柳稊初茁，墓道棠梨叶半生。古木丛祠成独憩，夕阳寒色下层城。归来却忆山堂事，密雪疏镫坐五更。
　　息机
　　榆楮成阴柳四围，病回扶坐玩朝晖。晴空坠叶游丝罥，故垒将雏候燕飞。已是厖凉双鬓改，可能浩洁此身归。十年困踬心期倦，那更逢人话息机。
　　秋思金陵客邸作
　　疏疏红蓼避人开，寒雨连江雁叫哀。知道南州矰<矢敫>在，年年何事却飞来。
　　小雨饮郊云斋中
　　深堂埃壒少，常此息劳薪。高树过疏雨，虚窗落午阴。江淮聊酒<角戋>，辽海遍胡祲。不受飘飖感，高飞羡羽禽。
　　暮秋同郊云江楼静坐
　　叠嶂寒云表，飞流峻阁前。孤华状秋色，乔木出晴烟。水驿仍分戍，山墟正泊船。塔铃閒自语，沙鸟静同眠。冷兴从君遣，清游乐地偏。楼尊阑琢玉，佛古座垂莲。宵旰忧方甚。耑蒙愤孰蠲。西瞻遍榛莽，北顾乱腥膻。路绝风云会，情生水石缘。中枢忘鼠器，下泽惜鱼筌。选胜初青眼，端思渐白颠。暂从尘境外，容我一周旋。
　　与雪如露坐看月遂过前涧观瀑布
　　空山坐遥夜，满目生幽情。邻家已闭户，人静山沈沈。惊寒吠狂犬，涧谷声相譍。却疑远客来，自启柴门迎。门启月光入，照见南枝春。悠然写生意，不见氛埃生。夜山寒亦睡，兀兀唤不醒。飞流溅襟袖，匹练当桥横。支筇聊散步，履蹈音微腾。踏林碎寒玉，落叶乾有声。人境并怛化，顾视都幽情。转厌尘市中，扰扰无时宁。
　　高延第
　　高延第，字子上，江苏山阳人。官翰林院待诏。有《涌翠山房集》。
　　郭外春游
　　清风引游骑，出没翠崖间。老树欹仍直，幽禽语自閒。寻溪初得路，停策再看山。却背斜阳去，严城欲上关。
　　唐韦南康郡王纪功碑
　　天宝失御隳乾纲，四海摇荡无完疆。西南门户恃巴蜀，吐蕃些蛮长称强。绳桥西山几挞伐，泸戎邛筰烦边防。南康秉钺布威信，臣服南诏降西羌。官军深入维保路，婴笼执缚同驱羊。烽火衰息振彫敝，置渠修堰勤耕桑。当时功名推第一，赐以异数称勋王。至尊亲为染宸翰，纪功勒石词辉煌。此邦自昔号难治，错杂夷夏参伧荒。年来盗贼起闾里，跳刀走戟纷螟蝗。贯穿城郭谒长吏，牙纛避道人走藏。幺{麻骨}鼠子已如此，洪流忽溃焉能当。摩挲此碑重叹息，救时之才亦难得。豺狼塞道狐夜嗥，未暇作诗歌乐职。
　　观嘉陵江涨
　　幽居长闭门，苦被城郭束。朅为郊外游，聊寓川上目。时值秋水涨，势若海波蹴。混混万象涵，悠悠千古速。遥观失崖涘，俯挹荡尘俗。轻烟沙际起，归鸟时相逐。何当拏扁舟，长伴鸥鹭宿。
　　住马道闻雁
　　萧条旅舍欲三更，残月初开屋角明。一夕霜碪催客梦，千山风树动秋声。飞腾宝气看长剑，枨触吟怀对短檠。关塞迢遥惊岁晚，南来群雁正纵横。
　　蕲州晓起书所见
　　扁舟西来傍山宿，山云横江压船腹。晓来忽失江上山，浮空一握青孱颜。云移波动山失据，白云载山欲俱去。山云变灭岂有常，白羽片片随风扬。推篷回望忽无迹，青峰飞堕船之旁。我叹山色佳，还为山作计。峰蹲岳峙好自立，无为出云以自蔽。
　　陈瀚
　　陈瀚，字裕楣，号子峻，一号德轩，湘乡人。贡生。有《剑閒斋遗集》。
　　客中有怀东山诸子
　　知我邓夫子，英年好论文。平生多白眼，高义薄青云。湖海能穷命，狂名痛累君。祇今伤肮脏，不敢对斜曛。
　　卓荦张公子，温纯曾秀才。谈心出肝胆，挥手谢尘埃。性静城孤往，时危岂废材。相思隔云水，绕屋几徘徊。
　　牢落悲黄四，艰难百计疏。须眉违世好，老大泣穷途。更忆燕山客，言裁乞米书。凄凉还共惜，瘦骨近何如。
　　绝爱潘公子，奇情隘八荒。疏狂嵇叔夜，放逸米元章。蜑雨迎人白，蛮风接戍黄。趋庭应有计，终古此边防。
　　王魏亦奇士，易曾饶古风。行藏看宝剑，聚散叹飘蓬。铁马嘶风劲，苍鹰抟野空。平生尊酒意，回首各西东。
　　嗟余亦萧瑟，万感荡无边。病骨迎秋瘦，羁愁逐雨悬。风云幻人海，霜雪逼残年。对镜羞华发，伤时一怆然。
　　留别湘上诸友
　　久处情殊淡，将离意转亲。寒江哀断雁，秋雨送行人。文酒平生事，艰难日后身。敢为儿女态，騄駬自风尘。
　　京口怀古
　　铁瓮城边暮气凉，丹阳湖畔晓飞霜。江山四顾空吴楚，父老千年说霸王。山寺梵钟连废垒，贾胡楼阁蔽垂杨。临江歌管今犹旧，逝水悠悠祇自伤。
　　陈璟章
　　陈璟章，字鹿侪，大兴籍祁阳人。贡生。有《见真吾斋诗集》。
　　别淮上诸故人
