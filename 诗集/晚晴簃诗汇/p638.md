<!-- { "loadSidebar": true } -->
　　万石楼船照海波，沈沙残铁试摩挲。春光渐泄春阴薄，莫放扶桑日影过。
　　顾济
　　顾济，字作舟，一字竹棷，金匮人。诸生，官安徽同知。有《青琅玕馆遗稿》。
　　赠廖再卿
　　一剑干戈里，书生气骨遒。湖山沦末劫，烽火黯沧洲。义动秦庭哭，身悲楚馆留。苍烟沈白日，风雪暮江头。
　　毕醇斋示题秦淮夜泊图句有感旧游
　　水亭夹岸绝珑玲，绕遍青溪几曲棂。客思欲将红豆种，夜凉风影一镫青。
　　张家鼎
　　张家鼎，字燮盦，江苏华亭人。官浙江同知。有《铁华仙馆吟草》。
　　久雨
　　不断连朝雨，林霏昼未开。桥低流水涨，山断湿云堆。漫作寻春约，谁能著屐来。鹊声空报喜，花外又轻雷。
　　萧雄
　　萧雄，字皋谟，益阳人。候选直隶州知州。有《西疆杂述诗》。
　　辟展
　　辟展城连小涧边，西来刚过黑风川。井疆蕞尔人声寂，沙草坡中数点烟。
　　奇台
　　西经谷壑出平芜，城倚阴山俯壮图。隔浦沙陀余故垒，月明风冷夜吹芦。
　　风洞
　　深谷崖边一窍开，汹汹橐籥走奔雷。呼号乱卷长川石，算是乾坤鼓荡才。
　　俞廷瑛
　　俞廷瑛，字筱甫，吴县人。官浙江通判。有《琼华集》。
　　拟左太冲咏史
　　长安多王侯，冠盖盈通衢。区宇值清晏，徵逐相欢娱。开尊揖上客，弹丝出名姝。夜饮不知旦，此乐古所无。一朝匈奴入，失色同嗟吁。一谋迁货贿，再谋徙妻孥。
　　仗剑出门去，颇思立殊勋。十年不得志，归来事耕耘。祇为入口计，敢辞四体勤。岁时斗酒会，即事多所欣。有客谈朝市，掩耳不欲闻。俯视清流水，仰看寥天云。
　　落叶
　　空枝无复见巢莺，一曲吹蓬听最清。绕径自寻秋外影，打窗犹怯梦中声。山林枯槁曾何用，天地萧条太不情。独向琼台高处去，居然列子御风行。
　　春草池荒久未临，乱飘烟翠滴墙阴。去如浪子踪无定，盼得良媒信又沈。极浦秋残红树老，空山路隔白云深。青青祇有闲松柏，未负栽培一片心。
　　葛士达
　　葛士达，字伯材，号子材，上海人。诸生，官平定知州。有《远志斋诗稿》。
　　登大峪雕窠寺
　　下骑还登百尺楼，烟云万象豁清眸。嵌空窗牖藏山隙，屈曲岩廊瞰涧流。怪石当阶惊卧虎，长松蔽日隐蟠虬。诗人到此应殊少，壁上曾无一字留。
　　杨葆光
　　杨葆光，字古醖，娄县人。诸生，官景宁知县。有《苏盦集》。
　　自四安返杭易车而舟对雪感赋
　　水居喜有舟，推篷见残雪。昨朝途遇雨，破被冷如铁。壮士不畏寒，腔中有热血。嗟彼趋炎者，炙手可使热。暖酒拥肉屏，围炉据金穴。安知茅舍中，高卧有清节。况当频年兵，骨肉动隔绝。军前战衣薄，坐使肌肤裂。忆昔李凉国，袭蔡亦人杰。江南带甲多，连兵一何拙。将才良不易，世事那可说。鲰生虽无才，龊龊殊不屑。生与哙等伍，羞为论优劣。班超非异人，燕然有铭碣。拔剑起雄心，摩崖纪余烈。但愿战功成，莫咏《新昏别》。
　　次韵答孙载之
　　我来海陵路，三月有飞尘。求友不易得，见君良独亲。豺狼苦盗贼，鸿雁惨流民。世事一挥手，徜徉垫角巾。
　　南隶草堂同韩子玉茂才对雪效欧公禁体兼用其韵
　　窗前老树渐舒萼，旭日淡淡风来薄。铜钲已随鲁阳返，斛珠静待鲛人作。平野漫漫极炫晃，长天迥迥迷寥廓。阴寒内凝铁可铸，光华外耀金为烁。微冰倏已盖池沼，积霰俄然失篱落。邻家富翁烹羊羔，熟视美酒拥狐貉。祈于元冥方免猎，团成师子复纷攫。我当此境噤不语，构火自温拳冻雀。山居怅隔九斗尘，不然径去蹑烟屩。翦水作花助山色，岂必旗亭始行乐。况今晋豫犹阻饥，只可团茶试调瀹。随车逐马有故事，读书城南慰索漠。卿如欲问灞桥句，第一功名愧横槊。聚星堂事何敢比，聊破寒威资笑噱。
　　登巾子山
　　山背群松拱，楼台耸半空。鸟声深树里，人影夕阳中。远岫齐凝霭，轻帆乍稳风。漉巾何处好，江水酒池同。
　　夏诒钰
　　夏诒钰，字范卿，号研斋，江阴人。官永年知县。有《十五研斋诗草》。
　　黄山晚步
　　随意此徐步，乡居一味闲。树回青嶂合，村尽碧谿湾。流水自成瀑，夕阳犹在山。林泉且吟啸，烽火黯尘寰。
　　村居晓起
　　满地槐花白，荷锄人出门。云生山不断，雨过水犹浑。鸟语喧朝日，鸡声连远村。晴光开宿雾，叱犊满前原。
　　卫辉朝阳寺
　　城南古寺鹤守扉，西风飒飒吹我衣。横塘一径夹寒水，落叶与人争路飞。双桐拔地云千尺，老桧年深根化石。松寒竹瘦古僧癯，入门一笑斜阳白。石泉松火茶味清，秋花媚客深幽情。一房山翠可窗碧，幽禽古木鸣秋声。愿学无生求妙证，古佛垂眉僧入定。满天明月照禅心，赠我归途一声磬。
　　秋日有怀
　　一尺青琅玕，相思秋月寒。殷勤觅鸿雁，目断秋云端。云端隔烟雾，月照梧桐树。不见素心人，当阶一叶度。
　　芜蒌亭
　　冰合滹沱水效灵，君臣麦饭感飘零。云台图画今何在，不及芜蒌尚有亭。
　　叶庆桪
　　叶庆桪，字诚斋，仁和人。官云阳知县。有《芦闻室诗稿》。
　　题画雁
　　更无残梦落池塘，乍可分翔逐稻粱。芦荻萧萧秋思迥，孤飞此夜宿唐昌。
　　翁寿麟
　　翁寿麟，字惠君，号米老，湘潭人。官江苏候补知州。有《杉荫桥边旧草堂诗集》。
　　行路难
　　行路难，空长叹。河北秋风八月寒。蓟门烟树何迷漫。征衣密缝慈母线，天涯鸿雁孤飞倦。不见齐州九点烟痕青，但见济水七分清泠泠。凿石蓄潴济漕运，河为控制波为渟。奈何水势建瓴下，淮黄交汇如沧溟。天吴夜舞老蛟泣，蜃楼杂沓飞涛腥。嗟余鼓枻苦行役，长波乃遇石尤逆。金隄溃决若瓠子，八十三丈涛头碧。转篷捩舵舟不前，十里五里日向夕。舟子饥呼邪许声，一唱百和凄以清。安得长房缩地术，过此八闸奔流疾。
　　湖边古寺
　　秋水倒浸湖云湿，秋林黯淡纤月入。行人系缆秋树根，井栏落叶无人拾。古庙萧然佛不灵，老僧饥抱佛脚泣。蒲团坐见星斗光，狐狸夜夜学人立。
　　立秋前一日喜雨
　　黑云如磐低压楼，一雨作凉天欲秋。清淮倦客无一事，倒枕卧听檐瀑流。今春江南苦不雨，行人道路面焦土。忽然淫雨四十日，屐齿滑滑泥没膝。远念家山纵豺虎，干戈满地斯民苦。喜看早稻花满田，黄云压野期眼前。浮生飘泊亦何恨，年丰苦盼东南天。
　　立秋渡黄河
　　灵槎万里挟长风，浩荡何源不可穷。一脉混黄余太古，百川宗派亘天中。云开岱色经秋碧，雨助涛声入夜雄。迳画乾坤限南北，乡关消息讬宾鸿。
　　高望曾
　　高望曾，字穉颜，号茶庵，仁和人。诸生，官将乐知县。有《茶梦庵诗稿》。
　　还乡杂诗
　　抚序感霜露，朝出城西门。湖山黯无色，不知天地春。官隄萦鸟道，夹路披烟榛。将军旧筑垒，乱石如云屯。孤往十余里，破屋知荒村。入山拜先陇，抔土犹如新。贫家少封树，杂卉纷尚存。前冈耸华表，郁郁谁家坟。石马半倾蹋，松柏摧为薪。败棺见残骼，拜扫嗟无人。我辈赖先泽，虎口留余身。惕惕冰渊戒，一线延千钧。祖德傥能述，愧无华亭文。
　　山行不逢人，尚余豺虎迹。下马读残碑，道旁小歇息。乡人荷担来，累累此何物。前肩挂髑髅，后担束骸骨。为言荒村中，狼藉无人血阝。官局论斤买，易米计亦得。败骼搀牛羊，真伪孰能别。山南净慈旁，山北栖霞侧。荒冢何纷纭，千魂共一穴。岂无忠与贞，岂无豪与杰。身后谁得丧，都付一丘貉。俯首念妻孥，泪下衣襟湿。
　　秋日湖隄晚眺
　　疏柳蝉声急，秋风几度过。此时残暑退，何处晚凉多。流水碧如泻，夕阳红渐趖。吴娃荡舟出，采采听菱歌。
　　阚凤楼
　　阚凤楼，字仲韩，合肥人。贡生，官奉贤知县。有《六友山房诗集》。
　　今日何日行
　　今日何日江水长，波平溟渤山苍苍。黄云酿雨天欲霜，月躔箕毕星垂芒。青枫叶赤彫猗桑，群欣魄兔忘商羊。美人珠箔调青商，一弹两鼓仙灵翔。低集鹓鸾高凤凰，斗宫之侧薇垣傍。萝披荔拂骄虎伥，磨牙拇血思截舫。日测银汉排津梁，星君笑视狎且狂。疑通土伯幽都望，丛菅湿食如餦餭。颂则降福违不祥，横横太白精凝光。作彗西指纷旗枪，倒行不顾经躔伤。群仙嬉游旌麾飏，俯首杂沓逐队行。句陈奎璧圜徜徉，晖台黯黯豸化装。湔涤尘末倾杓浆，美人内顾依象床。白雪失和空云襄，朱弦胶柱殊笙簧。安得奔月亲天香，群真谐乐嘉清扬，履舄戋戋视八荒。
　　吴宝三
　　吴宝三，字康之，桐城人。官郓城知县。有《鞠隐山庄遗诗》。
　　秋色
　　秋色碧无际，离离禾黍香。马疲泥路滑，蝉咽晚风凉。云缺吐明月，山高拱夕阳。豆棚与瓜蔓，点缀作村庄。
　　倪鸿
　　倪鸿，字延年，号耘劬，桂林人。官福建候补知县。有《退遂斋诗钞》。
　　春日郊行
　　红棉碧嶂挂斜晖，陌上谁歌缓缓归。二月杨花飞似雪，东风吹上酒人衣。
　　踏青步屟不辞劳，三月飞花点客袍。旧雨坟前多宿草，东风门外有夭桃。入春田水潺湲急，负郭山家向背高。底事催人归去急，昏鸦啼近古城濠。
　　檀度庵观平南王第十三郡主自悟大师画像
　　结得团焦在穗城，头衔要署大师名。粉侯不嫁非无福，飘泊怜他孔四贞。
　　听松园瓦当
　　方寸团圞古镜形，飘零何止玉楼钉。上元绿字应相似，小篆荒苔一例青。
　　望云庵观明郡主出家画像
　　金山山畔筑精庐，日诵楞严闭户居。棕拂蒲团成结局，白头愁煞老尚书。
　　余云焕
　　余云焕，字凤笙，平江人。诸生，官四川知县。有《白雨湖庄诗钞》。
　　归州
　　万家碪响触羁愁，枕上滩声又换秋。绝好江村图画里，乱山斜照泊归州。
　　李丈次青方伯乞山中紫薇花将去数本媵之以诗
　　紫薇花发绕吾庐，艳雪晴云拥上车。将去宛如新嫁女，到时应识旧中书。前身或者丝纶阁，夜梦因之水竹居。位置平泉庄上好，不教沦落在荒墟。
　　再抵成都
　　筹边依旧上高楼，内地河山壮益州。酋长西来通职贡，大江东去扼咽喉。书生不作三刀梦，阃帅相持半壁秋。剑外烽烟沪海瘴，孤吟谁识杜陵愁。
　　李嘉绩
　　李嘉绩，字凝叔，号云生，直隶通州人。官陕西知县。有《代耕堂稿》。
　　宁羌州
　　行尽利州路，重关第一程。诗犹歌蜀道，人已变秦声。据水桥横出，黏天草乱生。东山山翠重，愁压武都城。
　　彰德
