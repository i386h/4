<!-- { "loadSidebar": true } -->
　　今之瓦亭古萧关，陇山丛错高插天。迆北直趋朔方郡，汉唐师出由其间。迆南六盘势尤雄，卓然踞地朝群峰。俯窥金城扼天水，矫若八翼排长风。当时问道轩辕回，秦皇汉武夸雄才。六飞登山并骋望，昔之旌旗安在哉！连峰积雪照天白，鸟飞荡荡不敢越，秦川东望空茫然。但闻陇头流水声呜咽，使人对此肠断绝。有元之世南道通，从此径达河湟中。国朝因之遂不改，悬军万里收青海。尔来防边诸健儿，驰驱峻阪如坦夷。边郡转饷岁不绝，名王共入时有之。传车骆驿悉经此，嵯峨长作西藩篱。书生有笔徒纵横，抵掌未勒燕然铭。愿假崆峒一片石，上为国家颂威德。传之三十六属国，率尔梯航万世无终极。
　　平谷山庄歌为寄云赋
　　青松吹风岩壑深，舍南舍北流泉音。生平涉想目未历，杳然已到盘山阴。盘山万叠接天起，谷口白云飞不止。千峰忽断横渔梁，日日云飞化春水。小桃临水红欲然，溪柳含稊摇野烟。波光尽处带远绿，遥见万顷桑麻田。渔人得鲤唤沽酒，叱犊芳原尽农叟。山川如此真桃源，此境世间安得有。玉堂神仙衣绣衣，年年梦向盘山归。盘山旧庄在平谷，春猿长吟秋鹤飞。粉墨到眼看不厌，可惜止向图中见。领取宰相当十年，邺侯岂可名山恋。吾曹自是山林人，祇合归从郑子真。布袜青鞋办已久，草堂无待《北山文》。
　　丛台行
　　邯郸古道黄蒿没，老狐夜啸丛台月。家家儿女解弹筝，此地由来歌舞窟。北枕滹沱南倚漳，建国山东赵最强。襄主宝符终取代，武灵胡服遂开疆。私门渐盛公家逼，豪举堂前惟食客。穷巷犹多毛薛才，美人半在平原宅。著书谁惜老虞卿，好事空谈赵括兵。乍许直关通上党，已闻锐士尽长平。英风独激鲁连子，攘袂不辞蹈海死。终凭寸舌却秦军，胜也安知天下士。浊世翩翩未绝伦，公子殊惭谋国臣。莫向赵州更浇酒，买丝当绣信陵君。
　　冯誉骥
　　冯誉骥，字展云，高要人。道光甲辰进士，改庶吉士，授编修，官至陕西巡抚。有《绿伽楠馆诗存》。
　　杂诗
　　初日浴咸池，翱翔扶桑间。魂魄荡元气，苍茫摇天关。火龙喷赤血，出没游黄湾。遂使阳和散，焕然遍尘寰。愿挽羲和鞭，驰逐开心颜。古来有十日，代出相往还。千年沧海头，烧破蓬莱山。所以古夷羿，仰射雕弧弯。我欲一揽之，惜哉不可攀。
　　朔风班马鸣，边草萋以绿。战士戍龙庭，秋高肥苜蓿。不见汉家营，但见秦时月。古驿零杨柳，我室已蟋蟀。代马与越鸟，苦思故林宿。玉门有飞雁，尽唱征人曲。征人远未归，霜雪寒无衣。君思古离别，岁暮定何依。
　　龙门有奇树，矗立青冥齐。上负千仞峰，下临百丈谿。朝闻独鹄号，暮听鳱鴠啼。漂风一以劲，苍翠千崖低。桃李失颜色，桧柏难攀跻。过者生愕眙，阴阳无端倪。调以伯牙琴，安以九寡丝。鸣虫挂蝼蚁，飞鸟慑鹍鸡。南枝与北卉，嗟此落长隄。
　　悠悠芳泽兰，猗猗修竹林。湛湛青天月，泠泠绿绮琴。皎皎红妆女，寂寂无知音。良人远从役，惜别泪沾襟。寂寞余空床，徘徊弄锦衾。欢乐苦夜促，离别怨宵沈。飞鸟翔树间，索群动孤吟。愿讬一片影，明此千里心。
　　翰挟燕市客，暮逢高阳徒。狂歌一击筑，大醉尽百壸。丈夫重然诺，壮士轻头颅。千金何足贵，溷迹为狗屠。慨想古之人，吾侪亦狂奴。
　　大雅久不作，荆榛日纵横。谁能千载后，粲然起芒精。中夜理瑶瑟，古调今难明。惜哉黄钟节，不及瓦釜鸣。赵女忧鲲弦，秦娥调繁筝。藉非成连作，何以移我情。
　　拟古
　　秋夕不能寐，揽衣起徘徊。素月澹如此，美人殊未来。空弹绿绮琴，谁传白玉杯。相思良不远，相望神已摧。何处来清风，吹我罗帏开。
　　黎召民仪部以其先大父楷屏先生所藏玉板十三行帖见示并赋五言古诗要余题识仪部少孤尝值邻火母冯太夫人仅挈此帖出余感其事因赋长句以书帖后
　　黎君示我苕华刻，东晋琅琊有遗迹。藏弆偏劳两世心，传观颇讶百年物。当年购此鄱阳君，同时题者文章伯。翰墨缘深见素风，尊彝器古留先泽。从来云烟倏聚散，未必鬼神真护惜。通灵或戏长康画，佚书难诵河东箧。得失自我无愧耳，大惧典型付沦佚。君家秘宝几经厄，邻家中宵怪事发。仓皇急启晏婴楹，摩挲永近宣文室。想当一炬光熊熊，定有百灵呼出出。我知精诚动真宰，要使坚贞绍青白。贯虹漫诩米家船，委尘空幸岐阳碣。夙思赞述苦未遑，辱君今厕诸贤末。姜芽敛手窃自愧，敢从点画论波磔。风流庭树怅哦松，黯淡闺镫钦画荻。请赓灵运祖德诗，附题子固兰亭帖。
　　题李恢垣铨部东陵于役诗后
　　仙曹骏马出皇都，想见衣冠拜鼎湖。玉座森严三后列，翠旂明灭万灵趋。周原毕吨瞻王气，汉代高光表圣模。却望慕陵松柏路，十年泪洒向苍梧。
　　食蟹叹
　　侵晨食指动，水族来江湖。主人出宴客，四座咸欢娱。座客且勿欢，主人起长叹。昔居江城二十年，高秋置酒西楼前。黄州估船日西上，水乡风味夸时鲜。晓市喧呼盈筐卖，百钱已得十数辈。红姜紫蓼纷堆盘，往往舆台足沾溉。自从盗起西南隅，鼋鼍蹴踏风涛粗。下逮蕲黄上沔鄂，稻田万顷成荒芜。渔师贾客久奔窜，讵有簖火明菰芦。今年江汉贼甫退，鲂鲤差可充官厨。下游咫尺当相失，何况荆台路遥隔。公然蒲缚能远致，分与间官添食籍。浔阳九派声喧豗，连云战机临江开。刍茭馈餫苦不给，戈甲转斗何有哉！茫然对案令心哀。
　　大孤山是日至湖口风利未泊
　　楚天云雨太迷离，台殿参差动羽旗。自绾髻鬟矜绝色，却教履舄入微词。迎神有待陈兰藉，过客无因谒蕙帷。仿佛婵娟余叹息，上清沦谪得归期。
　　江上闻歌
　　十五年前楚塞行，竹枝三叠记分明。啼残蜀魄犹余恨，吟断巴猿祇费声。夜雨飘镫闻驿馆，霜天落木听山城。岂知白发沧江上，一曲吴歌倍怆情。
　　边浴礼
　　边浴礼，字夔友，一字袖石，任丘人。道光甲辰进士，改庶吉士，授编修，历官河南布政使。有《健修堂集》。
　　杂咏
　　无盐见西子，詈彼工诲淫。世主受其愚，谓抱松柏心。招之入后宫，妒宠恐不深。妖情汙白璧，利口铄黄金。承恩不在貌，矧复遭陵侵。精卫空悲号，填海称冤禽。
　　狐裘毛氄凋，不及绨袍良。八珍寡调燮，反逊饼酩香。庸夫侈外美，争效时世妆。试之利害涂，束手愁伥伥。风刀刺肌肤，悔不谋蚕桑。掘井不及泉，何人恩渴羌。流俗苦浮沈，君子蹈其常。
　　西方有圣人，闵世抱忧戚。愿化磨羯鱼，长供众生食。智者笑荒渺，愚者涉疑惑。我独俯首言，此举世难觌。茫茫婆罗界，惨惨尚谿刻。但多真杨朱，而无假墨翟。生齿日繁滋，谁能救饥溺。
　　明内官监牙牌歌
　　有明珰祸古所无，当头委鬼纷毒痡。四司八局各交煽，十二监势尤睢盱。深宫定制杜奸伪，牙牌颁赐文攸殊。尚宝司丞督雕造，悬挂遍及群奄奴。迁阶兑换借失罪，重比列镇麒麟符。要严禁闼作讥察，藉肃国柄防觊觎。信王继统鉴覆辙，雷霆赫怒行天诛。讵知积习骤难革，枝叶虽翦存根株。监军督饷出无数，秉笔掌印繁有徒。飞鱼膝襕曲脚帽，宫庭布满豺狼貙。居庸失守贼氛恶，斩关揖盗充前驱。我曹富贵自有在，马头泥首千人俱。烽烟涨天血流地，九门一夕成榛芜。安民厂空夜栖鸽，承运库毁朝啼乌。可怜御用诸宝器，雨淋日炙泥沙汙。剔红漆裂果园盒，戗金耳碎宣铜炉，瑶箱脂粉散狼藉，宫扇彩翠昏模糊。牙牌数百落何处，反以微物全形模。二百年来阅尘劫，素质完好还如初。上员中杀下微阔，四角错出承其趺。中穿一孔贯绦组，环顶云气蟠萦纡。正书深镌四十四，背刻缪篆斯邕如。纪年列号存两侧，崇祯八禩时非诬。想当作佩系犀带，色映绁伞金葫芦。略同铸铁肃门禁，不比涂漆催军租。胜朝遗制俨然在，摩挲俯仰增欷歔。昌平风雨莽萧瑟，黄蒿碧藓埋珠襦。旧闻合补秀水朱，长句试仿眉山苏。兴亡过眼同转毂，一牌关系良区区。
　　邺中怀古
　　龙虎谁令出一门，佛狸残祚竟横吞。酒边筝语元忠策，槊底头颅贺拔恩。《敕勒歌》终消霸气，晋阳宫远恋英魂。鼓山石裂珠襦坏，疑冢空传贺六浑。
　　渡永定河口号
　　茫茫桑乾河，晓日浴其内。长风鼓洪波，涌作征人泪。层冰当路如断山，冰棱齿齿衔空船。搪撑邪许百夫力，失势惧陷蛟龙渊。河名无定良有因，奔流欻忽愁煞人。东西一发阅来往，那不束马悬车轮。桑乾河，流不歇。我来正值十一月，马蹄砰訇响寒铁。黄沙糁空吹作雪，肌肤冻皲衣带结。役夫争先矜利涉，肩脊相摩毂相齧。船头唱歌兴超越，更无人念箜篌妾。
　　石沟舟夜
　　泽国寒清峭，扁舟夜杳冥。雁声低堕水，鱼气暗摇星。纤月窥林白，深镫向客青。榜人相偶语，明发待扬舲。
　　寄杨彦卿
　　方轮不转复何訧，早识神锋让曲钩。汗马几人能杀贼，烂羊随意取封侯。棋逢残劫无良著，药付庸医每误投。只有君家好兄弟，他年相约作间鸥。
　　秋晚过十刹海明相国园址
　　鸡头池涸谁能记，渌水亭荒不可寻。小立平桥一惆怅，西风凉透白鸥心。
　　望远
　　时事忧晁贾，骚心怨景唐。检书过日暮，望远及秋凉。草野谁清讥，兵农泥古方。崇兰饱霜露，耿耿叹凋伤。
　　密字
　　密字刊章上紫清，九霄雷雹下砰訇。布衣敢运回天手，豸角弥坚报国诚。四罪尚嫌宽窜殛，八荒伫望庆升平。陈东无恙汪黄黜，此事尤彰帝鉴明。
　　庚戌书事
　　帛书牛腹术堪惊，采药虚传海上行。岂有禁方贻扁鹊，共欣阴道授容成。触邪直指真名士，执法云司少定评。太息诸公俱富贵，又从富贵学长生。
　　五公山吊王山人
　　突兀晚峰晴翠环，高人旧隐闭松关。频年桑海供凭吊，一叟苏门自往还。落落乾坤余大略，寥寥著述葬空山。遗民百六谁堪比，祇有殷张伯仲间。
　　京邸感怀三十二韵
