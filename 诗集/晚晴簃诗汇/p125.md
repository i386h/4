<!-- { "loadSidebar": true } -->
　　十里春山入杳冥，残碑断瓦杂苔青。江南漠北浑如此，指孝陵。不信当年石马灵。
　　只今辇路上牛车，旧是君王驻翠华。春荐不来寒食候，夕阳一片野梨花。
●卷三十九
　　吴之振
　　吴之振，字孟举，号橙斋，又号黄叶村农，浙江石门人。官中书科中书。有《黄叶村庄集》。
　　过东庄看梅
　　迤逦东庄路，春风黑板桥。前溪通竹树，比户足渔樵。谷口风犹在，南阳兴未遥。青鞋从此办，不独为花朝。
　　啸傲梅花里，今朝定有诗。软香春暖候，冷艳月黄时。坐久浑无意，风来每自疑。游蜂莫相恼，付与出墙枝。
　　北户新除径，相随偩竹登。周遭莺语滑，荡漾水痕增。过雨移茶种，添流间麦塍。无心阶下草，散发任鬅鬙。
　　同用晦东庄看梅
　　隔岁心情似死灰，梅花堆里蹔眉开。吹将王冕横枝下，炼得林逋断句回。已分色香难品第，不烦桃李作重台。落英和雪团成片，研入春醪饮一杯。
　　晓泊青县
　　墓树丛鸦闹晓更，周遭小市簇孤城。倒流水激鱼儿上，过渡人稀艇子横。归去诗情殊跌宕，春来酒量亦峥嵘。个中便得江山助，可是工夫次第成。
　　同朱老步郭外人家留饭西畴草堂
　　西畴诗老话幽居，一笑扶筇兴未疏。村市经过残劫后，草堂重醉落镫初。定知鱼乐能千里，已办农忙共一锄。底用榜门坚谢客，霜寒谁肯问籧篨。
　　树排青嶂绕溪迎，稻撼黄云照眼明。路杂难寻官道合，桥欹不碍小船行。社神香火尊于帝，村学规条亦有程。笑我尘颜谁举似，隔离花豹两三声。
　　哭王西樵吏部
　　话别梁园笑语温，海沙清浅已无痕。十三世向邹阳算，五百年从鲁叟论。阿母追随差不恶，平生检点更何言。荒唐莫诧骑鲸事，紫府仙曹在杏园。
　　抛官东海隐修鳞，越尾讹传信未真。赤牍几翻惊入手，寝门一恸竟无因。香奁词赋尘蛛网，壁垒郊原泣暗磷。遥想夜台沽酒伴，也应宋玉在东邻。
　　同舜江黄晦木宁都曾止山饮西园次晦木留别韵
　　长昼摊书转木阴，朅来好友共登临。不将名字依刘表，合有溪山著庆禽。卖屦织帘高士传，绿樽明月故人心。何年踏浪追潮汐，一梦江头柳十寻。
　　雨效东野体
　　雨声无新书，空阶历古今。亦作琴筑响，亦作钲鼓音。如何羁旅士，披衣起长吟。一点不到地，点点刺人心。遂令千古雨，此夜愁独深。
　　西畴诗老贻白鱼一双七叠手字韵谢之
　　黄犊长子孙，放浪谿山久。江南千石鱼，利较力田厚。蓑笠乞网师，笭箵结溪友。相逢菰芦间，不复问谁某。女阳西郭西，古城上培塿。一卷冰雪诗，得自钱手。未许掩瑕瑜，底用饰疵垢。贻我双白鱼，柔条贯柽柳。君弗厌贪饕，伴榼须斗酒。
　　送少逸
　　几载不相见，相看倍黯然。人情怜旧雨，天气入新年。白发残镫里，清樽古驿前。计程翻日记，重为老夫传。
　　介山游洞庭归过橙斋叠还字韵见赠即席奉答
　　十载邮筒记往还，今朝杖履得跻攀。人来万壑千岩里，诗在三唐两宋间。数遍藏书推拂水，偶思快友话横山。澜翻几换输赢局，神手应夸我辈闲。
　　次韵送心壁归庐山
　　女阳亭子北，把袂送将归。计及投莲社，行当换葛衣。经函鱼茧滑，诗板墨花飞。赠语藏吾拙，呼儿诵《采薇》。
　　略彴依兰若，钟声话旧游。临流思濯足，望远一登楼。粳稻三年计，芙蓉万顷秋。天涯双屐齿，莫忘草堂幽。
　　次韵答墨林上人
　　不解参禅不学仙，把锄种菜自年年。休将葛岭三生石，错认齐州九点烟。菰蒋萦回行药去，筼筜刻画有诗传。西林安稳齑盐饭，吼彻鲸鱼丙夜悬。
　　书研背
　　万山木落风凛冽，欲堕未堕寒蟾灭。东方太白光睒睒，残星半点衔嵒缺。破屋老儒手皲裂，麻沙净本钞不辍。诗书发冢冀食报，轩车驷马高门闑。白头如雪何所求，仰天大笑冠缨绝。
　　吕留良
　　吕留良，初名光轮，字庄生，后字晚村，浙江石门人。诸生。有《东庄诗存》。
　　东庄杂咏
　　山水各宗支，结构分百脉。向背意态殊，风土因之隔。于人何亲疏，適意成主客。昔我避乱初，小筑公山侧。百家饮一泉，邻果任饱吃。人面或万状，性情无两格。古姓聚为村，樵采名叔伯。午后始开门，槐花深一尺。
　　跛者命在杖，渡者命在舟。人生依万物，得失不自由。有愁何以消，客或进一篘。谓客酒可忘，吾愁非真愁。痛饮虽至醉，不入伶籍俦。此酒有时醒，此愁无时休。
　　微寒尽余威，园林纳新意。品类纷有名，皆从上古至。我生与万族，衣食各生智。凤皇啄琅玕，鸱鼠甘粪利。当其经营中，了不异人意。苟为易地谋，两两相唾弃。郁郁成都桑，劳劳有深义。自非天下才，此事良不易。常恐时数来，便令负斯志。妻织儿胜锄，悠然足高睡。
　　见钓者
　　老渔倚桨黄芦根，细香和饵丝作纶。无边春水杳何处，日暮烟生知有人。持竿终日无所得，白鹭衔鱼隔江食。风扫杨枝入钓船，满溪愁煞桃花色。我来行吟一问之，太息老渔不解诗。我向君身觅佳句，君坐诗中自不知。
　　过仲兄村居
　　弃置旧池阁，来从茅舍居。命奴收落叶，课子理残书。官岂朝廷罢，身犹死丧余。杖藜还叹世，那敢赋归与。
　　两子光成长，能文粗足观。预思渠辈事，遥当太平看。乱后乾坤窄，愁牵日月宽。不知村路里，何以慰荒寒。
　　小径泥封竹，虚堂石挂萝。病愁宾客满，贫觉子孙多。丘壑聊如此，兵戈奈尔何。平生几种意，今日慎风波。
　　次韵寄怀黄晦木
　　驿马别一朝，阁上话三夜。最恨箬篷船，柔橹当艄架。相思比日车，昼夜转无罅。岂谓经半载，过秋不待夏。馅饼废堆盘，醇醪罢洗斝。年年为友朋，三江历九坝。每云经此涂，如罪流不赦。母老令弟丧，今宁即离舍。道路有高五，駏蛩昔倚藉。渠今复南上，君岂能北下。念此令人痛，泪迸檐溜泻。又闻抱微疴，应坐愁不化。人生老头甜，或同倒啖蔗。莫添红炉炭，肝肺怕薰炙。饥冻过毒矢，日日当心射。家翁做不堪，痴聋术可谢。
　　研墨作君书，踟蹰过半夜。踟蹰欲何为，窥盎复视架。想君卧破屋，镫火穿壁罅。岂无木绵衣，未冬先典夏。但用江西窑，莫求哥定斝。但搭日行船，不怕长安坝。姜桂性不移，物理渐轻赦。曾约石榴红，襆被到寒舍。忽忽篱豆黄，梧桐叶相藉。吾亦苦痁鬼，中虚变暴下。至今两颊窊，时时复洞泻。内伤脾胃病，饮食颇难化。五心一烦热，便忆冰与蔗。引领黄昏汤，来起此番炙。泥水绝高名，读书兼猎射。从来霜雪姿，不向北风谢。
　　次韵答钟静远
　　身似春江乱石矶，风波砥尽势相违。纵横妙手千年误，检点从头万事非。记得名园镫照失，重来古路草痕微。可怜杜宇殷勤意，曾唤游魂几个归。
　　登真如塔
　　难寻平地荡胸云，试上岧峣借夕曛。洞磴盘旋人不见，阑干笑语远偏闻。春从浦草青边长，水到湖楼绿处分。乍暖僧房梅气发，四方八面水沈薰。
　　舟次看武康山谿
　　霸先国破孟郊死，寂莫篷船到武康。峰黛未消千载绿，柳丝犹带六朝黄。英雄不出溪山静，风雅无归草树荒。叫起古人杯酒在，夕阳岭畔话兴亡。
　　再游蠡山语徐方虎
　　山灵拍手笑重来，断壁阴湫特地开。波底神龙终自合，尘间凡马尽教回。村名附会凭僧撰，碑记荒唐费客猜。消得英雄归道院，陶朱遥对计然台。
　　游慈相寺
　　乾沙细雨不成泥，春水初生试小溪。得得山围松径合，离离人坐石桥低。阴碑出火牛磨角，壤壁生香麝脱脐。最是客游难久往，杜鹃花落杜鹃啼。
　　同考夫商隐寅升登云岫
　　翠列青攒尽处尊，怒涛喷薄插孤根。年年合璧无消息，夜夜寒潮入梦魂。鹰上秋风争雁路，龙随冷雨伏蛟门。山僧不识人间恨，犹记圆沙涨旧痕。
　　至珮璁隐居次韵
　　书藏农车菊满庭，夜分客语壁镫青。疏棂直射非时电，破瓦深窥失次星。垂老童心成结习，良朋苦口胜闻经。低头长得随东野，莫惜晨钟答寸莛。
　　集饮黄俞邰竹斋次徐州来韵
　　不遇云将过，洪濛且自东。牵连《高士传》，收拾故都风。素壁争残照，新篁恋旧丛。话深争逸兴，消得老颜红。
　　吾巢寒獭似，君架蠹鱼然。此外无多地，其中别有天。两瓻千卷破，四座一人眠。明月将军报，门前促和篇。
　　胡山眉瘗天木于家山同午祁过访感赠
　　昔友称君不厌频，喜君果不负斯人。墓田马鬛穷交冢，寒食鸡豚祔祭宾。一事必传成独行，三生重话转伤神。秋风野笛苔溪路，石语荒林万古情。
　　题张午祁杨园竹屋
　　初月横斜玉一弓，轩辕屈曲络墙东。卷帘林影三更变，依枕溪声四面同。风过笛凄椽眼裂，雷当琴吼柱心空。尽将渭北湘南意，收拾圆沙结构中。
　　九月二日同马允彭篯侯董采载臣陈鏦大始严鸿逵赓臣查枢左旋大儿葆中从子至忠放舟东游
　　老病感触多，细碎气上逆。知非养生理，微动悔已积。诸子悯我衰，扶携事游历。泽国久雨后，浦溆水充斥。村艇宛转通，野彴高低格。日出云物高，露光百草滴。木叶声萧然，未露憔悴迹。谁抱不彫姿，霜雪行相益。举酒共斟酌，长幼以次及。揖让见古欢，脱略非真率。对此意欣然，不觉夙疢释。洵知守舍翁，不如远游客。
　　陈訏
　　陈訏，字言扬，号宋斋，海宁人。贡生，官淳安教谕。有《时用集》。
　　落叶和查夏重
　　霜风摵庭柯，败叶琤然下。秋声树间歇，策策鸣渐哑。萧条辞故枝，捷疾飘屋瓦。月明乌栖惊，柳秃鸦藏寡。冉冉岁序迁，荣落如斯者。
　　美荫宜炎夏，冬来爱负曦。朔风知我意，日夜相芟夷。去翳延暾温，排阴引晨熹。凝寒布煦燠，萧索生融滋。寄语当涂子，慎勿戕生机。
　　春花妆园林，众叶颜色好。俄然绿成幄，丹黄忽云老。飘萧阶除间，呼童且弗扫。叹此薿薿姿，摇落竟谁道。岂知造物意，繁华出枯槁。推陈使其新，本根以为宝。
　　灼灼春树花，离离秋根叶。萧萧林间风，谡谡枝头荚。纷纷委坑堑，累累堕垣堞。红如园坠英，白拟丛穿蝶。岂不故枝恋，霜重尖风猎。花时还扶持，相赏期阔蹑。
　　江潭莫凄怆，摇落莫悲咽。菀枯循环耳，宁较荄与茁。而我况无恋，森梢喜挺列。庭前两好树，几见更枿蘖。荣悴均造化，萌芽发霜雪。人心感多，妄自生区别。树若知人意，粲然笑应咥。
　　昙花亭雨中看瀑布
　　雨阻昙花且看山，跳珠溅沫媚烟鬟。耳根异响心逾静，眼界奇忙意转闲。遍岭云蒸苍狗幻，层霄涧跃白虹弯。莫愁暂滞羁行屩，留客天缘或未慳。
