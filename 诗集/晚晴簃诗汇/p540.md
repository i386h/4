<!-- { "loadSidebar": true } -->
　　霜夜即景
　　瓦背霜落寒生棱，残月弄影清于冰。空阶但觉露华滴，老竹扑折缠枯藤。霜气化烟烟入月，月雾含霜皎于雪。漫空乱滚兜罗绵，楼台倒入天际白。大千都入混茫中，一气鼓出云蓬蓬。我想乾坤未造始，玄黄混沌将无同。斯时定有方瞳翁，虚无游戏骑白龙。星冠羽帔不可见，似闻仙乐声摇空。忽然霜飙疾如箭，净扫长天开匹练。楼观城郭出空中，满地霜华飞片片。兀立我已寒不温，一缕凉澈玻璃魂。闭户方欲觅诗梦，老鹤一声来叩门。
　　初入定番
　　瘴雨连天迥，蛮云贴地浮。山分金竹秀，城控木瓜秋。笳鼓喧军垒，芦笙绕市楼。时清久无事，来伴仲宣游。
　　浦市
　　风波历不尽，晓发雨濛濛。篷带辰谿雪，帆收浦市风。圆沙围岸阔，平楚接天空。仿佛乡关路，云生白塔中。
　　秋夜偶检兰雪师自书遗稿感赋
　　先生久已骑鲸去，零落当年字尚存。残蠹半留仙后蜕，泥鸿细认雪中痕。武夷九曲云封硐，柘水千潭浪打村。憔悴鹤奴诗弟子，寒宵重与赋招魂。
　　顺德道中杂感
　　东西分跨太行孤，莽莽河山得气粗。三辅近蟠龙虎地，九边遥护帝王都。雁门自昔饶名将，燕市如今少狗屠。扼险更兼民气劲，登车一为览皇图。
　　河声岳色入云高，百雉城多抱阔壕。蕃将至今思代马，健儿从古爱并刀。卜萄绿醉肝肠热，苜蓿青肥騄駬号。遥指蓟门风动处，红暾犹射旧旌旄。
　　雕盘大漠雁横天，割据王侯旧有年。石勒归来先霸赵，慕容老去尚图燕。丈夫胆直羞狐媚，回部营开枕骆眠。六代茫茫零落尽，惟余鸦点荡寒烟。
　　玉屏舟中
　　疏林寥落淡黄余，近水人家取次居。烧得船头芦火活，红姜白水煮寒鱼。
　　滹沱
　　乐城昨夜共悲歌，击碎春镫感慨多。破晓行来残醉在，萧萧寒日渡滹沱。
　　陆黻恩
　　陆黻恩，字紫峰，号亚章，阳湖人。道光己亥举人。有《读秋水斋诗》。
　　香草河
　　推篷草烟霁，击缆夜潮生。好月隔江出，孤峰带雨晴。野塘鸥鸟静，远水荻花明。来日金陵道，青山数点横。
　　得以黄兄书知归有日矣喜而赋此
　　七载分飞影，劳劳溯客程。稻梁前日事，鸿雁此时情。流水渡头急，残星树外明。休辞一樽酒，翦烛到三更。
　　怀董二
　　秋雨秋风夜，江南江北天。故人千里外，清梦十年前。壮志应难减，浮名终自牵。儒冠休道误，愿著祖生鞭。
　　拜宣公祠
　　艰难行在扈銮舆，惭愧梁洋洒涕初。河北犹传哀痛诏，忠州已睹验方书。颉颃房杜元无忝，沾溉欧苏尚有余。卅叶耳孙瞻庙貌，聊同村叟荐溪蔬。
　　漫兴
　　少日原期竹帛勋，岂知半百尚无闻。将衰亲旧多新鬼，熟练人情看暮云。潦倒更休投贵刺，飘零懒作送穷文。何时辞得轮蹄子，送老齑盐一盏醺。
　　山行
　　山行荦确瘁轮踬，谷转溪回望欲迷。一径落花孤馆外，几家斜日乱峰西。身如病骥嗟迟钝，心羡归鸦得稳栖。暂假华胥差亦乐，村醪虽薄藉扶携。
　　王景贤
　　王景贤，字希斋，闽县人。道光己亥举人。咸丰辛亥举孝廉方正。有《伊园诗钞》。
　　晚泊乌石滩与硕甫对榻拈韵
　　一水涵空碧，青山忽满前。乱蝉催落日，独鸟没秋烟。帆影随流曲，滩声抱岸圆。钓鱼人不见，终夜客星悬。
　　送林少穆先生戍伊犁
　　时事竟如此，空教泪满襟。敢云臣罪薄，终感主恩深。史策丹心在，光阴白发侵。玉关何处问，西望暮云沈。
　　叶霖藩
　　叶霖藩，字鲁泉。休宁人。道光己亥副贡，官繁昌训导。有《琅峰草堂诗钞》。
　　夜泊京口
　　北斗插汉横天东，江光一色涵澄空。老鱼吸月踏波起，水银万顷摇蛟宫。一龛佛火金山碧，烟树南徐看历历。乌蓬露冷不成眠，铁瓮城头吹玉笛。
　　王朴
　　王朴，字守愚，临榆人。道光己亥副贡。有《知足斋诗草》。
　　秋夜即事
　　若非经夏闰，今夕是中元。虫语栖花径，萤光暗草根。漏沈知夜尽，月上觉镫昏。翻羡邻家好，通宵静掩门。
　　董恂
　　董恂，初名醇，字酝卿，江苏甘泉人。道光庚子进士，官至户部尚书。有《荻芬书屋诗稿》。
　　舟中晓起
　　晓气清连夜气清，扁舟人在画中行。菰茭佐馔饶乡味，蒲苇摇空作雨声。帆影乍惊双鹭起，林阴时听一蝉鸣。俗尘三斗销除尽，谁道劳劳累此生。
　　静女篇
　　幽兰在空谷，清露晞朝阳。静女贞且勤，凄风动流黄。孤芳时自赏，悠悠思难忘。大姊游以嬉，相攸讬金张。二姊性矜贵，珠翠溢晶光。小妹娇可怜，长依阿母旁。语妙粲花舌，启口生芬芬。静女独椎髻，掩抑栖空房。河边暮碪杵，厨下朝芥姜。不惜终岁劳，但愿高年康。高年寿且康，妾心乐未央。
　　黄倬
　　黄倬，字恕阶，善化人。道光庚子进士，改庶吉士，授编修，官至吏部侍郎。有《介园遗集》。
　　严先生钓台
　　水势潆洄分外青，舟行严濑认孤亭。故人若使侪台谏，御榻谁知有客星。尚爱渔歌随荇浦，欲从石室荐椒馨。危滩七里清泉酌，前路梅花指画屏。
　　殷兆镛
　　殷兆镛，字序伯，号谱经，吴江人。道光庚子进士，改庶吉士，授编修，官至礼部侍郎。有《斋庄中正堂集》。
　　读文选
　　坡公直是讥无用，杜老频闻劝熟精。省识宋唐分界处，文章风尚与时更。
　　建宁
　　星程访古南乡路，风物尝新北苑茶。楼毁碧云怀郡治，岭环红树有人家。诗心梦揽天湖景，药笼思收泽泻花。使院酒阑还点笔，尊闻堂外月初斜。
　　廉兆纶
　　廉兆纶，原名师敏，字葆醇，号琴舫，宁河人。道光庚子进士，官至仓场侍郎。有《深柳堂集》。
　　天津喜陈仲鸾同年相过
　　种树风烟长，移花岁月深。稍添春烂漫，浑忘老侵寻。阅世成流水，何时返故林。便开松菊径，共葆雪霜心。
　　蒋琦龄
　　蒋琦龄，字申甫，全州人。道光庚子进士，历官顺天府尹。有《空青水碧斋诗集》。
　　阳朔看山
　　岭外多好山，阳朔最奇诡。净洗看山晴，一棹下滩水。应接初不暇，邂逅无穷美。生平所未见，见之心为死。奇者已非山，层出犹未已。日暮维我舟，翘首更一视。行空走群兽，攫人伺奇鬼。竟夕颈为缩，屏息篷窗里。诘朝挂帆去，高情稍倦矣。我闻养生射，全名在一矢。用兵得重瞳，百胜不足恃。赘若舍人蛇，贱如辽东豕。行文贵有余，怀才宜知止。嗟哉阳朔山，所伤惟多耳。
　　山山皆如画，犹恐画未能。何独一小山，偏以画见名。苔草炫金碧，悬崖展幛屏。石纹泼水墨，一幅浑天成。当其有山时，世未有丹青。胡为造化儿，预构狡狯情。画师摹真山，山乃以画称。转辗但相似，何者为山形。是周亦是蝶，此理难具明。问山山不语，尽日山中行。
　　送朱伯韩侍御还乡
　　柏府霜寒乌夜飞，朝簪晓脱理征衣。泰山东望云犹蔽，秋色西来燕已归。出处无惭从古少，文章有用似公稀。郭门供张何须设，恐被旁观说见机。
　　寒花背指放船时，驿路深秋景最宜。新得诗篇聊自赏，旧焚谏草有谁知。洞庭日落帆千里，易水风寒酒一卮。我是徂徕狂直讲，终逢圣德更题诗。
　　宿武连驿次和放翁武连县诗寄霞舫少鹤
　　四十功名未可期，秋怀应有故人知。三刀远道销髀肉，九月清霜点鬓丝。世路艰危忘栈险，宦情恬淡到官迟。回看禁掖朋从隔，古县鸣笳向夜时。
　　寄王子寿
　　梅花晚飞翻，归楫循江汜。风尘黯损神，乱离迫暮齿。延颈恋朋知，合沓岁月驶。词坛久阔疏，悠悠殆二纪。螺州雪后晴，延缘独葭苇。跫然闻足音，肩舆冲泥滓。樽酒展素心，时事从掌指。漆室伤怀抱，涕泪痕满纸。干戈老莱衣，洗然贱朱紫。忠爱本性成，爵禄心则死。天聪辟四门，国运隆任姒。诸公颇用心，骏骨谅已市。斯人国之桢，文章固小技。芝兰不言芳，讵合败荆杞。未登白玉盘，永为老圃耻。崎岖全躯命，吾衰亦久矣。早年识璠玙，孤芳陋桃李。新文更起予，罪言弥奇伟。论都策滇事，所见无彼此。岂惟臭味同，出处固相似。潇湘连洞庭，极目春千里。美人天一方，濯足娟娟水。寂寥身后名，一笑但相视。
　　挽朱伯韩
　　宣庙有三直，吾推朱子公。立朝凡几日，疾恶乃如风。炙手兀时宰，焦头论近功。当年笑迂阔，颇与紫阳同。
　　未泄种胥愤，堪悲晁贾才。旁求朝命下，痛惜士林哀。奏议尘封久，灵旗血战开。中丞速攻取，白马拥潮来。
　　绝学成孤诣，高文得正传。规模诚阔远，襟抱亦冲渊。岳笑轻尘足，材劳朽木镌。刘贳风义重，叠入玉溪篇。
　　黄兆麟
　　黄兆麟，字叔文，号黻卿，善化人。道光庚子进士，改庶吉士，授编修，历官光禄寺少卿。有《古樗山房遗稿》。
　　舟中杂诗
　　牛羊下夕阳，薄暝散层麓。一叟荷樵归，蹋烟入茅屋。渔舟争渡喧，夜气沈溪曲。孤云扶月来，窥我隔修竹。篷窗筛碎影，斜映一篇读。万籁寂无声，江水澹凉绿。寥寥玄化间，生意幽然足。
　　颓云压崇岭，飞雨洒空江。滩声作雷吼，涛奔如急泷。沈阴裹孤艇，四顾但苍苍。倚枕坐深黑，祇闻人语哤。冲风摧危壁，碎石堕琤瑽。舟子前后呼，篙楫相击撞。天威递收摄，急点停淙淙。开门望山岸，凉月挂鱼矼。
　　诸葛武侯铜蒺藜歌
　　罡风卷空云四垂，扁舟驾浪帆不倚。篷窗开笥光陆离，云看武侯铜蒺藜。芒耀四射形模奇，苔斑变作鳞之而。古如宝采腾鼎彝，峭如圭角森岐嶷。锐如颖脱囊中锥，晃如霜锷生戟枝。是真神物何崛崎，当年武功屯虎貔。风云八阵开鱼丽，连濠密布如棘茨。贼骑卻顾奔且驰，定军山畔愁云迷。五丈原头星陨辉，金刀祚尽哲人萎。此物光芒长不隳，邺宫铜雀久尘泥。此物雷霆为护持，木牛流马千秋遗。奇筹转饷咸仰追，岂知当日雄军威。杈桠满营助险巇，即今入手含霜晖。英风飒飒砭人肌，眼中如见千熊罴。戈矛森列扬灵旗，昔读我乡陶园诗。汉中通守曾得之，毛君何缘憩神祠。沙场寸铁行囊携，舟中濡笔不敢题，满江白浪腾蛟螭。
　　吴三桂系马椿
　　濞王遗迹渌江涯，嶪<山截>危椿绕古霞。此处山中曾系马，当年井底欲鸣蛙。寒烟十里闻啼鴂，灌木干寻噪晚鸦。鱼足昔时成窃据，至今甲胄在长沙。
　　胡焯
　　胡焯，字光伯，武陵人。道光辛丑进士，改庶吉士，授编修，历官侍读。有《楚颂斋诗集》。
　　苗先簏所藏河间献王君子馆专歌
