<!-- { "loadSidebar": true } -->
　　夸岱，字桐轩，满洲旗人。由侍卫袭封承恩公，官至工部尚书。有《桐轩集》。
　　小园雨望
　　六月繁阴远，荒村计亦赊。作池堪积雨，除草为妨花。遂觉茅亭敞，还依水槛斜。凉风披绿野，幽意在桑麻。
　　西园间步
　　睡起间庭日易斜，偶来林下静无哗。苍苔小径飞残蝶，荒圃余蔬间野花。云意在天秋影澹，山光接树绿阴赊。待将禾黍登场后，好把诗情付酒家。
　　吴绍诗
　　吴绍诗，字二南，山东海丰人。诸生，以荐授七品小京官，官至吏部侍郎。谥恭定。
　　自题望云图
　　六十春光弹指过，百年心事半蹉跎。白云亭畔巢痕旧，天水楼边鸿印多。回首惊涛成幻影，仰天旭日曝寒柯。临崖暂倚华峰石，叆叇遥连北海波。
　　六十七
　　六十七，字居鲁，满洲旗人。由中书历官给事中。有《游外诗草》、《台阳杂咏》。
　　题碧桃花
　　烟滋雨濯浅深红，石畔夭夭一两丛。海国芳菲春不管，碧桃花嫁鲤鱼风。
　　梦中次春云亭韵
　　飞阁层楼照眼明，回廊禅室诵经声。松阴幢影覆台殿，枝上野禽时一鸣。
　　蓝千秋
　　蓝千秋，字长清，宜黄人。诸生，荐授国子监学正，历官盛京户部员外郎。有《蓝户部集》。
　　三山纪游寄洪五
　　自幼好道喜神仙，临风辄欲生羽翮。侧闻三十六洞天，乃是神仙之窟宅。吾乡百里聚其三，巨灵知费几镂刻。玉笥麻姑不足数，罗浮天台乃敢与之敌。嗟此神皋近屋庐，奈何终日披图徒啧啧。爰是斋心有七日，不携藜杖独登历。半日到黄山，黄山凡九曲。石涧为肠胃，屈盘山之腹。缘源日暮溪声中，行行欲尽路复通。冈峦万叠凝积翠，过此大都山为宗。有时飞泉注巨壑，风訇雷吼何隆隆。登崇冈，入烟霭。憩山亭，望华盖。山亭高高可望仙，华盖三峰若华盖。云昔浮丘老仙伯，于此跨鹤遗九垓。我来褰裳陟其顶，果然崚极冠天扃。俯视万有尽鸿濛，独立长啸来天风。片香顶礼心魂肃，仙翁赐我青芙蓉。子有绿髓堕尘壒，服此还丹为玉童。炉峰不可上，还窥紫元洞。洞口白云封，诃护有蛇龙。曩惟仙人白琼海，飞步一摹云篆踪。夜宿繁星系檐际，旁睨洞黑无根蒂。道士烹茶话靊霳，四座闻之毛发惴。亦云军峰碧元洞天更嵲岊，我闻此语转愁绝。拜辞浮丘下青嶂，日出五更中夜发。上山下山磴道盘，两日乃抵峰之观。观在山颠居峰趾，从趾诣峰十五里。峭壁插天几万寻，峰端穿云看灭起。天梯石栈半欹垂，望望悬崖惟一指。爰誓心曰尔毋怛，爰敕足曰尔勿骫。百脉交戛汗浃踵，两膝枝拄颐隐齐。少焉休天门，踞石关，南堕游丝旴水寒，青烟数点浮群山。既度石关惟鸟道，非复人间风浩浩。烟云瞬息已万变，惝恍不知身历高。石骨临下下空翠，侧立烟痕人度处。半趾著石半蹈虚，喘息不闻何知惧。悬行倒立壁上，身为蠛蠓缘屋梁。鹰翅嶙峋来攫人，欲坠不坠万古张。石版岭，下则负背上摩膺。鹅顶峰，左有石槛右烟笼。行人咫尺相噭应，幸不见下之空濛。既至延伫敛精魄，默默太息疑梦中。玉阙森列天人居，磬折再拜百虑袪。举眸群动灭，窅然惟太虚。气象亦澌尽，太虚乃无庐。选间元气荡灵曦，玉海澂莹无端倪。不敢久留神官怒，拨云披雾寻旧蹊。步至山腰欻雷鸣，上呈日色下阴翳。云驰小马逐大马，殷殷俯听生然疑。下尽山麓一大笑，何人荷笠披蓑衣。翊破云英溜雷雨，孰知我从雨上归。归路访中华，所历渐平宽。竟日萦原隰，未敢歌路难。陟此山，若旋螺，三周百折犹山阿。绿烟深锁不径露，一峰尽处一峰罗。既异碧元之峭崿，亦殊华盖之嵯峨。倏恬旷，倏幽遐，高而不危深不颇，神功出险开陂陁。呜呼三山擅灵奇，幽秀险严各奠基。告归三日休劳足，忽然掉头记依稀。急起走笔右手涂，左手持纸尾。言无诠次只狂扫，少纵迷茫不可追。一章写寄狮山翁，狮山狮山，此景恨不与君同。览此当卧游，户庭生清风。
　　慰李巨来下第
　　夫君数偶奇，返棹秋江湄。客思云兼月，归舟酒与诗。才非不可爱，世自莫能知。慎勿悲寥落，今才弱冠时。
　　尚廷枫
　　尚廷枫，字岳师，新建人。官户部主事。
　　野中
　　雨嶂高花湿，风原灌水清。野人无瓦屋，春色自柴荆。城远舟航至，天开鸿雁横。晚晴溪路寂，月带一星行。
　　送厉太鸿
　　层城捣练北风微，送别沙头泪染衣。四野夕阳群鸟散，万山秋草一人归。新霜已见鬓丝改，中岁徒伤心事违。湖上旧庐终隐得，屿梅汀柳尚依依。
　　题汪西颢花坞卜居图即送归武林
　　高月弄明色，惠风扬远心。西溪水流浅，香坞春光深。我友欲归隐，结庐在峰阴。因思饭僧后，卧看梅花林。
　　送赵意林
　　野鸟生嫌浴风池，国门携手不胜悲。故山松竹情原厚，圣代文章道岂衰。塞上风高双雁急，江南天阔帆迟。重经净慧论诗地，七宝庄严问是谁。
　　蒋蘅
　　蒋蘅，初名振生，字湘帆，金坛人。恩贡，官英山教谕，加国子监学正衔。有《拙存堂集》。
　　过岭
　　青天乱插翠芙蓉，才转篮舆面面峰。下界苍茫浑隔世，上方杳霭但闻钟。高悬玉乳三千丈，横架明霞一万重。作赋当年曾有客，祇留残墨半尘封。
　　哭王或菴先生
　　执手与翁诀，翁心真浩然。不挥妻子泪，独念父兄阡。淮水寒双桨，横山蔽一椽。往来皆旅榇，何处是重泉。
　　去年残腊日，破寂过吾闾。兄女能依膝，甥孙甫诵书。酒逢成酿候，梅又试花初。顿扫衡门迹，愁听逼岁除。
　　元日津门雪，严寒茅岭风。文章思作者，涕泗诔吾翁。瞬息十年事，魂伤半亩宫。夜台如可卜，心迹喜相同。
　　地运偏当厄，斯文岂数奇。西邻痛慈母，南巷泣孤儿。（江右毛心易亦寓金坛，毛先生死，有老母，先生止一子。）发覆无遗老，趋承失所师。羁魂招不得，聊赋屈平词。
　　过陕州
　　砥柱遥瞻峰绝奇，抗怀千古更谁知。二公分陕王风远，六国图秦霸业衰。竹影草堂传魏野，墨痕池水爱张芝。劳劳马首空徵逐，日暮停车有所思。（砥柱三峰、张芝墨池俱在陕州。魏仲先居东郊，宋真宗祀汾阳，召见不出，诏图其所居曰草堂，多竹石。）
　　忆曲阜诸子
　　去年沂水今连水，春暮怀人草未青。记得城南修禊日，玉兰花下写《兰亭》。
　　善泰
　　善泰，字中宪，满洲旗人。官协领。有《草竹轩诗钞》。
　　消夏
　　何地堪逃暑，空堂坐学僧。扫阶风作帚，照壁月为镫。但得心如水，无劳客似蝇。簿书重叠置，抱膝谢良朋。
　　罗泰
　　罗泰，字西园，满洲旗人。诸生，官刑部笔帖式，世袭佐领。有《西园集》。
　　访孤超和尚
　　远黛逗朝红，人逐钟声止。犬吠隔疏篱，老僧寒未起。幽磵水淙淙，细路石齿齿。倚杖叩禅关，身在白云里。
　　闭户
　　门前无屦迹，寂寞掩苍苔。一夜雨声急，满庭花乱开。长吟春未老，失喜燕还来。为谢今朝事，孤斟浊酒杯。
　　送别
　　送子斜阳外，心情借酒浇。一亭春草碧，千里马蹄遥。曲唱新杨柳，人过旧板桥。后欢虽可卜，此际已魂消。
　　保禄
　　保禄，字在中，号雨村，满洲旗人。官户部笔帖式。有《野人居稿》。
　　清明日同人城南看花各赋七言古诗追和苏东坡杨孟载两先生作
　　东坡久不出，孟载亦已矣。一朝风雅擅千秋，六百年间两壬子。吉祥古寺荒苍苔，西江省掖安在哉。更逢我辈文酒会，看花又向城南来。今年闰岁春尚浅，草色才青柳条软。桃花李花漫烂开，新红乱飐玻璃盏。诸公豪迈世绝伦，狂歌雅谑皆天真。浩劫不须问前后，座中俱属当时人。槛外西山衔落日，诸公有兴转超逸。春水平铺玳瑁筵，香风争送珊瑚笔。气酣诗就声铿锵，花前酹酒呼苏杨。千古风流有同调，九原一笑神洋洋。
　　题张玉川独立苍茫自咏诗图
　　宛尔玉川子，萧然独立时。夕阳开醉眼，野色上吟髭。九命凭谁问，寸心应自知。披图还一笑，我亦正含思。
　　中元约玉川于次日游北山玉川以事不往夜闻风雨大作予亦兴索感赋
　　清夜转危坐，孤亭酒半醺。可怜一片月，隔断万重云。两地风兼雨，相思我与君。青山空有约，几负鹿麋群。
　　寄怀潘立夫
　　嵚崎磊落是吾师，锁院文章画省诗。往事徒留《青玉案》，故人今在白云司。香消蕙草春归早，绿障槐亭日上迟。萍聚十年嗟雨散，软红如梦隔相思。
　　醉后作
　　露坐披襟望酒旗，兴酣高咏《北风》诗。可人只有陶弘景，得意谁如顾宪之。百罚深杯消岁月，一天秋色上须眉。儿童睡稳休惊觉，梦里鱼龙任尔为。
　　留别
　　掷却毛锥望朔天，笑提长剑出幽燕。终南风雪崆峒月，醉眼看山到酒泉。
　　郭林宗墓
　　孤坟三尺草离离，异代风流是我师。欲荐溪毛嗟日落，晚霞红上蔡邕碑。
　　苏章阿
　　苏章阿，字雷岩，满洲旗人。世袭恩骑尉。有《补履斋集》。
　　宿广应寺夜雨
　　松窗镫焰细，山院雨声秋。梦冷云留榻，天寒雁过楼。泉流深壑静，钟响夜堂幽。不尽萧疏意，狂吟醉未休。
　　梦醒
　　梦醒已无迹，愁来不可寻。镫残照孤馆，叶落响疏林。寒月淡于水，秋钟冷若琴。寂寥当夜半，拥枕独悲吟。
　　晚步至山寺口占
　　流水引人远，缓步入深松。不觉春山暮，时闻风外钟。溪烟生夜月，林影断危峰。幽境红尘外，归樵或一逢。
　　春夕僧寺书怀
　　十年书剑客天涯，富贵神仙两尽差。误我一官真作累，依人万里尚无家。满帘烟月闻清梵，几曲疏琴怨落花。小院夜寒春寂寞，半龛镫火伴僧伽。
　　江都
　　歌管红镫十万家，江都从古号繁华。春风夜雨蕃釐院，落尽年年枳壳花。
　　方观承
　　方观承，字遐穀，号问亭，又号宜田，桐城人。由中书官至直隶总督，加太子太保。谥恪敏。有《问亭集》。
　　家兄来书拟春初抵塞将至奉忆之作
　　期近团圞思转深，痛中竭蹶岂能禁。麻衣万里呼天泪，冻雪千山负米心。京国书才开旧腊，闾门望苦到而今。伤心强说春风聚，长大先须作枕衾。
　　大父遣赴奉天
　　重闱倚衰白，我行将何之。寻常未易别，况乃天之涯。饥寒驱冷铗，汗漫无家归。生计在干人，得失难预持。敝裘支冻骨，膻酪充路饥。辛苦付前途，孤踪行李微。回首望朔风，泪眼垂冰丝。翻笑穷途泣，一身何多悲。
　　征车促行色，出门重回头。历历家人面，后会宁豫谋。幼弟牵我衣，涕泪不可收。抚摩为拭泪，绐以非远游。弟兄各飘泊，独汝膝下留。去去摧肝肠，何以慰边陬。
