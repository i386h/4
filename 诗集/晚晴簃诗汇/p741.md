<!-- { "loadSidebar": true } -->
　　随宦寒冬海上游，停帆薄暮感离愁。潮原有信迎来客，风若多情阻去舟。四野鸟声喧似曙，半弯月影淡於秋。却输渔父安閒甚，静傍芦花下钓钩。
　　咏梅
　　偶见村梅放一枝，怜花寂寞笑花痴。孤山空嫁林和靖，冷月清霜只自知。
　　悲外偶作
　　梦中寻梦梦无痕，梦醒凄凉不可论。水复山重悲远道，乌啼月落盼归魂。未亡转觉身多累，独活难如草有根。坐对遗容成一叹，居然梁案共晨昏。
　　岁暮偶成
　　一身贫病又残年，百事艰难在眼前。无赖诗魔偏冷落，有情愁绪最缠绵。风云变态诚如梦，冰雪为肠不耐煎。试看梅花清彻骨，几曾开到好春天。
　　偶书
　　荒凉陋巷称贫居，忘却人间岁已除。酒不浇愁缘量浅，诗难脱俗愧才疏。閒梳白发千丝短，老寄红尘百计虚。叹息繁华容易谢，春风无力枉吹嘘。
　　寒夜不寐有感而作
　　帘外宵深露渐凝，手挥老泪欲成冰。五更寒逼三椽屋，四面风欺一点镫。梦后徒生寻梦想，人间久住恐人憎。凭栏细数从前事，落月疏钟感不胜。
　　除夕偶成
　　年除俗事本寻常，论到贫家分外忙。检点敝裘谋质库，安排清酌奠灵床。门无爆竹迎新岁，瓶有梅花送暗香。料得九原尤寂寞，纸钱能否买春光。
　　悼外
　　别具棱峥骨相清，读书原不慕公卿。一官贫到无长物，七秩年犹累至情。南浦帆归才几夕，西河泪尽痛今生。只知重作天涯计，遽尔寻儿地下行。
　　何桂珍
　　何桂珍，字梅因，善化人。上虞广西庆远同知俞维藩室，光绪癸巳举人、内阁侍读俞寿沧母。有《枸橼轩诗钞》。
　　余于归俞氏弃诗书十年矣丙子养疾东庄偶展行箧得仲弟桐云旧赠之作怆然有触聊赋一律
　　荆篱茅舍野人居，养疾东庄夜读书。静里光阴依药石，梦中夫婿佩龟鱼。悠悠往事嗟同气，耿耿深怀问太虚。行箧凋零诗句在，颍滨消息近何如。
　　望桂林山水喜而有作
　　桂林山水冠诸州，天遣诗人豁远眸。云气西侵昭岭色，河声东泻广江秋。孤城落日闻猿啸，野水连天放棹游。近日小斋无一事，晚来强半为诗留。
　　漓江晚泛
　　放棹漓江上，翛然水一湾。软风轻拂浪，落日半含山。兰桨双痕活，菱歌一艇还。无言观逝水，沙上白鸥閒。
　　独秀峰
　　巨灵舒半臂，天外石飞来。屹立峰千仞，凌虚翠一堆。水流岩寂历，岭峻鸟徘徊。粤右多奇境，如斯亦壮哉。
　　秋感
　　行遍天涯力未胜，时平顾虑亦殊能。寥天海立叉圆蟹，大漠霜清击俊鹰。野草萋萋秋色满，古城暧暧戍烟升。木绵花发王佗墓，一代雄风尔足称。
　　桂林诸山
　　边山锐上名融丘，尝从经师受《尔雅》。箭簇突兀雁翎刷，刀锷峥嵘鹈膏泻。仙人身披古色裘，捧持天仗骑骓马。狂风吹落蛮云中，散为桂林画分野。大舰如拖五丈樯，广屋如侧千鳞瓦。作诗犹隘昔人吟，入画竟无妙手写。晴红雨翠万态供，酒樽游榼千场惹。使人倦眼等閒开，如彼禅栖不妨假。省门病起意何如，遥对琼峰挥玉斝。小山招饮有吾侪，请看闺中同志者。
　　永福邑斋对月
　　月色花光绕讼庭，遐方无事户常扃。关山南卫森孤戍，河汉西流带大星。斯世弈棋千局变，一生醉梦几人醒。长安路共行车远，唧唧秋蛩未忍听。
　　大滩谒伏波庙
　　将军浩气镇乾坤，庙貌威严桂海存。往事何堪论薏苡，新恩应许报鸡豚。丛林锁翠双峰插，雪浪排空万马奔。我亦徘徊情不尽，夕阳渡口又黄昏。
　　醉歌行
　　火云腾空作紫绛，玉女素趺骑采虹。羿弓迕月嫦娥降，霞浆浮<角戋>清腑脏。与我三夕敛衽让，欲饮不饮却羞量。飞琼吹箫双成唱，雪靥银齿恣谑浪。天风忽吹气晃荡，织女招手天河上。石室机张三万丈，自言此工殊可怆。我欲从之窥帝仗，三辰七宿形模壮。王母嗔顾谁所谤，翻然一觉堕烟瘴。梧月在窗梅插帐，炉烟已烬俄蓬放。山城漏点橹牙向，行人夜趁广江涨。
　　感事
　　夜晏宣传尧母门，明珠世界不黄昏。月擎琼树虚留影，草傍龙池尽沐恩。哕々鸾吹摇玉佩，飘飘凤仗捧金根。侍中不觉宵寒重，新赐宫袍天语温。天涯何处是边州，多少羊头关内侯。旧业未穿鸲鹆砚，新恩遍著鹔鹴裘。男钱散尽庞萌去，女乐颁来魏降留。休说当年丰镐地，长空衰草陈云浮。尺天寸地戴尧年，万宝输将来日边。刘晏持筹宽甲帖，徐温抗疏免丁钱。一篱松菊壶中隐，千亩桑麻梦亦仙。自是太平新气象，厚生知有圣恩骈。繁华镜里讬生灵，岌岌长安世路冥。千市簪裾沈璧月，万家楼阁落旗星。似闻置俎龙归董，错认乘轩鹤姓丁。圣代即今犹富庶，《豳风》秉愿续《葩经》。
　　陶然亭
　　臂卷西山翠，楼台水气中。苇赍千涧雨，槐约半林风。帘影窥金鸟，箫声引玉骢。置身图画里，又见夕阳红。
　　左锡璇
　　左锡璇，字芙江，阳湖人。宛平道光丁未进士、延建邵道、谥文节袁绩懋继室。有《碧梧红蕉馆诗》。
　　忆大姊婉洵
　　凉秋八月白露寒，月明夜夜照阑干。阑干十二房栊静，茜窗烛灺红绡冷。宝帐香沈暮复朝，天涯归梦亦寥寥。梦回冰簟罗巾湿，怅望江南长太息。菱花菱叶不胜愁，秋水无情满江碧。
　　微雪野望
　　远岫空濛隐翠微，松杉深处鹤忘机。乱云隔渚霏霏合，断霰惊风故故飞。孤屿梅花香欲结，空山流水梦应稀。自怜十载留都邑，回首家园怅已非。
　　润州行
　　官城如纸贼城铁，围城十旬城不得。六军喧作夜潮声，万帐蒸成死灰色。火云突兀空中来，猿鹤掷跳沙虫哀。血光火光四围迸，月色染出红玫瑰。轻艑大舸同一炬，江水澜翻沸成釜。游尸蔽江江不流，留与蛟龙饱人脯。浙军弃甲先奔逋，潮州健卒咸惊呼。颇类平原纵野烧，薰貍灼獾焚麏{鹿吾}。阿奴火攻本下策，主阃无谋甘败绩。东南半壁生夕阴，子弟八千同一泣。
　　雨夜怀婉洵婉静两姊
　　狂风飕飗吼如虎，老树纵横倏飞舞。博山香重散氤氲，轻烟漠漠满庭户。急点跳珠洒画窗，芭蕉渍绿溅笔床。笔床翡翠多零落，疑是幽兰发古香。采之欲赠湘皋远，焦心一寸愁难展。雨雨风风可奈何，菱华照罢愁蛾敛。去乡日以遥，离思日以缓。别泪染征衫，痕深不能浣。江南杨柳绿千条，绾得春愁向空卷。屏山寂寂沈烟篆，庭院深深秋梦断。试听檐前淅沥声，怕教芳景成秋苑。风卷新凉入绮寮，镫花颤影吐红绡。年来谙尽怀人味，惟有吟诗慰寂寥。
　　孟缇寄母赴楚半载作此奉怀
　　鱼信经时阔，关河感不禁。乱蛩醒别梦，晓角警离心。树迥天围堞，霜高月满林。衡阳何处是，南望楚云深。
　　八叔自津门至京见示感怀诗作此奉呈即步原韵
　　冷官风味本清贫，泉石琴书寄此身。深竹凌寒留夜月，古梅破腊待诗人。宦情似水频年淡，好句如花一卷新。杂坐团圞无俗韵，村醪细酌比芳醇。
　　十叔书问近况以此答之
　　落叶掩萧关，幽禽自往还。窗分遥岫绿，人共白云閒。秋老诗怀减，囊空酒兴慳。祇馀双管在，长写米家山。
　　秋兴
　　万木萧然绕蓟城，长天萧瑟暮云轻。凉蝉噪雨晚犹急，冷露霑荷晴更清。卷地金风收暑气，绕阶梧叶作秋声。凭阑无限离人思，极目苍茫百感生。
　　京洛年年起客愁，韶光荏苒已如流。寒生修竹衣裳冷，风入疏棂枕簟幽。鲁酒倾尊难洗恨，齐纨藏箧倍惊秋。夜来拂拭龙泉剑，剩有寒光谢斗牛。
　　南归留别姊弟
　　列飙逗高梧，浮云夜暗徂。念此涉远道，风波良可虞。持尊不能饮，揽辔出清都。相顾各无语，握手重踟蹰。徘徊歧路侧，横涕霑罗襦。别晷一何促，愁思郁难舒。悲风振林木，零雨散秋芜。昨夜霜华重，红叶满征途。从兹一分手，何日复牵裾。努力各自勉，善保千金躯。
　　晓发
　　曙色晓迷漫，惊魂压绣鞍。梦摇钗影小，枕贴粉香残。黄叶秋林瘦，西风翠袂单。离亲日以远，别泪几时乾。
　　安陵野望漫成
　　古台摇落树苍凉，水碓无云独雁翔。乱草西风埋断冢，荒芜秋色冷斜阳。云随樵子归何处，山共诗人瘦不妨。欲识凄凄离别意，江流宛转似回肠。
　　酬外子凤阳道中寄书
　　榆高垂恶阴，竹劲秉坚质。生物各有涯，盈虚莫可必。省书感君意，临饭不能食。道远苦风多，胡为独行役。网罗满天地，群动何时息。悲来如循环，音尘渺相隔。焉得从长风，慰君肠似结。
　　晚眺
　　香气袭窗纱，藤床日影斜。谁家新燕子，衔出隔墙花。
　　夜行
　　溪暗闻流泉，月黑不知路。时闻出涧中，幽禽学人语。
　　春日偶兴
　　晴曦红到曲廊西，画里天然景不齐。夜雨小桃翻锦浪，春风百草绣香泥。窗虚尽纳修篁影，林静时闻好鸟啼。酒病诗魔消未得，芳情半在绿杨隄。
　　小云妹见示寄怀诗即步原韵
　　静夜悄难寐，吟行月渐阴。疏星下残柳，飞露湿空碪。酒酿相思泪，镫摇怨别心。冰弦不复理，恐作断肠音。
　　芳草碧千里，浮云路几重。寒生残雪夜，月落暮天钟。香篆随风散，家书泼墨浓。相思两相忆，别梦绕回峰。
　　左锡嘉
　　左锡嘉，字婉芬，一字小云，晚号冰如，阳湖人。华阳道光甲辰进士、吉安知府赠太仆寺卿曾咏继室。有《浣香小草》、《吟云集》、《卷葹吟》、《冷吟集》。
　　艳歌
　　袖舞云千片，镫摇酒一卮。花应怜独影，梦亦解相思。屈戌深藏处，阑干小立时。幽情无可诉，瘦骨有衾知。
　　院静夜逾静，月圆人未圆。红兰娇挹露，碧筱淡淡烟。妆罢收明镜，词成调素弦。玉阶长寂寂，苔色自娟娟。
　　秋夜曲
　　井梧飒飒堕寒翠，海棠蘸露红香醉。铃柝无声河汉低，斜月一篱双鹤睡。小窗烛短愁夜长，锦衾瑶瑟生微凉。欲眠不眠坐申旦，十二云屏思断肠。
　　长昼
　　风扣竹飞晴翠，藕塘波蘸红香醉。曲廊斜度竹桥西，紫藤花下貍奴睡。一枰棋局消长昼，閒倚琴床数莲漏。焚香坐久晚窗深，月子玲珑花影瘦。
　　水窗即景
　　拥被独沈吟，红烛结香篆。更鼓隔岸挝，斗柄西北转。停桡倚石根，波平白沙软。群山枕流卧，野寺孤云伴。水深鸥梦寒，风急雁行断。反侧不成眠，遥夜意缱绻。欸乃闻邻舟，清霜布帆卷。
　　秋夜
　　露重湿烟凝，西风户独扃。乱蛩鸣振鸣，饥鼠出窥镫。梦冷愁如织，骨搘寒有棱。破窗还夜色，缺月挂孤藤。
　　春望
　　杨柳风多作意吹，古藤野葛绿垂垂。一竿春水溪童钓，半突寒烟病妇炊。竹抱虚心留劲节，花含幽思敛啼眉。衫轻骨瘦凭危石，自写牢愁勒断碑。
　　访赵悟莲晚归
　　数里出城郭，悠然远市嚣。寺閒风卷磬，泉激月生潮。密竹隐茅舍，疏花带野桥。曲隄郁芳若，归路不知遥。
