<!-- { "loadSidebar": true } -->
　　丰顺公子囊无钱，江湖亡命来幽燕。承平雅尚不能改，锦衣玉貌非当年。万人如海且卜居，不好结客仍收书。高馆请回俗士驾，门前长者容停车。壁间悬有唐代琴，自云价值千黄金。朱弦疏越一再鼓，入耳全非时世音。三月来为津上游，投我一牍诗妍修。恐负春明好花事，小憩旋作还京谋。俯仰多故不称意，苦事留连忘归计。厌役精魂与世牵，早轻仕宦甘天弃。昨闻人言捐馆舍，初聆使我殊疑讶。别有聱牙古性情，或者荒伧工诅骂。无隅忽至挥涕谈，曾罗佳侠俱脱骖。诗工能穷且致死，行将归骨天之南。泗州节府园中筵，胡床同踞拥名篇。嘉宾贤主相殂落，我对沧冥一泫然。
　　日暮
　　日暮谛思无尽意，万缘攫取入怀来。高名赫赫能为祸，薄俗纷纷几见哀。蕃酒漉唇忘暑暍，佛书遮眼积尘埃。从渠拨置人间事，侧枕酣眠息似雷。
　　读元遗山集
　　燕都文士能谐雅，滏水高名一代间。座上从容吟野菊，更无人道赵閒閒。
　　曾得江湖盘辟乐，风阴野色互霏微。迟招红袖重城出，仆射陂头薄醉归。
　　希颜投老殢吟身，华屋高资入劫尘。喜见云山能动色，崧丘僵卧太愁人。
　　横波亭子压飞流，亡国哀弦激素秋。幕府空悲青口帅，擎杯倚剑看神州。
　　严复
　　严复，初名宗光，字又陵，一字几道，侯官人。文科进士，历官海军一等参谋官。有《瘉野堂诗集》。
　　过吕太微
　　凉月低高树，翛然怀吕安。移镫过别馆，留客供盘餐。雷雨涤新暑，庭阶生暮寒。遥知草元者，独有子云难。
　　论书
　　上蔡始变古，中郎亦典型。万毫皆得力，一线独中行。抉石抡猊爪，奔泉溯骥程。君看汜彗后，更为听江声。
　　用古出新意，颜徐下笔亲。细筋能入骨，多肉正通神。北宋推能手，东坡定后身。如闻跛守骏，妍貌不妨矉。
　　哭林晚翠
　　相见及长别，都来几昼昏。池荷清逭暑，丛桂远招魂。投分欣倾盖，沈冤痛覆盆。不成扶软弱，直是构恩怨。忆昨皇临极，殷忧国命屯。侧身求辅弼，痛哭为黎元。大业方鸿造，奇才各骏奔。明堂收<木巳>梓，列辟贡玙璠。岂谓资群策，翻成罪莠言。衅诚基近习，祸已及亲尊。惝怳移宫狱，呜呼养士恩。人情方翕訾，天意与偏反。夫子南州彦，当时士论存。一枝翘国秀，三峡倒词源。荐剡能为鹗，雄图欲化鲲。杨谭同御席，江郑尽华轩。卿月辉东壁，郎星列井垣。英奇相榰柱，契合互攀援。重译风皆耸，中兴势已吞。忽惊啼晚鴂，容易刈芳荪。古有身临穴，今无市举幡。血应漂地轴，精定叫天阍。犹有深闺妇，来从积德门。抚弦哀寡鹄，分镜泣孤鸳。加剑思牵犬，争权遇偾豚。空闻矜庶狱，不得见传爰。投畀宁无日，群昏自不论。浮休齐得丧，忧患塞乾坤。上帝高难问，中情久弗谖。诗篇同乘杌，异代得根原。莫更秦头责，休将朕舌扪。横流看处处，只合老邱樊。
　　古意
　　情重身难主，凄凉石季伦。明珠三百琲，空换坠楼人。
　　送沈涛园备兵淮扬
　　忠孝名家沈隐侯，分巡弭节向扬州。楹书庭训皆成宪，锦缆牙旗得上游。一约共传支半壁，三年行见少全牛。未能出饯成邂逅，惟有离情逐水流。
　　去年六月船南下，直北关山未解园。沧海狂流横莽莽，晨光前路远微微。相看白发盈头出，长恐青山与愿违。垂涕为君通一语，华亭千载鹤孤飞。
　　尚忆垂髫十五时，一篇《大孝》论能奇。谁言后死无穷感，惭负先生远到期。得志当为天下雨，流年已似手中蓍。春申浦口春无际，独对繁花有所思。
　　读君诗卷长三叹，他日遗山此代兴。开路骅骝气深稳，倚天冰雪势凌兢。未应处陆长呴湿，尽许同时得服膺。不废教条仍坐啸，悬知独有使君能。
　　甲辰出都呈同里诸公
　　中国山川分两戒，南岭奔腾趋左海。东行欲尽未尽时，盘薄嶙峋作奇怪。幔亭拔地九千尺，一朵芙蓉倚天碧。建溪流域播七府，未向邻封分一滴。江山如此人亦然，学步羞称时世贤。旧学沈沈抱根柢，新知往往穷人天。共道文章世所惊，谁信闽人耻为名。入门见嫉古来有，黄钟瓦釜皆雷鸣。忆昔戊巳游京师，朝班邑子牛尾稀。即今多难需才杰，郭张陈沈皆奋飞。孤山处士音琅琅，皂袍演说常登堂。可怜一卷《茶花女》，断尽支那荡子肠。诸君且尽乘时乐，酒琖诗钟恣欢谑。君知国有鹤乘轩，何必惊心燕巢幕。乾坤整顿会有时，报国孤忠天鉴之。但恐河清不相待，法轮欲转嗟吾衰。自惭厚糈豢非才，手版抽将归去来。颇拟卢岑结精舍，傥容桐濑登钓台。长向江湖狎鸥鸟，梦魂夜夜觚棱绕。岂独登临忆侍郎，还应见月思京兆。
　　怀吕开州
　　盖代循良宰，吾思吕太微。临财如触热，好善惄輖饥。至孝神应泣，论文瑟已希。墓田今宿草，黄鸟绕林飞。
　　人才
　　人才鹦鹉能言日，世事蝤蛑换壳时。如此风潮行未得，老夫掩泪看残棋。
　　见十二月初七日邸钞作
　　自笑衰容异壮夫，岁寒日暮且踟蹰。平生献玉常遭刖，此日闻韶本不图。岂有文章资黼黻，敢从前后论王卢。一流将尽犹容汝，青眼高歌见两徒。
　　弢庵巡抚山西用癸巳江乡赠答韵
　　我公龙章兼凤姿，民望久属天子毗。中间卅年隐乡里，孝友政外奚为为。闽江上下两听水，图史花竹争纷披。成章更与逮小子，横舍一一分级差。帆风忽踔万千里，亲见蛟鳄行跜夔。侨流忠爱良未衰，喁喁内向能抚谁。归来报告千万语，读者思卧闻者疑。属闻圣朝恫五典，宣室昨者重受釐。河东由来股肱郡，阴曀待子开清曦。用人行政枋未坠，愿采荃蕙毋薋葹。吁嗟乎，运当阳九想骨鲠，何异伏暑怀冰凘。幸令可治勿卤莽，疾革卢扁犹庸医。
　　写怀
　　都来半世客幽燕，老眼今看海变田。失水蛟龙聊复尔，偷仓雀鼠故依然。岂能徐邈随通介，浪说王尊乍佞贤。阅尽白衣转苍狗，冰轮还作旧时圆。
　　寄散原
　　已回春雁数鲥鱼，目断南云少尺书。可有园林成独往，傥缘花月得相於。江湖无地栖饥凤，朝暮何年了众狙。说与闭门无已道，去年诗句太勤渠。
　　除夕意绪甚恶答陈石遗
　　乡思如潮不可缄，连床何限语詀諵。即今除夕非佳节，莫向桃符署旧衔。天下诗才衡左海，故园胜处负楞岩。买山未是巢由事，江水犹应鉴至諴。
　　寄苏戡
　　江南一别今三载，书到樱花想未开。李白世人皆欲杀，陶潜吾驾固难回。诗应有子传家学，事去无端感霸才。满眼瞻乌方靡止，可能安稳卧淞隈。
　　以渔洋精华录寄琥唐山春榆侍郎有诗见述率赋奉答
　　九陌风鸣尘堀堁，南郭隐几今丧我。长安作梦垂十年，梦想阳崎山一逻。文书引睡睡复醒，万事不理任孏惰。河阳宗伯今词宗，赠我新诗堪已瘅。为言昭代录诗人，疑让新城居上座。士林沾丐三百年，蒋袁杭厉皆细琐。平生结习觑文字，扬榷新诗吾亦颇。文章派别几人存，大抵修辞禁淫诐。李杜光芒万丈长，坡谷九天纷咳唾。如星五纬流四渎，议论欲到吾知叵。请言在昔明中叶，群公模拟或太过。虽然法上几得中，要於风雅未为左。何来东涧恣抨击，一钱不值同骂座。渔洋崛起应新运，如麐独角推一个。譬彼射者得正鹄，稍嫌力薄愁官笴。文人相轻自古然，又被赵纪加切磋。降兹谈艺遍湖海，若个解衣旁薄赢。西昆靡靡江西粗，公安竟陵更幺麽。小子何莫学夫诗，敢问师资谁则可。吾云要在士卓识，一任纷挐众口哆。斯文如女有正色，岂事涂泽徒为大。横空盘硬亦非难，欲为排奡在贴妥。取径爱好似未害，他日湘帆随转柁。清新俊逸殆天授，著眼沈郁兼顿挫。双丸头上忽忽过，风轮谁挽蚁旋磨。勿云衰叔少和声，《三百篇》皆发愤作。能收一物寄孤赏，横流亦足娱寒饿。高歌青眼望后生，比似螟蛉祝果蠃。忽蒙佳什誉过庭，语重情深谁敢荷。君家自有谢超宗，池上凤毛众所贺。
　　说诗用琥韵
　　昔者鲁东家，太息《关雎》乱。紫色杂鼃声，何由辨真滥。文章一小技，旧戒丧志玩。泯泯俗尘中，持是聊是浣。譬彼万斛泉，回洑生微澜。奔雷惊电馀，往往造平淡。每怀古作者，令我出背汗。光景随世开，不必唐宋判。大抵论诗功，天人各分半。诗中常有人，对卷若可唤。捻花示微旨，悟者一笑粲。举俗爱许浑，吾已思熟烂。
　　怀阳崎
　　不反阳崎廿载强，李垞依旧挂斜阳。鳌头山好浮佳气，碕角风微簇野航。水鸟飞来还径去，黄梅香远最难忘。何从更作莼鲈语，东海如今已种桑。
　　己未七夕
　　露轻河淡月弓弯，佳节如今总等閒。投老怕听儿女事，毕生自著黠痴间。凄凉旧约留钗钿，仿佛灵风响珮环。云锦已归韩吏部，海槎载石是空还。
　　避暑鼓山
　　老病难禁住火城，今朝失喜作山行。千层石磴经阶级，十里松风管送迎。潮落沧江沙出没，云开岩岫月分明。可怜济胜今无具，笠纠鞋轻廿载情。
　　赠林畏庐
　　左海畸人林畏庐，早年补柳遍西湖。数茎白发看沈陆，无限青山入画图。尽有高词媲汉始，更搜重译续《虞初》。饶他短后成齐俗，佩玉居然利走趋。
　　周蕃
　　周蕃，字昱宣，号笠石，湘乡人。举人。有《碧衡馆集》。
　　新柳
　　张绪丰神绝可怜，六朝金粉散寒烟。江南无限青青柳，惟有东风似往年。
　　东湖行
　　洞庭始波木叶零，岳阳正对君山青。叠浪浮天天欲湿，长风不唤痴龙醒。侬家青草湖边住，呼吸湖光阅朝暮。由来少小狎波涛，烟艇空濛自来去。夫婿轻狂耐远游，无边风月替人愁。空江梦落鱼龙夜，故国心伤鸿雁秋。春流三月涨桃花，送君双桨去天涯。菰芦一夜北风起，那得狂夫忽忆家。秋来春去无消息，依旧明湖蘸晴碧。君迹真浮水上萍，侬心化为山头石。浮萍化石不相当，黄姑织女遥相望。生来不识关山路，侬意远随江水长。飘泊生涯何足惜，叶叶轻颿送行客。未乘单舸逐鸱夷，忍抱琵琶诉幽魄。片席遥转磊石山，湘灵仿佛开烟鬟。重瞳翠华委寂寞，至今泪血犹斑斑。缥缈湖云馀古绿，丛筱千年青一束。侬今有泪不轻弹，恐染江头万竿竹。一霎天风忽怒号，潜蛟水兕纷腾逃、鲛人弄珠天为泣，长鱼跋浪山齐摇。况复颠狂吹急雨，白波如山未可渡。生憎浦口恶石尤，不阻征人去时路。君意不如湖水湛，君情不如湖水深。湖心深浅有时见，君心深浅愁人心。
　　周曾锦
　　周曾锦，字晋琦，江苏通州人。光绪丙午优贡，官浙江县丞。有《藏天室诗》。
　　金沧江崧阳耆旧集题词
　　麦秀哀歌唱未终，又看箕域坏狂童。书囊剩有删诗笔，一卷东音当国风。铙歌笳拍慨当慷，乐府新声亦擅场。亡国不关词赋事，莫随众口病齐梁。
