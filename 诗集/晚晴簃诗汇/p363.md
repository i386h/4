<!-- { "loadSidebar": true } -->
　　赵廷枢，字仲垣，号所园，太和人。乾隆丁酉拔贡，官安仁知县。
　　晓发樟树镇
　　未晓舟师起，鸣榔枕上闻。岸风吹淅沥，川日散氤氲，野水多于地，江帆半入云。缁尘吾已厌，骋目息劳筋。
　　曾镛
　　曾镛，字在东，一字鲸堂，晚号复斋，泰顺人。乾隆丁酉拔贡，官东安知县。有《复斋集》。
　　旅夜
　　惊风飘海鸟，黑夜入云间。群失追飞急，天高择木艰。回盘鸣欲下，倏忽折之还。安得幽栖宇，青山随白鹇。
　　袁文揆
　　袁文揆，字时亮，号苏亭，保山人。乾隆丁酉拔贡，官云南教谕。有《时畬堂稿》。
　　哭师荔扉
　　久闻君言归，眼穿望不至。一朝捷足来，想必由奉使。未及问无恙，计当在途次。岂知随皖公，潜霍去游戏。骇极频究诘，魂飞反无泪。翻悔信君归，年余断缄字。归计既踯躅，何不一言示。恸哭声频吞，停云纷雨坠。
　　云水渺万里，寸心曾不隔。老至恋友生，况期善互责。迩来谈经地，近君五亩宅。若使果归来，应得数晨夕。分袂又七年，关山渺无极。回首别雷池，永诀已在昔。而我痴复痴，寤寐情脉脉。
　　武都道中
　　欲归归竟遂，一路好看山。水泻青羊峡，云对白马关。戍楼残角尽，麦陇老农闲。时有临江宅，桃花三两湾。
　　怀蒋修隅同年
　　贫交意气自联翩，落拓金台共几年。大令笔谁讥饿隶，小坡诗已著斜川。饮余白堕颜空壮，著敝青袍岁又迁。记得临歧勤赠策，祇今朔雁到何天。
　　张太复
　　张太复，原名景运，字静旃，号春岩，一号秋坪，南皮人。乾隆丁酉拔贡，官浙江太平知县，改迁安教谕，有《因树山房诗钞》。
　　石夫人歌
　　五龙何岧峣，苍翠锁髻鬟。上有石夫人，亭亭白云间。白云影落横湖水，照见衣裳明镜里。当时拥袂泣无声。地久天长扶不起。风疏石发森绿苔，云罗静敛菱花开。盈盈漫道不能语，环珮凌霄疑下来。石夫人，尔何苦？累累同化七子女，奚不奋飞归乐土。陵谷变迁经几时，不转贞心自今古。我思鞭山到海东，唤尔良人转飞蓬。山头之石复人化，笑脸相对朝霞红。碧虚携手共飞去，一洗万古烦冤空。雾鬓烟鬟竟难改，青冥回立年年在。待夫君兮何时还，日送云帆向沧海。石夫人，恨休歇。精卫衔石女化蝉，宇宙由来常多阙。望夫之山更何人，与尔迢迢竞突兀。天荒地老同此心，泣向姮娥诉明月。
　　落星石十六韵
　　何代星精落，拳然此一方。卧苔仍磥砢，悬象本辉光。沦谪千秋感，坚贞历劫忘。坠来犹射斗，叱去岂成羊。陨宋知奚似，支机未可量。怪疑蹲虎豹，变不共沧桑。却想九天外，流辉万丈长。台阶邻辅弼，奎壁接文昌。照合通南极，高原近太阳。几年沈下士，閟彩向平冈。砺角曾经否，埋尘转可伤。波凌忆河汉，榆白感风霜。已隔三霄路，还依数仞墙。梦应迷太白，奇或拜元章。迥异昆明岸，难归帝座旁。秋风怀五丈，化石亦光芒。
　　侯坤
　　侯坤，字盘石，无为人。乾隆丁酉拔贡，官广东盐运司经历，署运同，有《蠹竹山房诗集》。
　　登天门山最高顶
　　大江之水势，如万马奔腾去不回，兹山又如横江铸铁不与通往来。何年却经五丁力士手，神斤鬼斧劈出两扇天门开。我登东梁最高顶，混茫莫辨水天影。松下野樵枕石眠，谡谡山风吹不醒。凌虚忽然似乘舟，水云荡漾山欲流。须臾白浪洗出接天千尺练，当空一雁摩清秋。千林万壑敛暝色，且叩禅关卧花窟。夜深更欲呼山僧，披衣同看波心月。
　　山行
　　扶竹日看山，山因人意闲。问秋红树外，观世落花间，偶与孤云约，相随飞鸟还。何年藏古寺，僧立翠微湾。
　　王宗献
　　王宗献，字仲之，号揖山，诸城人。乾隆丁酉拔贡，广西候补州同。有《求声集》、《粤游草》。
　　江口驿夜泊
　　系缆寺边洲，闻钟识寺楼。风声江树夜，雨气客船秋。古驿花峰矗，山城丽水流。舟人相向说，南去近交州。
　　高阳道中
　　客思茫茫未有涯，又携春梦上征车。荒原落日生磷火，平野西风起白沙。吹入诗情如中酒，投来旅店似归家。沿城一带寒林影，暝色苍苍集乱鸦。
　　刘廷镛
　　刘廷镛，字麟海，祥符人。乾隆丁酉拔贡。有《麟海集》。
　　秋日有怀何小山
　　黄叶下城早，凉风动北楼。一镫昏照雨，双杵夜鸣秋。芳草人何处，浮云客自愁。王孙何为者，桂树久淹留。
　　吴枟
　　吴枟，字季文，号兰柴，新化人。乾隆丁酉拔贡。
　　文斤山
　　邵陵分郡日，仙令在高平。县古浮云合，城荒嫩草生。挂冠余俗美，解组得身轻。嵌空双石峒，长对暮山横。
　　宋大樽
　　宋大樽，字左彝，号茗香，仁和人。乾隆丁酉举人，官国子监助教。有《学古集》。
　　珠帘泉
　　香炉峰顶生紫烟，玉京朝罢归神仙。神仙洞府隔人世，是珠是帘泉非泉。珠帘十里等闲事，何如常挂青山间。清风明月入帘去，帘中似有人翩翩。桃花含笑而未语，白石无情而谁怜。帘兮帘兮胡不卷，吾将坐待三千年。
　　赠朱秋岩
　　髫年别母饱风尘，尽改乡音已十春。莫向天涯诉离恨，更谁知是异乡人。
　　寄洞霄宫羽士
　　忆探西谿梅，曾饮余杭酒。白鹿天半鸣，今复为谁有。我归老母旁，此乐胜丹房。东园桃已熟，齿落犹能尝。岂必王母遗，聊可佐壶觞。风吹白云来，时带溪花香。庭前长瑶草，呼儿饭牛羊。
　　临平山安隐寺最幽偶往游瞩
　　周览若有失，遥怀辄引领。白云先客在，春入空山静。松风答樵歌，萝月带潭影。达者能栖心，至此更深省。
　　宿湖上
　　月外带疏雨，空濛水不如。僧来人静后，琴弄晚风初。挥手忽澄霁，遥情在碧虚。好风吹未已，一夕放芙蕖。
　　上径山
　　忽在白云上，如浮沧海中。云消常作雪，天近但闻风。谁问栖禅宅，曾为避暑宫。道人偏笑客，何事入寒空。
　　黄定文
　　黄定文，字仲友，号东井，鄞县人。乾隆丁酉举人，历官扬州同知。有《东井诗钞》。
　　晋松和樗庵先生韵
　　阿育王山古灵窟，奇气独辟天南垂。千年灵秀蕴不发，乃与佛氏留军持。支离老树独高踞，佛塔偶寄冰霜姿。辟如陶令入莲社，一笑不见我与而。横空偃蹇掉头去，臭味安肯联庄施。显神藏用葆灵质，岂若樗散传卮词。樗庵先生古模楷，杖策独与山林期。入山寻松若寻友，苍髯捧手相提携。从游更得未曾有，如读异书神为移。昔从图经见之久，目所未到心先追。谁知闻见总不逮，咫尺不到山灵嗤。坐久凉月出东岭，山风不动龙吟迟。石坛冷落坐未得，寒光自老千年枝。千年游屐几万辈，诗仙诗鬼来无时。都将险语供写照，千颂万偈谁留遗。先生一笑拈霜髭，姓名落落长松知。羊公自与岘山古，俪以湛等宁非痴。圣镫佛火置勿问，岁寒之友斯取斯。
　　禅陵行
　　浊漉城头北风起，夜闻山阳泣山鬼。曹家寒食汉家坟，翁仲无情堕铅水。当时神州悲陆沈，两京陵墓成荒岑。祠官旧事空投玉，校尉新衔有摸金。征西将军老不死，墓上曹侯竟谁是。虎皮羊质五官郎，抱颈轻狂作天子。岂知刚卯摧金刀，转眼又失当涂高。赤符未绝中兴汉，白石先闻大讨曹。至今日暮行山路，回首铜台复何处。春雨曾传卖履愁，秋声谁觅西陵树。君不见长安石马嘶昭陵，会稽社宇啼冬青。抔土山阳还好在，人间玉碗几飘零。
　　龙门
　　石楼伊水曲，秋浦散斜晖。匹马乱流去，冲人双鸟飞。云归樵担重，苔护佛容肥。（两厓石佛林立。）几日风尘里，山林得暂依。
　　陈后山祠
　　诗到穷愁合闭门，茅庐何处吊幽魂。瓣香未肯输坡老，举俗安知爱许浑。秋入候虫吟独苦，春归脱木晚初温。西江宗派当时体，尊酒何人与细论。
　　春日张古余太守招同苏常二郡守登平山堂
　　平山燕集追前辈，胜日登临五马齐。鸟破夕阳天远近，水分青草路东西。欲残楼阁犹金碧，过雨花枝半笑啼。问道婪春红芍药，几围金带出招提。
　　秋燕
　　萧萧秋影断桥东，斜掠平芜逐转蓬。争似画梁春梦醒，秋千红索海棠风。
　　几番风雨换年华，旧梦还寻王谢家。归去海东双睡稳，绝胜孤雁啄芦花。
　　徐彬
　　徐彬，字乔生，号秀亭，丹徒人。乾隆丁酉举人，官景州知州。有《海天萍寄剩草》。
　　张吉安
　　余秋室先生
　　汉代首徵辟，校书天禄深。平生酬主志，千古爱才心。重典蓬壶籍，旋为吴越吟。寝门期一痛，飘泊又而今。
　　张吉安，字迪民，号莳塘，吴县人。乾隆丁酉举人，官余杭知县。有《大涤山房诗录》。
　　二陆草堂怀古
　　婉娈昆山姿，俊伟产其麓。访古五茸城，喟焉叹二陆。将相门华腴，文章世推服。赤乌销霸业，天意覆邦族。《辨亡论》三篇，实自炫荆璞。相携事闇朝，羁旅作都督。恩感成都王，罹祸何乃酷。仕宦一熏心，肺腑尽成俗。漫将千里莼，比拟到羊酪。不见张季鹰，命驾秋风速。鲙劚吴淞江，鹤听华亭谷。
　　二陆优劣分，士龙较敦笃。东吴举贤良，于时年十六。入洛正翩翩，二俊张华目。出补浚仪令，平心断疑狱。干请拒黄门，词直气岳岳。王弼夜谭经，神鬼亦钦服。卢志工谮人，遂乃肆谣诼。造物岂不仁，一例遭荼毒。三世将不祥，西陵诛亦酷。天道本神明，报复如转毂。
　　王焯
　　王焯，字少闿，号碧山，嘉兴人。乾隆丁酉举人，官镇海教谕。有《白华堂集》。
　　与陆锬夜话
　　每忆故园风日好，即须来就故人论。雨余麦浪碧于水，溪上藕花香到门。水旱沙田饶稻蟹，枌榆酒琖及鸡豚。更怜晚饭彫胡罢，饱读残书秋树根。
　　李华春
　　李华春，字实之，号坦庵，狄道人。乾隆丁酉举人，官清涧训导。有《坦庵诗钞》。
　　板屋
　　板屋吾乡结构工，望衡对宇各西东。闭门气冷晨霜里，欹枕心清夜雨中。轮奂未容夸晋室，咏歌久已入秦风。竹楼遗韵犹堪比，月下弹琴四壁空。
　　盘豆驿
　　疏雨生凉夕照开，高梧丛竹净尘埃。归程喜近秦关外，太华苍茫拂面来。
　　数株高柳乱鸣蝉，一带丛芦罥晚烟。为底今宵归思切，玉娘湖上月婵娟。
　　六盘山
　　策马山城晓倍寒，纡回驿路入云端。作书休与家人寄，冒雨冲风过六盘。
　　张諴
　　张諴，字希和，平湖人。乾隆丁酉举人。有《婴山小园诗集》。
　　雨中游慧山秦氏园林
