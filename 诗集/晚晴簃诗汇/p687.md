<!-- { "loadSidebar": true } -->
　　老圃生涯辟半弓，此身拌老灌园中。夕阳花瘦一篱菊，细雨叶肥千本菘。活水豆浇牛踏碧，新绳架护雁来红。名<革畺>利锁而今脱，荆棘何从困遯翁。
●卷一百八十一
　　谢光绮
　　谢光绮，字方山，宛平籍江阴人。广西候补道。有《蓬吟草》。
　　零陵至祁阳道中
　　湘江清见底，尽日好风吹。水派看三合，山形望九疑。小诗题石壁，大字拓崖碑。不分浯溪胜，舂陵独有之。
　　陈文起
　　陈文起，字振霞，会稽人。诸生，历官云南知府。
　　书所见
　　榻旁鼾睡容难信，画里登临旧有情。立马吴山前事在，神州回望泪纵横。
　　汪述祖
　　汪述祖，字仁卿，宜兴人，官浙江知县。
　　呈彝青大兄
　　众口称坡颍，文章弟愧兄。知今才辨晰，论古笔峥嵘。家学渊源在，亲年喜惧并。庭闱同眷恋，馀事奋科名。
　　胡庭麟
　　胡庭麟，字子振，冀州人。诸生。有《涵吾一室诗集》。
　　和王介甫阴山画虎图用元韵
　　边城风劲严冬及，厚坤冻裂鸢啸急。猛虎乘时肆吞噬，攫人不得作人立。瞋目狋狋两杯凸，利爪怒搏石深入。跠身妥尾舌甜<炎舌>，腥风上厉星辰湿。君侯作画笔如刀，物丑纤巨胸中包。世间描摹祇类狗，始识君侯家法高。君侯计虑穷毛发，才横更欲挞戎羯。身郁奇能不见收，想当下笔目眦裂。余自喜遭时泰然，异类慄詟伏穷边。井里乐恺无苛政，学堂高大恣嬉眠，不忆将军射猎年。
　　魏履礽
　　魏履礽，字用五，南宫人。诸生。
　　拟黄山谷书磨崖碑后用元韵
　　金石歌咏传浯溪，鸿文雕镂书之碑。雨淋日炙字不灭，悬崖石古藤盘丝。明皇无语贵妃笑，国忠作相胡作儿。大驾南巡百官走，宫庙已墟乌欲栖。太子即位继大统，杀贼誓众臣能为。独立一呼枭獍窜，疾雷百里驰王师。天将昌唐李郭出，宇宙吴吐虹蜺挥。受俘策马献天子，宗社重擎安不危。上皇归来嗣皇喜，中兴载咏常武诗。臣结稽首颂圣武，丰碑斗字镌其词。穿凿洪濛走风雨，日月焜耀相追随。我今对此不能去，隔林遥听鸣禽悲。
　　蒋兰畬
　　蒋兰畬，字香农，滦州人。有《寿云堂诗集》。
　　通州道中
　　五里人家十里村，微茫烟树欲黄昏。潇潇秋雨槐花路，独策疲驴上蓟门。
　　登碣石
　　绝顶无人到，天风浩浩间。一杯小沧海，万点伏群山。白云昏连塞，黄云晓出关。蓬莱落西极，终古未能还。
　　完颜守典
　　完颜守典，字彝斋，满洲旗人，杭州驻防。诸生。有《逸园集》。
　　馀杭道中
　　夕阳红渡水迢迢，西望馀杭路尚遥。借问前途向何处，隔溪人指女儿桥。
　　李百盈
　　李百盈，字丰玉，号荷浦，城武人。贡生。有《荷浦诗钞》。
　　春暮晚眺
　　天低平楚夕阳明，少女风微扑面生。满径黄花迷蝶影，一塘新水壮蛙声。投巢鸦乱犹盘阵，驱犊人来已罢耕。归路微茫浑不辨，林梢一抹暮烟平。
　　陈国顺
　　陈国顺，原名树田，字砚农，西平人。有《金水吟草》。
　　落叶
　　昨夜丰钟报晓霜，风前脱却翠云裳。行踪未敢忘沟壑，根幹还期作栋梁。奉使苏卿羁绝域，迁官白傅谪浔阳。黄沙路远须珍重，枝上曾经栖凤凰。
　　一曲骊歌别故关，天涯流落几时还。鸿寻旧爪迷前渡，马踏寒声过远山。白板小桥残照下，红墙萧寺暮云间。飘零易触金闺恨，折损芙蓉镜里颜。
　　瞿应绍
　　瞿应绍，字子冶，上海人。诸生。有《月壶题画诗》。
　　画梅
　　才把梅花写，离亭玉笛寒。一枝君看取，别后寄应难。
　　江南镫市照花红，春酒梅花一笛风。此去应消驴背雪，看山一路到云中。
　　画竹
　　小院露霏微，新篁掩短扉。横琴相对坐，烟翠湿秋衣。
　　萧萧飒飒半林秋，欲写风枝笔暂留。何处一声声唧唧，暗虫窥月上墙头。
　　云衣欲卸碧天长，清影高寒半出墙。偷取月筛成粉本，山人画谱满回廊。
　　吴景延
　　吴景延，字让卿，江苏华亭人。诸生。
　　婉娈草堂怀古
　　一径入昆麓，烟树郁苍苍。黄耳冢已没，白驹泉亦荒。仿佛碧云深，当年读书堂。知几惜不早，贾祸在文章。徒令婉娈影，高台变凄凉。荒丘莽丛樾，古屋剩枯篁。俯仰馀太息，一声鹤唳长。
　　郑鸿
　　郑鸿，字伯臣，曲阜人。诸生。有《怀雅堂诗存》。
　　读渔洋山人诗集感怀云图宾石超群诸先生皆渔洋裔也
　　记得髫年学赋诗，锦秋湖畔得良师。不知此日东堂下，可有梅花似昔时。
　　旧事重思各黯然，酒场诗社已成烟。归来自惜怱怱甚，回首风光十七年。
　　香海风流人已去，尚馀螺壳擅辞华。渊源家学千秋继，不愧诗名在杜家。
　　司马桥边曾觅句，桓公台下几探春。他年再访花山路，惜少当时旧酒人。
　　许宝云
　　许宝云，字晓迟，江苏山阳人。有《足园遗稿》。
　　无题
　　金屏寂寂漏迢迢，谁踏玻璃弄玉箫。银烛烧残花影醉，自拈红豆破无聊。
　　碧城烟雨晓来多，花气生寒夜有波。惆怅玉楼人语悄，月明愁听采菱歌。
　　罡风黑海渺难填，慧业人生竟枉然。羡煞嫦娥耐岑寂，金蟾银杵自年年。
　　壶天风暖几黄昏，情重翻嫌梦有痕。十二珠帘春似海，人间何处觅昆仑。
　　叠韵答周礼三并柬秦剑青丈
　　水瑟云璈海上来，诗怀特地为君开。未谙卢骆当时体，已负周秦以后才。溟渤何堪侪勺水，岱宗料不薄纤埃。昨宵梦落淮东寺，曲径花田彻夜猜。
　　陶一鸣
　　陶一鸣，字伯雄，江宁人。诸生。有《运甓草堂诗钞》。
　　晚过清凉山
　　斜阳远照石城西，一带青山鸟乱啼。零落古坟无客过，晚鸦飞上野棠梨。
　　汪锡涛
　　汪锡铸，字秋轩，青浦人。诸生。有《秋轩诗稿》。
　　白燕
　　翩然宣至是耶非，五色天书近代稀。萧瑟空梁泥渐落，吉祥虚室梦先归。素心谁与盟朱缕，皓首何堪补黑衣。铁冢海庵遗迹在，春来好向故山飞。
　　报本寺
　　山门绿树若相迎，一道红墙隔水明。小试龙团禅榻畔，静听铃语答钟声。
　　许爱堂
　　许爱堂，字蓉裳，海州人。有《补读斋诗集》。
　　春日村居
　　湿云浓雾压村低，暖盎花畦与菜畦。林角软风双燕语，柳阴斜日乱莺啼。荐饥岁转安耕耨，劫火灰消罢鼓鼙。何处人间无乐土，结茅拟近小桥西。
　　黄文珪
　　黄文珪，字星庐，江宁籍婺源人。有《酒痴吟草》。
　　久雨初霁偕云门四兄江楼小饮
　　江上芦花白，吟情又入秋。连朝閒对雨，八月冷披裘。牛马呼名久，乾坤放眼收。不妨同啸傲，携手一登楼。
　　黄文瀚
　　黄文瀚，字师竹，号瘦竹，江宁籍婺源人。有《揖竹词馆诗草》。
　　晨起
　　几日潇潇雨，閒庭长绿芜。家贫诗梦稳，春老客情孤。隔院鸣鸠妇，空梁绕燕雏。汲泉烧活火，一盏助清娱。
　　董威
　　董威，字剑秋，武进人。有《一沤集》。
　　登翠微亭
　　蹑石攀条上，天空豁醉眸。瀑飞双峡雨，云冷一亭秋。老树得幽赏，空山生暮愁。溪清人不见，流水自悠悠。
　　孟城山怀古
　　一峰突兀大江横，有客登临感慨生。云出终输归岫好，泉流不比在山清。微官已夺当年节，隐士空留万古名。浑似终南旧蹊径，参军枉自负幽情。
　　秋草
　　一抹荒烟锁夕阳，马啼鞭影总苍凉。可怜无限东风力，不敌西风一夜霜。
　　邵曾鉴
　　邵曾鉴，字心炯，宝山人。诸生。有《艾庐遗稿》。
　　夜梦
　　夜梦绿萝月，高栖碧玉天。白云飞脚底，老鹤卧松巅。直上鹤边路，独寻云外泉。微闻仙珮响，梦落一炉烟。
　　前芳草曲
　　碧纱如梦鹦声小，病起罗裙怯寒峭。一面东风卷画帘，春愁满地谁能扫。楚水吴山路几千，蘼芜深院夕阳天。天涯何处无芳草，莫怪王孙著意怜。
　　黄协埙
　　黄协埙，字式权，号梦畹，上海人。有《鹤窠村人稿》。
　　题倪云劬山塘听雨卷子
　　蕉萃江湖鬓减青，客怀生怕雨冥冥。输君画舸寻春夜，独倚篷窗翦烛听。
　　柔波涨鸭黛浮螺，泛罢觥船倚醉歌。何似新晴骑款段，山塘七里杏花多。
　　过筠谿吊故友黄瘦竹
　　筠谿一曲水沄沄，每对苍筤辄忆君。万点落花词客泪，十年宿草故人坟。诗篇零乱飘秋雪，池馆荒凉剩夕曛。惆怅乡村乏椒醑，祇吟楚些吊湘云。
　　何允孝
　　何允孝，字仲友，江宁人。诸生。有《醒斋遗集》。
　　怀孙子<禾龠>
　　凉秋瘦若此，之子意如何。愿附天边月，伴君应更多。乡心建业水，寒讯洞庭波。容易一年过，西风老薜萝。
　　和陈雨丈寂寞原韵
　　此老书篇结夙缘，幽斋蠹简苦回旋。昨宵微雨草初长，几日东风春弄权。广武原中观逐鹿，天津桥上听啼鹃。逍遥世外浑无与，名理清谈玄又玄。
　　夜坐
　　儿添炉火女温茶，坐待三更月影斜。静夜耳鸣疑有雨，中年眼翳欲生花。身鳏到处皆如客，亲老无时不恋家。豪气元龙销几许，将寻野叟问桑麻。
　　蒋国平
　　蒋国平，字平叔，上元人。有《平叔诗存》。
　　宫怨
　　御沟秋水静潺湲，日暮寒鸦自往还。水殿云房明月苦，玉颜低唱念家山。
　　舟入邓尉宿还元阁
　　邓尉山中皆奥区，梅花万树色香铺。夜来梦入云深处，七十二峰时有无。
　　汪渊
　　汪渊，字时甫，绩溪人。贡生。有《味菜堂诗集》。
　　春暝
　　春烟绿濛濛，吹入薜萝径。暝色赴疏钟，花香落清磬。閒房禅诵歇，空谷鸟声定。何处松风来，幽人扶杖听。
　　虚堂
　　虚堂读书罢，微吟倚秋树。疏竹瘦扶烟，凉花澹凝露。开帘月延入，披襟风暗度。何处瓶笙喧，惊残梦如雾。
　　晓泛
　　晨起理渔榜，言泛西溪渚。水曙鸡乱号，沙寒鹭翘举。鸣榔何处声，欲往寻烟语。不见芦中人，濛濛隔江雨。
　　富春山楼
　　绝磴缘岩入，危楼与岫齐。钟声白云外，帆影夕阳西。江远树如没，潮来天欲低。高风不可即，怀古意凄凄。
　　重阳
　　帘卷西风鬓欲霜，消魂时节正重阳。愁如绿水吹仍绉，人比黄花瘦亦香。五夜悲秋蛩语急，一镫摇梦雨声凉。年年携酒登高会，谁寄茱萸作佩囊。
　　书秦少游遣妾边朝华诗后
　　小红纵幸生前嫁，樊素方深别后愁。一样情天恨难补，西风寂寞古藤州。
　　黄瑞莲
　　黄瑞莲，字少白，一字啸百，黟县人。有《韩隐庐诗钞》。
　　武昌怀古
　　大别山头望九嶷，武昌城下柳垂丝。因风玉笛来何处，跨鹤仙人去几时。狂到祢衡偏爱死，才如崔颢例称诗。偶来凭眺添惆怅，独立沧江总系思。
