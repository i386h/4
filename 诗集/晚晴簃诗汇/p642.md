<!-- { "loadSidebar": true } -->
　　小别又三月，乡心惨不舒。可怜五十日，才得一封书。丧乱思同气，艰难况索居。烽烟方未已，生理复何如。
　　蒋本璋
　　蒋本璋，字少甫，湘乡人。有《少甫遗诗》。
　　汉口
　　江汉交流处，寒潮泻碧空。鼋鼍骄跋浪，雁鹜饱乘风。远树含烟绿，危樯挂日红。一声长笛晚，岚气正濛濛。
　　娄妃墓
　　纣用妇言亡，甯王竟反是。夜夜娄妃魂，哀哀怨江水。
　　墓门秋风起，飒飒响空林。似鼓湘灵瑟，凄怆袅余音。
　　徐楫
　　徐楫，字秋湄，成都籍建德人。诸生。有《澹宜草》。
　　秋日谒贾阆仙墓
　　读遍残碑碣，凭高坐石栏。山空秋气肃，亭古日光寒。碧酒招魂易，黄金铸像难。九原风月夜，雅调向谁弹。
　　老马
　　鼓鼙声久断疆场，伏枥何颜对紫缰。一顾几经逢伯乐，千金无复遇燕王。曾随射虎嘶边月，且共疲驴卧夕阳。漫诩识途为绝诣，籋云终竟逊飞黄。
　　冉崇文
　　冉崇文，字右之，酉阳人。诸生。有《二酉山房诗钞》。
　　和秦乐山九日登高原韵
　　万里桥南我旧游，琳宫梵宇足清幽。寒鸦几点道旁树，清磬一声江上楼。访古先从碑碣认，醉归偶为管弦留。惟余一事惭佳节，七度都逢毷氉秋。
　　张品桢
　　张品桢，字肖庐，南海人。诸生。有《清修阁稿》。
　　读白乐天诗书后
　　细玩乐天诗，情真语自挚。虽乏建安骨，要具风人致。颜谢穷幽深，雕刻非所志。陶公本性真，臭味原无二。纵非李杜匹，雅可张一帜。昌黎逞雄肆，所就各殊异。长吉苦呕心，奚如此乐易。微之夙并驰，恐或难联辔。中伦与中虑，逸情常远寄。时似天籁鸣，顾盼饶妩媚。不必斗奇险，切切含鼓吹。胸怀凛冰清，吐属绝尘累。如以佛法论，骚坛大自在。高吟《贺雨篇》，孰是音可嗣。
　　李绍宗
　　李绍宗，字子迪，贺县人。有《不求闻达斋诗钞》。
　　游石壁头广福庵
　　约伴清游上翠微，参天石壁隐禅扉。高吟人在千山上，长啸声从万壑归。怪石奇应疑虎踞，苍松老欲化龙飞。旁人共指高僧墓，兰茝春来碧四围。
　　张人鉴
　　张人鉴，字镜蓉，贵筑人。有《钧珊遗草》。
　　咏史
　　鸿门宴罢约鸿沟，成败机关误项刘。百二河山秦苑火，八千子弟楚人羞。干戈赤县驱亡鹿，冠盖乌江葬沐猴。闻到拔山歌一曲，凄凄垓下水东流。
　　陆叙卿
　　陆叙卿，字少葵，兰谿人。诸生。
　　忆剑歌效昌谷体
　　静吸西江斟北斗，鞭鸾笞凤星辰走。足蹑蓬莱顶上行，孤柱擎天凭只手。金人奉剑凌波迎，玉女投壶含笑久。王母晨参青鸟翔，冯夷昼舞灵鼍吼。骑鲸捉月吞入腹，绛官长使银蟾守。左挥神犀截一角，右拂奇鸧堕九首。网得珠渊五色虬，恢恢游刃当筵剖。湘妃鼓瑟夔拊琴，如山麟脯如河酒。娶妻不必阴丽华，独对嫦娥作佳偶。高宴昆仑掷浑花，三百玉龙偿博负。
●卷一百七十
　　世续
　　世续，字伯轩，满洲旗人。光绪乙亥举人，官至文华殿大学士。谥文端。
　　定静堂秋雨
　　绿槐庭院最清寥，小卧诗床俗韵消。淅淅声喧惊午梦，隔窗冷雨打芭蕉。
　　郑文焯
　　郑文焯，字叔问，一字小坡，汉军旗人。光绪乙亥举人，官内阁中书。有《大鹤山人诗集》。
　　园居早春寄山中客
　　林鸟春多声，池花落还见。连情美瞻听，逐物矜芳衍。盛往识来希，娱新增旧眷。佳人处帷屏，高制绝雕绚。碧云殊未期，瑶华独谁荐。欢怨隔岁年，宿心违缱绻。载枉《黄鹄》篇，感音发哀断。夕思初月盈，晨忧繁星散。良游信乖绝，念子长粲粲。鸣弹答幽素，撷馨讬柔翰。及时徵昔言，山阿遂嘉践。
　　寄幼兰兄潮州
　　秋馆奄夕阴，近霜桂始华。晚秀有新妍，胜赏无世哗。附物徇时美，切情寄幽遐。渚鸿违北栖，江鱼泳南嘉。岭表迟高闻，吴趋独哀哇。苒苒年事别，苕苕旅望赊。念予同怀暌，兴言行役嗟。
　　秋思引
　　秋风啸谷惊苍松，水帘悬雨千尺淙。坏衣老僧罢晨梵，空山落叶闻霜钟。飒然万籁忽岑寂，孤鹤叫破青芙蓉。山虚水深白云远，嶕峣乱石无人踪。古来此意谁复会，新声憀亮争蝉蛩。起拂朱弦三叹息，世无稽蔡吾何从。
　　九日泛舟枫桥
　　云鳞叠空生麹波，酒中倒卧秋山螺。蛾眉小绿破双萼，醉把茱萸劝残酌。兰风吹寒歌扇薄，水枕梦回怨萍泊。吴歈未终枫叶落，二十五声秋点索。
　　白雁歌
　　江城霜信初闻鸿，昨日登高来北风。菰芦萧萧野水阔，潇湘天尽秋云空。兰钗小妇夜幽苦，残月楼中弦自语。盛年孤艳空闭帏，玉颜不及南飞羽。近闻湖海矰缴多，高飞冥冥愁奈何。长林乔枝不可择，笑看燕雀纷投罗。
　　孛鹿谣
　　秋孛鹿，损万斛，东畦种禾西畦菽。禾头生耳菽生蠋，城中穰草千钱束。孛鹿谣，哀嗷嗷。昨日湖水平南壕，鹅鸭集庐鱼升桥。出无航，居无茅，荒荒饥色近在郊。四乡那不愁漂摇，邻灾况闻江有蛟。
　　秋霖行
　　老农昨入城，为言道光季。淫雨昼成晦，野湟船入肆。倾畦连畛水没人，庐游鹅鸭田生鳞。强梁白梃走檐下，官符到乡还捉民。吴侬乐岁无余业，年灾一值如赤贫。公中岂无岁时蓄，南仓北仓雀噪囷。昨闻诏恤宽租欠，计岁行恩到乡县。谁怜下户尾毕逋，不输官符输胥掾。今年秋霖积田水，视昔潦年差尺半。天时人事不可知，今朝雨雹昨雷电。我闻此语心忉忉，隐几恍见波澜高。坐使愁心恋江海，武陵渔者傥可招。
　　闻雁
　　秋水渺无极，愁尽送白云。西风何太急，北客独先闻。旅梦苍烟寺，樵歌黄叶坟。江南鲜矰缴，雨夜尚呼群。
　　读高陶堂志微录书后
　　梦落沧流此辍弦，一官滞调偪残年。振奇文字投珠晦，垂老功名误瓦全。宁惜清流论党局，从教才思傲顽仙。荒荒西曜湛归翼，虚傍柴桑卜墓田。
　　旧婉
　　旧婉前华脉脉思，疏风闲雨阁兰期。湖山梦冷成诗瘦，弦管声繁易酒悲。襟上唾花空有恨，尊前梅柳为谁姿。柔肠苦被明眸割，彻骨风流鬓已丝。
　　壬老将去吴感赠长句
　　霜信初丹晚桂林，闭门秋思已深深。冥鸿遥带潇湘雨，樊鹤犹余江海心。云物空濛回北望，诗歌浩荡发南音。不辞更醉重阳酒，别后兰茳漫独吟。
　　元墓山楼重见旧题
　　空寒烟月五湖湾，经岁看花数往还。片石谁堪同日语，高云终是在山间。十年西崦虚仙籍，几度东风破醉颜。欲采青芝徵旧梦，樵风长识郑家山。
　　杨柳
　　秋尽江干柳未黄，官亭相送只斜阳。汉南何意先摇落，枉及东风作絮狂。
　　绿尘帐殿晚阴移，舞袖飘零怨楚姬。莫把长条赠歧路，故宫犹得妒腰支。
　　灵岩
　　日暮谁闻小海歌，胥屏东望五湖波。无多故国青山在，枉费宫眉十斛螺。
　　夜雨有忆
　　花外疏疏暗雨过，西园明日绿阴多。故人不寄潇湘梦，一夜春魂泣女萝。
　　丁立诚
　　丁立诚，字修甫，钱塘人。光绪乙亥举人，官内阁中书。有《小槐吟稿》。
　　角花笺歌
　　金花半角玉版方，曾沐纯庙题奎章。浙江疆臣拜手献，楮先生侍南书房。是时遭际重台阁，徵士联吟尽鸿博。吾杭杭厉本乡亲，如凤之翎麟之角。百四十年时不同，流落燕台花市中。世情莫叹薄如此，幸有同声片楮通。我昔相遇琉璃厂，短幅长笺两心赏。携归同社赠新诗，首唱铁花老词长。先生先世尤可详，晋有蚕茧唐硬黄。百金不许市一纸，江南供奉澄心堂。碧云春树好颜色，红染桃花艳芳泽。终古家声重洛阳，白州刺史高华职。有明繁盛宣德年，远族更有侧理笺。二林家宝不敢秘，亦拜天家赐锦鲜，先生之风无瑕净，老去红颜花掩映。愿花常好楮国春，我尚依依桑梓敬。清平四海万千秋，来助人修五凤楼。新翻花样马一角，快写吉语羊千头。
　　孙仁甫丈炳奎出观先世所藏温公澄泥砚李延平有题名南宋为魏鹤山得见真西山跋明有文衡山观款
　　南唐澄泥第一品，北宋党碑第一人。匪砚之重，世自不敢轻。况其温温玉质，娟娟出水莲丰神。砚之方正见公德，砚之圭角表公节。公兮砚兮皆可述，独乐园中说《周易》。墨花濡染传家集，凤咮龙尾伯仲间。只许桥亭谢升堂，玉带文入室。前有观者李延平，后有观者文徵明，其中更有西山鹤山来同盟。八百载后归之乐安孙，可与宋雕《资治通鉴》称为两足尊。
　　元妙观石画拓本
　　墨云四壁石画张，玉丫叉展东书堂。坐论文物六朝古，晋太元迄隋开皇。是时苻坚败淝水，安石赌墅殊清狂。林邑范佛贡方物，金盘戴首珠腾光。长星一杯劝汝酒，昌明谶符晋不纲。虫沙猿鹤化异类，绕树乌鹊悲流亡。杨花落尽李花放，东海鲤鱼云中翔。凭阑默坐者谁子，知音或为万宝常。以古为鉴痛争战，刻石垂戒昭文章。昔我征车济甯驻，石室画像搜武梁。郭巨朱鲔墓题夥，黾池李颂夸祯祥。何若射阳谒尼圣，问礼雁贽周道旁。金石图史左右列，襄阳一舸游金阊。金阊玄妙古道观，为五都市百戏场。毡椎响拓蝉翼薄，琼玖珍贶投钱郎。廉石郁林访学舍，剑池虎阜摹山冈。纵有题字岁月近，媚俗书画开文唐。
　　易顺鼎
　　易顺鼎，字实甫，一字中实，龙阳人。光绪乙亥举人，历官广东钦廉道。有《琴志楼集》。
　　入庐山
　　名山别经岁，见面恒苦疏。重寻意已欣，况有嘉客俱。二州连荆扬，三宿异舟车。嚣尘背江郭，敻睇凌霄隅。灵象纷在眼，造化为之枢。层阴漏云日，倏曶光景殊。仙人骑白龙，游戏于空虚。峰峰各生烟，不辨谁香炉。天风入涧籁，万窍酣笙竽。灵雨木末来，萧飂满人裾。岂敢怨霑湿，田歌欢有余。余亦自怡悦，兹游清可书。
　　濂溪墓
　　元公祠下望，不见莲花峰。指点读书处，白云生几重。断碑村竖画，高冢县官封。一树霜皮老，还疑欲化龙。
　　雨中山行
　　连山塞鸿濛，万秀争一雨。杳冥阴阳中，青苍割吴楚。长飙吹玄云，散此鸦外缕。村偏行人稀，草木接太古。酣叶摇天声，怪石挟溪怒。百霆与千雷，暝斗林壑语。喧笑杂蛙黾，跬步窘蛟虎。凄籁孤襟寒，湿路一线取。佳游虽愉快，僮仆已劳苦。身穿云根幽，回首迷处所。
　　山村雨夜送罗二还南昌
