<!-- { "loadSidebar": true } -->
　　幽人岁晏松柏林，愁云黯淡凝寒阴。苍梧斑竹若在眼，元圃琼枝无复春。王香隐谷久寂寞，众芳芜秽伤人心。援琴一鼓三叹息，湘水浩浩空霑襟。有美孙卿芳竟体，读《骚》望古晞良辰。遨游结客爱奇士，一往怀抱含高深。古来贤豪多道艺，悟余游戏皆绝伦。墨波流霏接沅澧，笔区滋畹花缤纷。指端拂舞真貌出，鞭笞风雨何精神。怜君持赠满冰茧，珍逾端绮双南金。言忘交澹识君旨，芳菲袭目遗愁辛。闻君剑术尤莫比，壮志俯屈同风尘。独留纡郁寓染翰，俗外赏激谁知音。我亦沈冥旧皋羽，三岁萎约桐江浔。何当抽怨向白日，交佩相羊情质申。徒然霜霰厉丛薄，天地岂应终不仁。忆翁孤露旷相感，本穴空根悲至今。
　　和致一韵
　　若木宁忘拂，羲和底易倾。百年如此日，孤抱欲谁明。野暮愁风色，湖寒断雁声。可堪良友共，衰老慰吾情。
　　寄刘广文钦尔
　　泛泛狎群凫，流年又几徂。命将时大谬，星与客同孤。泽国仍飘泊，乡书近有无。转羞松雪子，空作水村图。
　　清明日同逖儿作
　　频年羁旅向风尘，尚忆嘉名在此辰。四海兵疲悲战燧，千家鬼馁啸阴磷。垂垂酒旆旗亭雨，寂寂花泥马厩春。强把一尊那得尽，石泉槐火为谁新。
　　读史
　　丹穴传訾世莫争，用财为卫守能贞。祖龙势力倾天下，犹筑高台礼妇清。
　　徐波
　　徐波，字元叹，吴县人。有《浪斋新旧诗》。
　　夜寒与刘石君陈伯迎叩达公河畔禅居
　　月斜道少人，风吹幡独舞。入户镫光微，古佛为之主。斧冰析寒薪，茗碗味余苦。城上双槌鸣，归途各自取。
　　再宿包山蔡居士湖上居
　　湖山相与晚，秋馆自多阴。黄叶悲遗老，孤镫摄夜心。芦花月上易，水色雁来深。仿佛当年事，情生不自今。
　　若耶溪望对岸云门诸峰云中有三十六湾溪流宛转会日暮无人至路口而返
　　秋溪如月上，转泛无终穷。微波出城路，几树迎船风。众虑一洒濯，远色久玲珑。峰影半水面，秦望标其空。人间仰苍翠，山中闭洪濛。思乘青竹筏，周流元气中。日落松柏里，先夜水仙宫。风云多气势，独立怵余躬。灵境遂相失，分手但西东。
　　凉夜怀镜新上人
　　久坐身无影，知师心已安。虫悲天地窄，月近水云宽。猥巷违群动，荆扉闭小寒。是能从所悦，持此寄人难。
　　月下与商孟和寻陈古白于铁佛山房
　　月中坦步似乘虚，忽忆幽人静默居。镫火叩门通款款，衣冠隐几出徐徐。向衰有几相逢地，少贱空多未读书。天与浮名宜渐弃，乱离持此欲焉如。
　　宿弁山积善寺同周虚生作
　　云峰终不近，石路寺门前。霜蔓悬瓜重，风庭聚叶圆。残镫连曙鸟，众响入鸣泉。爱此清虚夜，与君得晏眠。
　　七月望后寄寒碧上人（与钟、谭亡友周旋其善。）
　　楚鬼微吟上峡谣，中元法食可相招。凭师为譬兴亡恨，雨打秋坟骨亦销。
　　归庄
　　归庄，字元恭，号恒轩，昆山人。有《恒轩集》、《山游诗》。
　　题福源寺罗汉松
　　福源建自梁大同，创寺之年植此松。历千余载寺再废，此树不改青葱茏。大二十围高难度，攫拏天际如虬龙。石根铁幹苔斑驳，狂风摇动声铮鏦。夜然长明镫，晨撞万石钟。声光震耀生灵怪，柯叶常有白云封。水车之役大木尽，斧斤欲加鬼不容。天王柏，上方松，昔年来游有题咏，何况此树六朝之遗踪。松之名者，今有报国古岱宗。彼以神京名岳显，此独晦匿于震泽之滨缥缈峰。大材僻处自矜贵，赏玩不辱于凡庸。大抵植物有如此，人生何必皆遭逢。嗟哉人生何必皆遭逢。
　　落花
　　枝上黄莺渐露身，飞英历乱堕红尘。将随薜荔依山鬼，难共靡芜待美人。河北名园贪结子，武陵归棹欲迷津。香车宝马缘都尽，天与幽人一锦茵。
　　冯舒
　　冯舒，字已苍，号默菴，常熟人。明诸生。有《默菴遗稿》。
　　过尧山
　　旅舍窗穿漏残月，拥被难禁朔风烈。未分曙色鸡始鸣，仆夫戒途催晓发。试问前行何所之，云有尧山峰突兀。纵横无人六十里，魑魅强梁戒仓卒。畏途闻此骨已寒，讬身蹇卫宁交睫。东方残魄何希微，太白当空恣蓬勃。忽然狐兔立如人，俄尔须眉冻成雪。此时心死魂欲堕，身命已拚轻一掷。岂知险阻本无多，顷刻曈昽晓光赤。遥望炊烟五里余，草短霜乾乱行迹。中宵噩梦忽然苏，前此忧危总冰释。始信人言不足凭，直道自应无险厄。丈夫但保坦荡心，地阔天空未忧窄。
　　丙戌除夜是夕立春
　　枯草还苏又报春，乱余留得病中身。懒携筇杖寻如愿，聊剔镫花诵《逐贫》。眼暗怕看新换历，镜清惭负旧时巾。闲愁总有三千斛，拟写长笺奏玉宸。
　　仲夏村居
　　寻得君公避世墙，开门遥趁竹风凉。逢僧自觉心期在，曳杖还夸脚力强。高摘白云供笑傲，倒骑青牯恣颠狂。海鸥自是忘机者，浅蓼深芦处处乡。
　　柳絮
　　不著根株到处生，飘为飞雪落为萍。江流看取千寻阔，占尽还应剩一泓。
　　漫漫密密逞精神，栖薄何分溷与茵。却恐章台新雨后，也随马足伴红尘。
　　冯班
　　冯班，字定远，号钝吟，常熟人。有《定远集》、《钝吟集》、《游仙诗》。
　　猛虎行
　　烟霏霏，雨微微。伥鬼啼，猛虎饥。山家苦竹围茅屋，遥见烟中尾矗矗。夜闻前村失黄犊，村路泥深印虎足。天胡恩此物，而俾之食肉？不见泰山之下妇人哭。
　　燕
　　解舞腰肢解语声，伯劳相背两轻盈。将军若爱封侯相，正待金门甲第成。
　　长养妖雏翅未齐，一园竹树晚低迷。当时若爱吴宫住，争向茅檐得稳栖。
　　经瞿起周昙园
　　华屋重来泪暗弹，桐阴满地作秋寒。游丝风撼啼鸦树，积草烟生斗鸭阑。谁论绝交思任昉，空怜诔德有潘安。坏墙醉后曾题处，遍检苍苔自读看。
　　江南曲
　　春风一夜吹江色，千里细烟生乱碧。草芽纤细遍金陵，古石苔荒江令宅。年光岁岁常如此，千烧万战台城圯。鸱尾尘埋三阁平，张孔销亡二周死。石头城下水悠悠，暗数兴亡得几筹。山川不改繁华在，两桨依然迎莫愁。
　　行路难
　　自许直如绳，看君白如雪。一朝更变不似先，雾里看花云里月。梦中不悟君心异，言笑依依尚相悦。五更欲曙百鸟啼，玄鬓生丝泪成血。念君旧恩君岂知，万物荣衰各有时。君不见黄蜂阶下收残蕊，转眼飞莺过别枝。
　　村居月夜
　　微云不碍月，木落小庭宽。老去余残兴，朋来免独看。鹊飞愁到晓，牛喘不知寒。莫问悲秋意，关山行路难。
　　感事
　　风景当前漫抚膺，东南忍见杞天倾。龙盘王气山空在，马渡江潮水未平。谁致倒戈攻铁瓮，更闻降孽掠芜城。谢安王导惟丘墓，天堑徒萦十万兵。
　　和钱耐翁次先师韵
　　廿年藜藿许君尝，曾为成章赏我狂。草发陈根山自碧，莺啼宰木梓空长。东门有恨还无嗣，北海何人为立乡。最是驽骀筋力尽，几回骧首忆孙阳。
　　寒林
　　曲直郊原树，风中寒色来。枝交夸父杖，意尽仲文槐。漏日穿斜影，封霜滑破苔。秋前摇落意，年长倍添哀。
　　柳枝词
　　汴水东来欲下迟，千条依旧袅金丝。萧娘流落宣华死，当日春风为阿谁。
　　临桂伯墓下
　　马鬛悠悠宿草新，贤人闻道作明神。昭君恨气苌弘血，带露和烟又一春。
　　游仙诗
　　龙伯无人钓饵闲，黄金双阙自斒斓。燕昭老去秦皇死，可惜蓬莱在脚间。
　　配直长林禁散行，飘飘羽帐缀珠缨。偶然梦见歌谣处，却是风吹玉树声。
　　金母东家狞小郎，摩挲宝剑倚天长。笑他后羿调弓矢，不射妖星射太阳。
　　回首空城一掬灰，谁知白骨是仙才。辽东城郭非如故，何不丁仙更一来。
　　灵文深秘莫轻论，空学玄谈未合真。好笑少年王辅嗣，洞宫长作守门人。
　　台观茫茫苜蓿肥，至今汾上白云飞。岁星便是骑龙客，辜负君王独自归。
　　朱鹤龄
　　朱鹤龄，字长孺，号愚庵，吴江人。有《愚庵小集》。
　　感遇
　　吾生本天植，廓然栖灵根。神明坐摇荡，遂与狂流奔。风波得深警，万感寒心魂。贱贫生易达，寂寞吾道存。庶几屏形累，出入无穷门。
　　朱明未云满，龙火已西移。日车无续景，壮士安能持。一叶堕庭柯，寒风栗我肌。老壮更相迫，蚩蚩欲何为。荣华争努力，祇供霜霰欺。谁见西山药，可驻百年期。
　　败叶鸣空阶，号虫吊秋影。默默谁与娱，忧忧互相引。达人感无生，志士抱遥省。苟无繁霜驱，安得腐草屏。天心警虚华，物性趋严冷。徒深憔顇悲，此意谁能领。
　　流云本无阴，日昏气随变。桂蠹非一朝，桃虫生隐患。但见一叶秋，已知三阴晏。如何守蚩蚩，倚伏失前算。天运忽已移，山花亦彫换。祸枢岂无因，徒令识者叹。
　　易填东海波，难铲太行险。太行方寸起，一步乃九坂。锋矢日相寻，毒流及玄冕。柏梁随草根，瓜蔓终不翦。往复见天心，杀机还自践。悠悠白马津，千载同愤懑。
　　熊貙不相啖，枭獍不自戕。人则甚于斯，生理安得长。儒教发大冢，《阴符》蓄不祥。古圣贪所务，遂开后世殃。伤物无独利，愚者乃争强。干戈终未已，劝君且后亡。
　　峡中亦有日，海外亦有槎。我生独崩迫，沈忧浩无涯。出门愁满道，入室愁满家。芳兰骨不立，丛菊秋空花。万物非可悦，百年谁见赊。如何违此性，役役随翻车。
　　神龙无尺木，反为螾蚁陵。芳兰生匝墙，亦随萧艾零。小人甘龊龊，安知楹与莛。黄钟奏铿戛，反谓虫鸟鸣。神物不可侮，侮之见精灵。君看百丈湫，怒蛟谁能罾。
　　赤日荡灵魂，秋水澄心胸。览观良已久，何用谋去从。蚍蜉享朝景，自谓百年躬。智愚迭相笑，万古同梦梦。西南望悬圃，光气何熊熊。玉英无败色，灵草有鲜容。谁能追羽驾，炼药瑶池东。
　　苦寒行
　　顼帝寒威何酷烈，东南地维迸将裂。太湖坚冰百丈深，鱼龙潜窜重阴穴。千村惟见冻凝云，万顷不闻涛喷雪。西风日吼天地昏，估客渔翁往来绝。瘦日隐见无晶辉，钟山烛龙光欲歇。虽然阴气终回旋，可忍罢民重酸切。官税榜笞髓已枯，天行严凛骨还折。时闻艇子陷冰围，绝炊陨命鼋鼍窟。兼之茆屋僵赤肤，妻儿号寒忍鸣咽。嗟乎彼苍何梦梦，水旱频仍不堪说。复见杀气东南行，灾沴荆吴恐仍结。君不见千户封五陵侠，软裘快马出京阙。谁信无衣叫寒月。
　　湖翻行
