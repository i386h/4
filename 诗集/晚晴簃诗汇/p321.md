<!-- { "loadSidebar": true } -->
　　洪荒距今几万载，人间尚有草昧在。我行远到交趾边，放眼忽惊看树海。山深谷邃无田畴，人烟断绝林木稠。禹刊益焚所不到，剩作丛箐森遐陬。讬根石罅瘠且钝，十年犹难长一寸。径皆盈丈高百寻，此功岂可岁月论。始知生自盘古初，汉柏秦松犹觉嫩。支离天矫非一形，《尔雅》笺疏无其名。肩排枝不得旁出，株株挤作长身撑。大都瘦硬幹如铁，斧劈不入其声铿。苍髯猬磔烈霜杀，老鳞虬蜕雄雷轰。五层之楼七层塔，但得半截堪为楹。惜哉路险运难出，仅与社栎同全生。亦有年深自枯死，白骨僵立将成精。文梓为牛枫变叟，空山白昼百怪惊。绿阴连天密无缝，那辨乔峰与深洞。但见高低千百层，并作一片碧云冻。有时风撼万叶翻，恍惚诸山爪甲动。我行万里半天下，中原尺土皆耕稼。到此奇观得未曾，榆塞邓林讵足亚。邓尉香雪黄山云，犹以海名巧相借。况兹薈翳径千里，何啻澎湃重溟泻。怒籁吼作崩涛鸣，浓翠涌成碧浪驾。忽移渤澥到山巅，此事直教髡衍诧。乘篮便低泛舟行，支筇略比刺篙射。归田他日得雄夸，说与吴侬望洋怕。
　　同璞函游杜鹃园作歌
　　腾越之花多杜鹃，杜鹃园更花骈阗。我来戎幕暂无事，况有胜友同流连。相邀联骑看花去，城东十里地最偏。沿池环列十万树，无一杂树参其间。低昂相映出浩态，烂漫不怕春风颠。窃红浓紫色不一，浅深乃有六十余种相争妍。不暇细分别，一一索笑嫣。但觉花光高出花头四五尺，照人不觉红两颧。满园艳彩晃不定，乃在无花之处烘云烟。此即徐熙妙手亦难写，蘸笔徒费胭脂钱。一队吴娃肉阵拥，三千隋女锦缆牵。笑他空谷佳人渺独立，未免寒饿空婵娟。天寒倚翠袖，何以衮衣炫服相新鲜。不意绝徼中，有此巨丽观。兹园若量移，得占中土地一阡。何减邓尉之梅雪成海，武陵之桃花为源。我为作歌使之传，毋长此埋没南荒天。
　　元祐党籍碑在桂林者今尚存沈鲁堂太守拓一本见示援笔作歌
　　崇宁四年二月吉，臣京奉敕书党籍。首编元祐终元符，所在郡司咸勒石。大书深刻何煌煌，执政待制分班行。聿从章相初定案，七十三人已滥觞。子瞻儋州子由雷，分地各就名偏旁。兹更增列三百九，直空人国无留良。殁者追夺生者窜，并禁子孙仕朝堂。兼有曾持绍述议，亦得附骥分余光。问胡作此一网计，众正登朝我将弃。遂甘铸铁错竟成，肯令死灰焰重炽。翦除异己期必尽，威福横行乃无忌。太师原是一魔君，谬讬左元仙伯位，龙脑烟浮别院香，鹑羹命贱行厨味。比邻侍女知避名，天子姻家亲赐醉。回礼南迁诸党人，瘴雨蛮烟葬无地。穷荒僦屋方坐愁，相府歌钟正得意。岂知公道昭日星，锢之愈力名愈馨。朝端枉矜九州鼎，天下已诵千佛经，磨礲贞石妙镌刻，翻似为作功德铭。呜呼权奸所争亦细故，祇此目前富贵具。庸知数十年荣华，不过蜉蝣一旦暮。何苦抵死仇正人，徒供千载嬉笑怒。冰山他日况崩摧，白头也赴长沙路。桃花三树诏勒回，东明佛镫黑如雾。一样投荒作逐臣，乘比诸贤多臭腐。相传星变已毁碑，此碑何以完无亏。想因桂管地僻左，深岩无人施斧椎。碑阴不镌刻工某，毋乃亦是安民为。沈侯好古拓一纸，铁画银钩坛绝技。一点金锋虽兆乱，临池功深物秀美。惜哉若亦作清流，故自不减苏黄米。
　　金川门
　　大本堂摧懿文死，应立燕王为太子。以长以贤事皆顺，孱孙亦得免刀几。乃留弱幹制强枝，召乱本由洪武起。临濠奋迹开草昧，豪杰才兼圣贤理。目不知书性有书，每就儒生讲经史。《檀弓》开卷重立孙，《春秋》特笔讥逆祀。千年成说牢不破，此语燕闲久入耳。遂将神器付太孙，分国诸王禀同轨。岂知衅即起萧墙，臂小何能使巨指。削藩方工黾错策，构兵遂蹈张方垒。王师转战力不支，夜半翻成九江李。衮冕熸灰火满天，缙绅赤族血流水。可怜十丈金川门，惨过晋家荡阴里。向使当初改建储，叔正清官侄朱邸。临淄自能厚本支，临驾岂遂干伦纪。何至一家骨肉残，冢嗣翻成若敖鬼。我来经过吊陈迹，终觉高皇计失此。处常无事贵守经，销患未形难据礼。徒将误国咎方黄，犹未穷源推祸始。
　　再出古北口
　　紫塞秋风紧，凌寒踏晓霜。潦余沙尽白，关外柳先黄。饮马长城窟，呼鹰古战场。平生登览兴，敢惜鬓毛苍。
　　赠吴鉴南民部
　　痴绝吴民部，诗才迥不群。官贫常数米，客到便论文。似舅何无忌，为郎扬子云。沈冥宁用叹，佳句已流闻。
　　太湖口守风
　　泊舟罗步港，风势正喧豗。白浪无人渡，青山似马来。野香花信报，春色烧痕回。隐隐祥符寺，遥听粥鼓催。
　　拟秋狝应制
　　大狝行边辇路清，塞垣风紧峭寒生。九天秋肃貙刘信，万帐宵岩虎卫兵。上驷别群棚烙字，头鹅验获箭书名。太平肄武军容盛，双纛黄龙矗幔城。
　　重过灵岩山馆
　　灵岩山馆好菟裘，老友重过泪暗流。嗣祖早亡犹是福，武安若在恐难留，春风亭树花谁看，落日林峦鸟自投。终是生平风雅报，及身得免唤朱游。
　　漫兴
　　富贵何曾有尽期，胡为行者竞如驰。日虽夸父身能逐，山岂愚公力可移。绝顶楼台人倦后，满堂袍笏戏阑时。与君醒眼从旁看，漏尽钟鸣最可思。
　　奉命出守镇安岁杪出都便道归省途次纪恩感遇之作
　　一出芦沟迹渐遥，当年从此上云霄。重来恰是回头路，欲去还同拗项桥。敢以身微忘恋阙，或凭政最更登朝。露寒鳷鹊曾游地，回首巢痕故未消。
　　留别经略
　　稍踏边尘识险夷，忍辞苦口语临歧。一江沈锁公无渡，千里持粮士有饥。上将在谋争要著，南人不反竖降旗。惟应预拟平蛮颂，待取秋风露布驰。
　　慈元殿
　　中土无家寄海隅，数椽椒寝莽榛芜。遗踪漫拟阳人聚，块肉曾携赵氏孤。臣妾佥名羞作表，公卿负扆俨成图。最怜涕泣临危语，何减唐宫麦饭呼。
　　归田即事
　　柴扉近俯绿杨湾，回首风尘此倦还。老境逼来将白发，宦途尽处是青山。署门客散无投刺，退院僧高自掩关。只有梦魂难恝处，君恩犹未削朝班。
　　豚栅鸡栖一亩宫，呼来儿女脱青红。怜他未惯蓬茅宅，笑我原来田舍翁。尘尾可挥非祖物，菜根须咬趁童蒙。短檠镫火长镵柄，闲与诸雏话旧风。
　　少日曾贪面百城，而今万卷送浮生。一身去职如花落，两眼观书尚月明。鸿爪春泥思往迹，马蹄秋水得闲情。天留老笔非无用，要与熙朝写太平。
　　新葺茅庐在水南，拟栽修竹翠毵毵。持斋怕入远公社，习静便同弥勒龛。诗就多兼唐小说，客来与作晋清谈。所惭懒废无才思，输与山阴老学庵。
　　题元遗山集
　　身阅兴亡浩劫空，两朝文献一衰翁。无官未害餐周粟，有史深愁失楚弓。行殿幽兰悲夜火，故都乔木泣秋风。国家不幸诗家幸，赋到沧桑句便工。
　　和友人拂水山庄感赋原韵
　　飞瀑依然万点多，当年养望此岩阿。空山竟不生薇蕨，破屋徒怜补薜萝。人笑褚公犹齿冷，家还江令已头皤。如何领袖山林席，名节翻输一翠蛾。
　　秦承恩
　　秦承恩，字慎之，号芝轩，江宁人。乾隆辛巳进士，官至工部尚书，降编修，加三品卿衔。
　　泊舟东庄步至摄山
　　春江一舣舟，斜阳问古渡。过雨陌无尘，支筇任散步。茅屋三两家，乌犍傍农具。涧水落花浮，吹香不知处。小立谿桥边，游踪忆前度。行行近寺门，疏钟出烟树。
　　项秋浦孝廉招集湖舫
　　柔橹清歌唱采莼，春波滑笏见游鳞。夷光去后空烟水，君合西湖作主人。
　　吴玉纶
　　吴玉纶，字廷韩，号香亭，固始人。乾隆辛巳进士，改庶吉士，授编修，官至兵部侍郎，降检讨。有《香亭集》。
　　过函谷
　　雄胜称天险，乘春事远游。千山辟函谷，一线入秦州。烟雨愁鞍马，风沙满驿楼。计程无几日，萱草可忘忧。
　　陆锡熊
　　陆锡熊，字健男，号耳山，上海人。乾隆辛巳进士，由中书历官左副都御史。有《篁村诗集》。
　　舟中晓发
　　片帆带月宿寒烟，半夜潮生旅梦边。斗柄压秋低插地，云根抱雨远遮天。才分曙色催兰桨，又杂鸡声听马鞭。同是悠悠潮海客，短篷孤枕尚高眠。
　　忆远曲
　　鲤鱼风起江涛恶，昨夜郎船何处泊。武昌遥望天上头，客梦况隔巴江秋。杜鹃不解催归去，处处征帆送津树。日落黄陵古庙烟，秋风那顾客衣穿。霜天手冷鹍弦歇，苦雁声中堕寒月。红颜寂寞宁自嗟，只念游子羁天涯，破屋孤镫枕如水，也应似妾空闺里。
　　读史
　　百川齐注海东头，使者河堤借箸筹。岂有宣房沈白马，但闻蜀水斗苍牛。地通鼍窟千寻浪，天入龙门万里流。满眼藋蒿淮泗上，至今遗恨武安侯。
　　黑河杀气暗天长，荷戟新徵六郡良。万马夜窥边月白，七星寒拥阵云黄。尚书都护安西府，属国分符日逐王。今古只看秦塞险，贺兰千嶂接苍茫。
　　彭泽县
　　大江会九派，惊涛浩无边。浔阳三舍余，五日劳洄沿。层崖出危堞，孤城枕江壖。茫茫辨洲树，稍稍开墟烟。即景感徂岁，望古怀昔贤。水势枞阳西，山光义熙前。我因一囊粟，乘此万里船。所求亮锱铢，忍受旁人怜。造物养不材，饮啄良有缘。但当咏时运，便可归园田。三复乞食诗，操瓢亦欣然。
　　曹仁虎
　　曹仁虎，字来殷，号习菴，嘉定人。乾隆辛巳进士，改庶吉士，授编修，历官侍讲学士。有《委宛山房集》。
　　虞山
　　晓色开晴嶂，烟岚望不分。林光微露日，石气欲生云。远瀑松间落，疏钟岭外闻。空山少尘色，闲访鹿麋群。
　　寻拂水山庄
　　鸟目山边磵路长，登临重问耦耕堂。休文旧宅荆扉掩，孝穆遗斋竹径荒。名重空传归党籍，位高那许谢岩廓。蘼芜往事成销歇，只有流泉送夕阳。
　　秋夜
　　凉月照高柳，草堂夜气分。疏镫寒欲灺，远磬近初闻。叶落全疑雨，池荒半是云。更阑不成寐，萧瑟感离群。
　　舟宿惠山寺前晓起
　　斜月入篷窗，梦回暗泉响。深谈不成眠，遥夜得幽赏。渔歌何处来，隐隐闻荡桨。空林断雾横，野戍寒星朗。清阴媚沦涟，远色迷滉瀁。浮岚满前山，稍见朝旭上。平生丘壑心，暂此息尘鞅。微微水气凉，浩浩川涂广。解缆随轻鸥，烟波共长往。
　　梁溪舟中
　　梨花如雪柳如丝，新水初生拍橹枝。长爱黄公涧边路，一篷疏雨品茶时。
　　洪济寺
　　丹崖千仞郁嗟峨，有客凭栏独放歌。涧道水声疏雨歇，江天帆影夕阳多。粥鱼茶版泠泠出，月榭风亭历历过。回首征途驰逐倦，一镫方丈问维摩。
　　登灵岩
