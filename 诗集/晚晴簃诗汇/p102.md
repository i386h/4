<!-- { "loadSidebar": true } -->
　　明月函关路，清风华岳祠。十年身不到，一夜梦犹随。冰坼河声远，花开日色迟。何时乘小蹇，寻我旧题诗。
　　门前乌桕树，树底一人行。苦爱清秋色，闲听伐木声。风吹寒雾散，日射午岚轻。谁识悠悠者，幽居不用名。
　　春归
　　不识春从何处归，空余春酒渍人衣。墙腰日色投西下，风脚杨花带北飞。筋力自知垂老异，欢娱偏恨故人稀。凭高望远情何极，独坐吟诗卧翠微。
　　卖花词
　　身是城边卖花叟，卖花归来即买酒。曲巷朱门声婉转，春风作伴蜂声满。家家有花花未开，春风先到我家来。劝君买花须少年，劝君莫惜买花钱。卖花老叟年年在，买花年年时时改。昨日少年今日老，君不见担上花开可常好。
　　赠别
　　襆被萧条落照前，江湖飘泊又经年。云深禹穴寻山屐，雪合耶溪载酒船。醉后可遭官长骂，镜中知有故人怜。怱怱更别关门去，空对椒盘颂远天。
　　题秦淮晓渡图
　　潮上扉平水，乌啼月满街。一声桡响处，晓梦落秦淮。
　　杪秋漫兴
　　独立枫林古道旁，参差烟霭护芳塘。有时蹑屩寻幽草，一向开门背夕阳。山色青葱供竹杖，酒情缥缈记渔庄。谁人更惬沧洲兴，捩柁天南问石梁。
　　无题
　　飞燕当年事已非，汉家庭院思依依。多情只有樊通德，拥髻镫前泪湿衣。
　　忆得
　　黄鸦穀穀雨疏疏，燕麦风轻上鮆鱼。忆得往时寒食下，全家上冢泊船初。
　　余欲北行邻翁持酒相饯戏题一绝
　　轻云疏雨变新凉，白酒黄鸡饯旧庄。自笑明朝千里别，堆盘赤枣作重阳。
　　别庄氏女子
　　忆我种梅日，甲午暮春间。生尔十月后，梅花始及肩。女长梅亦大，于今二十年。今尔别我去，梅花仍满檐。与尔簪荆钗，摘梅插花钿。凄然与母别，母痛泪如泉。拭汝纵横泪，记我临歧言。尔在汝舅侧，实如父母前。汝姑既已无，正须赖汝贤。其余诸姑叔，和柔实所先。苦语何可尽，绕梅空潸然。
　　晋陵喜闻于子遂庵归里却寄十二韵
　　八月风露清，林端枣红皱。喜我故人归，归与穷昏昼。离绪依僮仆，欢情隔老幼。如此二十年，思之令人瘦。似我客京华，卖文救颠仆。官长怕逢迎，溪田忆耕耨。悠悠寄征旆，披披拂归袖。及来故山边，壶榼争相就。懒说短长亭，梦惊东西堠。翻思君在远，岁月荒难究。去者松楸古，来者年齿茂。君犹住燕山，缥缈亲句读。如今事已然，志愿颇稍售。出入有儿郎，孙亦复娟秀。茗碗列前轩，炉香置几右。主客醵钱刀，亲朋罗饤饾。笑语多旧事，契阔喜新覯。时杂往来客，中有草木臭。是时江南天，烟雨寒橘柚。明当少有携，一醉为君寿。
　　苦雨行
　　泥滑泥滑傍篱落，补屋补屋呼屋角。复有菰蒲深更深，村边尽日啼姑恶。风雨无赖送春归，江北江南水半扉。黄笠青蓑乘棹去，萋萋草长没渔矶。此时合闭茅堂坐，何堪更鼓他乡柁。四月沿溜下阊门，云连山顶烟护村。东风卷浪轻帆健，过尽千峰酒一樽。及抵家山更萧索，雨亦不收风又作。何时巷陌听啼莺，一洗从前唤雨声。
　　绝句
　　杏花风起雨如丝，人在轻寒暮阁时。杨柳毵毵春院闭，青鸠啼上最高枝。
　　毛先舒
　　毛先舒，初名骙，字稚黄，钱塘人。有《东苑诗钞》、《思古堂集》。
　　宿韬光望海日
　　龙宫鹫岭天下奇，韬光更上升云梯。苍穹仿佛欲摩顶，石气濛濛拂衣冷。山僧邀我山中宿，乘兴扶筇踏岩谷。便因晞发卧峰头，俯听檐铃和风竹。夜深月没静群籁，隔树明河似萦带。须臾微红乍起灭，曈昽正出扶桑外。天浮海潏见俄顷，不觉此身驻西岭。谁持青镜写燕支，闪烁团圞无定影。沧波一半吹紫涛，良久不见东方高。凌风欲去更惆怅，天水茫茫两摇漾。绀殿红楼黯欲开，下方始听鸡三唱。
　　七夕
　　今夕是何夕？碧云沧海端。月华如梦醒，秋色到烟寒。帝女量河水，宫人裂扇纨。愁心满空碧，只倚玉阑干。
　　秋色
　　秋色满吴岭，登高四望同。断虹垂木末，残雨过江东。细草还留碧，寒花也自红。昔人高卧处，应在白云中。
　　祁奕远至钱塘
　　一水中分越岸沙，春鸿消息路偏赊。别来何处搴芳杜，相见依然感鬓华。阮籍垆边堪避世，王尼车上便为家。对君却掩三年泪，苦竹城头起暮笳。
　　吴宫词
　　苏台月冷夜乌栖，饮罢吴王醉似泥。别有深恩酬不得，向君歌舞背君啼。
　　倪涛
　　倪涛，字山友，号昆渠，钱塘人。
　　拟白香山有木诗
　　有木名梧桐，栖凤临清池。朝阳承新色，碧玉拂疏枝。春风及万物，枝叶方荄滋。别类或刺手，花发眩赪姿。浮华惜无实，讹似空参差。排云高百尺，孤立耀后时。知音傥可待，《韶》《雅》夸天资。槃阿厉名节，澍雨敷丹墀。
　　有木盛湖湘，其名赋束楚。同在新蒸中，独以翘楚许。丛生浸以滋，藩触势莫阻。讬质非无用，横生未得所。偏不侪梓枌，翻忧害禾黍。或慕坚强性，相依近居处。下趋棘与荆，当路苦徒侣。山樵不可刈，聚类快一炬。
　　董玚
　　董玚，字无休，会稽人。有《学村园稿》。
　　凤城客兴
　　迎晖山下此来游，草草逢人易唱酬。处士失时存意气，孤臣去国见风流。江湖自拟同浮梗，身世相看恋古丘。念有对床兄弟好，花台摇落独居幽。
　　送同学还建业兼呈其伯兄及陈元孝
　　见君无几值君行，惜别因思君弟兄。五岭烟云轻载去，六朝风雅旧宗盟。香过野岸花分候，路出江皋鸟变声。到日若逢陈大在，道余将出赵陀城。
　　宝月台次憨山老人梦游集韵
　　孤城此地几兵戈，剩水残山近若何。谁唱《满江红》一阕，斜阳低处晚霞多。
　　暮山万叠翠烟含，此夕登楼意渺然。兀坐四更方吐月，有人松下唤渔船。
　　吴屯侯
　　吴屯侯，字符奇，嘉定人。明季武举。入国朝为诸生。有《西亭诗》。
　　黄雀谣
　　八月黄雀生，九月黄雀飞。飞来飞去啄禾黍，禾黍欲空黄雀肥。原头网罗日相逐，嗟汝身肥命亦速。
　　相逢行赠范阳李都护
　　昨朝相逢在狭路，死生一言不相顾。今朝相逢都市中，挥鞭掉首去若风。朱家剧孟世罕有，敦盘三物俱成空。夫君慷慨燕南客，珠袍锦带何翕赫。床头莫邪中夜鸣，睥睨泰山轻一掷。相逢不语心自知，倾盖已作千秋期。荆卿不得鲁句践，易水衣冠徒尔为。
　　江头哭
　　江头夜哭声呜呜，乡音仿佛越与吴。更闻醉骂哭随止，从此竟夜惟呼卢。市门早开群妇走，白棓驱阿似雷吼。叱使沿街索酒钱，泪珠簌簌擎纤手。自言生长深闺房，谁知万里投边疆。缠身铁械死不得，羞颜无处堪遮藏。罪人之孥尽应殪，皇恩宥减等天地。男儿屠裂有余辜，那许蛾眉言节义。
　　泊舟江浒
　　空江微月落，不寐露沾衣。独鹳当矶立，繁萤贴水飞。客怀秋更远，身计老多违。自愧非袁虎，高吟听者稀。
　　舟泊龙江
　　飘泊终何事，征帆日趁流。鸟飞江驿暮，人到石城秋。市火浮孤棹，渔歌出远洲。停沽休借问，长记柳边楼。
　　吴门送汾阳刘明府往宣州旧治
　　宦迹君何滞，他乡且作归。兵荒征路险，贫病别人稀。晚驿兼云宿，秋帆带叶飞。南陵旧山色，应待谢玄晖。
　　自遣
　　敝刺虽怀总未投，早知身世一轻沤。长贫枉说千金赋，高卧犹存百尺楼。已谢子鱼分讲席，还嗟夷甫覆神州。绕门秋水菰蒲满，若问新盟有数鸥。
　　酬郭万户远寄塞下
　　万里关山万里风，手磨残血试彫弓。苍驼晚放吹螺甲，黄鼠朝烹灌马<酉童>。谁说王嫱长有恨，不知苏武是何功。闻君一事犹堪羡，毳帐胭脂比旧红。
　　漂母祠遇冯明思
　　寒云黯黯塞天阴，尊酒相逢见寸心。买得吴钩枉闲却，报恩原只用黄金。
　　送陆天祐之大梁
　　长淮秋冷叶纷纷，贳尽征衣酒未醺。多少梁园旧宾客，西风独上信陵坟。
　　陆典
　　陆典，一名芳，字敕先，号觌庵，常熟人。诸生。有《觌庵诗钞》。
　　江楼
　　云际长江江上楼，乾坤日夕撼中流。杯倾浊酒供怀古，笔蘸惊涛倩写愁。烽火南州闻转战，茧丝东国动咿<口忧>。凤皇黄鹤空回首，崔杜吟诗满地秋。
　　次和牧翁三月十六日招集娄东诸词人论文即事
　　麈尾清言喜入微，元亭俗客驾来稀。山光独隐乌皮几，世事双扃白板扉。寥落关河闲战垒，苍茫天地剩渔矶。春风片席高人语，千仞分明一振衣。
　　门馆清闲彦会新，情多正值哭残春。空山虎豹无文质，浊水蛟龙有屈伸。玉版谭禅共调笑，朱樱荐食动酸辛。荒涂今古明明在，策足何知要路津。
　　次和鹤客游鹁鸽峰
　　山到将穷处，高崖复陡开。沁泉幽磴滑，背石冻云颓。庵僻僧难住，峰奇客每来。自惭无济胜，空有梦徘徊。
　　乙卯人日风雪同黼季山中早行送东涧先生葬兼示遵王
　　肠断梅花发故丛，空山赴哭及曈昽。百年身世悲风里，千古文章白雪中。留谒不辞来孺子，起坟多愧葬扬雄。何人为琢寒山石，有道碑裁第二通。时未有志文。
　　舟中看雪用蒋文从韵
　　绥绥一夕洒林峦，双桨招携载酒宽。劫尽乾坤存太素，岁穷人物入高寒。禁多风雅篇中见，借少方蓬海外看。老我无才夸白战，醉歌欲起卧袁安。
　　周荣起
　　周荣起，字仲荣，江阴人。贡生。
　　早春江郊探梅
　　不谋同趣趁闲云，到处随心寄遇欣。日暖乍烘寒玉放，风柔催发缟衣薰。竹围江港潮初涨，人到山楼磬自闻。一片氤氲香世界，大堪投老谢嚣氛。
　　先著
　　先著，字迁甫，江宁籍泸州人。
　　天盘岭
　　野田弃疲驴，七里陟修岭。负手石路间，数盘历幽靓。山椒得微亭，行者喘初定。归樵望鸦巢，暮色失山影。转岭稍就平，缩足遵微径。苍苍寺门松，钟声不出顶。
　　同史千里宿蔡斋即席次史韵
　　萧瑟秋庭暮雨新，深宵停酒话遗民。文章何用惊时辈，肝胆惟应向故人。才已累身心未死，老难谐世自嫌真。尊前一寸将残烛，还抱高歌动鬼神。
　　费密
　　费密，字此度，号燕峰，新繁人。有《燕峰集》。
　　朝天峡
　　一过朝天峡，巴山断入秦。大江流汉水，孤艇接残春。暮色愁过客，风光惑榜人。明年在何处，妻子共沾巾。
　　沔县村居
　　故国不可到，春风吹闭门。云移峰顶寺，花落雨中村。事简人过少，山深褐自尊。无书传子弟，耕凿任乾坤。
　　晚江
　　昏气满孤屿，此时途尚遥。天寒将作雪，风急欲收潮。栖鸟黄云树，归人白板桥。酒家随意宿，明日进兰桡。
　　栈中
　　栈阁通秦道，青天未易行。尽过奇绝处，不负有平生。白马岩中出，黄牛壁上耕。野花埋辇迹，幸蜀只空名。
