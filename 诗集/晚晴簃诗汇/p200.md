<!-- { "loadSidebar": true } -->
　　亭亭雪里松，拂拂风中柳。皎月未沈楼，红日已盈牖。闺中感岁华，纨素不离手。不能嫁衣女，愿为织机妇。岂不苦力作，贱妾意所守。
　　岱阳有古柏，柯榦坚如石。众乌巢其巅，凤凰来作客。翙翙羽仪辉，翱翔云汉薄。饥飧玉山禾，渴饮伊与洛。圣世待来仪，网罗谁能索。亭亭梧桐枝，郁郁高冈宅。长鸣不顾返，九州若咫尺。君看迎阳雁，常为稻粱迫。
　　水帘洞
　　银河西泻散珠房，东涧镌经满石梁。遥忆匡庐千尺瀑，何人为筑读书堂。
　　阿克敦
　　阿克敦，字冲和，一字立恒，又字恒岩，满洲旗人。康熙己丑进士，官至刑部尚书、协办大学士，加太子太保。谥文勤。有《德荫堂集》。
　　读汉留侯唐邺侯传
　　大道有消长，哲人在乘时。身心役于物，出处失其宜。缅彼子房贤，悠然使我思。博浪报韩仇，英声震八陲。密谋参帷幄，摧项如婴儿。成功以告退，愿与赤松随。从容儒者风，高踪谁可追。长源旷代合，白衣帝者师。二京恢复策，千秋竹帛垂。谠议寤人主，骨肉无猜疑。遐情寄放达，山巅与水湄。汉唐两先生，令闻善保之。讬言养生术，罗网安所施。神仙亦杳渺，功名不可羁。遗编览夏日，绿叶亚槐枝。
　　吴义民寻弟诗
　　兄弟他乡遇，关河故国非。几年悲远别，此日更相依。暮雪迷山径，边风冻日晖。人归宁古塔，和气满庭闱。
　　即事
　　宏济院边催晓发，慕华馆外驻征镳。鸳班排立虔瞻拜，五色天书下绛霄。（慕华馆距城十里，国王出城至此行迎敕礼。）
　　丽人武事自称雄，短剑宽衣衬小弓。驰骤凭他执鞭者，空传果下是朱蒙。朝鲜称三尺马为朱蒙。所乘果下种，驰骤一随步从，弓剑最小，武事下矣。
　　结彩高悬崇礼门，肩舆云拥一城喧。避人清道迎天使，引入藩宫礼更尊。
　　早设重茵便殿中，升阶就位列西东。向臣频问天颜喜，心感皇恩异数隆。
　　准噶尔歌（噶尔丹策凌之部落名淮噶尔。）
　　缅惟有元主中夏，版图日拓朝外夷。西塞四种厄鲁特，驼马牛羊分牧之。种类之中准噶尔，善于牧马日蕃滋。部落酋长课勤最，屡降丹书晋太师。元祚浸衰帝北狩，一传再传不自持。额参强盛收蒙古，土木之变是所为。额参太师者，噶尔丹策凌之先祖。明正统之蒙尘，乃额参收蒙古以后事，今蒙古纪载甚详。《明史》曰“也先”，盖汉译番言“额参”之误也。元帝子孙号戴荫，翦伐厥后威更施。嗟彼喀尔喀，实乃有元之本支。叛虏不臣肆侵扰，涣散奔走何惨凄。圣祖纳降诛有罪，噶尔丹灭无孑遗。兄子策旺遯西域，策旺阿拉布坦者，噶尔丹之侄。噶尔丹娶其母而杀其弟，故遯走西域，收败亡之余卒，取回地以成国。苟安于世饰诈欺。子济父恶惟恃远，噶尔丹策凌者，策旺阿拉布坦之子。跳梁小丑亦太迷。我武维扬歼逆寇，年来胆落望风磨。将士鼓勇思奋击，直捣其巢及此时。帝曰普天之下皆赤子，虽在殊俗忍视歧。按兵不杀俟悔悟，予以自新一介驰。好生之德洽苍昊，蠢尔悦服中心移。表上谢过遣贡使，臣得遭逢千载奇。天时人事详审度，臣敢拜手以献升平诗。
　　吕谦恒
　　吕谦恒，字天益，号涧樵，河南新安人。康熙己丑进士，改庶吉士，历官光禄寺卿。有《青要集》。
　　宿陇州龙门洞
　　出郭沿青流，登高陟旷坦。远峰翳轻阴，奔峭若在眼。望烟指衡茅，缘冈上修阪。入峡未卓午，云昏昼疑晚。冰泉石齿冽，阴飙林鬛卷。移时闻奔雷，循崖见曲栈。石色混空碧，青苍互瀰满。飞梦赴岩欹，浮杠凭索转。渡涧更奇绝，危削愁步蹇。疑有避秦入，或藏兹洞馆。楼卧听崩渹，欲寐还屡辗。松窗片月明，扪星信非远。
　　怀浦大云旷
　　旷然念江海，所思何由见。人生各有营，况复隔乡县。汉水一为别，畿南再识面。悠悠二十年，星霜嗟流电。京华厌旅食，归卧沧海甸。念君无旧业，躬耕亦虚愿。清宵梦悄悄，何以明缱绻。蛟龙踞波涛，魂来不敢盼。垂老阻良觌，生死遥难辨。为儒寡世用，五字名空擅。天地何寥阔，吾子竟贫贱。
　　游石淙
　　乱山硉矹疑无路，披尽蒙茸向烟雾。涧水淙淙忽有声，崩崖石罅相回互。其下深潭一千尺，俯视苍黑不敢立。夜半常闻雷雨鸣，潜虬跋浪时出入。激湍喷薄结轮风，虚洞盘回若履空。灵怪应从天地辟，嵚崎不与斧凿同。扪壁穿云叹奇绝，古碑剥落苔藓色。妖后当年驻翠华，词臣扈从争珥笔。嗟乎石淙多此名，箕山颍水空相惜。十年真负海岳志，徒倚高天生远思。归来月照松窗明，梦魂犹绕双峰翠。
　　汉南送张二庆余归吴门
　　黄山骊岭起嵯峨，万里征车此再过。愁里关河劳远望，客中风物易悲歌。烟残古戍行人少，日落边城战马多。归去吴门秋雁候，音书应寄到岷嶓。
　　送杜樊川之石门主簿任
　　十载诗名满甸畿，高才不厌一官微。《骊驹》声里难为别，黄叶樽前不定飞。到日江城间簿领，初冬驿路冷征衣。浣花格律何清健，此调于今和者希。
　　送内弟王拟山归里
　　触暑驱车亦太动，十年同气地常分。人当老至难为别，雁到秋深不可闻。芦水风高吹远岸，房山云霁见斜曛。归涂览胜题诗处，白露丹枫倍忆君。
　　吕耀曾
　　吕耀曾，字宗华，号朴岩，河南新安人。康熙丙辰进士，由中书官至总督仓场户部侍郎。有《横山集》、《使黔草》。
　　宿圣感寺
　　太行蜿蜒千余里，重气磅礴锺林泉。京城之西尤佳绝，万里绵互环幽燕。我闻圣感名已久，欲一登临愁攀缘。重阳雨霁后三日，桑乾水浅流溅溅。公余策蹇访般若，鼓舞直上如登天。松风谡谡时入耳，红树青岑相新鲜。石径法海培塿小，西望惟见山联翩。上方更忻逢惠远，谈禅坐久望言诠。知我性喜弄文墨，开箧示我诗千篇。方袍有人善知识，二十八纪从兹传。散步西轩窥深雪，水涌乃在山之巅。烹茶细品味甘冽，习习风生超云烟。东上平台临皓魄，山高星动冰轮圆。元规去此几千里，寒气侵人身欲仙。下宿方丈闻钟磬，梦魂仿佛逢偓佺。
　　吕宪曾
　　吕宪曾，字章范，河南新安人。康熙戊子举人，官溆浦知县。有《舒亭诗草》。
　　送十二弟宗则之祥符教谕任
　　西风吹鸿雁，飞鸣过园林。嘹唳入我耳，凄凄动我心。我心胡为动，为言别弟昆。弟昆共一堂，吹篪和以埙。岁时联宴会，伏腊共明禋。礼貌无雕饰，性至情自真。中年纷仕宦，南北叹离群。忆昔同就传，受业有先民。戒我端趋向，教我以成人。悠悠四十年，玩愒负师恩。贤书虽滥厕，诗书气未深。子今为人师，德成必有邻。黉宫育才地，梁台多嘉宾。行矣敦教化，努力振斯文。以此勤职业，应知吾道尊。我行悲迟暮，宦迹等浮云。垂老仍墨绶，勇退是夙因。白头期聚首，天涯各爱身。
　　方式济
　　方式济，字沃园，桐城人。康熙己丑进士，官内阁中书。有《陆塘初稿》、《出关诗》。
　　城上乌
　　扬州城上乌，傍晚城楼歇。蔽日飞哑哑，天光乍明灭。扬州城中百万户，香尘细碾平山路。侑酒墙东倡，击马街南树。前朝胜事称红桥，珠帘画桨闻吹箫。一夜神兵渡淮水，炮声震动无坚垒。血溅孤臣旧战衣，降旗不见城头起。雨湿沙黄鬼昼哭，至今丰草埋遗镞。饥乌不识太平年，犹想城头啄人肉。
　　玉笛引
　　遗钗断发填宫井，擫笛魂归春苑影。墙外无人三两声，碧墀铺月梨花冷。记得西园侍宴时，君王爱度《凉州词》。长调穿风无气力，铜盘露赐传催急。白杨瑟瑟迷金碗，纤尘光掩昭华琯。歌台小妓惯偷吹，误渍残脂口香满。蜀山破梦漏丁丁，不敢床前自报名。回廊弓印惊鹦鹉，夜夜亲来续箫谱。
　　五叶词
　　碧山瑶草骄兰荃，鬖髿五叶光芊绵。厓欹谷转箭牙密，土膏放暖龙耕烟。灵根不死千年在，留与丹台助岚彩。金骨仙人石鼎浆，一呷能令寿山海。耆峰渺渺轩辕丘，地脉沃盛徵天休。上党新苗云液薄，深林谁复穷冥搜。兔臼已收紫芝满，玉桃树下严司管。青毛使鸟罢衔符，儿戏东方欲揎腕。法星奏补三章约，轻死空求延命药。斫桂虽无绣斧加，蹒跚已折元乌脚。天外九衢春瑟瑟，六丁直日关梁塞。溪畔胡麻夜起尘，落魄愁来赤松客。
　　望见卜魁城
　　一片沙昏数尺墙，断埤烟景亦苍苍。怪来战马防秋地，说是书生送老乡。五十三亭燕树隔，六千余里楚天长。劳肩息后寻诗料，雁月笳风拾满囊。
　　何世璂
　　何世璂，字澹庵，一字坦园，号铁山，山东新城人。康熙己丑进士，改庶吉士，授检讨，官至直隶总督。赠礼部尚书。
　　渔洋先生招同门诸子雅集以五月卖松风人间本无价为韵得价字
　　乌起星欲沈，尘飞月当下。凉飔挽不留，炎气纷相射。比来奉清言，卜昼仍继夜。仿佛长松里，万壑秋涛泻。风生两腋间，萧然不知夏。吹物岂无心，报琼讵论价。以此讬心期，登仙比羽化。又如顾长康，佳境得食蔗。粲然谓热客，腐鼠何足吓。
　　东阿道中
　　雉麦剡剡翠欲齐，四围山色傍人低。花明柳暗前村路，布穀春鸣日正西。
　　芮复传
　　芮复传，字宗一，号衣亭，宝坻人。康熙己丑进士，历官浙江温处道。有《衣亭诗草》。
　　感怀
　　回翔浙水遍西东，三十年来梦觉中。拄笏看山真落落，抽帆到岸太怱怱。灵龟以甲难辞灼，慧鸟能言枉入笼。纵有才华宜自惜，当春试看擘花风。
　　朱陵洞
　　朱陵洞口下飞流，百尺珠帘挂未收。仙女晏归深夜卷，碧萝为带月为钩。
　　闻雁
　　平沙浅渚耐寒霜，叫破燕云忆断行。莫怪芦汀眠不稳，衡湘虽好是他乡。
　　周人龙
　　周人龙，字云上，号跃沧，天津人。康熙己丑进士，历官江西督粮道。有《居易堂诗稿》。
　　舟中寄衣亭五弟
　　宦海分飞各一方，西江离绪更茫茫。南看桂岭云千叠，北望燕台树几行。独雁天涯春信杳，孤舟江上晚风凉。年来漂泊同鸥鹭，翘首鹍鹏万里翔。
●卷五十八
　　张照
　　张照，字得天，娄县人。康熙己丑进士，改庶吉士，授检讨，官至刑部尚书，加太子太保、吏部尚书。谥文敏。
　　沈归愚曰：“文敏性地高明，通释氏教。所作诗左磕右触，皆禅语也。”
　　寿云上人七十
