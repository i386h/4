<!-- { "loadSidebar": true } -->
　　朱竹垞师招同魏水村孙执升陆眉州集李云连书楼分得水字
　　东风亦多情，吹涨一篙水。招邀虹月舟，竞向春波舣。振衣问书楼，登蹑跬步耳。恍从丹梯来，已入青霞里。我师玉局翁，音问违一纪。兹辰独何幸，乃获操杖几。主人营丘仙，矍铄殊自喜。目惟辨罍洗，腹惟贮图史。两翁互抵掌，谈笑忘彼是。妙析天地初，旁通百家旨。诸贤各潇洒，语不挂朝市。壸觞方递陈，竹肉亦清美。斟酌随浅深，应对见条理。向来文字饮，徵逐安足比。诗成识日月，后会良可俟。
　　题金绘友江声草堂图
　　罗刹江边远树齐，松寮兰畹寄幽栖。世人不识枚乘笔，误指涛声在竹西。
　　隔岁逢君又拍肩，苍茫归梦忆江边。白虾紫蟹红莲米，横系松根听雨船。
　　傅泽布
　　傅泽布，字子元，号悦庵，满洲旗人。雍正癸卯举人，历官翰林院侍读学士。
　　和车宜年自圆明园归道中作原韵
　　晓凌残月去，暮带暝鸦还。日落光依树，秋深瘦到山。宦情原自澹，诗意近尤间。回睇苍茫外，归云未可攀。
　　官保
　　官保，字西园，满洲旗人。雍正癸卯举人，由助教历官中允。
　　金台怀古
　　黄金一筑后，七十余城收。渤海通燕市，汶篁植蓟丘。功成人已去，台毁迹仍留。吊古残阳下，萧萧易水秋。
　　陶士僙
　　陶士僙，字中少，号毅斋，湖南宁乡人。雍正癸卯举人，历官福建布政使。有《凤冈诗钞》、《豫章》、《东行》、《西江》诸集。
　　月夜坐谢玉亭园亭
　　何人怜好月，与子共瑶琴。夜肃湖山气，亭空今古心。残烟青一缕，凉露白千林。老鹤何为者，长鸣天半阴。
　　送蒋谂庭宰黔中
　　闻说黔中事，君行我慨然。猿声千岭月，烽火百蛮天。德舞虞廷羽，风清宓子弦。须知怀远意，不事枕戈眠。
　　沈青崖
　　沈青崖，字艮思，秀水人。雍正癸卯举人，历官河南开归道。有《寓舟诗集》。
　　兰州
　　峻绝皋兰路，东冈势渐平。九边通玉垒，万里锁金城。山抱高低色，河流画夜声。雄图分百二，揽辔倍含情。
　　赵北口
　　浮鹢年年灞氵产东，鼎湖龙去翠华空。罟师晒网斜阳外，牧竖牵牛浅水中。春晓苏隄杨柳月，秋深鉴曲蓼花风。重华若举横汾乐，鱼鸟亲人定不同。
　　向日葵
　　满院秋风敛嫩黄，扣槃扪烛望恩光。踆乌万里谁知汝，犹是西倾倚夕阳。
　　蔡时豫
　　蔡时豫，字笠斋，崇宁人。雍正癸卯举人，官黎平同知。有《慈竹园集》。
　　道中喜晴怀舍弟修来
　　晴日徵车里，遥天碧一涯。石田收晚稻，山草隐秋花。仗策心犹壮，巢林愿不赊。卯君行渐远，计日已还家。
　　吴梦旭
　　吴梦旭，字寅斋，广顺人。雍正癸卯举人，官蒙自知县。有《写心草》。
　　旅病感怀
　　冷烟炊饭晚，幽槛负暄迟。善病常防酒，多愁卻废诗。峥嵘头角在，荏苒岁时移。自愧逢迎拙，休猜下董帷。
　　吴象弼
　　吴象弼，字似之，号康臣，海丰人。雍正癸卯举人。有《杞树屋诗》。
　　再抵东阿
　　烟中山色水边村，草树苍黄落日昏。白雁丹枫两萧索，骑驴重过小云门。
　　泰安道中
　　肤寸瞻何处，苍茫合暮烟。秋声秦爵树，沙路鲁归田。闻说徂徕宅，犹存庆历年。停车正东望，凭吊一流连。
　　金陵杂诗
　　幕府山前岁欲残，一龛镫火照长干。冶城南路台空在，淮水东边月自看。地下嘲人陈后主，席前拍板孔都宫。南朝多少伤心事，上得僧楼只倚栏。
　　桃叶渡头秋雨时，木兰舟上酒盈卮。镫前红豆尚书句，眼底青山小谢诗。金粉千年艳牛渚，笙歌一片付乌丝。门前有客如龙虎，可是孙郎帐下儿。
　　舟行杂诗
　　风便喜鸣榔，客心殊渺茫。天随波远近，人与水低昂。极浦回鱼觜，寒镫没蟹庄。鞋山相望处，终日对彭郎。
　　郑世元
　　郑世元，字亦亭，一字黛参，号耕余居士，嘉兴籍余姚人。雍正癸卯举人。有《耕余居士诗钞》。
　　燕
　　日暮差池影，穿花故故频。与君同在客，是处可怜春。戈者无余慕，天涯恋主贫。清明满桃李，蝴蝶过东邻。
　　渡扬子
　　忽闻漰湃声，大江又当面。十年不来游，如与故人见。江光只如昔，我老颜色变。西日没复升，东流去不转。逝者如斯夫，来者亦可鉴。南瞻建康城，北瞰山阳县。当时英雄人，千载一过电。胡为尚役役，临衰感贫贱。
　　新柳
　　善和坊里信如何，蘸绿揉蓝动玉河。禁得轻寒一百六，倦扶头起为春多。
　　客舍心情费忖量，江干一曲女儿箱。羡他绝不关闲事，几个渔舟弄夕阳。
　　曹庭枢
　　曹庭枢，字古谦，号六芗，嘉善人。雍正癸卯副贡。乾隆丙辰荐举博学鸿词。有《谦斋诗稿》。
　　大雾自东阿晓发
　　客梦唤不醒，晨鸡啼喔喔。仆夫戒征车，琅琅振霜铎。明星犹荧煌，轮蹄已纷错。山行忽迷道，曀气歕岚毒。窈郁遮树林，浸淫罩城郭。昏昏阴髳卷，荡荡云海浊。眯空吹若沙，湿衣细如霂。东方忽瞳昽，银山揭赪玉。须臾荡晴空，豁视爽心目。迤逦投前村，川原寄遐瞩。
　　送王书臣佥宪之岭南
　　鬖鬖细柳绿垂隄，二月东风送马蹄。君过岭南春正好，蛮花万树鹧鸪啼。
　　立春日对雪独坐有怀大兄
　　天低泱漭云模糊，冻鸦哑哑城头呼。雪花纷落太于掌，凝矑激射清冰壸。梅花不见冒春雪，但见老树撑庭隅。碎琼细著苔点密，裂玉蟠作虬枝枯。泠然直洗肝胆洁，悄焉不觉形神孤。忆我别家九月九，至今三饮屠苏酒。前年风雪送兄归，冲寒愁折芦沟柳。南来飞雁犹呼偶，何日行随坐相守。思兄此日北堂前，独献春盘翦春韭。
　　钱唐相国分饷上赐郑宅茶寄奉老母
　　穀雨新晴后，头纲驿递初。绿挼双掌细，香迸一旗舒。玉盎梅花喷，银瓶薤叶储。赐先黄阁老，波及大君余。竹里泉声沸，窗间午睡徐。当筵思筍蕨，奉母忆篮舆。旅食经年别，平安数寄书。缄题将远问，藉以慰门闾。
　　蓝鼎元
　　蓝鼎元，字玉霖，号鹿洲，漳浦人。雍正癸卯拔贡，由知县历官广州知府。有《鹿洲集》。
　　台湾近咏
　　东宁大海荒，从古无人至。明末群盗窝，岛夷互窃踞。郑氏奄而有，蔓延为边忌。我皇挞伐张，天威及魑魅。遂使瘴疠乡，文物渐昌炽。川原灵秀开，郁勃不可闭。式廓惟日增，蹙缩非长计。所当顺自然，疆理以时议。勿因去岁乱，畏曀却饭饎。
　　去岁群丑张，揭竿三十万。我旅一东征，倒戈云见睍。七日复全台，壸箪匝地献。可知帝德深，望云争革面。余孽虽时有，死灰谋欲煽。旋起即扑除，夫谁与为叛。当兹振遒铎，教化不容缓。民心原犹水，东西流乍变。弃之铤而走，理之忠以劝。
　　台俗敝豪奢，乱后风犹昨。宴会中人产，衣裘贵戚愕。农惰士弗勤，逐末趋骄恶。嚣陵多健讼，空际见楼阁。无贱复无贵，相将事樗博。所当禁制严，威信同锋锷。勿谓我言迂，中心细忖度。为火莫为水，救时之良药。
　　闽学追邹鲁，东宁昧如障。当为延名儒，来兹开绛帐。俾知道在迩，尊君与亲上。子孝及父慈，友恭更廉让。从兹果力行，诱掖端趋向。其次论文章，经史为酝酿。古作秦汉前，八家当醯酱。制义本儒先，理明气欲王。洗伐去皮毛，《大雅》是宗匠。此地文风靡，起衰亦所望。
　　台地一年耕，可余七年食。寇乱继风灾，民间更萧索。今岁大有秋，仓储补云急。穀贵虑民饥，穀贱农亦恻。厉禁久不弛，乃利于奸墨。徒有遏籴名，其实更何益。估客既空归，裹足此寥寂。何如撙节之，一艘一百石。穷年移不尽，农商惠我德。幸与诸当途，从长一筹画。
　　累累何为者，西来偷渡人。锒铛杂贯索，一队一酸辛。嗟汝为饥驱，谓兹原隰畇。舟子任无咎，拮据买要津。宁知是偷渡，登岸祸及身。可恨在舟子，殛死不足云。汝道经鹭岛，稽察司马门。司马有印照，一纸为良民。汝愚乃至斯，我欲泪沾巾。哀哉此厉禁，犯者仍频频。奸徒畏盘诘，持照竟莫嗔。兹法果息奸，虽冤亦宜勤。如其或未必，宁施法外仁。
　　台邑虽褊小，徵粮视凤诸。（凤山、诸罗二县。）土狭赋独重，民困曷以纾。台湾田一甲，内地十亩余。甲租八九石，亩银一钱输。将银来比粟，相去竟何如。纳粟弊多端，斗斛交相愈。折色比时价，加倍复何居。凤诸虽厚敛，什百台版图。垦多或报少，以羡补不敷。台土瘠无旷，冲压且偏枯。安得相均匀，丈轻三邑俱。征收同内地，含哺乐只且。
　　郡东万山里，形胜罗汉门。其内开平旷，可容数十村。雄踞通南北，奸宄往来频。近以逋逃薮，议弃为荆榛。此地田土饶，山木利斧斤。移民迁产宅，兵之亦龂龂。何如设屯戍，守备为游巡。左拊冈山背，右塞大武臀。既清逸贼窟，亦靖野番氛。府治得屏障，相需若齿唇。
　　诸罗千里县，内地一省同。万山倚天险，诸港大海通。广野浑无际，民番各喁喁。上呼下即应，往返弥月终。不为分县理，其患将无穷。南划虎尾溪，北踞大鸡笼。设令居半线，更添游守戎。健卒足一千，分泛扼要冲。台北不空虚，全郡势自雄。晏海北上策，犹豫误乃公。
　　台湾虽绝岛，半壁为藩篱。沿岸六七省，口岸密相依。台安一方乐，台动天下疑。未雨不绸缪，侮予適噬脐。或云海外地，无令人民滋。有土此有人，气运不可羁。民弱盗将据，盗起番亦悲。荷兰与日本，眈眈共朵颐。王者大无外，何患此繁蚩。政教消颇僻，千年拱京师。
　　宋来会
　　宋来会，字清源，一字清远，号秋圃，德州人。雍正癸卯拔贡。有《近思斋集》。
　　信阳山行
　　历尽中州不计程，信阳已过更南征。肩舆每傍山腰转，石径时临树杪行。远岫横烟人早爨，深林激溜水长鸣。尘埃不到居堪卜，役役空惭志未成。
　　武昌春日绝句
　　嵚崎石蹬倚高楼，楚国春生一望收。直上高楼最高处，平湖门外大江流。
　　张埴
　　张埴，字贡五，号香潭，湘潭人。雍正癸卯拔贡。有《湘帆阁集》。
　　渌口过曹丈中玉宅
　　入口无多路，人烟曲折环。鱼虾秋水市，芦荻夕阳湾。估舶依滩急，僧钟到夜间。黄垆成往事，指点一怆颜。
　　京江夜泊
　　江涛薄暮势微收，铁瓮无风一夕留。邀笛步遥人对月，藏春巷近客吟楼。一声僧磬惊悬狖，数点渔镫动宿鸥。人境蓬莱原未远，金山突兀海鳌浮。
●卷六十六
　　刘统勋
　　刘统勋，字尔钝，号延清，诸城人。雍正甲辰进士，改庶吉士，授编修，官至东阁大学士。赠太傅，谥文正。有《刘文正公集》。
　　登上方寺塔
