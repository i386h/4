<!-- { "loadSidebar": true } -->
　　明季将板荡，盈廷乘纪纲。维公起南服，义勇含风霜。国是既委靡，士气多沮伤。公思力挽之，劲弩千钧张。明体乃达用，所重扶纲常。是时急功利，枢辅谋不臧。公不稍宽假，廷诤多激昂。折槛一逆鳞，窜逐栖江乡。雷霆未息怒，中外申救章。遂兴党锢狱，几罹不测殃。株连数十人，我祖同琅珰。（大王父中允公以石斋先生党祸同下诏狱。）囹圄笺楚《骚》，与公相订商。载之序例中，考据得悉详。其后各赐环，事势殊仓皇。大厦非一木，公身与俱亡。公留心经术，为后学津梁。《周易》与《孝经》，大义多阐扬。所传十二书，存大涤讲堂。诗歌尽散失，家不什一藏。曾贻我祖诗，断墨双缣缃。一字一涕泪，至今留耿光。丰碑何峨峨，松楸何苍苍。系余忝子姓，匪徒梓与桑。典型肃再拜，立马空徬徨。王程迫明发，芜词代椒浆。浩歌北风起，落日吹昏黄。
　　感兴
　　懿彼孤生松，结根南山阿。独立不为好，樛枝施女萝。族类欣有讬，不在雨露多。嘉树不得所，斧斯及樵柯。掩抑无复达，乃怨春阳和。微情感信芳，因风讬微波。徘徊云路长，扬灵意若何。
　　峣峣者易缺，皎皎者易汙。方枘纳圆凿，其势必龃龉。高明坐一室，鬼瞰生揶揄。君子矫自好，岂能贬意趋。盛气招重尤，寒情畏厚诬。埋照匿光彩，被褐怀瑾瑜。先民亦有言，深藏贵若虚。
　　夭桃无修幹，芳桂无直枝。世人悦心目，翻以屈曲奇。缅彼百尺桐，高耸凌云姿。攀折无傍依，菁华空尔为。声色两俱淡，况复摇落时。不惜焦作琴，为君理朱丝。牙旷不可作，千秋谁与期。
　　巨鳞潜深池，好鸟鸣高枝。物性无改移，安知彼是非。化声不相待，和之以天倪。青蝇止樊棘，白璧生瑕疵。良由势使然，扁石履斯卑。何不矫健翮，高举盘天嬉。冥冥千仞冈，弋人何篡之。
　　四序骤回薄，阴魄互亏满。羲和倾其轮，阳戈不得挽。蹇运鹢退飞，危机车下坂。去者日以多，道里阻且远。绝径无通身，歧路不顾返。感叹杨朱子，恸哭亦已晚。
　　苍莽意所適，驾言东出游。离心不可写，日夕结幽忧。夙昔秉微尚，厚期无薄酬。浮沈失志气，艰虞集悔尤。及今未丧宝，黾勉敦前修。逝将息尘虑，长揖归林丘。
　　题山水画册
　　雨霁阳景升，层峦净新沐。无云气自蒸，未叶山已绿。匼匝千万峰，泼染八九屋。何来幽谷声，丁丁响伐木。
　　山阿有嘉树，葛藟其累之。凉飔急吹叶，散落江之湄。欲瞑山更寂，浅渚生涟漪。蒲稗见唼喋，遂起投纶思。得失安可知，一竿聊复持。
　　潇洒几茎竹，槎桠一株木。怪石蹲其旁，怀抱各穆穆。古色兼古心，持此媚幽独。
　　灌木碧逾静，新柳绿可数。春风江上村，残日水西路。樵人负且趋，宛宛危桥度。极浦一帆飞，知投何处雾。
　　篱竹鸣飕飕，枫林落摵摵。霜风晚逾响，草屋日之夕。远烧昏始红，高月淡未白。牧笛忽飞声，断续前坡隔。柴门各家食，镫火出树隙。古路寒烟平，何处见人迹。
　　清晓开荆扉，知有款门者。过桥闻叶声，相见寒林下。竹风吹我书，迎君行未把。君能少住佳，共此倾杯斝。流水宜抱琴，泠泠我心写。
　　隔河种桑柘，蔼蔼浮晴烟。芳芷绣平楚，余霞媚远天。前村曲涧断，荒径长桥连。东皋急农事，晚食迟归田。野渡无人喧，一篙斜照边。
　　结茅秋树根，树声响策策。高天无片云，一室照虚白。远籁喧更静，落叶扫还积。孤兴每独往，涉趣惬所適。岂敢生遐心，吾庐千竹隔。知无载酒人，吾非扬子宅。
　　千岩穷攀跻，绝巘非人境。岂知六七家，卜筑在翠岭。天绅奔石梁，云气出丹井。策杖入浮岚，微茫湿衣领。何当笠泽游，湖天霁万顷。七十二峰青，峰峰浸倒影。
　　四山暗同云，天地一何肃。衰柳凝寒烟，冻禽静且伏。悄然孤篷底，能否斗酒足。近村无镫火，冥濛此焉宿。喔喔天鸡鸣，晨光启东旭。
　　李阳冰般若台篆字歌
　　海山夜黑风雨吼，鲸吞鳌掷蛟螭走。快剑斫断生盘拏，挂上神峰大如斗。陈仓石鼓多差讹，岣嵝磨崖难晰剖。史颉销沈史籀死，六国破体纷刍狗。上蔡丞相变简易，峄山之罘小蝌蚪。永元诸儒竞祖述，《说文》独推许祭酒。后来歇绝六百年，纷纷作者谁其偶。有唐大历李少监，千秋擅名挂人口。斯翁之后直小生，此言不怍亦不苟。君家侍郎三坟记，片石人间重鼎卣。外此落落难购求，传者十遗其八九。我邦薛老峰头石，虬龙二十四缠纠。（石上共二十四字。）围以径尺深径寸，量度不实见者狃。骨屈肉强无折波，长戈短刃屹相受。玉箸双垂折钗脚，金鼎半沈露铁钮。何年飘忽镵高青，牛鬼蛇神脱跟肘。天教斑驳南山阿，不作盘敦狎座右。我来捩眼苦画肚，翻恨摩挲不及手。敲火砺角敢向迩，山鬼呵之野狐守。华岩勒以增宝光，香台销歇亦无有。山川终护虫鱼文，雨淋日炙不得朽。文字千秋面壁青，此是西来无量寿。
　　端砚
　　羚羊峡暗秋月高，紫云一片沈江皋。欲散不散能坚牢，风纹水纹相周遭。穷渊蕴结而甄陶，石工下缒斤斧操。诛求窟穴驱鲸鳌，羊肝鲜割微腥臊。拊不留手濡其膏，白叶芭蕉青葡萄。中有浮动千溪毛，纱帷画静松风颾。琉璃匣底鸣嘈嘈，夜郎之波牂牁涛。百川砥柱归宣毫，赓金石声宁非豪。
　　宿羚羊峡
　　冯夷幽宫鸣鼓钟，老蛟吟啸吹逢逢。十洲彻夕击竽籁，一气呼吸千万峰。风号水戛声不了，后声飘压前声小。霎飒蓬窗雨又敲，竹鸡啼破春山晓。
　　暑雨后坐月
　　雨洗月逾洁，气寒光转幽。露萤不自夜，风树欲先秋。烹茗籁遥起，拂琴泉暗流。清宵不成梦，心迹两虚舟。
　　立秋
　　一夕得秋气，商声飒几回。西风不可触，千籁万山来。百感起遥集，流年惊暗催。井梧何太急，飞叶上平台。
　　几阵疏疏雨，残荷尚发香。秋衫天与健，午榻竹先凉。露洗明河白，云衔落日黄。萧斋一蝉噪，光景似林塘。
　　所得
　　所得乃清气，世喧难与言。文章蓬巷老，霜雪布袍尊。万态竟何有，一灵能久存。自家金石响，不必出柴门。
　　万安桥
　　拍岸洪涛跨半空，空中七十四垂虹。人骑鳌背千层浪，衣卷潮头万里风。襟带几邦山海会，梯航终日岛夷通。端明善政绵金石，词翰风流两绝工。
　　珠江夜泊
　　五羊城下十洲通，楼阁宵涵蜃气空。百越女牛星拱北，三门笳鼓水归东。戈船潮暗琵琶月，珠寺沙香茉莉风。回首可怜偏霸地，渔镫几点浸鲛宫。
　　秋日刘邻初招集罗山堂话榕城旧胜
　　提封汉代古诸侯，百越岩疆百雉楼。旗鼓对开天半壁，女牛分拱海东瓯。山藏城内皆三岛，水到门前即十洲。多少衣冠来避地，至今名胜擅风流。
　　霸图荒服足称雄，千步球场草棘中。城角晓吹榕叶月，塔镫宵飐荔枝风。石幢有字铭唐观，铜漏无声滴宋宫。往事销沈那可问，秋山莫放酒杯空。
　　辛未九日登乌石山
　　高台宜旷壑宜幽，尽把遥天爽气收。万井远烟松外暝，千冈平照雁边秋。衰容绿酒还酡面，短发黄花不插头。齐把茱萸香满手，海风吹啸上林丘。
　　山南山北转纡徐，筋力虽衰兴有余。济胜岂须寻蜡屐，探幽祇合坐篮舆。踏残黄叶前朝寺，剔遍青苔过客书。怀古登高两敻绝，不应虚度闭门居。
　　西湖杂诗
　　珍重游人入画图，亭台绣错与茵铺。宋家万里中原土，博得钱塘十顷湖。
　　珠襦玉匣出昭陵，杜宇斜阳不可听。千树桃花万条柳，六桥无地种冬青。
　　舟过金利墟
　　鹧鸪飞上古祠啼，蕉叶墙高竹路低。惆怅相思不相见，木棉花发日初西。
　　归舟杂诗
　　间人不放去投间，日日寻间是强颜。今日野夫间得否，一帆双眼万千山。
　　落帆去陟飞来寺，半日听泉亦夙因。不为归舟宁有此，溪山何负退休人。
　　商元柏
　　商元柏，字今素，嵊县人。康熙壬午举人，官诸城知县。有《商氏剡藤诗钞》。
　　游仇池坞访道初和尚
　　一径盘旋上，巉岩不可攀。白云藏野寺，黄叶满秋山。人语晴烟外，禅心碧水间。蒲团随意坐，倦鸟带云还。
　　李莲
　　李莲，字石湖，号少峰，锺祥人。康熙壬午举人，官南昌知县。
　　石城
　　晋代衣冠空薛萝，石城埤堄尚峨峨。镇雄江汉山增险，藩撤孙吴水不波。混一方知臣力瘁，忧危孰料女戎多。废兴堪下千秋泪，若问浮名心已磨。
　　莫愁村
　　村锁寒烟定几秋，居人尚说锦缠头。无情最是春来水，流尽桃花不管愁。
　　秦文超
　　秦文超，字伟士，长沙籍无锡人。康熙壬午举人，官浦江知县。有《涵村集》。
　　燕中吟
　　贞女耻自媒，大儒耻自衒。古人藏岩穴，贤声动州县。安车聘不出，明王犹北面。季代重制科，词章罗英彦。士气日以靡，士心日以变。四方窃名流，被褐来畿甸。滥刻诗与文，彼此相夸诞。朝暮马厩中，欲乘阍吏便。东阁与西掖，千金重一见。是曰通声气，不惜身卑贱。有时关节灵，凤池叨首荐。得意骄后生，衣钵相流传。亦有不得志，奔竞日云倦。譬彼倚市门，色衰遭人谴。穷通由彼苍，岂必事攀援。徒丧廉耻心，千秋汙笔砚。不见韩范辈，浩气留书卷。
　　周于德
　　周于德，字是辅，号笔山，保山人。康熙壬午举人，官德化知县。
　　过滇楚忆旧游紫溪山寺
　　十里松阴盖紫溪，昔年曾借上方栖。行来绝顶千峰合，俯瞰诸天万象低。地僻不惊林鹤梦，云深常任谷禽啼。何时再遂登临约，一任山灵索品题。
　　王之球
　　王之球，字天玉，雒南人。康熙壬午举人。有《欢山堂集》。
　　文社待友人
　　草露迷荒径，林风荡小桥。同人期昨夜，结社待今朝。秋水连天动，村烟带日消。伫怀前路客，散步尚逍遥。
　　感怀
　　懒性从今惯，愁颜隔岁生。百年能有几，一事浑无成。望日怀君国，摊书忆父兄。记存金石语，谁悉此中情。
　　贾璚升
　　贾璚升，字月坞，长子人。副贡，官上杭县丞。有《客窗诗集》。
　　望匡庐山
　　指顾青牛谷，遥空隔翠微。云从山脚起，江向石根围。洞鹿衔花卧，炉烟抱树飞。庐山真面目，可许一摧归。
●卷五十六
　　查慎行
　　查慎行，初名嗣琏，字夏重，又字悔余，号初白，海宁人。康熙中以举人召直南书房。癸未赐进士，改庶吉士，授编修。有《敬业堂集》。
　　（王渔洋曰：“夏重诗，黄晦木先生常比之剑南。余谓以近体论，剑南奇创之才，夏重或逊其雄，夏重绵至之思，剑南亦未之过，当与古人争胜毫釐。若五七言古体，夏重丽藻络绎，宫商抗坠，往往有陈后山、元遗山之风。”）
