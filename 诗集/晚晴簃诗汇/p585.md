<!-- { "loadSidebar": true } -->
　　四百年前旧里门，扁舟经过惨离魂。道旁瓦砾余荒市，劫后荆榛蔽废村。游宦已抛三径去，先畴曾有几人存。伤心谱牒无寻处，空见前途战垒屯。
　　天津
　　万古渔阳郡，东流枕九河。地形雄碣石，水势接滹沱。瀛草依京近，寒潮入夜多。庚申今几载，薄海尚悲歌。
　　题顾亭林先生诗集后
　　胜朝吴下一诸生，毕世栖栖旅客情。高蹈自希庞隐士，传经未让郑康成。昂藏大志期追古，忧患余年尚论兵。即诵诗歌亦奇健，犹能吐气截长鲸。
　　方濬师
　　方濬师，字子严，安徽定远人。咸丰乙卯举人，由内阁中书历官广东肇罗道。有《退一步斋诗集》。
　　直庐夜宿感怀
　　飒飒西风夜正阑，独依禁篽畏清寒。聊将闲散容吾拙，敢诩文章副此官。一枕渐催乡梦近，九秋谁念客衣单。南来鸿雁应相识，期尔成行振羽翰。
　　莫漫愁肠借酒浇，平生意气未全消。官如赵壹惟长揖，人是陶潜肯折腰。身世已轻蝉抱叶，名心早息鹿藏蕉。何当催起羲和辔，十丈朝暾望眼遥。
　　示子艾十弟
　　刘家好兄弟，并世琨与舆。奕奕隽朗才，列在西晋书。美玉生蓝田，斯语洵不虚。为学务精一，筑堂题童初。汝当少小日，避乱辞乡闾。一作入赘婿，东望常怆如。忽忽四五载，问讯凭双鱼。田园日以荒，骨肉日以疏。叔母依岭表，思儿少轩渠。虱官我尤恧，扰扰等鸭猪。幸与笔墨亲，砚池含玉蜍。去年喜弟来，开樽倾浮蛆。深恐学久废，离群而索居。但得文史足，岂徒衣食欤。宜兴老鹭洲，家世夸六储。经师兼人师，词章皆绪余。咿唔值静夜，听之乐只且。本根贵培植，枝叶胥芟鉏。莫贻博士议，持券空买驴。祖训更勿坠，宝田勤耕畬。阿兄负狂癖，豪气难蠲除。甘处颜巷陋，羞曳侯门裾。笑煞公孙宏，诡服沽清誉。海水自浩瀚，井鼃胡拘墟。两眼镜澄澈，一心云卷舒。所愿既如此，所业敢忽诸。始勤忌终怠。半途慎踟躇。
　　示从侄臻荫
　　吾家盛甲第，河库为权舆。厥后二十科，榜上姓名书。祖德培植远，岁月几盈虚。记汝赴京国，岁在丁巳初。淮北纷干戈，烽火遍里闾。田园尽荒芜，尔我蚁虱如。我抱风木痛，衔血哀皋鱼，长途尔为伴，谋失系我疏。说饼杂豆麦，充肠多芋渠。马氏蓬门中，嚄嚄声无猪。室罄如悬磬，镜暗空藏蜍。何以驱忧患，<木审>酒浮春蛆。南北苦流离，六载三移居。赋性赖坚忍，讵谓豁达欤。艰难奉慈母，家无儋石储。劳劳齑盐问，可怜灰烬余。天恩亦云厚，槃带匪思且。期汝嘉禾植，恶彼莠草锄。望汝奋骐骥，驽材嗤蹇驴。善米与性禾，丰稔验经畬。篝镫照缥缃，明月来庭除。而翁咏子衿，风尘羁客裾。五十尚勤学，乡曲流名誉。丰城跃剑气，光射牛斗墟。行见甲坼萌，春雷惊发舒。高曾贸矩矱，箕裘宜勉诸。雕鹗出秋尘，直上毋踌躇。
　　游七星岩归漫赋
　　自从官京师，趋车畏尘坌。今兹簿领间，偶发游山愿。良朋约三五，各诩腰脚健。甫出城北门，田畴绿草蔓。分秧劳农夫，荷蓑立水面。南方节候早，于此乃益见。云重头似压，径仄踵欲穿。七朵奇峰悬，相看目惊眩。高者天可倚，低者地能旋。猛如狮象卧，雄如兵甲顿。排如玉筍班，焕如霞锦缘。峥嵘纷起伏，崱屴争后先。左得右已失，此舍彼复恋。巍巍天门开，露出摩尼殿。了无斧凿痕，五丁力恐逊。放胆步石室，披襟豁烦闷。长桥中央驾，绵亘拖匹练。初愁阴冷甚，继觉情景变。半空一滴水，声若碎玉片。涓涓不停住，遂尔成回漩。可是骊龙醒，含珠时喷潠。再进境愈佳，晓天明一线。持梃击石鼓，噌吰音自远。惜哉钟久哑，常抱不鸣恨。我行足渐软，颇悔游未遍。禅房且栖息，蔬筍具晨膳。老僧前致词，使君得毋倦。汲泉瀹新茗，清腴胜阳羡。归来整匡床，酣睡抛书卷。好山复入梦，岚翠增妍蒨。忽然大雨倾，满身珍珠溅。阿香持北斗，霹雳闪紫电。斯时两腋轻，凌风任推转。飞上最高峰，寒气逼衫袨。众星落我手，抱之金光缠。一笑开双眸，摩挲端石砚。
　　闻子箴兄入觐北上用子由中秋见月寄子瞻诗韵奉怀
　　凉秋夜静天宇高，朝天使者拈吟毫。吟成对月发遐想，银河耿耿疑飞涛。我从岭南别天子，七载光阴若流水。炎荒迢遰望京华，烹茗怀君中夕起。起开砚箧磨墨丸，墨池黑讶痴蛟蟠。手挥笺牍倩谁寄，冬冬衙鼓声清寒。燕蓟风尘异淮汴，十丈软红素衣变。重携旧曲谱《霓裳》，当筵年少停歌板。请君更话三神山，巨鳌首戴千钧坚。蓬莱瀛洲近咫尺，拄笏笑向东溟看。豸冠巍峨容色好，献书尚记台中草。圣主端知蔡挺悫，淮阳讵使汲黯老。年来金穴不改贫，宦游我亦同心人。彩云环绕冰轮出，锁闱却忆长安客。
　　至韶州忆途中所见山水甚奇漫赋一诗
　　葡萄绿酿春江潮，烟波浩渺山周遭。峰峦无数列篷底，卧看船与山争高。长河太华在何许，足所未蹈心空劳。眼前好景莫虚过，不吟毋乃山灵嘲。千变万化各有致，丹青妙手终难描。鹰起鹘落连复断，虚蹲狮伏雄而豪。天门詄荡悬日月，石友拱揖陈冠袍。自从入峡至中宿，置身福地真逍遥。琵琶形势实险要，芙蓉颜色疑镌雕。归猿尚留古洞邃，杀鸡殊觉荒坑遥。洭斟涟湟界南北，九疑直上偏岧峣。参天竹树碧阴合，沁人心目红尘消。嵌空玲珑台槛巧，观音岩下滩声骄。龙头猪婆间鳖背，旺水册里还高桥。曹溪法乳贯白土，孟洲筑坝通黄茅。呼童且觅蒙里李，得仙那乞绥山桃。天遣吾侪富游迹，十年不调奚牢骚。兹行真足夸同僚，买鱼沽酒停双桡。微醺倚枕梦鹿蕉，塔铃惊醒来南皋。
　　杨岘
　　杨岘，字见山，号庸斋，归安人。咸丰乙卯举人，江苏候补知府。有《迟鸿轩诗集》。
　　题沈公周诗稿后
　　虞阳逢瘦沈，今之杜浣花。交余诗是介，输尔古为家。爽气洗山绿，奇怀猎天葩。箧中富新制，读罢痒同爬。
　　寓斋外野冢
　　贫余归葬少，乱后上坟稀。烽火惊魂窜，川原战血肥。暮云闻鬼哭，落日见乌飞。作客楼头者，频番泪湿衣。
　　为潘麐生题刘泖生遗墨
　　前年才哭刘宾客，去年又丁高达夫。奇事浪传伏剑死，忧心生怕窃钩诛。世间不少歧尾蝎，盆底苦无三足乌。书札斩新忍重读，起听檐雨声声粗。
　　柏景伟
　　柏景伟，字子俊，晚号忍庵，长安人。咸丰乙卯举人。分省补用知县。有《澧西草堂集》。
　　东归
　　溅溅汧水流，郁郁陇山色。从军人归来，倚马行得得。偶贳一壶酒，斜挂锦鞍侧。故乡风物好，客心一何怿。却念时事艰，西顾空太息。
　　田家杂兴
　　木以不材寿，王以在璞完。君子贵俭德，荣禄胡可干。涧松何郁郁，岩柏何盘盘。岂不雪霜侵，而能保岁寒。华靡众所趋，寂枯性所安。厉此千秋节，俯仰天地宽。
　　李士棻
　　李士棻，字芋仙，忠州人。咸丰乙卯副贡，官临川知县。有《天瘦阁诗草》。
　　寄酬朝鲜李锦农徵君
　　李杜与苏黄，名震天壤内。惟苏官较高，亦屡遭迁劾。今读四家文，俨与经史配。穷困备一身，华声及千载。君生古人后，心在古人队。昨从海外来，揖我申謦欬。异域定石交，同姓结深爱。捉笔书生平，字字见肝肺。挚性俱缠绵，豪情各慷慨。屡临天补楼，把酒终日对。妙誉溢坛坫，英词耀槃敦。辇下诸耆宿，咸喜识风裁。分手何怱怱，一聚便难再。天疆实限之，积怀渐成痗。梦魂飞傍君，河山不能碍。连岁遗我书，吟身知健在。远物纷见投，如获珠百琲。嗟我少壮时，志尝慕鼎鼐。谓宜蹑青云，树立追前辈。即今年四十，竟与初心背。辛苦博一官，未敢傲丞倅。风尘厌奔走，奇穷久益耐。还蜀无稳期，室人定交谇。琐琐陈旅状，君应悉梗概。闻君入幕府，仗剑历边塞。徐卿雅重君，青眼优盼睐。君抱惊世才，畏进而嗜退。蓄念在名山，学道迹宜晦。所愿勤著书，光洁绝疵颣。吾侪犯世忌，无日无尤悔。百为难一成，此事未可废。勖君兼自勖，藉作韦弦佩。勿忘畴昔盟，埙篪鸣异代。夜就短镫檠，苦吟酒频酹。迸泪缄寄君，东向发长慨。
　　奉赠廉昉先生
　　先生非石隐，束志卧蒿莱。乡觅无何有，辞拈《归去来》。文章能立命，仙佛迸为才。得不低头拜，追陪襟抱开。
　　与世本无竞，闭门宜病身。细思开口处，难得会心人。公独收迂腐，吾将谥懒真。为儒丁此日，出处一酸辛。
　　青衫
　　青衫落落首重搔，检点奚囊剩宝刀。霜叶打窗风力紧，冰花团屋月轮高。诗含正味分清茗，衣怯严寒靠浊醪。香草美人渺何许，一镫相伴读《离骚》。
　　赠莫子偲
　　卅年流誉满词场，湖海交游尽老苍。学海世推黔帜志，荐章今许古循良。篆书突过当涂李，诗格兼摹双井黄。一事笑君憨胜我，陈编敝簏侈收藏。
　　沈棠溪至赠所撰古文刻本别逾十年君今年七十有七犹以著述自课情话移时皆切磋语也
　　打门声急入门亲，与说频年去住因。肯念故交探近状，错援古事料今人。士如画饼名无用，树易成阴德有邻。莫怪上书干宰相，昌黎多病愧长贫。
　　易佩绅
　　易佩绅，字子笏，一字笏山，龙阳人。咸丰乙卯优贡，历官江苏布政使。有《函楼诗钞》。
　　青神舟中望峨眉
　　自从坠马艰脚力，密迩灵山阻登陟。青衣江上雨初晴，遥见云端苍翠积。舟人谓是峨眉峰，相距百里了可识。我目顿挟心神往，八十四盘以亲历。奇标独出五岳外，睥睨中原亘西极。上拄九重真宰座，中罗亿万神鬼宅。蚕丛能自立区宇，精爽先造此岩壁。江湍如驽舟如箭，俄顷南下几曲折。忽失遥峰不可寻，但见平峦障空碧。由来贤杰在高远，反为卑近宵小隔。我初感之三叹息，继思显晦理亦得。至人可望不可亵，有余不尽终莫逆。君看天际片云飞，悠悠舒卷谁能测。
　　池州江中望青阳九华山
　　去年华岳停鞭处，饱看莲花第一峰。白下今来几萍梗，青阳又见九芙蓉。愁心江上云千叠，残梦天涯路万重。赖有名山作奇状，经过时为破尘容。
　　游平山堂
　　曾履蚕丛若坦途，平山合作蜀冈呼。三千世界孰夷险，六一先生今有无。兵火频经陈迹在，江淮中立此堂孤。山僧好客期重至，万本荷花寿老夫。
　　华阴风雨
　　二十年前匹马行，三峰向我最分明。而今隐约风云里，只听群仙笑语声。
　　我有奇珍玉井莲，携来旧地证前缘。洗头盆水一弹指，散作甘霖洒大千。
　　朱承栻
　　朱承栻，字秀珊，号保甫，海盐人。咸丰乙卯优贡，官遂昌训导。有《听秋馆吟镐》。
　　村居
　　四月村居好，欣欣景物妍。柳塘风影软，荷浦雨声圆。听妇谈蚕事，呼儿插鹤田。柴门多绿树，幽鸟晚啼烟。
●卷一百五十五
