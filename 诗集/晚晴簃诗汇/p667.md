<!-- { "loadSidebar": true } -->
　　龆岁迎高轩，客座睹妙墨。初知学波磔，涂鸦常侍侧。甚荷容觕顽，陋质许磨试。睽违重相见，吹竽滥清职。学步瞠乎后，蹒跚怯无力。同时侍从班，公书最杰特。天然擅风华，意不假雕刻。比来愈高卓，下笔成典式。台端索靖碑，论古诣精域。喜闻前驺过，寒厅觐颜色。久别犹虚庸，盛望愧难塞。骊驹不可维，送行已曛黑。探怀出绢素，怱怱那敢迫。请附书簏行，期寄邮筒得。郡斋知近山，春秋好登陟。使君今苏黄，摩崖待镌勒。
　　奉寄献恭叔父
　　寒澌缓缓回春流，闸河不任浮轻舟。空斋腊去六十日，短梅疏花为客留。梅花留客看春雪，三月西湖有此不。浙中山水夙缘重，官辙过处皆曾游。昔来趋庭不谒郡，潇洒题诗八咏楼。今来下车谕父老，邻邑人识新君侯。中年最乐奉亲事，况自官舍涓兰修。愉愉门内涤牏器，善气已动舆人讴。琦也弱岁从诸父，僧院镫火春徂秋。栖鸦暮满窗外树，斜月照见低枝樛。依稀此景但畴昔，辗转人海嗟萍游。新岁岭外有消息，阿叔奉檄归梧州。仲兄怱怱别数月，踪迹尚滞藤溪头。惘然当别念家事，未敢孟浪干时忧。都门送人已屡屡，居者不去宁无求。颇思十亩有收获，胜似朝市为身谋。高堂康健慰游子，宁赡邸费无归休。亲慈自望可树立，力薄欲进途无由。求才正亟汰冗长，太仓鼠雀能勿羞。还家温清帅群季，何有郁郁思八驺。
　　盘江铁索桥复成寄安义蒋镇军炳堂
　　潜蛟生角隘潭穴，击水飞行越危岊。浮槎木石互撞扌必，严隒冲波半偏裂。长虹战衄失首尾，波落江心见丛铁。二三残絙远可数，窸窣犹鸣阴雨节。江流入夏悍且深，朅来一苇愁行人。蹑空讵有鞭石手，駴目更甚缘橦身。健儿触险尔勿矜，善泅常遇龙蛇嗔，衡流赪尾坐太息，延颈望有仁人仁。觥觥镇军顾我语，期我重来兹役举。千金之诺果如响，万口同讴固其所。峰回一转见栏楯，耸碧流丹映烟雨。导行一骑已欣欣，方驾群驺相衙衙。炉锤百炼力无惴，沤泡万钉巧能补。众材骈列直中弦，巨缆下垂句若股。谛观颇识巧工精，小憩都忘行役苦。当年当辙弄螳斧，捣穴偏师絷穷虏。飘飘大纛自舒卷，如此釜鱼何足武。牙门分筦般输籍，次第庀材料山泽。澜沧之制今宛然，更念西征恢旧驿。纪功莫忘奢香名，访古欲搜庄蹻迹。要令千里通滇池，亭堠画一悬旌旗。建牙出为方面守，古有举者勿废之。利民岂必创奇绩，凿空不若培其基。铁官矜贵铁政急，欲健元气忘疮痍。知君默默用此意，实事求是良可师。暄妍共爱山姜笔，小李画图纪风日。灵蠵赑屃能驮碑，深镌傥取吾言质。
　　题林文忠公京师日记
　　沧桑胡变为人迁，终古蓬瀛在日边，远想严徐供奉盛，犹居李郭中兴前。委蛇初若无奇节，忧乐於时属大贤。自省虚庸曾窃禄，后生坠涕读兹编。
　　和珍五同年汉上见怀
　　倦客心情未耐官，蹉跎弥觉去乡难。十年泥爪如过梦，此度参商最损欢。在树嘤鸣殊可感，解装食息得都安。雪残新见庭柯绿，怅倚黄昏独自看。
　　<马怱>马行城是好官，都人犹惜欲留难。何劳远蹠须争道，未有刚肠怯失欢。几日题襟从汉上，重来观弈向长安。登临知切先忧抱，楼上君山尽日看。
　　病间独坐寄默园
　　负尽流光又过春，窗前夜雨绿荑新。堪怜丸药心情细，乍可繙书卧起频。扁鹊视人当未病，维摩贤我是无身。年时任率何须悔，莫向东风枉自陈。
　　去年今日诗
　　去年今日犬台上，纱縠禅衣造膝时。岩阶岂无群獬廌，凝听清禁漏声迟。
　　嫌如绛灌阻长沙，不惜伾文占禁衙。霜鬓雪眉忧国瘦，委蛇中度激昂差。
　　凤德栖栖览九州，尊王所以事诸侯。《春秋》独盛公羊学，竟取何休说黜周。
　　捐灰徙木意无已，敢议庙中羔兔蛙。在昔圣人刑两观，不搜根柢治萌芽。
　　法如日月食於私，别立条流但售欺。世有龙钟周伏柱，不忘数典是吾师。
　　会盟定用国成子，筦计无如范大夫。万族戴天无怨苦，一人稽古定訏谟。
　　贺涛
　　贺涛，字松坡，武强人。光绪丙戌进士，官刑部主事。
　　肯堂以诗倡吴先生先生之弟熙甫先生张君采南李君和度熙甫先生之子千里
　　往复酬和积十馀篇涛不能诗肯堂强之乃依其韵而错杂用之勉成一首
　　吾师性好客，亭园极遐赏。高宴无虚日，嘉客时来往。酒政酷汉吏，诗律密秦网。张李争出奇，范子才无两。群雄不相下，建国各分壤。小侯执贽来，听命甘诮谤。郡县 不敢居，退思乘一障。忆我二十馀，抗志薄今曩。良马脱羁络，千里犹莽苍。盲进不知退，力竭仍思强。岂料遇仲达，唾手收曹爽。蚁垤恐颠踬，嵩华恶能上。范子笑其旁，瓦缶击之响。怜彼蜩与鸠，不使控草莽。趣我令当阵，怯夫胆忽放。纵横大敌前，那复计弱壮。思酬知己恩，胜负不设想。请师备良药，将疗灌夫创。
　　过天津肯堂留饮用山谷次晁补之廖正一韵见赠依韵和之
　　筝弦在耳酒在口，老范为诗胆如斗。謇博意兴何超然，日以诗歌相往还。既得薛君与鼎立，何又援我厕其间。我自受形尘世上，孤怀那肯邀人赏。茫然四顾吾何从，自投所向归桐城。桐城大儒世与齵，岂屑稽古如桓荣。不事公卿乐处士，知音四海惟吾子。大匠门下多瑰材，散栎见收殊可喜。群贤会合古所难，伯牙琴为锺期弹。得与良朋日欢饮，云路悠远何须攀。吾师罢官我何望，将从子言归故山。
　　刘孚京
　　刘孚京，字镐仲，南丰人。光绪丙戌进士，授刑部主事，改饶平知县。有《绣岩诗存》。
　　题画
　　觚棱寒日闇重闉，记隐金门几度春。却为丹砂乞句漏，似闻人诵《北山文》。
　　酬陶子祥
　　尘海劳劳尽化城，藏舟移壑误长生。东方避世初非隐，柳下卑官不碍清。敢以出山忘远志，悔因千禄贸时名。而今未老思回首，愧尔宾筵颂瑟声。
　　空山
　　独坐万缘起，空山非寂寥。市声腾野马，海色隐神鳌。北望疑天醉，南来耐客嘲。天涯有芳草，魂断不须招。
　　杂诗
　　秋风肃天地，蟋蟀鸣阶陲。华月明秋光，流影入清池。独夜不成寐，起坐吟且悲。我行始孟冬，今秋犹未归。不惜道路远，所悲岁月驰。身世复何论，素心亦已违。抒情焉所告，援笔歌此词。
　　孤鹤海上来，集君白玉墀。鸿鹄游万里，辑翼君家池。秋兰被长坂，蒲荷生绿陂。园葵依崇墉，女萝缘高枝。重阴霈膏泽，晔晔含光辉。懿彼君子德，忘此孤生悲。孤生良独难，聆我感激词。
　　吴庆坻
　　吴庆坻，字子修，钱塘人。光绪丙戌进士，改庶吉士，授编修，历官湖南提学使。有《补松庐诗录》。
　　甲辰仲冬赋呈葵园师
　　大道委榛莽，率土无夷庚。群邪狎白日，中馗沸鼯鼪。天步丁艰难，幹国求良桢。外谘吾洲俗，上契三代程。讲舍盛兴作，条教一再更。堂堂大国楚，匪独文儒鸣。缅维咸同间，龛难多书生。流风笃忠悱，馀芳扇湘蘅。如何兰渐滫，异说恣纵横。乱苗必恶莠，谁为折其萌。贱子忝持节，擿埴嗟冥行。握枢在宗圣，致用先穷经。畔道文必黜，析疑经始明。但严泾渭别，无召水火争。钱朱企曩轨，历久垂芳声。材薄愧弗任，持禄常屏营。
　　并世有硕儒，方雅镇流俗。幸厕籍湜伦，韩门仰培沃。暌离过廿稔，失喜访灵麓。拙工倚大匠，隐栝到曲木。奉手请旧业，蒿目悼危局。俯仰身世感，愀焉轸心曲。小子有狂言，勤拳效忠告。古称不朽三，造物靳庸福。南菁经解编，东华史宬录。传讽遍海内，学子匄膏馥。投簪味道腴，勤学资先觉。甄文重流别，姚李踵芳躅。孔传刊伪文，班书证疑读。遐哉千禩业，悉数屡更仆。葵心倾太阳，匪曰智卫足。公当勉加饭，弟子行抱蜀。
　　少小苦羸疾，中岁疾良已。西南驰王程，江山壮玉垒。意气高岷嶓，险阻穷筰徙。期搜蜀才彦，持以献天子。適遘庚辛交，冬狩纪诗吏。冲寒赴行在，伏阙泪盈眦。明年还京师，儤直近丹戺。草奏引古谊，论迂駴俗耳。往岁乘滇輶，暑雨涉万里。津梁行告疲，占爻得艮趾。何图被恩命，沿潕下沅澧。岁晚暂投装，百惧而一喜。喜者亲丈席，谭经竟源委。惧者臣精亡，无繇振穨靡。蠠没方期岁甄校无隙晷。遽遭病魔侮，瞑眩不可止。引疾幸得请，感极转汗泚。岂不睠芳华，升庭采兰芷。上负吾师期，下负横舍士。赠言意深厚，三复重嘘唏。朝廷纳群策，下士有葑菲。安得一謇谔，靖彼万谲诡。敝庐有孤松，贞幹无曲理。蕲保岁寒心，明明指江水。
　　和琴志
　　云外匡君宅，山中《梁父吟》。娱亲得高寄，报国矢初心。厝火颠危局，虚车著作林。此邦关学盛，谁与振元音。
　　奉命典试云南留别政垣诸公
　　华发年来已满簪，岂期乘传采南琛。十科取士颁新令，六诏宣风有嗣音。刍狗醯鸡笑文字，蛮花犵鸟付讴吟。友朋漫为劳人惜，老鹤犹怀万里心。
　　沈曾桐
　　沈曾桐，字同叔，号子封，嘉兴人。光绪丙戌进士，改庶吉士，授编修，历官广东提学使。
　　题徐鞠人同年北江旧庐图
　　海王置官烧琉璃，迤南有井清且漪。北江先生旧卜宅，百年徐子来居之。北江抗疏击权贵，头颅分与欧刀期。天王圣明臣不死，投荒万里百日归。徐子起家官禁闱，风流文彩高山思。读书尚友眼如月，燕坐观世争虫鸡。甲午之年海水飞，徐子忧国如輖饥。袖中一疏帝动色，坐决成败如蓍龟。惜哉玄黄有翻覆，九关虎豹吁可悲。君门潭潭士气死，柴户奉母莱衣嬉。中庭花发莺乱啼，高堂绕膝孙含饴。岁时伏腊召亲友，上堂鞠<月卺>陈一卮。僧弥法护自师友，一门妇子无嗃嘻。人生此乐讵易得，天意枯菀真难齐。玄冬凛冽谖草萎，眼枯泣血惊乌栖。后先死孝真一辙，麻衣雪涕称孤儿，我昔升堂拜圣善，图中光景犹能追。观河性存面已皱，论交十年倏路歧。春风劲厉河冰澌，送子执手情凄其。他年史笔传滂母，更溯机声镫影时。
　　张士珩
　　张士珩，字楚宝，号潜亭，合肥人。光绪戊子举人，直隶候补道，加四品卿衔。有《劳山甲录》。
　　陪张湛存先生入崂访逄公栖止感赋
　　岧峣高不极，选胜共登临。涧壑随峰迥，烟峦障日阴。摩天悬壁峭，访古入岩深。欲问幽栖处，云封不可寻。
　　九水崖循曲，千岩路转迷。高山深莫莫，客子意栖栖。石咽泉声细，松虬日荫低。紫芝如可采，乘兴更攀跻。
　　萧端澍
　　萧端澍，字雨根，号水卿，三台人。光绪戊子举人，官武昌知县。有《赏松石斋诗存》。
　　春日听徙南道人弹琴
