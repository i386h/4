<!-- { "loadSidebar": true } -->
　　尹继善，字元长，号望山，满洲旗人。雍正癸卯进士，改庶吉士，授编修，官至文华殿大学士，加太子太保。赠太保，谥文端。有《尹文端公集》。
　　次孙端人韵送别王次山锺仲恒
　　金汁江头雨未收，行人欲别意还留。离觞共劝他乡酒，落叶初飞满路秋。一顾空群传冀北，万山何处忆蛮州。知心自是难分手，况值天涯久宦游。
　　过燕子矶游永济寺偶用壁间韵留赠默默上人
　　每过云蓝便系船，非关前路受风偏。秋残野岸丹枫冷，水落空江翠壁悬。月色微茫僧入定，钟声断续客初眠。回思十七年来事，似与名山有宿缘。
　　读刘皋闻便是离家莫忆家句有感再用前韵
　　老去逢春与转加，轩亭喜傍水之涯。须知小住谁非客，即便同归那是家。拟上虚舟还载酒，更邀别院看移花。枯枝落水皆堪赏，何必樽前有丽华。
　　和袁子才新春见赠
　　桃源咫尺谪仙人，春浪初生递锦鳞。爆竹声中消短鬓，梅花香里著间身。云归野岫光何淡，雪霁平林景更新。每有诗成先寄我，老来笔墨转相亲。
　　壬午七月石庵学使重过西园话旧仍用不系舟小集韵
　　积雨初收晚吹凉，西园留客对晴光。重来渐觉知交少，庚辰同事诸人已去过半。老去空添鬓发苍。远树烟笼锺岭翠，平池波泛藕花香。衔杯话到当年事，残暑疏星句未忘。石庵见赠诗有“坐来残暑间新凉，檐际疏星带烛光”之句。
　　栖霞胜处易句留，记否前番韵屡酬。松柏惯逢如旧雨，溪山正好是新秋。石庵適自栖霞来。君应回首吟晴黛，我亦相思梦碧流。何日联镳苔径里，招携同上最高头。
　　壬午秋日刘圃三学士重过西园喜赋二章仍用见赠韵
　　槛外晴空豁紫襟，西园重喜共登临。幽窗风过莲香远，曲岸烟凝柳色深。话旧频倾留客酒，问年易动感秋心。老来握手情弥笃，宁祇论诗是赏音。
　　迢迢旌节度江关，暂坐浓阴积翠间。恰喜青云来旧侣，程鱼门、严东有两中翰继至。相看翠竹似清班。池开练影明斜日，秋送蝉声咽小山。知有椿堂时在念，片帆转眼又西还。
　　重阳后再游摄山接鹤峰前三日夜游摄山诗依韵和答
　　直似蓬莱境，休夸金谷园。虚亭悬木杪，远水接山根。露下苍苔润，风来落叶繁。静中闻鸟唤，可认是啼猿。
　　极目鸿飞处，凌空塔影高。山明如冠玉，崖叠似奔涛。茗碗垆香伴，诗囊酒榼挑。胜游知几度，莫厌马蹄劳。
　　忆昔登临始，犹然草树荒。穿林开曲径，凿石起层梁。池映天光满，桥通练影长。四时花柳色，不异锦屏张。
　　西园小集后花下独坐有怀子才仍叠前韵
　　幽栖岂是薄功名，厌说林深鸟不惊。白发时陪新弟子，青山也爱旧书生。承欢谁似饶其乐，舍肉还多见至情。子才每将食品携归奉母。料得冰楼无底事，横琴坐对月轮明。
　　近赠芝兰种满除，巡檐采采孰相于。窗前鸟静间欹枕，竹里镫明夜读书。见面难如千里外，论交喜在廿年余。小仓也仿栖霞意，闻又新添水一渠。随园新开小池。
　　送高南畴赴贵州臬司任
　　共挂一帆轻，时予将入都。何堪唱《渭城》。离杯空有约，时南畴提调秋闱，未得面别。别句不成声。日霁霜仍暖，沙明水自清。故人前路少，雁影恰逢迎。
　　万里苗疆路，黔山我旧过。峰高云傍马，磴险手攀萝。努力青霄远，伤离白发多。漫云非泽国，处处慎风波。
　　和袁子才冬日寄怀韵
　　枫林红叶带霜飞，记得江干送马蹄。歌到离亭声断续，人分淮浦影东西。年来夜雨添新梦，画里青山忆旧题。临别为子才题《烟云如意图》。千里相思君识否，斜阳满树暮云低。
　　林园拜赐仰皇情，愧我年衰列上卿。廿载风花看几度，三春桃李喜重生。山连蓬岛峰还翠，池接昆湖水更清。纵有诗篇忙里得，那如把酒韵同赓。
　　陈宏谋
　　陈宏谋，字汝咨，号榕门，临桂人。雍正癸卯进士，改庶吉士，授检讨，官至东阁大学士兼工部尚书，加太子太傅。谥文恭。有《培远堂集》。
　　登碧鸡山呈尹制府
　　隔山相望觉山高，才上山头山又小。尽日登高与未足，举头还羡他山好。朝来云气接苍茫，须臾日出何分晓。碧鸡凭眺山海空，恍若置身青云表。汪洋万顷俯滇池，一片澄波状缥缈。鸢飞鱼跃尽天机，旷观弥复抒怀抱。仰止于今属景行，追随咫尺钦师保。
　　尹会一
　　尹会一，字元孚，号健余，博野人。雍正甲辰进士，官至吏部侍郎。有《健余诗草》。
　　居庸关
　　莽莽关山起暮愁，乱云层叠隐危楼。雕弧控满清宵月，画角吹残紫塞秋。旅梦无端空索莫，归心何事更夷犹。燕南碧草还飞蝶，已见桑乾带雪流。
　　上元夜雨
　　片雪江城未落镫，万家箫鼓尚喧腾。衙斋禁酒清如水，座客垂帘静似僧。香谢梅花迷槛月，寒惊诗梦沁壸冰。玉楼人醉东风里，遥向乌台望未曾。
　　张廷瑑
　　张廷瑑，字桓臣，号思斋，桐城人。雍正癸卯进士，改庶吉士，授编修，官至工部侍郎。
　　丙午八月分校京兆试用壁间韵
　　秋高锁院觉深沉，时共诸贤探邓椅。常恐骅骝空过目，敢言桃李欲成阴。研经辛苦看华鬓，报国文章本素心。藻鉴高悬逢永叔，遥知玉树自森森。
　　陈祖范
　　陈祖范，字亦韩，号见复，常熟人。雍正癸卯贡士，乾隆壬申举经学，授国子监司业衔。有《见复诗草》。
　　四照轩杂咏
　　作主是云山，客来常掩关。春兼中酒意，人共落花间。吟入松风韵，愁开水镜颜。暂时容寄傲，昏黑不知还。
　　嗜奇复爱旷，今日此相遭。虬幹排空走，云根到地牢。窗中分岭色，树杪泻江涛。物象都殊异，缘知作者劳。
　　晚过尚湖
　　放棹乘朝色，空明欲上天。中秋半篙月，初日一湖烟。书卷随身在，潇湘即眼前。几时寻钓叟，闲憩碧云边。
　　感秋
　　人生弦上筈，流光迅于矢。春鸟畅欢情，秋虫感衰耳。万籁乘时鸣，一心异悲喜。中宵不成寐，转辗揽衣起。今人未尝生，古人未尝死。欲求不死方，从师悔晚矣。
　　梦述
　　自从别家来，十夕九梦亲。父念子行役，不因存殁分。存为倚门望，隔形不隔神。殁为空中魂，魂依游子身。危高山之巅，栗深水之漘。悲哉同行子，生独为鲜民。白云处处多，天涯见无因。
　　与星旋释
　　尔我各异趣，青山为之媒。尔心与山静，我心对山开。山意不将迎，能通彼我怀。书声杂梵呗，瓶钵偕尊罍。大道固无碍，何从起嫌猜。推窗月皎皎，梅花点苍苔。
　　古意呈北平黄公
　　孤桐抱高韵，根株半生死。伐为爨下薪，灰灭分应尔。幸蒙君子听，惊诧笑相视。弦以园客丝，徽以九寡珥。一弹再三叹，危苦不余鄙。是时帝张乐，铿鋐动宫徵。此器独渺默，别调寄山水。峨峨复汤汤，谁不充其耳。黄金铸子期，夙心固如此。
　　答任翼圣计偕留别
　　往还多面朋，孰是心所同。乡举忝伯仲，时论推云龙。一友教四方，一匿影蒿蓬。相见苦不易，终岁欣相从。得窥所学富，饱闻议论雄。冥搜力沈著，集益心虚冲。乌能石攻玉，愧用莛撞钟。圣籍久黯黕，迟子发群蒙。斯行匪干禄，要展经术功。析理戒穿凿，守道无穷通。钓鳌不钓鱼，君家有任公。
　　桐城方贞观寄诗稿书赠
　　渊明嗟道丧，人人惜其情。非止口嗌哇，惟恐风波生。就令诗言志，有怀讵能倾。转喉防触讳，顺吐必逆攫。摭拾为大尤，塞兑乃得宁。漫云教温柔，本无不平鸣。肺腑一字无，月露连篇盈。掩卷想谁作，曾不得主名。以兹继《风》《雅》，真赝谁能争。我读贞观诗，则知贞观诚。轩豁露肝膈，拓落轻讥评。出语中道要，破的无浮声。惜哉两白首，未能常合并。
　　闻任翼圣亡
　　秦淮载笔后，一别如雨绝。我伏闾里中，懒不事干谒。每有当路人，无端愿交结。（邵公基、王公安国。）叩其所从来，谓君向若说。乃知迹虽疏，风义极真切。忆昔言别时，赠我句卓杰。自拟赤城霞，谓予姑山雪。雪寒尚皑皑，霞光忽沦灭。沦灭胡足悲，层霄已照彻。
　　七夕读杜诗牛女篇
　　小东摭列宿，穷极呼穹苍。谓犹具官臣，尸素空周行。玉川祖其意，《月蚀》诗张皇。口实资《骚》赋，驱使到天章。星辰亦良苦，为人任短长。其中牛与女，津津口加详。七夕河汉明，下土举头望。儿女致私祝，竖儒乞芬芳。缘饰多故事，琐细语不庄。惟有杜老诗，引义陈大纲。拨疑见本根，辞家敢颉颃。
　　北山归途
　　展墓归经洗马池，佛庐山店与田畦。人行镜里清光杳，秋在篱边秀色低。一一空回入市担，声声报晚上墙鸡。安能更得身强健，出郭缘源数杖藜。
　　偶成
　　梦余支枕听更时，无限幽怀祇自知。人在尘中万蚁战，身如曙后一星危。间生烦恼因观史，懒更推敲废咏诗。喜有寒梅能解事，十分春信到南枝。
　　杨炳
　　杨炳，字蔚友，号筠谷，锺祥人。雍正癸卯一甲三名进士，授编修。
　　秋夜同胡石圃访林一凡
　　荡涤烦嚣梦寐清，萧疏眉宇紫芝情。幽居杳不离城市，结社还须免送迎。月透窗棂光照席，风传漏鼓响催碪。归逢醉尉休予詈，故李将军未有名。
　　张江
　　张江，字百川，号晓楼，南城人。雍正癸卯进士，改庶吉士，授编修。
　　赠何从之
　　白驹苍狗两茫茫，吹笛沧洲六十霜。老去伏生双鬓短，饥来臣朔一身长。青镫尽夜偿文债，补被谁家稳睡乡。莫叹故园松菊冷，袁安曾耐雪中僵。
　　王步青
　　王步青，字汉阶，又字罕皆，号己山，金坛人。雍正癸卯进士，改庶吉士，授检讨。有《鸴鸠草》。
　　探梅
　　残雪前村路，开时杖屟忙。一枝横竹外，几树带斜阳。风定余香在，云深别坞长。欲归还小立，新月满衣裳。
　　竹里晚眺
　　疏篁雨过夕阳明，半亩荷塘秋气清。正欲隔篱呼酒伴，刚逢别浦送蝉声。地偏长结枌榆友，性远还寻鸥鹭盟。一榻草堂高卧稳，东山千古有余情。
　　胡蛟龄
　　胡蛟龄，字凌九，泾县人。雍正癸卯进士，改庶吉士，历官户科给事中。有《起亭诗钞》。
　　同冠峡
　　一水中盘纡，绕作羊肠曲。夹岸两苍龙，并以神力束。飞空舞爪牙，数里势相属。饮涧喷寒泉，琤琮落碎玉。散成轻雪花，聚入澄潭氵录。跳珠偶一霑，朱炎失蒸溽。缅彼昌黎叟，兹地蒙采录。人与境千年，美句谁能续。孤踪幸一过，聊以资遐瞩。相戒勿题崖，庶免山灵辱。
　　龙湫潭
