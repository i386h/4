<!-- { "loadSidebar": true } -->
　　铅黄眯目两旬余，梵宇临高快意初。一带河流来苍莽，四天楼阁敞晴虚。登场禾黍秋将晚，入望烟林叶半疏。暂向僧寮话陈迹，风回清听散钟鱼。
　　题桐城张相国赐园泛舟图
　　龙眠山对赐金园，管领烟霞荷厚恩。今日重开休沐地，白沙翠竹宛江村。
　　碧流如带隔红尘，画舫兰桡荡绿蘋。未便一竿江海去，波分太液足垂纶。
　　凤雏绕膝彩衣斑，问字传经得暂间。谷口锦茵花冉冉，林间歌管鸟关关。
　　石坚水净同标格，丽景秾华信化工。自喜平泉随草树，年来长是坐春风。
　　汪师茗侍讲寓斋同年小集
　　娟娟玉露滴清圆，净洗新凉水碧天。稠叠壸觞丛树下，凌兢马影夕阳边。深杯到手辞难却，好语如珠断复连。欲继高吟还自笑，强安一字苦拘牵。
　　呼酒当筵更劝君，十年几此坐论文。酸咸自辨间中味，聚散还同霁后云。良夜流光欣共赏，萧斋风物得平分。鹓鸿台阁年来满，鸥鹭忘机恋旧群。
　　汪由敦
　　汪由敦，字师茗，号谨堂，钱塘籍休宁人。雍正甲辰进士，改庶吉士，授编修，历官刑部尚书，加太子少师、协办大学士，旋罢协办，官至吏部尚书。赠太子太师，谥文端。有《松泉诗集》。
　　表忠观
　　朱门古殿明湖曲，玉座凝尘舞蝙蝠。三世五王同一堂，一一英姿耀冕服。斗牛占象霸图开，市中术者豫章来。劲旅摧巢八百里，都兵破越穷天台。闭门天子孽自作，妖鸟罗平扫如箨。铁券功名衣锦城，丹青图画凌烟阁。《杨枝曲》罢天亡唐，江东端不失孙郎。打球御马于阗带，英雄意气何堂堂。枕畔金铃惊五夜，罗刹奔潮千弩射。玉册金符尚父名，新罗渤海纷相下。五百功臣息战尘，三楼画栋照千春。牢盆海上横戈日，何意江山作主人。奕叶依然承土宇，宫殿排云事歌舞。卵鷇家家按籍来，器服年年输内府。八十年来王气消，石镜尘昏大树凋。箧书虽满客归国，折简无烦又入朝。子阳季孟空雄壮，自作安丰甘退让。居人生不识干戈，父老至今思保障。陌上花开缓缓归，歌声已断昔人非。青蘋无复村农荐，芳草空留羽士悲。龙山突兀余残照，可怜异代还祠庙。阶墀赑屃立丰碑，句奇语重褒忠孝。剔藓扪碑一慨然，短墙邻并玉津园。江外冬青缠野草，珠帘何处问通天。
　　赠张公子（故邑侯海宁张权大先生子由敦，童子试时出公门下。）
　　懦术雍容讲艺时，卢前王后感心期。十年未脱诸生籍，一顾终惭国士知。畏垒尚余他日泪，横山仍结故乡思。寒镫萧寺无人问，憔悴西华鬓欲丝。
　　晚春即事
　　廿四番风送好春，赏心多负物华新。山桃林杏怱怱过，賸与丁香作主人。
　　摇漾春波没钓矶，一泓新渌净苔衣。请君亟赏空明境，莫待杨花扑面飞。
　　归卒歌（冠裳保，正黄话满洲护军。雍正九年，北路出师，沦准噶尔者十有余年，间道脱归，得赐召见。歌以纪之。）
　　雪压沙场鼓声死，主将知名半成鬼。仓皇士卒强偷生，马蹶弦摧被驱箠。缚来生口不知数，不死饥羸亦疮痏。却逃斧锧得全生，分隶寨桑囚迤里。囚系空惊岁月长，雁来鸿去阅星霜。东望陇云千万叠，思乡日日泪千行。七度莽逃逃未脱，路长径绝遭遮遏。追还鞭血溅沙红，浸向冰川寒水泼。久在虏中习虏语，到此无猜相尔汝。间行偷得生马骑，何意重逢旧时侣。茫茫白草南驰去，部落名王亲肺腑。羽书传送赴皇都，子死妻亡迷处所。父老来看讶老苍，尺籍稽名识编伍。回首俄惊十八秋，论年直欲同苏武。自言俘虏耻余生，狼籍疆场何足数。丈夫志不问妻孥，蝼蚁区区缘恋主。艰辛阅尽邀天鉴，双阙云开果重睹。天子行秋巡近甸，阅射宫门蒙赐儿。奏对令操蒙古音，历历垂询屡称善。记来旧事总依稀，说到交锋胆犹战。复还故秩缀蓝翎，顾影自惊观者羡。当年徵发若云屯，何幸生还拜主恩。蜀道只今多战垒，蛮烟几许未招魂。
　　予以康熙辛丑壬寅来热河寓徐文定公半山堂今三十年矣感而有作
　　昔坐翠微间，摊书白昼间。至今成皓首，重此对孱颜。谢墅烟云杳，滦波日夜潺。平生几游历，也当故乡山。
　　宣城
　　苍然来暮色，归鸟敬亭云。舟檝今朝谢，山程首路分。此邦多大雅，诗格至今闻。隐吏思梅福，何时与论文。（时耦长先生自泰顺谢病归。）
　　陈德华
　　陈德华，字云倬，号月溪，安州人。雍正甲辰一甲一名进士，授修撰，官至礼部尚书。
　　送辛锡传表兄之官中州
　　仙才久冠上林枝，又见分符捧檄时。百里莺花香自撷，一官书剑静相随。多才好作《梁园赋》，乘兴还题《艮岳诗》。政简鸣琴胥就理，清声应早达彤墀。
　　王安国
　　王安国，字书城，号春圃，高邮人。雍正甲辰一甲二名进士，授编修，官至工部尚书。谥文肃。
　　游蒜山
　　杖策期我侣，极目烟岚飞。披径蹑层冈，缘源面修埼。空水寒无姿，淡绿生已微。蹉跎一老僧，隔涧开山扉。延客坐松寮，梵响生清机。谷幽光易暝，江远声逾稀。众籁窅然合，心清无是非。憩久神弥惬，徒倚怛忘归。举手谢前岭，逶迤穷林霏。
　　山光引游子，窈窕乘险绝。路歧情屡眩，径错兴逾发。修竹翳层阴，危松缀残雪。众鸟寂无声，骚屑林响彻。石气入昏冥，川光互漂撆。岸转失来踪，溪明得前陌。白日下江皋，余霞荡晴碧。夕岚落千寻，空色递相激。握手寻旧蹊，一一想所历。忽看江上月，遥遥挂萝壁。
　　汪德容
　　汪德容，字云尺，钱塘人。雍正甲辰一甲三名进士，授编修。有《重阆斋集》。
　　初夏游灵鹫冷泉韬光三生石诸胜
　　遵途越平冈，揽胜憩灵鹫。朱夏一以深，嘉禾郁如绣。天宇犹清和，微阴蔼岩岫。泚泚碧玉流，风渝漾晴縠。爱此清且冷，尘土一涤漱。飞泉乱人语，空翠滴衫袖。悠然遗世情，遂去款云构。
　　山行不知疲，苍翠列万变。芙蓉插空青，应接耳目眩。云窦窈以深，幽花烂且绚。屡造灵异区，还思隐沦彦。巍巍三生石，兀突眼中见。遗事缅泽公，夙缘洵堪羡。扪萝一长啸，千峰虚籁遍。
　　入山复出山，合沓自朝暮。余兴犹未阑，更踏招提路。山阁俯乔林，凭虚敞遥顾。既惬物外游，遂凌沧洲趣。微雨凤林钟，残烟辋川树。荷风送轻凉，归桡狎鸥鹭。于焉成赏心，逍遥乐其素。
　　陈浩
　　陈浩，字紫澜，昌平人。雍正甲辰进士，改庶吉士，授编修，历官少詹事。有《生香书屋诗集》。
　　江郎三片石
　　伟哉造物真好奇，雕镌万象成险巇。江郎山高千丈顶，有石三片如穹碑。我欲问山灵，立此将何为？得非上有太古字，用纪天开地辟图书未启之文辞。置之禹迹不到处，万古不令人见之。巨灵赑屃鬼斧削，古苔班驳苍藤垂。盘盘松桂隐蒙密，山坳小构江郎祠。三君兄弟并年少，雍容被服仙官仪。前行便入九闽路，秋山不断天风吹。
　　过仙霞岭
　　星轺步步蹑危梯，直上层云万岭低。闽越一关开道路，乾坤放眼豁端倪。泉通海气穿云落，鸟带蛮音隔竹啼。欲向高空留姓氏，磨崖新试擘窠题。
　　过贾阆仙墓
　　最爱长江簿，诗篇回绝尘。吟肩余耸削，文胆独轮囷。落叶荒祠里，孤坟野水滨。仙灵如寂寞，应忆孟家邻。
　　钱修亭前辈招同汪谨堂吴鸣珮李玉洲徐晋叔诸同年集香树斋看山桃花同用昌黎山石诗韵
　　当杯不辞酒力微，看花莫待繁英飞。一年春事才过半，海棠未放山桃肥。两株红白傍仙馆，竹深苔净尘埃稀。花开几度缺吟赏，念之不异渴与饥。朝回日暮猥见召，同人下马轻款扉。是时云阴天宇低，风吹细雨烟霏霏。移镫斜照愈妍好，绛纱作幔珠成围。花香雨气杳莫辨，但觉芳润浸人衣。一杯酹花还共劝，脱略礼数忘拘鞿。夜深沉醉未忍别，折花满把冲泥归。
　　题沛上人松月传心小照读卷中方望溪先生文对雨成十四韵
　　上人人天师，翻经了三藏。能参真实义，一洗庸愚障。桐城方先生，可否素不妄。颇闻高僧传，结构烦哲匠。先生既归老，余亦就闲旷。师意独勤勤，杖策时相访。朝来出锦囊，小现菩提相。松风一何清，水月光宕漾。妙明不染心，幻影证无上。方耽禅味深，忽骇文澜壮。恍若韩昌黎，破格赠文畅。感旧增欷歔，抚卷独惆怅。夜雨声涔涔，添我秋池涨。泼墨洒云烟，为师作供养。
　　和齐次风侍读四月九日独游陶然亭即目韵
　　下直端居兴有余，独携藤杖当巾车。小亭地回穿芳径，古寺僧间写梵书。揽胜偶来人迹外，观空已到佛生初。谁能会得陶然意，云影天光总自如。
　　题同年汪谨堂尚书临黄庭内景经卷后（是日，并观《黄素》真迹及王虚舟前辈摹本。）
　　墨花四照云生壁，玉版笺凝冰雪色。一粒丹砂九转成，抽毫直接神仙迹。宣和题字何足疑，世有识者当心知。（《黄素》前有宣和题字，云：“晋王羲之《黄）庭内景经》。董思白《书品》定为杨羲书，盖本黄伯思之说也。且喜神物在人世，得公妙笔能传之。想公下笔时，不知笔在手。临池恍惚灵境开，中有洞天名小有。紫微南岳坐琼台，列侍蓉冠鸣珮玖。金环约臂两青童，采采琪花斟玉酒。忽然墨雨飞空来，元气荡胸风入肘。方圆自我结构遗，不系若惊神独守。此书后出千余年，遂与《黄素》争后先。前辈见之应避席，世间石本空雕镌。我生愿作主书史，链骨未成将老矣。可得从公乞数行，往问山中许道士。
　　题玉井莲图送马力畚之任阌乡
　　维扬马君志尚古，遥指扶风旧乡土。耸身欲上太华峰，十丈花前筑书圃。金精生水出玉泉，香穿九地达九天。天鸡一鸣海波涌，初日正照花光鲜。仙人倚杖顾之笑，君家去此四百年，此来倘欲寻真源。傥然即之杳然去，惟见风叶翻田田。君才今世岂易有，初授一官怜白首。九州星野划雍豫，百里关河接襟肘。侧身西望青芙蓉，略如鱼戏莲叶东。为君把酒话往事，春风送别毋怱怱。城南杜，赵郡苏，一贤两地称名殊。后之视今犹视昔，有人更画《苏城图》。我作是歌非数典，莲花妙法无尽转。
　　寄李玉洲同年
　　一醆遥飞驾谪仙，赐环兼许住林泉。梧冈凤老仍巢阁，笠泽花深好放船。落月屋梁频夜夜，临风书札又年年。吴淞远隔三千里，携手何时共醉眠。
　　自郧阳回舟再过重滩
　　送客桃花水，迎人乱石滩。船从千丈落，春到九分残。风幔且高卷，云山须再看。去时新绿柳，飞絮已成团。
　　秋夜舟中对月书怀
　　楚江烟水阔，暮色横西林。凉飙涣微波，泠然清我心。何人隔秋浦，月下弹鸣琴。我欲往从之，沧流杳难寻。感此三叹息，望古怀知音。
