<!-- { "loadSidebar": true } -->
　　幽居林壑小，款客暮天青。乍卷云千叶，仍飘雨数星。野虫鸣蟋蟀，山果熟梬楟。苦说盘飧少，相邀醉绿醽。
　　辽阳城
　　忆从东国经行处，千里王程尽叆江。疆域虽殊风景似，万山不断到辽阳。
　　游医巫闾
　　黄月东升黄日落，秋郊旷朗风萧索。薄暮游踪取路归，犹将回马瞻云壑。云壑万重游不成，石棚穴漏泉流声。旷观亭已埋幽草，转见千秋万古情。
　　宝应舟中
　　海上归槎迥，淮南返棹轻。湖茭添客馔，隄柳入诗情。兴废徒怀古，关河正洗兵。翻悲身历碌，终是绊浮名。
　　晓至山阳
　　一夜扁舟霜满篷，棹歌声在月明中。渡头寒鸟噤无语，踏折枯枝逐晓风。
　　宝廷
　　宗室宝廷，字竹坡，郑献亲王济尔哈朗八世孙。同治戊辰进士，官至礼部侍郎。有《偶斋诗草》。
　　杂诗
　　无名何必求，有名何必避。有名与无名，皆我身外事。天地生我身，与众原无二。悠悠流俗中，何劳自矜异。今朝有酒钱，正可谋一醉。醉后欲题诗，迷离不成字。
　　六月二日作
　　孤愤填胸怒不禁，一阳安得退群阴。有怀报国知何日，无力回天剩此心。草欲当风惭弱质，葵思向日抱愚忱。举头阊阖高千丈，路绝丹梯迥莫寻。
　　九日偕镜寰公玉少甫稚甫大儿二儿饮八里庄酒家醉后登摩诃菴东南石楼题壁
　　大海西风烽火收，佳辰与客上僧楼。残年屈指犹余几，行乐无时况觅愁。
　　偶成
　　解忧堪贳酒，况复对黄花。官罢人同惜，家贫我自嗟。夕烽南海火，古戍北庭笳。何日销兵气，吾生幸有涯。
　　岱顶题壁
　　独立众山顶，乾坤一望收。九州皆在眠，四岳尽低头。日月窗前涌，云霞槛外浮。何时重策杖，岩壑遍登游。
　　金沙道中
　　驿路回旋弯复弯，崎岖不惮屡登攀。云拖雨气横过岭，风卷滩声倒上山。画意诗情随处见，乡愁旅恨暂时删。千重峻阪前途阻，何日仙霞返故关。
　　瓜州夜泊
　　野旷烟昏月未升，波心夜泊旅愁增。荒洲戍近先闻鼓，远浦舟来但见镫。拍岸风涛流滚滚，隔隄云树望层层。唐家旧镇今何在，翘首江天叹废兴。
　　石门舟中即景
　　风翻轻浪碧悠悠，两岸桑林送客舟。莫讶此间风景异，水光山色近杭州。
　　许景澄
　　许景澄，原名癸身，字竹筠，嘉兴人。同治戊辰进士，改庶吉士，授编修，官至吏部侍郎。谥文肃。有《许文肃公遗诗》。
　　和子裳中秋作
　　小园松竹尽环围，水槛烟明撤烛辉。对月几人犹绿鬓，入秋易怨是瑶徽。路穷星汉家何处，书滞长安雁亦稀。毕竟一年今夕好，遣愁莫负羽觞飞。
　　赋赠梁星海鼎芬
　　如锦花开满洛阳，独回松格傲繁霜。茂陵壁立秋无恙，玉宇高寒梦未忘。渡海题诗珊树丽，登楼汎酒荔支香。名山青鬓诚难得，坐看浮云起灭忙。
　　七夕奉怀洪文卿阁学
　　满地横流仗一壶，宵分看剑忆风胡。三年泥雪曾如梦，万里星河想不殊。觇国屡询回纥马，筹边待献月支图。灵槎西望多佳气，惭愧飘零到柳蒲。
　　直北星躔变旦昏，锋车自此罄黄坤。日南烽火忧时泪，江表弦歌待士恩。早识禁中需颇牧，暂令域外料曹孙。庙堂驾驭增新政，好待归朝借箸论。
　　题画
　　一径坡陀里，山行已早秋。乱峰回落日，瘦马倦长邮。渔渡枫林暗，人家槲树稠。休文饶古致，展卷思悠悠。
　　柬袁磢秋同年时初授芜湖关道
　　十年台妙最知名，今日欣看直指行。天下军输缗算重，大江锁钥雅歌清。徙戎深念烦江统，谕蜀风流羡马卿。缄取相思驰万里，汉家帛雁正南征。
　　联元
　　联元，字仙蘅，满洲旗人。同治戊辰进士，改庶吉士，授检讨，历官内阁学士。谥文直。
　　大观亭和袁重黎韵
　　危亭鹤俯啄，奇石兽仰搏。林衣青缤纷，山果丹璀错。洼疑仰叵罗，凸俨弯繁弱。张之嵇生琴，韵以洞庭乐。佳客赏心同，主人嫌酒薄。湛醪乞芳邻，轰饮吸巨壑。清浊一中之，贤圣欣所讬。哦如坚金撞，契比蕤铁跃。浮澜耸层观，胜寄标夙约。未觉秋为气，浮云扫萧索。时乎多忧虞，兴到足斟酌。青鹄瞰楼船，白蝯论秘钥。海图开曲纡，善策戒肤廓。东<今戈>思前筹，北供伟庙略。师以后直强，弈贵先几著。雄藩规朱蒙，铭勒靖松漠。方将封云亭，毋为安蝘蠖。
　　何如璋
　　何如璋，字子峨，大埔人。同治戊辰进士，改庶吉士，授编修，历官詹事。有《袖海楼诗草》。
　　赠源桂阁故侯
　　轻盈舞袖绾双鬟，洗盏殷勤劝小蛮。含恨低翻旧时曲，一声声是念家山。
　　留髡送客日初斜，相约春游兴又赊。记取清明好时节，墨川东岸看樱花。
　　宾筵酒馔翻新样，乐府笙歌倚旧声。沿习太平唐代舞，诸伶白首说西京。
　　潘衍桐
　　潘衍桐，字菶庭，号峄琴，南海人。同治戊辰进士，改庶吉士，授编修，历官侍读学士。
　　雨中过峡石驿
　　驱马度重关，殽函隐约间。钟鸣知寺近，云翳欲无山。险路频年熟，劳生几日闲。杏花开几树，倩汝照酡颜。
　　西园杂咏
　　一桥纳群影，影百不可摹。仪徵文笔佳，有记如绘图。寻之路三折，究与虹腰殊。夜半荷花开，清香襟袖俱。
　　一径入寒云，万竹昼深碧。红英尚迟吐，照此春月白。幽林不逢人，癯鹤有行迹。半琖绿茶香，无言对凉夕。
　　刘廷枚
　　刘廷枚，字叔涛，吴县人。同治戊辰进士，改庶吉士，授编修，历官祭酒。有《慊斋诗钞》。
　　丁丑人日张幼樵侍讲健盦太史朱砚生侍御汪柳门司业顾皞民水部许鹤巢曹紫荃两舍人集于归砚山房即席次柳门韵
　　盍簪几辈喜相随，椒酒春开酌玉卮。交淡祇应来旧雨，官闲不禁赋新诗。东坡合共神仙望，南阁咸深景仰思。除却二三同志外，草堂韵事有谁知。
　　鲍存晓
　　鲍存晓，字寅初，会稽人。同治戊辰进士，改庶吉士，授编修。有《鲍太史诗集》。
　　独酌
　　一碧了无际，衔樽起浩歌。悲笳闻贼垒，远道阻天戈。满目鱼游釜，全家雀在罗。秋风吹不已，日暮渺山河。
　　世变已如此，天心胡可知。秋来愁里路，劫满局中棋。家散身逾重，时穷道不疑。是谁能解事，相与尽寒卮。
　　洪良品
　　洪良品，字右臣，黄冈人。同治戊辰进士，改庶吉士，授编修，历官户科给事中。有《龙冈山人诗钞》。
　　赤壁于清端公祠
　　独拜荒祠绕薜萝，堂堂遗貌壮山河。清名白日雷霆动，故老青天涕泪多。千载招魂悲宋玉，一龛香火伴东坡。雪堂夜静虚明月，风马云旗缥缈过。
　　楚怀王墓
　　沱水弯环齿墓门，峣关归魄夕阳昏。当年已雪商于恨，三户亡秦尚有孙。
　　庾台
　　昔书《枯树赋》，如见庾兰成。故宅空文藻，荒洲绕县城。远烟三澨晚，残雪五溪明。萧瑟登台意，悲风日暮生。
　　荆南讲院晤王子寿先生
　　先生壮岁谢簪缨，归卧沧浪白发生。自谓羲皇陶靖节，许身稷契杜文贞。渚宫花老啼莺尽，梦泽云荒断雁征。愧我周南久留滞，巴山夜雨梦春明。
　　魏迺勷
　　魏迺勷，字吟舫，德州人。同治戊辰进士，历官江南道监察御史。有《延寿斋遗稿》。
　　露筋祠
　　碧湖云树噪栖鸦，古瓦笼烟草径斜。一片秋帆残照里，野风吹折女郎花。
　　陈将军歌
　　将军面白如书生，十五二十能将兵。杀尽青徐贼百万，河北草木知姓名。财帛妇女无所喜，纵横雄辨富文理。下马辄乘书画船，昂藏走入扬州市。扬州繁华天下无，豪门藏垢多贪汙。灌夫生平惯使气，麾斥大滑如庸奴。庸奴恃势公行赂，良懦含冤莫能诉。身余一剑报不平，坐持短长得远戍。远戍乃至黑龙江，获谴不为薏苡囊。铁衣摧残壮士死，英魂犹得守边方。边方帅府镇沙漠，羊羔饮罢无所作。马革弃置不上闻，逾岁泉台尚寂寞。寂寞谁怜鼙鼓臣，有真御史为乞恩。吾乡荐绅思旧伐，合词吁请动至尊。得旨建祠祀将军，吁嗟乎！将军有功于齐鲁。神之灵兮在东土，东人祀君君不吐。卫青去病何足数，李广不侯已千古。
　　齐孝孙占魁坠塔歌
　　百尺塔，七尺身，广川得孝女，涿鹿见孝孙。孝女出华胄，孝孙为细民。民何知，有至性，一言能愈祖母病。民何能，有卓行，一死能代祖母命。浮图对峙督亢城，上有乌鸟肠断声。濡血下染土花紫，孝孙万劫犹长生。吁嗟乎！儒家侈口谈伦理，全而归者常言耳。我方据案讲《孝经》，废书一叹泪如水。
　　蔡以瑺
　　蔡以瑺，字季珪，萧山人。同治戊辰进士，改庶吉士，授刑部主事。
　　月夜
　　一径入昏霭，渺然吟思生。楼台团远雾，镫火闪层城。古月发新趣，幽悰落世情。徘徊恋情话，窗外斗参横。
　　陶模
　　陶模，字方之，一字子方，季水人。同治戊辰进士，改庶吉士，官至两广总督。赠太子少保，谥勤肃。
　　咸丰丁巳六月芦雨盦观荷至者十九人用古诗十九首韵得客从远方来
　　濯足弄涟漪，临流清且绮。水乡苦少山，一发青尔尔。芦苇声萧萧，听雨合蒙被。入山何用深，巢许或不解。坐中几诗老，一杯应惜此。
　　戊午六月从沈南一陈子松两先生及张倬云沈谱笙诸君观荷芦雨盦欢饮至月上始罢用少陵丈八沟诗分韵得放字客字
　　临水结茅菴，位置自清旷。芙蕖若亲人，灼灼窗前放。布席面澄波，遥峰淡相向。酒酣一散步，烟际闻渔唱。
　　对酒溯前游，转瞬一年隔。少壮不自励，岁月真虚掷。安得二三子，裹饭挟书策。烟萝相与娱，胜作风尘客。
　　寿生寺晚步
　　纵目青冥外，飘然兴独赊。夕阳明远水，暝色在寒鸦。溪抱僧居小，林藏细路斜。鬓丝无限意，重为惜年华。
　　吴大澂
　　吴大澂，字清卿，号恒轩，又号愙斋，吴县人。同治戊辰进士，改庶吉士，授编修，官至湖南巡抚。有《愙斋集》。
　　正月二十八日宁乡益阳道中作
　　和煦天光杂嫩寒，阴晴不定计程难。土膏滋润泉回抱，山脉纵横气郁蟠。万户烟稠村路滑，一犁雨足水田宽。老农不识绣衣使，笑指鸣驺是大官。
　　二月朔日益阳道中遇雨作
　　细雨濛濛泻绿渠，时逢野老担园蔬。万竿修竹萧疏影，半坞长松僻静居。茶市将忙初试翦，秧田未插尚悬锄。个中别有王维画，一树梅花一草芦。
　　二月二日龙阳道中作
　　山村如画里，小市两三家。几担白莲藕，一篱黄菜花。草霑旗角湿，柳拂帽檐斜。津吏逢迎熟，行人静不哗。
　　袁思韠
　　袁思韠，字锡臣，贵阳人。同治己巳补行己未、辛酉、壬戌三科举人，官内阁中书，广西候补知府。
　　过江南
　　溟濛烟雾锁沈潭，翠帐笙歌夜宴酣。谁识水云空阔里，满船明月过江南。
