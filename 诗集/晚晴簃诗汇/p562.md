<!-- { "loadSidebar": true } -->
　　黑云压天天欲崩，奇气郁狱忠魂青。精灵千古讬片石，碧血黯淡波痕腥。身后流传代能守，钱李递藏非一手。文人珍赏到吾师，出处相依得其偶。朅来呼朋拓作图，墨气冉冉飞襟裾。挑镫把玩不释手，阴霾惨淡沈精庐。夜残狐哭瓦镫死，月黑鬼啸荒坟孤。乾坤正气入激烈，屋瓦欲震冤风粗。想见圜扉闭寥寂，血泪模糊洒胸臆。荷校苔榜法何酷，恩重身轻甘一掷。此心难转同坚贞，尔石无言深惨慼。七十九字留遗铭，饥鹰饿虎长哀鸣。曹郎有胆蚺蛇屈，宰相无心铁石轻。我行濡毫重呜咽，泪珠红洗鸲晴血。题罢天风震窗纸，铿然如听石头裂。
　　岁晏行用杜工部韵同王壬秋作
　　江州耕凿少生事，田园坐废生悲风。遗黎日久入坎窞，发长心短千村同。畏贼私含畏官泣，热泪暗洒浔阳红。水师熊熊尽英烈，计扫寇逆知谁工。千家槁饿饭豆绝，三载贡税资粮空。主帅筹饷胜筹战，捐输各国资军供。所司藉端每自利，锥末之小尤伤农。幕府旦晚按民事，咫尺不得掀群蒙。大钱小钱不足论，乡曲早已无青铜。吴楚安危各有虑，财物一洗民间穷。重熙有象表斯世，劫运所值由苍穹。何时英雄起屠钓，太古元气回神功。吾侪坐叹自怀愧，识字终当输挽弓。衰草残阳岁聿暮，江潮满地闻哀鸿。
　　与王壬秋夜话
　　清磬飞檐下五更，湘天归梦续前盟。十年旧服缁尘在，一夜深谈白发生。酒影苍茫照湖月，诗情凄楚入边声。故园聚散初何定，正苦关山未息兵。
　　赠何子贞太史
　　道长须眉尊，清勤拥书读。朅来弄湘月，宦海谢驰逐。与世忘嚣尘，濂溪问高躅。自种菖蒲花，仙根已盈掬。
　　查冬荣
　　查冬荣，字子珍，号辛香，海宁人。诸生。有《诗禅室集》。
　　南山纪游用樊榭韵·石屋
　　一径窅然深，岩厂不知昼。怪石挟云飞，古藤绕壁瘦。此地可逃名，十笏地容构。坐久听流泉，微见夕阳漏。
　　水乐洞
　　琤琤复琮琮，恍惚溪语接。爽籁奏宫商，清风扑眉睫。深林不见人，径僻但栖蜨。我欲携琴来，隐居巢密叶。
　　理安寺
　　到门不知寺，溪涧环东西。云深林密处，百鸟啾啾啼。惜无济胜具，绝顶难樊跻。振策松岭阁，涛声入夜凄。
　　钱塘怀古
　　春寒划地柳含烟，吊古徘徊感逝川。水阁夜寒金鲫跃，山厨春暖石龙眠。六陵风雨沧江外，八月波涛故垒边。陌上无人归缓缓，花开花谢自年年。
　　答顾恒斋见寄原韵
　　摊饭浇书且唱酬，看山终日爱登楼。忏除尘事常参偈，萧黯春情早倦游。知己深时无浅语，依人难处倍多愁。江湖载酒浑间事，漫羡乌纱傲白鸥。
　　赵旭
　　赵旭，字石知，一字晓峰，桐梓人。诸生，官荔波教谕。殉难，赠国子监学录。有《播川诗钞》。
　　天门洞
　　言寻天门洞，早春惬幽赏。百折缘涧谿，一径拂榛莽。然松拾路入，未可计寻丈。冷风摇火光，老蝠骇腾上。横石限如阈，蛇行不敢仰。前奇已我领，后胜方客奖。力弱心乃强，境递神忽朗。石筍矗空立，阴泉迸隙长。触目呈众形，惊耳纳群响。万怪孕一腹，造物何所仿。疑有避秦人，全家此中往。
　　夜行
　　夜行虎峰下，露重毛发冷。风过闻泉声，林尽见天影。出冢磷不飞，宿巢鹘先警。回顾山城中，残镫碧冏冏。
　　九盘子
　　山北路如槽，山南路如磨。邮亭塞其坳，古佛苔蚀座。雄风生半空，云曳山光破。仰攻犯矢石，一守应万挫。隘官久已裁，行旅坦然过。缅怀刘大刀，夺险伟征播。后来王节愍，藉此集将佐。形胜人必争，岂宜防卫惰。一盘一踌躇，忘卻早行饿。
　　九坝
　　凶山锯齿排，槁壤釜底狭。恃兹竟倡乱，狂徒岂畏法。激变纵有由，芟夷关夙业。事平不值哂，势盛任威胁。强拒弱则避，首鼠甘与狎。后死如见贼，几人志不怯。官勿蜣转粪，民防虎出柙。好安上下分，重见王泽洽。
　　辑桐梓耆旧诗略漫题
　　夜郎文献委蓬蒿，次第搜罗敢惮劳。守素夙耽人物志，锺离最爱土风操。九原可作交应密，一语能传死亦豪。怅望枫林青映月，魂归听我诵声高。
　　登修文署中双桂亭
　　绕郭寒烟与树平，身先鸿雁作南征。山川雨后翻新洁，天地秋来变老成。疑事难从千古问，奇才不择九州生。微闻已奏滇池凯，投笔何人万里行。
　　刘世仲
　　刘世仲，字殿埙，汉阳人。
　　乱后即事
　　开樽那得玉颜酡，春色无如泪眼何。赤子愁看三户尽，青山恨比六朝多。风高使节怀陶侃，月满秋江忆法和。眼底云霄雕鹗少，乌鸦绕树起哀歌。
　　徐韦
　　徐韦，字仲韦，孝感人。有《一钵诗钞》、《洪乐集》。
　　宿寒溪寺
　　积翠不成雨，凉风吹满溪。偶来山寺宿，时有野禽啼。烟听水声远，月吟松影低。黄州曾到处，鼓角夜凄凄。
　　异县
　　异县羁栖久，高楼有所思。江流残雪净，鸟没夕阳迟。摇落逢时序，艰难出鬓丝。谁云天下士，贫贱欲何之。
　　宿巴东
　　独卧巴东夜，孤镫照客愁。万山青作县，六月冷如秋。峡险黄牛出，城高白帝浮。听猿多少泪，洒向大江流。
　　登岳阳城楼
　　城高南极壮空冥，秋色迢遥入洞庭。九水寒浮天地白，万峰晴压郡楼青。云边鸿雁西风急，槛外鱼龙浊浪腥。知是何人明月下，独弹瑶瑟和湘灵。
　　洛阳道中送别友人从军
　　春风匹马送孤征，杨柳飞花满洛城。斗酒纵谈天下事，宝刀高唱《少年行》。横空华岳三峰色，出塞黄河万里声。自是壮游休怨别，几人投笔请长缨。
　　对月
　　愁心化为水，荡漾明月光。将心寄明月，堕地忽成霜。
　　秋夜留别蔡朴庵处士卻尘云帆两上人
　　沧江万里挂孤篷，旅雁三更叫朔风。城上清笳楼上笛，一时并起月明中。
●卷一百四十九
　　李鸿章
　　李鸿章，字少荃，晚号仪叟，合肥人。道光丁未进士，改庶吉士，授编修，官至文华殿大学士、直隶总督，封一等肃毅伯。赠太傅，进一等侯，谥文忠。有《李文忠公遗集》。
　　入都
　　丈夫只手把吴钩，意气高于百尺楼。一万年来谁著史，三千里外欲封侯。定须捷足随途骥，那有间情逐野鸥。笑指芦沟桥畔路，有人从此到瀛洲。
　　频年伏枥向红尘，悔煞驹光二十春。马是出群休恋栈，燕辞故垒更图新。遍交海内知名士，去访京师有道人。藉此可求文字益，胡为抑郁老吾身。
　　回思往事尽成尘，我亦东西南北身。白下沈酣三度梦，青衫沦落十年人。穷通有命何须卜，富贵何时乃济贫。角逐名场今已久，依然一幅旧儒巾。
　　局促真如虱处裈，思乘春浪到龙门。许多同辈矜科第，已过华年逐水源。两字功名添热血，半生知遇有殊恩。壮怀枨触闻鸡夜，记取秋风拭泪痕。
　　桑乾河上白云横，惟祝双亲旅舍平。回首昔曾勤课读，负心今尚未成名。六年宦海持清节，千里家书促远行。直待春明花放日，人间乌鸟慰私情。
　　一枕邯郸梦醒迟，蓬瀛虽远系人思。出山志在登鳌顶，何日身才入凤池。诗酒未除名士习，公卿须趁少年时。碧鸡金马寻常事，总要生来福分宜。
　　一入都门已到家，征人北上日西斜。槐厅谬附明经选，桂苑犹虚及第花。世路恩仇收短剑，人情冷暖验笼纱。傥无驷马高车日，誓不重回故里车。
　　黄河泰岱势连天，俯瞰中州一点烟。此地尽能开眼界，远行半为好山川。陆机入洛才名振，苏辙来游壮志坚。多谢咿唔穷巷士，残年兀坐守遗篇。
　　一肩行李又吟囊，检点诗书喜欲狂。帆影波痕淮浦月，马蹄草色蓟门霜。故人共赠纯仁麦，荆妇同持陆贾装。自愧长安居不易，翻教食指累高堂。
　　骊歌缓缓度离筵，正与亲朋话别天。此去但教磨铁砚，再来惟望撤金莲。即今馆阁需才日，是我文章报国年。揽鬓苍苍犹未改，不应身世又迍邅。
　　山东旅舍题壁
　　黄河东抱乱山流，迢递征途又暮秋。愧我年华同邓禹，飘零书剑未封侯。
　　故园荆树隔三株，虎口知能脱得无。怕听荒鸡啼晓月，断人乡梦易模糊。
　　丙辰夏明光镇旅店题壁
　　四年牛马走风尘，浩劫茫茫剩此身。杯酒藉浇胸磊块，枕戈试放胆轮囷。愁弹短铗成何事，力挽狂澜定有人。绿鬓渐凋旄节落，关河徒倚独伤神。
　　巢湖看尽又洪湖，乐土东南此一隅。我是无家失群雁，谁能有屋稳栖乌。袖携淮海新诗卷，归访烟波旧钓徒。遍地槁苗待霖雨，间云欲出又踟蹰。
　　感事述怀呈涤生师用何廉舫太守除夕韵同次青仙屏弥之作
　　九天阊阖叫能开，大地波澜挽得回。沟壑余生千里转，沙场战骨几人埋。风高劲草犹披拂，岁晚乔松待护培。怀旧苍茫尝独立，眼中多少出群材。
　　元气鸿濛二百秋，潢池养寇孰贻忧。擎天才力云中翼，浮世功名水上沤。巢幕但闻嬉燕雀，农田那得劝<尸鸟>鸠。军前乞写监门画，呼吁民劳庶小休。
　　日盼灵台振旅归，羽书十道疾如飞。楼船夜月江涛咽，铸骑秋风塞草肥。列郡纵横纷窟穴，数番徵调厌旌旂。玉关徒有刀环约，虮虱年年满战衣。
　　六军饥怨竞嗷鸿，圣主临轩尚梦熊。独有夷吾霸江左，群思萧相运关中。海陵积粟沙量白，少府供钱铁铁红。征市榷酤无尽藏，弦高卜式有遗风。
　　七年飘泊节旄存，追怆同袍烈士魂。谏草商量捍吾圉，伏蒲涕泣感君恩。猿悲鹤怨来舒国，寒水萧风下苏门。何事田横孤客在，摩挲故剑绣苔痕。
　　朱家大侠报恩长，寒谷谈兵夏有霜。洪泽投鞭威尚赫，白沙裹革骨犹香。丹烬蜕羽遗经卷，黑塞归魂指故乡。苦忆春郊偕纵马，山阳残笛听凄凉。
　　细柳将军百战经，儿童戴德姓名馨。曾攀槛角回天眷，重泣淮南霣将星。范老忧时头更白，郗生入幕眼常青。传烽今已连河朔，犹记豚鱼解效灵。
　　一角江城恨未消，长怀楚泽佩芳椒。中原旗鼓声先震，半壁金汤土竟焦。蜀郡祠堂村社祭，赵州人士酒杯浇。当时愧乏蚍蜉救，投阁何须解客嘲。
　　死者已矣存者散，故园惆怅不胜春。谏争袁盎新承召，坐啸孙登乐守贫。往事悠悠同逝水，诸公衮衮共扶轮。杜陵流落江湖久，老向人间逐后尘。
　　蓬莱弱水路三千，献赋《长杨》几见怜。骏足绝群羞豆栈，蛾眉倾国怨华年。空谈玉尘真多事，小试铅刀不值钱。广武登临无限意，愁看直北旧山川。
　　况瘁椿庭隔九泉，沈沈寒日坠虞渊。锦囊未敢忘三矢，荩箧何曾名一钱。江表伶俜悲弟妹，墓门荒寂賸园田。海枯石烂心难死，遗恨空将泪雨填。
　　枢帅忠诚上格天，春明问字十年前。文章坛坫驱今古，气象沧溟罩万千。威憺江湘弥抑抑，腹藏兵甲亦便便。出师再表争形胜，知在龙蟠虎踞边。
