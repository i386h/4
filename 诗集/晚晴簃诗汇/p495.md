<!-- { "loadSidebar": true } -->
　　放艇虹桥两桨间，莺歌燕语听间关。绿杨万树刚三月，红榭千家祇一湾。往事销魂惟此水，隔江纵目有层山。蜀冈飞雨飘空翠，湿透春衫未拟还。
　　滁州杂诗
　　欲访琴台迹已平，琅邪溪畔独循行。居人但说欧阳子，谁问当时李幼卿。
　　杨知新
　　杨知新，字元鼎，号拙园，归安人。诸生，道光元年举孝廉方正。有《夙好斋诗钞》。
　　钱诏江观潮歌
　　癸卯八月月既望，凤山门外来观潮。始入蜿蜒仅一线，或断或续流漂摇。须臾乘风立十丈，浪花飞激吴山椒。势如雷霆发震怒，声如车骑腾喧嘈。皎如银山驾两座，疾如骤雨倾崇朝。红幡白马降荒忽，赑屃出没鱼龙骄。地轴顿翻白日动，云气半晦青天高。当日钱王意气豪，三千强弩曾亲操。潮头忽向富阳落，至今箭铁沈洪涛。我来正逢日卓午，汹涌直欲排云霄。壮观一洗胸次隘，掉险跨越秦函崤。忽忆南宋请降日，北兵骈集屯江皋。宫中福人默虔祷，至诚或可回斗杓。惊波疾卷一千里，百万性命轻鸿毛。如何三日竟不至，天意毋乃亡南朝。江山依旧尘劫换，慷慨吊古歌长谣。日斜潮罢各归去，满林落叶风萧萧。
　　寄姚千之潞村
　　南浦春深故人去，风光骀荡欲销魂。桃花柳絮随孤棹，流水青山入远村。旧日萧斋欣促坐，别余新咏关评论。西峰主照重回首，愁对离亭酒一尊。
　　踏雪
　　不辨雪中路，危峰云影低。犬惊茅舍北，鸦乱板桥西。访旧门犹掩，寻梅径已迷。横舟问前渡，涧水静流澌。
　　祝百十
　　祝百十，字小山，又字子常，江阴人。诸生，道光元年举孝廉方正。有《草堂诗存》。
　　南华为高君朗岑属
　　《南华秋水》瓷洸洋，鹏抟扶摇万里长。桐生朝阳凤高冈，倬彼云汉分天章。彫虫青僮眠竹床，苕翠宛约春庭芳。梅绡红文虚曲房，金茎仙掌藕截塘。补天炼石拜娲皇，吹箫侍女珠两珰。修眉峨峨云锦装，西风夜炳太乙光。赤城建霞虹作梁，墨卿香案富缥缃。花檐鹊噪眉间黄，月轮蟾桂氤氲香。天衣五铢机七襄，大罗一曲赓《霓裳》。
　　祝百五
　　祝百五，字丙季，江阴人。贡生。有《瘦丰诗钞》。
　　闺夜
　　绿篝香袅烛花迟，倦眼朦胧酒醒时。心怯夜寒浑不寐，隔邻吹彻玉参差。
　　濠梁道中晓发
　　侵晓阴云四望垂，乍明还暗马行迟。苦风冷雨濠梁道，正是居人梦客时。
　　刘敦元
　　刘敦元，字子仁，号笠生，桐城人。诸生。有《悦云山房集》。
　　小孤山
　　仙子凌波去，天风生暮寒。片云留太古，孤月在层峦。幡影石坛静，涛声大泽宽。不知前路近，五老隔江看。
　　滕王阁对雨
　　又从南郡计邮程，高阁依然接太清。帆影穿云迷皖口，江声挟雨下湓城。粗才未信因风助，壮志惟应破浪行。回首遥天烟树晚，断霞一抹喜新晴。
　　赠符际堂
　　豪狂走马入京洛，怀中名纸空台阁。四海人谁知骏良，冀群长啸天风落。潦倒浮生四十年，乘槎远破珠江烟。冯驩老矣不营窟，覆耳白发徒皤然。中山君，管城子，平生讬此为终始。五岭屹屹珊格高，大海一滴蟾蜍水。万言陈策阻侯门，怒冠上溯星光紫。我今有美酒，新漉蒲桃浆。高挹北斗向空碧，与君斟酌凌苍茫。蓬壸咫尺不可去，手把芙蓉自延伫。
　　登粤秀山
　　楚人一炬秦灰冷，汉室金汤迁洛鼎。九枝赤日丽中天，人间爝火齐销泯。何物小尉龙川陀，称王已足帝为何。黄屋左纛不数世，楼船横浦来伏波。鋹祖孙亦狡悍，手取潮韶桂容管。刺史谁呼属洛州，风流天子春光满。珍珠沟水火山香，璇房银殿相煇煌。那知身作降王长，茂陵玉碗难终藏。粤中自昔成战垒，负贩侯王今已矣。朝汉高台落日寒，呼銮古道悲风起。我登粤秀俯众山，海天如镜无波澜。圣人当阳百灵顺，中原瑞气涵诸蛮。分茅铜柱不可攀，长与罗浮四百三十二峰同孱颜。
　　同聂琅圃茂才登粤秀山山响楼步壁间宾谷方伯原韵
　　南交镇层巘，杰阁倚云开。海日半山雨，松风一壑雷。新收平寇略，谁识济川才。横浦楼船下，荒林旧筑台。
　　清明
　　几年寒食在天涯，又向梁园滞岁华。去日壸觞来日梦，二分尘土一分花。中年多感心犹热，生计能谋愿已奢。我有墓田归未得，春风吹泪迸窗纱。
　　虔州道中
　　野篠丛生水拍隄，辘轳声里竹鸡啼。两三略彴斜阳晚，二月春风花满谿。
　　沈霾几日放春晴，十里芳塍两岸平。黄到菜花青入麦，咏鸿亭下过清明。
　　镇海楼远眺
　　高阁星河近，登临万峰屯。云光连岸失，海势挟山奔。终古此潮汐，双丸自吐吞。茫茫抚身世，鸥鸟起沙村。
　　雨后
　　宵雨分凉客梦安，醒来差耐布衾单。响沈钟梵孤怀寂，曙近书檠一穗寒。狂兴那堪论贺监，清才未合老方干。碧天云散尘氛净，倚剑何人把酒看。
　　广陵述怀柬侯青甫孝廉
　　落拓浮生感倦游，当年明月忆扬州。三春花鸟南朝梦，一夜风帆北固楼。宝镜飞尘窥鬓影，画桥擫管搅乡愁。兰成不合江关老，词赋何人与唱酬。
　　五人墓
　　承明殿上歌声靡，东林社中悲声起。谣传委鬼唱茄花，儿孙鹰犬纷爪牙。毅气觥觥清君侧，铁骨嶙峋三代直。夜飞缇骑响寒风，咫尺吴云黯无色。闭户非无卿大夫，挺身奋激来屠沽。满腔热血泼江水，阴霾天翳闻喧呼。杜鹃啼处山竹裂，星光惨澹凄残月。市门一击博浪椎，草痕尽染苌弘血。吁嗟乎！九枝日出冰山消，生祠瓦砾埋蓬蒿。行人终古伤前朝，摩挲四字丰碑高。
　　永昼
　　肯将永昼等间过，潇洒山房此啸歌。竹露分凉通短槛，槐云蘸绿上轻罗。孤怀落落冰心映，尘世劳劳热客多。剩羡陂塘双白鹭，也知缓步向风荷。
　　次姚春木安昌寄兴诗韵
　　燕鸿来往总成宾，愧我生涯倍怆神。卖赋鸡林留旧价，论心骥枥感伊人。归从梦短如中酒，情比官贫未乞身。同是江南倦游客，回帆恐被白鸥嗔。
　　咏宝刀同一飞作
　　昆吾之锋经百链，手掣寒光飞急电。空庭大木风飕飕，萧然一夕天地秋，老魅惊走野狐愁。雄心上凌层霄紫，伈伈睍睍吾曹耻。世间不平事有几，且挂床头遇知己。
　　潘谘
　　潘谘，字诲叔，号少白，会稽人。有《少白诗文集》。
　　高楼篇
　　悠悠远行道，清霜瘁百草。繁星照落月，行人何太早。高楼临大堤，卧闻客马嘶。青天挂长路，客马何当羁。洛阳三月花，城门来去车。车中看花客，多道是天涯。鸟啼苑中树，飞翻入云去。人生乡里中，壮怀逐风翥。海波大如山，贾客循天还。人事塞霄汉，乐情忘间关。禾田春风起，种黍酿成酏。金鞍垂两镫，不如负耒耜。梦中闻人行，严冰历羊肠。行人马上叹，居人思故乡。
　　示友
　　名士如名山，轩车时来游。自非林泉性，鲜能终日留。岂不爱清华，冰雪易为愁。性习本自异，慕思良亦浮。所眷非素怀，群疑生嘲啁。是洵神仙山，何无金玉楼。以此求真赏，所以失林丘。吾愿山中士，气与冰雪遒。自爱白云睡，非薄车马俦。
　　汉槐
　　林宗墓前有古槐，远涂数舍见崔嵬。久共金茎语秋露，始见楼桑茁春雷。风云翕霍二千载，邓林生死几荣萎。东溟浮筠光彩远，荆南冥灵风雪摧。此木昂藏望霄汉，厚地耸秀青天垂。人言林宗手植此，矫矫万古扬清晖。洵乎不朽皆有讬，亦汝劲固能自为。修士风流尚如此，何况至道光台魁。雩风杏雨敞天地，岱松雍柞秀苔莓。我来驱车过树侧，绿阴如山摇广陌。长风澒洞天黛色，{门孝}岩巉壑窥正黑。下疑根泉通沧海，上恐柯南有仙国。株围十丈盘数亩，寄生如轮过百尺。织女中宵拂素机，孤鹤青冥回羽翼。偃蹇风尘官道旁，世无斤斧岂汝力。穷山穹谷求大■，班输旁卧不敢忆，即今已非梁栋用，傲兀冰霜不自惜。孰云翦伐方为材，从容只信乾坤息。太原古村今亦存，欲争造化申絪缊。栖迟篱落秀涂巷，九原无处依龙门。
　　自晋阳过榆次
　　落照古管州，青天雪尽头。群山飞叶尽，孤客鬓毛秋。远色镫随树，寒声角满栖。鲁连江海迹，此地十年留。
　　江上田家
　　小市垂杨里，人家有杼声。春随黄犊静，花傍白鸥生。有叟能耕凿，无人识姓名。豪华不到处，鱼鸟总忘情。
　　见旧泊舟湘汉间诗和之
　　江上人家早掩扉，溪烟漠漠湿垣衣。山钟乍动佛镫上，初月向人江鸟飞。远柝因风知市近，棹声隔浦识渔归。当年每值清秋夜，大半孤篷傍钓矶。
　　答客问
　　心在群情未动初，篷窗无事曝蟫鱼。千年自有同归业，百氏均非必读书。养拙不嫌抱瓮汲，忘怀犹乐带经锄。少时颇涉文章趣，老览前人陋《子虚》。
　　独游
　　早起一杯颜已酡，衰年孤抱更嵯峨。袖书行到见山处，遇寺频因访菊过。篾叟岂惟完太璞，钓徒谁可付青蓑。秋光亦似阳春曲，有我间吟不要多。
　　从天乞作幸民身，游尽青山未息轮。溪壑秋来如静女，关河时豫类间人。到天一候凭携屐，互古千家可择邻。六十三年吟里过，昔贤安逸恐无伦。
　　每过桐江语客星，此中歧路慎伶仃。鲁连才亦纵横术，颜斶言如长短经。未识乾坤真荡荡，徒耽泉石总冥冥。后来岩谷栖神辈，半类枯禅木石龄。
　　渊海渟濙物有芒，百年光影是文章。读书不碍逊袁豹，作赋非因诎谢庄。三极未形存象数，五声因器得宫商。有生视息苍茫内，不是真瘖合激昂。
　　乔重禧
　　乔重禧，字鹭洲，上海人。诸生。有《陔南池馆遗稿》。
　　风云岭
　　惊沙风卷夕阳明，松漠茫茫积翠横。残雪数峰犹噤马，落花四月未闻莺。玉盆湾远无牙帐，银铠星寒吊柳城。塞女琵琶边戍角，听来总是可怜声。
　　阿济克鸠
　　玲珑山势俯崇冈，浩浩平沙接大荒。天辟围场资羽猎，地临绝塞走名王。养茸麋鹿呼群衍，得气骅骝恋草香。六合一家还肄武，雄文应陋汉《长杨》。
　　精忠柏歌
