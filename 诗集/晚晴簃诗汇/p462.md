<!-- { "loadSidebar": true } -->
　　幸饮修仁水，曾无陆贾装。通江知蒟酱，掷井忆沈香。魋结终无赖，羁縻或有方。茹茶心事苦，愧尔颂甘棠。
　　朝汉荒台古，登临百感生。能开三面垒，孰据万人城。杨仆空横海，终军漫请缨。南溟去天远，重镇要威名。
　　次韵答宗涤楼赠行
　　岂为一身惜，将如时事何。绸缪空牖户，涓滴已江河。军尽惊飞镝，人能议止戈。《华严》诵千偈，信否伏狂魔。
　　昨枉琼瑶杂，驰情到雪山。投荒非我独，寻梦为君还。但祝中原靖，奚辞绝塞艰。只身万里外，伏戚总相关。
　　河内吊玉谿生
　　江湖天地两沦虚，党事钩连有谤书。偶被乘鸾秦赘误，讵因罗雀翟门疏。郎君东阁骄行马，后辈西昆学祭鱼。毕竟浣花真髓在，论诗休道八叉如。
　　汤阴谒岳忠武祠
　　不为君王忌两宫，权臣敢挠将臣功。黄龙未饮心徒赤，白马难遮血已红。尺土临安高枕计，大军河朔撼山空。灵旗故土归来后，祠庙犹严草木风。
　　壬寅二月祥符河复仍由河干遣戍伊犁蒲城相国涕泣为别愧无以慰其意呈诗二首
　　幸瞻钜手挽银河，休为羁臣怅荷戈。精卫原知填海误，蛟虻早愧负山多。西行有梦随丹漆，东望何人问斧柯。塞马未堪论得失，相公且莫涕滂沱。
　　元老忧时鬓已霜，吾衰亦感发苍苍。余生岂惜投豺虎，群策当思制犬羊。人事如棋浑不定，君恩每饭总难忘。公身幸保千钧重，宝剑还期赐尚方。
　　将出玉关得嶰筠前辈自伊犁来书赋此却寄
　　与公踪迹靳从骖，绝塞仍期促膝谈。他日韩非惭共传，即今弥勒笑同龛。扬沙瀚海行犹滞，齧雪穹庐味早谙。知是旷怀能作达，只愁烽火照江南。
　　公比鲰生长十年，鬓须犹喜未皤然。细书想见眸双炯，故纸难抛手一编。僦屋先教烦次道，携儿也许学斜川。中原果得销金革，两叟何妨老戍边。
　　哭故相王文恪公
　　才锡元圭告禹功，公归遵渚咏飞鸿。休休岂屑争他技，蹇蹇俄惊失匪躬。下马有坟悲董相，只鸡无路尊桥公。伤心知己千行泪，洒向平沙大幕风。
　　嶰筠赠鹤
　　不慕高轩足俸钱，卻教羁客饲胎仙。衔书爱近乌丝格，起舞因听雁柱丝。万里倦飞虽警露，九皋清唳早闻天。孤山处士还相对，松下风多且避烟。
　　送嶰筠赐环东归
　　得脱穹庐似脱围，一鞭先著喜公归。白头到此同休戚，青史凭谁定是非。漫道识途仍骥伏，都从遵渚羡鸿飞。天山古地成秋水，替浣劳臣短后衣。
　　回首沧溟共泪痕，雷霆雨露总君恩。魂招精卫曾忘死，病起维摩此告存。歧路又歧空有感，客中送客转无言。玉堂应是回翔地，不仅生还入玉门。
　　七夕次嶰筠韵
　　金风吹老鬓边丝，如此良宵醉岂辞。莫说七襄天上事，早空杼柚有谁知。
　　漫道星桥彻夕行，汉津波浪恐难平。银潢只见填乌鹊，肚士何年得洗兵。
　　针楼高处傍天墀，七孔穿成巧不移。但恐机丝虚夜月，昆明秋冷汉家池。
　　程恩泽
　　程恩泽，字云芬，号春海，歙县人。嘉庆辛未进士，改庶吉士，授编修，官至户部侍郎。有《程侍郎集》。
　　沈栗仲同年宰酃县以弦歌化之邑能鼓雅琴者四十余人其治可想以诗赠之
　　一夫弦歌千室鸣，古有单父东武城。三代以还无此声，此声能使王侯贞。间暇无事修太平，化我鸱枭哺所生。云秋之水北入深，上有神父秉《周礼》。攫深醳愉万事理，偶欲登高临渌水。诸生十百希厥旨，路人咸诧问所以，指丝桐曰命之矣。茆厂夜月弹流泉，杼声书声相纠缠。稍涉北鄙便自愧，何况洙泗龂龂焉。邦君凭轩赓古篇，邦人和之如众仙。趣拜炎陵求练弦，翦其青牛剉双角。夔襄荐技斑倕镌，神农大笑投赭鞭，此调不传数千年。恨君不识袁孝尼，恨我不识元鲁山。《于蒍于》曲已遍诵，《广陵》妙散胡可慳。不成章我亦不作，但欲博我高堂欢。进观君艺何斒斓，能诗书画奕剑丸。所可测者器数间，不可测者海波澜。廿年同举今甫面，冰雪同清铁同链。愔愔琴德美可眷，君山岂受宣平荐。五技都穷卧花县，何当密友罗曲宴，三叠胎仙舞深院。座中那有锺子期，祇有鼾齁侧冠弁。
　　西平道中
　　刺促成何事，差池不可齐。功名上蔡犬，岁月汝南鸡。种种怜秋发，纷纷悯夏畦。谁欤佩霜剑，淬砺向棠谿。
　　戊子八月十四夜偕祁春浦中允昆明湖踏月
　　秋生玉宇琼楼夜，月在长杨五柞间。黑处树阴明处水，红皆台影碧皆山。几年官酎侵铜斗，一日春雷响兽镮。似此萧间仍富艳，何劳清梦恋江关。
　　题郎海西画马
　　吾闻天马不受绊，谁欤操此青丝缰。拂耳顿足三万里，草头一点西风长。绝其刍豆傥能走，世岂复有豢龙手。玉镶金■朱排沫，一战功成骨先朽。伯乐不及支公癖，放与逍遥啖春碧。汗血全乾四蹄重，不使银鞍覆虎脊。得无{西乏}驾更齧膝，致令画者三掷笔。画者乃今曹将军，能通马语取马神。飘飘尾鬛堆若云，蓄怒未许奚官驯。猛士掣之力不均，祇恐绳绝飞且奔。海西所画已难得，何况骐驎出西极。君不见骐驎出西极，又言在德不在力。
　　雨盛不果游燕子矶次杨子坚韵
　　江干青枫化为霞，秋水以外皆春花。中有一矶挂林杪，道是银汉飞来槎。撑突万古碍星月，啸呼六代争龙蛇。峭壁垂云幻锦绣，丛樯似戟纷杈桠。摇摇幢风佛倚阁，渺渺芦雪鸿为家。昔游正借夏绿里，时有好鸟衔余葩。今偕诗仙蜡双屐，先唤渔父同杖拏。谁知冷雨锁荒寂，三日都打回风挝。涎涎燕尾不可见，摄山一角沈天涯。诗仙不到山不绿，得无象车不受夸。君乎琢句苔石破，我亦题竹风鸦斜。
　　沈阴
　　沈阴不散地埋忧，冷雨三旬苦未休。幸不侵陵农事晚，已难消受旅人愁。芦花湿处哀鸿泣，蕉炬炎时冻雀投。卻诧北风如虎怒，尽吹清泪落南州。
　　渐冉
　　渐冉春如许，轻寒勒不归。风随饧笛转，月傍纸鸢飞。奇石无一语，乔松今十围。九衢镫火夜，衰病梦魂非。
　　游宝藏寺清凉厂
　　两峰忽破处，一榭明以敞。虚无尽齐一，万绿与天荡。高楼出头角，圆水画盆盎。塔影随烟细，城齿齧云上。九重莲万井，五色日晃朖。庆霄龙虎气，人定自来往。天苑几处罗，琼树夹金榜。灵风山背至，盛夏萃森爽。雪泉与月夕，清景劳梦想。谁将千里目，舒卷一指掌。凭高岂不快，望远失之怳。见牛不见睫，离朱同象罔。三叹返幽寂，钟鱼正交响。
　　蒋立镛
　　蒋立镛，字笙陔，天门人。嘉庆辛未一甲一名进士，授修撰。
　　登岳阳楼
　　洞庭波起夕阳浮，纵目层楼亦壮游。鸿雁声随天共远，鱼龙气与水争流。神仙有约今朝醉，词赋无灵终古留。如此长风当破浪，苍茫万里是归舟。
　　徐谦
　　徐谦，字白舫，广丰人。嘉庆辛未进士，改庶吉士，授吏部主事。有《悟雪楼诗存》。
　　古松歌
　　我醉梦骑苍虬飞，飞云如盖随翠旂。鳞鬛怒张寒凛肌，绿雪片片沾我衣。乍闻谡谡天风急，俄见茫茫海潮立。白虎瘖口荒谷奔，青兕摄魂深隧泣。松下乍醒错愕久，突兀眼前势犹走。乃悟神物百灵守，孕胚元气天未剖。此老神完人罕知，空山与我同支离。
　　重过时帆先生诗龛
　　诗龛我三至，相逢始辛未。乍见索诗读，许我玉堂吏。草草功名马耳风，怜才谁与古人同。再到诗龛唁公子，摩诘已去蓝田空。龛中一瓣香，韦柳储孟王。中坐柴桑叟，诗境森清苍。潭上落花流水逝，泉台又洒西河泪。斜日松阴满旧龛，几人门下哭羊昙。
　　遥夕
　　雨霁月弥静，无人共遥夕。乱蛩风露寒，虚堂入秋色。
　　黄玉衡
　　黄玉衡，字伯玑，一字小舟，号在庵，广东顺德人。嘉庆辛未进士，历官御史。有《安心竟斋诗集》。
　　过吕子羽上舍乐潜山庄
　　南郭行吟去，江天月一痕。清秋何处笛，红叶几家村。云气凉生袂，溪声曲到门。主人迎我笑，画理得深论。
　　早行
　　满天寒雁语空冥，唤起征人梦半醒。城上柝声催落月，村边灯火乱残星。相羊歧路风怜目，历鹿单单影答形。今夕又从何处宿，出门先问几邮亭。
　　濂泉寺
　　阴森巉层崖，窔{穴奥}列峻陛。溟溟乱云合，豁豁苍壁启。岩泉散珠帘，山骨濯天醴。初从月窟落，渐与山根抵。高下纷奔腾，涟漪自传递。巨石古雪寒，怒湍青兕牴。坐卧时俯流，坦率偶露髀。小鱼见人影，潜身伏石底。藻脚长如绳，霜根清若洗。薄游空道心，爽气豁尘昧。及此半日间，不负山僧徯。振衣下坡陁，归路风泚泚。
　　蒲涧寺
　　我身如浮萍，江湖久浪迹。我心如定僧，溪山自耽寂。颇闻蒲涧境，幽僻似畴昔。劳劳尘网牵，数载靳登陟。挈伴偶然至，踏遍苔藓碧。古木荒烟屯，悬泉皓雪积。诸峰淡欲无，万籁暗犹激。孤鹤飘然来，对我如旧识。仙草不留根，灵风回绝壁。石纹延远绿，松阴翳微黑。不知藤萝中，云散满山白。徒倚神忽超，吟啸机渐息。安得从安期，乞我万古宅。
　　晚晴
　　雨气净群绿，花香霏一庭。清瓯浮淡月，凉几卧繁星。镫影独摇碧，虫声深隐青。明朝拟联骑，霁景眺江亭。
　　雨中招同人重集寓斋用香铁雨中偶成韵
　　晓起巡檐鸟语稀，湿烟笼处果初肥。荔墙痕滑蜗斜旋，花院香沈蝶懒飞。曲径浮青双屐净，小窗横翠一峰微。所欣浊酒寻常有，旧侣论诗约不违。
　　冯元锡
　　冯元锡，字紫屏，江苏通州人。嘉庆辛未进士，改庶吉士，历官御史。有《冯侍御遗稿》。
　　临平舟中
　　一带莎隄叠石斜，傍峰临水有人家。旧圈屋壁多编竹，新辟山田为种茶。岸阔轻帆同鸟疾，林深高寺有云遮。扁舟领略汀洲趣，间看晴蜒集藕花。
　　汤储璠
　　汤储璠，字茗孙，临川人。嘉庆辛未进士，官内阁中书。有《布帆无恙草》、《忍冬小草》、《长秋馆咏史诗钞》。
　　天津晚泊答谦斋太守
　　落日满沙渚，北风吹暮涛。人随津树远，秋入海天高。诗酒供多病，星霜感二毛。使君怜旧好，存问到江皋。
　　晚泊
　　烟波不知处，一棹寄江滨。夜火明红叶，秋风长白蘋。虫声都在水，鸥梦惯依人。日暮多歧路，何劳更问津。
　　送秋
　　送春犹可过，送秋将奈何。我于春风苦无分，惟秋与我同轗轲。而今并此舍之去，吁嗟吾意其蹉跎。即今眼前论离别，我是主人秋是客。我生况无百年身，秋还作主我作宾，非人送秋秋送人。
　　花天狂艳不可当，秋风一扫生清光。凉月娟娟出海峤，不照繁华照枯槁。古来惟有楚大夫，不识此时风月好。登山临水发悲歌，先生感慨何其多。遂令金天少颜色，吁嗟秋兮奈尔何！
