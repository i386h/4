<!-- { "loadSidebar": true } -->
　　得闲复佳招，翛然发幽兴。软尘背郭门，轻策向山径。落絮尚濛濛，感兹春景剩。石桐数里间，青冥递相映。兼之众籁清，一洗人世听。飞流更超越，转觉心与竞。望古溯及岐，四载涉寥敻。水注暨山经，千秋可互证。何必修禊游，乃擅觞咏胜。日午卓松阴，风和恬鸟性。因思胜水源，澄绿定如镜。遐赏契烟霞，险韵谐竞病。粮秕前簸飏，怡悦此持赠。还期白云吟，报遗及不佞。
　　雨后
　　顿觉炎威失，翛然兴不穷。坐来空翠落，花傍夕阳红。院静初过雨，窗虚自引风。端居还足耻，未敢诩墙东。
　　云气连山足，庭阴向夕稀。吾庐有如此，巢燕未全非。腐草还沾屐，繁花欲染衣。空怜今雨好，翻与故人违。
　　寒夜读韦诗
　　炉烟半销歇，遥夜入孤迥。中怀冰雪净，澹然杳诗境。万籁寂不闻，栖禽时一警。近壁梅影横，到窗月色冷。清绝爱韦公，冥情失驰骋。
　　绵山归途中长句纪游
　　俗眼朝朝混城市，百年几见好山水。绵田忌坂道非遥，肯使名山遗乡里。一朝发兴事幽探，挈伴携筇来迤逦。入山十里气苍茫，确荦谽谺并可喜。无地真愁众壑深，插天益怵群峰峙。山花涧草垂缤纷，古刹名蓝供倚徙。断崖冥冥朝烟青，绝壁沈沈暮霞紫。就中吾爱石乳泉，云窦涓涓泻清泚。抱腹岩更称雄奇，百丈欹危自无始。龙湫石洞夏生寒，铁瓦（寺名）银公（洞名）险未已。固知灵域非易穷，快游谁复叹观止。芒鞋竹笠柰尔何，归来犹忆丘壑美。
　　寄嘉善曹慈山先生
　　过江风雅漫评量，南望心知属魏塘。老去经传秦博士，岿然人重鲁灵光。漱秋（屋名）小试来禽帖，依绿闲抄种树方。最是高怀容问字，一编曾记远相将。（予曾以拙集就正先生。）
　　春思
　　最爱韶光二月时，春芜漠漠柳丝丝。垫巾雨蚀林宗墓，禁火人过介子祠。巢燕重来知社近，纸鸢初漾看儿嬉。凭谁更问秾桃李，酒冷香残有所思。
　　春日即事用西郊韵
　　到眼风光未有涯，秋千撩乱鸟声哗。虚檐残溜融春雪，小圃余寒殢杏花。几日枯禅参玉版，一时新火瀹银芽。踏青料得游人少，闲杀城南卖酒家。（时值国家禁屠酤。）
　　野望
　　极目郊原好，连天净野氛。蝉声流别浦，鸦背入斜曛。远树多于发，秋山半是云。石河清水涨，吾欲狎鸥群。
　　积雨初霁望西山
　　三度京华住，西山阻幽探。山灵故应笑，念之心怀惭。维时当溽暑，积雨阳乌潜。街泥深没屐，闭户如眠蚕。朝来忽开霁，暖翠浮层岚。树色浓与接，天光澹相参。媌娥具娟好，窈窕劳遐瞻。中闻饶胜概，玉泉兼龙潭。汇为裂帛湖，风景尤堪耽。营构侈慈氏，比栉皆精蓝。惜哉碧云寺，衣冠瘗魏阉。迄今虽剷削，吾意犹未忺。茫茫景皇陵，往事嗟忠谗。抑有耶律贤，石壁留镌劖。缅怀金元来，游人几停骖。世代递迁更，山水犹回含。何当真杖策，十日穷云岩。
　　姑恩曲
　　维女知有母，维姑知有姑。悠然生孝思，哑哑闻慈乌。
　　姑自厌粱肉，妾自甘藜藿。何为不仁鸟，声声谓姑恶。
　　送素亭之历下
　　故园花柳又清明，白发清樽唱渭城。七十二泉春草遍，凭君为吊济南生。
　　吴进
　　吴进，字揖唐，号瓞村，江苏山阳人。有《一咏轩诗草》。
　　大伊山北古寺
　　秋山树影寒，石涧水流碧。孤游自无闷，缓步欣所获。古寺阒无人，青苔上几席。
　　野月
　　芒芒野月高，径僻草蒙密。寺古夜无人，荆扉掩禅室。小犬宿烟萝，僧归摇尾出。
　　湖干
　　晨出春城北，步屟经沙湾。水气夜来定，到晓清逾寒。湖柳随新影，浮动波流间。露重远霭碧，烟开初日丹。抚景不忍去，伫看情为欢。
　　问戴葭湖病
　　诗人老坎坷，鳏独兼穷饿。入门无人声，秋风百虫和。敝帷一片席，白发病仰卧。鼎设药谁煮，呼邻舌欲破。命衰所事违，亦觉太摧挫。花径苔草荒，砚席尘土涴。身后事难知，此际忧已大。
　　野步
　　孤怀何处遣，携屐造幽遐。细雨寒塘草，春风野店花。此间人卖酒，前路水浮槎。随意行还歇，林皋日色斜。
　　早过东郊
　　海气连云赤，东林发曙光。地余夜市火，人带晓行霜。古岸遗残荻，寒塘渡野航。前村茅店早，新酒坐闻香。
　　寄程鱼门太史
　　茅茨隐菰蒲，数家连湖滨。无事柳阴下，水清看游鳞。身闲日益懒，往来稀交亲。牖下老沈没，芜词向君闻。卓荦操冰鉴，赏音不论人。道在自能合，相通有鬼神。邂逅值衰暮，怀慰多欢欣。
　　冬日陈西山过舍
　　冒冷叩荆扉，急起相迎迓。虚室坐增寒，地炉爇檿柘。冰蔬坚在上，冻酒缓滴醡。贫家治具难，久始出厨下。欢相道本真，意惬忘归驾。门外白皑皑，野雪盖茅舍。
　　渡后望石棚山
　　花光照海烂无边，点缀幽岩忆昔贤。雨后青山环北郭，云中红树入高天。穷年石室虚无主，引领仙人去不还。渡口晓寒当日出，潮回烟岛望相连。
　　渔湾
　　蝉语断人声，山深秋树老。门径曲以幽，林园依石岛。涧水灌田禾，云崖长药草。天清海氛消，层层见岭表。
　　薄暮再步湖上
　　老最耽幽趣，湖干夕再寻。云烟蒸草气，水月淡人心。事过旋成昔，情生复有今。更阑游舫散，清静在园林。
　　示准儿
　　门衰丁复稀，大母八十迈。得汝如珍宝，顾望何时大。屋破夜滴雨，母抱坐撑盖。当此儿忽啼，大母闻心碎。隔牖数惊问，疑生意虑外。来朝抱汝嬉，筋衰不顾惫，母继大母亡，数载两见背。言念旧时恩，应难为五内。
　　饭罢
　　饭罢欲出门，撰杖整韦布。家人问所之，笑而不知处。或寻野寺僧，或问清溪渡。意中无前期，随在得幽趣。情欣得复留，缓缓作归步。
　　过陆竹民先生故居感作
　　东头书屋梅子黄，白日无人微雨凉。门外柳絮落如雪，浮萍数点生池塘。先生下世三十载，诗卷伴取青山长。一生日月醉乡尽，至今空屋遗糟床。吾家山翁君好友，风雨吟诗同一堂。百事水乳各相近，饮量独让先生强。有时花间醉欲倒，山翁笑向亲扶将。云烟过眼时事远，余韵缅想徒徬徨。西窗数茎竹枝老，月上疏影浮昏黄。
　　将之金陵留别罗萃堂
　　己卯去白下，同行凡五人。迄今十八载，我与君独存。君衰我差健，尚觉能步奔。赴省送儿试，不独为儿勤。一道秦淮水，数峰锺阜云。云水娱人意，时时萦梦魂。与君暂言别，好自安朝昏。兰衰菊初秀，棹归当兹辰。
　　登雨花台高处亭子
　　高上石子冈，雨霁草犹湿。孤亭在山巅，半为樵牧集。有风云不留，无人鸟自入。人烟纷目前，远山近城堞。风气此独殊，秋深未黄叶。
　　过高座寺
　　石子冈边路，崎岖绕碧湾。树高秋寺静，僧老雨窗闲。身世都如梦，齐梁只剩山。云烟霭苍翠，积久是禅关。
　　永济寺
　　细草寒烟散碧湾，疏花修竹满禅关。清钟远落三江水，古殿高环四面山。竟日心斋僧入定，连宵风阻客愁颜。白门孤棹经过久，萝阁层层一再攀。
　　吴询
　　吴询，字重约，桐城人。诸生。有《画溪诗集》。
　　江上晚兴有怀金海住先生
　　落日秋江清，潮寒散空碧。江水去悠悠，此夕孤舟客。遥遥湖上山，粼粼沙中石。余霞敛复晴，昏烟淡将夕。天末怀夫君，相思千里隔。秋雁啼凉风，凄凄苇花白。
　　送友人
　　君弹出塞音，我唱《白头吟》。挟瑟高堂上，凄凄劳客心。关山万里暮，风雨五更深。送尔不能别，看余泪满襟。
　　山中秋夕
　　柴门秋色暝，独坐竹林间。白鹤自飞去，暮云时往还。弹琴爱流水，学道喜空山。更采东篱菊，归来且闭关。
　　早春郊行
　　正月二日春气微，东风习习吹我衣。池中冰泮鱼初戏，林下花开莺始飞。谁家庭榭且深坐，如此溪山莫漫归。相看怀抱各自识，休问游人今是非。
　　舟中有怀
　　落日泛汀洲，悠悠江水流。我从襄汉下，今夜宿扬州。雁影随乡梦，箫声动客愁。有怀郭有道，何事不同舟。
　　南行途中作
　　恰恰黄鹂鸣远村，凄凄客子暗消魂。梨花细雨小寒食，杨柳春风孤店门。不尽长江浮旅梦，无情芳草送王孙。明当匹马摇鞭去，回首天涯是故园。
　　送客之蜀
　　华阳黑水古扬州，此去潜通江汉流。客路猿啼夔子国，花时人上仲宣楼。孤帆影落三巴远，匹马风生五丈秋。莫向君平问消息，渴来应典鹔鹴裘。
　　望罗浮山有怀海屏
　　伊人已云逝，山水忆知音。夙志期远游，依依见我心。我心飞上罗浮岛，绿萝花开覆烟草。鲍靓由来亲隐沦，葛洪于此开怀抱。遥见飞云跨鹤来，手持白玉荷花杯。尔家仙客五百载，驱鸡已上松风台。松风台上飞流霞，松风台下沽酒家。可知月落参横夜，惟有寒梅一树花。
　　古剑篇
　　海月苍苍照秋水，下有空潭老龙起。蛟人夜半啼海宫，古剑一声飞万里。龙泉太阿不敢夸，干将远遁轻镆铘。空山无人老松下，皎如清水芙蓉花。白虎司秋天气精，伍员庙前秋月生。堂堂正气塞天地，寒光怒起飞涛声。吁嗟剑兮光不灭，白虹为气七星穴。万古英雄一片心，海风吹断天山雪。
　　对雪有怀
　　孤亭收晚翠，大雪满前山。不见襄阳老，相思空往还。琴声随涧远，鹤影共云闲。岂拟袁安卧，无人且闭关。
　　乾隆丙戌秋卧疾山园得叔诒咏都中书并忆昨行一首起坐而歌家人叹惋疾为之愈十余年欲答临纸辄废闽中客舍乘兴仿其体和之
　　昆仑山头阆风苑，忆昨王母开清宴。桃花结子三千年，与君共作东方倩。世事由来难独擅，人生那得长相见。七载风尘跨蹇驴，有如东飞伯劳西飞燕。衔得天涯尺素书，开缄令我沈疴变。张仪无舌亦欲吟，子龙有胆终须颤。于潜绢，裁为扇。嫁得黔娄失金钏，是时在侧缝针线。卿有三寸箧中刀，我有一尺床头卷。天风吹客海上来，十年又复光如箭。借问行人路几千，途中却过丰城县。客舍中宵总不眠，团团海月当窗见。把君诗卷长吟遍，使我心似余霞散绮澄江练。自骑竹马吐狂言，汝南空有先贤传，腐儒破帽何须恋。呜呼破帽真可嗔，生儿却似又工文。文如不贱仍不贫，骑马便作看花人。
　　严光禄
　　严光禄，字石帆，桐城人。贡生，候选训导。有《石帆诗钞》。
　　吼山
　　鬼斧凿灵根，玩舟穿石洞。渟然水一泓，削壁暗如瓮。舍舟蹑我履，湿翠沾余冻。纡回转湫仄，离立嵌虚空。山腹裹林扉，危崖出层栋。烟开江海平，云起岩壑动。澄观物皆寂，旷坐鸟微哢。得意默无言，抚境还疑梦。何必山僧知，涧流自迎送。
　　过蔡林
　　故里不相识，行行杂径多。远从田父问，危上木桥过。一姓自成市，数家斜傍河。村深风俗古，举族见雍和。
