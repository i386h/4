<!-- { "loadSidebar": true } -->
　　林佶，字吉人，又号鹿原，侯官人。康熙壬辰进士，官中书舍人。有《朴学斋诗》。
　　甘泉宫瓦歌
　　甘泉汉宫遗古瓦，何年弃掷荒陇下。泥沙埋没风雨剥，谁人物色求诸野。阿兄游宦入西秦，嗜奇好古搜沈沦。西京文字传绝少，何意长生四字完形神。周围一尺有二寸，水清翡翠光鲜新。非篆非隶含古意，不雕不琢归元淳。欧阳集古见未到，刘分攵博雅谁探真。二千余年复宝重，转忆飞廉太乙俱成尘。当涂铜雀非侪偶，历十四朝真可久。宝器逾晦逾光明，肯让漳河片瓦传不朽。
　　游武夷登一鉴亭
　　吾闻武夷山，乃是升真元化之洞天。中间溪流有九曲，三十六峰峭折相排联。我家去山七百里，逌然神往已十年。虽未扶藜临涧谷，早有清梦来腾骞。今冬適经双溪口，舟子西指思回船。兴高踊跃决探胜，四日迳到仙宫前。凌晨登筏溯霜濑，山容面面堪沿缘。幔亭巍峨耸云际，玉女秀出清而妍。虹桥千载驾陡削，接筍一线梯钩连。嫣然花竹藏别坞，小九曲内宜女禅。隐屏精舍昔讲学，窅且奥处罗群贤。雍雍弦诵倡棹曲，会心微妙超言诠。盘游六曲望不极，有亭天半凭空悬。虚无缥缈径欲断，猿乌绝迹惟云烟。舍舟轻身陟危磴，听彻水乐泻溅溅。仙船天路落不落，谁弄狡狯疑彭篯。险艰历尽到奇绝，天游古观山之颠。亭称一览小闽越，抉眦远睇无涯边。此时不知此身在何处，便思脱遗人世同飞仙。丹山碧水如此胜，恨不早拍洪厓肩。会当买山傍云壑，尽载群籍来摩编。山灵爱山亦爱我，定应招我弃官赋就归来篇。
　　陈德荣
　　陈德荣，字延彦，号密山，安州人。康熙壬辰进士，历官安徽布政使。有《葵园集》。
　　清江
　　清江天上来，缥缈历云汉。云根养深渊，毛发明可鉴。发源施州卫，千里横匹练。或为石所激，吼雷势奔电。涧底纤鳞游，表里皆洞见。当其清浅时，手掬足可践。汇作无底潭，空明光一片。方春雷雨动，天矫蛟龙现。宜都入川江，无复此颜面。浑灏成其大，岂云不善变。愿助东海深，旧山何必恋。
　　杨花
　　一天雪片乱春晴，风里杨花自在行。萍叶纵横成后劫，麹尘恍惚悟前生。黏帘坠溷知何处，流水行云共此情。希逸朝衣寿阳额，也教点点著人轻。
　　卸甲沟
　　山形如醉翁，佝偻欲颠仆。云林意蒙密，水石气局蹙。严霜飞不到，青翠豁人目。硕果缀余柑，小红亚天竹。涧底数枝梅，横斜过石屋。冻蕊参差开，含春媚幽独。到此坐忘疲，欲往意还复。乃知草木心，舒荣在岩谷。我欲结茅庵，餐霞友麋鹿。
　　飞鱼滩
　　山灵厌寂寞，推石堆山坳。河伯怒驱之，奋作风雷号。水头落云中，势与帆樯高。舵工挟长技，一叶随惊涛。撇捩转石罅，生死争秋毫。瞬息数百里，东逝不可招。我舟逆流上，飞泉洒林梢。仆夫引竹缆，舟子刺松篙。进尺还退寸，目瞪心摇摇。势平流忽散，巨舰轻如毛。暝色赴林壑，停泊傍渔舠。吹火煮夜粥，共慰推挽劳。重唇白甲鱼，出网鲜可疱。掩篷读我书，斟酌樽中醪。前滩名虎啸，西上更岧峣。且复永今夕，何暇问明朝。
　　弃妇行为友人作
　　桃花何灼灼，烂漫迎风开。春归红已歇，鶗鴂莫相催。忆昔蓬门同食力，萧萧络纬霜中织。佐君夜读买兰膏。典尽钗钿无怨色。君今已贵妾已老，红颜那比新人好。避贤不敢妒蛾眉，何须定刈当门草。野径云低树色微，树头鸠妇已分飞。也知性拙应遭逐，风雨飘摇何处归。
　　焦山瘗鹤铭沦入江汜七百年矣家沧洲公捐赀募力士挽出之得五石凡七十一字复还旧观建亭山院因作长歌以纪其事
　　人归地底鹤冲天，穹碑屃赑焦山巅。上皇山樵弄神笔，银钩铁画常蜿蜒。果然奇物天亦忌，丰隆肆虐山无权。雄雷雌电声震震，珠飞玉碎沈深渊。珊瑚明月耀水底，老鱼拨刺蛟垂涎。欧公苏公称好古，临江酹酒心留连。严冬水落断碣出，苔衣荇带相纠缠。眠沙藉草拓数字，十指欲裂身拘挛。晨星落落见者少，赝文伪本争流传。苏州太守天下士，孤操直比松筠坚。拾残碑奠山麓，鸠工首倡寅僚先。巨灵开山龙徒水，山魈水怪纷相牵。移来位置维摩院，覆以茅亭护以栏。鼎沈泗水剑出狱，神物隐见岂偶然。我闻当年瘗鹤日，依稀犹纪壬辰年。迄今一千三百载，质虽金石何能全。罡风劫火几燔烧，洪波巨浪长洄沺。炳然七十有余字，直与天地同绵绵。龟文剥裂龙蛇隐，锋铓秃尽精神完。周宣纪猎有石鼓，年年秋草埋寒烟。一从认出蝌蚪字，升诸清庙陈宫悬。千秋会应有真赏，璧沈终出珠终还。人物果能成不朽，何论沧海为桑田。
　　枝江杂咏
　　山势纡回江水湾，孤城形胜占江山。鲸涛驱石倾三峡，鸟道盘云入八蛮。百里金汤凭地险，两朝兵燹忆时艰。幸逢海内升平日，桑土绸缪莫等闲。
　　三亩荒园净扫锄，萧然官舍似幽居。峰头耸翠延朝旭，浦口鸣榔响夜渔。检历细寻移竹日，呼童闲写种葱书。临风把酒舒长啸，如此溪山不负余。
　　李慎修
　　李慎修，字思永，号雪山，章丘人。康熙壬辰进士，历官湖南衡永道。有《雪山诗草》。
　　改授御史
　　风纪清班世所荣，君恩晚岁许题名。老成岂敢当天奖，孤直由来自性生。晨漏勉随鸳鹭序，朝阳虚说凤凰鸣。祇今衮职无遗阙，愚陋何缘补圣明。
　　谢济世
　　谢济世，字石霖，号梅庄，全州人。康熙壬辰进士，改庶吉士，授检讨，历官湖南盐驿道。有《梅庄遗集》。
　　丙午十二月初七日下狱次日得旨发军前效力赎罪感恩述事次东坡狱中寄子由韵寄从弟佩苍实夫
　　严霜初陨陡回春，留得冲锋冒镝身。纶綍乍传浑似梦，亲朋相庆更为人。敢愁弓剑趋戎幕，已免锒铛礼狱神。早晚扶归君莫恸，媻姗勃窣亦前因。
　　尚方借剑心何壮，牌背书辞气渐低。已分黄泉埋碧血，忽闻丹阙放金鸡。花看上苑期吾弟，萱树高堂仗老妻。且脱南冠北庭去，大宛东畔驾兰西。
　　西征别儿子梦连
　　九门何皇皇，家家度岁忙。我亦侵星起，辞家赴沙场。大儿甫八龄，失母依我旁。见我荷戈戟，长跪牵我裳。儿愿随爷去，辛苦共爷尝。拭泪摩儿顶，我儿何不量。迢迢征戍地，道里六千强。地远天亦别，夏月飞秋霜。并死有何益，不如返故乡。故乡先垄在，种柏已成行。汝归山有主，庶免樵斤戕。故乡祖母在，闻信知断肠。见汝如见我，稍慰门闾望。故乡遗经在，牙签贮青箱。趋庭谁课汝，汝自延书香。故乡先业在，草宅成荒庄。学书恐误汝，汝好事农桑。上以供正赋，下以奉高堂。酒酿三吴白，鸡畜九江黄。圣主哲且仁，暂戍非久长。东归傥有信，为我洁壸觞。
　　己酉十一月廿七日复蒙圣恩免死释放却寄家书
　　清湘紫塞路茫茫，两地不知谁在亡。紫塞长征人又在，为传好语到清湘。
　　乙卯十月十七日蒙恩赐环口号
　　已分埋沙碛，宁知刷羽翰。丘山臣罪重，天地主恩宽。蹀躞新骢马，巍峨旧铁冠。喜深悲转剧，望阙涕汍澜。
　　王箴舆
　　王箴舆，字敬倚，号孟亭，宝应人。康熙壬辰进士，历官卫辉知府。有《孟亭编年诗》。
　　得归结庐先寄舍弟季亭
　　鸾凰遗好音，众鸟鸣且悦。海鹏负青冥，塞鸿踏春日。延颈远罻罗，疾翮脱一发。露行早然犀，夜寐屡惊蝎。劳薪吹烬灰，膏雨濯余枿。勒恩返旧山，焚香拜明佛。我本蓬蒿人，初心悔未决。念亲似秋草，应添头上雪。有弟如晨星，同系天边月。
　　天南海水东，结庐白田北。疏凿泉平沼，艺植花连陌。绿塍阁始构，逐径户已辟。瞻望若堂封，隐念松楸侧。禄养就升斗，黾勉事行役。袖云嵩洛间，截竹淇源曲。牵羁竟一纪，婆娑大梁客。岂云隐已招，聊取肩可息。岂如彭泽田，亦有子云宅。民社任难仔，张弛事多忒。成贷蒙天慈，冥报垂先泽。余生幸在兹，抚膺怍畴昔。同父日余长，埙篪季与叔。萱草树之背，荆华粲在目。不见已三年，孟也鬓初白。叱驭敢希尊，学《易》冀景绩。于今誓墓人，苦心季应识。
　　奉酬鲁庶常启人
　　前梦耶俞可若何，飓风吹起射工多。牴牾终为青苗社，谈笑犹存赤壁歌。堪许同心论寂寞，会揩善眼度婆娑。袖鞭一揖先归去，翻有离肠系汴河。
　　立秋后一日雨
　　乍可秋情隔夜生，风初拂拂雨初清。似将几点芭蕉上，绘出虚堂一种声。
　　夜课
　　至老不相放，床头烂卷书。呼童乞火后，共妇翦衣初。夜气通灵府，清声入碧虚。陶家懒惰子，责让复何如。
　　晓渡黄河
　　是日出河口，超然益耳目。久不见东流，寒光夺晨旭。其声烂不收，澒洞若犄角。我心际无外，幻想九丁凿。自天而下之，中凡几万曲。一气所簸扬，何须辨清浊。古来大圣人，疏排绝梱束。孔德斯为容，控搏乃相触。海上有神仙，周天无可欲。无欲斯无为，无为化自足。
　　青州道中见诸山
　　遥见城南山，瞳曚日方陟。山气喷山烟，山烟幂山色。譬如好画手，间有无意墨。有意无意间，能著空中力。昭融散若整，蕴蓄出犹入。盎然已在前，揽之不可即。若叩诸山名，山名无一识。
　　王瀛
　　王瀛，字文洲，号愚谷，又号东村，临淄人。康熙壬辰进士，官郾城知县。有《东海集》、《东莱草》、《石落山房草》。
　　寄怀宁海学博宿复公
　　旧雨东牟迹未疏，往来冰署五年余。徉狂阮籍频中圣，寂寞扬雄喜著书。两地相思云散后，半窗明月梦回初。挥毫敏捷应如昨，莫惜瑶华数寄予。
　　王钧
　　王钧，字尔陶，高阳人。康熙壬辰进士，官青田知县。有《松露堂稿》。
　　砧声
　　何事惊残梦，寒砧处处悲。孤村霜落后，深院月明时。响细疑无力，声停若有思。可怜凄楚调，不遣玉关知。
　　三间房
　　万仞才过岭，三间又见村。林峦藏板屋，鸡犬散柴门。山势迎人立，溪声战石喧。仆夫嗟况瘁，日暮且停辕。
　　春柳
　　含烟摇曳水西头，青眼才开惯惹愁。别恨丝丝消不得，断肠人倚夕阳楼。
　　朱伦瀚
　　朱伦瀚，字涵斋，一字亦轩，号一三，汉军旗人。康熙壬辰武进士。由侍卫改郎中，擢湖北驿盐道，复改御史，历官正黄旗汉军副都统。有《间青堂诗集》。
　　病起即事
　　料峭余寒薄晓暾，东风连日未开门。渐添篆雾芸香细，小沸垆涛药火温。破梦邻鸡交午唱，絮怀归雁过云喧。如何二竖浑无赖，顿使休文兴莫论。
　　贺幸诚亲王山庄应制
　　彩仗凌晨出，鸾旂拂曙开。过山闻鼓吹，隔水见楼台。花里传天膳，云中度寿杯。晚凉时雨霈，归路拥风雷。
　　忆信
