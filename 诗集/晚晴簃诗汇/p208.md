<!-- { "loadSidebar": true } -->
　　周鼎七雄烹，晋辕戎狄驾。六朝困南服，五代沸中夏。久聚必泮散，纷争互輘藉。宋季局忽变，一统肩相卸。秦隋尚逊大，辽金岂能亚。旋乾而转坤，搏戏侈钧化。梦觉失千劫，俯仰空悲诧。
　　四阳庵松歌
　　昨日樱桃园里竹，千竿簌簌黏衣绿。今朝四阳庵里松，数株盘礴来天风。一株根蟠巨石上，郁律绾结龙蛇状。忽伸一爪掀岩峦，石破天惊泣相向。七株离立寺门前，乱飘翠雨霏苍烟。当门兀坐啜苦茗，但觉云烟幂历相钩连。于中两株尤诡异，槎桠撑突夜叉臂。如擎剑戟拥麾幢，偶卫仙官下游戏。又如空中悬丹梯，从此步步直上排云霓。可望不可到，不如醉倒童子争扶携。四阳之松真奇绝，往来常听游人说。此际徘徊意未厌，重过偃卧松阴月。
　　柏林寺殿壁吴道子画水
　　赵州画水天下闻，波涛汹汹如崩云。起伏有势壁欲动，世上摹本徒纷纷。反覆斜正看逾活，胸中万顷倾溟渤。艨艟挂席不敢前，蛟龙夜半争出没。想当苍茫落笔时，星精旸睒来相窥。奋臂一扫风雨疾，至今元气犹淋漓。殿宇屡易壁不易，屹然怒浪如山立。微损谁能补化工，常完呵护知神力。柏林古寺振宗风，金碧巍峨矗半空。画旨通禅方入圣，照耀千古无终穷。僧繇之龙久飞去，虎头金粟今何处。风尘鞅掌得奇观，如过瞿唐惊滟灏。
　　冬晚东平道中
　　莽莽长林接，山河古郓州。城空经战伐，事往几春秋。蚕尾浮云没，尧陵夕照愁。客途知欲倦，驻马问寒流。
　　响水铺道中
　　百万军储此地供，云中接壤重提封。时平斥堠开千里，天险关门矗几重。河水漫流横浅渡，山冈叠起隐遥峰。行人指点前朝事，惟剩寒鸦落照浓。
　　燕然台怀古
　　幕府犹余画角哀，军屯争拥紫峰开。蓬蓬风自群山下，黯黯云从大漠来。万里专征谁奏续，千年遗址此登台。书生别有封侯骨，铭勒燕然枉上才。
　　渡黄河用渔洋先生韵
　　淼淼洪涛络地长，迢迢帆影挂斜阳。堤回曲岸虹千仞，雁起圆沙字几行。久矣鸿沟迷楚汉，漫从碣石问沧桑。平芜莽苍（去声）浮云合，知是当年百战场。
　　天汉浮槎讵可登，双丸跳荡此中腾。千帆疾下真如鸟，十月初寒未试冰。（杜诗：“黄河十月冰。”）觅渡声传樵迳月，鸣镳目断猎围鹰。明朝更访夷门道，独向荒烟酹信陵。
　　阌乡书怀是日拟宿盘豆不果
　　丛芦盘豆隔风烟，关外心情夏景天。漫向稠桑呼妙子，可堪《锦瑟》忆华年。贫携旧玩询胡贾，老乞金丹礼洞仙。明日雁行欣握手，却愁霜鬓两皤然。
　　田家绝句
　　溅溅流水板桥通，林外斜阳作意红。最是田家好风景，柴门开向乱蝉中。
　　重过大明湖
　　明湖载酒昔年游，乱苇荒汀惹暮愁。凭向烟波添浩皛，曲栏深入藕花秋。
　　长城驿
　　山河十二罢纵横，松柏空余哀怨声。莫向穷荒吊秦垒，田家先已筑长城。
　　题寒江钓雪图
　　雪压千山照眼明，茫茫浦溆叶舟横。鸟飞欲绝人踪灭，惟听枯芦折有声。
　　尽日炊烟冷钓矶，暂移短棹未言归。忽惊白鹭冲舡起，恰映江天一色飞。
　　钱家塈
　　钱家塈，字第五，嘉善人。康熙甲午举人，官随州知州，重宴鹿鸣。有《<舟及>居吟稿》。
　　寄东墅主人
　　共是悲秋客，停云滞异乡。雁书来杳杳，花信去堂堂。小筑幽栖地，高斋爽气凉。何时重把酒，离绪诉偏长。
　　辛卯重阳游焦山次韵
　　游山慕谢公，此愿矢自昔。荏苒阅三载，始著登临屐。秋爽最宜人，寥廓豁心迹。枯僧不谈禅，历历指古迹。山形变态多，丹厓间白石。仰视飞鸟翔，去天不盈尺。俯瞰大江流，洪涛迅潮汐。月明一线白，树黯双峰碧。胜游续登高，信宿穷幽僻。相约待重来，攀萝蹑仙宅。
　　刘掞
　　刘掞，字廷九，浙江山阴人。康熙甲午举人，官秀水教谕。
　　寄友
　　我有潇湘竹，中含太古音。所思人不见，孤月影沈沈。何日临风奏，遥传此夜心。独宜桓叔夏，来听老龙吟。
　　王为垣
　　王为垣，字东注，武陵人。康熙甲午举人。有《六澜堂集》。
　　乾明寺
　　已识南能域，犹传善卷村。石依云作髓，山结水为根。一径重华路，双株古佛门。欲寻禅寂处，虫语近黄昏。
　　郎大乾
　　郎大乾，字容岩，昌平人。康熙甲午举人。
　　序乐堂与家兄夜话
　　露坐空阶夜漏迟，白头兄弟话当时。宾朋似雪春垂尽，邻里如星晚更移。粉壁月添新种树，曲廊苔没旧题诗。回头默默频看影，狂喜霜髯变黑髭。
　　江曾圻
　　江曾圻，字树霞，锺祥人。康熙甲午举人。
　　冬夜枕上
　　宿酲犹未醒，城漏已将残。月色临窗澹，钟声到枕寒。家乡千里道，归去一时难。展转不成寐，披衣问夜阑。
　　高启元
　　高启元，字辛仲，号鹿岩，莱阳人。康熙甲午举人，官户部郎中。有《遗安堂诗集》。
　　过永平府
　　谁料卢龙塞，今番任意过。山城休市早，路柳阅人多。郭外残碑影，河干发棹歌。那堪怀古意，老去未消磨。
　　康忱
　　康忱，字子丹，兴县人。康熙甲午举人，历官梧州知府。有《友霞诗钞》。
　　昨日
　　昨日有所闻，入耳心弗喜。辗转自思维，此见无乃鄙。同寄大块中，浑浑忘人已。安能入太仓，颗粒数稂秕。一笑掀帘出，庭色凉如水。
　　蒙额图
　　蒙额图，字又上，满洲旗人。康熙甲午副贡。
　　偶见
　　唐家宫锦汉家环，上有冰纹古色寒。道是韩王孙子物，前年卖此度朝餐。
　　傅王露
　　傅王露，字良木，号玉笥，又号阆林，会稽人。康熙乙未一甲三名进士，授编修，历官左中允。有《玉笥山房集》。
　　登昊天阁
　　高阁凌千尺，横栏绕百寻。跻攀通帝座，呼吸正天心。月出湄河晚，云横魏郡阴。风飚窥幕近，牛斗宿窗深。度远钟声漫，凌空磬响沈。彤云环玉戺，白露澹珠林。徒倚瞻无极，迟徊望所钦。尘埃三舍退，时序二毛侵。万类俱帡覆，孤怀或鉴临。九阍知易达，虎豹莫森森。
　　杨超曾
　　杨超曾，字孟班，武陵人。康熙乙未进士，改庶吉士，授编修，官至吏部尚书。谥文敏。有《杨文敏公集》。
　　褒斜道中
　　千尺连云磴，雄奇自古传。石开微有地，峰合更无天。车马迷襄野，楼台俯汉川。重关天险在，烧绝自何年。
　　环珠庙江阁酬周穆门
　　危楼凌汉涘，复此暂居停。月忆来时白，山从去后青。人烟凝晚霭，船火散疏星。绿水过清绝，还令郢客听。
　　德龄
　　德龄，字松如，满洲旗人。康熙乙未进士，改庶吉士，授检讨，官至吏部侍郎。
　　春夜禁中闻雁
　　又到东风送雁时，凤楼弦月挂罘罳。直庐人静闻长唳，白发红镫坐咏诗。
　　早鸿声里忆岩楼，曲涧春流满稻畦。倦翼过时堪小憩，水清沙白草堂西。
　　陈仪
　　陈仪，字子翙，号一吾，文安人。康熙乙未进士，历官侍读学士。有《陈学士集》。
　　宿迁道中望骆马湖
　　照眼湖光一片明，遥岑隐约黛眉横。云低雁阵垂垂下，风趁渔帆叶叶轻。极浦孤村无限好，淡烟疏柳不胜情。客愁连日忽销豁，始觉江南道上行。
　　萨纶锡
　　萨纶锡，字言如，楚雄人。康熙乙未进士，改庶吉士，授检讨。
　　秋晚遇故人
　　秋景清无际，天风荡绿鬟。卧云连水静，栖鸟对人间。磬响岩前寺，月明江上山。偶然逢素友，独自抱琴还。
　　潘淳
　　潘淳，字元亮，号南垞，贵州平远人。康熙乙未进士，改庶吉士，授检讨。有《春明草》、《橡林诗集》。
　　赠元允修观察
　　君才十时流，名场累侘傺。夜光暗投人，鲜不按剑视。夙具礌砢节，怀中甘灭刺。放棹游山阴，新诗秋鹤唳。千岩与万壑，笔底纷然会。（君有《越游草》。）归来举似我，此宁毕君事。时乎难再来，幸睹雍熙世。
　　寄答田端云
　　天边一雁过，仿佛入沅湘。霜雪榆关满，风烟楚塞长。故人经岁别，远道数行将。酒泠花寒日，离忧不暂忘。
　　纬萧河上客，于世本无争。晒药惟烦妇，题诗不爱名。艰难悲万里，飞动悔平生。空具扶犁手，何年遂耦耕。
　　送董雨若西征
　　笔砚宜焚久，虬髯铁裲裆。几年空作客，一醉即为乡。攀折官桥柳，悲歌古战场。回头尘滚滚，谁剧爱清狂。
　　入关呈党二依草
　　往事浑如梦，浮生亦有涯。不堪频记忆，且自惜年华。梁燕分明语，山桃次第花。春光无限好，都付阿谁家。
　　赠杨朗溪
　　廿载神相接，方壸步后尘。人间云物变，我辈性情真。渌酒频烧烛，青山许卜邻。明年重问渡，不复叹迷津。
　　遗兴
　　万事束高阁，关心现在身。何人光汗简，几辈没风尘。晚食无须肉，高歌信有神。乾坤容啸傲，谁道老夫贫。
　　商丘访宋五西珝
　　荻花如雪雁来天，重过西州泪尽然。把袂乍惊千里外，题襟却忆十年前。场登秫稻新篘酒，地近陂塘旋击鲜。相对莫愁人渐老，嵇康懒慢合高眼。
　　书碧山堂稿后
　　性癖耽寻老古锥，岩中宴坐已多时。忽惊片片花霑袂，又读田郎一卷诗。
　　山途
　　一峰回处小桥崎，风磴松枝亚竹枝。溪水拖蓝山扑翠，大痴图画右丞诗。
　　裘琏
　　裘琏，字殷玉，慈谿人。康熙乙未进士，改庶吉士。有《横山集》。
　　秋夜
　　徒倚立庭隅，树杪送明月。流辉盈衣袂，清影寒肌骨。静闻众籁生，徐观万虑歇。溪声入城来，蛩语临阶发。仰见彩云飞，幽怀同飘忽。
　　过饭佛庵
　　兰若东皋外，投间此地过。斜阳深院少，落叶暮秋多。清磬寒残菊，金绳带女萝。那堪挥麈罢，回望白云阿。
　　登延青阁
　　高阁信延青，千峰削翠屏。溪光匹练下，鸟道一樵经。祠庙何年辟，禅门尽日扃。烟霞随地出，驻屐问山灵。
　　偶成
　　辞家寒食正萧萧，芳草王孙归路遥。海雨山云盈卧阁，愁思苦酒压春宵。频年客计惟弹铗，近日乡心只问潮。不少尘门妻子在，谁将词赋换渔樵。
　　春怀
　　孤城薄暮散晴烟，孤客逢春眺远天。山耐长看添树好，花因易谢得人怜。非关病肺新疏酒，多为牢愁爱早眠。三楚欲留王粲老，登楼莫遣听啼鹃。
　　春怀
　　墙外落花红，流莺啼树中。客心原断绝，不敢怨春风。
　　送刘仁规
　　明月照残孤客梦，寒砧捣尽万山秋。欲知别后相思处，落叶飞鸿送远舟。
　　过筠州怀苏子由
　　熙宁有苏子，曾此监酒税。直言忤新法，炎方御魑魅。独醒不辍醴，白眼看天醉。东轩一啸歌，山水日苍翠。锦城与蜀江，嘉名良所赐。谁知陈州客，千古有余喟。
　　湖口县
