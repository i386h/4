<!-- { "loadSidebar": true } -->
　　山响溪所为，兼以雨鸣叶。鬓外如已秋，凉痕在双颊。荦确石磴古，客步履蹀躞。林随大壑转，径与奔湍接。澄潭绿涵空，俯视戏鱼妾。玉渊阻磐陀，草际成暗涉。栖贤昔雄刹，佛力久疲苶。寺门虚无人，寒此松万鬛。啼树惊早蝉，依花感迟蝶。残僧三两辈，为我启箱箧。画图天人师，龙象犹震响。更倾频伽瓶，舍利发可贴。想见毛孔中，四大海水摄。试观起灭云，旋失屏风叠。幻幻真亦幻，屡劫同一霎。冥思触悲悟，广殿风猎猎。却寻前路归，冲泥湿幽屟。
　　游卧龙冈访朱子筑庵处用朱子韵
　　老龙卧垂涎，成此千丈湫。力能沛甘霖，络绎金简投。过时若无用，委弃荒山陬。神功不求试，又岂畏人求。我来访灵境，山路阻且修。双崖呀然开，始见风云幽。太古铁色壁，倒挂三峡流。伟哉造化奇，神鬼莫能谋。哲人惬兹区，卜宅尝屡游。顾名缅英贤，溟漠神相酬。至今寻丈间，名与天地留。吾闻龙为德，出则被五洲。退藏一壑内，有若枯枝樛。吾侪但饱噉，望古真堪愁。徘徊日将暮，烟霭何纷缪。回首望苍崖，寂寞飞龙秋。
　　谢王使君送匡山紫芝
　　匡山紫芝生绝巇，神物难致路幽远。樵人辛苦媚使君，持献公堂才一本。无德不能致此芝，惟有使君能致之。殊祥异瑞不自私，似可斋祓陈天墀。谁知使君用意别，聊赠山中麋鹿姿。紫云一朵忽飞下，满堂动色相嗟咨。真形轮囷根屈曲，古色斑駮光陆离。轩羲日月所沐浴，姚姒雨露所溉滋。中含元气犹淋漓，旁观但讶形模奇。有如肃穆陈鼎彝，奇古又若岣嵝碑。若驾鸾凤骖龙螭，羽葆幢节纷追随。真人无言坐华盖，王母欲下来金支。僮奴不解天然贵，疑是巧工雕镂为。使君怀抱何浩浩，鬓眉颇似商山皓。恺悌君子神所保，报之玉树兼瑶草。此芝亦是君精神，一茎草现金刚身。十年种遍匡山春，却把余春赠与人。吾家先世玉芝堂，人去堂空芝亦荒。拜君嘉惠不敢忘，如还旧物增休祥。归奉二亲进一觞，回首屏风南斗旁。
　　琴志楼诗
　　峨峨山高，洋洋水深。杂花照涧，幽柯蔽林。目送万化，手劳孤斟。危亭若笠，中有一琴。
　　峨峨高山，洋洋流水。壑想藏舟，岩思避雨。太虚无垠，人浮其里。欲登高丘，以望远海。
　　高山峨峨，流水洋洋。躬耕百年，奉我高堂。左列图书，右侍姬姜。寄形区中，若存若亡。
　　流水洋洋，高山峨峨。八表非远，一云能多。攀我丛桂，赠之疏麻。何以相娱，弹琴酒歌。
　　送南康王使君解官归里
　　使君十载南康城，抚摩一郡如孩婴。我来匡山狎猿鹤，满耳闻颂神君声。作公部民差可喜，一廛稳受千崖里。劳公白衣常送酒，念我黄冠似归里。命驾每从千里外，卜居已过三年矣。去年武昌来，闻公亦初还。公还旧郡我还山，山中猿鹤皆欢颜。今年武昌来，闻公又将去。公还故乡我流寓，山中猿鹤皆悲绪。我今年才三十强，怀抱冰雪无春阳。每逢热官辄走避，见公岂意温中肠。公年八十好神采，健若龙马驰康庄。至人养和驭造化，外物冰炭谁能伤。乃知蓬蒿与松柏，相见未可论短长。八百纵难企彭祖，九十已足凌张苍。何况治郡有阴德，于公子孙行更昌。官閤沈沈语忘倦，白头回忆江南战。酒酣耳热说曾侯，幕府英英盛群彦。郭冲五事犹能记，阮孚三语初为掾。同时得路俱腾骧，钟鼎山林两无算。转饷曾推萧相功，饮醇自学曹参办。寥落东南一老守，头童齿豁看云久。方今吏道颇衰微，莫使贤人厌升斗。安得皆如元道州，一时布列神州九。解组谁明陶令心，埋轮更惜张纲手。我尚思攀车上辕，公言且酌杯中酒。函楼老子六十余，挂冠七载神丰腴。今年有意探匡庐，乘兴一访茅君居。华阳句曲公乡里，洞天福地非虚诬。烦公更作东道主，却写交游两世图。
　　云雾茶歌
　　匡山云雾窟沈沈，闻有六朝僧未死。窟中产作云雾茶，灏气清英复无比。讬根高接南斗旁，坐令涧壑流芬芳。三十六梯不可到，天风细细吹旗枪。幽香似酒忘年岁，仙蝶飞来心已醉。清閟宜教虎豹守，窈冥若见龙蛇避。鸿荒辟后留根荄，却是匡君手自栽。高空日月赠精髓，邃古冰霜成异胎。斡旋元气仙人掌，斟酌灵浆众帝台。蒙顶上清足相埒，宜供大祀陈天阶。辛苦山僧摘盈瓮，手皲足茧人间送。叶叶都含瀑水湿，枝枝尽带岚霞重。种少应知造物慳，摘多莫使山灵痛。螺春龙井徒芳腴，尚书道此清凉殊。中泠精鉴赞皇李，双井佳题玉局苏。袖里携将云雾去，欲倾江汉试跳珠。
　　登五老峰观三叠泉即送陈范罗三君别
　　天风怒挟楼船走，一夜吹人傍南斗。琴志楼头飞雨悬，日呼五老同杯酒。诘朝海色连屏风，初阳灿烂金芙蓉。白云散尽五峰出，一朵芙蓉为一峰。云霞精魂日月液，铸此空中数拳碧。斑駮疑经女娲炼，峥嵘想见灵胡擘。孤根下插溟渤深，倒涌奇云作潮汐。上窥造化无四邻，横绝东南惟一石。不知混沌未分前，此峰却倚何天立。乾坤崩坼海水翻，未倒鸿濛旧墙壁。杞人莫忧天柱倾，乾坤赖此还清贞。阳开阴阖苞万灵，砉然吐出如新硎。大鹏沸海擘金翅，孔雀摇天翻翠屏。江湖下通地道白，吴楚中断天门青。独斟元枢执大象，坐览八极神明庭。我疑一峰肖一岳，五岳何处藏真形。鸟道横空一万里，石梁卷尽昆仑水。龙愤雷霆斗穴骄，猿惊冰雪喷崖起。鬓边河汉似西流，脚底须弥欲东徙。误道天公大笑声，投壶玉女输骁矢。仙魅行霄瀑作梯，虹霓饮涧山如绮。匡君无言李白死，落落人寰初至此。未许残飙冷剑花，肯让幽菭埋屐齿。醉倚磐陀钓海还，神州正拂长竿底。酒尽千峰休怅然，与君便可挟飞仙。青天涕唾六鳌背，白日歌呼五老颠。君卧太虚犹衽席，我凭倒景作阑干。梦魂不逐斜阳去，相与提携十万年。
　　海会寺
　　中峰如法王，师子据其右。老僧初开堂，辛苦此结构。欲令震旦国，举首眺灵鹫。天高龙象雄，地迥猿鸟瘦。钟鼓运风涛，楼台出云岫。我来访五老，逮此成三宿。沈沈青莲地，可踏不可潄。禅人数十辈，梵诵宵达昼。为喜观威仪，频来听经咒。弥天左蠡浸，收取作阶霤。风帆散万叶，沙鸟飘千豆。禅心止水定，客面观河皴。闻僧昔面壁，绝粒坐岩窦。今年八十余，爽健神所祐。其徒勇写经，坚苦本师授。周身万毛孔，一孔一针漏。华严几万字，一字一血透。吾闻兼爱术，不惜顶与脰。儒家好批根，所见无乃囿。孔墨何龂龂，仰窥大圜覆。
　　重五前一日出山作
　　四年此地两重五，前度入山今出山。荆楚岁时徒衮衮，匡庐云物自閒閒。每逢令节浑无奈，欲买扁舟且未还。回首楼台淹日月，惟余涕泪照苔斑。
　　吴章岭出庐山是李白别内处
　　长飙吹散五峰云，化作群龙到东海。我亦乘风下九江，青天俯视楼船在，寰中冰炭煮日月，物外沧桑幻烟霭。吴章岭上看云还，夕阳明灭千万山。谁倚山堂映酒看，镜边五老回朱颜。半角楼台自朝暮，梦飞不到阑干殷。忽惊脚踏天梯古，李白精魂在何许。当日绸缪为别离，人生跬步多歧路。赠此悲酸千载心，涕泪因风洒吴楚。玉杖西还黄鹤楼，潇湘南去更悠悠。明朝回首一千里，瀑布残阳天际流。
　　黎汝谦
　　黎汝谦，字受生，遵义人。光绪乙亥举人，官日本横滨领事，广东候补知府。有《夷牢溪庐诗钞》。
　　过平彝所
　　忽堕南滇月四圆，蛮花犵鸟剧堪怜。恰才去国一千里，已胜投荒十九年。励治正羞张赵酷，安危未信孔桑贤。平生结习狂游在，北固西湖订夙缘。
　　陈书
　　陈书，字伯初，晚号木庵，侯官人。光绪乙亥举人，官博野知县。有《木庵居士诗》。
　　弢庵招游听雨斋未果用昌黎炭谷湫祠堂韵寄题
　　先生游物外，贱子困尘寰。水声常激激，穿我枕函间。梦中从之游，起来仍闭关。旸谷閟太阳，居山不见山。东南石鼓矗，一缺如留环。下窥洞地底，窅缒穷天慳。禹功蔑以售，皇然念神奸。危坐鄙禅悦，辟易山僧顽。不祈炭谷雨，坐弄白日閒。行厨进杂沓，所阙惟妍鬟。山鬼导客至，抽豪貌孱颜。松岚下拂拂，落纸无由还。我昔见二图，开幽惮前艰。萝篠施葳蕤，野英垂朱殷。常呼鹘巢守，肯使鱼钥鳏。诗料付叶適，清便富难删。我曾尽读之，何止窥豹斑。美哉东野龙，停云思追攀。人生少壮怀，倏忽头已颁。谁能羡勤王，郑师犹在菅。
　　肖韩贻诗兼送叔伊之行又次韵纪梦诣幼点村居依韵奉答
　　果能诗神交，幽访以梦到。涉江净澄思，语俊失鲍照。山楼赴吟集，苦涩臂难掉。不嘲饭颗瘦，幸恕酒户小。吾髯非绝伦，只可诧便了。苍黄持斧柯，播弄对目巧。合观五七字，忭舞欬且笑。昔时酩酊游，接花下倒。今来送家弟，紫荆迹如扫。高轩或见过，倾耳鸡树噪。
　　晓起思家作书用东坡百步洪韵寄仲叔二弟
　　津亭东望生风波，隤阳西下无停梭。几回思归归不得，日手短墨窗中磨。偶逐闲游访水利，六井塞断亡东坡。凉风八月兼夜至，一洗花港稀留荷。句留为此直无益，顾恋岂复缘黎涡。平生出门罕穷独，豪气画壁歌黄河。此行有若随嫁媵，诗谶恰应乌投罗。三楹楼下鼠窥殡，夜见漆色黄成驼。严官之途始畏绝，缩足退食甘委蛇。著书未半忽昏卧，仰见梁燕先辞窠。起来绕屋唤佣仆，立意作达徵亡何。苍苔泠泠秋雨下，不饮恐被少陵呵。
　　寄芸敏京师
　　北雁不来秋雨稀，湖云衔日游人归。轩窗卧愁诗又瘦，稻粱晚熟螯难肥。去年花黄蝴蝶飞，登堂别君觞交挥。诗书制序石林至，丰采暎壁如云翚。我今不乐辞庭闱，君复流连淹帝畿。僧房独榻亦何有，垂稿忽怨缁沾衣。春来补被还相依，西山日落烟霏霏。骖鸾夜静呼灵妃，诗成且复忘朝饥。人生何处更称意，看取沧桑日夜非。
　　呈弢庵
　　元祐诸公天人姿，庆历圣德天所毗。既清海甸卷怀已，不殚厥锷焉施为。乡党流风要人纪，文献晻昧烦探披。泉虚石伫盖可负，况咏华黍赓参差。青春登朝强仕归，猿鹤欢喜迎龙夔。摩崖浯溪兴不衰，老于文学今其谁。温良颜色入座有，时以句法相质疑。龙章凤姿爱鳖跛，乱头粗服参旄氂。东屯西瀼隔还往，岁四五至穷昏曦。坐公听水之斋思，松篁琴筑弹流澌。山举踏月夜半至，挟卷报道诗寻医。
　　小除夕
　　海棠能作檐下花，梅叶先占旧年绿。吾庐春尚不欺人，到眼风光如转烛。去年还家万事足，岂料今年脱床褥。悠悠往事不堪思，鼎鼎征装宜结束。习勤运甓吾岂敢，独立庭前驱雀浴。
　　本意
　　蜜蜂无花祇趁人，春融滟滟天光新。庭阶燕坐听鸟语，何用身世愁无垠。官厨生菜源源至，天意可转哀吾民。尺泽何妨旬日匀，官身既老宁思莼。但憙子妇能和亲，此岂分外天无嗔。
