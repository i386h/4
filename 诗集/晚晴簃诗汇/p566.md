<!-- { "loadSidebar": true } -->
　　重九登高和赵莲友用贾运生韵
　　搔首问青天，奇事古未有。卓卓邦之良，伐木难求友。彼哉复彼哉，蝇营而狗苟。遇合转有期，黄金印悬肘。岂真造物心，厚薄薄者厚。施报终循环，祸福暂杂糅。慎勿快一时，而贻子孙丑。世路何险巇，凛若驭索朽。大千世界中，岂容此辣手。名利与恩怨，锢人如枷杻。静悟得真诠，俗尘几抖擞。我友赵泾川，同心坚素守。时正届重阳，邀朋置酒瓿。酒酣析此理，细比牛毛剖。整顿入新时，诗如狮子吼。我为进一解，负人人亦负。何如息所营，事事居人后。澹泊葆天真，毋为戎之首。乡居学老农，躬耕十余亩。冠带不能拘，群小不得纠。徜徉以俟时，终当得所偶。否侧伏草间，高歌将进酒。
　　和袁小午阁学还朝留别韵
　　忆从淮甸望如仙，宾从南楼散似烟。橐笔重依长乐驿，题襟又送郁林船。星辰曳履趋蓬岛，泥雪留诗纪辋川。内召漫劳轻惜别，中朝侧席正求贤。
　　程鸿诏
　　程鸿诏，字伯旉，黟县人。道光己酉举人，历官山东候补道。有《有恒心斋诗》。
　　淮阴钓台歌
　　汉家垂钓两男子，鸿飞冥冥功狗死。同有高台凌清沚，咄咄狂奴呼不起。漂母一饭酬金千，解推之恩宁轻捐。钟室覆盆难见天，泗上亭长喜且怜。冢前万人早矜诩，晚余斯台峙淮浦。不幸乃与哙等伍，胡弗一竿自终古。
　　东阿后歌
　　南去见山自此始，南来见山自此止。出山入山皆艰难，连朝山色愁中看。我欲移之著何处，恐碍天下行人路。愚心惟祝在山泉，绕山飞流成长川。一苇可航一帆送，轻舟竟渡免尘閧。东阿况亦吾宗邦，千年虽久安能忘。八斗才高今不见，一心捧日山难限。昊天自昔鉴孤忠，峰峦倏忽移愚公。崎岖化尽得平易，辙端蜿蜒痕在地。从此大道无偏颇，青山回首梦中多。
　　孙琴西廉访次唐端夫东坡生日诗韵追念湘乡师相属和奉呈并怀钱子密
　　校书正苦扫落叶，谁唱阳春和白雪。天台掷赋声忽闻，广桑证道路云绝。犹幸坡公在眼前，曾见醉翁为心折。冶城山阁昔游宴，桂管妖氛刚破灭。昨年公持使节至，迩来我恰间身掣。许从芸笈借缇油，莫陪花坞吟宫缬。安昌旧客盟石交，建章群仙饮玉屑。千里命驾病未能，八载流光去如瞥。何时更共阿戎语，新诗且与黄九说。明当踏春大观亭，健行不藉拄杖铁。
　　怀叶润臣卻寄
　　忽听楚人语，思君情自深。新诗又几卷，近日共谁吟。鲤对有真乐，雁行传远音。长沙波渺渺，怅抚独弦琴。
　　滕县见陈抱潜题名
　　抱潜吾执友，到处不题诗。此意岂难解，相思无已时。上宫君子馆，画井古人知。欲共论为国，征途合语谁。
　　子陵台
　　鼓枻沿缘波未定，横塘风晚野花开。一钩新月钓江水，正向严陵滩上来。
　　登金焦二山寄故园兄弟
　　东屋西屋人已远，名山也作弟兄看。金焦好处多于画，少个雁声江上寒。
　　陈锦
　　陈锦，字昼卿，号补勤，浙江山阴人。道光己酉举人，由知县历官山东候补道。有《补勤诗存》。
　　松江舟次
　　野航镫火照人行，辗转篷窗梦不成。春水有声风信恶，夜潮无力月弦平。烟横周浦孤村晚，浪扑龙华十里晴。两岸梨花双桨雨，从新句起别离情。
　　猛雨
　　朦胧睡方半，猛雨扑危楼。脚底黑云立，天风吹上头。飒然窗槅间，来自南山幽。嫩雷傍地走，一陈添飕飕。绮疏净如洗，屋宇为清秋。如龙出自峡，如鹰脱于韝。文章起突兀，大气所滂流。
　　邗沟
　　鸿沟千里碧潺潺，一面潢池巨浸环。河水连天何必海，沙隄如阜别无山。涨添淮雨来偏速，并作江潮去不还。薄暮西风吹更紧，浪花高泼马篷湾。
　　孙廷璋
　　孙廷璋，字仲嘉，一字莲士，会稽人。道光己酉举人，候选知府。有《亢艺堂集》。
　　长安秋兴寄伯兄
　　一枕西风梦不成，乡心横似乱云生。天涯总为伤贫贱，陌路谁堪讬死生。小院夜阑闻落叶，破窗凉紧逼长檠。自怜作客曾非惯，凄绝中宵络纬声。
　　客路艰难始见真，满阶见露但伤神。庾郎栖讬同鹪羽，苏季音书仗雁宾。潦倒功名成气短，飘零骨肉为家贫。秋烟西望三秦树，应共惭为负米身。
　　昨行书所见
　　残梦扶头酒半消，一重霜气湿帘腰。堠亭戍卒低吹火，野树山僧早挂瓢。衰柳河桥犹有月，荒芦村港不能潮。凤城回首鹓鸾侣，正合薰香赋早朝。
　　乙卯六月六日集小云栖寄公房同周拜轩孝廉叔云太史李莼客太常家子九季才次少陵宿赞公土室第二首韵
　　苍然溯湖阴，到寺水亦静。北风堕诗语，聊复乱松影。炉熏蔼清微，趣与名理永。冰簟泛无湘，雪铫煮寒井。高歌互间作，烟好无异秉。吾生坐寡能，梦落江海迥。岂不慕揽辔，笑人惧清颍。朅来远公社，初喜不吾屏。携尊竟萧晨，冉冉月生岭。湿云渡水来，凉透鹭丝顶。
　　秋日杂感
　　酒酣忽不適，枨触登高台。天门亦咫尺，浩浩秋风来。造化谁办此，与世为百哀。阴云郁万里，杀气何崔嵬。其下多战死，白骨萦紫苔。自从鼎湖去，日积昆明灰。痈溃谁所养，误国首庸才。桓桓郭尚父，骑箕竟不回。忧勤贻庙堂，未惜毂屡推。移军或开府，诏书必亲裁。授钺为上将，专阃无疑猜。征募遍诸道，算缗急于雷。微胜张首级，殊锡出上台。传言侍中貂，峨峨遍舆台。至竟儿戏略，但闻坚城颓。今年弃湘汉，明年失江淮。朝闻两河破，夕报三晋摧。齐鲁千余里，卷地无蒿莱。神京亦震荡，中原何有哉。苍生实何罪，浩荡罹此灾。亡者日山积，血肉厌虎豺。存者能几何，生意如枯荄。虚秏在闾里，国计必与偕。朝廷于赤子，如民保其孩。一旦不并活，为计当析骸。元气日沦丧，滔天方未涯。
　　雨中出城访莼客则出游南湖诸寺矣次日柬寄
　　春阴币地雨骑月，新涨拍天城枕湖。有时轻赍就箬艇，想见练带悬薇壸。茶烟寺寺水杨柳，村瀑崦崦山鹧鸪。题诗到处穷屐齿，吁嗟谢公今岂无。
　　云栖禅院留题
　　丈室天花倚翠屏，定中一磬落秋冥。鬓丝旧感都除起，听讽莲华小品经。
　　十载重参竹屋镫，栖间心诺了无凭。明朝又踏江声去，苦忆南廊打睡僧。
　　洋河道中写怀
　　畅好清秋碧玉卮，苏台十日醉杨枝。卻抛银甲弹筝夜，来逐黄皮缚袴儿。江上鱼龙愁战伐，山中猿鹤怨奔驰。封侯第一归来早，莫到韦娘宛转时。
　　答潘辛芝舍人见赠次韵
　　间居乞得著书身，潘岳才华粲若春。家有老苏传述作，诗如狂李感星辰。凤池一昔工裁诏，马磨如今苦给贫。嶰竹终难淇水老，周家方自责伶伦。
　　刘存仁
　　刘存仁，字炯夫，闽县人。道光己酉举人，历官秦州知州。有《屺云楼集》。
　　寄孔绣山
　　散直归来静掩关，羡君薇省足高间。日边春色花前酒，江上愁心画里山。绮岁轶才惊老宿，世家名德压清班。停云异日思文举，匹马西风我欲还。
　　会宁县旅舍题壁
　　新词怕唱古《凉州》，风景中原迥不侔。边地苦寒羁梦勒，乱山奇险好诗收。王程疾赴催行迈，宦味初尝愧壮游。回首觚棱云物好，恩波犹记液池头。
　　题亨甫食肉叹后
　　跌宕酣嬉笔有神，恫瘝在抱苦吟呻。举杯直视空余子，掩卷高歌泣古人。丝竹转增孤客泪，乾坤难驻百年身。杜陵忠爱吞声哭，莫道樊川善感春。
　　老至寄呈林颖叔方伯刘冰如观察
　　近事多健忘，旧事反追记。智珠任颠倒，不解是何义。乃知精血衰，冉冉老已至。童嬉诗酒游，往往入梦寐。醒后半陈人，原非缘感致。玄关不守宅，灵爽失其次。生平骨肉恩，徒抱伤心泪。明知归无期，转觉身似寄。三生过去缘，一切未来事。切勿再思量，思量乱人意。浇愁无古书，何以引美睡。村醪味浑浑。欲饮难成醉。鳏鱼长不眠，疗饥姑煮字。相思见面难，悔昔别离易。虚名真误我，浮沈困下吏。老丑俗所憎，戆直天所弃。抽身恨不早，初衣负荷芰。此行逐戎旃，展转难思议。矍铄夸据鞍，枉欲磨盾鼻。肝胆尚轮囷，形容日憔顇。嗟哉羝触藩，进退不能遂。昨夜商音来，衣裳有秋气。既老则悲伤，壮盛岂长觊。功名关遭际，福泽非神智。委心还太空，穷通任位置。
　　程步云
　　程步云，字蟾客，嘉善人。道光己酉举人，候选训导。有《慎仪堂诗存》。
　　送张玉生南旋兼怀香岩
　　兵甲满天下，穷酸两广文。云霞才结契，风雨又离群。流水杳然去，秋声不可闻。寒镫孤馆里，把盏一思君。
　　偕何叔琳孝廉陈生边城晚眺
　　新州古岩邑，萧索亦堪伤。山气压城黑，朔风吹客凉。重关严锁钥，小市散牛羊。各有登临兴，征人祇望乡。
　　渡黄河
　　唱罢阴山《敕勒歌》，天风漭漭渡黄河。一条襟带横沙漠，万里昆仑卷白波。难挽狂澜南徒去，长流战血古来多。茫茫禹迹何时复，故道淤泥秀麦禾。
　　何仁山
　　何仁山，字梅士，东莞人。道光己酉举人。有《草草草堂诗草》。
　　来青阁晚坐
　　袷衣新试众香前，暮色苍茫入远烟。鹤语风传九霄外，书声人在五云边。村镫渐出东西树，水月双浮上下天。夜过相期有吟侣，留题应贮凤楼笺。
　　南归晚抵南昌
　　帆樯隐隐暮烟平，章貣双流照眼明。帝子江山蝴蝶梦，客程风雨鹧鸪声。邮签渐近还乡路，怀刺何惭下第名。试上滕王高阁望，剑光犹自烛丰城。
●卷一百五十
　　钱应溥
　　钱应溥，字子密，嘉兴人。道光己酉拔贡，官至工部尚书。谥恭勤。
　　放蝶诗和家大人韵
　　绿蝶来何从，穿花倍峭蒨。伊谁折花枝，起舞掠袂缘。艳如点黛螺，轻如衔泥燕。栩栩各知还，又如客游倦。不虞独分飞，翻向箱笼眄。弱翅触四隅，密网开三面。逸熊得昭苏，旧侣若慰唁。破镜感重圆，故剑珍百链。文采本天生，大化任流转。料尔双双飞，快逐东风便。如何蝉翅黏，无乃雀屏衒。幸兹返故园，时或来吟院。陔兰畅和风，帘栊好息宴。分付九张机，貌尔五色线。不然伴仙蝶，寻芳近郊甸。大胜菜花村，游蜂共潜见。庄生妙齐物，品勿论贵贱。且赋《逍遥游》，待补《仙岩传》。
　　海昌孙吴二砖歌
