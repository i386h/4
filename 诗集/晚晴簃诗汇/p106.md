<!-- { "loadSidebar": true } -->
　　腊尽江皋好放春，更逢今日是灵辰。草茅兄弟多词客，落拓乾坤一酒人。风破玉梅寒减未，话长银箭漏添频。朝来池草谁传句？且听西堂鼓吹新。
　　葺庐
　　身世本无主，居停寒暑迁。篱疏云欲补，屋小月能穿。诗意风前远，花光雨后妍。寄言招隐者，曾足买山钱。
　　邵潜
　　邵潜，字潜夫，自号五岳外臣，江南通州人。诸生。有《邵山人集》。
　　仙姑洞
　　仙女乘云去不还，桃花流水洞门闲。朝悬明镜澄江上，画出双蛾是远出。
　　游惠锡园
　　零雨暮云歇，秋气晨益清。名园逝探历，四顾抒中情。空翠映帘幕，飞泉潆阶庭。岩花渐凋谢，汀芷扬其馨。翔翼拂高汉，游鳞浮且沉。式覯孤征雁，载聆寒蜩鸣。眷此惬幽赏，离忧聿已平。何当占一壑，永毕吾余生。
　　闲居
　　城市亦堪隐，春风独掩扉。狂怜生计拙，贫使故交稀。日月摧蓬鬓，烟霞老薜衣。不须论塞马，得失总忘机。
　　刘以化
　　刘以化，字敦甫，号崇庵，宝应人。诸生。
　　同人集准提寺晚过渔家
　　城中春较迟，湖上草先绿。素友相招邀，净地联芳躅。岁月苦奔驰，昏嫁怜拘束。觞咏惬幽情，风物寓遐瞩。纵论杂古今，遗形失荣辱。月出挂城头，照我松间屋。疏雨滴花琴，微风动林烛。烟际下渔舟，家在青溪曲。
　　单嘉猷
　　单嘉猷，字徽仲，常熟人。诸生。
　　新霁
　　积雨林薄昏，湿云漫岩屋。出门望阴晴，快睹开初旭。高峰耸螺鬟，润泽比膏沐。池塘潋滟波，半没新生竹。草深蛙黾喜，繁响出丛绿。落花淡无言，点点洒春服。老农急磨镰，陇上来麰熟。往矣適予情，正可骑黄犊。
　　吴孟坚
　　吴孟坚，字子班，贵池人。有《偶存草》。
　　压气培歌
　　压气培前奔万石，阴云莽莽黑雾塞。水号风怒激沙飞，仿佛旌旗雷电掣。我父军声堕此间，星日无光天欲折。我母颈罹刃痕七，身投层崖脑迸裂。我妹三龄弃路死，百口家人一无得。前山溪下血犹腥，将士同时皆义烈。烟飙玉碎三十秋，天地迄今为惨恻。肠断纡回忍追忆，千载空坑堪并说。呜呼千载空坑堪并说！
　　雁字和彭禹峰先生韵
　　飞来阵阵满天逋，一幅江山似墨涂。戢翼隐藏河洺数，冲天画破卦爻图。惯逢风雨惊三峡，素逞烟云驾五湖。不是龙蛇行纸上，乾坤何事为泥汙。
　　天空嘹唳鹤鸣皋，回雁峰前峰更高。既同江子花生梦，又忆毛生颖脱毫。片羽影随编画幅，断肠声到振江涛。从来怕舞《霓裳曲》，冷落河山洒凤毛。
　　翩翩锦字向谁搓，斜抱云和月已过。身伴天娥垂玉袖，音惊越地起吴歌。珊瑚枕上传幽梦，翡翠楼中点绛罗。不逐黄鹂啼绿柳，故来人世断肠多。
　　去年零落被弓侵，泪湿红笺无处寻。欲绽似含无数怨，暂停疑有一声音。断霞转影曾天际，浓雾分烟满艺林。自是淡描人不识，玲珑格调隐沈沈。
　　马日思
　　马日思，字禹公，桐城人。诸生。有《白下诗钞》。
　　寄里门诸兄弟
　　人言兄弟好，在家常不知。出门东西去，形影独相随。梦中犹晤语，醒后忽天涯。脊令虽小鸟，比翼向高枝。男儿四方志，安得无别离。忆昔聚里巷，六人共一师。对酒青镫夜，听歌《白苎词》。少小不及乐，老大徒相思。
　　夜坐示内
　　痛读《离骚》不放怀，鹿门携手隐堪偕。刘伶卧病犹贪醉，周泽逃禅独好斋。身冷履霜嗟葛屦，家贫沽酒借荆钗。人生随遇须安处，方信卿言亦复佳。
　　怀齐稷下
　　葭菼苍苍水一涯，近知消息在京华。我听夜雨吟衰柳，君似春风妒落花。燕市酒徒歌当哭，并州游子客为家。何时得返东吴棹，相对清尊到日斜。
　　孙中凤
　　孙中凤，字喈公，号冰崖，桐城人。贡生。有《云溪》、《半舫》、《越游》、《闽游》诸集。
　　秋日江洲有感
　　独眺层台上，天空起雁群。孤城淡黄叶，落日傍秋云。碪杵千家合，风烟万里分。还山悲短发，笳笛夜深闻。
　　荧惑连宵灿，光芒射斗明。关河郁乡思，鼓角乱秋声。客梦三更断，羁愁千里生。一尊对江月，无限古今情。
　　姚文勋
　　姚文勋，字集侯，号丹枫，桐城人。贡生。有《丹枫诗集》。
　　山居怀王明我
　　与君数载游，同作天涯客。山色异乡青，归情江水白。今予独处时，念子寒风夕。秋尽犹未还，愁见庭枫赤。
　　秋日饮王润甫夫子山庄
　　聚坐松林下，遥听远浦歌。夕阳明古树，微露引疏荷。鸟噪暮山静，风生秋水波。扬亭容问字，呼酒兴偏多。
　　姚文炱
　　姚文炱，字夏侯，桐城人。诸生。有《瑞应草》。
　　夕眺
　　望中野色变衰颜，雨后风光天水闲。一片青苔封古石，几行疏树点空山。僧归柳径初传磬，秋入绵衣欲掩关。暂借草亭因待月，肯教夕照负人还。
　　姚文鳌
　　姚文鳌，字驾侯，号蛰存，桐城人。诸生。有《宝闲斋诗集》。
　　送九兄羹湖之蓼
　　干戈满目未休兵，负笈劳劳独远行。驿路草深官柳细，板桥露白客装轻。已怜鸿雁三秋别，莫动鲈鱼千里情。君到蓼城应念我，屋梁有梦月华明。
　　李{常心}
　　李{常心}，字长康，号古塘，桐城人。
　　同蒋仲一汪河发郊行见杏花初放期再赏之
　　圃外见红杏，高林气若霞。朝来一片雨，开到几枝花。惜此好春色，多于野老家。偶然看不足，记取路痕斜。
　　天门山
　　双峰如凿断，绝壁对崔嵬。楚蜀千重远，东南一气开。潮声归海去，帆影出天来。渺渺烟波际，徒深庾信哀。
　　赵崇礼
　　赵崇礼，字溪叔，泾县人。
　　新秋
　　去郭曾无远，今人不易寻。高林初叶坠，秋雨一帘深。老态惭香稻，孤怀傍素琴。杜鹃声未歇，何可听层阴。
　　张客卿
　　张客卿，字宾王，泾县人。有《有铗草》。
　　泸水
　　一水通蛮络，沉沉不计深。蛟涎连积雨，蜃气结层阴。毒草迷苍渚，繁花暎黑浔。武侯炎渡后，烟瘴只今澄。
　　清明
　　落落逢佳节，闲愁病里深。片云来客梦，芳草乱乡心。不尽风花泪，何堪水竹吟。家山遗故陇，松柏意森森。
　　吴錂
　　吴錂，字若金，宣城人。诸生。有《浮筠轩集》。
　　久不得曾庭闻消息怅然有怀
　　路向西南尽，江连汉沔深。旌旗秦栈晓，橘柚楚祠阴。落日孤村戍，秋风万里碪。黑貂应已敝，谁识曳裾心。
　　戴研
　　戴研，字导及，号蜕斋，桐城人。贡生。
　　舟次邗江感怀
　　寒云萧瑟片帆收，江草江花动客愁。瓜步涛声常带雨，广陵山色易为秋。已拚湖海供多病，漫逐风尘故倦游。寂寞仲宣怀故里，不胜摇落赋《登楼》。
　　张云鹗
　　张云鹗，字次飞，贵溪人。有《晚香堂集》。
　　游水岩
　　数笔云林几叶丹，敢言抱卷向名山。舟从虎圈秋尘外，梦在罗浮素月间。潭静影能将槛远，钟残韵亦比人闲。通仙幸有云情在，指点苍颜数往还。
　　兵远
　　绝壑谁堪此旦昏，可怜垂老负儿孙。兵遥已被烽烟苦，家在宁忘耕凿恩。惊鸟宿林啼夜雨，荒村留月觅余魂。天狼未殒时多难，收得郊原老泪痕。
　　涂斯皇
　　涂斯皇，字宜振，号淡庵，江西新城人。明诸生。有《花舫杂咏》。
　　听竹庵
　　修篁摇翠影，小筑迥清幽。虫语团庭绿，蝉声带水秋。寒云依石涧，独树表荒丘。坐卧欲忘返，萧然何所求。
　　徐仲光先生至或见之日者肆过访不值
　　我思李邺侯，衡峰寄高躅。复羡贺季真，归老鉴湖曲。仙骨被霞裳，迈年粲紫玉。二公处中朝，不为名利束。卓荦徐先生，天衢骋骥足。茂龄脱尘网，傀儡视世局。宁谓宦情淡，良由忠怀笃。姑山何神秀，高隐终南续。夜起星参横，少微正炯烛。我欲从之游，邈然绝攀躅。
　　丁裔沆
　　丁裔沆，字函巨，嘉善人。诸生。有《香湖草堂集》。
　　石头城
　　君不见龙骧将军意气豪，连帆战舰明珠袍。雄师八万挂席进，角声吹断黄云高。鸾旗半卷青山里，鱼龙悲咽秋江水。自将玉篆付官家，不遣将军折一矢。赤乌事业不崇朝，尽逐东风散怒涛。横江振旅铙歌发，白发将军看宝刀。寄语横行且复休，孙郎战骨随蒿丘。当年割据山河壮，谁道降帆下石头。
　　湘灵怨
　　楚山青，楚江永，幽弦出水寒波动。青丝短，别恨长，碧潭浸月照微茫。声清切，惊落叶，夜半啼猿愁不歇。听悠悠，湘水流，苍梧缥缈黛云秋。猿声急，丝声咽，吹入《竹枝》转凄绝。竹烟浮，泪未收，寥天清怨泣渔舟。
　　曹伟谟
　　曹伟谟，字次典，号南陔，平湖籍金山人。岁贡生，候选训导。有《南陔集》。
　　中秋虎丘对月
　　虎丘今夜月，极目思悠哉。白露中宵降，清光万里开。笙歌沈鼓角，镫火出楼台。少小经游地，曾陪杖履来。
　　秦淮竹枝词
　　秦淮春水绿迢迢，杨柳千条更万条。每过珠帘停打桨，惹他帘内罢吹箫。
　　戏演鱼龙夜不眠，梨园牌号阮家编。轻轻断送南朝事，一曲《春镫》《燕子笺》。
　　藩邸初来乐府奢，中官四出选良家。一朝马上琵琶去，井底曾无张丽华。
　　曹鉴徵
　　曹鉴徵，字徵之，嘉善人。有《白石楼》、《红药园》两集。
　　得魏子存舅氏蜀中书
　　西蜀东吴万里余，那堪薄宦久离居。舅甥忽忆三年别，乡国初逢一纸书。明月啼猿巫峡迥，秋风落木锦江虚。何缘得贳郫筒酒，将问云安丙穴鱼。
　　毛正学
　　毛正学，原名棴，字羲上，嘉善人。诸生。
　　九日顾迂客雷阮徒招集吴山登高用昌黎人日城南登高韵
　　昨夜横山堂，柔翰频自弄。诸君各健举，独如蝇被冻。诗本吾家学，才尽迄无用。今朝吴山道，篮舆讬后从。俄停陶岘舟，金尊呼客共。目瞩远近峰，一一迎而送。渔艇棹歌回，钓车卷断葑。落日浴平湖，水势兼天纵。急管杂繁弦，终宵亦倥偬。传语谢山灵，兹游不辞重。
　　叶已畦招集二弃草堂用昌黎醉赠张秘书韵
　　叶生我密戚，才名宿有闻。为儒号漫士，作吏称神君。十年卧丘壑，雅意在斯文。结庐横山畔，屋角饶烟云。芙蓉围清池，篱菊初舒芬。我来草堂上，邂逅沮溺群。促坐共传杯，丝竹鸣宵分。高踪媲猿鹤，正尔成一军。四筵歌既醉，起视各半醺。斜月在木末，清影微氤氲。聚会此时节，诸贤意何云。窃叹风雅途，俗学方纠纷。但知逐淫哇，不解谢膻荤。相将飏华袿，无复曳缟裙。笔端出细响，有若蝇与蚊。忍令芸薤臭，竟等兰茝薰。用是怀百忧，徘徊升大坟。诗教苦荒落，久矣待勤耘。谁者起任之，艺林当铭勋。吾党尚努力，乘兹日未曛。
　　怀应聘
　　怀应骋，字莘皋，嘉兴人。有《高愉堂诗集》。
