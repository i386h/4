<!-- { "loadSidebar": true } -->
　　间关杖策夕阳红，录录平原十九中。春茧吐丝偏自缚，冻蝇钻纸总难通。筹边无术追王朴，从事多材尽马忠。旧雨开樽重聚首，未妨磨蝎命终穷。
　　艨艟破浪用如神，天下安危寄此身。快马健儿争入手，票姚车骑岂无人。腐儒本欠封侯相，末座宜充较射宾。髀肉渐生豪气退，无家莫更厌清贫。
　　何郎一纸报平安，冰雪诗篇背俗看。春草凄迷思北渚，秋坟哀艳唱南冠。匡时且制新亭泣，涉险悬知蜀道难。闻说江皋吊袁术，暗风吹雨打窗寒。
　　方召桓桓轶盛周，壮游抵掌遍诸侯。南飞乌鹊争依树，东去蛟龙欲顺流。谋国裴公勤远略，庇人白传展长裘。投戈喜见升平日，虾菜烟波一舸收。
　　龙潭阻风怀彭雪琴方伯
　　秋风纵酒浔阳郭，夜月联吟赤壁舟。往事隔年如昨日，故人击楫又中流。万篙烟雨楼船静，六代江山画角愁。不见玄龙湖海气，卧闻凉吹撼汀洲。
　　江州阻雪
　　才过洛水流觞会，又近田家上冢辰。百五春宵金鸭睡，大千世界玉龙鳞。梨花雨落欺余艳，柳絮风来糁细尘。万绿丛中一蓑白，桐庐江畔老垂纶。
　　晚江即事
　　山气濛濛带雨昏，江潮滚滚挟雷奔。估樯簇筍滩头聚，野市编茅劫后存。愁似云痕浓不减，寒凭酒力醉难温。卻怜渔艇全家住，一叶凌波笑语喧。
　　登小姑山感怀
　　岷峨东下数千里，吴楚中分此一拳。楼阁高低嵌竹外，湖山左右赴檐前。春风春雨妆台黯，江北江南画稿悬。绝顶俯临尘世小，便骑黄鹄挟飞仙。
　　东南归路莽萧条，皖口千峰若为招。半局残棋存战舰，八年恨事付寒潮。灵风下水征帆疾，落日中原汗马骄。孤客不堪回首望，苍茫一片劫灰烧。
　　湖上遇雪卧病作
　　峭风吹冻绿玻璃，浩浩平湖四望迷。雪压轻舠凉气重，云冲高岭远天低。菰蒲白战滩声乱，菜麦青埋野色凄。料得故园花事晚，玉缸春洒为谁携。
　　雪霁登程将至宿松
　　积雪沙隄似掌平，香泥浅趁马蹄轻。朔风来自阴崖畔，犹带枯林踏叶声。
　　三月寒逾九九深，炎凉历惯不惊心。菜花满地黄金色，憔悴相看半不禁。
　　鞋山阻风
　　老去知无作赋才，马当那得好风来。宦情久与沙鸥狎，归梦潜随社燕回。远树黏天云一色，狂涛卷地雪千堆。茫茫彼岸登何日，愿借山灵觅路开。
　　游鹿洞归途感赋
　　鹿去台空屋数椽，置身犹在阆风巅。孤筇暝踏烟中路，万壑春藏洞里天。乱后诸生虚讲席，门前流水隔尘缘。低徊朱陆论心地，忍使薪穷火不传。
　　寄越南王诗
　　河山表里本天成，寄语贤王建树宏。朝汉尉佗犹有志，帝秦新衍竟何名。雕题部落三关控，尝胆君臣奄虑生。垂老伏波犹矍铄，五溪南去不胜情。
　　丙戌四月随醇邸巡海呈教
　　雕弓玉节出天阊，士女如山拥绣裳。照海旌旗摇电影，切云戈槊耀荣光。佽飞禁旅严千帐，罗拜夷酋列几行。德协谦尊齐赞颂，力辞黄屋福威扬。
　　万千气象蜃楼高，忽地齐烟涌六鳌。慈佛护持看献瑞，仙舟共济敢辞劳。自怜坚壁心偏苦，卻愧屯田诏屡襃。无限临歧依恋意，漫吟潭水答云璈。
　　荷兰夜宴
　　出入承明四十年，忽来海外地行仙。华筵盛会娱丝竹，千岁镫花喜报传。
　　张之万
　　张之万，字子青，南皮人。道光丁未一甲一名进士，授修撰，官至东阁大学士，加太子太保。赠太保，谥文达。有遗集。
　　和华璞登天津望海楼元韵
　　相携王粲上楼头，大海冥濛汗漫游。近日立身心自阔，浮天无岸水长流。烟开鳌背云光净，风扇渔帆曙色收。万里江河同一瞬，何须有感寄沙鸥。
　　复往东陵
　　策马清晨去，前程喜再经。松怀盘谷翠，山向蓟门青。镫火遥村见，鸡声野店扃。连营方肄武，画角逐风听。
　　马兰峪即事
　　阴雨连宵喜放晴，山间小住有余清。汲泉瀹茗松枝火，买蟹供餐菊瓣羹。稚子嬉游牵鼠至，贫家生计藉蜂营。今年是处犹丰乐，入夜还闻箫鼓声。
　　晓行寒甚途中口占
　　怅望前途宿雾堆，冰霜历尽马蹄催。渐看旭日烘云出，顿觉阳和大地来。漫忆寻梅驰玉勒，谁家对雪酌金杯。关心岂止阌乡狱，百万貔貅戍未回。
　　沈桂芬
　　沈桂芬，字经笙，宛平籍吴江人。道光丁未进士，改庶吉士，授编修，官至兵部尚书、协办大学士。赠太子太傅，谥文定。
　　题明周忠毅墨迹即用公感事诗韵
　　一卷松陵稿仅存，前贤手泽重彝尊。栽花东浙留遗爱，削草南台答圣恩。早料长蛇能起雾，可堪缇骑遽临门。孤忠岂为成名地，执简频年枉叩阍。
　　题采芝图
　　松涛谡谡午风凉，曹阮谿边日月长。镜里朱颜非醉酒，镫前白发已思乡。布衣芒履还山健，菊蕊芝英满地香。指点烟峦三十六，黄云如海一身藏。
　　题襄阳吏隐图
　　鹿门翠色指遥岑，记得来时秋正深。鸡犬桑麻无限好，勤劳那识使君心。
　　胸中丘壑自天成，未必真耽石隐名。一卷新诗冰雪映，本来不改在山清。
　　题恭邸朗润园图十六韵
　　治佐唐虞盛，亲贤誉望彰。枢机参密笏，朝野庆明良。夙夜诚无懈，委蛇度有常。天怀钦洒落，道味饫深长。竹院风驱暑，荷亭雨送凉。地真筼号谷，人称芰为裳。至乐何难得，先忧不敢忘。埽尘清玉宇，洗甲挽银潢。帏幄筹方亟，林泉兴未遑。心缘虚受益，行以洁成芳。作则宏延揽，披图永写藏。升廷勤采榦，入室静闻香。华实同衔佩，艰难矢赞襄。挥毫工寄讬，读画细推详。学问资磨琢，澄清待激扬。日新君子业，千载仰辉光。
　　庞锺璐
　　庞锺璐，字宝生，常熟人。道光丁未一甲三名进士，授编修，官至刑部尚书。谥文恪。有《瀛洲鸿雪集》。
　　春日游仁园见壁间咏菊诗和其韵
　　简书无计定苍黄，赢得星星两鬓霜。缥缈堪寻蓬岛胜，绸缪且补苇城荒。更期飞将从天降，可许颓波障海狂。惆怅苏台麋鹿走，何时重复吊真娘。
　　寻春扶病谒伽蓝，悟彻禅心月印潭。舞咏能谐童冠志，安危空作主宾谈。何须岘首留遗迹，祇愿弥陀共一龛。作客兰成悲日暮，小园幽径有谁探。
　　徐树铭
　　徐树铭，字寿蘅，号澂园，长沙人。道光丁未进士，改庶吉士，授编修。官至工部尚书。有《澂园遗集》。
　　郊饯彭雪翁
　　回首觚棱倚玉銮，征騑缓缓出长安。还山初服天恩渥，横海奇庸替手难。冰雪载涂劳梦毂，江湖频岁寄师干。莫言官守无拘滞，塞雁宾鸿互燠寒。
　　马息鲵蟠譬喻存，南溟变化即鹏鲲。冷参信有维摩偈，热血常销望帝魂。华誉耻闻常掩耳，深谈入定亦何言。纷纷海客争倾折，惟看梅花泻玉尊。
　　戎旃要义等传薪，蔬筍从来见性真。出世未以非绝物，用情弥笃肯徇人。儒巾老带羞秦越，钓艇耕车即渭莘。千古巢由空洗耳，何曾事业到斯民。
　　效饮马长城窟
　　怫郁筑长城，长城何连连。健儿格斗群虏遁，一城何能塞九边。苟能用一夫，戎虏相迍邅。赵魏齐楚燕，一将举之如转圜。何为纷纷畏北贼，填塞白骨连青天。闺中少妇能坚节，边马何时去边月。远人望月马嘶风，秦吏正督修城功。健儿含悲对秦吏，不知有人大呼公。等既皆去，吾亦从此逝。
　　赠王壬秋
　　怜君又别燕台去，直到衡云最深处。衡阳为我寄书回，已是春风满燕树。廿年几度蓟云深，旧恨缠绵变古今。梁苑已怜龙虎气，蓟门还识凤鸾吟。火云不到城南寺，玉果冰瓜纪幽事。秋飙飒飒作离声，满眼苍葭感秋思。抱书等身何处归，万峰烟翠挂萝衣。天涯董公一杯酒，清泪汍澜为汝挥。山中无田僦无屋，朋侪有书借君读。知君爱君犹有人，肯惜高官与微禄。
　　龙树寺看白芍药是宋雪帆前辈手植
　　槐云织翠花风香，层阴幂雨僧楼凉。当轩素霞落眼底，濯濯玉叶相扶将。寒辉冷艳夺冰雪，团团皎似瑶台月。紫蜨游蜂不敢狂，溪叟村童那轻折。岁岁花开易得新，酒觞凄酹种花人。栽培老去经纶手，化作阇黎烂漫春。阇黎春色年年在，酒客花人若相待。可怜嘉会亦寻常，难得东皇动光彩。看花对酒各思君，零落池台几夕曛。悲秋仙去黄门句，倚槛微哦不忍闻。人言此是甘棠树，绿章应乞春阴护。卻忆筠笼两鹤雏，雪羽衤离褷渺烟雾。
　　闻周渭臣军门有岳阳楼之作辄拟二首柬之
　　又挂征帆下洞庭，沅湘无限晚山青。神仙鸾鹤凭虚集，谈笑鱼龙绕坐听。城上楼台天北极，望中风雨地南溟。横江且喜旌旗静，无复孙曹战血腥。
　　斜日湖云灿锦窠，故人搔首意如何。平生事业云中鹄，今古功名指上螺。垒块浇胸难摈酒，英雄横槊且当歌。鸢鱼毕竟同飞跃，何用花前叹逝波。
　　潜默篇
　　读经不读史，譬若坐井观。谓天遽在是，天亦为其难。六经日月炳，群史列宿攒。风雨殊嗜好，氛祥异贤奸。譬之阅终岁，乃识暑与寒。蜉蝣而蟪蛄，何悟至理殚。治机与乱台，眇忽如虱肝。及其大开閤，阴阳不能千。名贤强补救，丸泥封雄关。擢擢命人杰，未悟源与澜。达人秉潜默，烛照穷鸿盘。历历万古事，森列棱与丸。复古且泥古，戾俗非俗刓。善哉师其意，瑞世纷龙鸾。
　　学术杂王霸，古圣忧方大。不知痒序中，戈矛自森薈。浮屠传老氏，已若粲与粝。异教来殊方，所得无一芥。旃檀媚庸俗，驾驭张旌旆。佥壬肆簧惑，致巧穷侈汰。世士疑信参，狡徒神隐怪。心外别安心，戒中仍破戒。盗窃夷狄语，互苞羲文卦。奇军用遂克，正义蒙且瘵。功高世所归，道齧丛心嘬。涂附千言说，绝馨而饭餲。末流益狂悖，后起攻易败。砥柱还太清，斯文兹一快。浅人然死灰，所见一何隘。君言得半实，譬以玉尺界。慎思义乃精，沈审文无害。
　　善后斋将军从醇邸渡津海至威海卫见庙岛云气迁异舟人以为海市也用东坡诗韵题赠
　　大圜海镜悬青空，岛屿杂厕虚无中。浮云变幻出奇怪，平地涌出金银宫。琼真往来绝踪迹，楼阁诡异诚天工。飘然万里下青鸟，左右白虎骖青龙。谁从购易似人世，山童贩妇兼溪翁。蜺婴虹茀错辉彩，莫诧鬼物专戏雄。吾闻蓬莱丈人语，千百变熊无终穷。东风作恶气郁怫，吐现隐灭光冲融。年年风雨作微应，蜃蛤亦似灵所锺。观君画图十有一，应作霖雨占年丰。吾徒旗鼓还庙岛，昔有士行磨青铜。鸿波澂清卫廷阙，万方识水趋皇风。
　　十九日用前韵作卻寄
