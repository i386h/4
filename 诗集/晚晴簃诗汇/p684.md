<!-- { "loadSidebar": true } -->
　　会兴镇河干悬崖数百尺平挹中条俯临茅津乔生建飞阁三楹於其上置酒高会以落其成即席赋此
　　凭阑俯瞰暮烟屯，郁郁羁怀讬酒尊。北向云山终破碎，西来浊浪太奔浑。閒看倦鸟归飞急，静听行人争渡喧。巨壁高崖自千仞，不随砥柱障三门。
　　偃师武虚谷墓下作
　　路侧累累马鬛封，渚蘋一荐授堂翁。中州人物今谁考，汉代循良相与同。大吏从来恶强项，古人先为写遗容。传经若问先生学，原异谈玄魏晋风。
　　和莘夫见寄原寄
　　纵横懒读短长书，一任閒云在太虚。历历古今观轸辙，悠悠天地作蘧庐。穷通何事同齐变，草昧应知有鲁初。只入深山最深处，不闻理乱狎禽鱼。
　　志隐堂成
　　飞乌语燕有哀音，背郭堂成百感侵。窗外秋声黄叶下，门前残照绿苔深。凄凄茹苦含辛意，落落逃名遯世心。千古斜川同抱痛，欲书往事泪沾襟。
　　秋雁
　　秋雁参差起，随阳正远寻。欲穷霄汉力，只遂稻粱心。声急繁霜冷，归迟夕照沈。还应念矰缴，莫恃塞云深。
　　春日寄士范
　　百年无计挽流光，两鬓飘萧渐有霜。灵鞠一官宜祭酒，相如当日本赀郎。天薶积雪暮寒重，梦绕春山归思长。与尔何时共游赏，梨云万树照书堂。
　　和弢斋早春閒坐
　　春回先向岁寒知，欲约看春未有期。麝自成尘香自在，灰难生焰冷难支。空馀燕垒留虚幕，惟见蟾光照素帷。万种閒愁两行泪，断肠滋味梦醒时。
　　再叠浪字韵寄玉初山中
　　缄愁无复寄穹苍，咄咄书空字数行。里社追随聊结约，近郊耕凿胜还乡。心伤蜀魄依群鸟，目断虞渊望九阳。荏苒光阴今日尽，洒将衰泪任浪浪。
　　题女夫卢氏史吉甫编修鹿车偕隐图
　　名山五岳游能遍，繄向子平最堪羡。纵令晚不知所终，苍莽尘寰何足恋。相攸我昔得史生，崭然头角何峥嵘。手把一编日吟诵，嗟余荒落惭冰清。陵谷迁移兵火盛，伤时衰泪如泉迸。风尘浩浩闭閒门，与尔相依以为命。熊耳双尖洛浦深，梦中归路渺难寻。布裙椎结相料理，不负平生教女心。阿舒二八泉明老，遗山羁旅阿茶小。何时婚嫁愿能偿，使我一生心事了。大黉小黉高凌空，春花如雪秋叶红。便携德耀入山去，年年常住画图中。
　　题劳玉初学副釜麓归耕图
　　吾庐二黉下，南睇釜山顶。有田不得归，泛泛如萍梗。去年经丧乱，风尘恣顽犷。时移人事迁，衰泪下如绠。披发还故山，去去事幽屏。空山寂无人，白云在高岭。
　　我爱子劳子，釜麓同归耕。此邦有遗爱，父老争欢迎。昔为陶彭泽，今作王深宁。农隙教乡里，正学传遗经。有时带经锄，莠去嘉苗荣。相期理荒秽，戮力望秋成。
　　岩扉静不开，岚翠环茅屋。门前散鸡豚，墙外垂绿竹。丹青讬画师，窈窕状谿谷。剧怜耦耕人，释耒吞声哭。伤心画不成，但写西山绿。西山有薇蕨，采采不盈匊。
　　韧叟顽山以壬子仲秋偕渊静游长隄山望秋澜行宫和壁间黄叶村人原韵见示同作
　　萧萧黄叶下，故国剩离宫。古木樵人径，斜阳牧笛风。纵横秋潦浊，莽苍乱山童。往事空回首，含悲问朔鸿。
　　孟夏朔日立夏作
　　九日春光齐掣电，小园狼藉风花乱。不知今夕是何年，晓钟声动空凄恋。山中无历无春秋，节序惊心暗中换。莽莽都成夏木阴，啾啾已异春禽啭。送春归去发春愁，痛惜馀春泪凝霰。写忧我欲泛舟行，沿溪不见桃花片。
　　读罗叔蕴参事所著殷虚书契考释奉怀却寄兼呈王静安主事
　　越海乘桴去，吾思管幼安。学通殷甲子，节见汉衣冠。遯世心无闷，蒐奇力未弹。高名王彦考，薇蕨好同餐。
　　我老真无补，空教侍讲帷。一瓻还秘阁，三礼愧经师。病起凋颜早，书来作答迟。良朋隔瀛海，东望涕涟洏。
　　和兰畦早春书事韵
　　寒尽山中未觉春，更惊白发夜来新。桃源幸不经秦火，栗里端宜署晋人。俯仰百年终有恨，推敲一字未全贫。诗成且漫题名姓，莫被遐荒传逸民。
　　黄叶
　　宫槐苑柳影离披，黄叶潇潇下玉墀。践职甘从多难日，温经悔向既衰时。贤於尧舜天宁厌，变到沧桑地不知。为语西风漫凄紧，贞松原有岁寒姿。
　　李葆恂
　　李葆恂，字文石，义州人。直隶候补道。有《红螺山馆诗钞》。
　　泊楚望
　　百丈摇曳寒波间，阴云薄暝低阑珊。行人被酒雪兀兀，长年歌曲腰环环。衔芦一雁未可篡，带甲万士何当还。角声永夜客头白，岁晚风尘愁故山。
　　田伏侯太守招同诸君崇效寺看牡丹衰病到迟主客尽去独坐成咏忆光绪丁酉偕王幼霞侍御看花此寺恰此日故卒章及之
　　客去亦已久，独游谁与同。相看如胜侣，小立逆香风。色岂依僧浅，娇疑向日融。无嫌煞风景，啜茗夕阳中。
　　记与半塘叟，同游恰此晨。几丛仍故种，何处复斯人。得句留花片，题名拂壁尘。芳菲看欲歇，凄恻并沾巾。
　　沧州
　　度帆楼下晚风徐，倦客重来系缆初。古碣犹存资考据，故家无恙尚诗书。州传善酿偏慳酒，我适临渊却羡鱼。剩有当年残破胆，河干废垒已成墟。
　　赠陈伯严吏部
　　相见遽言别，思君廿载劳。冥心更世变，埋照益名高。句健规双井，杯深藐二豪。无言看鬓发，江海日滔滔。
　　莲丈以新作见赠步韵奉酬
　　徵图觅句续前盟，泥饮何须效步兵。幸有藏书宜子弟，耻将行卷上公卿。萧萧白发三千丈，落落青琴一再行。世网同逃应自喜，顽空何事不平鸣。
　　吴俊卿
　　吴俊卿，字仓硕，安吉人。诸生，江苏候补知县。有《缶庐集》。
　　赠野僧青望
　　黄茅盖屋石堆墙，浦浦风回薜荔香。笼阁夜镫通窈窕，雨出流水犯凄凉。月明古庙蛇神出，路滑秋芜马足荒。输与山僧摊粥饭，笑人行役太怱忙。
　　赠谭复堂先生
　　种柳红尘隔，填词白屋温。天宽容故我，地僻闭閒门。冷抱箧中集，凉开湖上尊。归来陶靖节，松菊想犹存。
　　强饭
　　强饭能驱病，禁寒惯典衣。打头朝雨下，梳发旅尘飞。潮影白沈屋，石苔青刺扉。无人慰寥落，梁燕故依依。
　　张祖继
　　张祖继，字瓞民，又字瓠肥，晚号老<瓜弟>，南皮人。有《<瓜弟>民诗钞》。
　　问天
　　把酒登高一问天，无私毕竟是虚传。裴航渠有何功德，既作鸳鸯又作仙。
　　漫兴
　　春秋无冰记冬月，地气从南又北行。切莫天津桥上过，而今恐有杜鹃鸣。
　　春雨
　　春雨如贤才，年来见愈少。跋扈惟春风，力吹白日小。
　　春去
　　春来何足乐，春去未尝悲。别有关心事，旁人那得知。
　　孟冬
　　园林秋又去，旅泛度年华。叶落槐馀实，花残鞠护芽。避寒人在阁，乞食我无家。草木春仍发，浮生叹有涯。
　　秋杪
　　天空地旷初过雨，白项乌啼欲冷时。残菊暴心人暴背，大家篱下共朝曦。
　　春兴
　　折枝得水花开早，老树逢春叶放迟。不信蒙庄《齐物论》，眼前生意尚参差。
　　客中九日
　　九月九日风雨寒，病躯顿觉征衣单。两鬓应教好花笑，十年都在他乡看。落英苦口餐不饱，来雁退飞书寄难。曰归曰归又中止，一声长啸天地宽。
　　题樊南生小象四十韵
　　文士如飞将，终身太数奇。问年丁午壮，卜命甲辰雌。易辙原无那，陈情总见疑。虽蒙濮阳辟，敢负相公知。金屋新人笑，红尘故剑遗。何年荐绵竹，九日咏江蓠。完璧傥归赵，明珠终报随。谁容祢处士，我忆郑当时。排笮党人结，机权宦竖持。殊勋尊圣相，大手赋韩碑。忠过刘司户，情深杜牧之。怜才拌痛哭，感事讬微词。传仅入《文苑》，生堪为士师。仁心独活狱，强项自无私。才大难为用，平生未展眉。鹏抟中道滞，獭祭后生嗤。学比南溟富，胸罗太华奇。梦中传彩笔，意外见深思。颇得风人旨，原非浪子诗。晚成唐格调，深入杜藩篱。事业已如此，家庭更可悲。早孤天不吊，多累母先衰。兼抱安仁痛，还生白老痴。居贫敢言孝，失教不能慈。大卤穷凶久，天王问罪迟。四方兵振动，万户众流离。故宅悬如磬，长安乱似棋。渠魁才授首，大雨又愆期。衡岳删文稿，湘滨洗砚池。浮生口嚼蜡，多病鬓添丝。遣兴吟桃叶，知音失柳枝。鸳机梦惆怅，莲府客罗维。系本出元帝，饥当餐紫芝。养生心见性，止念寿齐颐。玉洞清凉地，金炉大药资。藏修一麟角，莫恋五羊皮。赖有丹青手，写成鸾凤姿。心香烧一瓣，清酒咒三卮。欲救江西派，先为刘子仪。寸心无限意，相对自神驰。
　　田家夏日
　　雨鷇凤胎燕雀忙，隔溪村锁枣花香。田家此际尤辛苦，禾正开锄麦又黄。
　　杂诗
　　煎茶似穷士，聒耳不平鸣。炉待活火然，水熟翻无声。从前不守口，由来为钓名。君子异於是，穷通不移情。
　　村外
　　村外偶游眺，乍晴无点尘。林深恋栖鸟，野旷滞行人。农有千年利，春医万物贫。归来仍不倦，閒话过比邻。
　　秋景
　　秋色平添已十分，霜磨雨润夕阳熏。紫泥苍石黄花圃，红叶青天白雁群。放眼四围来爽气，遐心一片寄閒云。传神凭仗诗书画，谁作唐家郑广文。
　　秋夜
　　向晚柴门闭，小村新卜居。消磨秋夜永，涉猎古人书。照案镫光冷，横帏菊影疏。来朝先众起，带露采园疏。
　　柳
　　多情爱垂柳，妙手孰传神。临水自怜影，无风亦动人。消磨燕地冷，袅娜楚宫身。更念鹑衣士，年年早报春。
　　枣
　　叶薄不争桃李阴，子多却胜栗成林。风枝偶落空闻响，露草潜藏没处寻。自负晚年仍火色，谁知野老有丹心。杜陵时感徵求苦，枨触西邻泪满襟。
　　苦雨
　　黄梅霪雨江山气，祇在江南卑湿地。畿南无山亦无江，大风一起尘飞扬。竹木灰石远难致，以柴盖屋土筑墙。倾河倒海天瓢浆，土化为泥泥压床。七十病翁佯聋瞽，室人交谪默无语。通夜露处鸦落巢，连日断炊鱼在鬴。四民皆以食为天，阴阳不燮安种田。宰辅谁能继姚宋，救时无术非无权。名言尝闻吕叔简，发泄太早总归旱。闰逢夏五多凶年，祇愁饥馑不得免。何况临海时用兵，国家租税那忍缓。天津桥更啼杜鹃，南来地气何时返。
　　秋夜
　　客舍垂帘更闭门，读书消夜静无言。翻声古鼎煎茶髓，弄影秋镫写菊魂。孤僻天生谁过访，衰残风骨自能存。寒侵布被眠难稳，暖足何年始抱孙。
　　秋景
　　秋林环绕秋水池，借他娱老须及时。性情与人大悬绝，寻常之物翻居奇。枫树丹青设色画，藕花开阖无声诗。一钱不费许游眺，天赐眼福那敢辞。
　　自况
　　三千里外八旬翁，总在劬劳忧患中。失侣通宵鹤警露，哺雏镇日燕衔虫。欲归无计消家难，再住有谁娱客衷。进退维艰方寸乱，疑蛇入腹忘杯弓。
　　范当世
