<!-- { "loadSidebar": true } -->
　　灵鱼自何年，波底猝飞出。龙门不得上，矫首作山立。化龙虽未成，终胜枯鱼泣。至今石缝髓，常带残沫湿。其腹空能容，中有洞六七。平生抱奇好，特为留一日。招携两长官，车马亭前集。幽岩户不扃，左右随客入。突兀挺孤砫，诡异罗四壁。仰骇崩朵云，离地才数尺。摩顶防欲压，势甚危岌岌。缨络纷下垂，纯是钟乳汁。天女霞裁帔，罗汉风飘笠。貌固难尽传，目亦无暇给。岂知涉犹浅，愈转境愈密。窈深曲而达，白昼黑於漆。秉烛为我导，所到必穷历。雪窦放光明，变幻相千亿。神物互屈蟠，恶兽相搏击。森然欲攫人，对此毛发慄。睨视忽猛省，谬想潜起蛰。安得驱雷霆，更挟风雨力。奋鬛山动摇，一夜头角戢。阴崖徙空潭，惊舞赤鯶赤。骑之蹑云汉，万里江倒吸。
　　刘孚翊
　　刘孚翊，字鹤伯，一字纶阁，南丰人。官候选道，出使英、德等国参赞。赠光禄寺卿。
　　至日示舍弟
　　历历经过事，昏昏醉梦中。江湖愁日短，天地泣途穷。佳节因人过，伤心有尔同。平生忧患意，何处问苍穹。
　　吴广霈
　　吴广霈，字剑华，号汉涛，泾县人。江苏候补道。有《劫后吟》。
　　投赠王湘绮先生
　　到处青山好杖藜，沧洲小住即关西。非因赋鵩思辞楚，宁感蜚鸿佐霸齐。风息神鹏图海运，春归杜宇背花啼。愿从五斗乡闾醉，付与龙门传滑稽。
　　海角欢迎李郭舟，同袍何地咏同仇。大言自昔轻刘季，好勇奚妨哂仲由。偶聚耆英闻凤吹，敢贪富贵羡羊头。吴儿拟作无家别，一剑题名天地留。
　　李经达
　　李经达，字郊云，合肥人。江西候补道。有《滋树室遗集》。
　　题洄溪别墅
　　绿云深护宛山家，消夏园林景物奢。雨后雷抽三径筍，昼长风落一溪花。结邻应许招巢父，寄钓何妨拟若耶。有客隔溪曾立马，芰荷香拂锦鞭斜。
　　徐樾
　　徐樾，字季同，番禺人。官四川候补道。有《遗园诗集》。
　　于晦若穆若昆季侨居倪氏庄秋夜过谈有作
　　孤馆池塘上，高谈秋夜凉。林疏低近水，菜好嫩经霜。踏月人三五，吟诗句短长，漏残书乱检，讹字费商量。
　　虎门
　　一气天风荡碧涛，群山尽伏虎山高。中原职贡梯航盛，南海关门锁钥牢。万里车书通鬼国，九州日月拱神皋。乘槎我欲浮霄汉，且向苍溟钓巨鳌。
　　喜朱乡谿至
　　江清莎暖乍阴晴，啼鸟声中拥篲迎。帆影远随春水至，暮云不及客心平。蛮烟瘴雨关山感，白酒黄鸡故旧情。三百滩头来往熟，风波惯历已无惊。
　　与秦稚樵张春泉江叔海至望江楼
　　冻云低压锦江头，待雪同登江上楼。傍水风声常似雨，严冬树色尚如秋。天边远岫参差没，槛外寒涛日夜浮。是处园林堪吏隐，可容高卧对沧洲。
　　奉答李子璈见怀
　　茂苑时萦怀旧梦，合江闻有远归人。非关风雅思林壑，那有诗歌入鬼神。戎幕空多忧国念，乡园暂返济时身。暮云深处遥相望，放棹来探锦里春。
　　徐士霖
　　徐士霖，字澍生，晚号樗叟。江西清江人。诸生，历官浙江金衢严道。有《养源山房诗钞》。
　　题李穀宜观察云门话旧图
　　家住匡庐西，行迹遍南岳。一别三十年，胜景时追索。苦被薄宦牵，久负归门约。旧雨怅彫零，笑言无由博。卓哉李使君，襟怀殊落落。耻溷武林尘，远驾青齐鹤。一鞭指云门，声闻弦歌作。君昔侍高堂，曾登此间阁。父老与儿童，情话犹如昨。抚景念流光，慷慨图城郭。
　　赠刘问刍观察次鹿道人水竹居消夏韵
　　新辟层甍对紫阳，湖光山色极苍凉。好招旧雨联今雨，却把他乡当故乡。小隐漫言天下事，高歌未减少年狂。白云缥缈思千里，偶为陶情一举觞。
　　轮舶夜行
　　鱼鳖惊秋夜，鲸鲵驾海来。山移轮转岸，风涌水成堆。云里疏镫见，江心画角哀。四夷知向化，锁钥故常开。
　　严谨
　　严谨，字子衡，号叔和，桐乡人。历官石阡知府。有《清啸楼诗钞》。
　　贵州省旅店题壁
　　万里趋庭暂息肩，一檠孤坐思茫然。才辞水驿三湘路，又数山程五月天。书到途中慵检点，诗成客里倍缠绵。白云翘首原非远，翻恨春归在客先。
　　芦溪舟中
　　芦溪溪船小於叶，芦溪舟子猿猱捷。溪流直下不可前，短篙借作短兵接。<舟霝>间却受两三人，看山不分谁主宾。哑哑数声出芦去，濛濛烟霭迷溪滨。中无馀地不得卧，欠伸常自跏趺坐。沾衣欲湿雨忽来，篾帘半扇芦篷破。天低野旷邻钟急，争向村中买箬笠。舟子西笑指斜阳，顷刻阴霾尽收拾。候馆依稀在眼前，对床今夜任安眠。沿溪急棹二十里，回望芦丛何处边。
　　薄暮舟发常山
　　之江东去暮云深，到此清流惬素襟。叶叶轻帆随岸转，亭亭落日傍山沈。滩声呜咽流归梦，鸟语绵蛮和醉吟。今夜月明来故国，可堪胜景负登临。
　　翁延年
　　翁延年，字笠渔，晚号笠髯，湘潭人。官江苏知府。有《潇湘词馆诗钞》。
　　宝刀篇
　　宝刀未磨洗，形与凡铁同。土花久斑驳，拂试须良工。唐砖汉镜有时售，此刀弃掷都市中。赏识之人亦无意，摩挲怪有数番字。贱市携回心不珍，旁人怂为千金器。装潢重复入五都，明珠作饰兼珊瑚。锋锷一新宝气吐，山鬼走泣狐潜驱。吁嗟时事已沸鼎，此刀杀贼利无并。闭置匣中贵谁识，至宝仍与顽铁等。
　　赠琴园主人张勤夫
　　名园风景画图开，浮玉山边辟草莱。春水绿拖游客舫，夕阳红上妙高台。中流砥柱一孤塔，北顾云烟几霸才。猿鹤依人花解语，珮环风送晓鸿来。
　　海天何处觅桃源，渔父重来泣夜猿。点缀小园招庾信，扫除尘榻待陈蕃。主人座上琴求友，杜宇声中客断魂。未必汉皋逢解珮，却留鸿爪印江村。
　　郭庆藩
　　郭庆藩，字子瀞，一字岵瞻，湘阴人。诸生，官浙江知府。有《十二梅花书屋诗集》。
　　野望
　　幽居一何适，独步倚空林。远树喧山鹊，方塘拂水禽。芰荷香送晚，藤蔓老成阴。云壑藏萧寺，遥闻钟磬音。
　　新霁
　　纤云四卷碧天遥，雾散江清冻未消。万树梅花香似海，因风吹送过溪桥。
　　将之日本奉别张雨珊司马即送其之山东兼简喆弟冶秋提学
　　十二年前同里闬，当时风谊友兼师。抟沙聚散一弹指，斫地歌吟空自奇。我向沧溟观日出，君归海岱数秋期。临歧更忆颍滨老，云树苍茫系梦思。
　　李宗祎
　　李宗祎，一名向荣，字次玉，又字佛客，闽县人。官分部员外郎。
　　新雁
　　秋信谁家先一旬，哀弦欲绝黯伤神。关山断梦初黄叶，时节惊心又白蘋。湘水浅寒无睡夜，衡阳凉月未归人。南来枉诉羁愁苦，我已天涯十载身。
　　读心史
　　匣铁沦精鏽碧苔，黑阴天遣出尘来。毫端兰气含秋烈，梦里梅花冒劫开。卷土心灰悲北狩，礼魂声惨接西台。洪荒十点孤臣泪，莫误遗山野史才。
　　吴保初
　　吴保初，字彦复，一字君遂，庐江人。荫生，官刑部主事。有《北山楼集》。
　　有感
　　蹉跎閒岁月，往事不堪论。岂意终天恨，翻因受国恩。修名愁未立，先业必思存。读史怀韩范，忠清遗子孙。
　　春日遣怀
　　门前旷幽瞩，春风吹裳衣。四顾何萧条，鸟语相婓婓。原上滋青草，游子殊未归。俯仰复三叹，徘徊久瞻睎。相思在长道，之子与我违。萝径自岑寂，孤琴为谁挥。余怀跼未展，斯世将焉依。朝饮木兰露，夕采北山薇。乾坤逝安适，日暮独扃扉。
　　旅夜书怀
　　明日江城道，行踪不可留。孤镫怨遥夜，残月落高楼。风雪岁云暮，关山我旧游。故人何日见，樽酒话离愁。
　　晚晴
　　鸣雨止复作，萧然天气清。西风吹木落，野水入河明。岚影含初旭，林光讶晓晴。愁窥秋草色，忽起故园情。
　　将赴都门留赠家山亲故
　　束发就外傅，迟钝百不如。一朝承明诏，驾言觐皇都。年齿逾二九，仍复滞里闾。余心日茅塞，学业多荒芜。淹迟非吾事，欲往还踌躇。岂谓贫而致，匪为饥所驱。宁甘骨肉远，况与田园疏。聊欲继先志，讵敢堕其躯。悠悠帝乡远，一去千里馀。世途多荆榛，安得不崎岖。相期各努力，岁月如白驹。
　　简裴伯谦农部
　　阴雨初含霁，垂甍溜尚滴。袅袅来风凉，黮黮流云湿。逍遥溽暑退，索寞日将夕。咄哉风雨师，连朝阻良觌。
　　夜梦故人朱曼君感怆赋此
　　青天碧海骑鲸去，小别千秋返夜台。季重旧游成鬼箓，谪仙词赋岂凡才。天荆地棘归魂惨，月黑枫青入梦来。欲挈只鸡向何许，山阳笛里不胜哀。
　　吾生
　　凤叫丹山鹤在林，吾生祇合老墙阴。学琴未解幽忧疾，去国常怀浩荡心。亲见蛾眉成碧血，更无骏骨市黄金。不才自分终何补，敢问明时怨陆沈。
　　国门
　　十五髫年致此身，涓埃无复答君恩。诗书聊欲酬先志，名字深惭籍党人。北阙觚棱重回首，南山风雨独伤神。从今膝下承欢去，清泪潸潸出国门。
　　归省吟
　　九阍绝叫欲何如，去国还堪慰倚闾。母喜不疑添蔬食，儿非制语堕金鱼。寒泉喷薄朝挥轸，草阁萧疏夜读书。差喜谢庭多逸趣，森森玉树满阶除。
　　读陈石遗诗集遂和其论诗原韵
　　客邸镇无聊，向人借书看。游兴久已阑，吟侣亦渐罕。暮携陈子诗，兀兀诵至旦。珠玉随风翻，咳唾落天半。咏怀追步兵，耆酒过中散。云梦偶相值，江湖游汗漫。师门君所思，世途吾已惮。虽有鸿羽仪，不及羊头烂。泽畔放臣吟，楼头思妇叹。词妥极艰辛，语妙益凄惋。始觉涪翁豪，不逊临川锻。吾师擅风雅，薪传火未断。救衰虽已迟，振靡或未晏。谁为压卷篇，有人唱之涣。
　　饮酒
　　屈宋留辞赋，杨朱泣路歧。荒唐思楚梦，窈窕望云旗。江汉春归早，潇湘雁到迟。眼看人尽醉，安用独醒为。
　　冯咏蒨
　　冯咏蒨，字秀如，高要人。官工部主事。有《双翠阁诗钞》。
　　过横塘古渡
　　胜游端拟续流觞，杏子花开日渐长。买得蜻蜓小如叶，半晴天气过横塘。
　　唐际虞
　　唐际虞，字赞襄，嘉善人。贡生，官民政部七品小京官。有《春星草堂集》。
　　舟过石门
　　离家才百里，未觉客行恶。五两逐翻风，催来石门郭。人家背山住，烟火出林薄。深竹乱禽声，斜阳澹村落。嗟哉荒戍后，鸡犬皆萧索。民俗颇自敦，穷秋念偕作。因依桑树下，时见收败箨。移棹去孤城，烟波渺难讬。
　　书怀
　　元驹守一垤，黄鹄游四方。寓形大块间，何者为我长。杯酒儿女欢，不浇壮士肠。嗟哉羁旅客，鹣鹣思故乡。摩挲三尺铁，生死无相忘。
