<!-- { "loadSidebar": true } -->
　　北邙望不极，漭漭水烟平。让岳峰难矗，支河势自横。夕阳荒草树，乱冢尽公卿。但进一杯酒，何须身后名。
　　张埙
　　张埙，字声百，抚宁人。康熙癸酉举人，官内阁中书。有《秦游诗》。
　　秦中咏古
　　驱车乐游原，东下鸿门阪。草木半黄落，凄其岁云晚。当年宴会处，衰柳拂行幰。古人竭智勇，机事如环转。南郑幸西归，彭城竟东返。歧路在须臾，得失迥悬远。叹息俱陈迹，徒旅去偃蹇。且就夕阳中，野人原上饭。
　　江南曲
　　别君复几日，葵穞当门多。刀钱重腰带，秋风动绮罗。七彩芙蓉帐，红衾叠寒波。秋夜长如此，寂寞金闺里。梁上难同紫燕飞，镜前拟作青鸾死。思君忆君不见君，江南梦化陇西云。前日缄书浑是泪，不须更验石榴裙。
　　春宫词
　　宫井新梧绿，云楼起睡鸦。几番添凤髻，曾不见羊车。恨泻芙蓉粉，愁生蜥蜴砂。昭阳春早入，定有合欢花。
　　曲径和字绿
　　碧篁遮曲径，习隐可年年。適意即为道，斋心亦类禅。芦深人语寂，花密磬声传。渺渺山禽下，飞来破暝烟。
　　送吴莲洋归河中
　　柳絮飞无赖，君归灞水东。溪临衫影绿，花踏屐痕红。此去风生袖，重来诗满筒。飘飘笑韩众，空老岳莲中。
　　常安
　　常安，字履坦，满洲旗人。康熙癸酉举人，官至浙江巡抚。有《受宜堂集》。
　　永平府南台远眺
　　策马上南台，嵸嶐高百丈。云气湿征裘，烈风驱尘坱。烂然金碧浮，琳宫足幽赏。午钟度松林，空际有余响。左右列名山，冬寒似秋爽。怀古一凝眸，遗风犹可想。
　　读汉书
　　耳余刎颈交，其固如胶膝。一旦利害临，易辙成仇嫉。吾观古君子，澹然谈接膝。持心如镜平，何尝指白日。广交兴绝交，两论俱可黜。
　　朱郭有心人，急难得相救。行虽非中庸，气自横宇宙。楼护与原涉，所著一何陋。本以诈得名，群豪乃辐辏。始知游侠中，亦有稂与莠。
　　题墨荷
　　莲叶萧梢剩绿房，荷花零落损红芳。悬来水槛凉风起，知是荷香慢墨香。
　　张瓒
　　张瓒，字尔石，一字锡田，湘潭人。康熙癸酉举人，官平度知州。
　　月夜至湘阴次华六梦鹿原韵
　　击楫轻千里，归帆自远天。暮云青竹戍，夜月洞庭船。岸火近偏暗，芦花秋更妍。故园风景好，相对已悠然。
　　马上口占
　　霭霭寒烟澹落晖，几行官柳绿成围。长安春色浑无赖，鶗鴂声声唤客归。
　　段标麟
　　段标麟，南宁人，康熙癸酉举人，历官滦州知州。有《蠡屋集》。
　　贾岛峪
　　石庵芳草碧离离，犹记词人讬迹时。春雪马蹄朝去国，秋风渭水夜吟诗。簿书差胜为僧日，瘦削应同未第时。万里三巴空涕泪，客心应共峡猿悲。
　　陈养元
　　陈养元，字正求，号鹿山，又号芷滨，武陵人。康熙癸酉举人，官宁国知县，行取主事。有《鹿山诗集》。
　　东津桥看山
　　云多不碍山，云去睹山质。东津县左腋，桥与西津匹。奇峰高入云，变幻状非一。不识面目真，有时露腰膝。好山如好女，防身恐不密。万古抱幽真，蛾眉谁见嫉。中有采芝人，傍崖种丹秫。心与泉石盟，灵妙始挺出。
　　泊黄州
　　冈山曲屈锁江流，何处春光上客舟。一径草荒人迹石，半城云覆月波楼。垂杨不系青溪梦，微雨偏生碧簟秋。把酒临风歌古调，渚蘋沙鸟起间愁。
　　廖凤徵
　　廖凤徵，字樾阡，一字芸夫，号聪雪，江南华亭人。康熙癸酉举人，官林县知县。有《玩剑楼诗稿》。
　　怀陈明府荀少
　　群宰临湘日，莼湖暎底清。彩毫春判牍，黛色昼横城。正有江山兴，凄然风树情。麻衣沾血泪，归骑雪初晴。
　　高阁凭遥岫，孤吟君未来。谁家秋酿熟，野径蜡梅开。残雪荒城寺，斜阳古戍台。邮程百里外，驰望数徘徊。
　　秋思
　　一雨翠微寺，晚风黄叶林。登山康乐屐，誓墓右军心。百里岩城僻，五湖秋水阴。肯将双短鬓，长此恋华簪。
　　梅以燕
　　梅以燕，字正谋，宣城人。康熙癸酉举人。
　　间適
　　绝无尘处敞云扉，因病翻能久息机。求仲傥来堪破闷，少文孤往辄忘归。幽禽过午啄花片，老树经春换藓衣。长物那关身死后，古来名士谢宏微。
　　曹源郁
　　曹源郁，字璟含，号朴存，嘉善人。康熙癸酉副贡，官庆元教谕。有《东园吟稿》。
　　宜兴道中
　　欲放江阴棹，翻成罨画游。峭帆冲暮雨，孤艇送春流。竹树烟中乱，楼台水际浮。鹤沙桥下路，帘底故句留。
　　朱轼
　　朱轼，字若瞻，号可亭，高安人。康熙甲戌进士，改庶吉士，授编修，官至文华殿大学士。赠太传，谥文端。
　　赠毛心斋
　　峨峨鹿洞讲堂开，万古精灵发越来。圣主崇儒垂切问，熙朝选牧必良才。光风霁月君新领，古桧苍松地旧栽。从此洪钟时一叩，不教庭庑翳莓苔。
　　高其倬
　　高其倬，字章之，号芙沼，汉军旗人。康熙甲戌进士，改庶吉士，授检讨，官至户部尚书。谥文良。有《味和堂诗集》。
　　游万柳塘留赠天倪上人
　　佳境天教与老倪，无边光景到招提。白蘋风细鱼苗长，红杏花深燕子低。胜日正当春社后，好山都在曲兰西。他时讲席容听法，万柳塘南即虎溪。
　　蓟州新城
　　于役季冬月，东入渔阳域。城圮五十载，奉诏新经营。墉堞一云具，筑作功遂停。胡不事宏丽，役物劳皇情。此州实险要，世界方升平。长驭控八极，内地固所轻。昔当明之季，置镇藩神京。高起两重郭，遍徵九州丁。城中贮刍粟，城上罗旗旌。蓟门大帅任，郑重属老成。高议百僚会，推毂千人英。且复命丙魏，不啻求韩彭。陛辞涕汍澜，密诏言丁宁。志鸣伊吾剑，意洗鱼海兵。长计一蹉失，塞马仍纵横。连营一日溃，列障同时崩。尘来白日匿，烧猛苍天赪。九门戒楼橹，六府严关扃。平安一星火，重比千金琼。传呼达禁闼，夜寝始不惊。外召勤王师，内办迁都行。下诏责专阃，幕府空抢攘。拥兵不敢救，闭壁如聋盲。侦敌已出境，追骑甫及坰。杀人取其元，受赏都堂厅。累累鞍上级，一一田间氓。更奏塞外勋，肯耻城下盟。懦帅肆欺谩，勍敌生门庭。既以杀其躯，患亦贻朝廷。呜呼厉有阶，夫谁滋乱萌。或云右文士，误国由书生。或云吝边饷，饥卒难力争。南史与董狐，百喙同一声。敢独曰不然，奄寺实彗荧。监军专将柄，司礼为阿衡。众贿水输海，百度禾生螟。榜笞杀壮士，罗强戕名卿。刚鲠靡孑遗，媕婀忘忠诚。肯效鸷鸟击，转畏走狗烹。潢池弄兵子，竟射承天闳。缅维开创初，明祖垂家型。内官止四品，洒扫供使令。外事付卿贰，著戒在扆屏。孰畀铁牌毁，坐见九鼎倾。惜哉兴戎首，未正司寇刑。我皇法殷鉴，典制原六经。寺人无官阶，置员有定程。衣冠带履外，越者诛窜并。皇皇一王法，万世其勿更。愿献五百字，勒作城隅铭。
　　梦觉偶成
　　织女斜河夜气清，残釭耿耿澹微明。天涯梦醒无人见，月照虚廊络纬鸣。
　　清桥驿晓发
　　高原钟后见晨曦，水外残鸡尚喔咿。槐影半村烟绽处，禾香一片露晞时。才穿云过扪衣润，欲觅诗行任马迟。入栈渐深山渐好，却忘踪迹在天涯。
　　晓行辞
　　村鸡喔喔月坠烟，众星尽没明星悬。行人相向寂无语，风吹黄叶堕我前。鸦集平沙乱无数，晓角一声飞上树。远绿茫茫烟草深，愁来重对前年路。
　　剑门
　　两崖对起削云根，邸阁全倾佛寺存。千古衰兴几蛮触，一龛钟鼓自朝昏。无人战鬼啼清昼，不夜于菟到驿门。蜀道荒凉身万里，不闻铃雨亦消魂。
　　渡绵江
　　江烟漠漠白鸥飞，倚棹中流看落晖。涪右水从中坝合，剑南山到左绵稀。孤松远岸如人立，游子他乡见燕归。又是一年秋欲半，荻花风起鲙鲈肥。
　　望雪山
　　蜀山峍屼皆参天，雪山高压群山巅。剑岭巫峡总培塿，青城峨岫羌随肩。禹迹不到失搜纪，遂使岳镇居崇班。五丁有力不敢凿，胚浑元气无雕镌。到今尚存太始雪，盛夏早似初冬寒。我来成都苦卑湿，每遇高爽心安便。入秋十日九阴雨，侧身西望空长叹。忽然金风扫霾翳，半空横转兜罗绵。素云一段落天外，白头卓立罗烟鬟。天门玉龙露寒鬛，海风吹水排银澜。数百里外一举首，爽气已到须眉间。竖指数峰帽欲堕，如坐井底窥星躔。压覆常忧坤轴折，回旋怕触曦车翻。高鸟之翔不敢度，往来或是飞空仙。此外茫茫复何有，蜂屯蚁聚丛生番。乃知造物有深意，区界彝夏分中边。刀州刺史且好事，欲通天险招呼韩。橐驼载布马载粟，罗致火罽收冰蚕。去年行台留陆贾，今年绝塞归张骞。似闻西方诸部落，稽首请事天可汗。蜀人弱脆蛮顽奸，畏之不啻雀见鹯。况复此曹不耕织，毳衣肉食劳县官。安得天上巨灵手，擘山为塞邛崃关。
　　同人元祐观看花小饮
　　一丝朝雨减轻尘，十里啼莺碧树新。骄马频嘶曾到处，疏松全似不羁人。百花影里瞢腾酒，三月中间烂漫春。谁道金门无剧事，年年风景趁间身。
　　独坐感怀
　　九十春光欲二旬，催花风起落镫辰。年华半向愁中尽，生事惟余懒处真。讬意渐谙吟楚雨，闭门长似在漳滨。贾生未办千金赋，目断天涯辇路尘。
　　咏香与顾书宣陈南麓汪安公同赋
　　掩冉清芬散，絪缊薄雾微。未浓飘欲断，渐远拟仍飞。侵晓生芳径，因春上舞衣。轻呵妆后镜，寒下夜浑帏。汤殿融融水，兰釭夜夜辉。一星篝火灺，六曲绣屏围。月榭初经雨，邻花不掩扉。蝶回知有恨，风定若无依。锦荐余温在，罗巾旧事非。背人匀麝罢，临水握兰归。荡子同韩嫣，名娃胜鲍徽。辟邪须作珮，莫只重珠玑。
　　晓仙谣效温飞卿体
　　明星出地月堕城，白河斜挂西南楹。丁冬细漏咽残响，兰釭短焰青荧荧。隆准翁孙赤龙子，夜看真图倦朝起。身轻梦入蓬莱宫，弱海三千一杯水。七曜回光照玉堂，倒持北斗倾天浆。绿华舞落玉条脱，醒闻坠地声锵锵。半尺琼签报天曙，宫女起收仙掌露。通侯更拜白茅人，岁星却入中郎署。
　　放鹰行
　　广原兀兀天四遮，树头月落吹早笳。将军锦袍金鞲靫，宝弓六石马五花。从者百骑寂不哗，班骓赤骠骊骝騧。骈头并驱如排衙，鞲上角鹰嘴爪佳。曾肉妖狐搏巨蛇，金铃掣臂风卷沙。马前一点掠地斜，飞走穷促喘且呀。裂眦溃脑困攫拏，举鞭数获载满车。雉大如鹅兔如豭，炙肝燔肉倾流霞。侍儿十五弹琵琶，归来犹作三日夸。相如竖儒井底蛙，如何上书谏大家。
　　宿翠微寺
　　林樾互蔽亏，冈峦相枕带。径回云磴高，谿转石梁隘。迸泉溅人衣，冲风振松籁。烟生墟里间，日下牛羊外。步屐随昏鸦，闻钟宿香界。
　　碧云寺
