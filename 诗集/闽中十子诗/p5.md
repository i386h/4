<!-- { "loadSidebar": true } -->
　　旅棹若乘空春游近日东遥怜沧海客共是白头翁雨霁鱼吹浪天遥鹘借风清泠台下路樽酒几时同
　　游烟霞观
　　不作南宫吏来从物外游闲倾松叶酒醉度菊花秋谷响疑天籁霞绡结海楼下方防市近俯槛笑蜉蝣
　　夜饮王六博士宅留别
　　王乔能爱士留客酌胡麻予亦蓬蒿者怜君意气賖碧阶流月色緑竹拂霜华明日沧溟去云帆絓海霞
　　江上寄巴东故人
　　我忆巴东客长为江上吟楚云将夜梦湘月寄愁心落日青枫树秋风白帝砧遥传一纸泪读罢想沾襟
　　送卞从事之河南
　　翩翩玉面騘去去逐秋蓬见鴈辞闽海看山到洛中营门闲步月賔馆静吟风共说归来日篱花已满丛
　　送黄令之永宁
　　作牧成周地分携建业舟孤灯闻鴈夕落叶度江秋云路看髙翥京尘压旧游离情如洛水日夜向东流
　　游云隠寺
　　灵隠知名刹龙宫最上方越山当戸翠海树到楼香说法观身妄悬灯共夜长浮生一何幸乘此礼医王
　　宿雪门寺
　　龙宫临水国鸟道入烟萝海旷知天尽山空见月多鹤归僧寺老松偃客重过便欲依禅寂尘缨可奈何
　　送周生往雷州
　　宁亲归未得念子复南征风雨孤舟别沧波几日程挂帆辞海国吹笛上边城旅馆知相忆新秋有鴈声
　　宿灵异上人房
　　青莲开梵宇白社结诗坛洞古留云宿楼虚挂月看洗杯泉影落扫石竹光寒莫怪栖迟久朋簪念二难
　　游方广岩
　　岩太古色恍若入鸿蒙一迳攀跻尽诸天杳霭中云归山殿冷月出水帘空境静离言说泠泠松桂风
　　秋日同韩登凌霄台
　　故人多逸兴携手上髙台赋为闲居作懐因逺眺开秋隂将日去鴈影带寒来归路瞻衡宇松门掩緑苔
　　送殷秀才之武功
　　送君逺行役觐省入西秦五月台江水孤舟去国人苍山低戍垒野日暗行尘无限同游意分携泪满巾
　　征书后呈冶城同志
　　青门初税驾紫陌罢鸣珂野兴看山尽花时中酒过同心难契阔失路易蹉跎又欲羁尘绶幽期可奈何
　　早秋有述寄林八先辈
　　泽国风雨后贫居离索情乱蛩鸣曙井一叶落秋城薤簟邀凉早荷衣却暑轻清泠台下路携手几时行
　　春日宴林氏园亭
　　故人邀客处别野带林塘身外名堪避樽前迹暂忘鸟飞潭树满花落野泉香乗兴留题去西崦挂夕阳
　　为释东旭咏白莲
　　淡月瑶池夜微风太华隂翠翻擎露葢玉冷坠波簪一洗有为法应全不染心谁能招惠逺结社向东林
　　秋日登平逺台
　　兰若最髙处客来开夕窻诗懐秋思集定力壮心降逺树青残雨归潮白晚江暝来期宿此敛屦对寒缸
　　送韦戸侯伯俊
　　青山慕侯印弓劒挂南陲月满氍毹帐云开翡翠旗林花春载酒园竹晓弹棊不独龙韬熟文章尔更竒
　　拟王维登裴秀才迪小台
　　髙台一登眺满目白云深况与林间士俱闲物外心岚光当几席秋色上衣襟更待今宵月与君同啸吟
　　秋日登石壁精舍
　　携琴向何处因访梵王宫潭影漾秋白枫林鸣晚红磵空啼鸟寂地僻野泉通欲辩来时路苍茫翠霭中
　　题夕阳孤棹送郑二之交州
　　离亭夕景迟游子去何之白发孤舟别沧溟万里期乡心春鸟唤旅泊夜星随无限分携意殷勤唱竹枝
　　送絶尘上人游江南
　　南国随縁到应无去住心听钟寻野寺乞食施山禽晒衲梅风润浮杯瘴海深逺公多古迹只合老东林
　　夜泊淮隂
　　泊舟淮水次津树暗萧萧逺火明渔舫长吟倚客箫夜钟闻古寺寒月照归潮莫近啼猿处愁多梦更遥
　　送郑孝亷之京
　　天书下紫宫星象动璿穹丹穴锵鸣凤青防起渐鸿弹冠千里别倾葢一樽同风雨情何极云沙路不穷津桥迎彩鹢驿树引嘶騘曙月关河迥晴芜楚泽空交情懐契阔直道任穷通知遇期皇鉴君毋叹转蓬
　　朱将军平冦
　　五岭连烽火三军拥节旄専征分虎竹上畧用龙韬地险兵声合天秋杀气髙炎荒开洞穴瘴海息波涛气益干城壮功推敌忾劳隂符资庙筭露布出词曹振旅闻阗鼓休兵看建櫜献俘飞奏捷行见玺书褒
　　元夕观灯之作
　　授厯逢春正张灯是此宵雄藩夸乐事大运属昌朝锡酺千家醉含哺万姓饶轮开月驭鼇极驾星桥律转条风至阳暄朔雪消宛驹来騕褭洛浦出妖娆队合红尘暗香焚紫雾飘金莲燃蜡炬玉树度云謡醉态欺寒浅欢情爱夜遥愿言歌击壤万夀祝唐尧
　　中秋凌霄台翫月
　　福地邻三岛朋簪合二难逢秋能作赋见月即同看地迥青天近波澄碧海寛流辉初熠熠载魄正团团桂影浮山殿珠光射石栏风来金气肃河泻玉津寒捣药深凭兔吹箫或驾鸾沾衣垂露叶散步倚云峦醉饮徒倾倒神游极汗漫自然超世累何必上天坛
　　同陈秀才登虎头岩
　　胜槩殊三岛层阑敞八风云霞开玉垒日月绕珠宫鸟道苍烟外军城紫气中山河襟带逺楼观画图雄物候逢秋异登攀与子同忆家沧海阔懐古霸图空地暖初闻鴈江寒已落枫振雷随急雨野日截残虹嵗月空流水飘零极转蓬江湖归未就徒此羡鱼翁
　　九日登翠帘山
　　翠岭出天中岧嶤到半空嵗时陶令节登眺楚人风叶尽闻虚籁天清见断鸿别家沧海上恋阙五云东暂就囊萸饮谁论戏马雄醉乡可栖息浑不记飘蓬
　　王屋山天坛
　　名岳推王屋孤标跨杳防深窥砥柱黑髙并太行青分野连三晋风云萃百灵鹤归松已偃龙去水犹腥灶隠烧丹火龛余炼髓经羽人金磬动应此礼寒星
　　三教堂兰若
　　胜地传三教空山少四隣溪流旧回合峯势此嶙峋松桂风吟夜莓苔雨度春经残萝迳月灯掩石龛尘兠率疑天界维摩恐后身布金还长者携酒属诗人心逺云堪卧门闲鸟自驯早祈莲社就来此息贪嗔
　　同郑逸人宿西山寺
　　翠壁开西麓金宫隠上方云霞横鸟道日月焕龙章桂殿丹青古松门草木苍潭空窥鸟影夜静识天香梦里观生妄闲中歴刼长千山孤磬雨一迳落梅霜无复悲生事真如礼法王谛闻龙象喻初地入清凉
　　送李长史归吴中
　　祖道大江流离筵起暮愁山川临越徼词赋动髙秋兴入张生鲙归余季子裘家林逢鴈到旅棹共星浮巳说荒三径常懐卧一丘朝簪辞白发野趣入沧洲知已惭疎阔临岐漫唱酬都将平昔意乗醉一登楼
　　劒阁秋隂图
　　分野秦封尽山川蜀国雄堑江流地底劒阁起天中栈险崖频转萝深月不通飞扬慙白帝开辟忆蚕丛气候三秋异猿声众壑同栋云常碍日岩树逓呼风客路随飞鸟乡心挂落枫兹非旷达士应此泣途穷
　　逢牛尊师
　　道逢牛道士把酒醉云房龙问壶中诀人传肘后方久知鳬是舄更指石为羊遣兴聊题翰无言但括囊秋星明劒气夜月酿丹光酣饮从倾倒神游极混茫别情波渺渺归路树苍苍又櫂扁舟去寻云到草堂
　　冬日同林秀才游衍真观
　　蓬岛烟霞合琳宫日月开洞隂常积雪地古半藏苔竹已成龙去人因访鹤来欲飞王令舄且醉葛洪杯菓熟经时换炊香待梦回晴光偏恱鸟腊色尚欺梅意静寒水心同槁木灰凤笙如可学吹月上瑶台
　　重游宿云台忆肃上人
　　昔日谈经处今来独上慵古台黄叶积斜磴紫苔封片月疑禅观孤云想化踪夜灯无续火秋院有鸣蛩人倚题诗竹谁栽出世松夕阳无限思几杵莫天钟
　　同黄贡士登清泠台翫月
　　山川收晚霁暝色上髙台共是吟秋客还同看月来衣冠林薮逸词赋栢梁才山鬼惊聨句沙禽避洗杯河低全拂树露重稍滋苔海上鲛人出云中桂子开乐游良夜剧髙兴昔人谐归去金溪上看云首重回
　　暮春游林七钦园亭得朝字
　　星驾共招邀春园发兴遥麦风将变候梅雨忽崇朝积石开苍岛重楼瞰赤霄池晴鱼弄沬地暖药舒苗啼鸟当窓近飞花逐砌消草深初雊雉槐细未藏蜩茗椀香云滑牀琴白雪调野泉堪荐醴天籁讶闻韶被褐深懐玉裁诗拟报瑶醉乡今已到何必蹑洪乔
　　秋日同王校文登圣泉宫
　　玉洞烟霞古珠林辇路遥泉香悬菊瀑竹响度松飙叠嶂分苍岛危楼瞰紫霄芳樽携就草清梵听疑潮吊古尘踪杳观空世虑消由来希习静心境自寥寥
　　秋日同韩登宿云台
　　野客沧洲至乗闲上古台江分平野断树尽逺天开散防寻芳草班荆坐石苔秋隂将日去鴈影带寒来香积雕胡饭筵芳竹叶杯相逢成暂醉何必问蓬莱
　　竹林寺赋得园字
　　医王多寳地长者给孤园入社逢僧夏寻山到水源楼开天海色迳扫石苔痕碧篠巢烟鸟青松袅露猿静言依觉苑永矣谢华轩此意无人防惟应达者论
　　登白鹤岭
　　青山逾鹤岭碧海望鲸川树拂扶桑日岩栖若木烟土风惊异域星纪逼残年草白寒威冽梅开暖律旋雪消泉动脉风急烧侵田病涉溪频转乗空栈若悬壮游浑漫尔夙志岂徒然恋阙红云里归休白发前长途今若折直道古如弦放逐应无愠懐哉栁下贤
　　宿云台燕集
　　海雨净炎歊昏星换斗杓天开青杳霭帝返赤漂揺歴览龙宫迥跻攀鸟道遥碧筒通露饮白雪度云謡列岫疑看画泠风讶奏箫竹深凉气早苔密露痕饶祗树栖驯鸟禅枝咽暝蜩园红将下叶海白欲归潮北阙休通籍东林喜见招栖迟心石古衰飒鬓蓬凋失路孤生感观空万虑消漫游聊取醉何必蹑洪乔
　　挽理上人
　　只履归何处懐师泪满襟浮云生灭性明月去来心阅世真如梦安禅不废吟留衣分法侣写偈别朋簪雨藓侵行迹风泉想梵音一灯寒竹暝双树落花深塔闭虫粘戸巢空鹤避林歴峯山下路从此罢登临
　　拟李谪仙秋日登扬州西灵塔
　　三天分絶顶一气破层标夜月侵牛斗秋河界鹊桥潮声云海近阙影帝城遥滉漾珠光动涳蒙瑞气饶长风如可借九万欲扶揺
　　春暮宿湖山兰若
　　雨歇众芳晚幽寻宿梵筵闻经方丈里听法比丘前逺迳投昏鸟荒山啸夜猿天花飘嶂月玉磬度萝烟殿古苔衣合湖光月镜圆仰扳星斗近俯视地维偏心静空尘到身闲与世迁三生应得悟来此问安禅

　　闽中十子诗巻四
　　钦定四库全书
　　闽中十子诗巻五　　　　　明　袁表
　　马荧　编
　　林膳部集五
　　七言律诗
　　春日游东苑应制
　　长乐钟鸣玉殿开千官步辇出蓬莱已教旭日催龙驭更借春流泛羽杯堤栁欲眠莺唤起宫花乍落鸟衔来宸游好续箫韶奏京国于今有凤台
　　春日陪车驾幸蒋山应制三首
　　钟山月晓树苍苍凤辇乗春到上方驯鸟不随天仗散昙花故落御衣香珠林霁雪明山殿玉涧飞泉近苑墙自媿才非枚乘匹也陪巡幸沐恩光
　　其二
　　铙鼓鸾舆出曙烟翠华玉节上方连诸天日月依龙衮九域山河拱象筵香拥寳城熏瑞气泉当玉几送清弦宸游暂此开春泽岂作金轮浪学禅
　　其三
　　笳鼓云中动帝京六龙移处彩舆轻三天日色临仙仗八水波光接帝城寳域旛揺银烛影香山泉送玉弦声侍臣此际承恩泽愿述歌章颂治平
　　早朝
　　紫禁初开月欲低千官待漏五门西玉阶栁色侵朱阁寳帐香车过御堤仙仗日临花气动鹓班风急佩声齐天顔有喜朝回晚散步花边路欲迷
　　寄右讲经春日早朝
　　奉天宫殿五云间旧是春官侍早班大礼度成严鹭序长杨赋奏觐龙顔风光渐报三眠栁佳气长浮万嵗山身落江湖心魏阙梦魂犹逐晓钟还
　　和张考功春日早朝遇雪
