<!-- { "loadSidebar": true } -->
　　双鳬新被命万里逺从官闻説巴西好何愁蜀道难峡惊印绶蛮吏识衣冠圣徳怀荒服贤劳莫惮烦
　　题四皓图
　　逹生无不可世外复人间云巻逃秦去风期翼汉还功名留碧简图画见苍顔千载商山下松泉自掩关

　　闽中十子诗巻十二
　　钦定四库全书
　　闽中十子诗巻十三　　　　明　袁表
　　马荧　编
　　髙待诏集四
　　七言律诗
　　拟岑补阙【参】奉和早朝大明宫之作
　　明光漏尽晓寒催长乐疎钟度鳯台月隠禁城双阙迥云迎仙防九重开旌旗半掩天河落阊阖平分曙色来朝罢佩声花外转回看佳气满蓬莱
　　拟髙常侍【适】送王李二少府贬衡巫
　　晓钟寥亮鴈声哀候馆鸣鸡曙色催两地送君双别泪西风驻马共衔杯巴山落月啼猿断楚水孤防片雨来莫怨异乡成久隔汉庭还忆贾生才
　　九日同郑二逸人董七侍读林一秀才雨中宴集朱聘君碧潭轩以微雨潭上来分赋【得微字】
　　微霜昨夜塞鸿飞雨里逢君未授衣华馆把杯仙菊润青山对面故人稀泉飞百道溪声逺风度重林酒气微明日相逢乗霁景登临不用怨斜晖
　　送林膳部归冶城
　　龙门雨里识君时醉度残春又别离芳草满衣愁对酒青山倚棹共题诗晴川树外孤城出野馆花边匹马迟归去钓龙台上月好慿南鴈寄相思
　　送秀上人逺游
　　一镫初别祖师禅孤月寒云思然飞锡却从红日外浮杯还度白鸥前防钟野寺经残雪乞食春城向暮天我有采真秋兴逸相期何处聴寒泉
　　寄林七膳部兼呈林怀之广文
　　无诸台下叶初黄客里相逢值早霜秋馆醉看仙菊满禅房坐识雨花香别来塞鴈江云隔梦去青山海路长白髪广文慿问讯门生还有几升堂
　　酬林一和闲斋见怀之作
　　东山遥夜鴈归声两地相思旧感生芳草白云无那别春风黄鸟若为情双溪日下鸥波静独树原头猎火明谁道离居成寂寞好文地主久知名
　　得郑二宣海南手札
　　番禺天外古交州念子南行恋旧游故国又经花落后逺书翻寄鴈来秋梅边野饭逢人少海上青山对客愁为报罗浮云影道早随明月引归舟
　　奉和王检讨偁元日早朝
　　严城初啓漏声残阊阖平分曙色阑一叶仙蓂迎淑气九重宫树却春寒天近蓬莱曕日月风回环佩缀鸳鸾共膺舜厯三阳泰长奉尧尊万嵗欢
　　奉和梁典籍用行春日禁中对雪之作
　　青春瑞雪满瀛洲紫禁恩光湛欲流飞絮乱随仙仗舞凝华髙映衮衣浮宫中一夕皆璚树天上何年尽玉楼况有词臣能赋咏阳春此曲更难酬
　　送释玉林领僧纲归建州
　　春风飞锡上瑶京尘境真机去住情双树别来金刹逺中峰归去紫衣荣新承一命沾殊渥还领羣僧坐化城我欲旧山防社侣溪头应见逺公迎
　　送雪峰僧龙渊归三山
　　新持半偈出青莲孤鹤闲云思然金锡来承天汉语紫衣归坐雪峰禅防钟野寺残山外潄齿寒流落照边行至东林休结社松枝已偃旧房前
　　送政上人游京师
　　符山讲罢别人天独鹤游云思渺然飞锡欲凌霄汉上浮杯还度海鸥前白门花落香时梦紫禁钟残静夜禅解绂自期归去晚相从何处聴寒泉
　　赋得杨子江送别林崇信文学之温陵
　　天堑何年擘巨鳌地分南北限波涛云浮絶岛金山出潮撼孤城铁瓮髙往事几回人世换东流千里客行劳龙河落日空洲树送子离心正郁陶
　　送陈伯伟侄徤归三山
　　骊歌拂曙送残钟白下离尊醉仲容别路还防枫岭去何时复向竹林逢舟迎双剑潭前月门对三山石上松到日定应怀老阮家书欲寄意千重
　　秋夜枉郑二隐君溪上人过访
　　故人别后叹凄其遥夜空山慰所思黄菊喜逢髙士醉白云似与野僧期明河一鴈飞霜早落日孤城下漏迟谈笑只愁天易曙行云流水又分离

　　闽中十子诗巻十三
　　钦定四库全书
　　闽中十子诗巻十四　　　　明　袁表
　　马荧　编
　　髙待诏集五
　　七言絶句
　　春暮寄林一和
　　雨里春衣惜解携出门愁见草萋萋忆君只在星溪月无那青山杜宇啼
　　溪上别冯一屿
　　出门红叶满清溪君向东湖我向西今夜青山明月在相思两地聴啼
　　江亭别
　　春江湛湛白鸥波一曲阳关为尔歌莫向尊前惜沈醉青山长在别离多
　　早鴈
　　凉霜八月塞天寒飞度衡阳楚水寛少妇楼头初掩瑟一行先向夕阳看
　　林真士画
　　楚云天外数峰青春水桃花满洞庭落日楼台明镜里欲停瑶瑟候湘灵
　　江上扁舟图为林维徳赋
　　扁舟一叶楚天寒逺树空江野照残忆得湘潭归棹晚千峰倒影镜中看
　　题界画台阁
　　帝子鸣銮去不还朱帘空卷对西山词华零落三珠树秋水长天只自闲
　　其二
　　铜雀髙楼借日悬姑苏舞榭入云烟繁华一落金屛影半是呉山邺水边
　　题天山罢猎图
　　雪净沙场猎骑归解鞍相对语寒晖左贤又猎天山道正是天山雪片飞
　　题瘦马
　　一自天闲谢六飞霜毛萧飒力行微圉官独立休惆怅明嵗秋风苜蓿肥
　　题夏景
　　空翠凝云湿未干草堂相对正临湍溪头昨夜添新雨百道泉声作夏寒
　　题秋景
　　疎林逺岫带烟霏积水长天合翠微何处寒声随落叶一行新鴈向南飞
　　题赤壁图
　　赤壁江山几度秋画图犹见旧时游只今惟有东山月夜夜清光照客舟

　　闽中十子诗巻十四
　　钦定四库全书
　　闽中十子诗巻十五　　　　明　袁表
　　马荧　编
　　王典籍集一
　　五言古诗
　　舟经彭蠡
　　扬帆过彭蠡逺见匡庐色瀑布天上来芙蓉望中碧东林钟磬逺沽酒浔阳夕枫树忽鸣猿凄然念乡国
　　题诸葛孔明像
　　炎祚倐云季诸侯骋雄圗栖栖刘豫州三顾何勤渠汉贼不两立一心抱区区临崩寄大事忠愤常郁纡鞠躬乃尽瘁贤哉此丈夫
　　钓台懐古
　　新室簒炎祚中兴复舆图故人即轩冕先生独樵渔一出尽交态拂袖归桐庐岂唯黄绮辈得与巢由俱我来访遗迹高台倚荒芜酾酒酹千古悲风起天隅
　　铜雀妓
　　朝上铜雀台夕弄管弦哀酾酒望陵树悲风千里回飞缦挂青汉舞袖空徘徊君王不可见玉座成苍苔
　　塞下曲【二首】
　　横行羽林儿生小邯郸里出塞入塞时顾勲寜顾死去年战桑干今年战楼兰马上擒突厥帐下降可汗谁知百余战封侯竟艰难
　　登埤望烽火落日烟尘紫百战久不归空闺泪如水汉兵十万余尽没长城死城下有精灵啾啾月明里
　　明妃曲
　　行行出塞门饮血思长安穷庐冻不暖雪飞边草干汉国空外殁秋霜镜中寒金铛煑羊酪强接单于懽夜半鴈声急琵琶哀自弹
　　秋胡妻
　　河洲美王睢所托有深意委身事良人誓死终不二君行赴陈汝妾独深闺里采采陌上桑翩翩路傍骑黄金是何物视之若泥滓日夕采桑还行人已归止入门拜髙堂适来狂驰子相顾黙无言怀惭复何已羞与斯人俱将身赴河水
　　妾薄命
　　妾家丛台下花顔耀青春嫁得金吾壻飘飘事边尘昨闻羽书至阵殁交河滨战马委沙碛兵符属他人念此毎欲死淋浪泪沾巾罗襦为君解瑶瑟不复陈始信古人言容华多误身
　　游天台国清寺
　　飞歩赤城标连峰积空翠杳霭葱蒨间千秋隐灵异石桥孤鸟外香界清晖里羣壑澹归云遥林引寒吹遂造丰干庐垂萝覆溪外真僧五百人了了西来意愿此学无生超然谢尘滓
　　寻清泠台访洽上人
　　端居在人境久没尘壤中探奇不惮逺于焉得佳逢石怪互森列台髙絓虚空林端宿云去竹外微迳通岩壑深杳霭天花雨蒙茸洽师禅门秀戒臈同古松説法超上乘苦心归妙宗予惭善根浅迷方莫能从暂此松下石聊疎浮世踪
　　秋塘曲
　　妾家住寒塘夫壻平原客白马五陵游空闺断行迹忆昨别君时蒲生柳条碧及此君不归登舻感秋色
　　悼隣妇
　　入江水有鱼采山林有木栖栖东隣孀悲凉守空屋年荒鬻钗钏服食恒不足虽有膝下儿身为富人仆浮生几何时奄忽风中烛一旦寿命终萧条但牀蓐骨肉已不收亲情复谁哭徒然束缚去瘗彼沙冈麓为问里中豪畴能问穷独姬文昔埋胔千载耀芳躅
　　拟古
　　明月照我室揽衣起中堂北风巻帷幔罗袜微有霜崇兰委芳质寒螀啼近牀平生所亲者宛在天一方相思无由理况此寒夜长单居易为感不觉涕沾裳
　　暮秋过陈氏园林
　　幽人栖隐处苔迳连深曲秋至垂橘黄霜清大梨熟方池泛天影可以澄心目饮水共忘形何须徇荣禄
　　舟次镡津
　　木落川气凉鸿飞水容夕微灯射逺沙夜榜隣幽石月色栖处寒霜花生来白遥见九华峰苍苍但萝薜
　　书上方方壶醉墨山水
　　林下多白云溪日饶水木长啸鸾鹤羣翛然在空谷悠悠山色闲浩浩波光緑寄醉墨壶中唯应道机熟
　　与同志泛舟得浄字
　　登舻发清啸落日镜湖浄微月波上澄归云鸟边迥水木生夏凉孤崖破隂暝矧兹簪佩同复此沧洲兴中夜棹歌还遥峰响烟磬
　　秋日山行
　　清秋发佳兴着屐穷翠微鸟度黄叶涧猿啼白云扉野寺隐孤磬遥峰当夕晖浮云淡空宇石濑清心机缅怀苏门啸愿拂林中衣长歌望薜萝思与尘世违
　　独酌言怀
　　林居絶轮鞅独酌形亦忘百年防衰朽一室任荒凉寤寐友千古游心见羲皇所以陶潜翁頺然卧柴桑
　　九月一日过崇信兰若
　　荒山响清梵竟日无行迹释子支遁流相逢澹空寂云归天际闲鸟度林中夕境浄秋色多心逺羣机息妙契两忘言微钟出萝薜
　　送林汉孟游温陵
　　月出螺渚寒扁舟水容夕独树起鸣猿遥山带行客清源钟磬音金粟烟萝碧髙唱人莫酧探幽向禅寂
　　送别
　　鸡鸣海气白驱马临长陌远树带鸣蝉孤城对行客蓬藟我萧然萍流子何适相送独销魂青山澹寒色
　　仲秋送人之塞上
　　河洲始鸣鴈白露沾我衣念子背乡国秋风度金微举头见黄叶倐忽四散飞如彼远游子飘泊何当归人生无百年防面安可稀行当慎霜霰皓首以为期
　　雨中怀瓢所
　　积雨抱幽独斋舍何寥寥缅怀博陵子饮处唯一瓢濯足双涧深行歌七岩遥如何在城市巾舄生尘嚣蕙草日已萎松花日已凋相思不可见梦落寒江潮
　　夏日过憩天王寺
　　炎暑不可度端居日方永同袍四五人共爱山中静飞阁轶氛埃丛林逗萝迳潭静热已秋竹深午犹暝初沿双溪转稍入空中境婉婉林鸟声悠悠野僧定平生好幽玩尽日惬佳兴山水发清机风泉澹初性日夕徐徐归云间响孤磬
　　经友人故宅
　　防马孤城下经过泪盈襟闲门絓蟏蛸井灶莓苔深念彼泉下人凄然杳难防萧条故篱菊识我平生心揽辔向前路徘徊出寒林谁知山阳笛恻怆犹至今
　　送别陈平叔归黄山
　　置酒鴈峰上酣歌豁冲襟临觞不尽醉何以慰我心望望遥天云苍苍逺州树落日波上风残钟鸟边屿此别虽未逺重来复何时论交愧知己握手翻成悲君卧黄山云我弄沧洲月云月两悠悠相思坐超忽
　　连川医者许得明悠然楼
　　楼居结遐想髙超世人羣防栖寄寥廓心逺遥天云恬目见归鸟夕岚浮氤氛清晖旷无际揽之不盈分缅怀沉蛟井金绳閟苔纹灵贶亘千古英声耀前闻以言岐黄秘稽首长桑君毋令上池水独涴灵台焚
