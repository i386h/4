<!-- { "loadSidebar": true } -->
　　题松陵吴文刚长春轩
　　习隐向微道了然牝门口含金鹅蕋身寄桃花源结宇閟青阳寒林变氛氲逍遥太和际发生灵台根结想梦岐伯飞声继轩辕希君黄芽秘永矣驻精魂
　　清江散人为林孔逸写前林过雨图
　　清川带长林雨后宜水木澹沲天影寒孤光霁人目归云澹空青虚窻响悬瀑日夕山气佳心闲道机熟烟际下遥钟西岩数峯緑
　　寒夜宴集陈拙脩西轩
　　飞霰夜虚集寒飙鸣近林感君玉壶酒微昏忽盈襟中庖出丰膳剧饮成讴吟宾言无多酌主称宜再斟人生亦奚为所愿长盍簪何必离间临风想徽音顾慙悠悠者辱此惠爱深穷匮不能答嘿嘿以铭心
　　书懐寄所知
　　孟冬天气肃北风何凄凉引领望江介凝霜沾我裳非无越乡感别久以为常终懐首丘念欲往川无梁越乌辞旧林燕禽正南翔清川去悠悠离心日已长盛年不再至鬓忽已霜驾言适皇邑逺结金与张片言不合意东还守空堂因书诉知已恨恨中自伤
　　题郭熈水墨为陈沧洲作
　　飞流积天镜胜寄来花源寻林烟露晚扫石泉萝偏莹神庶遗境歴寂焉累烦身与鸟共逺兴将云独还以来沧洲侣永矣洗心言
　　题林彬家画
　　谷口翠微路深溪明药丛宴林巾舄巻幔来羣峰心逺鱼鸟狎迹幽猿鹿同行当复徙倚杳霭东林钟
　　送郑上舍缙省亲之朔州
　　解薜受圭组分符抚黎甿何意五马荣翻垂缦胡缨持法在权贵皇仁无此情狂歌夷门道感激谁为平驱车在宛洛悠悠念徂征恒山郁空翠晋水空流声部曲不相让嫖姚岂知名尔去且勿叹宁亲向边营何必儿女别临岐泪纵横
　　送新宁簿丹徒刘公之天官
　　翩翩瑶台鳯鸣声何嗈嗈本期金琅玕暂尔栖棘丛谁云小千室守道随汚隆三考未迁秩一官恒屡空兹晨复辞满祖道嘶华骢驿舫茘支雨江邮榕叶风輶轩上京口坐听金陵钟到家未几日谒帝明光宫余亦弹冠者何由托防鸿
　　九日宴集盘石得诸字
　　商飇号大野萧索如孟诸落日送飞鸿千岩寒木疎置酒登啸台云萝极空虚酣歌醉僊菊列坐飘长裾身寄猿鸟外神游元化初飞声瑶池鳯逺致麻姑书遥海上孤月寒潮带归鱼天空百泉响独鹤哀有余不见松柏路苍苍闭庐谁知委运去千载随荒墟且复酌美酒挥刀脍双鱼人生非乔松不饮当何如
　　歳宴别施伯予还冶城甥馆
　　沂泗不可极河汾亦悠悠真源了无迹谁知遡其流爱尔尚苦节担簦适来游披荒得微路稍见窥前修尔家新宁墅来往冶城秋夜雨梦甥馆残灯忆家楼腊日湖上别北风吹布裘寒山对緑酒大雪飘行舟我有跌宕懐翻然积离忧临歧叹孤鳯去去鸣丹丘
　　寄新宁林伯坚秀才
　　三峯过残雨独树防返照鸟外寻片云霞邉发孤笑若人沧浪心挂席凌海峤白社偶香縁清江隐渔钓缅懐中林期负我苏门啸荣贱非所知君其可同调
　　赠徳成岩道者
　　巢居逈无迹浮人岂知名振文掇霞采孤坐白云英神闲了遗境欲澹将寡营摽枝与野鹿邈然两忘形适来本何期倐别宁钟情长啸忽归去啾啾鸾鹤声
　　又
　　岩栖带灵境寥寥布金园跫然足音少所遇麋与猿井灶白云里枕席莓苔痕悬灯梦石榻蝙蝠飞前轩腹中楞伽经心解口不言众方委尘劫此独来真源笋笠挂絶壁巻衣弄潺湲夜半月出山泉萝四垂门了然忘天地独与静者论
　　题闽清林叔梅林畊隐巻
　　结宇隐空翠耦耕梅花林羣岭寄孤鸟众溪澄一心春至觇泉脉遥遥西顶岑夤縁片云上杳霭穷源深潭雨飒已至虹蜺生胸襟翩翩洪崖子采药青萝隂手持若木杖笑拂丘中琴以言得仙道岂必服黄金言既忽飞去诸峯龙夜吟榛篁閟秋影石洞闻幽音翘首望不及苍然何处寻还归理吾稼宁用竞华簪
　　梦游武夷吴十董大客建上
　　夕发紫霞想神游紫霞峯回飇泛轻棹九曲青芙蓉不见武夷君幽溪但蒙蒙九函閟仙蜕千载如花红白鹿行不返丹楼烟霭中羽士尚控鹤真人犹豢龙相携三姑石眺晚闻霜钟毛竹隐初月天鸡鸣万松夤縁金梯上更歴千数重双壁忽中断氤氲垂药丛平铺亘百里旷逺谐心胸居人半鸡犬鼎灶并房栊云衣巻山罽石牀疑鬼工洞中两神女莹色桃花容一笑粲玉齿再言情已通愿留就金液果然惬奇逢愁君乏仙骨兹去迷灵踪
　　题冯公夙家藏方壶神岳琼林图
　　吾爱方壶子翩翩列仙流咽津结龙虎逍遥与天游有时发仙秘戏扫琼林秋超然粉墨外坐使真宰愁兹峰表神岳漫漫元气浮祥飇转琪树萧飒瑚钩鳯隐朝景三花媚灵湫伐毛紫霞里濯足泉萝幽黄金变緑髓千歳栖蓬丘世人哂丹汞饭稻甘蜉蝣披图有遐想其将方外求
　　林思器席上燕别髙漫士得思字
　　月出东大堤含辉正流丽同心以绸缪何乃生离异置酒登髙台台中管弦思临觞不能御恨恨心已醉忆昔俱少年眷言不相弃及兹别离时衰境倐已至念君逺行游严驾越淮泗阿阁入云巾皇居俨迢递京邑多故人谁为顾微细恨无晨风翰随君发遐裔浮云东南翔夕景忽西逝安能守穷贱皓首以遗世
　　题林汉孟瓢所
　　东林富猿鹿下有静者庐四壁无长物一瓢常晏如青萝覆虚牖落叶纷前除初疑许由室终类顔子居饭糗常自乐饮泉非顾余双涧时浣衣七岩闲着书何须洗双耳始与尘事疎
　　赠周谷泰超召天京
　　王风变诸夏光岳生才彦遂令布衣臣歘起皆缨弁马卿宁久微戚岂长贱扈从甘泉宫承恩未央殿金陵郁龙虎佳气浮葱蒨天子坐明堂羣公牧州县奇君倜傥懐而无故乡恋耻学儿女仁含凄别亲串緑水映行辀青山对华饯兹去复何辞皇情有深眷
　　方壶渔隐图
　　沧波深不极孤棹独容与白髪尚渔竿何心恋珪组翛然水木兴浩荡沙鸥侣回首莓苔峰苍茫夜来雨
　　题郑氏家藏古画
　　凉雨静氛孤云结层隂飞流激荒涧嘉木澄幽林鸟啼谷中静人闲川上心谁为后来者当期此投簪
　　题山水小景二首
　　习静喜还山山水趣方永灌木澄幽隂风泉溜华顶清听空外遥吾心坐来醒
　　空山落叶时渡口潮初长逺树带虚亭闲云霁孤舫古路今人行浮生几回往
　　书问耕堂
　　厐公喻刘表仲尼小樊迟为学贵自广遗安亮无危若人隐耕稼取乐宁在兹用舍随所遇荣贱心弗移闭门面场圃开轩瞩清池棕叶覆我牖藤花垂我衣方春始微雨薄言往东菑田叟既相勉耰种恒及时稻苗日已长稂莠日已稀逺心易无闷悟物兼忘疲虽云体力倦斗酒聊自怡伐檀夙有戒素餐良可讥岂不羡微禄知命复奚疑
　　次韵奉畣郑助教
　　凉雨浄炎燠微风松下来眷言青云客晼晚沧洲懐翰墨冠时辈风流倾众才髙情表千仭逸足凌三台既欣簪佩狎复与缁锡谐清言方屡接又恐心期乖裋褐逐渔钓衡门翳蒿莱宁知枉髙驾酌我中林杯尽醉无复辞俱忘形与骸
　　书金碧山水
　　羣峰绚金碧积水澄天镜灌木生夏凉孤云破朝暝波深鱼鸟同地逺衣冠胜意惬遂忘机神闲庶遗境扰扰尘坌中吾将弄烟艇
　　书林良箴云山幽隐图
　　沧江湛回流野树带逺色白云东山来适与幽兴集静抚丘中琴时散林下帙余亦澹荡人相期此投迹
　　为林中州题山水小景
　　离居杂尘想久别山水深兹然惬清玩复得谐夙心积雨川上霁萧萧枫树林空翠洒飞閤孤云闲逺岑若人此真隐缃帙与瑶琴怅望独不见空期鸾鳯音
　　书髙漫士为陈容斋作山水图
　　落景逗秋思深潭澄夕氛金梯拂萝月苔泉镜中闻但觉灵境幽都无浮世纷白鹿知我闲呦呦清溪濆焚香鬼谷暝辍棹花源分莹神写冰弦石牀梦氤氲而我烟霞侣今随鸾鹤羣唯余瑶华音山水同清芬华顶何寥寥我行多白云长歌采三秀不堪持寄君
　　题画二首
　　三十卧云壑长吟招隐篇梯岩结幽构凿石开山田时往翠微峯扪萝拂青天脱巾挂脩竹酌酒挥五弦别来如蓬转兹赏竟茫然白首竟垂钓萧条东海壖徒有鸾鹤心终无黄绮縁今晨展图画因以思林泉何时还旧隐遂买秋江船
　　鹖冠饭雕胡分与时人浅道存心自岂必泉萝逺緑水浄鸣琴空林对虚馆山中春桂枝倐尔飞霜满寄语青云人投簪事应晚
　　题林景时水墨山水
　　向壁见空翠满堂烟霭生都无粉墨姿但觉泉籁声羡尔丘中赏沿源结幽盟闲寻天牕外偶拂青萝行身与云共逺心将猿独清予亦澹荡人因之谢浮名愿餐金鹅蕋飞歩窥蓬瀛
　　书周造士扇头
　　极浦澹野姿遥峯写脩眉清晖袭房栊缃帙生华滋嘉尔日在泮还山仍下帷唯应结幽兴与我琴心期
　　赠别陈少尹思孝服阕之天官
　　晨登无诸台南望冶城阙垂杨夹衢路一日几人别行人恶离别仆御愁不发斯须竟参辰况乃千里诀行人难久留结驷登瀛洲连宫出阊阖上有佳气浮鳷鹊丽飞观铜龙起髙楼结托尽中贵经过皆列侯侯家连戚里日夕歌钟起金貂锡元勲赤舄何几几宦游良不恶冠葢相萦络谁懐长卿贫沉疴守藜藿
　　初秋同叔彦时游崇山兰若
　　习静厌纷扰幽寻给孤园翛然香林下似得桃花源一鸟落天镜千花秀禅门纷吾道机浅谬接甘露言月色隐秋思荷香清夜魂终希偶缁锡永矣超尘喧
　　为醉樵书水墨扇头
　　入山不辞遥爱此泉萝僻悠然与心期孤云澹而白谷神养牝应寂了空色思与静者谐投踪寄苔石
　　题髙漫士山水图
　　山郭雨新霁孤云湿犹飞岚岭隐空翠石林闲清晖时与同心人逍遥爱荆扉都无浮世累共我饭蕨薇日夕笑分去微风拂萝衣
　　虚白子水墨图为陈思孝题
　　开图见嵩少妙趣忽已领蒙蒙花源隂窈窕多灵境石洞闭苔纹天窻逗云影迎秋鹖冠凉先雪荷衣冷长夜何所闻龙鸣在西岭
　　书陈思孟家藏古画二幅
　　胜寄结幽梦逺林适孤寻澹然花源里杳蔼云木深胸次不碍物但闻丘中琴唯应弃瓢者永言谐夙心
　　又
　　絶壁凌仙梯连峯出孤鸟天虚灵籁寒月隐泉萝晓长啸入苏门跫然足音少
　　赋得云溪别棹送宪从事赴京师
　　手折台上栢送君天外心云飞隔溪水望望隔层岑仙棹去俄顷沧波杳难寻行将拂霄汉发轫当在今我有千古懐寄情江海深别离贵有赆愧无双南金
　　题刘炷家藏画
　　秦人避嚣处鸡犬桃花林水石隐天镜泉萝闻夜琴纷吾厌氛欲往路弥深永懐苏门啸邈然尘外寻
　　书水墨图
　　岚岭閟幽构清晖长在门闲寻鬼谷隐杳霭迷仙深灌木递葱蒨飞萝垂可扪豁然心境异邈尔朝市喧苔际坐亭午微飇散氤氲回潭浣余衣蕺芳佩兰荪緑水深见底澄明莹心魂孤云石上起与尔俱无言
　　题髙廷礼为陈拙脩绘沧洲隐
　　我昔放仙岛梦神东海濵行歌小山桂遂偶沧洲人结交龙门子招邀浮丘生都无簪冕系而有山水情浮丘逐铜辇龙门登玉堂皤然沧洲隐与我唫沧浪有时猎羣书宛在竹深处境静不遑眠中宵啓前戸龙门惜暌离故写无声诗别后见云树相思但凄其
　　偶书醉樵扇头
　　幽谷夜来雨遥岑积鲜云山光与潭影清晖并在君佳期发琴兴念尔鸾鹤羣何为解萝薜怅然坐离分
　　游竹林深处因赠拙归居士
　　深林霁初霭氤氲逗萝迳烦歊遍朱火爱此山中静拂石云共眠横琴鸟皆听神闲境自物澹心逾迥超然维摩居水月初见性行人苦未归岩栖独清浄
　　建安王彦真善墨竹道遇新宁林彦时写歳寒烟雨为别索余就题其上
