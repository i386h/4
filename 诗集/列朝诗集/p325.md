<!-- { "loadSidebar": true } -->
　　溪上柳条新弄碧，软风晴日待侬归。
　　【谷雨】
　　春事阑珊酒病瘳，山家谷雨早茶收。
　　花前细细风双蝶，林外时时雨一鸠。
　　碧海丹丘无鹤驾，绿蓑青笠有渔舟。
　　尘埃漫笑浮生梦，岘首于今薄试游。
　　【江中晚泊】
　　风急水欲立，日暮山争深。
　　双席落洲渚，几家新柳阴。
　　【寄意（二首）】
　　春风吹柳枝，游子别家时。
　　坝上多杨柳，春风吹不吹。
　　春风吹桃花，游子未还家。
　　洞口桃花片，多人未曾见。
　　【放船（二首）】
　　放船春水漫，系缆柳条青。
　　去去江村近，风吹鱼网腥。
　　兰桡回白鸟，青草破塘湾。
　　醉怯新罗薄，春山带雨看。
　　【题鼓山廨院壁】
　　十年宝剑行边友，半夜寒灯梦里家。
　　细雨短墙新佛院，小堂香满荔枝花。
　　【夜酌清白亭同郑继之过黄用光看新竹】
　　移灯半醉看琅玕，梦里潇湘月影寒。
　　记得题诗伤缥节，鹧鸪啼断粉痕干。
　　【十五夜饮王敬止园亭】
　　客子未归天一涯，沧江亭上听新蛙。
　　春风莫漫随人老，吹落来禽千树花。
　　【玄墓山上方】
　　危栏倦倚带斜阳，今夜禅床借上方。
　　七十二山何处是，洞庭烟水正茫茫。
　　【客散】
　　客散书堂秋日凉，山风吹雨葛花香。
　　竹床藤簟茶初熟，消受山人午睡长。
　　昆仑山人张诗五首
　　【游嵩华值岳子还吴中赋赠】
　　欢悰眷春陶，凄怆感秋别。
　　日予嵩华游，子亦返吴越。
　　江海壮烟帆，山川险辕辙。
　　虽殊水陆途，共抱辛勤辙。
　　风涛各一方，云壑每同月。
　　龙骛迥莫攀，凤举渺难掣。
　　高情逸松乔，孤怀挺倪缺。
　　远游信昭旷，独往惭薄劣。
　　历览穷幽奇，岖嵚足怡悦。
　　暌携何日并，努力崇令节。
　　【偶题】
　　我是襄王作赋臣，曾攀兰茝楚江滨。
　　多愁多病春如酒，为雨为云恼杀人。
　　【崔西峨山中别起楼台寄赠】
　　山人习静谢氛埃，甲第遥从天上开。
　　流水自然成涧壑，闲云终日护楼台。
　　珠帘度鹤窥金篆，璧月穿花送玉杯。
　　鞭石不劳蓬岛去，吹箫时引风凰来。
　　【候玉樵子】
　　注酒攀花长候君，城边芳草已斜曛。
　　登楼数向西林望，只见青山拥白云。
　　【过抑斋先生】
　　偶过维摩宅，悠然南郭陲。
　　闭门芳草合，入室白云移。
　　尘俗了不染，道心闲自怡。
　　焚香素馔罢，斜日下花枝。
　　程布衣玄辅八首
　　【雪后次吴江】
　　北风吹短日，孤棹倚松陵。
　　城郭留残雪，江流走白冰。
　　新诗歌自慰，好梦笑无凭。
　　故旧吴山下，山阴兴欲乘。
　　【舟次京口逢故人】
　　相逢一曲酒如渑，京口留欢去未能。
　　波影满船烟雨散，瓜洲晚见隔江灯。
　　【登越王城怀古】
　　霸业今何在，行成计亦深。
　　秋风吹海水，寒日下山阴。
　　野燎余荒草，孤城带远林。
　　吴仇终克复，不负卧薪心。
　　【盂城晚眺】
　　高堞邗沟上，清秋夕眺中。
　　远烟千树碧，落日半湖红。
　　岁月空歌凤，音书久断鸿。
　　干戈正多事，何日到江东。
　　【怀杨仪部君谦】
　　故人久无书，山川隔淮楚。
　　相思不可携，独卧江东雨。
　　【过淀湖泊石浦】
　　沙蒲偃秋风，湖云藏夕雨。
　　何处远行人，飞帆下石浦。
　　【石浦偶占】
　　石浦潮自回，缃帘风欲举。
　　一洗草堂清，过云洒疏雨。
　　【馆邸纪事】
　　柴门一月南京雨，斗帐半床西晋书。
　　藜杖日晴初出户，园林落木已萧疏。
　　汪本八首
　　【晚兴寄罗子应程师鲁】
　　白日下平野，长风起层波。
　　美人不可见，消息今如何。
　　愁边草木歇，梦里关山多。
　　惜哉岁云晏，回首鬓将皤。
　　【溪行呈元之族祖】
　　雨濯山光润，风吹溪响清。
　　有怀成远咏，无伴趁幽行。
　　野草不媚世，沙鸥宁近名。
　　归来卧松石，新月西林生。
　　【边夫怨】
　　一枝长戟六钧弓，千里山河百战中。
　　惆怅故园衣不到，边城容易起秋风。
　　【春日睡起有怀张廷毓评事】
　　睡起西林日又曛，嘤嘤啼鸟隔窗闻。
　　吴山越水人千里，杨柳桃花春八分。
　　【客归】
　　十年辛苦厌尘沙，只见秋风不见家。
　　今日归来篱落下，肯将醒眼对黄花。
　　【夜宿芦潭】
　　石尤风动驻征帆，千里孤光月正南。
　　翘首故林天一角，水禽相伴宿芦潭。
　　【春暮】
　　转壑穿林驾小车，曈昽初日散平沙。
　　春光恰似秋容淡，处处春风吹落花。
　　【舟中有成】
　　故乡南望渺无涯，水面云深日又斜。
　　欲问浮生何所似，试来风处看杨花。
　　汪生民二首
　　【避雨山寺】
　　偶逐荷锄入，松关犬吠频。
　　山僧买药去，风雨自留人。
　　【芙蓉山居】
　　孟夏林木茂，绿荫吾庐繁。
　　石床枕道书，独卧尽日闲。
　　仙源最深处，无人扣柴关。
　　梦中见羲皇，乃笑尘世颜。
　　微风吹梦觉，正见白云还。
　　程节一首
　　【卖花吟】
　　妆罢幽闺坐，门前叫卖花。
　　春光用钱买，那得到贫家。
　　郑崐四首
　　【青山】
　　把酒对崔嵬，青山颜亦开。
　　吾嗟不如女，曾见古人来。
　　【老人】
　　手里支藤长过肩，月明扶醉步村前。
　　后生共说先朝事，及见英皇北狩年。
　　【送族孙时敬游大梁】
　　白头不厌监门役，虚左常承公子迎。
　　此去梁园须访古，相烦为我吊侯生。
　　【寓意】
　　锦衣公子意翩翩，下马人争接玉鞭。
　　昔日青娥今白发，强操檀板向歌筵。
　　佘育二首
　　【重过大梁坡台废寺有感】
　　古寺无僧门半扃，重来往事暗伤神。
　　一株残柳犹青眼，似识当年系马人。
　　【贫女吟】
　　旧丝织尽复新丝，辛苦终朝不下机。
　　只恐与时花样别，不堪裁作嫁人衣。
　　汪衢三首
　　【独饮效陶】
　　开轩对嘉树，散发坐清阴。
　　邻家送美酒，一笑还自斟。
　　聊兹舒性情，岂复较浅深。
　　凉风树上至，为吾弦素琴。
　　【谢人惠壬辰历】
　　唐虞今圣人，巢许余前身。
　　梅花枝上历，自识山中春。
　　【过太湖】
　　玻璃万顷水云铺，大半人家住近湖。
　　捕得细鳞才出网，儿童穿柳赌呼卢。
　　方廷玺一首
　　【白水寺】
　　石径逢僧一话间，白云深处不知还。
　　松阴日午茶烟起，不有客来僧更闲。
　　◎补人
　　☆施举人侃（四首）
　　【宴陆氏庄】
　　恶雨忽云止，高云招可来。
　　农移虹外笠，儿跪掌中杯。
　　竹亚鸟双落，歌清渔独回。
　　稍闻幽惬处，鞋脚即相催。
　　【登瓜州南楼】
　　金焦壁立原无地，吴楚中分独此门。
　　万里风清悲白鸟，六朝踪迹倚黄昏。
　　山光隐见云边寺，日气霏微海上村。
　　闻道长安应不远，野人端欲献江蘩。
　　【岁暮】
　　阴风激人山雪动，空村入暮岁事微。
　　饥鸟挟子抱寒树，农夫牵茅遮坏扉。
　　塞北蒲宫何燥燥，城东草堂聊依依。
　　青灯照影忽不惬，却走出门月满衣。
　　【庵中寂无一人童子觅酒未至】
　　数尽归鸦酒未来，佛香伴我信悠哉。
　　忽惊门外欢声过，邻父叉鱼得隽回。
●丙集第十二
　　何副使景明一百二首
　　【独漉篇】
　　独漉独漉，驱车折轴。不畏折轴，但畏车覆。
　　芃芃者莸，生彼中衢。虽有兰蕙，当门则锄。
　　同行窃金，相顾道左。我实不知，彼则畏我。
　　食荼知苦，食梅知酸。狐裘之敝，可以御寒。
　　有虎斑斑，伏于林下。我欲射虎，愧无劲弩。
　　肃彼北风，渡彼中流。岂不怀忧，与子同舟。
　　【车遥遥】
　　马上车遥遥，望望车尘灭。
　　但闻上车语，不得下车别。
　　寒鸡喔喔知夜半，邻翁舂粱妇炊饭。
　　仆夫闻鸡趣车起，欲明未明行十里。
　　火轮飞出扶桑霞，羲和骑龙鞭日车。
　　君看日亦无闲时，我车安得常在家。
　　【枣下何纂纂】
　　种枣北墙下，枣熟委路衢。
　　行人竞取食，居者守空株。
　　□□枣初赤，倾路且停车。
　　枣当今日尽，谁能少踟蹰。
　　天命诚不易，荣落互相渝。
　　功勋本积累，倾夺在须臾。
　　聆我枣下言，贫贱可久娱。
　　【刺促篇】
　　刺促刺促，井燎不续。虽有场苗，室则靡粟。
　　罗雀务获，不言其多。见彼渊鳞，或言其苛。
　　跣夫逐鹿，坐者食肉。苟一需百，百尔莫足。
　　譬彼乘车，弗率坦野。驱驰不已，或败尔马。
　　河有伏罟，蛟龙去之。相彼有明，孰逢其灾。
　　前有鼓乐，后有寇盗。方言方笑，不敢以告。
　　执鼠不力，或伤其手。彼虎彼兕，矧不以走。
　　有蓬其树，其腹之枵。岂不休息，维颠在朝。
　　【秋江词】
　　烟渺渺，碧波远。
　　白露晞，翠莎晚。
　　泛绿漪，蒹葭浅。
　　浦风吹帽寒发短。
　　美人立，江中流。
　　暮雨帆樯江上舟，夕阳帘栊江上楼。
　　舟中采莲红藕香，楼前踏翠芳草愁。
　　芳草愁，西风起。
　　芙蓉花，落秋水。
　　江白如练月如洗，醉下烟波千万里。
　　【瑶瑟怨】
　　美人竹间亭，虚帘空月华。
　　相思湘江曲，泪竹生斑花。
　　花开为谁好，花落不复扫。
　　出户见春风，低头怨芳草。
　　坐弹五十弦，起视江月残。
　　愁弦不堪听，手涩金雁寒。
　　一弹正凄切，再弹转呜咽。
　　三弹拨幽肠，声乱冰丝结。
　　西风吹芙蓉，一夜落微红。
　　岂知瑶瑟音，能消青镜容。
　　【竹枝词】
　　十二峰头秋草荒，冷烟寒月过瞿塘。
　　青枫江上孤舟客，不听猿声亦断肠。
　　【平坝城南村（三首）】
　　朝出城南村，策马入荆杞。
　　村中八九家，烟火自成里。
　　儿童候晨光，稍稍荆扉启。
　　四邻务收获，时复披草语。
　　昵昵何所云，但言好禾黍。
　　秋阴结林霏，细雨洒茅室。
　　牧放止近郊，牛羊不相失。
　　广园散花林，平畴蔼风日。
　　长幼不出门，咸知恋俦匹。
　　喧喧车马中，徒为慕高秩。
　　悬舆当何时，可使志愿毕。
　　沉沉古陂水，日暮寒更绿。
　　隔陂见居人，萝蔓缠草屋。
　　摘禾留客饭，采薪伐秋木。
