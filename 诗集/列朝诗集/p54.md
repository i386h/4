<!-- { "loadSidebar": true } -->
　　【山西涧过龙岩途中瞻眺】
　　适意穷山水，览物春时候。
　　兰薄迷烟孕，桐林仰云逗。
　　却立驻幽躅，前临纵遐覯。
　　谷鸣振嘤嘤，川响复浏浏。
　　冲飚激高竹，晴曦艳寒溜。
　　崖复翠羽戢，石触金鳞皱。
　　妙合理无遗，心怡兴难究。
　　逼仄缘石磴，岧峣陟云构。
　　岂惟庐霍期，揽此岩崿秀。
　　素履非行险，逸想仍冒诟。
　　遥遥此中情，庶以谢纷揉。
　　【登西冈望龙池诸峰赠马二山人】
　　登临不陟险，缓步情始畅。
　　振衣西冈头，矫首一长望。
　　朝阳匿光彩，宿雾犹隐嶂。
　　山灵忽不斳，连峰汹波浪。
　　何许芙蓉青，龙池半天上。
　　铜官从中起，磅礴气愈壮。
　　回风过林莽，草木皆振荡。
　　青锦十万缯，钿车五千两。
　　山人地志熟，指顾名所向。
　　穷历吾岂能，高情倚疏放。
　　平生烟霞志，配此丘壑尚。
　　思欲逃喧卑，结茅计非旷。
　　缘知兵革后，已恐淳朴丧。
　　萧条采芝意，临流重惆怅。
　　【桃溪泛舟寻士玄】
　　放舟千山里，岚气满晴川。
　　歌辞理《白雪，水禽栖绿烟。
　　苍苍野阴变，萧萧风景妍。
　　寻僧转回塘，望云极遥天。
　　万事宁有素，一行欣偶然。
　　【官军后还西涧草堂】
　　丈夫志四海，立身自有余。
　　安能事一室，遂欲逃空虚。
　　嘉遁盖贞吉，圣人不予愚。
　　况当艰难际，行止岂欲迂。
　　若为动干戈，爰及此林闾。
　　风气混六合，理难静一隅。
　　奔走固不恤，邻里谁安居。
　　所恤罔悔吝，类为时所驱。
　　出门已忧劳，入门复欢娱。
　　一欣朋徒合，再喜景物殊。
　　绿竹洒秋色，疏花耀前除。
　　开轩坐林杪，更取琴与书。
　　西山澹相对，落日号惊乌。
　　忍闻濮阳血，草木渍模糊。
　　杀戮本群盗，哀矜为无辜。
　　三叹观化初，人生亦须臾。
　　【游龙岩三洞之间】
　　商颜紫芝久不采，淮南丹书竟安在。
　　仙人劝我三洞游，身如骑龙到东海。
　　海气茫茫云雾回，白波卷雪连山来。
　　双童手弄海底日，红光一道金莲开。
　　瑶草绿可折，琼树花冥冥。
　　昔人炼丹丹灶在，锦苔绣石光清荧。
　　雷行半空中，逢逢击天鼓。
　　玉女鸾笙时下来，前头四足神鱼舞。
　　醉拂珊瑚鞭玉虎，我欲因之穷洞府。
　　闻访八公五云里，为说苍生受辛苦。
　　不然飞出西华巅，太极总仙之洞天。
　　安得周回更二千，直与龙岩之洞相钩连。
　　莲花峰上重携手，笑揽霞觞窥八埏。
　　【张公洞】
　　倏忽凿混沌，兹事岂其余。
　　不知几何年，云古仙人居。
　　嗟我至此为踌躇，洞天诸宫窅兮黑。
　　试命烈火烛空虚，森森怪石相对立，如口欲语手欲抾
　　前有紫翠房，白云惣丹书。
　　鹰扬燕舞化为石，芝田久矣不复锄。
　　可怜仙人常恍惚，虽欲相从已超越。
　　昆仑阆风吁太高，时亦幽潜到岩窟。
　　青泥烂烂浮土润，绿髓涓涓映山骨。
　　吾闻仙人不食而长生，何得有此盐米之空名。
　　岂伊往来真戏耳，簸弄物化令人惊。
　　颇疑壶公壶，楼阁中峥嵘。
　　摩尼珠色常青色，千奇百怪谁所营。
　　须臾眼暗烛欲尽，惟以拄杖相敲铿。
　　松中漻漻呼我出，耳中微吟白玉笙。
　　竦身欲上不可登，绠引鱼贯相支撑。
　　归来此景若梦寐，俯仰宇宙惟清明。
　　【过任昉钓台】
　　雪树参差短，寒山迢递明。
　　深春钓台没，残照夕岚轻。
　　万化同斯尽，孤名如水清。
　　谁悲范仆射，千载见交情。
　　【过西涧】
　　放鸐白石上，曳履青林间。
　　近竹门自掩，采樵人未还。
　　草生西涧雨，云敛南湖山。
　　游咏以终日，相依道者闲。
　　【望颐山】
　　曾着颐山屐，穿云古洞归。
　　松浮仙峤日，花落女萝衣。
　　翠壑晴蜺饮，丹房玉燕飞。
　　烟尘此时路，长望一歔欷。
　　【春日西涧独立】
　　涧房松竹静烟霏，径里苍苔行迹稀。
　　相与寻君遂初赋，江花欲落换春衣。
　　【拟古】
　　迢迢远别离，相去几万里。
　　月照鲁阳关，风吹汉江水。
　　宵梦不可托，路迷复中止。
　　登山还有屐，涉水亦有舟。
　　我心如县旌，摇摇独亡休。
　　常恐瑶华落，春风不能留。
　　岂君弗识察，故此长悠悠。
　　安得白鹦鹉，衔书东海头。
　　翡翠栖兰苕，鸳鸯上锦机。
　　物固各有类，寸心独何依。
　　春色来几日，海燕忽双飞。
　　迎风不须入，尘满青楼扉。
　　【经杜樊川水榭故基】
　　落花风里酒旗摇，水榭无人春寂寥。
　　何许长亭七十五，野莺烟树绿迢迢。
　　【放歌行赠宋君（仲温。辛丑）】
　　今日非昨日，今年非去年。
　　天地不同老，日月岂停旋。
　　寸心遥遥颜色改，只似秋蓬与夏莲。
　　柏梁赋诗不早上，长楸走马未得前。
　　阊阖九重虎豹守，我欲上诉无因缘。
　　荆山泣玉徒自苦，夷门抱关谁复贤。
　　宝剑夫容拂秋月，高歌对酒声哽咽。
　　当时轻意千古事，幽愤于今向谁雪。
　　兰台公子天下奇，心胆岂足他人知。
　　荆卿不答鲁句践，项羽岂顾齐安期。
　　东吴市上花漠漠，相逢意气倾山岳。
　　笑说秦关百二重，舒卷风云不盈握。
　　一生不识平阳奴，况是霍家冯子都。
　　明珠白璧等粪壤，玉环翠袖皆虫蛆。
　　甘心廓落事屠钓，矫如游龙不可拘。
　　宋公子，尔弹琴，我放歌，白昼苦短夜何多。
　　黄金台，几千尺，翳日浮云奈若何。
　　【题画】
　　水阔天低欲尽头，柳花如雪暗归舟。
　　平生解识沧洲趣，何处飞来双白鸥。
　　【对春雪一首】
　　琼叶缀玄圃，玉羽翔伊川。
　　翻霙九霄下，呈芳二月前。
　　低佪隔帘翠，玲珑入绮钱。
　　欲消不自驻，已断复成连。
　　珠帏凝华洁，花池舞影妍。
　　相思梁园暮，曾赏雒城年。
　　【尚朴斋】
　　言甘知有吝，味旨闲其多。
　　居恒属念虑，抱朴心靡他。
　　淳风返元化，至体适平和。
　　意胜惟自然，道存谅不磨。
　　营营彼浇俗，机巧滋烦苛。
　　身偕百忧长，奄忽其奈何。
　　【风雨一首用高季迪韵】
　　贫富不相值，衰荣固有时。
　　行哉徒自速，止尼未为迟。
　　崎岖千万涂，辛苦岂要辞。
　　风雨群鸡鸣，坏屋起晨炊。
　　一日不解醉，千古有遗悲。
　　如何屠钓人，敢为帝者师。
　　【赠叶秀才】
　　日莫登高台，浮云结远阴。
　　树木何蒙茏，野雀噪繁林。
　　驱车涉关塞，歧路郁且深。
　　借问子何之，故乡阻崎嵚。
　　曷不暂栖息，蓬藿非所任。
　　隐悯□不发，威迟既前临。
　　脆管促飞觞，鹍弦奋逸音。
　　仗剑从此别，秋风满怀襟。
　　寡立步非窘，薄游志不沉。
　　策马欲俱去，我无当世心。
　　【送赵一阳真士归霅】
　　渺渺晴湖白鹭飞，青山迢递夕岚微。
　　闲操桂楫云生腋，欲采芙蓉露满衣。
　　紫翠房深丹灶暖，松杉秋静鹤巢稀。
　　明年去觅封君达，应驾青牛说息机。
　　【次韵介之梦山中】
　　松花金粉落春晴，白鹤看棋如客行。
　　疏雨竹窗缘是梦，隔林茶臼只闻声。
　　繁华久困心何得，澹泊相遭思亦清。
　　不有鹿门高世志，山中几日道能成。
　　【送李用和之常熟知州（至正二十年）】
　　落日孤城近海边，川流七道直如弦。
　　朱幡到邑歌来莫，玉帐论兵思去年。
　　楚水南回多贾舶，虞山北去少人烟。
　　从来惠化同甘雨，还使残民得洒然。
　　【惟寅徵君踏雨过林馆为留终日因诵近赋绝句三首辄走笔奉和】
　　野花疏竹媚幽姿，翡翠帘前雨散丝。
　　最爱陈琳诗句好，玉盘春露捧金芝。
　　秋来长掩竹间扉，过客谁能识道机。
　　惭愧庐山陈处士，时来共葺薜萝衣。
　　晚风吹雨过林庐，柿叶飘红手自书。
　　无限萧条江海意，一尊相对忆鲈鱼。
　　【读故友徐幼文诗集有怀】
　　欲与评诗恨久违，楚云吴树两依微。
　　读阑北郭平生稿，秋晚空斋掩落晖。
　　【玉山草堂】
　　忆女草堂何许在，辟疆园里玉山陲。
　　方床石鼎高情远，细雨茶烟清昼迟。
　　鸿雁来时曾会面，枇杷开后更题诗。
　　山中容易年华暮，书史娱人总不知。
　　【顾仲瑛芝云堂】
　　芝云主人绝萧散，燕坐草堂门不扃。
　　古鼎隔帘香袅袅，新篁拂几玉亭亭。
　　十年苦思耽书卷，三日清斋写道经。
　　邀我醉眠书画舫，月明吹笛看云汀。
　　【题宫人行乐图】
　　金宫游素女，玉笛弄清晖。
　　月殿龙香度，风帘翠影飞。
　　云开移彩仗，花落卷春衣。
　　莫买相如赋，长门事已非。
　　马建昌治二十四首
　　【罨画溪】
　　积雨洗崖嶂，奔泉会空曲。
　　流为千丈溪，泓停深似玉。
　　霞吟发彩翠，花艳分红绿。
　　浦云自点缀，岸峰相映烛。
　　旁穿震泽口，直泻颐山腹。
　　日暮扁舟来，渔歌出湖洑。
　　【张公洞】
　　张公古仙伯，不乐云间游。
　　骑骡穴山腹，洞天开清秋。
　　空青凝丹室，积翠结石楼。
　　玉女跪而化，银浆冷不流。
　　芝田水精盐，华屋珊瑚钩。
　　神界杳莫测，鬼工信难侔。
　　势轻壶公壶，量狭禹九州。
　　绕出具区底，仰出昆仑丘。
　　烟然一束缊，吾欲穷其幽。
　　【任公钓台】
　　伊人不可见，古台临野水。
　　惟应公事闲，意钓还来此。
　　城门日色暮，郡舍秋风起。
　　鸟飞绿芜上，猿啼碧山里。
　　宦情方淡如，野性或偶尔。
　　巉巉云溪石，其下亦清泚。
　　【牧之水榭】
　　牧之信奇士，纵横见当时。
　　著书亦有兵，岂惟工赋诗。
　　画船张水嬉，禅榻悲鬓丝。
　　广陵罢走马，阳羡亦解龟。
　　芳树竟寂寞，清淡自沦漪。
　　斯人向千载，陈迹宛如兹。
　　【出西涧过龙岩途中瞻眺】
　　山泽春明丽，林树郁峭蒨。
　　游步何从起，涉涧行屡转。
　　幽泉响层曲，蔓草绵芳甸。
　　在岸心已遂，经丘始回面。
　　岩崖骤谁创，岚岭遥自荐。
　　苍梧凝阴吹，彤霞散晴电。
　　庵蔼蒙笼间，一水光练练。
　　沉沉潭洞古，潜龙不复见。
　　观颐委物育，解作凝神变。
　　临深备戒慎，登高欲瞑眩。
