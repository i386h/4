<!-- { "loadSidebar": true } -->
　　幽幽入静极，籁尽山空虚。
　　我辈若不来，鸟外其谁欤。
　　形姓本不同，形性本不异。
　　回首看流云，悠然似吾意。
　　【南峰顶】
　　搔首问青天，曾闻李谪仙？
　　顿归贪静客，飞上最高巅。
　　气吐鸿蒙外，神超太极先。
　　茅龙如可借，直到五城边。
　　【龙潭】
　　二三浅坎在松根，传说潜龙或上云。
　　直待虎头来战汝，蚤从南亩看飞尘。
　　【水帘洞】
　　隐在南峰背，如嫌世俗知。
　　偶从清荫里，微见白光垂。
　　飞溅随风远，琮琤上谷迟。
　　众仙闲出洞，可有在钩时。
　　【东峰】
　　此峰佳胜减三峰，不断幽期只有松。
　　拜罢老君无托处，卷将余意坐峰东。
　　【东峰顶见黄河潼关】
　　双松阴底故临边，要见东维万里天。
　　山下有人停步武，望中疑我是神仙。
　　地通荒楚延秋色，河借斜阳透野烟。
　　敢问郁华离垢后，有谁张口下层巅。
　　【仙掌】
　　崖璺泣膏脂，俄然掌似之。
　　不穷亲到实，那释旧传疑。
　　岩壁何曾破，河流本自驰。
　　是非无尽极，搔首看风枝。
　　【舍身树】
　　绝谷抽岩直透云，小松依壁寄危根。
　　要吾也似轻生辈，待取他年问伯昏。
　　【抛简处】
　　大地焦枯雨泽空，往曾抛简震潭龙。
　　只今无限焦枯地，汝却昏昏诈耳聋。
　　【洗头盆】
　　洼水含清照面光，不妨阳亢与风狂。
　　游人若待仙人杖，先觅长生不死方。
　　【宿玉女峰】
　　假榻玉女峰，主人有深意。
　　玄谈出无语，妙语入不计。
　　澄明纵横发，沕潏左右至。
　　不言求生难，但曰待死易。
　　色境透关过，总是平稳地。
　　优游卅五年，何曾有颠踬。
　　随时翊火食，无即行坐憩。
　　既识上山真，宁迷下山伪。
　　颜虽不桃花，亦不霜草悴。
　　要之非矫亢，只是不出位。
　　我生日奇蹇，未觉久自弃。
　　一雨悟无学，恇然莽无寄。
　　松林延幽风，倏忽天乐沸。
　　如此有余中，肯作希夷睡。
　　【玉女峰待月】
　　万松林里夜萧萧，月影来时转寂寥。
　　试看影从何处起，正东峰水上波摇。
　　【月下观诸峰】
　　月下看山夜色多，剖藏无奈月明何。
　　精神正在微茫内，不道龙蛇满眼过。
　　【枝梯】
　　如此为梯也可猜，不施工巧故危哉。
　　知师拟判仙凡路，已过苍龙岭上来。
　　【玉女殿】
　　太极总先天，明星入道玄。
　　玉浆含羽翰，璇盖荡云烟。
　　龙马真随化，神龟也得仙。
　　满庭松荫好，匡坐听风弦。
　　【石龟】
　　巴西晏后几春秋，宴里张鋋见汝不？
　　岂怕子明饶舌辈，闭精行气在山头。
　　【韩姑姑遗蜕】
　　云窗雾閤幔重重，青鸟丁宁是浪通。
　　未是清风连蜕在，百千年后漏函中。
　　【西峰东面莲花形】
　　玉并十丈花，欺我亦已久。
　　巅池千叶莲，寻池复何有。
　　果是莲峰望或开，记者之辞又为缪。
　　传闻不足信，托意不足凭。
　　窊隆偶尔如花形，便谓此山缘此名。
　　我来觅胜胜已盈，谁真谁伪何须征。
　　世间图谋多耳听，未如吾眼真搜冥。
　　我诗通我怀，不为稽考作。
　　且看鳞动众山来，化作笙钟满林壑。
　　【女道士室前夜见流火】
　　光明俨如磷，流过松林间。
　　神乎鬼乎那可知，睢盱睒睗惊仆眠。
　　东坡定力人，胡乃空茫然。
　　我虽未至见道边，固知神与人非悬。
　　存亡本常事，已付于不言。
　　女冠掩户何爰爰，脱略之语复谁肩。
　　此或摇其中，安能块独三十年。
　　【入夜闻声疑风雨大作不敢睡】
　　松底踏碎月，过清寒不支。
　　窈哉石房深，矮榻聊自宜。
　　大声忽怒涛，拉此窗与扉。
　　初疑雷雨交，挟以群龙飞。
　　又疑度朔辈，夜半窟宅移。
　　苏磴傥霡霂，那识吾是谁。
　　止持三日粮，有计安能施。
　　辗转不可当，两目无合时。
　　所赖窗纸明，未受烟雾欺。
　　久之声渐吞，喜报幽田知。
　　魄妖方拟过，壁隙光陆离。
　　起视东风端，日色已满枝。
　　布袜青行缠，尚可迂阔为。
　　趣饭谢主人，厄陈闻仲尼。
　　七日枵腹坐，更有谁能之。
　　【都土地祠】
　　香火萧然栋宇卑，满山松树送灵吹。
　　虚名止占都祠在，酹酒刲羊让与谁。
　　【坐松声中了无它音】
　　一味松风外，何曾寄杂听。
　　空闻归淡漠，玄悟透沉冥。
　　雷岂坤余转，萌非腊后青。
　　有诗持换□，来制白云亭。
　　【铁锁】
　　（凡铁锁，乃凿石为窍，种大钉，缀锁其上，故能久而无朽。然或间有缀于木橛者，回思始来，盖掩于不知而不栗耳）
　　不似区区子午间，长教虞吏断登攀。
　　伯梁度世无寻处，卷取松风独自还。
　　【林中遥见白物如兽上下跳逸从者疑是野羊余因记韩众卫叔卿之流皆常乘白鹿寄迹是山此或然欤】
　　有鹿无仙鹿自奔，似骑黄鹤上秋旻。
　　何当快与刘根约，白玉床前看紫云。
　　【岭下枯木】
　　赤立已如神，东南一枝绿。
　　名称未能辨，奇怪不可读。
　　繁根万蛇拥，石为何罪束。
　　曾无九方歅，驻彼遗外目。
　　只疑夜雷风，窜入天飞族。
　　濡毫状仿佛，备一百不足。
　　持向画家流，休夸闭门独。
　　【岭以上绝无鸟音寥阒不可胜既下忽闻喜而又作】
　　相命相求万绿中，如何不敢过苍龙。
　　关关一进兜玄国，便有双柑斗酒风。
　　【近日月岩处有大石如蒸饼状无突陷可顿足然凿石上为小坎托足端恃锁降登众疑经始时不知何法先登以制坎锁】
　　半规盂覆断攀援，林底林端接翠烟。
　　莫向锁中寻混敦，崇墉高处有冥筌。
　　【下山近青柯平】
　　奇秀掩巑岏，休论五十盘。
　　半生贪偃蹇，从此解蹒跚。
　　一涧破秋寂，万松嘘昼寒。
　　自知清太重，不敢再回看。
　　【至青柯平觅来所置杖已失去】
　　不是江心蟠石种，何缘无水也通神。
　　只愁德裕真龄见，谈著方兄与铁君。
　　【青柯平神祠旁井】
　　与山俱生天所造，伯益前身此中老。
　　云安热恼正纷纷，寥落寒清闭秋草。
　　【路断处以小枝横阁危石上接过】
　　长有木彴惧，况此枝桥艰。
　　目走崎崟外，神沉杳霭间。
　　玉浆宁易许，熊果未轻颁。
　　傥然齑粉去，何物尚浮环。
　　【第二关其中风烈太甚不少息】
　　阴风一何劲，箭发无停机。
　　阳光虽回环，不敢关内窥。
　　岂以尘躅来，俗尘与之飞。
　　吾今洗心入，饱贮群清归。
　　入既不我嫌，归胡尚余威。
　　老怀亦自坚，未伏十八姨。
　　披襟扫苔卧，故待秋阳西。
　　【关下林中二石如虎奇不可状于是悟画之所以然】
　　描貌三十年，接折纸绢里。
　　槃礴谢班寅，微风走秋水。
　　【初上山时过上方峰逢樵子余问青柯平尚悬几里唯放歌去不吾对及吾下山至石关而数樵过樵问余来处曾见伐木者否余亦笑而不答戏赋六言诗高唱而下】
　　昨问青柯远近，长歌一是无闻。
　　欲验朋从何处，请君自上重云。
　　【逢云归可爱】
　　一朵归云静，徘徊正好看。
　　匆匆恐惊散，不敢上林端。
　　【因树木翳密不能冠巾但科头上下然时被罥发】
　　如此头颅已自休，但知疏懒送春秋。
　　聊曾章甫趋南越，依旧华阳老故丘。
　　暴露不愁萧詧见，钓牵还动管宁羞。
　　明朝试问庐蒲嫳，也过名山树下不？
　　【适一峰在众峰中特秀然不识其名】
　　物不自名名于人，有名何似无名真。
　　此峰偶尔忘主宾，桓伊吹笛王猷闻。
　　我今别汝汝不语，却昔相随与相处。
　　傥然有客问何名，请上山头自寻去。
　　【经昨所蓦之涧反有怯不自胜之意】
　　礧々布泓渟，琤潺四面并。
　　试寻来处熟，忽动老心惊。
　　石势熊渠虎，风声永固兵。
　　自怜人我杂，无语看云行。
　　【隔林泉声随风出不得见】
　　窈窕锵鸣不见形，两情相倚进无声。
　　闲云忽似神交意，行到声边再不行。
　　【古藤疑为蛇惕然】
　　神伤山行深，杜子岂欺我。
　　古藤屈蟠处，欲进还不可。
　　李广石饮镞，于兹见么麽。
　　绛宫一方寸，天渊复冰火。
　　可系竟何时，含羞涧边坐。
　　【山中无竹】
　　乾坤清气浩莫主，团入兹山秀如许。
　　清中犹带镜泉寒，无乃虚心苦难处。
　　渭川川上隙地多，龙飞一夜风雷过。
　　微形余迹了不见，闻我武公《淇澳歌。
　　【闻王刁三洞在山外西崖上中藏古书甚多然无由至】
　　幽经秘箓弱水外，何以得到兹山中。
　　傥逢叔夜能相许，会伴长休学御风。
　　【田至山口何山】
　　出山何如入山时，得则欢喜失则悲。
　　既非长往胡不归，有形虽远无形随。
　　同行之伴各有宜，故吾未辨今吾谁。
　　图中索骥徒尔为，骊黄牝牡神持机。
　　旁人不信微乎微，丹青咏歌还相知。
　　不诗与图形乃遗，诗之图之形非迷。
　　自赏未已复自嗤，欲言不言忽忘之。
　　五十二岁气日羸，今当与尔常别离，
　　西风萧萧吹征衣。
　　【山外】
　　此岳独灵异，勿向草木指。
　　迹不险与深，宁免复信耳。
　　山阴云际峰，翕忽未易拟。
　　得形于前辈，得神于自己。
　　縠也趁微风，文吾一池水。
　　【玉泉院前亭上睡觉将治行而黄翁已遣僮以骊相候就宿其家戏题此于壁谢之】
　　虚亭梦初断，落日在林杪。
　　行縢草屦正经营，山口宏声递空杳。
　　亭边引领感相慰，君意何多世何少。
　　掀髯岸帻掉鞅出，淡淡荒烟送归鸟。
　　玉川吃茶尚生两腋之清风，何况吾胸满贮三峰之大好。
　　不妨吐出与君看，但恐君家容不了。
　　【黄翁置酒问所见】
　　六年观此怕登峰，虽与中邻似不逢。
　　一让老夫判死去，却探吾趣酒杯中。
　　【初拟下山谒华阴庙归兴急不果】
　　东面神飞西向还，一心双系渺茫间。
　　却随骊子长鸣去，竟是真闲是假闲？
　　【华阴驻马桥见泉而思其源自山中出】
　　一派泉过驻马桥，意中寻到华山椒。
　　明朝背汝西边去，莫放潺湲恨里遥。
　　【骑骊行食所携松实枕枣以适】
　　灞桥风雪寻诗处，何似携清啖果时。
　　说与小僮浑未识，徐徐分付与斜晖。
