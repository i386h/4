<!-- { "loadSidebar": true } -->
　　结交谁似金兰契，举世纷纷桃李姿。
　　我观百岁须臾尔，人在乾坤犹酿器。
　　清醲糟粕总成空，四海滔滔岂知醉。
　　我似浮云与世乖，醉醒自是难相谐。
　　天地悠悠尚应尽，百年草草为形骸。
　　吟诗作赋愁肝肾，绝颖屠羊争笔阵。
　　劳筋苦骨竟何为，一榻清风万年尽。
　　襄阳太守何其愚，沉碑水底夸龙鱼。
　　至今人笑陵谷改，亡吴帝晋今何如。
　　我有穷愁何日宽，醯鸡起灭闲独看。
　　痴儿细子能萋斐，毁誉荣辱吾何干。
　　今年春到花应早，预拟南园踏芳草。
　　细看春色天上来，万树芳花照晴昊。
　　庄生久矣喜逍遥，陶令何曾恨枯槁。
　　啜醨不醉也徒然，一笑千金永相保。
　　【戏笔卖鱼歌为陈检讨题】
　　长廊翠壁春风香，千丝绿玉垂青杨。
　　沉沉雨湿鸳鸯瓦，飞絮无声吹嫩凉。
　　百战健儿花刺身，雕龙缬锦青作鳞。
　　蛇子锁甲蛛网结，甘作中年无事人。
　　鬓髭未受霜华染，回首前年如过险。
　　厌说乱离欣太平，短短衣裳骭不掩。
　　织成蕲竹黄琉璃，两筥添檐铅粉朱。
　　椎油熟纸细熨贴，追逐儿童行卖鱼。
　　小鱼泼刺金棱碗，圉圉红黄云满满。
　　坐柈儿戏未论钱，斜阳欲落篱根浅。
　　一儿欺之掩其目，故故痴痴屡回嘱。
　　两儿挈榼窥其鱼，窃得欣奔踬而哭。
　　后来二女褰绣帘，扶出细儿求乞添。
　　坐闱少妇意尤羡，如此九子皆纤妍。
　　画工画得无穷意，纷纷百事皆如戏。
　　造化徒劳作弄儿，只许买鱼翁自知。
　　【中秋不见月】
　　吾闻广寒八万三千修月斧，暗处生明缺处补。
　　不知七宝何以修合成，孤光洞彻乾坤万万古。
　　三秋正中夜当午，佳期不拟姮娥误。
　　酒杯狼籍烛无辉，天上人间隔风雨。
　　玉女莫乘鸾，仙人休伐树。
　　天柱不可登，虹桥在何处？
　　帝阍悠悠叫无路，吾欲斩蜍蛙磔冥兔。
　　坐令天宇绝纤尘，世上青霄粲如故。
　　黄金为节玉为辂，缥缈鸾车烂无数。
　　水晶帘外河汉横，冰壶影里笙歌度。
　　云旗尽下飞玄武，青鸟衔书报王母。
　　但期岁岁奉宸游，来看《霓裳羽衣舞。
　　（郎瑛《七修类稿云：“永乐中，中秋开宴，不见月，圣情不怿。学士解缙口占《风落梅一阕云：‘姮娥面，今夜圆。下云帘，不著臣见。拚今宵，倚阑不去眠。看谁过，广寒宫殿。’又赋长短句一首，上览之欢甚，为停杯以待。夜午，月复明，上大笑曰：‘解缙真才子夺天手也。’命宫人满酌宣劝，尽欢而罢。此事国史家传俱未载，实千古君臣美谈盛事也，谨识之于此。”）
　　【挽筠涧先生】
　　逐鹿兵还郊鼎移，故家风节似君稀。
　　山河百二还真主，泉石东南隐少微。
　　黄菊花时高士醉，青门瓜熟故侯归。
　　九原若遇余豳国，犹话孤城未解围。
　　【送刘绣衣按交】
　　虬髯白舄绣衣郎，骢马南巡古越裳。
　　城郭新开秦郡县，山河元是汉金汤。
　　天连铜柱蛮烟黑，地接朱崖海气黄。
　　莫说炎荒冰雪少，须令六月见飞霜。
　　【苍梧即事（三首）】
　　苍梧城北系龙洲，水接南天日夕流。
　　冰井鳄池春草合，火山蛟室夜光浮。
　　千家竹屋临沙觜，万斛江船下石头。
　　伏枕梦回霄汉远，珮声犹在凤凰楼。
　　梧州旧治扶桑国，虎圈山名记大园。
　　蜑户举罾看水影，舟人移橛认潮痕。
　　贫婆果熟红包坼，荔子花开绿萼繁。
　　北望九疑云尽外，重华端拱太微垣。
　　桂岭东来下恶滩，苍梧细柳彩云间。
　　拍天二水通交广，耸日高城跨北山。
　　茅屋竹牌依古濑，筒槽渔艇满江湾。
　　驿亭笳鼓中宵发，又报南天使节还。
　　【回朝即事】
　　赤阑红映夕阳齐，蹀躞天骐度不嘶。
　　近侍报来应锁阁，乘舆又过御桥西。
　　【早朝】
　　骢马五更寒，披衣上绣鞍。
　　东华天未晓，明月满阑干。
　　【赴广西别甥彭云路】
　　多情为我谢彭郎，采石江深似渭阳。
　　相聚六年如梦过，不如昨夜一更长。
　　【过全州】
　　陶生岩畔草青青，唐介坟前江水声。
　　两岸鹧鸪啼不尽，画船挝鼓过全城。
　　杨少师士奇三十一首
　　【杨白花】
　　杨白花，逐风起。
　　含霜弄雪太轻盈，荡日摇春无定止。
　　楼中美人双翠颦，坐见纷纷渡江水。
　　天长水阔花缈茫，一曲悲歌思千里。
　　【巫山高】
　　巫山高高十二峰，连崖叠褵如游龙。
　　当时阳台下神女，翠敛红销空处所。
　　朝朝峡里望氛氲，可怜犹似作行云。
　　相思已下沾裳泪，况复猿声不可闻。
　　【寄尤文度】
　　苦忆尤参议，投簪养病劳。
　　卑栖人总厌，闲散自能高。
　　厨却胡奴米，门深仲蔚蒿。
　　平生冰雪意，犹足重吾曹。
　　【闻角】
　　风静周庐夕，营门角起愁。
　　不须三弄彻，对月泪先流。
　　杨柳飘还合，梅花落未休。
　　乡心已无限，况复在边州。
　　【赋得沧浪送陈景祺之襄阳知府】
　　汉水带襄城，沧浪旧有名。
　　分符来五马，如练照双旌。
　　济涉思为楫，听歌想濯缨。
　　须令郡人说，堪比使君清。
　　【送给事中姚山赴河南佥宪】
　　观风在激扬，今喜擢苏章。
　　袖有银台笔，衣含玉殿香。
　　河流明宪节，嵩岳对公堂。
　　想见澄清日，歌声满洛阳。
　　【送胡元节广西宪使】
　　骢马赤茸鞦，临歧嘶未休。
　　朝廷用儒雅，风纪得才猷。
　　天远三湘外，霜含八桂秋。
　　贪渔嗟薄俗，表率在名流。
　　【晚同宗豫少保自孙庄先行诣清河途中奉寄勉仁少傅弘济太常】
　　载书先发赴前营，雨浥飞埃晚更晴。
　　人喜望家三舍近，马知归路四蹄轻。
　　风飘点点溪花送，日射行行野树明。
　　却忆今宵毡帐底，翠壶红烛伴双清。
　　【从游西苑】
　　广寒宫殿属天家，晓从宸游驻翠华。
　　琼液总颁仙掌露，金支皆插御筵花。
　　棹穿萍藻波间雪，旗珣芙蓉水上霞。
　　身世直超人境外，玉盘亲捧枣如瓜。
　　【邳州城下夜雨】
　　薄暮风色寒，移舟宿前渚。
　　欹枕不成眠，孤篷夜来雨。
　　【夜发清江口】
　　日落烟水寒，解缆清江渚。
　　中夜北风来，相送潭州去。
　　【夹沟遇邑人问家信】
　　闻道故乡来，辞家今远近。
　　恐有南京书，停舟试相问。
　　【江南行（二首）】
　　家住横塘口，船开去渐遥。
　　归时不愁暮，出浦正乘潮。
　　偶来长浦里，相伴采莲归。
　　并船打两桨，溅水湿罗衣。
　　【古意答伯阳】
　　河洲双鸳鸯，流荡还相逐。
　　皎皎白杨花，风吹不相续。
　　【发淮安】
　　岸蓼疏红水荇青，茨菰花白小如蓱。
　　双鬟短袖惭人见，背立船头自采菱。
　　【扈从巡边至宣府往还杂诗（六首）】
　　北斗初高月未斜，五更清露净尘沙。
　　道边丛绕炉香立，多是耆人候翠华。
　　居庸关中四十里，回冈复岭度萦纡。
　　道傍石刻无人识，尽是前朝蒙古书。
　　红叶离离净可书，绿渠流水见游鱼。
　　老臣虚拜貂裘赐，一路阳和护属车。
　　山望鸡鸣势入云，下循仄径棘纷纷。
　　不辞涉险观遗碣，重是欧阳太史文。
　　关外初冬似早春，僧房犹见菊花新。
　　时平扈从巡边塞，宣府回銮只二旬。
　　怀来城外夜微雪，风送轻寒初著身。
　　平旦马前红一色，回军共试赐衣新。
　　【以绢问张子俊求画】
　　梦忆衡庐紫翠重，结巢须倚玉芙蓉。
　　天恩未便教投绂，一幅鹅溪更恼公。
　　【入蓟州界】
　　云净天清紫翠浮，好山消尽越乡愁。
　　行人如有江南兴，马上题诗入蓟州。
　　【宣德丙午谒二陵（二首）】
　　去年侍从谒长陵，此日重来恸倍增。
　　春柳春花浑似昔，献陵陵树复层层。
　　君恩追忆不胜哀，老泪干枯病骨摧。
　　陵下一来肠一断，余生知复几回来。
　　【清明有感】
　　西江南望渺天涯，岁岁清明不在家。
　　荡日飘风无定著，乱人情思是杨花。
　　【题少保杨澹庵江乡归趣图】
　　巴陵西畔楚江分，曾泛湖波望岳云。
　　借得君山小龙笛，月明吹向洞庭君。
　　【江上早行】
　　汉阳矶上鼓初稀，烟柳昽昽一鹊飞。
　　乘月不知行处远，满江风露湿人衣。
　　【三十六湾】
　　湘阴县南江水斜，春来两岸无人家。
　　深林日午鸟啼歇，开遍满山红白花。
　　【题鄂渚赠别图送人归庐陵（二首）】
　　鹦鹉江中红树，凤凰城里青山。
　　借问来游几日，秋水兰舟独还。
　　客游黄鹤矶畔，家住金鱼浦前。
　　心似波间明月，随君先过螺川。
　　杨少师荣七首
　　【元夕赐观灯（三首）】
　　海宇升平日，元宵令节时。
　　彩云飘凤阙，瑞霭绕龙旗。
　　歌管春声动，星河夜色迟。
　　万方同燕喜，千载际昌期。
　　禁苑东风暖，青霄月正中。
　　鱼龙千队戏，罗绮万花从。
　　云峤祥光丽，星桥宝炬红。
　　太平多乐事，此夕万方同。
　　象纬临天阙，瑶空集万灵。
　　云霞纷掩映，星斗叠晶荧。
　　宝地春应满，金门夜不扃。
　　千官陪宴乐，拜舞在明庭。
　　【围猎】
　　关塞霜清晓色明，銮舆校猎出边城。
　　六龙扶辇旌旗合，万骑连营鼓角鸣。
　　远火依微秋草薄，惊沙寂历暮云平。
　　小臣躬睹三驱乐，愿效嵩呼播颂声。
　　【璚岛春云】
　　仙岛依微近紫清，春光淡荡暖云生。
　　乍经树杪和烟湿，轻覆花枝过雨晴。
　　每日氤氲浮玉殿，常时缥缈护金茎。
　　从龙处处施甘泽，四海讴歌乐治平。
　　【蓟门烟树】
　　蓟门春雨散浮埃，烟树溟濛霁欲开。
　　十里清阴连紫陌，半空翠影接金台。
　　东风叶暗留莺语，落日林深看鸟回。
　　记得清明携酒处，碧桃花底坐徘徊。
　　杨少保溥三首
　　【宣德丙午扈驾巡边途中感兴】
　　膏车度重关，重关路漫漫。
　　两厢既充轫，四牡何盘桓。
　　翘首望前，迢迢不可攀。
　　任重难为力，临歧发长叹。
　　策马登崇冈，一览洞八荒。
　　山川限南北，华夷有定疆。
　　猗欤商周盛，以德为保障。
　　秦隋勤远略，祸乱起萧墙。
　　【东征】
　　搀抢耀齐分，龙御勤六师。
　　出门驰马去，不暇告妻儿。
　　亲友送我行，欲语难为辞。
