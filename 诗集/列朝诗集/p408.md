<!-- { "loadSidebar": true } -->
　　烟树晓栖鸦，长汀带白沙。
　　中流聊击楫，新水快浮槎。
　　云与人争渡，春随客到家。
　　遥知飞彩日，开满石城花。
　　【晓发应城】
　　古道风烟接，天涯晓梦迷。
　　猿啼千树露，人过一村鸡。
　　远浦余灯暗，隔林残月低。
　　此时有高卧，予独愧羁栖。
　　【汉江城楼】
　　楼阁依山出，城高逼太空。
　　帆樯入烟雾，波浪过帘栊。
　　灯火深林里，星河流水中。
　　人家半渔者，蓑笠挂秋风。
　　附见金陵社集诗（一十六人三十二首）
　　（海宇承平，陪京佳丽，仕宦者夸为仙都，游谈者指为乐土。弘、正之间，顾华玉、王钦佩以文章立瑽，陈大声、徐子仁以词曲擅场，江山妍淑，士女清华，才俊歙集，风流弘长。嘉靖中年，朱子价、何元朗为寓公，金在衡、盛仲交为地主，皇甫子循、黄淳父之流为旅人，相与授简分题，征歌选胜。秦淮一曲，烟水竞其风华；桃叶诸姬，梅柳滋其妍翠。此金陵之初盛也。万历初年，陈宁乡芹解组石城，卜居笛步，置驿邀宾，复修青溪之社。于是在衡、仲交以旧老而莅盟，幼于、百穀以胜流而至止。厥后轩车纷遝，唱和频烦，虽词章未娴大雅，而盘游无已太康。此金陵之再盛也。其后二十余年，闽人曹学佺能始回翔棘寺，游宴冶城，宾朋过从，名胜延眺，缙绅则臧晋叔、陈德远为眉目，布衣则吴非熊、吴允兆、柳陈父、盛太古为领袖。台城怀古，爰为凭吊之篇；新亭送客，亦有伤离之作。笔墨横飞，篇帙腾涌。此金陵之极盛也。戊子中秋，余以银珰隙日，采诗旧京，得《金陵社集诗一编，盖曹氏门客所撰集也。嗟夫！日中月满，物换星移，舟壑夜趋，饮猎旦改。白门有乌，无树枝之可绕；华表归鹤，怅城郭之并非。撰文怀人，吁其悲矣！谓我何求，亦无瞢焉。）
　　【集鸡笼山赋得台城怀古】
　　柳应芳得离字（别见）
　　台城遗迹动凄其，总为前朝足乱离。
　　旧路人非芳草在，故宫春尽落花知。
　　江山白首犹余恨，鸟雀黄昏亦自悲。
　　更是伤心张绪柳，年年空被野风吹。
　　王嗣经得高字
　　嗣经字曰常，上饶人。故姓璩。身魁梧，多笑言，吟诗不辍。面圆而紫色，人戏呼为蟹脐，王笑而应之。博学多撰述，有《秋吟八章，一时传之。
　　湖山迤逦接亭皋，前代遗踪有石壕。
　　别殿珮环归杞棘，修陵凫雁出蓬蒿。
　　台荒过午樵歌入，寺近经时梵铎高。
　　肠断覆舟山下路，年年春草似青袍。
　　张正蒙得凝字
　　正蒙字子明，江宁人。居通济门外之罾湾，临河结庐，柴门昼闭。带索拾穗，未尝俯仰于人。年逾九十，隐沦终老。今体诗几万首，今刻其什一，顾邻初为序。
　　台城一上路层层，景物萧条感慨增。
　　玄武湖秋鸿雁下，华林园泠露霜凝。
　　空山僧寺三更磐，隔岸人家半夜灯。
　　霸业只今消歇尽，惟余明月照金陵。
　　陈仲溱得台字
　　仲溱字惟秦，侯官人。性拙直，寡言笑，与人交接，言辞少拂即掩耳而去。诗苦求工，不惬意不止。每出其诗示人，以手按纸，手颤口吟，人或诵其诗，口喃喃与相应和，其自喜如此。
　　平湖一片浸崔嵬，城近黄昏鸟雀哀。
　　春草自深沽酒市，天花空落讲经台。
　　云埋故垒谁为主，水出青溪更不回。
　　六代兴亡成旧梦，翠华驰道上苍苔。
　　吴文潜得阳字
　　文潜字元翰，莆田人。孤癖苦吟，诗不多作，或累月始成一章。弃家学道，寄食武夷山中，数载后剃发为僧。
　　谩将遗迹问齐梁，寂寂台城露草荒。
　　废井尚封陵寝气，初钟不唤景阳妆。
　　苍茫野水迷官道，高下寒山出女墙。
　　还忆诵经梁武帝，临风倚树吊斜阳。
　　程汉
　　独上台城望远空，当年遗迹动悲风。
　　怀春罗绮旗亭外，向夕牛羊辇路中。
　　几寺残碑深野草，故宫眢井落梧桐。
　　只今多少兴亡感，湖水苍茫背郭东。
　　姚旅
　　苑城遗迹尽烟霞，草色登台起暮笳。
　　地卷豹湖埋帝辇，山横雉堞抱人家。
　　风来百舌听经鸟，露泣胭脂坠井花。
　　估贩还寻芳乐路，酒帘不动夕阳斜。
　　【集臧晋叔希林阁寓目钟山诗】
　　臧博士懋循
　　钟山郁佳气，龙变与云蒸。
　　君看芒砀泽，何似望舂陵。
　　【集沈氏水亭饯送曹能始北上诗】
　　臧懋循
　　相送江亭暮，尊空客渐稀。
　　杨花不解别，到处逐君飞。
　　【后湖看荷花共用水香二韵】
　　王野（别见）
　　芬馥满湖田，烨烨朝霞绮。
　　朱颜笑倚风，分影与秋水。
　　吴兆（别见）
　　松杉交翠夹堤长，莲子花开满署香。
　　玉溆覃拖深覆艇，碧潭历乱密迎榔。
　　红舒粉饰齐金制，星缀霞蒸鄂绣张。
　　茎刺健能栖翡翠，藕肠弱可系鸳鸯。
　　已钟秀丽三山色，复染铅华六代妆。
　　城带夕阳翻堞影，岸萦芳草映苔光。
　　珠擎既爱田田叶，规接还怜各各房。
　　爽气惊林知露早，阴岚拂槛觉杯凉。
　　西园夜月同飞盖，南国秋风藉作裳。
　　何幸承君生顾盼，岂辞零落委寒塘。
　　梅主簿蕃祚
　　山翠重重傍湖起，北柳南杨映湖水。
　　水态秋来锦不如，宛转荷花三十里。
　　底用花开十丈长，绕堤无处不闻香。
　　叶密花深难辨色，红衣绿羽斗鸳鸯。
　　陈寺正邦瞻（别见）
　　绿水红蕖欲断肠，可怜秋色似横塘。
　　晚风不见木兰枻，明月无人花自香。
　　曹评事学佺（别见）
　　法曹清杀大堤傍，路入荷花不觉长。
　　为惜六朝余绮丽，还邀群彦醉壶觞。
　　烟轻故罩新开粉，风细时吹不断香。
　　彩躭底须愁荡却，文鸳偏自解成行。
　　【七夕公宴诗】
　　陈邦瞻赋得博望槎
　　梧桐声脱秋声起，迢迢秋色澹如水。
　　天上佳期玉露中，人闲良夜金波里。
　　此时汉使向河源，此夕乘槎犯斗垣。
　　但惊城舍严官府，那识天孙遇河鼓。
　　云阶月地难久留，飘然枯木复乘流。
　　归来不问成都卜，肯信身亲见女牛。
　　从此人疑有天路，俱言河汉清可度。
　　帝子英灵空有人，千秋别泪自沾巾。
　　可怜匹练高楼色，年年愁杀问津人。
　　【送梅主簿子马之长沙】
　　王野
　　青山满画舫，盖影漾通津。
　　秋减江南叶，凉生水上蘋。
　　人同梁燕别，月共旅愁新。
　　盛世长沙好，之官异楚臣。
　　胡潜得深字
　　忆子脂车久，淹留乃至今。
　　离情吴市酒，秋色楚臣心。
　　傲逐世途减，贫怜宦后深。
　　襄阳问耆旧，挥手岘山岑。
　　【送曹能始还闽中（各拈古诗一句，分赋七体，以次成篇）】
　　（新安谢陛少连序曰："出幽溺职，北山致使移文；充隐来征，南山嗤为捷径。是皆方内方外，徘徊并有所縻；以故匪介匪通，进退两无所据。能始先生丰神璧立，謦咳玑驰，技擅雕龙，名齐绣虎。陈瑚登琏，昭回云汉之章；漱石枕流，癖有烟霞之锢。南都法吏，西署闲司，为政无苛，自公多暇。燕矶牛首，佳丽藉以品题；桃渡桐湾，繁华属其赏目。拂蝇挥麈，云低驻以不飞；著屐班荆，日下舂而忘返。爰赋黄华之什，使命式将；赓歌屺岵之篇，亲闱在望。时临七夕，节弁三秋，风一金飙，星双银汉，青菰满睫，白水盈襟，幨帷将菡萏飞芳，葆盖共蒹葭摇翠。归心切矣，离思凄然。伤物候则鸿雁排空，爱人风则鹓雏下仞。结金兰而贵旧契，志合虚舟；赠缟带以定新交，情投杂佩。卷波浮白，徜徉玄武之湖；授简分题，联翩朱雀之桁。秘书供奉，诸子多绝调之诗；康乐宣城，吾家有惊人之句。发石头而梦断，望京口以魂销。山连铁瓮之城，溪接铜官之路。吴江吴岫，方背楚于金陵；越峤越云，渐临闽于玉斗。湖水霜清而开镜，赤城霞起以建标。桂落灵隐之秋，草湿姑苏之夕。暂且山阴泛棹，终将海上扬帆。丹实重开橘柚之天，紫房再咽荔支之露。嗟夫！自南自北，无非歧路之人；或去或留，总是他乡之子。登山临水，惟黯然其别乎；落叶哀蝉，复悲哉此秋也。方舟裛举，并驾凫分，不堪衰柳撩人，聊借轻莲款客。清风朗月，我则因玄度相思；献岁发春，公其为苍生早出。人探一韵，各咏一题，用表心旌，毋稽手笔。"
　　陛字少达，歙人。早弃诸生，留心史学，著《季汉书行世，不以诗名。）
　　【王嗣经分赋得李白诗湖清霜镜晓】
　　归客金陵道，霜帆梦镜湖。
　　天秋水衣敛，海曙日轮孤。
　　幔卷波纹縠，舟凌露藻珠。
　　潮平光稍白，风定浪还无。
　　清映冰花薄，澄涵锦树铺。
　　鸟来分水碧，人去乱汀菰。
　　贺监风流在，临风酹一觚。
　　【雨中集清凉寺送梅子马赴楚曹能始还闽】
　　柳应芳
　　客路东西莫厌长，七闽原自隔三湘。
　　离人不道俱千里，一夜相思梦两乡。
　　【梅蕃祚酬别二首】
　　楚客怨青蘋，吴侬爱紫莼。
　　扁舟难共载，羞杀渡江人。
　　一片秋林色，如迎去客舟。
　　更怜江月好，且为故人留。
　　【人日送范东生还吴澹然之燕】
　　臧懋循
　　客居还送客，人日更愁人。
　　江树停残雪，沙禽赴上春。
　　笙歌吴苑酒，裘马雒京尘。
　　相念不相共，音书空复频。
　　柳应芳
　　无端人日胜，兄弟对离觞。
　　草霁遥开色，梅寒细作香。
　　江猿含北思，塞雁系南行。
　　欲共临歧送，春波两岸长。
　　王嗣经
　　共沾人日醉，那谓客程分。
　　早树呼莺友，晴沙恋雁群。
　　梦交南北路，情作去留云。
　　管取秦淮柳，连枝好赠君。
　　【集臧晋叔希林阁赋得雨中钟山春望】
　　柳应芳
　　春早城东连骑来，雨中延眺北山隈。
　　气衔远岫朝初合，阴结重林昼未开。
　　融雪并沾驰道柳，和风争落寝园梅。
　　雕窗不闭朱帘卷，坐待晴光陌上回。
　　王嗣经
　　风光帝里入韶年，紫阙丹山霁景悬。
　　绕禁柳容开羽葆，傍陵岚翠结炉烟。
　　催花气暖先蒸雨，消雪岩空渐迸泉。
　　曾是高皇布时令，至今犹自发春偏。
　　程可中（别见）
　　天成云阜扆宸居，东望春回王气余。
　　浅碧露痕经烧后，嫣红随意着花初。
　　波纹卷縠冰还裂，山黛如鬟树自疏。
　　一自文皇迁鼎后，至今辇道未曾除。
　　【赋得千山红树送姚园客还闽】
　　柳应芳
　　萧萧浅绛霜初醉，槭槭深红雨复然。
　　染得千林秋一色，还家只当是春天。
　　潘之恒（别见）
　　秋岸繁华景，红霞万树春。
