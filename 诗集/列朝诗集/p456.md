<!-- { "loadSidebar": true } -->
　　鱼鳞金甲屯牙帐，翻身却指潮头上。
　　秋风吹雪下江门，万里琼花卷层浪。
　　传道吴王度越时，三千强弩射潮低。
　　今朝筵上看传令，暂放胥涛掣水犀。
　　【述梦】
　　伯劳打始开，燕子留不住。
　　今夕梦中来，何似当初不飞去。
　　怜羁雄，嗤恶侣，两意茫茫坠晓烟，门外乌啼泪如雨。
　　【二马行】
　　谁家两奴骑两骢，谁是主人云姓宗。
　　朝来暮去夹街树，经过烟雾如游龙。
　　问马何由得如此，淮安大豆清泉水。
　　胸排两岳横难羁，尾撒圆球骄欲死。
　　阳春三月杨柳飞，骑者何人看者稀。
　　梅花银钉革带肥，京城高帽细褶衣。
　　马厌豢养人有威，出入顾盼生光辉。
　　去年防秋古北口，劲风吹马马逆走。
　　对垒终宵不解鞍，食粟连朝不盈斗。
　　将军见虏饱掠归，据鞍作势呼贼走。
　　士卒久已知此意，打马追奔仅得彀。
　　天寒马毛腹无矢，饥肠霍霍鸣数里。
　　不知此处踏香泥，一路春风坐罗绮。
　　【观猎篇（并序）】
　　（王将军邀予观猎，时积雨初霁，飞走者避匿。予从将军诸骑士牵狗出太平门，抵海宁沙上。顷刻驰百余里，不见一雉兔而还。乃割所携鲜，饮月唐寺中。）
　　茅刀割水娇红茜，风偃寒梢卧长堰。
　　青林疏树隔荒坟，白水茫茫看不见。
　　将军本是北平豪，记得依稀身姓曹。
　　怕向扬州作贵客，惯从下泽骤鸣镳。
　　万里秋郊平似舸，千骑围中一是我。
　　箭叫饿鸱，龙腾快马。趁鹿逐獐，解绦掣锁。
　　耳后生风，鼻头出火。自来此州，杀贼不暇。
　　皂雕气销，韩卢魄堕。昨见儒生，衣长履大。
　　入揖令公，挥金不谢。抽笔制词，弯弓辄射。
　　住释挟屠，刳牛食鲊。外枯中腴，无所不可。
　　促骑请邀，征徒出野。牵犬莫迟，见兔辄打。
　　傥遇大兕，一发断髁。为先生寿，引满十斝。
　　健儿跪领将军言，翻身上马去如烟。
　　宝刀映日不足数，角巾受风真可怜。
　　浅草平堤水痕聚，万蹄避水移家去。
　　沙拥肥螯掠岸飞，丝牵小豸当空乳。
　　汉将穷追路欲阑，胡家瓯脱避何难。
　　今朝立马祁连上，不见匈奴一骑还。
　　【画鹰】
　　闽南缟练光浮腻，传真谁写苍厓鸷。
　　生相由来不附人，绿膋空着将军臂。
　　八月九月原草稀，百鸟高高兔走肥。
　　烟中敛翼远不下，节短暗合孙吴机。
　　此时一中贵快意，深林燕雀何须避。
　　惟将搏击应凉风，谁贪饱脔矜山雉。
　　昨见少年向南市，买鹰欲放平原辔。
　　凡才侧目饱人喂，不似画中有神气。
　　夜来鸱枭作精魅，安得放此向人世，
　　秋风一试刀棱翅。
　　【赠歌者】
　　东风吹雨杨花落，清歌细绕鸣钟阁。
　　斗酒将倾客不来，白日斜飞晚云薄。
　　回腰欲舞不得舞，试买罗衫倩谁估？
　　【正宾以日本刀见赠歌以答之】
　　昨者吕君兄弟留余饮，旬日尽是陈遵解投辖。
　　有如前日桐乡之围无吕君，却是睢阳少南人。
　　吕君虎腰额虎额，万橹梯城双臂格。
　　幕府厅前脚打人，夜报不周崩一壁。
　　飞甓雨下完孤城，张巡不死南人生。
　　五千步马随朱缨，手指东海鸣金钲。
　　解刀赠我何来者，断倭之首取腰下。
　　首积其如刀有余，为寿兄前人一把。
　　是日别君霰飞子，佩刀骑马三十里。
　　夜眠酒家枕刀醉，梦见白猿弄沟水。
　　把鞘还惊未脱底，电母回身不敢视。
　　黑夜横分芒砀蛇，清秋碎割咸阳玺。
　　历个乃脱介俚，世间宝物稀有此。
　　方蝉道人穷莫比，挂壁穿之蒯缑耳。
　　人言宝刀投烈士，吕君何不持之向燕市。
　　荆轲聂政猝难致，五陵七贵家家是。
　　报恩结义从此始，却以投余据何理。
　　雄心如君莫可拟，用以投余良有以。
　　夜夜酣歌感知己。
　　【锦衣篇答赠钱君德夫】
　　啸蹙风云悲下雨，丈夫自是人中虎。
　　骂座曾喧丞相筵，槌鼓终埋江夏土。
　　南州有士气不羁，应科赴召靡不为。
　　闱中幕下岂所志，有托而逃世莫知。
　　西河高士双眼碧，阅人多矣金在石。
　　独许文章可将兵，到处降旗出城壁。
　　渭也闻之笑开口，渭才敢望诸君后。
　　小技元羞执戟人，雄心自按调鹰手。
　　古来学道知者希，今世谁论是与非。
　　啸歌本是舒孤抱，文字翻为触祸机。
　　君不见，沈锦衣？
　　【石门篇赠邵大佩】
　　君不见邵大佩，家住石门天所买。
　　两峰挟汉扶太阳，十里为波到沧海。
　　见君四明西郭外，主人楼居清水带。
　　一夜高论悬河流，四壁古文蠹鱼坏。
　　却说邵君赤城客，挟策从师岁三改。
　　绿袖青衿美少年，骑龙策凤专相待。
　　邵君敛衿如欲前，自言家住石门边。
　　仙人不去桃花洞，霞气时流芳草筵。
　　须臾抱笔加我手，邀我题诗进我酒。
　　【赋得百岁宣花为某母寿】
　　二十年前转眼事，忆共郎君醉城市。
　　阿母烹鸡续夜筵，夜深烛短天如水。
　　我母当时亦不嗔，郎君过我亦主人。
　　两家酣醉无日夜，坛愁瓮怨杯生菌。
　　只今白首二十载，我母不在尔母在。
　　八十重逢生日来，双扉况复门庭改。
　　我今破网未番然，两翅犹在弹丸边。
　　郎君长寄书一纸，阿母多应赞一言。
　　上寿谁人姓张者，图里萱花长不谢。
　　阿母但办好齿牙，百岁筵前嚼甘蔗。
　　【天坛（高皇乘此马夕月，今误用之为郊。白雀事见《酉阳杂俎）】
　　张公当时骑白雀，下与高皇共斟酌。
　　一从九鼎向幽燕，碧坛空锁琉璃斫。
　　古松旧柏黑成迷，绿瓦从中一雉飞。
　　扬雄不得陪郊祀，空忆当年执戟时。
　　龙驹远自施罗来，开平已死无人骑。
　　却付羽林谁健儿，压沙五石缓其蹄。
　　真人雄心老更雄，月中自控赴斋宫。
　　四十八卫万马中，一尘不动五里风。
　　黄柏太苦蔗太甘，盛时文字忌新尖。
　　当时作颂卑枚马，付与金华宋景濂。
　　【十六夜踏灯与璩仲玉王新甫饮于大中桥之西楼】
　　树枝画月千条弦，十五不圆十六圆。
　　挂向酒楼檐外边，南市好灯值底钱。
　　大中桥上游人坐，不饮空教今夜过。
　　红脂在口香在楼，那能一个到炉头。
　　青衫白马无聊甚，望断黄金小钿鞦。
　　【淮阴侯祠】
　　荒祠几树垂枯枣，黄泥落尽朱旗纛。
　　花桐漆粉缀须眉，犹是登坛人未老。
　　半生作计在鱼边，才得河堤老妇怜。
　　谁知一卷长竿去，唾取真王只五年。
　　暗中朱碧知谁是，浊水浑鱼每相似。
　　当时密语向陈豨，更谁传向他人耳。
　　丈夫勋业何足有，为虏为王如反手。
　　提取山河与别人，到头一镬悲烹狗。
　　【写竹赠李长公歌】
　　山人写竹略形似，只取叶底潇潇意。
　　譬如影里看丛梢，那得分明成个字。
　　公子远从辽东来，宝刀向人拔不开。
　　昨朝大战平虏堡，血冷辘轳连鞘埋。
　　平虏之战非常敌，御史几为胡马及。
　　有如大酋之首不落公子刀，带胄诸君便是去秋阮游击。
　　不死虏手死汉法，败者合死胜合优。
　　公子何事常忧愁，一言未了一叹息，双袖那禁双泪流。
　　却言阿翁经百战，箭镞刀锋密如霰。
　　幸余兄弟两三人，眼见家丁百无半。
　　往往弯弓上马鞍，但有生去无生还。
　　只今金玉光腰带，终是铜瓶坠井幹。
　　兼之阿翁不敢说，曾经千里空胡穴。
　　武人谁是百足虫，世事全凭三寸笔。
　　山人听罢公子言，一虱攻腰手漫扪。
　　欲答一言无可答，只写寒梢卷赠君。
　　【刘总戎国挽章应乃子索（子言和戎非翁志也。第八言不死于妇之手也）】
　　胡尘不动天山没，胡儿拽马求汉物。
　　壮士收翎铩皂雕，将军射雁嬉青鹘。
　　修髯三尺别沙场，苗叶金枪插在窗。
　　闲将马革不得裹，羞向红妆泣数行。
　　雁门昔有李将军，公亦提符守雁门。
　　数奇数偶枭卢等，必得封侯有几人。
　　【琴高图为李勋卫赋】
　　天上神仙塞紫虚，人间毛颖不胜书。
　　乍闻弄玉骑青凤，又见琴高跨赤鱼。
　　千年古素粘蝴蝶，苍涛高处擎红颊。
　　不知侬是画中人，欲请波臣后鳞鬛。
　　【渔乐图（都不记创于谁，近见汤君显祖，慕而见学之）】
　　一都宁止一人游，一沼能容百网求？
　　若使一夫专一沼，烦恼翻多乐翻少。
　　谁能写此百渔船，落叶行杯去渺然。
　　鱼虾得失各有分，蓑笠阴晴付在天。
　　有时移队桃花岸，有日移家荻芽畔。
　　江心射鳖一丸飞，苇梢缚蟹双螯乱。
　　谁将藿叶一筐提，谁把杨条一线垂。
　　鸣榔趁獭无人见，逐岸追花失记归。
　　新丰新馆开新酒，新钵新姜捣新韭。
　　新归新雁断新声，新买新船系新柳。
　　新鲈持去换新钱，新米持归新竹然。
　　新枫昨夜钻新火，新笛新声新暮烟。
　　新火新烟新月流，新歌新月破新愁。
　　新皮鱼鼓悲前代，新草王孙唱旧游。
　　旧人若使长能旧，新人何处相容受。
　　秦王连弩射鱼时，任公大饵刳牛候。
　　公子秦王亦可怜，祇今眠却几千年。
　　鱼灯银海干应尽，东海腥鱼腊尽干。
　　君不见近日仓庚少人食，一鱼一沼容不得。
　　白首浑如不相识，反眼辄起相弹射。
　　蛾眉入宫骥在枥，浓愁失选未必失。
　　自可乐兮自不怿，览兹图兮三太息。
　　噫嗟嗟乐哉！愧杀青箬笠。
　　【漂母非能知人特一时能施于人耳观其对信数语可见而古今论者胥失之予过其祠感而赋此】
　　男儿偃饿淮阴上，老婺一饭来相饷。
　　自言祇是哀王孙，谁云便识逢亭长。
　　秦项山河一手提，付将隆准作汤池。
　　称孤南面魂无主，万古争夸漂母祠。
　　【谷日大雪口号二首（客南京）】
　　谷日之雪一何大，一尺一半自昨夜。
　　望中飞絮已迷天，安得犹窥凤城瓦。
　　横街十丈滑如油，短驴难踏转生愁。
　　江边总有梅花发，诗客应无一个游。
　　晴天好驴稳如坐，鹅眼黄边只十个。
　　今朝百个不教骑，早起怀人午将过。
　　此时观中杨道人，三四黄冠拥火盆。
　　东边殿阁高无数，笑指瑶池白玉京。
　　【雪中骑驴访某道人于观追忆曩日栖霞之约】
　　昨日雪深驴没蹄，今日雪晴驴可骑。
　　此时去访杨道士，青天犹压杨花垂。
　　太平门外虽多景，莫妙梅花水清冷。
