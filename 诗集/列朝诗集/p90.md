<!-- { "loadSidebar": true } -->
　　篱落无人过，鸡豚各自归。
　　老妻熏鼠穴，稚子卧牛衣。
　　安得盈缸酒，深杯日日挥。
　　【闻张处士竹林甚盛欲观未能兼简王一秀才】
　　闻道南村竹，春来接远坡。
　　色侵沽酒旆，声送濯缨歌。
　　甚欲敲门看，须凭拄杖过。
　　余阴过西沼，应覆右军鹅。
　　【陪陈应奉诸公宴马氏西园】
　　画楼临晓日，青盖度行云。
　　歌吹三春好，宾朋四海闻。
　　絮嫌飞燕态，花妒绿珠裙。
　　曲误谁能顾，周郎思不群。
　　【京师怀吴中黄道士】
　　吴下黄师我所怜，江湖离别又三年。
　　家贫似为耽诗句，世乱谁能与酒钱。
　　溪上瓜田应蔓草，沙边茅屋正风颠。
　　稍待东南春水绿，老夫书札寄吴船。
　　【治亭寓目】
　　百尺孤亭落照间，六朝遗迹草斑斑。
　　荣华有尽英雄去，江水无穷鸥鹭闲。
　　商女晚来犹自唱，行人春尽不知还。
　　故园遥在三江外，烟树微茫独倚阑。
　　【喜洪山人恕复至】
　　烟巷鸡鸣曙色开，秋林鹊噪远人回。
　　老夫自扫风前叶，稚子兼锄雨后苔。
　　近市酒浆浑易得，傍溪鱼蟹亦须来。
　　鸥边野水明如镜，更坐寒山共一杯。
　　【京师归至丹阳逢侯生大醉】
　　白下西风吹夜凉，五湖秋草着微霜。
　　千家砧杵初凌乱，独客关山正渺茫。
　　归去定应残腊尽，飘零犹幸此身强。
　　丹阳郭里盈樽酒，且为侯芭发醉狂。
　　【归来】
　　淮甸西风送客归，江潭落木正飞飞。
　　屋边鹳鹤鸣高垤，道上狐狸笑弊衣。
　　濯足每嫌秋岸冷，摊书还趁夕光微。
　　倦游季子真相似，独有贤妻肯下机。
　　【郭外寄王录事】
　　白鸥黄鸟动春声，绿树清波称晚晴。
　　何用城中走尘土，只消江上过清明。
　　深村浊酒还堪醉，野老狂歌亦有情。
　　寄语东门王录事，底须辛苦过平生。
　　【过黄耳墓有感（陆士衡在洛被祸时，寄书犬也。墓在华亭南）】
　　黄耳墓前春日迟，柳条花萼正参差。
　　多才已逐浮云去，异物犹令后代思。
　　顾养有恩终不背，交游何事独相欺。
　　春风绿酒人皆醉，落日孤舟自咏诗。
　　【春日溪上谩书】
　　白发何烦试鹖冠，清江久欲把渔竿。
　　涓涓浊酒须成醉，袅袅晴花已倦看。
　　不忍燕莺频往复，且留鸥鹭与盘桓。
　　东家野老浑知我，日日相过却自欢。
　　【赋黄叶渔村】
　　泽国西风霜树多，萧条茅屋倚江波。
　　家人酒馔兼虾菜，野老衣裳杂芰荷。
　　东海任公时问信，沧浪孺子亦来歌。
　　白鸥亦有忘机意，清影相看奈尔何。
　　【怀曾彦鲁】
　　不见曾公白发侵，酒杯棋局最关心。
　　年华冉冉情何限，江海悠悠水正深。
　　欲买小舟随雁去，便从幽壑听龙吟。
　　明年春满长洲苑，拄杖穿花处处寻。
　　【咏溪上所栽桃】
　　桃树移栽近浅沙，呼儿插竹护欹斜。
　　秋来拟吃垂垂实，春到还看浩浩花。
　　旋置酒旗深处挂，更将渔艇密边遮。
　　老夫未是文章手，故少新诗对客夸。
　　【寄题马氏草堂兼柬黄二秀才】
　　江上草堂风物幽，江花红白满汀洲。
　　鸣鸠呼妇东西去，麋鹿将儿远近游。
　　已有轩窗成晚趣，更无舟楫散春愁。
　　东林早晚樱桃熟，应与黄香数劝酬。
　　【江上樱桃甚盛而予寓所无有忽苏城友人惠一大盒故赋此】
　　野店荒蹊红满枝，暖烟微雨共离披。
　　忽思西蜀匀圆颗，正值东吴远送时。
　　老子细看方自讶，儿童惊喜欲成痴。
　　拾遗门下曾沾赐，此日飘蓬也赋诗。
　　【得马叟书作此远寄】
　　洛阳马叟世称贤，童稚相看四十年。
　　只道诗名传宇内，宁知酒债满江边。
　　蓬蒿久没扬雄宅，虾菜聊随范蠡船。
　　此日将书付归雁，不胜清泪湿吴笺。
　　【浦上寓所】
　　我有茅堂南浦浔，回岗千尺昼阴阴。
　　繁花映带墟烟密，弱竹留连海气深。
　　寂寂轩窗惟鸟下，萧萧风雨亦龙吟。
　　东家野老犹淳朴，酒熟瓜香数见寻。
　　【横溪寓所】
　　高林深竹气冥冥，野色波光更满汀。
　　草阁雨晴鸣翡翠，花畦风暖入蜻蜓。
　　书成已与山公绝，赋就惟教阿买听。
　　犹未忘情是杯酒，尚烦邻里致盆瓶。
　　【饮谢氏东园】
　　谢氏池台多好春，风帘水槛不凝尘。
　　千钟绿酒能留客，满树黄鹂更可人。
　　蝶翅乍惊歌扇远，柳花轻触舞衣频。
　　醉余荡桨城东去，正值南湖月色新。
　　【次圭法师过金秀才隐居（二首）】
　　墟里人家烟雾深，背冈茅屋自阴阴。
　　不愁逸竹妨嘉谷，自爱繁枝集众禽。
　　田父耰锄时得借，渔人舟楫莫相寻。
　　旧开鸡犬桃源里，仿佛溪边花树林。
　　幽人读书黄浦上，萧条茅屋倚溪傍。
　　霜沾木叶深深赤，潮杂溪流混混黄。
　　旁舍杯盘多芋栗，秋园门巷亦馨香。
　　为语当时仲长统，输君清旷自徜徉。
　　程孟阳曰：“金、元人亦多学杜，未有如此翁之自然者。妙在旷达，较刘青田尚多着意。”
　　【清明独坐】
　　花柳千家郭外村，老夫官屋近荒园。
　　晴林渺渺浮云气，细草油油叠浪痕。
　　川上画船争载酒，烟中长笛自销魂。
　　暮年况复追游倦，落日泥墙独闭门。
　　【次广西省朱郎中熙见寄韵（二首）】
　　万里苍梧入望长，薇垣新治日馨香。
　　已知南去无鸮獍，更拟西郊听凤凰。
　　谈笑定应多暇日，羁縻况复有成章。
　　幕中还试钟王帖，书遍阑干叶上霜。
　　衡阳南去与天长，荔子红椒处处香。
　　明月关门无虎豹，清风台阁有鸾凰。
　　包茅已入皆三脊，卉服新成有九章。
　　幕下文书自稀少，醉余崖蜜啖红霜。
　　【次方明谦指挥海上筑城韵（二首）】
　　城堞遥连北斗斜，岛夷从此识中华。
　　诸侯幕府多春酒，上将歌谣杂暮笳。
　　别去几时还下榻，兴来何日欲乘楂。
　　为报安期头白尽，更烦重觅枣如瓜。
　　旗影翩翩整复斜，中天星月动光华。
　　千群貔虎方屯戍，万里鱼龙听鼓笳。
　　圣主自多开国老，小夷休恃上天槎。
　　却烦上将频思念，时问东门二亩瓜。
　　【偕黄叔明王元吉钱伯云张梦辰金彦振元夕观灯会于萧塘隐居景元举酒属客曰七人四百九十岁为首句以灯字为韵予赋此时洪武乙丑也（洪武十八年）】
　　七人四百九十岁，吴家堂上看花灯。
　　皓首庞眉方满坐，金杯玉碗出清冰。
　　三寸黄柑浑似蜜，百壶春酒况如渑。
　　今日相逢总知己，老夫欢喜欲飞腾。
　　【京师得家书】
　　江水一千里，家书十五行。
　　行行无别语，只道早还乡。
　　【寄家书】
　　白发时时脱，青山处处同。
　　人行千里外，书到五湖东。
　　【龙江夜行】
　　细雨过江头，孤篷夜未休。
　　归心与烟浪，相逐下扬州。
　　【江上（二首）】
　　野屋藏春树，江堤倚暮花。
　　买鱼留楚客，沽酒问吴娃。
　　日暮江风急，江花水上飞。
　　吴船三十丈，载得夕阳归。
　　【无题（五首）】
　　门外青青草，今年更觉深。
　　前时玉钗堕，侍婢不能寻。
　　海内虽无事，朝中有谏书。
　　大家犹未省，不敢候羊车。
　　羊车行乐处，歌吹隔萧墙。
　　赖有邻房女，时来说故乡。
　　月落长门去，千门夜色浓。
　　梦间无限乐，不道在宫中。
　　春衣裁剪罢，密叶间秾花。
　　缝到鸳鸯处，行行线脚斜。
　　【因何彦明赋八新效其体】
　　【新烟】
　　覆堤初冉冉，渡水尚迟迟。
　　一树梨花色，犹能似旧时。
　　【新水】
　　柳外朝朝雨，平添过旧痕。
　　往时桃叶渡，今日更销魂。
　　【新燕】
　　乍拂芳池远，还窥绣幕重。
　　莫将花片蹴，飞舞满筵中。
　　【新草】
　　水边春尚浅，沙际叶才穿。
　　拾翠双双女，迢迢度碧烟。
　　【新莺】
　　芳树何年到，西园梦里惊。
　　不须重听汝，只是旧时声。
　　【新柳】
　　浅色初含雨，轻阴未过池。
　　黄昏画楼畔，最是断肠时。
　　【新蝶】
　　怯露依芳蕙，惊风入绣帏。
　　莫将罗扇扑，更待满园飞。
　　【新月】
　　既从碧云上，复傍绮窗移。
　　愿得长如此，教人学画眉。
　　【江上（二首）】
　　北固城头夜雨，西津渡口烟波。
　　白发人人自老，青山处处还多。
　　山下旌旗闪闪，江边杨柳依依。
　　骑马将军远戍，吹笛渔翁醉归。
　　【淮安道中】
　　山阳城中细雨，广陵堤上飞花。
　　估客时时吹笛，行人处处思家。
　　【郊居（三首）】
　　西舍槽头溜溜，南园鸟弄关关。
　　数觥香醪独酌，一树梨花半残。
　　日转花阴傍户，雨余山色沿堤。
　　一双蝴蝶对舞，几个莺儿乱啼。
　　荒园处处闲步，小阁时时燕居。
　　阮籍惟思饮酒，嵇康最懒读书。
　　【闲步（二首）】
　　春园偶尔独往，晚径萧然自还。
　　芳草烟中冉冉，落花风外斑斑。
　　半雨半晴天气，半开半落山花。
　　半醉半醒游客，半村半郭人家。
　　【南京口号（五首）】
　　君王观阙倚天开，画出金山复壮哉。
　　率土再瞻龙虎气，高台还见凤凰来。
　　程孟阳云：“直学李、杜，天机豪放，他人不能及。”
　　圣帝明王德业尊，亲为清庙国西门。
　　皇心自是超前古，况复贻谋及后昆。
　　放牛归马净尘埃，地北天南道路开。
　　火鸡驯象时时贡，不数周家白雉来。
　　春雨初晴霁色开，天街风雨少尘埃。
　　白面郎官调御马，双双骑过午门来。
　　驾出东南正好春，山中草木更精神。
　　扬雄老去才情减，羞见新来献赋人。
　　【即事（二首）】
　　洛阳大贾爱名姬，富乐园中饮酒归。
　　千步长廊好骑马，不愁春雨夜沾衣。
　　天街酒好不须言，弦管春风处处喧。
　　旧传北地鸣珂巷，得似南京富乐园。
　　【石头城晚望】
　　落日依依下石头，乱云东望是苏州。
　　人间何似归心切，独有春江不断流。
　　【题龙江酒家（二首）】
　　金陵美酒玉光浮，父老相传最解愁。
　　安得身无官府事，长年高卧竺家楼。
　　江上青帘映白沙，垆头美酒玉无暇。
　　李白当年曾醉此，桃花落尽不思家。
　　【朝天宫观方道士所画三山图（三首）】
　　东流弱水不胜尘，汉武楼台空自陈。
　　欲借横江孤鹤去，须凭南岳魏夫人。
