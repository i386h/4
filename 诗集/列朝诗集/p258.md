<!-- { "loadSidebar": true } -->
　　向非怀抱如江河，谁能落日秋风里。
　　朅来遗我两翼鹅，荔枝满盘堆红螺。
　　继以少陵村雨诗，感君思意何其多。
　　我腹内痞不堪俯，残书剩纸空如堵。
　　诗成欲遣雪儿歌，酒贱无因为君酤。
　　细雨黄花岂送行，秋来并作愁人苦。
　　猗嗟人生好事稀，吴塘路上牵君衣。
　　【题画】
　　万里青天起崖石，韩愈城南之寸碧。
　　孤云欲去且为留，转眼蛟龙忽狼籍。
　　崖中独树挽青铜，崖下流泉掷飞帛。
　　峰峦屈折隐高贤，花木萧疏隔飞翮。
　　合浦洲前落日明，东风吹散笛中情。
　　芙蓉半老胭脂苑，杨柳轻笼翡翠城。
　　轻舟细马平生愿，画里题诗眼更清。
　　【范启东哀辞】
　　先生昔为子弟员，戏笔画花花蒐然。
　　少师索将送画苑，惜哉妙质亲朱铅。
　　朱铅万斛回高堑，壮士狂歌不成陷。
　　一时丹青坐颓靡，独有先生不营缮。
　　明朝皂帽紫绒衣，杖藜还看白云飞。
　　功名过眼如掣电，叹息斯人古亦稀。
　　【次韵王元勋主事】
　　一饭栖贤地，居然久约中。
　　微凉庭过雨，乱碧草生风。
　　荷叶遮门近，檐花映水空。
　　若非簪组系，便可老农同。
　　【泊舟】
　　远道孤舟客，荒村独树烟。
　　浅沙寒映水，轻漱暗鸣船。
　　淡月遗墟里，春灯断梦前。
　　绿林豪客在，童仆夜妨眠。
　　【题画】
　　芙蓉城外锦生香，楼阁凭虚晚更凉。
　　欲把书筒乞南使，不知何处是金堂。
　　【寄绢陈云泉】
　　白米新炊夜夜香，糟床应听雨琳琅。
　　只愁湿却陶公葛，为寄官家压酒囊。
　　【送李善宝】
　　灯火高堂夜坐移，情亲应惜报归期。
　　梅花别路春愁尽，舟到渝东柳暗时。
　　【寄郭用常】
　　鸟栖残叶梦回时，月满关山有所思。
　　无数人家吹玉笛，未应俱是断肠辞。
　　【三月十八日与亨甫归自城西并玉河而北见宫树参差山日隐映时已薄暮无人声独二骑云】
　　差参宫树殿东西，树里青山落日低。
　　回首旌旗犹未定，晚来风起玉河堤。
　　【琼林醉归图】
　　金羁细马出明光，碧色罗衣锦绣香。
　　行过玉河三百骑，少年争说李东阳。
　　【四时词（四首）】
　　满地花阴翡翠凉，半帘红雾水晶香。
　　黄鹂似惜春无主，啼遍宫门不过墙。
　　柳花台榭汗销香，荷叶池塘趁晚凉。
　　十里翠萍鱼点破，软沙深处见鸳鸯。
　　架上絺衣卷翠丝，手中团扇怯风吹。
　　侍儿不识人心别，还把红盐洒竹枝。
　　梦断巫山独拥衾，笙歌声迥夜沉沉。
　　无情不似铜龙漏，滴碎长门一寸心。
　　【玉河】
　　玉河桥下断水流，流尽西风不见鸥。
　　纵然收得霜红叶，磨灭多情一半愁。
　　【寄亨甫】
　　送别无诗却有情，看山犹记别时程。
　　沧洲隐隐连河间，落日城头一骑行。
　　【玉堂视篆送王学士赴南京】
　　玉堂清迥似仙家，竹石丛中吏守衙。
　　视篆只应成故事，汲泉还为浣陈砂。
　　琪花夜静流金液，槐树春深集乳鸦。
　　岂向东山长吏隐，北门犹待制黄麻。
　　【次韵答刘郎中席上之作】
　　光阴倾与篆烟消，十八年华似昨朝。
　　久负君恩惭老大，已衰心力叹飘萧。
　　官闲自可从乡饮，情至因忘对客谣。
　　一笑春红真漫耳，傍人已道色全饶。
　　【次韵答亨甫】
　　水绕城围二万家，市门潮落露寒沙。
　　桥怜白塔吟风叶，路忆新堤卧雨花。
　　自愧儿童辞邑里，每因朋旧惜年华。
　　他时归卧吴江上，应借沧洲十顷霞。
　　【三月三日大雪同亨父次前韵（亨父名雪为水精霞）】
　　楼前寒蝶过东家，阶下春江走白沙。
　　静里移灯疑有影，酒边吹白半无花。
　　深随柳色添芳絮，巧与诗人斗鬓华。
　　老眼平生贪素雨，不知更有水精霞。
　　【戏简文量】
　　连娟新月照黄昏，无事知君静掩门。
　　醉里无功应自适，愁来仲孺与谁论。
　　金鱼定想娇儿觅，鸾镜难忘舞影存。
　　昨夜天风欺独客，青绫吹透不成温。
　　【戏简文量】
　　樽前谁遣雪儿歌，司马风情晚更多。
　　银蜡影偏人已醉，紫檀声断欲如何。
　　归来尚想桓伊笛，醒后空惭学士波。
　　戏问韦娘今健否，青楼元自不曾过。
　　十月二十八日，予与文量晚酌朱懋暹处，懋暹以教坊弟子王秀侑觞，夜深风冽，琵琶弦屡断，而懋暹以洞箫继之，已而秀舍弦按拍清歌数曲，中有所谓学士波者，余不解，文量哂之曰：“此方言也。”文量醉甚，戏问秀：“杜韦娘安否？”秀茫无以对，因相与抚掌而罢云。
　　【次韵文量留别之作时文量有俵马之役（三首）】
　　玉署词臣未赐茶，閤铃刚被吏人挝。
　　论心旧喜来今雨，抚掌新闻报落霞。
　　使节川河怀远道，朋簪诗酒惜春花。
　　无缘更作联床话，空对宫槐看暮鸦。
　　渔阳草树不逢茶，柳外春声听掺挝。
　　浅水菰蒲寒带雨，远村庐舍晓衔霞。
　　内臣大仆连行色，竹耳风蹄起玉花。
　　明日郊原见芳事，牧人旟梦拥归鸦。
　　和林匹马百斤茶，羸小如羊不受挝。
　　内地百年蕃字育，春原一片总云霞。
　　伤心远地无偿力，失喜当官印有花。
　　好念穷檐残枥下，尚余疮尾啄寒鸦。
　　【斋居次鸣治韵】
　　秀句修然洗黛红，也应斋閤万情空。
　　只知圆泽缘将尽，不谓芳卿恨尚同。
　　梦里芙蓉归别殿，海中桃竹寄书筒。
　　相思何限西垣兴，犹记分泉落月中。
　　【集句答若庸用来韵（二首）】
　　经旬出饮欲空床，自笑平生为口忙。
　　战退玉龙三百万，人间惟有鼠拖肠。
　　去岁兹晨捧御床，词头夜下揽衣忙。
　　北窗高卧君休笑，剩有千山入肺肠。
●丙集第三
　　王威宁越一十五首
　　【与李布政彦硕冯佥宪景阳对酌】
　　相逢无奈又离群，樽酒休辞饮几巡。
　　自笑年来尝送客，不知身是未归人。
　　马嘶落日青山暮，雁度西风白草新。
　　别恨十分留一半，三分黄叶二分尘。
　　【次赵广文韵】
　　欲问黄花借落英，老从篱下避虚名。
　　可怜世态如云变，安得人心似水平。
　　终日遣怀唯仗酒，几年绝口不谈兵。
　　溪山只在衡门外，嬴得清闲了此生。
　　【次韵答马大理天禄】
　　几经破虏战场中，回首微劳总是空。
　　乐水我常惭智者，移山谁不笑愚公。
　　闲来爱饮三杯酒，老去羞谈两石弓。
　　虚负圣恩无以报，葛衣何敢怨凄风。
　　【独坐感怀】
　　倚遍曲阑愁似海，满庭风雨昼冥冥。
　　呼门有客怜孤注，竞醉无人问独醒。
　　离恨春随芳草绿，归心暮入远山青。
　　旧时学得幽兰操，弹与钟期一段听。
　　【走笔送谢大参】
　　卷地风寒声洌洌，夜深吹落关山雪。
　　夫君何事远相过，一片冰花冻髯结。
　　便呼斗酒浇离肠，谈笑气吞胡海热。
　　三十年来契阔情，无端又作匆匆别。
　　屈指长安多故人，见君应问天涯客。
　　为言两鬓已婆娑，独有此心犹似铁。
　　吁嗟我老不足怜，塞上征夫泪成血。
　　【丁亥中秋】
　　瑟瑟西风吹雨晴，可怜佳节在边城。
　　百年人有几时健，一岁月无今夜明。
　　鲁酒为谁浇战骨，商歌空自怨和盟。
　　睢阳已死汾阳老，羞对儿曹说用兵。
　　【寄王宗贯冢宰】
　　谪居古郢两年多，往事伤心可奈何。
　　正是贾生方忌器，不知曾母已投梭。
　　闰年我值黄杨厄，下里谁听《白雪歌。
　　寄与同年老冢宰，平生才气半消磨。
　　【自咏】
　　自叹儒官拜将官，谈兵容易用兵难。
　　世间惟有征夫苦，天下无如边地寒。
　　发为胡笳吹作雪，心经烽火炼成丹。
　　朝廷公道明如日，俯仰无惭处处安。
　　【春寒】
　　二月边城雪尚飞，年年草色见春迟。
　　不知上苑新桃李，开到东风第几枝。
　　【谢安图】
　　高卧东山岁月多，放情声妓欲如何。
　　后来始为苍生起，却听桓伊席上歌。
　　【长安怀古】
　　渭水桥边独倚阑，望中原是古长安。
　　斩蛇赤帝留神剑，堕泪铜仙泣露盘。
　　宫锦为帆天外落，霓裳成队月中看。
　　不堪回首风尘后，北斗城荒雁塔寒。
　　【过红石山】
　　冬来天气正严凝，红石山高策马登。
　　风向眼中吹出泪，霜于髯上冻成冰。
　　平胡岂止如擒虎，用将何须似养鹰。
　　记得去年经此地，铁衣流汗苦炎蒸。
　　【夜坐】
　　感昔怀今坐夜深，悠悠身世任浮沉。
　　三缄已锢金人口，百炼难消铁汉心。
　　春瓮有天藏酒圣，草堂无地着书淫。
　　不知谁是钟期耳，乘月时来一赏音。
　　【寄王司马公度】
　　坎止流行总付天，功名何用苦忧煎。
　　樽中有酒宜欢饮，世上无人再少年。
　　六国竟销苏子印，万金空铸邓通钱。
　　悠悠世事俱成梦，但得清闲即是仙。
　　【村乐】
　　爱饮村醪懒赋诗，此中真趣有谁知。
　　教成白鹤如人舞，买个黄牛当马骑。
　　除草涧边春意足，衔云洞口夕阳迟。
　　吟成独坐空庭久，正是纱窗月上时。
　　倪尚书谦三首
　　【童戏图】
　　曲阑护春小园内，芳草芊绵织新翠。
　　屏山牡丹开暖风，吹堕轻红粉香碎。
　　谁家儿女蜀锦裆，柔发初剃靛色光。
　　两两三三戏晴昼，欢呼竞出花台傍。
　　秋千木架双旗插，彩绳低垂画板滑。
　　向前推送身转高，架上连环韵鸣轧。
　　脚尖背蹴香尘飞，珠汗微沾金缕衣。
　　丹青假面恣涂抹，舞腰更把斓斑围。
　　娇娥并坐遗针线，手弄折枝情恋恋。
　　花腔小鼓闲不敲，竹马金铙抛地遍。
　　玉蜺扑蝶意自痴，紫兰缘叶纷离披。
　　君不见圣主仁恩致蕃育，四海民物陶春熙。
　　【雪景为毗陵陈公懋赋】
　　江天雨雪路尽迷，层峰壁立琼瑶梯。
　　苍松冻合玉髯老，翠筿寒压银梢低。
　　屋底幽人常闭户，最爱银华绝纤污。
　　碧窗半启卷书帏，手把青编映轻素。
　　村南有客隐者伦，一肩壶榼来叩门。
　　遥知相对饮五斗，红光满面春风温。
　　人间此景良不恶，林泉似傍兰陵郭。
　　会须乘兴访元龙，共倚江楼招白鹤。
　　【南郊草堂为陈天锡赋】
　　选胜南郊结草堂，幽清绝似午桥庄。
　　林鸠唤雨山光暝，畦稻舒花水气长。
　　携酒秋清观纳稼，杖藜春晚看条桑。
　　粢盛献享修祠罢，合族筵开乐未央。
