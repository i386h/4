<!-- { "loadSidebar": true } -->
　　懒出却步朱门，痛饮攒眉白社。
　　竹垆鼎沸烹茶，石涧泉潆涤斝。
　　雨后小摘瓜蔬，盘中薄蓄菹鲊。
　　种秫百斛供酣，割蕉千叶披洒。
　　淮桂结缘小山，郢雪扬歌大雅。
　　曼倩诘屈陆沈，淳于滑稽炙枿。
　　尧勋舜烈糠秕，周礼孔书土苴。
　　试诵《逍遥内篇，请植广莫荒野。
　　卷葹拔心复春，反舌无声值夏。
　　鸴鸠笑比鹍鹏，樗栎寿胜梧棨。
　　悬弓影忌照杯，铸剑金防跃冶。
　　枉教盗铃作聋，何事吞炭为哑。
　　但处材不材间，勿问鸣弗鸣者。
　　【秋江月】
　　秋江月月在，秋江如可掇。
　　秦时曾照玉龙堆，汉世常穿金凤阙。
　　凤阙清辉映画楼，风生洲渚锦帆秋。
　　白云一去迷前浦，江水东回逐月流。
　　月光一何皎，客愁一何悄。
　　玉盘灭没波盈盈，彩袖飘摇苏小小。
　　扬子江头见月光，华堂宝烛夺辉煌。
　　鱼龙寂寞金波冷，乌鹊依微玉树凉。
　　濯濯芙蓉双蒂断，怯怯鸳鸯比翼狂。
　　比翼鸳鸯自成匹，独眠孤妇不胜泣。
　　春去秋来恨几时，月圆月缺嗟何及。
　　锦帐萧条可奈秋，惜芳人倚木兰舟。
　　金闺草阁还同照，纨扇蛾眉一样愁。
　　几度霜寒听暮笳，况堪羌笛《落梅花。
　　江城大地三千里，江月斜悬四五家。
　　良人几戍交河北，妾梦空惊海上槎。
　　海上槎，叹秋月。
　　任尔团团比玉容，胡不双双对玄发？
　　千门万户竟能为，七宝三窟望空绝。
　　姮娥既老不嫁人，吴公持斧何时歇？
　　徒有无情桂树香，不见多心连理结。
　　以兹感叹减朱妍，谁分轻鬟衬绕蝉。
　　翡翠楼前钩独上，珊瑚案上镜虚悬。
　　拚无药物能奔托，拚无服食可神仙。
　　东家流水西家挹，南陌栽花北陌搴。
　　晓漏铜楼鸡欲歇，此时不见秋江月。
　　秋江月落影沉沉，美人一笑千黄金。
　　人生百年难百岁，何处双心共一心。
　　双心双意徒为尔，愿逐流光赴蒙汜。
　　蒙汜虽沉犹有回，独无故人可重来。
　　思君不见怜秋月，化作朝云暮雨台。
　　【御沟水】
　　洛阳城东花草殷，垂杨满道那可攀。
　　始闻绛气萦金阙，复道寒烟锁玉关。
　　玉关对削环丹戺，朱馆横连盈帝里。
　　深宫寂寞掩芙蓉，间道斜通御沟水。
　　沟水东流百尺深，绝代佳人但一心。
　　红颜可照青天丽，粉黛空含绿地阴。
　　绿阴地森不可见，柏梁宫里陈高宴。
　　谩想轻盈拟阿娇，更得娉婷似飞燕。
　　飞燕双翻入华堂，清歌妙舞逼成行。
　　各取嫣妍回眷恋，何知姊妹借辉煌。
　　逢人祇说乌鸦挽，对月真惊宝镜妆。
　　宝镜妆成不自惜，但愿君王赐颜色。
　　君心活似剑端环，妾念专期林上翼。
　　林上寒鸟栖满枝，三春归雁湿征衣。
　　恨不倾身联比目，那能奋翮趁双飞。
　　流苏宝帐尘将满，承露金茎滴乍稀。
　　此时惨淡玄华耗，此日空临御沟道。
　　沟道波浮映远杨，繁丝乱絮结中肠。
　　潆洄不比东归水，哽咽难沾五夜觞。
　　觞中酒满泪亦满，枝上丝扬情复扬。
　　薜萝紫结徒悬月，萏菡朱华祇怯霜。
　　沉思此事怜孤寝，沟水沟声常入枕。
　　黄姑几度惜填河，织女七襄害成锦。
　　波去波回亦有时，千金赋尽无还期。
　　但看古来沟水地，谁不吞声恨落丝。
　　【子夜歌】
　　月光欲没花含烟，岭头游客愁不眠。
　　池中小莲新贴水，林外轻桃带露鲜。
　　隔墙近在谁家子，婉转歌声常入耳。
　　吴趋未下楚姬迎，玉笙初罢文箫起。
　　银河烛影夜沉沉，宝笙兰薰香十里。
　　共道千金买醉宵，何知孤客怜春芷。
　　怜春芷，叹春声，惨切流莺暗自惊。
　　关河北去人如□，只是相思一路明。
　　【采莲曲】
　　采莲复采莲，采莲方未已。
　　翠羽拂云平，轻桡乘浪起。
　　越女娇娆世所无，玉环系腕色甚都。
　　相将结伴寻芳去，但得芙蓉莫浪趋。
　　芙蓉浅浅峡江侧，近水轻盈净如拭。
　　将归东岸隔西浔，欲往汀南限溪北。
　　汀南溪北一朝花，采莲谁得似娼家。
　　不憎绿水渐罗袂，但恨鸳鸯占浦沙。
　　浦上鸳鸯两两飞，翠茎丹干自相依。
　　渚口初闻乘月去，隔江犹唱采莲归。
　　采莲曲，欢未足。
　　一路歌声入彩云，相看翠袖飘红玉。
　　思君为擢藕如船，断却长丝恨转连。
　　蒂似妾心空自苦，花当妾貌好谁怜。
　　采莲秋已暮，归来月如素。
　　塞外音书杳不闻，江南年少空相慕。
　　摘尽红莲怅远天，回看往路空寒烟。
　　可怜江上如花女，为采莲花学刺船。
　　【紫陌行】
　　（乙未春，罢对，自长安抵敝庐，时春气盛敷，游观络绎，而余独蹇行道中，不胜壹郁之感，杂以成篇。）
　　圣朝明日丽中天，汉代祥云接御烟。
　　百二关河开锦绣，三千龙虎护幽燕。
　　幽燕士女多婉娈，洛渭风尘同眷恋。
　　但学吹箫驾碧空，岂惜鸣銮买歌扇。
　　晓漏铜龙报早春，青阳景物动芳辰。
　　太史书云呈玉叶，将军履剑动勾陈。
　　岭外调风应，衡端淑气臻。
　　文从星汉转，治逐斗杓新。
　　斗杓星汉浮兰汜，象管鸾笙催帝里。
　　罗浮山上月衔梅，上苑林中云缀李。
　　共道朝来斗彩春，谁知腊里偷寒芷。
　　春气竞萌芽，春光照碧沙。
　　枯崖藏翠草，古木发琼葩。
　　渭水桥边千万户，武陵源上两三家。
　　流风一溯龙城遍，往日关河如自变。
　　水濯黄金条，庭抽青玉线。
　　江云黯黯度游龙，江雪融融湿飞燕。
　　飞燕翩翻上画梁，游丝杂沓卷垂杨。
　　朱门锁后谁冲钥，衡宇开斜亦任香。
　　沉吟报道春将度，侠客妖容满前路。
　　紫带珠缨络玉骝，银丝铁网妆瑶辂。
　　照人宝剑递成行，映日金环移远步。
　　金环宝剑逼泠泠，牵车策马未曾停。
　　何处依微开古刹，何处阴深度帝京。
　　龙鞭轻指点，宝勒近丁宁。
　　相看一水隔，并笑百花明。
　　仙郎此去同谁伴，浮英落缕争相半。
　　丹瞿九道接重楼，紫陌千条横广汉。
　　磴路复崖雪未稀，铜沟别墅冰将泮。
　　为寻春色倚嵯峨，谁料春心系茑萝。
　　驱驰岂惮金川水，窈窕还临宝镜波。
　　北渚夜来少，南山朝更多。
　　同为斗草戏，齐作采兰歌。
　　相顾红颜私懊恼，人生安得长美好。
　　去年花比今年饶，今年春比去年早。
　　闻道宫城辇道东，照人丹杏挹春风。
　　江心小李不同白，洞口纤桃一样红。
　　荼迍架上栖双鸟，杨柳溪头落并鸿。
　　荷衣新试浅，柏盖旧成丛。
　　漱水珠花射，敲冰爽气冲。
　　行行更向曲江浒，两岸落花急带雨。
　　青萍碎出日还浮，弱荇微牵风更舞。
　　锦瑟佳人娇上春，吹笙王子结成邻。
　　有情飞鸟能相伴，无意游蜂只自嗔。
　　双双蛱蝶衔须并，匝匝鸳鸯比翼频。
　　抽手为郎折江芷，更上一枝春更美。
　　丛棘牵裳步却难，凌波度袜泥防滓。
　　但取嫣妍效妾欢，何辞婉转为君死。
　　箫鼓中流发浩音，桂棹轻移傍绿阴。
　　云鬟斗出千峰玉，宝靥斜开万树金。
　　万树霏微但一色，水底龙文涵湜湜。
　　葡萄樽下几倾红，竹叶杯中频送碧。
　　锦带同心结，香袿连理织。
　　眼前一片欢，别后庸相识。
　　迟迟落日挂春晖，只可贪花满袖归。
　　芳潭紫萼携来重，碧沼朱英恨不违。
　　归鞍竞隘关前毂，冉冉红尘散金谷。
　　翡翠支持草际深，珊瑚错落花中蹴。
　　止水犹含旖旎香，竹梢尚系轻盈縠。
　　寂寞空林野鸟啼，凄凉暮雨玄猿哭。
　　目极萧然怅远游，早春何地不消愁。
　　亦有花间题纨扇，亦有袖里觅银钩。
　　从前已对蟾蜍月，别后新添嵒鹊楼。
　　始信太平多景象，蕙叶兰文波泱漾。
　　盛年春色住盘龙，满目风光留户网。
　　独有经行客子悲，貂裘已破黄金资。
　　风流不减张京兆，磊落谁嗟向子期。
　　琴心懒奏凤皇曲，彩笔羞裁芍药诗。
　　茫茫天地一何大，石涧飞虫递鸣籁。
　　轻风不散故乡愁，细草长萦行野慨。
　　只有南枝号合欢，谩说忘忧树北背。
　　尘生莱甑几怜人，病处牛衣徒自悔。
　　振翮何时入御堤，上林还借一枝栖。
　　手调商鼎盐梅和，曲应虞弦舞袖低。
　　涸鲋亦思回润辙，枯杨犹自发荣稊。
　　春风一夕能相识，鹰作鸠声亦解啼。
　　【舟行惠阳遇雨】
　　江南十月吹天风，水势直撼蛟龙宫。
　　白昼鲸鲵跋浪立，猿悲狐怒号苍穹。
　　江心小艇荡如失，帆摧柁折中流泣。
　　日暮天黄哭鬼神，顾见大鱼张口吸。
　　【风定示苏汝载】
　　呼童且沽酒，沽酒休蹉跎。
　　人生有酒且相乐，昨日骇震今笑歌。
　　六鳌已断鲸星灊，波涛累日将如何。
　　与君饮酒悲天风，人生去住飞秋蓬。
　　江圻突迁虎豹窟，古岸夕徙鼋鼍宫。
　　我无鱼龙之鳞甲，又无雕鹗之羽翼，
　　徙然水路为逼侧。水忌瞿塘陆太行，
　　首尾畏缩将安极。旗亭酒香酩酊时，
　　下视溟渤如杯池。江神莫争子羽璧，
　　负龙蜿蜒何能为。
　　【苍鹰赠蔡子毓】
　　苍鹰白头人不识，群飞沧海恣猛力。
　　霜毛飒爽滚雪飞，铁距撑拏倍惨黑。
　　侧目愁胡破远天，轧滚左右凭胸臆。
　　狡兔未保深窟藏，大鹏遂失垂天翼。
　　姿雄往往受众猜，去傍鱼矶掠鳝鲫。
　　鳝鲫鳖没泥滓中，百转千飞不得食。
　　吁嗟壮士亦如此，高牙大纛张边鄙。
　　上林羽猎竟何为，不搏匈奴搏虎兕！
　　【东征歌四首】
　　十万旌旗闪绛云，三千龙虎镇雄军。
　　师行不用传刁斗，夜半天鸡彻晓闻。
　　天兵缭绕下勾陈，玉女飞符指过津。
　　近见蓬莱较清浅，多因车马蹴成尘。
　　边风萧飒海云颾，日足森森照彩旄。
　　鸭绿江波浑似酒，犒师何用更投醪。
　　騑首朝惊水怪频，三山宫阙峙如银。
　　系来男女知多少，还是秦时采药人。
　　宋秀才珏七首
　　【读金陵俞仲髦荔枝辞戏作五十四韵】
　　俞公晚好事，垂涎及荔支。
　　愿贬枫亭驿，甘作驿丞卑。
　　忘意荔熟日，端坐饱啖之。
　　事有谬不然，倾耳听我词。
　　枫亭闽孔道，迎送无停时。
　　漳泉贵宦多，暑行喜夜驰。
　　东迎接不及，南送已嫌迟。
　　炎天夫马缺，每被豪奴笞。
　　此亦丞常分，受辱其所宜。
