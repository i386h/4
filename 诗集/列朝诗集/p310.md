<!-- { "loadSidebar": true } -->
　　已烦挥麈谈，未惬听猿酌。
　　为扫南山石，秋眠看泉落。
　　【相逢】
　　相逢畴昔人，斜暮南山谷。
　　执子青青衿，为子拂面目。
　　子衿不易执，三载跂予踧。
　　功名令人老，歧路何反覆。
　　今夕聊晤歌，明晨车发速。
　　车促歌转长，临觞意不足。
　　【秋泉（二首）】
　　予爱秋泉清，况傍岩花滴。
　　鱼游日光中，倒见潭上壁。
　　安得无机人，同坐相浣涤。
　　白术朝露香，紫芝秋霞熟。
　　石上琼瑶花，采来不盈掬。
　　道人开石门，悠然在深竹。
　　金门白日开，行人乱如蚁。
　　不得公卿怜，何由取青紫。
　　本乏入幕才，岂能令公喜。
　　但抚千秋弦，一奏磻溪水。
　　【江上晚来山】
　　江上晚来山，宛似五湖绿。
　　我行霜尚繁，已听莺出谷。
　　三岁桃李花，天涯一何促。
　　非乏箜篌声，不解秦人曲。
　　长裾畏风尘，握粟厌童仆。
　　携手会稽云，扁舟未为速。
　　【朝阳】
　　夜户集虫声，朝曦布林影。
　　登高伐丛漆，乘凉出墟井。
　　云端开丹笈，松下幂金鼎。
　　寒士无相猜，热客不吾省。
　　遐宇流绝辉，千岩结昼暝。
　　缓颊松绮闲，无心念朝请。
　　【雪后南泛宿潘氏】
　　黄芦萧萧寒，草短日光白。
　　有客弄烟绮，独挂沧江席。
　　起披楞伽雪，忽见茶磨脊。
　　蓬莱白银宫，宛转在几格。
　　天华动物表，霁色澄川陌。
　　鹤立千年松，练挂一片石。
　　古厓屏风青，冰壶金鲤赤。
　　鸡鸣枫树林，马度梅花驿。
　　茫茫五湖间，未见范蠡宅。
　　悲歌对尊酒，浮生苦行役。
　　【雨久】
　　雨久客不过，苔花满厅事。
　　幌虚波交萦，树茂阴飒至。
　　鸥来狎园薄，邻荒度墙荔。
　　霁景散林氛，徙幕高明位。
　　【山晚忆陆子远沈明卿十二韵】
　　初冬天未寒，雨过林光接。
　　丹柽拥青厓，重重间云叶。
　　古木猿垂条，山城鸟归堞。
　　阡陌俱悬黄，凫葵已落荚。
　　鸿雁护水田，霜皋喜初涉。
　　拟过孙登巢，将询谢公屟。
　　沙明月欲生，酒清未同歃。
　　安得二三子，松下听缓颊。
　　金阙烟际来，蓬莱镜中叠。
　　暝钟逾岭长，岚阴向晚怯。
　　行曳碧涧端，眠与白云贴。
　　山空瑟不鸣，涧下谷风猎。
　　【九月十四日集东麓亭】
　　凉风飒江介，云日弥城邑。
　　玄宫冠隆坻，爽林秋气裛。
　　右瞰灵波长，左拱朝寺袭。
　　红兰委神皋，华薄冒原隰。
　　晨往苦夕归，孤怀忌群集。
　　卑枝迕高盖，促席妨长什。
　　雅投幽翰期，讵宜悲丝泣。
　　顿辔东轩中，缓带曲阿级。
　　松游翠阴重，桂动香露湿。
　　槛高睇营营，巢返听戢戢。
　　托身本难稽，超景嗟未及。
　　临发耽须臾，青骊解还絷。
　　【早秋李抑之见过】
　　秋暑旷文典，荒居简冠履。
　　入门忘形骸，挥座就榻几。
　　后馆红蕖明，中庭绿阴徙。
　　风来候香吹，雨过销园绮。
　　清光共流转，牵裳情未已。
　　【天界寺】
　　秋晨慕虚览，梵宇谢埃郁。
　　前垅未及逾，中林庶款述。
　　入门蹑飕嵒，循隩多扃坰。
　　紫院阴霞兴，瑶阶锦苔出。
　　问柏知僧年，藉花荫佛日。
　　昼憩夕忘返，神恬形寡役。
　　忏往坐独冥，玩空尘徐拂。
　　终寓岂不欢，旋舆未能释。
　　【钱孔周席上话文衡山王履吉金元宾】
　　契阔多忧思，欢然集桑梓。
　　执手念离别，别离何年始。
　　校书石渠阁，反顾若脱屣。
　　系马亲昵门，合尊城东里。
　　款曲输素怀，次第问发齿。
　　锦瑟未及弹，怨歌中觞起。
　　怨歌何所陈，怨此梦寐人。
　　出门即天涯，慌惚难相亲。
　　【徙幕府同仲先】
　　府邸开平台，松轩转萋绿。
　　四术多朱光，闲房静相属。
　　余业倏朝依，子怀喜夕笃。
　　深居若无人，阅暑不知酷。
　　晚葵敷余霞，新莲摘青玉。
　　风清客襟开，月来琴柱促。
　　寂寂方丈间，超然出尘俗。
　　长令形迹忘，奚用事溪谷。
　　【姑苏台】
　　夜有昃题月，朝有出栋云。
　　高台伫歌舞，罗绮何纷纷。
　　吴月常从越山起，越花却种吴宫里。
　　眼前不尽西子欢，安用穷观三百里。
　　兴亡不自由，春草生铜沟。
　　惟有横山色，空带蛾眉羞。
　　杏魂想像朝云庙，绿泥绣断金燕头。
　　朝云灭，金燕冷，夕阳满地青枫影。
　　【清凉台】
　　清凉寺里清凉台，交岩互磴青崔嵬。
　　扬子江边白鹭洲，白云红叶长悠悠。
　　都门莲已落，蝉声满城郭。
　　跻跳丹霞端，乾坤忽开拓。
　　霸陵黄屋翔青云，钟山紫气何纷纷。
　　秦淮水接建章宫，铜沟亦与寒潮通。
　　层楼累阁分朱邸，主第侯家相对起。
　　琼台砌断金沙路，秋千亦在青槐里。
　　翡翠常衔苏合香，鸳鸯只浴胭脂水。
　　繁华转伤心，今古多升沉。
　　六代既冥漠，南唐亦安寻。
　　水晶宫殿野棠开，千门万户生秋阴。
　　四望何茫然，忽建城头羽。
　　帆从采石来，烟分历阳树。
　　遥川动霁景，碧草灭江渡。
　　衔杯不尽江南情，与君仗剑歌升平。
　　【捣衣篇】
　　夜迢迢，草白露，寒衣未曾絮。碧杵白玉床，桂花新水香，长廊曳屟踏月光。莎鸡出户萤入房，金井梧桐生夜凉。凉风起，声转促，绣阁琼窗灭红烛。凄凄玉关情，秋来乱心曲。乱心曲，其奈何？银河咫尺愁风波，何况桑乾道路多。
　　【尊中有明月歌】
　　尊中有明月，琴上有素弦。
　　美人能弹客能饮，玉壶正傍花枝边。
　　皓齿对婵娟，清辉相共怜。
　　红颜笑桃李，独立无比妍。
　　月不常圆花易落，蛾眉却怕秋霜薄。
　　良会难，须行乐，为君高歌劝君酌。
　　酌未终，歌转哀，金壶银箭急相催。
　　春光今夕争时刻，倾尽车渠三百杯。
　　【由大观亭历观音阁仙释二院并胜因得纵览江上】
　　朱栏控带青璧烟，碧峰浮出丹枫颠。
　　东方铃铎西方磬，轻霞淡照横江天。
　　南厓高，北厓俯，群峰奔走如龙虎。
　　千寻巨石连空来，断处曾经巨灵斧。
　　天池阔，汤谷长，秋虹万里横苍茫。
　　渔舟尾挂金连环，鸳鸯飞出蒹葭霜。
　　浔阳潮有无，白帝在何处？
　　回望吴天雁，南翔又西翥。
　　孤帆远映青空来，绿树横分半江去。
　　重沙复岸束复张，鲸鳄横斜失依据。
　　海月缘沙生，珠子随潮来。
　　残阳尚悬壁，素魄先临台。
　　仙家瑶草九月寒，远公石上三花开。
　　燕子矶头饮牛客，偶来莫使世人猜。
　　青山对酒谁为主，惟有箫声晚自哀。
　　【覆舟山临望】
　　覆舟山头霁景明，长松落落崖石平。
　　回峦秀岭低复昂，传闻此地为台城。
　　南望建章宫，佳气何郁葱。
　　秦淮树中流，遥与宫门通。
　　城中万井如棋画，杨柳烟中分紫陌。
　　内园兰桂浮温香，戚里池台荡朱碧。
　　凤皇楼阁无处寻，临春结绮作梵林。
　　樽前却是乐游苑，市朝更改成古今。
　　登临易头白，衔杯落江日。
　　回望北湖烟，蝉鸣树萧瑟。
　　秋波惨淡荷芰花，玉凫锦鸡踏浪霞。
　　西曹已鸣马，东署复报衙。
　　冥冥壶底月，寂寂城头鸦。
　　停琴送尽飞鸿影，引领天边不见家。
　　【桑乾河】
　　桑乾八月寒，胡中射生早。
　　弯弧决封牛，群氐醉眠草。
　　白登山头熊夜啾，胡人火猎无时休。
　　并州小儿惯厮杀，夜半窃得丁零头。
　　左手接飞鸢，右手挟双矛。
　　马上吹胡笳，扬鞭入朔州。
　　嫖姚帐前交首级，但问几颗能封侯。
　　吁嗟！死士在边不用忧。
　　【春日鸡鸣寺】
　　江南杨柳空青青，江边路好无人行。
　　不知烂熳花何处，空听嘤嘤竹里声。
　　钟山王气连宫禁，台城佳树郁春晴。
　　独领风烟无饮兴，晚来吹笛最分明。
　　【秋千怨】
　　丹楯朱千傍花砌，青丝流苏两头系。
　　葡萄结束相思带，玉钗斜挽盘龙髻。
　　对对来寻花下绳，双双去作云间戏。
　　难销寂寂玉楼情，可惜青青芳草地。
　　玉楼易断肠，芳草令心乱。
　　空上秋千架，春愁未曾断。
　　【蛱蝶篇】
　　西园蝶，丛丛映花叶。
　　十五佳人二八妾，鸳鸯带长芳草贴。
　　妾面如花步轻捷，粉蝶纷纷上眉颊。
　　长安踏青天气和，千丛万丛情绪多。
　　蹴得游丝落钗翠，牵来草露湿衣罗。
　　游丝乱，草露长，美人欲行空断肠。
　　绿潭紫涧回花房，银钱琐碎杂柘黄。
　　飞入桃李花，落地亦成香。
　　花落留胭脂，蝶香无断时。
　　相邀入罗扇，起舞颦蛾眉。
　　蛾眉转低草转碧，日暮江天欲何适。
　　梁园应有未归人，章台岂少思家客。
　　思家未归春已残，悠悠蛱蝶空合欢，
　　芳草年年成永叹。
　　【北门晓行】
　　烛下银塘流水长，马前山色晓苍苍。
　　朱楼未灭明河影，碧城已动晨曦光。
　　鸡唱悠悠度禁邸，萤飞点点刺衣裳。
　　三年游子离乡思，阊阖门高露早凉。
　　【花村草堂为李子原承歌】
　　新河渺渺枫桥浦，百花丛中有香土。
　　书生卜馆面西山，十里青溪抱东户。
　　青溪抱东户，水鸟群无数。
　　前朝胜境开华洲，今代书声读芳杜。
　　南峰高，北峰俯，日日飞云挂窗庑。
　　上沙水，下沙土，翠波粼粼织成组。
　　我昔投宿堂背楼，前村夜过清明雨。
　　千岩发彩流朝霞，茂苑腾光荡碧宇。
　　樱笋烟笼文藻轩，幹緌岸送楼船鼓。
　　飞梁画槛盘彩虹，菡萏湖边女摇橹。
　　宵长忽递寒山钟，月落犹挥石床麈。
　　十年不上李子堂，金陵城边话江浒。
　　徒令风景形梦寐，何由复作花前舞？
　　题诗先寄花村主。
　　【诸友泛舟石湖还次治平】
　　水气连山霭，晨游夕未穷。
　　烟中悬涧暝，天畔蹑云空。
　　新月在潭底，百花燃镜中。
　　竹房禅榻隐，处处爱山翁。
　　【发胥口达包山】
　　秋水连空凫鹜长，沧洲菰米饭初香。
　　地宽不辨帆来影，云起遥疑石上房。
　　青壁常含芝草秀，朱包新染橘林霜。
　　年年佩剑嗟游子，莫笑南山豆尽荒。
　　【野兴】
　　落日爱人影，鸟鸣山谷长。
　　逢僧溪上月，饮客竹间床。
　　得雨瓜先落，迎霜橘早香。
　　开门三万顷，随意饮沧浪。
