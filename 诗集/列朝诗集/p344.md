<!-- { "loadSidebar": true } -->
　　当时射日亏犹在，何事无能近月中。
　　（杨用修云：滇中诗人兰廷瑞，杨林人也。余过其家访遗稿，仅得数十首。）
　　◎补人
　　☆程御史启充（一首）
　　【塞下曲】
　　黑龙江上水云腥，女真连兵下大宁。
　　五国城头秋月白，至今哀怨海东青。
　　彭提学纲一首
　　【咏刺桐花】
　　树头树底花楚楚，风吹绿叶翠翩翩。
　　露出几枝红鹦武，（阙）
●丙集第十六
　　韩参议邦靖三十七首
　　【弄玉篇】
　　南天鹏海飞难尽，北极鳌峰镇不摇。
　　玄圃三山金作殿，青溪百仞玉为桥。
　　千春翠树玄霜落，九夏洪厓紫雪飘。
　　桃花零乱常迷路，彩凤翩翩不易招。
　　十年不得青鸾信，一旦还吹碧玉箫。
　　窗前度曲通真诀，灶下修丹悟浪烧。
　　飘飘翠袖空中举，白日于飞作仙侣。
　　骑鹤双双阆苑来，乘虬两两天台去。
　　缑山初月似梳明，洛水清波杂佩声。
　　云车并驾朝王母，霞帐联丝伴许琼。
　　人间沧海尘将满，天上朱桃果未成。
　　弱水圜州三万里，方壶绝顶九千坪。
　　飞去飞来烟雾里，为雨为云朝暮行。
　　翡翠兰苕不独栖，玉杯金案学齐眉。
　　岂知宝殿嫦娥怨，翻笑银河织女思。
　　同是神仙不同乐，掩泪年年伤寂寞。
　　玉指终朝虚度机，金圭往岁空餐药。
　　不如且斫潇湘竹，相随共奏鸾凰乐。
　　【探莲曲】
　　江南七月莲花开，江上女儿采莲来。
　　桃颊双垂映秋水，菱歌一曲望春台。
　　春台一望隔千山，征客秦关更楚关。
　　妾意如舟元不定，郎行似水何时还。
　　若耶溪，云门岛，江水何茫茫，江风何浩浩。
　　暮雨朝云江上楼，春兰秋蕙江边草。
　　远树千重属目频，归帆一片忧心捣。
　　一片归帆望不来，谁家箫鼓画船开。
　　还看柁底鸳鸯宿，又见樯头鸿雁回。
　　一溪还一曲，采莲采未足。
　　水清石磊磊，采莲意已怠。
　　越女长歌不肯休，吴姬辍棹犹相待。
　　去年侬采莲，今年莲复采。
　　年年江上花朵鲜，岁岁花中苦心在。
　　中有苦心君不知，请君但看并头枝。
　　可怜片片同心蕊，但作悠悠藕内丝。
　　官道采桑劳妾身，西湖采莲伤妾神。
　　云窗织罢愁长日，烟屿歌残望远人。
　　远人不可见，且唱采莲歌。
　　桂楫兰桡下极浦，青楼朱箔此山阿。
　　芙蓉苑外金鞍度，杨柳堤边玉骑过。
　　红尘驻马非无意，白露沾裳将奈何。
　　将奈何，采莲归，明月前溪一镜飞。
　　珠翠绮罗纷照耀，吴讴越吹相因依。
　　明年倘若莲花发，荡子关山莫更违。
　　【玄明宫行】
　　长安送客城东道，柳叶杨花春正早。
　　玄明宫前下马时，一片烟光长萋草。
　　宫中道士邀我入，素果清茶日未昃。
　　白河东下楚城西，指点湖山三叹息。
　　正德三年与四年，刘瑾专权斧扆前。
　　可怜帝主推心腹，纵有丘张岂比肩。
　　帷幄空多戚里恩，论思无复侍臣尊。
　　千官尽走东河下，庶政全归左顺门。
　　震主倾朝不自知，回天转日更谁疑。
　　金貂满座衔恩日，朱绂升堂颂德时。
　　翻嫌仇李光荣薄，却笑曹侯意气卑。
　　谋生意拙还谋死，更起玄明作蒿里。
　　甲第侯王已莫伦，阴山将相那堪比。
　　土石西山半欲摧，栋梁南国万牛回。
　　虚阁平临金阙杪，假山下指凤城隈。
　　琪花瑶草寻常得，万户千门次第开。
　　千门万户谁甲乙，玄明之宫推第一。
　　金碗常思埋甲盾，铜驼不解生荆棘。
　　自古威权不到头，九重一怒罪人收。
　　几人烈焰俱灰灭，一旦冰山作水流。
　　冰山烈焰事俱非，座上门前客尽稀。
　　须臾蔓草萦枯骨，宛转佳城属羽衣。
　　门掩宫河十里长，山藏陇树一千行。
　　今古谁存三尺土，奸雄空作百年忙。
　　春风有客时双入，寒食何人奠一觞。
　　卧牛不得归岗势，怨鹤空闻绕夕阳。
　　夕阳漠漠鹤归迟，却忆玄明全盛时。
　　千人举杵万人和，九仞为台十仞池。
　　雨露霜霾归喜怒，层青丹碧岂珍奇。
　　万民累足臣屏息，四海离心主不知。
　　从来偏重多忧患，自古末流难障捍。
　　东京政事三公缺，阉宦专权祸尤烈。
　　正统王振擅权时，先朝李广亦恣雎。
　　只今不独刘瑾盛，帝主旁前安可知。
　　倚社难熏古如此，操刀必割谁能已。
　　三穴那能穷帝旁，万机况复归司礼。
　　救枉扶偏本不同，更张琴瑟始成功。
　　还期圣主思前事，莫遣玄明有别宫。
　　【南山有虎北山有鸟行寄对山康先生】
　　南山有虎不避贤，君乃以手摩其颠。
　　北山有鸟文彩鲜，君之毛羽何翩翩。
　　昔人曾忌直如弦，况有高才朝士前。
　　时若怜才更容直，请子横飞上九天。
　　【长安宫女行】
　　长安城头夜二鼓，力士敲门称太府。
　　为道君王巡幸势，选取娇娥看歌舞。
　　应酬未得话从容，阶除早已人三五。
　　仓皇便欲将我行，那肯相留到天曙。
　　平昔娇痴在母傍，黄昏不敢出前房。
　　如今却向何处去，似堕渊海身茫茫。
　　四更未绝五更连，父母相随太府前。
　　顷刻回头同伴至，亦有爷娘各惨然。
　　虽同闾里不曾亲，那得相逢及此辰。
　　清泪俱含未妆面，愁魂不附欲倾身。
　　天明却转双轮疾，送我城东坐官室。
　　生来虽在咸宁城，目中谁识京兆驿。
　　已看闺阁隔重天，乍度昏朝似千日。
　　中有数人不甚愁，问之乃是勾栏流。
　　平生谑浪轻去住，却说能观五凤楼。
　　望承恩宠心虽别，思到家乡泪亦流。
　　才言欲去去何忙，翠幕油车已道傍。
　　少小生离还死别，傍人见我空徬徨。
　　娇怜姊妹不得诀，父母送我浐水阳。
　　相看痛哭各舍去，此时欲断那有肠。
　　城里家家锦绣帘，我辈姿容岂独妍。
　　东家有女如花萼，旦入黄金名已落。
　　西家有女如玉莹，夜剪乌云晨不行。
　　我辈无钱兄弟劣，坐使芳年成诀别。
　　渡河渡渭还渡汾，千山历尽雪纷纷。
　　江流山馆猿常哭，叶落邮亭雁屡闻。
　　自从堕地谁窥户，此际无家却望云。
　　迢迢千里还岁穷，大同才得到行宫。
　　常言朝见何曾见，深院萧萧尽日封。
　　当今天子说神武，时向三边乘六龙。
　　近时双跸驻榆塞，不知何日来云中。
　　转眼还成正月末，忽然大驾还沙漠。
　　见说天坛礼未修，还兼太庙春当禴。
　　京师暂欲驻鸾旗，属车还载蛾眉归。
　　却向豹房三四月，欲近龙颜真是稀。
　　宫中景色谁曾见，宫外杨花徒扑面。
　　有眼但识鸳鸯瓦，有身那到麒麟殿。
　　凤舟时泛西海渚，采莲不唤如花女。
　　鸾驾常操内教场，何曾汤火试红妆。
　　茶饭每排新寺里，不用明眸兼皓齿。
　　空有娼家色艺高，随人望幸亦徒劳。
　　宫花枉自羞妆面，御柳何人斗舞腰。
　　君王不御人转贱，尽日谁来问深院。
　　日给行粮米半升，大官空有珍羞馔。
　　旁人见我入天阍，谓我将承帝主恩。
　　岂知流落还愁恨，荣宠何曾但泪痕。
　　妾家虽贫未甚贫，丝麻布帛亦遮身。
　　有时亦绣鸳鸯枕，翠线金针度一春。
　　一春鸾镜不停妆，机杼言忙苦不忙。
　　寒食清明邀等伴，银钗罗髻亦风光。
　　父母如同掌上珠，去年才许城东夫。
　　乘龙跨凤虽未必，并宿双栖亦不孤。
　　百年光景谁曾见，一旦荣华土不如。
　　当时同辈闻我说，珠泪人人落双颊。
　　亦有因缘与恩爱，谁无父母同家业。
　　可怜抛却入君门，九夏三秋那可言。
　　风雨苑深同白昼，星河楼浅共黄昏。
　　我曹岂是无倾国，闻道君王不重色。
　　宫禁幽深谁不知，踪迹民间颇堪测。
　　汉家多欲称武皇，玄宗好色闻李唐。
　　卫氏门前夸揖客，杨钊海内无三郎。
　　主上今来十四年，刘瑾朱宁并擅权。
　　往时势焰东厂盛，近日威名游击偏。
　　丘张谷马纷纷出，那有皇亲得向前。
　　又闻亲受于永戒，大荤不御思长年。
　　更宠番僧取活佛，似欲清净超西天。
　　君王贱色分明是，那用当时诏旨传。
　　当时陕西有廖大，此事恐是兹人专。
　　滔天罪恶思固宠，逢迎却乃进婵娟。
　　去年毡帐云钦取，狗马年来俱奉旨。
　　何曾竟有君王诏，此曹播弄常如此。
　　自从陕西有斯人，灾祸年来何太频。
　　闾里已教徒赤壁，闺闱还遣闭青春。
　　青春零落不须论，别有凄凉难具陈。
　　同来女伴元不少，一半已为泉下尘。
　　妾身虽在那常在，沟渠会见骨如银。
　　谁家愿作朝天户，此世空为堕地人。
　　中朝高官气如虎，朝廷有阙争拾补。
　　近时叩阙谏南巡，何不上书放宫女。
　　先朝罢殉有故事，万一官家肯相许。
　　【中秋同何大复望月】
　　燕地中秋月，仍看此度明。
　　照人愁白发，为客叹浮名。
　　空阔无霄汉，清光接楚城。
　　中原有战士，今夕最关情。
　　令节他乡酒，关山独夜情。
　　看花秋露下，望月海云生。
　　碧汉通槎近，朱楼隔水明。
　　南飞有鸿雁，作意向人鸣。
　　【病中送人入陕】
　　渭水潼关北，吾亲舍在兹。
　　君行须此路，我往未知期。
　　但报平安日，休言疾病时。
　　丈夫怜少子，恐遣鬓成丝。
　　【忆马百愚】
　　雨雪思良友，深杯复此斟。
　　风烟迟暮岁，关塞别离心。
　　岸柳行将发，宾鸿去益深。
　　祁寒劳抚字，或恐废高吟。
　　【饮兴隆寺分韵】
　　万里烟城暮，相逢老衲衣。
　　盘餐无肉食，生计有柴扉。
　　病骨春仍健，浮名静觉非。
　　纷纷明日事，潦倒夜深归。
　　【闻雁】
　　鸣雁萧萧下，寒灯故故明。
　　角声传细雨，云色渡高城。
　　兄弟无书信，乾坤有甲兵。
　　秋风归未得，见尔不无情。
　　【云中九月八日同张年兄字川登高】
　　佳节明朝是，边寒花未开。
　　愁心看极塞，乡思上高台。
　　对酒清笳咽，当歌白雁来。
　　天涯难会面，风雨复相催。
　　【忆马侍御】
　　浊酒对清夜，停云怀古人。
　　才高翻不偶，多难转相亲。
　　鸿雁看南国，风云望北辰。
　　莫因秋节至，伤尔别离神。
　　【关中（二首）】
　　不得秦中信，今传关内兵。
　　饥荒失抚御，盗贼遂纵横。
　　渭北何由定，商南岂可行。
　　不知今日将，谁是汉长城。
