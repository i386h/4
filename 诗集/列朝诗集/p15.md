<!-- { "loadSidebar": true } -->
　　毛芒散纤叶，旖旎怯朝日。
　　芳菲挺众卉，辛美更无匹。
　　况能已疝瘘，兼理肠胃疾。
　　种之近庭阶，离离看新茁。
　　驱童斩竹枝，扶植待秋实。
　　常恐风雨恶，摧折伤弱质。
　　蒺藜生道傍，延蔓何绵密。
　　岂无荷锄人，夕薙旦已出。
　　上天意何如，感叹靡终毕。
　　松柏多斧斤，山林日萧瑟。
　　【北上感怀】
　　倦鸟思一枝，枥马志千里。
　　营营劳生心，出入靡定止。
　　伊余朽钝材，懒拙更无比。
　　才疏乏世用，嗜僻惟书史。
　　虽非济时具，颇识素餐耻。
　　既怀黎民忧，妄意古人企。
　　宁知乖圆方，举足辄伤趾。
　　尘埃百病侵，贫窭万感累。
　　艰难幸息肩，迟莫窃所喜。
　　明时登骥騄，驽马但垂耳。
　　自非冀北姿，莫羡追风驶。
　　便欲解衣冠，躬耕向桑梓。
　　终怀葵藿恋，不慕沮溺诡。
　　潜阳动原隰，白日暧兰芷。
　　埘鸡戒晨明，客子驾行李。
　　萦纡越巘崿，浩荡涉风水。
　　淹留具区北，信宿沧江圯。
　　维时连年歉，道路多流徙。
　　官司职抚字，黔首皆赤子。
　　陈红太仓米，丰年所储偫。
　　为民备乏困，朝廷岂私此。
　　推余补不足，兹实王政始。
　　臣子宜奉承，天威不违咫。
　　奈何簿书曹，暴慢蔑至理。
　　苟云出纳吝，当闵觳觫死。
　　呜呼草莽露，惨恻沟渎委。
　　闻之犹鼻酸，见者宜颡泚。
　　逾淮入大河，凄凉更难视。
　　黄沙渺茫茫，白骨积荒藟。
　　哀哉耕食场，尽作狐兔垒。
　　太平戢干戈，景物未应尔。
　　意者斯人徒，纵欲扰天纪。
　　鬼神赫震怒，咎戾良有以。
　　去年人食人，不识弟与姊。
　　至今盗贼辈，啸聚如蜂蚁。
　　长戈耀白雪，健马突封豕。
　　岂惟横山泽，已敢剽城市。
　　途行绝稀少，空车但墙倚。
　　身行须结集，一寐四五起。
　　牧民岂无人，司寇亦有氏。
　　阵车不驱驰，大田无耒耜。
　　邦家禄食恩，岂为臣奉己。
　　山东古要地，燕赵犹唇齿。
　　况兹南北冲，津梁通远迩。
　　属当全盛时，四海同一轨。
　　庙堂多稷契，振举无遗弛。
　　勿云疥癣微，不足成疮痏。
　　滔天起滥觞，炎冈发星烜。
　　虞朝有分北，汉庭烦直指。
　　农夫植嘉谷，所务诛稂秕。
　　耕耘苟失时，雨露空沾洒。
　　威怀岂异任，守令职非痺。
　　端能慎黜陟，此辈何足弭。
　　故乡隔山川，前途塞荆枳。
　　青徐气萧索，河济俱泥滓。
　　痛哭贾生狂，长叹漆室悝。
　　何当天门开，清问逮下里。
　　【过东昌有感】
　　夜发高唐湾，旦及东昌郭。
　　乔树拂疏星，霜飞月将落。
　　仰观天宇清，平见原野廓。
　　白杨号悲风，蔓草杳漠漠。
　　但见荆棘丛，白骨翳寒箨。
　　圣道悬日月，斯人非虺蝁。
　　教养既迷方，欲炽性乃凿。
　　展季骨已朽，清风散藜藿。
　　弦歌灭遗音，茧丝尽笼络。
　　鸱啸魍魉凭，螽鸣草虫跃。
　　遂令一变姿，化为跖与蹻。
　　况闻太行东，水旱荐为虐。
　　饥氓与暴客，表里相倚着。
　　赈恤付群吏，所务惟刻削。
　　征讨乏良谋，乃反恣剽掠。
　　坐令参苓剂，翻成毒肠药。
　　今年秋租登，行止稍有托。
　　余波尚披頠，未敢开一噱。
　　但恐习俗成，何由返初昨。
　　藩宣有重寄，胡不慎远略。
　　往者谅难追，来者犹可作。
　　歌诗附里谣，大猷希圣莫。
　　【晨诣祥符寺】
　　上马鸡始鸣，入寺钟未歇。
　　草际起微风，林端淡斜月。
　　僧房湛幽寂，假寐待明发。
　　松径断无人，经声在清樾。
　　【发安仁驿】
　　鸡鸣发山驿，天黑路弥险。
　　烟树出猿声，风枝落萤点。
　　江秋气转炎，嶂湿云难敛。
　　伫立山雨来，客愁纷冉冉。
　　【初食槟榔】
　　槟榔红白文，包以青扶留。
　　驿吏劝我食，可已瘴疠忧。
　　初惊刺生颊，渐若戟在喉。
　　纷纷花满眼，岑岑晕蒙头。
　　将疑误腊毒，复想致无由。
　　稍稍热上面，轻汗如珠流。
　　清凉彻肺腑，粗秽无纤留。
　　信知殷王语，瞑眩疾乃瘳。
　　三复增永叹，书之遗朋俦。
　　【早发建宁至兴田驿】
　　鸡鸣戒晨装，上马见初日。
　　露泫叶尚俯，雾重山未出。
　　客途得霁景，缓步非纵佚。
　　矧兹岁有秋，高下俱颖栗。
　　牛羊散原野，鹅鸭满阡术。
　　怀抱既夷旷，神情自清谧。
　　寒花蔓篱落，候虫响蒙密。
　　霞标青枫林，雪绽乌桕实。
　　幽览虽云遽，佳趣领已悉。
　　我行固无期，况乃尘事毕。
　　【题朱孟章虞学士送别图后】
　　秋郊一杯酒，握手念将离。
　　落日照野水，凉风生树枝。
　　今朝重相忆，青山如旧时。
　　鬓毛非松柏，争得不成丝。
　　【在永嘉作】
　　高屋集飞雨，萧条生早寒。
　　我来复几时，明月缺已团。
　　浮云蔽青天，山川杳漫漫。
　　狐狸啸悲风，鲸鲵喷重澜。
　　孤雁号南飞，音声凄以酸。
　　顾瞻望桑梓，慷慨起长叹。
　　愿欲凌风翔，惜哉无羽翰。
　　中夜百感生，展转不遑安。
　　枯荷响西池，槁叶鸣林端。
　　寥寥天宇空，冉冉时节阑。
　　举俗爱文身，谁识章甫冠。
　　河流未到海，平陆皆惊湍。
　　旗帜满山泽，呜呼行路难。
　　【癸巳正月在杭州作（二首）】
　　徘徊西湖上，怆悢有所思。
　　所思不可见，涕泪下沾衣。
　　死生一瞬息，逝者安可追。
　　狼曋信君子，李陵非男儿。
　　碬铁当用椎，析薪当用斧。
　　拔蓼而植荼，去辛还得苦。
　　峨峨九阳门，卫以豹与虎。
　　微微蝼蚁忱，郁郁不得吐。
　　【登卧龙山写怀二十八韵】
　　暮春时雨余，原野皆秀色。
　　流云暧芳甸，惠风畅轻翼。
　　公馆倦低垂，崇冈缅登陟。
　　山川纠纷错，疆畎互纡直。
　　凄凉神禹穴，逼昚句践国。
　　玉简惣玄缄，铜牛启雄德。
　　霸气浩江河，王风散荆棘。
　　感今情轸郁，怀古心怆恻。
　　东溟尚波涛，中原未耕织。
　　无能事萧曹，妄意追契稷。
　　蹇产魂屡迁，逶迟足犹侧。
　　良辰复几何，白日忽中昃。
　　周流睨圆方，俯仰观动植。
　　有水必趋东，无星不拱北。
　　宗社固神灵，至尊实恭默。
　　殷土伐鬼方，尚期三年克。
　　苗顽负险阻，终竟膺窜殛。
　　天戈向无前，况乃诛鬼蜮。
　　窃闻海滨民，决眦疾狂慝。
　　荷殳思一奋，所惧官未识。
　　朝廷鉴往辙，中自诛贪愎。
　　主将敦书诗，志士愿尽力。
　　诸公总英俊，矫矫百夫特。
　　愚生谅疏拙，千虑冀一得。
　　农人奉壶浆，迟尔殄蟊贼。
　　采薇戒怀归，伐檀惭素食。
　　白云在青天，可望不可即。
　　浩歌《梁甫吟，忧来凭胸臆。
　　【赠柯遂卿一首（并序）】
　　（今年夏四月，余至台，闻柯遂卿抗言释诬囚事，甚异而伟之。夫天下之大，岂无慷慨激烈之士见义而勇为之者哉？其作也非有私，其进也非有求，触于其心，形于其言，发于其言，信于其事，可不谓之大丈夫哉！惜其晦而弗彰也，于是乎为之诗曰：）
　　雷霆蛰神威，妖蜃跃海滨。
　　将军战败死，玉帐空无人。
　　腥涎之所被，蛭螾皆蛇鳞。
　　天弧不张弦，民情曷由申。
　　县购亦令典，奉行在明仁。
　　谁令奸宄徒，并缘逞顽嚚。
　　俄然齿发躯，化作豺狼身。
　　剽金既无畏，况复枉平民。
　　壮哉柯夫子，义气冲九旻。
　　曳裾公府门，抗论回星辰。
　　坐令霜雪间，朽骨生阳春。
　　睨视夸毗儿，精魂散飞尘。
　　我忽耳闻之，肝胆张轮困。
　　安得似卿辈，落落千百人。
　　出应休明时，翊赞皋陶臣。
　　旌别鸾与枭，再使权衡均。
　　上天意茫茫，感叹空悲辛。
　　【赠周宗道六十四韵】
　　天弓拨其弦，平地跃虎狼。
　　腥风扇九泽，浊雾干太阳。
　　琐琐蚊与虻，亦沸如蜩螗。
　　帝阍隔蓬莱，弱水不可航。
　　蝼蚁有微忱，抑塞无由扬。
　　遥遥草茅臣，恕切忠愤肠。
　　披衣款军门，披腹陈否臧。
　　曰走居海隅，诗书传世芳。
　　感荷帝王恩，禄食厕朝行。
　　走身非己躯，安得缄其肮。
　　走有目击事，敢布之庙堂。
　　永嘉浙名郡，有州曰平阳。
　　面海负山林，实维瓯闽疆。
　　闽寇不到瓯，倚兹为保障。
　　官司职防虞，当念怀善良。
　　用民作手足，爱抚勿害伤。
　　所以获众心，即此是仞墙。
　　奈何纵毒淫，反肆其贪攘。
　　破廪取菽粟，夷垣劫牛羊。
　　朝出系空橐，暮归荷丰囊。
　　丁男跳上山，妻女不得将。
　　稍或违所求，便以贼见笺。
　　负屈无处诉，哀号动穹苍。
　　斩木为戈矛，染红作巾裳。
　　鸣锣撼岩谷，聚众守村乡。
　　官司大惊怕，弃鼓撇旗枪。
　　窜伏草莽间，股栗面玄黄。
　　窥伺不见人，喘汗走伥伥。
　　可中得火伴，约束归营场。
　　顺途劫寡弱，又各夸身强。
　　将吏悉有献，欢喜赐酒觞。
　　杀贼不计数，从横书荐章。
　　民情大不甘，怨气结肾肠。
　　遂令父子恩，化作虿与蝗。
　　恨不斩官头，剔骨取肉尝。
　　累累野田中，拜泣祷天皇。
　　愿得贤宰相，飞笺奏岩廊。
　　先封尚方剑，按法诛奸赃。
　　择用忠荩臣，俾之提纪纲。
　　弯弧落鸱枭，薙棘出凤凰。
　　尚可存孑遗，耕稼纳官仓。
　　失今不早计，如水决堤防。
　　而后事堙筑，劳费何可当。
　　走闻疽初生，灼艾最为良。
　　焮成施剜割，所忧动膏盲。
　　边戎大重寄，得人则金汤。
　　龚遂到渤海，盗贼还农桑。
　　张纲入广陵，健儿跪如羊。
　　苟能任仁智，勿使憸邪妨。
　　孟门虽险艰，可使成康庄。
　　走非慕爵赏，自鬻求荐扬。
　　痛惜休明时，消息无其方。
　　又不忍乡里，鞠为狐兔场。
　　陈词未及终，涕泣下滂滂。
　　旁观发上指，侧听心中伤。
　　天路阻且修，不得羽翼翔。
　　可怜涸辙鱼，待汲西江长。
　　况有蛟与虬，磨牙塞川梁。
　　旄丘靡与同，载驰徒慨慷。
　　严冬积玄阴，天色惨以凉。
　　众鸟各自飞，孤鸾独徬徨。
　　冥冥雁山云，木叶殷清霜。
　　子去慎所过，我亦行归藏。
