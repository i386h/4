<!-- { "loadSidebar": true } -->
　　西风无限意，吹尽送归人。
　　落叶萧萧路，秋风湖上波。
　　到家红树少，不怨客愁多。
　　陈邦瞻
　　江南九月霜暗飞，秋光春色两依稀。
　　万树欲丹疑湿雾，千山如醉带斜晖。
　　画史含情拂轻缟，解作秋妍秋不老。
　　自识晴云慕锦林，莫疑赤烧连衰草。
　　此时游客正天涯，此际离肠忽忆家。
　　听绝啼莺娇映绿，愁看飞鹜齐落霞。
　　闽天杳杳接江路，酒罢送君从此去。
　　想得遥窥荔子丹，尚疑题叶销魂处。
　　王嗣经
　　秋山何处无红树，君归独向秋山去。
　　霜锦千章照客衣，林霞一片随行屦。
　　几曲云林到武夷，幔亭高处坐题诗。
　　南天气暖无冰雪，直到春花忆此时。
　　白门新社二十一人
　　杜山人大成二首
　　【柳】
　　千株杨柳翠逶迤，袅袅烟丝风细搓。
　　莺啭市桥牵客思，马嘶官道促骊歌。
　　水边腻欲堆金缕，花外轻堪度玉梭。
　　汉苑隋宫俱寂寞，古堤草满夕阳多。
　　【书愁】
　　愁多奈可度残春，浮世荣枯总未真。
　　细雨梦中憔悴质，落花影里寂寥人。
　　山僧乍见仍怜瘦，野鹤长随不厌贫。
　　独抱遗经卧空谷，恐妨容鬓涅缁尘。
　　方处士登七首
　　【次陈荩卿生辰述怀】
　　不屑投时好，年光寄薜萝。
　　著书人借读，种竹鸟飞过。
　　有兴诗筒满，无钱酒债多。
　　丹枫与湖水，相映醉颜酡。
　　【顾懋高移居】
　　卜筑城隅地，无营闲读书。
　　移花红雨堕，洗竹翠云新。
　　帘卷迎初燕，樽开款故人。
　　闭门题句好，未是虎痴贫。
　　【晚坐】
　　日入群动息，萧然坐草堂。
　　树暝晚烟合，花收夕露凉。
　　白发催年暮，青灯照夜长。
　　林端新月出，松影过邻墙。
　　【自述】
　　人生各有志，而今得遂初。
　　但挥池上墨，不简案头书。
　　山云茶屋暖，海月竹窗虚。
　　香巷多芳草，春风吹敝庐。
　　【偶成】
　　昼长山更寂，无客到柴扉。
　　诗成一叶落，酒醒孤云飞。
　　推窗竹子瘦，把钓鱼儿肥。
　　参透穷通理，谁言吾道非。
　　【秋晚】
　　秋晚行堤上，书声在茅屋。
　　月出不逢人，风来弄修竹。
　　【春日漫兴】
　　悬岩绝壑春云满，亭子无人鸟自啼。
　　昨夜雨飞寒未解，桃花零落石城西。
　　胡布衣宗仁一十九首
　　【立秋后夜起见明月】
　　深夜见明月，渐低西南隅。
　　光华射虚檐，照我床头书。
　　开函见细字，历历如贯珠。
　　老眼未能读，惆怅坐庭除。
　　风生梧叶鸣，光景殊萧疏。
　　昨方入秋序，清凉便有余。
　　【黄鸟日来啼】
　　黄鸟弄美响，日啼檐间树。
　　檐树多佳阴，覆我庭前路。
　　主人懒出门，坐卧送宵曙。
　　若云此中非，黄鸟亦应去。
　　【晓闻寒鸟兼呈远客】
　　霜林栖鸟冷，曙听语檐间。
　　争盼朝暾出，移羽就其暄。
　　篱外犬忽吠，有客至我门。
　　问客何能早，云从远道还。
　　命仆烧松火，炊黍慰劳烦。
　　而我尚慵卧，见客生愧颜。
　　【闲居寄友】
　　家住青溪曲，春深花竹迷。
　　君来若相问，直过石梁西。
　　屋壁峰阴合，门篱槿叶齐。
　　萧然半迂事，课水灌园畦。
　　【林茂之新居】
　　客舍何常定，三年迹屡迁。
　　今来营一室，形胜石门前。
　　地僻幽岩列，池平野水连。
　　知余日相过，短榻不须县。
　　【岁暮送姚园客自白下往吴越】
　　逼岁难禁出，白门犹客中。
　　寒生夜山雪，晴卜曙江风。
　　花落竹堂静，烟消石屋空。
　　并州望音信，莫久滞邮筒。
　　【夜坐】
　　篝灯常独坐，瀹茗与摊书。
　　残月半窗白，寒星彻夜疏。
　　不眠增昼短，延漏惜冬余。
　　此意自终古，中怀未忍虚。
　　【园家】
　　茅屋野人家，种桑还种麻。
　　翠畦飞乱蝶，红药报孤花。
　　苏旱望新雨，卜晴占暮霞。
　　闲时留客坐，酒向坞西赊。
　　【春晚喜晴】
　　高树风疏欲散阴，坐来爽气渐能深。
　　渚云乍去犹拖水，山月初生不过林。
　　有鹤日闲眠古石，无人时到抱清琴。
　　明朝双屐寻芳去，花坞乘春看翠岑。
　　【闻乌】
　　乌声谁喜闻，日啼白门树。
　　愁来删树枝，认得白门路。
　　【闻蛩】
　　秋夜寒蛩语，凄凄孤月明。
　　空床自难寐，不但百愁生。
　　【坐月】
　　明月为我至，终夜与徘徊。
　　犹恐双扉启，清光欲去来。
　　【桃叶曲】
　　桃叶渡头桃叶春，家家桃叶斗妆新。
　　不知何处初来客，未省吴姬会笑人。
　　【郊行】
　　每出幽寻杖短藜，无穷胜事惬幽期。
　　村村野老柴门里，日对云山自不知。
　　【暮烟】
　　送客归来息树根，萧疏枫叶掩柴门。
　　暮烟未即全遮眼，犹露桥西一两村。
　　【郊行】
　　郊原负杖趣无穷，洞壑阴深细路通。
　　村雾浓来时变雨，江云飞处忽成风。
　　【雨后】
　　阴阴春日暖风轻，新水溪湾到岸平。
　　宿雨湿山深树暗，夕阳开浦远山明。
　　【茂之乞画楚山图余将游武林走笔戏答】
　　片帆已挂晓须开，无奈游情日与催。
　　欲画楚山青万叠，待余行看越山来。
　　【江上看山】
　　江上看山分外青，更怜山畔有云行。
　　因之认熟桥西路，孤杖无劳藉友生。
　　张秀才正蒙二十首
　　【雨夜宿王孟起山庄话旧】
　　山堂闻夜雨，隔牖洒长松。
　　渍草悲蛩语，浸苔冷鹤踪。
　　林喧和叶下，涧响杂村舂。
　　不倦连床话，怜君意转浓。
　　【秋日卧病溪上怀饶士骏】
　　偃卧青溪上，闲愁入病中。
　　露华侵夜簟，风子落秋桐。
　　白白千丝鬓，哀哀四壁蛩。
　　所期乘兴客，孤棹几时通。
　　【东郊】
　　东郊栖息久，老至谢逢迎。
　　秋雾沉山白，寒流拍岸清。
　　葛巾还自正，茅屋不须营。
　　小摘畦边菜，常留共友生。
　　【立秋夜溪闻笛有怀程孺文】
　　相思意不尽，迢递且登楼。
　　玉笛梅花夜，银床梧叶秋。
　　开帘片月上，傍水一萤流。
　　今日萧条色，怜君万里游。
　　【秋日王孟起山庄】
　　天末商飙起，家家闻捣衣。
　　砌虫经候响，篱豆及秋肥。
　　自是机心息，宁知世事违。
　　邻僧有高致，日暮扣岩扉。
　　【溪上秋思】
　　穷巷故人少，衡门暇日多。
　　凉风时着树，衰叶欲辞柯。
　　生事只如此，幽心谅匪它。
　　乃知溪上乐，把酒对渔蓑。
　　【秣陵馆夜对张山人】
　　秋风山馆夕，一榻近灯前。
　　共话忽深夜，相看非少年。
　　斗垂天末树，磷出雨余田。
　　亦有茅檐下，饭牛人未眠。
　　【秋日卧病】
　　隐几荒斋寂，深知偃卧情。
　　新方随药简，久病喜秋清。
　　掩径流云色，穿林响叶声。
　　无人见惆怅，白发一重生。
　　【江上早起有怀侯师之】
　　江流无日夜，客路渺东西。
　　雾接寒潮上，天连晓树齐。
　　闻虫思寂历，过雁惜书题。
　　何日长干道，烦君驻马蹄。
　　【溪上】
　　自识茅茨趣，风光合在兹。
　　柳青春雨润，山白晓云迟。
　　幽意居偏得，闲身懒更宜。
　　忘机溪上鸟，来往日无期。
　　【秋日即事有怀黄任甫】
　　开门凉气入，默默坐移时。
　　积雨逢初霁，斜阳照短篱。
　　交秋桐落早，闰月菊开迟。
　　朋好遥相忆，清尊何所期。
　　【冬日闲居二首】
　　僻居心远矣，闭户日萧然。
　　一水带寒月，孤村幕夕烟。
　　贫惟尊酒在，诗岂众人传。
　　却忆蒙庄子，冥搜内外篇。
　　夜永衾孤拥，檐深月半窥。
　　霜村鸡唱早，风树鹊栖迟。
　　旧社嗟摇落，新诗记别离。
　　挑灯坐不寐，无梦到天涯。
　　【秋日杂咏】
　　孤村秋雨暗，万井暝烟迷。
　　邻杵时飘响，林鸦不住啼。
　　茅茨惭野老，灯火对山妻。
　　因笑病庄舄，空劳楚执珪。
　　【江阁】
　　寂寂重扉掩，悠悠倦客情。
　　江深当五月，阁迥接层城。
　　细雨莺声润，微风水气清。
　　科头坐长日，讵羡世间名。
　　【夏至对雨柬程孺文】
　　堂开垂柳下，默默坐移时。
　　岁序一阴长，愁心两鬓知。
　　雨檐蛛网重，风树雀巢欹。
　　惆怅无人见，深杯空自持。
　　【初夏园林即事】
　　夏入园林好，欣逢霁景明。
　　药阑香醉蝶，柳岸绿迷莺。
　　道在心逾逸，情闲迹自清。
　　夕阳红欲尽，一抹暮山横。
　　【春暮淮上遣兴有怀恩公】
　　水漫秦淮旧钓矶，一竿每与俗情违。
　　垂垂密柳莺啼早，寂寂重扉客到稀。
　　绿暗桑林蚕叶老，青连药圃兔苗肥。
　　焚香欲就蒲团坐，钟磬沉沉隔翠微。
　　【溪上居】
　　小结衡茅避市喧，寒流觿觿抱孤村。
　　扉悬白板心犹远，几隐乌皮道自存。
　　傍岸渔舟分爨火，倚窗明月引开樽。
　　寂寥何限幽栖意，不识风光似陆浑。
　　【溪閤坐雨招胡国珍陈用甫二丈】
　　背郭衡门迥，栖迟一径幽。
　　隔帘风挟雨，虚阁晚生秋。
　　水鸟日堪狎，村醪客可留。
　　不嫌成简略，烦为过溪头。
　　周秀才晖八首
　　【春日移居六首】
　　只隔秦淮路，清幽与市分。
　　溪声数番雨，鹤梦几重云。
　　古研临池洗，名香扫石焚。
　　客来方坐定，鸟语恰殷勤。
　　蹇士何须赋，幽人不厌寻。
　　有时忽大笑，无事只长吟。
　　闻道晚知浅，结交贫觉深。
　　涧边芳草色，消尽一春心。
　　负郭久无田，幽居仅数椽。
　　绿尊堪累月，青镜不藏年。
　　客至渔樵半，狂来笑语偏。
　　周颙有猿鹤，尚在北山颠。
　　垂柳绿依依，烟萝护竹扉。
　　酒醒双燕语，病起乱花飞。
　　绣涩芙蓉剑，轻便薜荔衣。
　　转因贫与懒，渐觉昔年非。
　　最怜佳丽地，萧散惬幽情。
　　不著《潜夫论，无求处士名。
　　莺啼催小饮，鹤步伴闲行。
　　欲结村中社，题诗报友生。
　　春风花事过，空翠落垂藤。
　　白版扉常闭，鸟皮几独凭。
　　半酣疑有得，多病掩无能。
　　一室何萧索，分明似野僧。
　　【冬日杂兴二首】
　　失路无知己，青山是可人。
　　高僧留半偈，侠客笑长贫。
　　开口哭何事，掀髯怪此身。
　　只因错料事，寂寂老乾坤。
