<!-- { "loadSidebar": true } -->
　　仲生固有为，忽死亦其常。
　　停骖览故壁，雪涕履战场。
　　清川带萦纡，白骨浩纵横。
　　惋叹不能发，总辔歌此章。
　　【至日偶然走笔】
　　去年冬至尧母城，城头较射角弓鸣。
　　今年冬至毗陵馆，冻雨寒云岁华晚。
　　江南塞北风土殊，何地何年是家居。
　　愁端岂只如宫线，一日长添千里余。
　　【零陵西亭同朱大参衮杨佥宪材赋】
　　八洞探幽赜，登台散远心。
　　雷声带雨重，虹影射江深。
　　山巩三苗国，天低八桂林。
　　来游陪二妙，词赋总南金。
　　【辽左雪中登楼】
　　岁杪崇朝雪，天涯绝塞城。
　　冻云连海色，枯木助风声。
　　怀土情无已，登楼赋未成。
　　梅花南国思，笛里暮愁生。
　　【三月三日作】
　　上巳今朝是，风光异往时。
　　海云成雪易，塞柳得春迟。
　　目极关山道，情悬曲水诗。
　　谁能修禊饮，一涴望乡思。
　　【医闾春望同李户部诸君子】
　　医闾登眺倚胡天，辽左封疆指顾全。
　　山势北来连靺鞈，海云东尽辨朝鲜。
　　岩花竞暖霏香云，塞草留春蔼翠烟。
　　公暇暂同淹永日，喜无烽火报甘泉。
　　【春日园居雨中作】
　　南山云雾暗长安，坐惜芳菲欲向阑。
　　海燕归迟春色暮，谷莺愁剧雨声寒。
　　柔添柳线垂金水，湿重花梢压绣栏。
　　安得东风开暖霁，曲江走马恣游观。
　　【登湖山楼（楼在齐山）】
　　近郭危楼俯碧湍，倦游孤客倚朱阑。
　　淮肥山色尊前出，吴楚江流画里看。
　　旅思逢秋增短鬓，乡心随雁过长安。
　　黄花白酒登高日，玉笛金笳起暮寒。
　　【城南游览怀古】
　　杨柳今无渚，芙蓉旧有园。
　　请看蒿里地，即是乐游原。
　　马侍郎汝骥一十六首
　　【邵园行】
　　君不见汉家八叶神灵主，继世承平身好武。
　　夸胡罢猎长杨宫，广苑还开上林土。
　　上林奢丽帝城东，刺号新庄锦绣丛。
　　连袤虽无百里大，嵲<山截>亦有三山崇。
　　雄模远势跨京阙，万户千门通日月。
　　松阁平临北斗回，莲池倒映西山没。
　　周流一水锦帆扬，瑶草琼花夹岸长。
　　蛟龙昼舞丹青洞，翡翠春巢金玉堂。
　　天子八銮时不御，匹马奔驰欻风雾。
　　回旌驻跸人岂知，伐鼓撞钟日云暮。
　　五营万骑罗九旒，扫除阁道云霄游。
　　近侍谁陪柏梁宴，将军独拜富平侯。
　　哀歌少壮秋风起，北伐南征心未已。
　　雷驱火卫出三边，虎骤龙腾归万里。
　　自从七宝弃人间，桂楫兰桡那复攀。
　　鼎湖只挽遗弓泣，银海难从赐剑还。
　　一朝天地成翻掌，七贵上书要上赏。
　　丁傅帡幪肺腑深，金张园沼恩波广。
　　寂寞长思万乘临，龙文赤日转销沉。
　　翠亭想像团华盖，彩仗虚无排碧岑。
　　四海为家元不异，泰山之封七十二。
　　意气峥嵘父老嗟，年光变化儿童戏。
　　登临此地莫悲哀，请看昔日黄金台。
　　千金骏骨葬何处，满目荒丘迷草莱。
　　【西苑诗（十首）】
　　【万岁山】
　　（在子城东北玄武门外，更出北上中门，为大内之镇山，高百余丈，周回二里许，金人积土所成。旧在元大内，今林木茂密，其巅有石刻御座，两松覆之。山下有亭，林木阴翳，周回多植奇果，名百果园。）
　　葱郁倚青天，微茫散紫烟。
　　祖瀛符帝宅，泰华镇王川。
　　树里西山对，花中北极悬。
　　登封非远幸，三祝配尧年。
　　【太液池】
　　（子城西乾明门外，有太液池，周凡数里，水从玉泉流入，延竟大内，旧名西海子。上跨石梁，自承光殿达西安里门，约广二寻，修数百步，两涯穹甃出水中，下斗门鲸兽楯栏，皆白石镌镂如玉。中流驾木贯铁繂丹槛掣之，可通舟。东西峙华表，东曰玉蝀，西曰金鳌。其北别驾一梁，自承光达琼华岛，制差小。南北亦峙华表，南曰积翠，北曰堆云。）
　　碧苑西连阙，瑶池北映空。
　　象垂河汉表，气与斗牛通。
　　鲸跃如翻石，鳌行不断虹。
　　苍茫观海日，朝会百川同。
　　【承光殿】
　　（在乾明门外，围以瓮城，东西南隅辟二门。入，梯至巅。阇雉周回，皆设睥睨。中构金殿，穹窿如盖，雕栊绮牖，旋转如环，俗名圆殿。外周以廊，向北，皆金饰，垂出垣堞间，甚丽。北直琼岛，中有古栝二株，柯干虬偃，盖数百年物也。）
　　堞绕门双辟，梯悬殿一攀。
　　飞甍承宝盖，列牖转瑶环。
　　松古盘云翠，苔新带雨斑。
　　三杨赐游数，稽首忆天颜。
　　【琼华岛】
　　（在太液池中，从承光殿北度梁至岛，有岩洞窈窅，磴道纡折，皆叠石为之。其巅古殿结构，翔起周回，绮牖玉槛，重阶而上，榜曰广寒之殿。相传辽太后梳妆台，今栏槛残坏，内金刻云物犹弥覆榱栋间。下布以文石，傍一榻，亦前朝物。殿前旧有四亭，曰瀛洲、方壶、玉虹、金露，今惟遗址耳。详见《辍耕录。）
　　碧池悬帝阙，琼岛入仙家。
　　洞口流云气，星涛涌日华。
　　桃源虚岁月，蓬海复尘沙。
　　绣殿游天女，燕支映夕霞。
　　【藏舟浦】
　　（琼华岛东北过堰有水殿二，一藏龙舟，一藏凤舸。舟首尾刻龙凤形，上结楼台，以金饰之。又一浦，藏武皇所造乌龙船。岸际有丛竹荫屋。浦外二亭，横出水面。）
　　凤殿临瑶水，龙舟锁白云。
　　楼台疑上汉，箫鼓忆横汾。
　　池岂昆明凿，波犹太液分。
　　昔年浮万里，兰桂咏缤纷。
　　【芭蕉园】
　　（承光殿南，从朱扉循东水浒半里，崇闼广砌，中一殿，碧瓦穹窿如盖，上贯以黄金双龙顶，缨络悬缀，雕栊绮窗，朱楹玉槛，八面旋匝，曰崇智殿。殿后一亭，金饰，北瞰池水。转西至临漪亭，又一小石梁出水中，有亭八面内外皆水，云钓鱼台。殿前有牡丹数十株。园名芭蕉，岂昔有而今独存其名耶？历朝《实录成，于此焚草。）
　　辇道山楼直，宫园水殿低。
　　碧荷春槛出，红药晚阶齐。
　　钓石蛟龙隐，歌台鸟雀啼。
　　翠华当日幸，花木五云迷。
　　【乐成殿】
　　（从芭蕉园南，循水过西苑门半里，有闸泻池水，转北别为小池，中设九岛三亭。一亭藻井斗角为十二面，上贯金宝珠顶，内两金龙并降，丹槛碧牖，尽其侈丽。中设一御榻，外四面皆梁槛，通小朱扉而出，名涵碧亭。其二亭，制少朴，梁槛惟东西以达厓际。东有乐成殿，左右楹各设龙床，殿后小室亦设御榻，皆宣皇游历处也。殿右有屋，设石磨二，石碓二，下激湍水自动，盖南田谷成，于此舂治，故曰乐成。）
　　金堤回北拱，宝殿乐西城。
　　舂急奔湍上，梁危架石行。
　　池龙蟠九岛，苑鸟下层城。
　　帝豫因民事，长杨愧颂声。
　　【南台】
　　（从乐成殿度桥转南一径，过小红亭二百余步，林木深茂，内有殿，曰昭和，皆黄屋。傍有水田村屋，先朝尝于此阅稼。）
　　灌木晴湖合，高花午榭移。
　　尧茨元不剪，周稼欲先知。
　　雨露悬蓬径，风云护竹篱。
　　九重欢豫地，仿佛见龙旗。
　　【兔园山】
　　（从南台达西堤，过射苑，有兔园。其中叠石为山，穴山为洞，东西分径，盘纡而上，至平砌，又分绕至巅。布甃皆陶埏云龙之象。砌上设数铜瓮，灌水注池。池前玉盆内作盘龙，昂首而起，激水从盆底一窍转出龙吻，分入小洞，由大明殿侧九曲注池中。殿傍乔松数株参立，百藤萦附于上，复悬萝下垂。池边多立奇石，一名小山子。）
　　云梯盘石迥，水洞穴山深。
　　龙壑春雷斗，鲛宫昼日临。
　　璧金翻竹色，槛玉落藤阴。
　　谁作梁园赋，还来奏上林。
　　【平台】
　　（太液池西堤出兔园，东北台高数丈，中作团顶小殿，用黄瓦，左右各四楹，接栋稍下瓦皆碧。南北垂接斜廊，悬级而降，面若城壁。下临射苑，背设门牖，下瞰池。有驰道可以走马，乃武皇所筑，阅射之地。又后左门左翼室亦曰平台，今上曾召见内阁诸臣，于内赐诗。）
　　曲台通太乙，复道肃钩陈。
　　虎旅归营久，龙光绕禁新。
　　柏梁开日月，蓬阁接天人。
　　汉帝崇文化，赓歌奉紫宸。
　　（文徵明《西苑诗后记云：“嘉靖乙酉春，同官陈侍讲、鲁南马修撰仲房、王编修绳武偕余为西苑之游。先是鲁南教内书堂，识守苑官王满，是日实导余三人行，因得尽历诸胜。既归，随所记忆，为诗十篇。窃念神宫秘府，迥出天上，非人间所得窥视，而吾徒际会清时，列官禁近，遂得以其暇日游衍其中，独非幸与？然而胜践难逢，佳期不再，而余行且归老江南，追思旧游，可复得耶？因尽录诸诗藏之，他时邂逅林翁溪叟，展卷理咏，殆犹置身于广寒、太液之间也。是岁四月既望识。”）
　　【郊坛燕集】
　　北极冠缨紫气分，南郊楼阁坐氤氲。
　　莺啼苑树琼筵合，燕蹴坛花锦瑟闻。
　　二月衣沾星殿雨，九天杯覆露盘云。
　　莫言词赋甘泉绝，欲向仙都诵赤文。
　　【北岳二十韵】
　　代郡高谁辟，恒山郁自盘。
　　顶浮天地阔，傍掩日星残。
　　形势并门扼，威灵冀宅安。
　　省方玄帝始，分野紫垣端。
　　锦绣虚无出，银镠缥缈看。
　　宝符传七圣，玉检奉千官。
　　俎豆行冬殿，琴棋驻晓銮。
　　观碑垂岁月，窟石镇林峦。
　　百里烟霞秀，三时雨雹寒。
　　穴风生虎吼，岩瀑注龙蟠。
　　横塞襟长白，穿胡带纥干。
　　魏辽曾甸服，燕赵自泥丸。
　　气涤腥膻杂，烽消岫岭攒。
　　东衔沧海屿，北控黑河湍。
　　钟乳犹悬穗，金芝即捧槃。
　　薜萝翻翠壁，松柏护瑶坛。
　　云步名仙会，脂图大隐欢。
　　障开峰绕碧，社入灶还丹。
　　拄杖思黄鹄，飞车问赤鸾。
　　真源何窈窕，不获挂缨冠。
　　【过玄明宫故址有伤往事六十韵】
　　白日登遥陌，玄明问故宫。
　　变桑徒霭霭，秀麦只芃芃。
　　伊昔虞廷上，兹阉汉幄中。
　　腹心推帝主，权位窃奸雄。
　　《巷伯诗篇重，门生礼数崇。
　　阁臣行雅默，戚里坐昏懵。
　　自恃回天势，谁分转日功。
　　宪章更七圣，奴仆视诸公。
　　左顺衣冠谒，东河奏疏通。
　　笑谈倾海岳，呼吸动雷风。
　　铁券衔恩异，银珰拜德同。
　　岩廊逢魍魉，国社倚猿狨。
　　刃血陈蕃戆，囊头孟博忠。
　　急流翻俊乂，直道若愚曚。
　　纨縠牢憎牣，肥甘簋厌饛。
　　珍奇重译至，歌舞四方工。
　　甲第联岑崿，长安表郁葱。
