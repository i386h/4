<!-- { "loadSidebar": true } -->
　　浊寇金州入，胡兵铁骑连。
　　风尘迷故国，消息断残年。
　　剑月明三辅，烽云散八川。
　　西征推总制，勿使圣心悬。
　　【寄苑洛兄】
　　兄弟江南北，时违怅望深。
　　共为糊口计，常有畏人心。
　　但可开家酿，无劳问远岑。
　　团圆归计是，早晚与同寻。
　　【席上闻歌分韵】
　　弦管青春剧，长安好事家。
　　已闻音振木，知有面如花。
　　院静来疑近，风回去转赊。
　　朱楼在缥缈，空复侧乌纱。
　　【破贼】
　　破贼安平日，俱传靡孑遗。
　　近闻屯霸上，复似渡淮时。
　　平野旌旗合，川原鼓角悲。
　　中丞欲全胜，且未发偏师。
　　【叶家楼武皇北巡曾此驻跸】
　　一曲朱栏倚绿杨，叶家楼阁本寻常。
　　曾看万国来佳丽，不信当年驻帝皇。
　　花绕香云还五色，草和秋露但斜阳。
　　江南江北无穷恨，八骏原谁驭穆王。
　　【秋日】
　　水瘦江空潮渐平，即看秋色老霜橙。
　　云笼淡日晴无定，风剪疏林寒有声。
　　残菊萧条他自发，暮烟飘渺傍愁生。
　　朱栏欲共何人倚，万里长天一雁横。
　　【感事（正德丁卯）】
　　东南民力知全竭，西北长城更欲修。
　　定有壮丁填野壑，况兼新麦在平畴。
　　寻常功业人知好，十万人心或可忧。
　　白屋书生真过计，便因家国泪横流。
　　落落乾坤一病身，偶闻时事倍伤神。
　　内批时复传中旨，故里尤多赐老臣。
　　敢谓履霜忧杞国，已从人日验今春。
　　匡扶未有纤毫力，名位谁居第一人。
　　【北上】
　　万木萧萧共别离，此行未敢卜归期。
　　还乡梦怯关山远，恋土情深花竹知。
　　满榻闲云怜去后，半窗风雨忆当时。
　　不知他日庭前鸟，还上空槐第几枝。
　　【秋雨】
　　雨到秋深易作霖，萧萧难会此时心。
　　滴阶响共蛩鸣切，入幕凉随夜气侵。
　　江阔雁声来渺渺，灯昏官漏夜沉沉。
　　萧条最是荆州客，独倚高楼一醉吟。
　　【送周世宁还】
　　离亭落日照秋杯，愁共寒花各暂开。
　　别去几时还再见，交游如子实多才。
　　洞庭木叶秋仍下，巴峡猿声今正哀。
　　鸿雁南飞还北上，可能无意寄书回。
　　【谷太监出军歌】
　　五千精锐下良乡，云里旌旗斗日光。
　　诸将不知中使贵，夜来马上别君王。
　　【圣上西巡歌（八首）】
　　宫车七月度居庸，天子巡边御六龙。
　　胡虏还藏三万里，却鸣金鼓下云中。
　　海日遥凝上将袍，胡霜不及侍中刀。
　　兵临瀚海冬无雪，骑转阴山马正骄。
　　圣皇神武自天成，游击兵威旧有名。
　　一骑独驰三百里，日斜同上广洋城。
　　内髻宫钗出近臣，娥眉处处捧龙鳞。
　　北京虽有中秋月，西上还看十月春。
　　边军随驾尽鹰扬，马上文臣亦武装。
　　云绕旌旗来五柞，春随箫鼓到长杨。
　　渥洼龙马属天闲，沙苑牛羊入大官。
　　八府三边俱望幸，九重十月未回銮。
　　去年宣府建行宫，今岁榆林驻六龙。
　　闻道巡关张御史，曾回圣驾在居庸。
　　文皇宗社万年长，形胜幽燕天下强。
　　西伐东征俱已了，好挥千羽坐明堂。
　　【漫成（二首）】
　　漆沮河边两岸沙，绕堤十里尽桃花。
　　春风纵使随流水，落日犹堪斗彩霞。
　　沙苑烟光近白楼，黄河清渭两交流。
　　牛羊落日新丘垄，杨柳春风古渡头。
　　【春兴】
　　十里晴烟散薜萝，轻寒乍暖试清和。
　　柳眉杏脸桃花泪，各有春愁谁最多。
　　常评事伦一十首
　　【采莲曲（三首）】
　　素月开歌扇，红渠艳舞衣。
　　隔江闻笑语，隐隐棹歌归。
　　棹发千花动，风传一水香。
　　傍人持并蒂，含笑打鸳鸯。
　　沼月并舟还，荷花隘江水。
　　笑擘菡萏开，小小新莲子。
　　【大醉后题大云寺阁柱上】
　　谢公昔高卧，挟妓东山游。
　　岂萦黄阁贵，不顾苍生忧。
　　簪绶聊暂出，江汉乃安流。
　　国器良有待，局促非吾俦。
　　【望山有怀故人】
　　羁步局重城，流观狭四野。
　　高高见西山，乡愁冀倾写。
　　天际望不极，延伫一潇洒。
　　落叶归故根，山云满楸郤。
　　无情尚有适，何以慰离者。
　　【玉清宫戏题】
　　玉函金简数行书，鹤背飘飘上碧虚。
　　群仙瑶殿收封事，应笑人间久谪居。
　　【和王公济过韩信岭】
　　汉代推灵武，将军第一人。
　　祸奇缘蹑足，功大不容身。
　　带砺山河在，丹青祠庙新。
　　长陵一抔土，寂寞亦三秦。
　　【经海子】
　　积水明人眼，蒹葭十里秋。
　　西风摇雉榘，晴日丽妆楼。
　　柳径斜通马，荷丛暗度舟。
　　东邻如可问，早晚卜清幽。
　　【琵琶】
　　红袖挥金拨，朱弦系玉肩。
　　团圞怀夜月，幽咽泻春泉。
　　《白雪调终宴，青云遏远天。
　　悠悠时断续，引恨似当年。
　　【玉泉亭】
　　武帝时乘兴，金舆驻翠微。
　　至今看草树，犹似被光辉。
　　泉迸闻仙乐，云流见画旂。
　　亭高重回首，冉冉下斜晖。
　　王裕州廷陈七十九首
　　【白甿辞（五首）】
　　高堂邃宇施翠帷，兰膏明烛散朱辉。
　　二八接武步舒迟，被服姣丽光陆离。
　　弹筝鸣瑟商羽移，喜溢欢恣不自持。
　　转盼含嬉属所私，累觞劝君君自知。
　　主人既醉客不辞，烛灭缨绝珠履遗。
　　朝露未晞夜霜零，众芳凋歇迍晙鸣。
　　逝者如斯不复停，人生百年命忽倾。
　　为君秉烛纵游行，三星在户参差明。
　　腾觚飞爵何纵横，垂罗映縠耀珠缨。
　　众中不言怀隐情，色授神驰流目成。
　　士女杂坐交和歌，河转参横奈夜何。
　　投君汉滨之玉佩，献君洛浦之明珰。
　　感君提携祝寿昌，舜日尧年乐未央。
　　为君楚舞纨袖扬，乍开乍合低复昂。
　　矫若白鹄云中翔，雕楹绮阁回素光。
　　竽瑟会节间笙簧，乐极悲来起徬徨。
　　共指皎日输肝肠，乌白马角誓不忘。
　　吴歈蔡讴调不同，众伶合作如一宫。
　　流郑激楚溯回风，姱姿修态纷追从。
　　人声丝竹各竞工，燕赵齐秦射代供。
　　曜灵西藏曲未终，繁灯列炬亘筵红，
　　皎如初日辉帘栊。
　　娱酒沉歌费白日，绝代佳人何可失。
　　若恋似矜态非一，持觞递进娇相迫。
　　左推右引侠气溢，簪珥堕落宁复索。
　　文窗朱缀开洞房，锦衾瑶席施象床。
　　五色杂组系流黄，复帐中薰百和香。
　　层轩曲槛俯回塘，鸳鸯鸂鶒罗成行。
　　生丁盛世福运昌，四时为乐允无疆。
　　【拟矫志篇】
　　龙虬虽困，不资鳝鳅。鸑鷟虽孤，不匹鹜雏。
　　虽有香草，当户必除。虽有仁人，在敌必诛。
　　狐白虽美，炎暑必置。舟车之用，易地则弃。
　　蕙兰不采，无异蓬蒿。干将不试，世比铅刀。
　　以骥捕鼠，曾不如狸。饿夫获璧，不如得糜。
　　郭生纯臣，鲁连高士。彼乃登台，此则蹈海。
　　宁直见伐，无为曲全。宁渴而死，不啜盗泉。
　　【放歌行】
　　窃钩者诛，窃国者王。仁义资乱，道岂不臧。（一解）
　　代秦者吕，袭楚者黄。巍巍国君，大盗在傍。（二解）
　　谓尺何短，谓寸则长。此不可度，彼胡可量。（三解）
　　兽殪罟裂，鸟尽弓藏。智勇既殚，躯乃见殃。（四解）
　　谗巧为忠，直夫称狂。出门异趋，毁誉何常。（五解）
　　乐不可极，忧来无方。游心冲虚，以保寿康。（六解）
　　【阊阖行】
　　阊阖开，贤人庸。
　　鸣鼓间击镛，贡术蓄指微哉同。
　　汲清亦附滓，鲜株稿荄粉以供。
　　背叛腹，媪逐翁，如韦之矢十斛弓。
　　俄逐而西，顷却以东。
　　退乖妄侣，进丧贞朋。
　　捷径窘疏武，仁轨罕哉通。
　　孰为雌？孰为雄？朝誉曰尧，夕诋则蹻。
　　枭妃鸾，萧艾生兰丛。
　　蒙首以征，吾将奚从？
　　【行路难（五首）】
　　北风萧萧雨雪滂，辞我亲友之朔方。
　　中闺少妇走徬徨，劝君斗酒牵衣裳。
　　道路纵横多虎狼，岁暮天寒百草黄。
　　结发本期不下堂，君独何为慕他乡。
　　东流之水不西归，宛转蛾眉能几时。
　　人生富贵亦有命，辛苦驰奔空尔为。
　　纵令鼎食有别离，贱妾但愿共驩糜。
　　磁石引铁金不连，饵可得鱼龙不吞。
　　蜡戟虽妍不可刺，明珠虽贵不可餐。
　　水中之车，何殊陆地之船？
　　玉卮无当不以注，白刃倒持安用銛？
　　手中虽有丈八矛，试之井底难回旋。
　　轻舆驾良驷，途穷日暮安能前？
　　丈夫虽有磊落才，生不逢时终蒿莱。
　　面不同兮心亦殊，执一求之君何愚。
　　星有好风或好雨，世人岂得均所图。
　　孔赞《韶兮墨非乐，遵叱驭兮阳回车。
　　林中亦有嗜腐鸟，海上犹闻逐臭夫。
　　此欲前兮彼则却，彼所吐兮此复驩。
　　促席接襟议靡惬，异域殊疆志或投。
　　达人旷视任自然，小儒曲士竞区区。
　　忠信不获显，众人害其上。
　　世事风波纷荡漾，变化无方何可状。
　　公旦金縢功罔刊，伏波铜柱师何壮。
　　周王汉帝岂不明，谗言入耳心不谅。
　　骨肉天亲尚有疑，他人岂得无迁放。
　　生命飘蓬随所向，繁华谁保不凋丧。
　　何为坐叹行复嗟，郁陶终日忧讥谤。
　　四坐且莫喧，听我促节歌路难。
　　我今四十迫衰残，盛年一去何当还。
　　昔斥为遭绛灌怒，今来岂受金张怜。
　　泰山可移志不徙，寒烬从知无再然。
　　但愿长随击壤民，优游鼓腹歌尧年。
　　【咏怀（一十六首）】
　　两仪立枢要，万事具纪纲。
　　智士运机权，一童驱百羊。
　　羽重金或轻，尺短寸有长。
　　壮夫苟失据，反为竖子伤。
　　独茧引六鳌，纤缴连双鸧。
　　操持贵不谬，得失讵有常。
　　始悟制人术，岂在多与强。
　　儒生峭崖岸，抗颜论诗书。
　　磬折周伦类，直方向朋徒。
　　吐辞厉信义，皎日耀天衢。
　　外表高洁谈，腹内蕴穿窬。
　　命侣发瘗子，探口出含珠。
　　金椎碎腐颊，青青歌应胪。
　　圣言岂不伟，反为行劫需。
　　诵说苟非人，阶乱岂胜诛。
　　击鼓以求亡，疾驰以逃影。
　　驱介以乘高，骖蹇以求骋。
　　挥刃丧其柄，振衣失其领。
　　趣舍昧良图，存亡在俄顷。
　　夸名非己有，祸患在须臾。
　　生命无延期，昏旦有不虞。
　　拂衣舍之去，矫步升天衢。
