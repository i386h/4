<!-- { "loadSidebar": true } -->
　　金盘送果沈冰碗，罗扇题诗散舞筵。
　　往事氛埃成远梦，佳辰风雨忆华年。
　　涧蒲九节根如玉，服食于今笑学仙。
　　【书所见感旧】
　　小小银筝压坐偏，曾将古调寄新弦。
　　芙蓉绿水秋将老，鹦鹉金笼语可怜。
　　两鬓秋霜明镜里，十年春梦夜灯前。
　　湖山隐约人如画，空负当年罨画船。
　　赵布衣介二首
　　【听雨】
　　池草不成梦，春眠听雨声。
　　吴蚕朝食叶，汉马夕归营。
　　花径红应满，溪桥绿渐平。
　　南园多酒伴，有约候新晴。
　　【瑶池】
　　宴罢瑶池暮雨红，碧桃花落几番风。
　　重来八骏无消息，拟逐青鸾入汉宫。
●甲集第二十二
　　方正学先生孝孺四十五首
　　【闲居感怀（九首）】
　　鸣鸠知天雨，乾鹊知天风。
　　蟋蟀最无知，亦悲年运穷。
　　云何当世士，愦愦温饱中。
　　变故如波涛，浮湛安所终。
　　凤随天风下，莫息梧桐枝。
　　群鸱得腐鼠，笑女长苦饥。
　　举头望八荒，默与千秋期。
　　一饱亮易得，所存终不移。
　　乘时功易立，处下事少成。
　　君看萧曹才，岂若鲁两生。
　　贤豪志大业，举措流俗惊。
　　循循刀笔间，固足为公卿。
　　庭前两古桧，封殖今百年。
　　女萝欺衰朽，扬翘冠其颠。
　　弱荣蒲柳脆，巨干金石坚。
　　得时不自料，岁晚良可怜。
　　我非今世人，空怀今世忧。
　　所忧谅无他，慨想禹九州。
　　商君以为秦，周公以为周。
　　哀哉万年后，谁为斯民谋。
　　习俗日颓坏，畴能塞其源。
　　自从井牧废，开此争夺门。
　　救弊岂无术，得君苦难言。
　　田间一卮酒，跽苍梧魂。
　　利欲烈炎火，虐焰起从横。
　　区区一子舆，死以口舌争。
　　岂不念迂远，安能负平生。
　　皇皇斯须困，炳炳万世明。
　　胡貊笑纨绮，吴越贱坚车。
　　群庸方嚣嚣，固谓智士愚。
　　刀笔计得失，丝粟较盈亏。
　　谁云周公圣，对此惭不如。
　　池鱼不知海，越鸟不思燕。
　　蚯蚓霸一穴，神龙轻九天。
　　小大万相殊，岂惟物性然。
　　君子勿叹息，彼诚可哀怜。
　　【追次朱子春怀诗韵】
　　闻钟理短发，徐步启荆扉。
　　不知夜雨过，园林顿芳菲。
　　江山静妙颜，云日浮清辉。
　　残梅落欲尽，幽池水痕肥。
　　始见新岁来，景物忽如兹。
　　徒为逝川叹，未遂沧洲期。
　　及时乐取乐，莫遣青春归。
　　【栽柏】
　　迂拙乖世用，每蕴无穷思。
　　取效非目前，远与千载期。
　　翠柏信良材，成长计功迟。
　　兹晨劚烟雨，移动盈尺姿。
　　清庙严洁地，圣灵会于斯。
　　岂无杞柳辈，不足当阶墀。
　　殷社夙所尚，古制非人为。
　　先师实殷人，植此理固宜。
　　但恐枝干弱，不耐风霜欺。
　　培护苟无失，终见盛大时。
　　三年过人长，十年齐桷榱。
　　百年必合抱，根深柯叶滋。
　　青霄泊鸾凤，厚土蟠蛟螭。
　　岂特傲寒暑，将堪阅兴衰。
　　所托况得所，永免斤斧危。
　　既膺顾盼荣，复与剪伐辞。
　　寥寥百世后，神物相扶持。
　　何必为栋梁，乃见才气施。
　　流光若飞翰，时代易推移。
　　行看好古士，追说种者谁。
　　我生素多病，中岁早孱羸。
　　待为鹤发翁，见女凌云枝。
　　志士用心者，濩落为世嗤。
　　何如群儿巧，插槿纷成篱。
　　【宿夹江寺】
　　窗开觉山近，院凉知雨足。
　　淡月透疏棂，流萤度深竹。
　　心空虑仍澹，神清梦难熟。
　　起坐佛灯前，闲抽易书读。
　　【勉学诗（八首）】
　　驱车入东雒，策马上西京。
　　所遇何表表，莫非公与卿。
　　旌旄出广路，百步辟人行。
　　前驱与后拥，不绝如雷轰。
　　人生处困厄，孰不思宠荣。
　　此途良足乐，此任苦不轻。
　　丈夫誓许国，身作万里程。
　　永怀鼎足戒，毋使公膋倾。
　　田单拜齐将，即墨乘孤危。
　　群心效死斗，燕士不敢支。
　　一朝宠禄盛，惜身思自持。
　　小敌竟不下，大冠空若箕。
　　功名每如此，树立终凌夷。
　　国家匪忧危，宠尔将何为？
　　动怀首鼠计，退与灾祸期。
　　向非鲁连子，身死节亦亏。
　　鸾凤寡俦匹，玉树少枝柯。
　　贵人在高位，骨肉苦无多。
　　轻车驾驷马，妙舞随清歌。
　　独乐不如众，中心欲如何。
　　东家借一轴，西家求一梭。
　　织成十丈幕，周我堂之阿。
　　至亲隔咫尺，举首如山河。
　　人生四海内，同作兄弟看。
　　一夫向隅泣，满座为无欢。
　　岂无我衣裳，念尔饥且寒。
　　岂无我粱肉，为尔不能飧。
　　群生本一原，有此恻隐端。
　　胡为自汨没，功利日相残。
　　辟如同母儿，给之豆与箪。
　　夺彼以与此，终非心所安。
　　饮马长城窟，窟中水无多。
　　秋风动百草，水面亦生波。
　　长城备外侮，室内起干戈。
　　非关绝地脉，乃是伤人和。
　　不见丰水上，灵台郁嵯峨。
　　前有《大雅诗，后有秦民歌。
　　锸涂得苦水，流毒如江河。
　　黄河西北来，云自昆仑丘。
　　经行非一山，回薄半九州。
　　上有不测源，下有无尽流。
　　万化同此机，不知几春秋。
　　分明天地心，不为浅狭谋。
　　痴人用小计，颠倒若无求。
　　安得申韩氏，化为古伊周。
　　劝尔一杯酒，君行莫匆匆。
　　君心虽欲速，道路久乃通。
　　东可窥大壑，西能越空同。
　　不忧岁月晚，但忧筋力穷。
　　三年刻片楮，九年成一弓。
　　制作虽云难，为艺则已工。
　　小事可喻大，愿言置胸中。
　　莫驱屋上乌，乌有返哺诚。
　　莫烹池中雁，雁行如弟兄。
　　流观飞走伦，转见天地情。
　　人生处骨肉，胡不心自平。
　　田家一聚散，草木为枯荣。
　　我愿三春日，垂光照紫荆。
　　同根而并蒂，蔼蔼共生成。
　　【次修得杂诗韵】
　　神龙卧深泽，不若抱瓮滋。
　　白日掞重阴，不如寸烛辉。
　　贤豪初未遇，但觉吾道非。
　　纷纷当涂子，权势众所归。
　　两生困蓬藋，屠贩建旌麾。
　　斯事自古然，今人安足悲。
　　【次王仲缙感怀韵】
　　东京多节士，我怀管幼安。
　　腾身风尘表，宠禄宁肯干。
　　子鱼不相谅，高位屡超迁。
　　腐鼠欲见污，闻之愧心颜。
　　皓皓由夷姿，迥出两汉前。
　　彼哉阿世者，变灭同飞烟。
　　荣华神所戏，贫贱节斯完。
　　此道匪难知，胡人为不然。
　　【次郑好义见贻韵（二首）】
　　赤骥困皂枥，垂头避驽骀。
　　王良振长辔，蹴踏风云开。
　　古来功名际，何代无奇才。
　　当其未遇时，谁免蒙尘埃。
　　丈夫亮有命，勿使心颜颓。
　　山中一尊酒，慰此离别肠。
　　清夜步广庭，大星吐寒芒。
　　向来负奇气，举目空四方。
　　栖迟盛年至，留滞天南荒。
　　君看升帝闲，不必真乘黄。
　　【题李白对月图】
　　明月出高树，上悬青天中。
　　下有万顷之长江，扬波泛彩清若空。
　　江风吹人色凄凛，此时对月谁能寝？
　　十千斗酒何足论，举杯宜就花前饮。
　　花前饮酒无与俦，酒酣意气轻王侯。
　　仰招行云不可得，但见月与河汉俱西流。
　　仙人伐桂树，玉女倚琼楼。
　　顾盼暂相悦，弃去终莫留。
　　昨日已浩浩，今日复悠悠。
　　人生如飞光，及时不饮空白头。
　　君不见月中玉兔捣灵药，不能医此万古愁。
　　何如醉卧长不醒，天地与我同虚舟。
　　混混六合间，浩然何所求。
　　【李白观瀑图】
　　天宝之乱唐已亡，中兴幸有汾阳王。
　　孤军匹马跨河北，手扶红日照万方。
　　凌烟功臣世争羡，李侯先识英雄面。
　　沈香亭北对蛾眉，眼中已见渔阳乱。
　　故令边将储虎臣，为君谈笑靖胡尘。
　　朝廷策勋当第一，圭组不敢縻天人。
　　西游夜即探月窟，南浮万里穷楚越。
　　云山胜地有匡庐，银河挂空洒飞雪。
　　醉中信马踏清秋，白眼望天天为愁。
　　金闺老奴污吾足，更欲坐濯清溪流。
　　英风逸气掀宇宙，千载人间宁复有。
　　梦魂飞度南斗傍，笑酹庐山一卮酒。
　　云松可巢今在无，九江落照连苍梧。
　　欲从李侯叫虞舜，尽倾江水洗寰区。
　　【徽宗花鸟图】
　　宣仁升遐司马死，宋祚当时已中否。
　　岂知祸乱犹未休，更立端王作天子。
　　简书四出捷星驰，重见熙丰旧设施。
　　太室既崇荆国祀，朝堂新刊党人碑。
　　廷臣往往多钳口，四海祯祥无不有。
　　万金宝藏造池台，千里楼船载花柳。
　　君臣自诧文德修，不数唐汉追商周。
　　陈钟考鼓按雅乐，厉甲扬戈昧远谋。
　　宫中从容万机暇，酣饮逸游忘昼夜。
　　御辇时过宰相家，微行或饮倡楼下。
　　宣和殿内玉屏风，绮席金炉处处同。
　　诏遣内官宣画史，时拈象笔极形容。
　　神机密运回天巧，万岁齐呼尽称好。
　　玉礲装轴锦裁题，墨署花书朱篆宝。
　　心怡意适艺愈良，自道丹青过百王。
　　尽将兵籍付边将，还信奸臣斥俊良。
　　契丹灭后金人喜，犹剖王封赏阉竖。
　　露布初腾紫陌尘，天骄已渡黄河水。
　　汴京锁钥一时开，雉扇鸾舆去不回。
　　图书万卷入沙漠，奎璧无光天为哀。
　　只今俯仰三百载，南北兴亡几更改。
　　废陵已发社无基，尺素谁家尚收在？
　　吾知此画非人为，当有神物常呵麾。
　　故留花鸟在人世，要俾后来惩戒之。
　　古来君德在仁义，小技虽工何足计。
　　不见昭陵一艺无，伟绩鸿名照天地。
　　【题南屏对雪图】
　　昔年岁莫京国还，舣舟夜宿南屏山。
　　山风吹云天欲压，夜半大雪埋江关。
　　清晨倚楼望吴越，六合玉花飘未绝。
　　恍疑江水驾山来，万顷银涛涌城阙。
　　山僧好事喜客留，置酒开筵楼上头。
　　玉堂仙人宋夫子，红颜白发青貂裘。
　　坐谈今古如指掌，共看云收月华上。
　　寒辉素彩相荡摩，碧海琼台迭萧爽。
　　酒酣击节心目开，慷慨吊古思英才。
　　荒祠古柏岳王墓，废湖残柳苏公堤。
　　一时嘉会难再得，仙人上天尘世窄。
　　王子何年绘此图，正貌南屏旧游迹。
　　吾知王也奇崛人，新诗妙墨俱绝伦。
　　偶然挥洒岂无意，神授仿佛存天真。
