<!-- { "loadSidebar": true } -->
　　落魄平生误计然，春归无恙杖藜边。
　　梅花雪坞留残腊，泽国砧声带旧年。
　　沧海鱼丽空战舰，乌衣燕子过烽烟。
　　五陵冠佩追趋日，野老如持汉节偏。
　　王秀才伯稠二十六首
　　【子夜四时歌】
　　月寒蟋蟀鸣，独向空庭步。
　　金井双梧桐，花上有清露。
　　北风昨夜来，大雪忽三尺。
　　不愁送侬寒，但愁断欢迹。
　　【西乌夜飞】
　　何处惊栖乌，扑速忽飞去。
　　侬家树自好，乌那不肯住。
　　【长干曲】
　　月出江头白鹭飞，江花采罢湿罗衣。
　　侬家住在长干里，自唱莲歌伴月归。
　　【长安道】
　　白日照驰道，高天双阙开。
　　黄金丞相阁，清吹五侯台。
　　马蹴香尘起，花藏翠幰来。
　　新丰白首客，弹铗夜歌哀。
　　【大堤曲】
　　清江出明月，月白江花寒。
　　微风吹侬歌，懊恼愁杀欢。
　　【莫愁乐】
　　春风吹石城，日日唤花开。
　　可怜花上月，不唤莫愁来。
　　【兰若即事】
　　兴来时野眺，小立倚柴扉。
　　一雨清波动，双林片月归。
　　山飖藏竹语，水鸟出花飞。
　　不觉空烟暮，蒙蒙翠湿衣。
　　【和韵】
　　春风千里忆佳期，镜里空怜玉树姿。
　　惊梦暗憎鹦鹉唤，避人偷寄伯劳词。
　　月窥翠幌愁相语，花入珠帘恨自知。
　　争信文园憔悴客，渐宽腰带鬓如丝。
　　【清明日风雨过士登斋中小饮得花字】
　　清明萧瑟送春华，短屐欣过仲蔚家。
　　小语轻寒来燕子，半含微雨出桃花。
　　蝶飞幻梦何须较，蚁尽深杯可再赊。
　　浇却北邙坟草湿，白杨愁鬼哭烟沙。
　　【秋日过子问郊居二首】
　　叶舠百转入幽溪，灌木苍藤夹岸迷。
　　一缕炊烟小犬吠，柴门忽出竹丛西。
　　映竹缘溪三两家，阴阴树影日将斜。
　　翩翩黄蝶穿疏蓼，唧唧秋虫语豆花。
　　【听沈二弹北曲】
　　燕歌撩乱夜弦鸣，诉尽青楼恨别情。
　　四十年前明月夜，梦回曾听断肠声。
　　【薄暮步溪上见茅舍前桃花盛开】
　　娇靥枝枝破浅红，暮寒无语向春风。
　　谁来花底多情立，白发如丝一病翁。
　　【周子居幽居不遇】
　　寂寂柴门深自关，幽禽相唤语青山。
　　墙头含雨桃花色，半出青葱春树间。
　　【赠歌者】
　　尽说青楼碧玉家，舞风歌月斗铅华。
　　自从误识樱桃后，懒看阊门路畔花。
　　【青楼曲】
　　日长深院小榴开，懒斗红妆傍镜台。
　　偏爱双双飞燕语，自开珠箔放归来。
　　【凉生豆花】
　　豆花初放晚凉凄，碧叶阴中络纬啼。
　　贪与邻翁棚底话，不知新月照清溪。
　　【追昔感事八首（出世周手稿，集本不载）】
　　秋风九塞静狼烟，铁骑千营夜醉眠。
　　大奏钧天酬上帝，君王法驾在祈年。
　　西内词臣和柏梁，天书飞动赏辉光。
　　谁怜一铗新丰邸，弹尽秋风白发长。
　　纷纷游客似雕翻，一技俱能猎异恩。
　　牛饮总污丞相席，沐猴争戏五侯门。
　　欲醉胡姬耐笑看，驼酥千盏不辞干。
　　忽雷抱向青楼月，拨出《凉州夜雪寒。
　　燕山自古接胡沙，大有胡风入汉家。
　　小妇拍鞍能走马，儿童卷叶学吹笳。
　　玉蝀金鳌跨夕阳，风清海子碧波长。
　　荷花千顷无人采，落尽仙姬镜里妆。
　　射虎屠龙意气豪，纵横年少见吾曹。
　　老来梦断长安事，落日捞虾傍小舠。
　　高枕青山计未贫，空林幽鸟伴吟身。
　　谁能更抱齐门瑟，老觅长安解听人。
　　朱秀才阳仲九首
　　【杨花篇】
　　江南二三月，杨花竞芳华。
　　寂寞长条攀折尽，绿丝飞来千片花。
　　千片飞飞西复东，白雪晴云昼溟濛。
　　风吹满空翳白日，散入千家池馆中。
　　池馆楼台媚春昼，珠箔重重散花柳。
　　白玉筵中拂画衣，琉璃杯里沽春酒。
　　落日千家春酒阑，飞花拂拂玉阑干。
　　高处余风常不定，低边日气转犹寒。
　　秦女楼中妆镜寂，王孙道上相思忆。
　　讵将春色报深闺，还惹游丝度南陌。
　　南陌深闺两地情，惜此飘扬花性轻。
　　焉知落地为香土，更怜入水作浮萍。
　　香土浮萍那堪数，虚令春色年年度。
　　今年已见柳花残，明年复见杨花吐。
　　愁杀龙沙千万山，春来春去损朱颜。
　　祇被杨花恼妾睡，不教清梦到燕关。
　　【寒食行】
　　谁家墓头作寒食，野棠离离间古柏。
　　香毂辚辚拜扫归，日暮风吹纸钱白。
　　纸钱不到黄泉路，岁岁化为坟上土。
　　人生苦乐百年中，笑杀荒山石羊虎。
　　西家女儿哭未休，城东又作踏青游。
　　满地花枝斗芳草，还嫌落日催归早。
　　待得明年寒食时，又来挂纸一沾衣。
　　【双溪曲】
　　脉脉溪路遥，泛泛落花娇。
　　人心不如水，相随下河桥。
　　【西湖采莲曲二首】
　　五月芙容浦，花开胜若耶。
　　若将湖作镜，应照妾如花。
　　玉腕摇轻楫，红莲暗绿波。
　　花深欲无语，棹转忽闻歌。
　　【杨柳枝辞】
　　广陵杨花辞故枝，各自空条雨后垂。
　　羌笛不知春自去，分明一曲月中吹。
　　【出塞曲】
　　雪尽洮河月满营，胡儿羌笛奏边声。
　　春风不到单于塞，何事梅花夜夜生。
　　【长门怨】
　　春尽长门凤辇稀，宫莺百啭绕蔷薇。
　　落花千片如红雪，飞入昭阳作燕泥。
　　【长干曲】
　　美人家住汉水滨，夫婿从军久向秦。
　　江口寄书无便使，客中多是洛阳人。
　　王举人养端四首
　　【都台纪事四首】
　　九五黄宫八百姬，臣工拜舞贺昌期。
　　春回灵囿时颁历，香蔼瑶坛夜受釐。
　　河渭吐吞秦日月，岱华扫荡汉旌旗。
　　清平乐事何由识，柳暗花明出锁迟。
　　二月皇州春事稀，玉堤琼榭尽芳菲。
　　农官夜候馣寔降，苑监朝供苜蓿肥。
　　宝盖拂云双凤集，衮衣浮日六龙飞。
　　山人无路将芹曝，拟傍台阶颂紫微。
　　彩雾氤氲覆禁城，西山旭日始分明。
　　大官入捧丝纶旨，女史来收馆阁评。
　　白凤青霞开宝宇，金盘玉碗散朱樱。
　　南郊昨介清和节，遍赐莲花报化生。
　　翰墨初呈金马门，群贤此日荷宸恩。
　　细封紫蜡传仙仗，高矗红云俨帝垣。
　　麟阁晓浮花气暝，虎帏春动日华暄。
　　台官忽奏文昌见，天子亲临策士轩。
　　蔡广文宗尧四首
　　【丽情曲】
　　兰房过雨蕙径空，绿云蔼蔼怀春风。
　　欹枕牙床睡初醒，胭脂汗湿罗衣红。
　　鸳鸯牵绣丝未歇，软瘦香肌倦如雪。
　　玉麟堕地浑不知，流苏夜暖斜明月。
　　珠帘半卷春日高，海棠飞起双蝴蝶。
　　【河套（以下皆集外诗）】
　　胡虏昔何在，遥闻将士讹。
　　何曾亲吉甫，遽欲夺蓬婆。
　　浪议轻痈溃，成功幸石磨。
　　未知廊庙计，终始果如何。
　　【秋思二首】
　　长莎肥马映征轩，飞骑边头入报喧。
　　只见烟尘从远碛，不知胡虏猎平垣。
　　残兵破鼓伤辽水，绝塞悲笳泣楚猿。
　　最是书生犹将略，属镂赐后竟谁言。
　　断云残柳接狼烟，极目氛埃自黯然。
　　紫塞苍茫能立帜，黄河容易可投鞭。
　　须知据险人持戟，莫使冲风马避膻。
　　胜算终摧高阙耸，遥藩荒破犬羊天。
　　【感咏】
　　海国凉生吹雨花，西门十里即天涯。
　　山衔落日孤云细，林着疏风翠筿斜。
　　湖海壮心惊白首，庙堂清议属乌纱。
　　洛阳年少空前席，宾客梁王忆汉家。
　　张指挥元凯七十一首
　　【杂拟诗二首】
　　少小结游侠，长大慕豪英。
　　六郡已脱籍，三辅乃有声。
　　藏活以百数，脱死常独行。
　　风沙扑马首，关月候鸡鸣。
　　将军言郭解，公子拜候嬴。
　　彼非有一命，权可当专城。
　　所以奇节士，慷慨说捐生。
　　大笑东家儿，杀人隐姓名。
　　有客住吴国，赠我以莫邪。
　　提携未出匣，随手生霜花。
　　或恐是神物，吞吐虹光斜。
　　不惜黄金装，横在白鼻襜。
　　边烽昨夜至，飞符度流沙。
　　秋月照长城，胡骑纷如麻。
　　按剑左右盼，目已无浑邪。
　　丈夫为天下，安能复顾家。
　　【渔父】
　　溪桥转山径，湖水碧于苔。
　　渔舟柳阴下，举网得四腮。
　　樵薪犹未至，新醅业已开。
　　团圞坐妻孥，不簪亦不鞋。
　　欲要采菱人，西风吹船回。
　　蔌蔌芦叶响，月上潮正来。
　　波涛非云险，梦寐良不乖。
　　向逢楚大夫，言言伤我怀。
　　【樵父】
　　偃树春不起，繁条秋弥丛。
　　长镵入空谷，历历摧枯蓬。
　　形骸肖山鬼，趫捷轻狙公。
　　玄熊夕相避，猛虎昼不逢。
　　素履往无咎，险阻穷能通。
　　有时不归来，高卧山之东。
　　积薪拟待价，沽酒明月中。
　　桎梏轩冕者，终焉愧此翁。
　　【闺词四首】
　　捣衣声不乱，捣衣情自深。
　　秋风一夕起，闺中同此音。
　　妾捣君不闻，天涯自有砧。
　　也应如妾捣，为妾捣君心。
　　忆昔初嫁君，明珠照绿云。
　　今日君离别，飞蓬乱不结。
　　忘我久食贫，游赵复游秦。
　　秦人未逐客，安能返乡国。
　　夫婿乍封侯，尚尔玉关游。
　　欲绣一端锦，寄耀千貔貅。
　　行褰池上柳，夫渠摘纤手。
　　颜色比不差，衔在天吴口。
　　琴瑟昔在御，莫不静而好。
　　自君久别离，房栊生青草。
　　弹琴无知音，调瑟多苦心。
　　弦繁曲亦乱，月落花阴阴。
　　【边词五首】
　　结束良家子，翩翩居帐下。
　　从军不数年，节钺安可假。
　　耻随五校后，单骑走朔野。
　　龙剑跃且鸣，夺得胡名马。
　　匈奴约和亲，边烽昼不举。
　　士卒渐忘战，军中罢超距。
　　槃跚弄胡儿，拍手学蛮语。
　　草间骑羝羊，引弓射鸟鼠。
　　秋风试鸣镝，忽见孤飞雁。
　　一矢铩其羽，遥堕前山涧。
　　众谓南来鸟，足有帛书绾。
　　策马往视之，野火新烧栈。
　　九月未授衣，十月边霜凛。
　　士卒夜苦寒，独抱雕戈寝。
　　欲诉霍嫖姚，无奈生贵甚。
　　穿域正蹋鞠，阳春生兽锦。
　　久隶行伍间，尚在偏裨下。
　　寒霜生铁衣，秋风劲弓弝。
　　执鞭乃吾分，窘辱何须讶。
　　卫青亦人奴，敢遽辞笞骂。
　　【采菱词】
　　菱角何纤纤，菱叶何田田。
　　鸳鸯与厓騑，对对浮清川。
　　采菱白晢郎，荡桨后复前。
　　偶逢西家妹，隔浦来采莲。
