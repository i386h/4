<!-- { "loadSidebar": true } -->
　　临流欲写猗兰意，江北江南无限情。
　　【别希颜】
　　后会难期别未轻，莫辞行李滞江城。
　　且留南国春山兴，共听西堂夜雨声。
　　归路终知云外去，晴湖想见镜中行。
　　为寻洞里幽栖处，还有峰头双鹤鸣。
　　【登凭虚阁和石少宰韵（南京作）】
　　山阁新春负一登，酒边孤兴晚堪乘。
　　松间鸣瑟惊栖鹤，竹里茶烟起定僧。
　　望远每来成久坐，伤时有涕恨无能。
　　峰头见说连阊阖，几欲排云尚未曾。
　　【题王实夫画】
　　随处山泉着草庐，底须松竹偃柴扉。
　　天涯游子何曾出，画里孤帆未是归。
　　小酉诸峰开夕照，虎溪春寺入烟霏。
　　他年还向辰阳望，却忆题诗在翠微。
　　【赠潘给事】
　　五月沧浪濯足归，正堪荷叶制初衣。
　　甲非乙是君休问，酉水辰山志未违。
　　沙鸟不须疑雀舫，江云先为扫鱼矶。
　　武陵溪壑犹深僻，莫更移家入翠微。
　　【登阅江楼】
　　绝顶楼荒旧有名，高皇曾此驻龙旌。
　　险存道德虚天堑，守在蛮夷岂石城。
　　山色古今余王气，江流天地变秋声。
　　登临授简谁能赋，千古新亭一怆情。
　　【用实夫韵】
　　诗从雪后吟偏好，酒向山中味转佳。
　　岩瀑随风杂钟磬，水花如雨落袈裟。
　　【喜雨（南赣作）】
　　吹角峰头晓散军，横空万骑下氤氲。
　　前旌已贺洗兵雨，飞鸟犹惊卷阵云。
　　南亩渐欣农事动，东山休共凯歌闻。
　　正思锋镝堪挥泪，一战功成未足云。
　　【闻曰仁买田霅上携同志待予归（二首）】
　　见说相携霅上耕，连蓑应已出乌程。
　　荒畬初垦功须倍，秋熟虽微税亦轻。
　　雨后湖舠兼学钓，饷余堤树合闲行。
　　山人久有归农兴，犹向千峰夜度兵。
　　月色高林坐夜沉，此时何限故园心。
　　山中古洞阴萝合，江上孤舟春水生。
　　百战自知非旧学，三驱犹愧失前禽。
　　归期久负云门伴，独向幽溪雪后寻。
　　【书草萍驿（二首）】
　　（九月献俘北上，驻草萍，时已暮，忽传王师已及徐淮，遂乘夜速发，次壁间韵纪之。）
　　一战功成未足奇，亲征消息尚堪危。
　　边烽西北方传警，民力东南已尽疲。
　　万里秋风嘶甲马，千山斜日度旌旗。
　　小臣何尔驱驰急，欲请回銮罢六师。
　　千里风尘一剑当，万山秋色送归航。
　　堂垂双白虚频疏，门已三过有底忙。
　　羽檄西来秋黯黯，关河北望夜苍苍。
　　自嗟力尽螳螂臂，此日回天在庙堂。
　　【三山晚眺】
　　南望长沙杳霭中，鹅羊只在暮云东。
　　天高双橹哀明月，江阔千帆舞逆风。
　　花暗渐惊春事晚，水流应与客愁穷。
　　北飞亦有衡阳雁，上苑封书未易通。
　　【宿净寺（二首）】
　　十月至杭，王师遣人追宁濠，复还江西。是日遂谢病，退居西湖。
　　老屋深松覆古藤，羁栖犹记昔年曾。
　　棋声竹里消闲昼，药裹窗前对病僧。
　　烟艇避人长晓出，高峰望远亦时登。
　　而今更是多牵系，欲似当时又不能。
　　常苦人间不尽愁，每拚须是入山休。
　　若为此夜山中宿，犹自中宵煎百忧。
　　百战西江方底定，六飞南甸尚淹留。
　　何人真有回天力，诸老能无取日谋。
　　【九华山下夜泊】
　　维舟谷口傍烟霏，共说前冈石径微。
　　竹杖穿云寻寺去，藤匡采药带花归。
　　诸生晚佩联芳杜，野老春霞缀衲衣。
　　风咏不须沂水上，碧山明月更清辉。
　　【舟夜】
　　随处看山一叶舟，夜深霜月亦兼愁。
　　翠华此际游何地，昼角中宵起戍楼。
　　甲马尚屯淮海北，旌旗初放楚江头。
　　洪涛滚滚乘风势，容易开帆不易收。
　　【蟂矶次草泉心刘石门韵】
　　中流片石倚孤雄，下有冯夷百尺宫。
　　滟滪西蟠浑失地，长江东去正无穷。
　　徒闻吴女埋香玉，惟见沙鸥乱雪风。
　　往事凄微何足问，永安宫阙草莱中。
　　江上孤臣一片心，几经漂没水痕深。
　　极怜撑住即从古，正恐崩颓或自今。
　　藓蚀秋螺残老翠，蟂鸣春雨落空音。
　　好携双鹤矶头坐，明月中宵一朗吟。
　　【元日雾】
　　元日昏昏雾塞空，出门咫尺误西东。
　　人多失足投坑堑，我亦停车泣路穷。
　　欲斩蚩尤开白日，还排阊阖拜重瞳。
　　小臣漫有澄清志，安得扶摇万里风。
　　【二日雨】
　　昨朝阴雾埋元日，向晓寒云迸雨声。
　　莫道人为无感召，从来天意亦分明。
　　安危他日须周勃，痛哭当年笑贾生。
　　坐对残灯愁彻夜，静听晨鼓报新晴。
　　【丰城阻风】
　　（前岁遇难于此，得北风幸免。）
　　北风休叹北船穷，此地曾经拜北风。
　　句践敢忘尝胆地，齐威长忆射钩功。
　　桥边黄石机先授，海上陶朱意颇同。
　　况是倚门衰白甚，岁寒茅屋万山中。
　　【春日游齐山寺用杜牧之韵】
　　倦鸟投枝已乱飞，林间暝色渐霏微。
　　春山日暮成孤坐，游子天涯正忆归。
　　古洞湿云含宿雨，碧溪明月弄清晖。
　　桃花不管人间事，只笑山人未拂衣。
　　【重游开元寺戏题壁】
　　中丞不解了公事，到处看山复寻寺。
　　尚为妻奴守俸钱，至今未得休官去。
　　三月开元两度来，寺僧倦客门未开。
　　山灵似嫌俗士驾，溪风拦路吹人回。
　　君不见富贵中人如中酒，折腰解酲须五斗。
　　未妨适意山水间，浮名于我亦何有。
　　【谒伏波庙】
　　楼船金鼓宿乌蛮，鱼丽群舟夜上滩。
　　月绕旌旗千嶂静，风传铃柝九溪寒。
　　荒夷未必先声服，神武由来不杀难。
　　想见虞廷新气象，两阶干羽五云端。
●丙集第五
　　（成、弘之间，长沙李文正公继金华、庐陵之后，雍容台阁，执化权，操文柄，弘奖风流，长养善类，昭代之人文为之再盛。百年以来，士大夫学知本原，词尚体要，彬彬焉，彧彧焉，未有不出于长沙之门者也。藁城以下六公，其苏门六君子之选乎？南城枋国献规请削门生之籍，其称寿之词曰：“白头王孝逸，北面敢徐徐？”则其非背负师门可知已矣。文词崛奇，自出手眼；横从百变，不失指授。韩门之有持正，苏门之有鲁直，所谓惟古于词必已出，非苟为同异也。录六公之诗，用以彰一代之盛事，俯仰叹息，盖不胜高曾规矩之慨焉。）
　　石少保珝六十三首
　　【远游】
　　君之出矣，游如之何？朝览冀野，夜浮滹沱。
　　帝子不逢，中流扬歌。高鸟堕云，游鳞溯波。
　　曷发昆仑？曷濯洧盘？禾黍蔽野，童欣耄欢。
　　新声在梁，清酒在尊。聊以永日，以抒忧烦。
　　【拟古】
　　秋夜何迢迢，蟋蟀鸣阴壁。
　　蟾升林薄见，露下庭宇阒。
　　萤火寒依人，羸驹倦嘶枥。
　　开襟纳虚明，万事谢欣戚。
　　【杂诗（二首）】
　　雪霰纷漉漉，忽然见朝暾。
　　冰霜堕盈地，中有青苔痕。
　　幡幡鸣春鸟，解使朝变昏。
　　果哉乌鸦白，不谓黄河浑。
　　《小雅歌蛮髦，陈王悲豆根。
　　此曲勿复竟，子兰方在门。
　　騑篱无高鸟，牛涔无巨鳞。
　　物大会有合，浅小安足陈。
　　藤萝附松柏，缴绕固其真。
　　桃李虽不言，吐华自阳春。
　　齐虏事口舌，秦人如鬼神。
　　末路多此比，龙蛇贵存身。
　　【拟君子有所思】
　　朝登黄金门，暮上白玉堂。
　　清飙播柔弦，倏忽变炎凉。
　　蟋蟀吟苔砌，宵行流夜光。
　　云汉悬西南，星斗何纵横。
　　唐虞布文德，中国奏《韶章。
　　群后让于朝，凤凰亦来翔。
　　流音激青霄，奋翮向朝阳。
　　万动各飞奔，赖此一人庆。
　　志士思丧元，贤人愿垂芳。
　　揽镜照容鬓，无使生秋霜。
　　不及少壮时，摅此忠义肠。
　　仰视西日速，怛然令内伤。
　　【杂诗】
　　凉风动书幔，仿佛西南来。
　　庭柯下露叶，哽咽递相催。
　　瓜蔓滞宿雨，袅袅蒙尘埃。
　　草虫阶下鸣，流萤亦徘徊。
　　坐感岁事速，忽如车轮推。
　　门前有层城，层城复高台。
　　乘风欲登眺，仰溯天汉回。
　　帝子不可见，青鸟非良媒。
　　中夜耿深忧，泪落秋生苔。
　　【池上】
　　良辰不易得，池上一来临。
　　微风感新绿，幽兰欣客襟。
　　方洲语鸣鸟，忽如鼓瑟琴。
　　悠悠南行云，成此匝地阴。
　　美人隔千里，赠我百炼金。
　　我有锦绶带，愿言结同心。
　　【漫书】
　　峄阳生孤桐，弦之以吴丝。
　　坐令风雨色，变出阳春词。
　　可以养圣性，可以献帝墀。
　　孤高谅有合，君子贵后时。
　　【饮鲍云瑞庄居】
　　城柳初尽处，薄蔼开空明。
　　潦降古洲出，千里关寸情。
　　断岸带芳草，远树啼残莺。
　　钓艇日往还，或有羊裘生。
　　下马对尊斝，故人相与倾。
　　坐久出歌舞，柔风濯长缨。
　　落霞酣野色，吟蛩战秋声。
　　长恐西日下，衢路立屏营。
　　【秋夜】
　　凉夜始多梦，升沉顷相寻。
　　蟋蟀入床下，萧序已载阴。
　　褰裳出庭户，河汉清且深。
　　华月挂林杪，高鸿送哀音。
　　百岁岂不多，半为风雨侵。
　　嗟彼蜗角名，烦此孤鹤心。
　　流水激古洲，高山出远岑。
　　子期果难逢，独卧枕素琴。
　　【小园雨后（二首）】
　　新雨膏炎垄，远风涤繁林。
　　取凉李井上，仲子迹可寻。
　　玄驹下危垤，屈蠖鸣幽阴。
　　万类均一适，忘古安有今。
　　虽复病两背，稍自惬孤襟。
　　客云焉久留，素石寤同心。
　　夏木岂无阴，古井亦有泉。
　　阴疏仅自庇，泉苦得永年。
　　羲黄世辽邈，畴与论自然。
　　稍喜禾稼成，藜藿比醲鲜。
　　浮生能几许，沉郁贵自宣。
　　偃卧辘轳侧，南风韵树弦。
　　【送王尚书德辉还馀姚】
　　春花岂胜秋，新人不如故。
　　纷纷红紫群，酣艳良未悟。
　　千金买马首，百罔捕毚兔。
　　一曲雍门歌，夕阳在高树。
　　【汉宫词】
　　汉宫有明月，秋风悴碧枝。
　　紫苔绣壁带，积翠隐罛篱。
　　夜久星河变，人来鹦鹉知。
　　旧恩随露泻，余欢与日移。
　　尚忆朝辞辇，深承夜诵诗。
　　阳阿新得幸，谷永况多辞。
　　指斥椒房宠，吹求饰室疵。
　　荣枯付阶草，物化效冰澌。
　　无言掩明镜，千古妒蛾眉。
　　【长相思】
　　长相思，长且深，暮云湘水愁阴阴。
　　海棠庭院燕双语，恼乱无人知妾心。
