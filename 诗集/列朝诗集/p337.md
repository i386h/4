<!-- { "loadSidebar": true } -->
　　天王自纳简书回，神武将军可汗才。
　　仙仗不须陈辇路，笼街喝道数声来。
　　逐队绯袍引上公，当街行酒献成功。
　　人人识得君王喜，醉入仙桃两朵红。
　　【宫词（六首）】
　　琼岛春泉下玉沟，年年岁岁御前流。
　　无端夜雨生新涨，流出宫墙是外头。
　　翠荇红莲水殿香，不知帘外易生凉。
　　夜来许赐金茎露，明日惊看玉树霜。
　　后庭仙树是谁栽，春尽重门锁绿苔。
　　闻说翠华笼烛过，上阳宫里看花来。
　　金屋藏春春已归，铅华还似落红飞。
　　自怜不及花零散，犹逐香尘上御衣。
　　泪横香粉纻双痕，怨管悲丝只为恩。
　　多少春风不相属，落花啼鸟自黄昏。
　　不识君王宠爱偏，却将浓淡误争妍。
　　监宫密密来相告，切莫多言在御前。
　　【放内苑诸禽】
　　多年调养在雕笼，放出初飞失旧丛。
　　只为恩深不能去，朝来还绕上阳宫。
　　蒋参政山卿五十二首
　　【王昭君】
　　拭泪新装束，朝来殿里辞。
　　何堪辞诀日，却是见怜时。
　　汉骑临关少，胡笳出塞迟。
　　琵琶写哀怨，凄切转添悲。
　　【梅花落】
　　才见梅花发，飘零树又空。
　　萧萧愁对雪，片片恨因风。
　　塞外春应少，闺中信未通。
　　谁家吹玉笛，明月满帘栊。
　　【乌夜啼（五首）】
　　门前杨柳树，借汝乌夜栖。
　　郎眠夜未半，无奈汝争啼。
　　郎起见月光，绮窗白如曙。
　　侬欢不成寐，郎起渡江去。
　　月明潮欲生，三江风浪恶。
　　劝郎且迟留，莫便将衣着。
　　长帆百幅余，大舸夹双橹。
　　回头欻不见，侬心苦复苦。
　　从劝出门去，天寒独自宿。
　　门外单栖乌，夜夜啼上屋。
　　【采莲曲（二首）】
　　翠袖双双并，红妆面面开。
　　数声摇橹过，一道唱歌来。
　　叶密藏难见，花深去不回。
　　小姑相结伴，夫婿莫疑猜。
　　荡桨谁家女，嬉游入浦深。
　　搴花怜并蒂，拾子爱同心。
　　回腕垂金钏，低鬟堕玉簪。
　　相期未相值，歌曲不成音。
　　【采菱曲（二首）】
　　鹜舲乘滉漾，弭棹弄涟漪。
　　拾叶萦荷盖，牵丝乱荇枝。
　　比镜那能照，为盘讵易持。
　　望美徒延伫，日暮重相思。
　　新妆丽且鲜，越女斗婵娟。
　　飘风落红粉，溅水湿花钿。
　　紫茎牵更直，碧叶聚能圆。
　　采摘将谁寄，私心只自怜。
　　【杂感（三首）】
　　汉武昔好道，燕齐方士来。
　　纵横献迂怪，信之无嫌猜。
　　遥临太一坛，高起通天台。
　　金枝殿上陈，芙蓉掌中开。
　　竹宫遥望拜，炯炯神光回。
　　流连王母宴，诡谲方朔谐。
　　昆仑九万里，瑶池安在哉。
　　幻妄竟何成，荒淫诚可哀。
　　吾闻青海外，赤水西流沙。
　　神人生鸟翼，蓬首乱如麻。
　　出入乘两龙，左右臂双蛇。
　　中有不死药，奇丽更纷葩。
　　琅玕坠珠英，玗琪散瑶华。
　　双双相合并，文文自交加。
　　我愿从之游，万里迹非赊。
　　但恐非人类，寿命其奈何。
　　帝尧让天下，许由去洗耳。
　　仲父牵牛过，不饮下流水。
　　荣华若尘垢，富贵等泥滓。
　　王阳始弹冠，贡公胡为喜。
　　古今不相及，何啻千万里。
　　【禁城雪霁望西山】
　　积雪带回岭，素华丽高阙。
　　玉掌对嵯峨，珠栊共鲜洁。
　　振风向林杪，哀鸟下城堞。
　　徘徊英英云，掩映纤纤月。
　　幽赏虑自澄，旷望情弥惬。
　　虽异梁园游，行吟良未辍。
　　【夏日田园即事（五首）】
　　沉沉夜来雨，泱泱川上平。
　　田家趋时作，驱牛急晨耕。
　　遥遥阡陌间，肃肃老少并。
　　札札耒与耜，咿咿桔槔声。
　　纡回野水入，绵延禾稼盈。
　　劬苦事一时，倏忽见秋成。
　　四体虽云疲，所贵惟此生。
　　此生各有分，胡乃不自营。
　　寥寥千载下，宁知沮溺情。
　　斜阳倏西下，片月已东出。
　　鸡犬各还家，柴荆晚饭毕。
　　邻舍语依然，儿女相牵率。
　　鸣蛙水上喧，流萤花外疾。
　　夜色向沉沉，旷望弥萧瑟。
　　种瓜东门外，种豆南山下。
　　遗荣等粪土，屏迹在田野。
　　自昔有达士，而我非作者。
　　偃息任疏顽，得性非虚假。
　　不觉岁月迁，青春复徂夏。
　　是时农务忙，尽日宾明寡。
　　新竹带可围，青荷手堪把。
　　於焉以永日，冲襟一潇洒。
　　立身本疏慢，罢官实所宜。
　　追思十年往，犹是归来迟。
　　聊租二顷田，以为三径资。
　　故人有裘羊，旦夕与娱嬉。
　　即看花满园，但要酒盈卮。
　　高歌任性情，放言罕文辞。
　　邈与世相绝，俯仰复何为。
　　东菑耘事毕，老翁自闲闲。
　　鼓腹何所知，徘徊墟落间。
　　斜日上高原，一望江南山。
　　搴林玩柔荑，涉涧弄潺湲。
　　欣然适其适，日黑始来还。
　　了无一可说，呼儿掩柴关。
　　【田园秋日杂与（四首）】
　　曲径入林丘，柴门野水流。
　　松间还倚杖，石上复垂钩。
　　借问家中妇，今朝有酒不？
　　前山夕阳下，吾意正悠悠。
　　板桥横浦直，篱舍傍堤斜。
　　年熟村多酿，秋深菊始华。
　　溪鱼寒聚藻，田蟹夜行沙。
　　野趣浑无厌，吾生即有涯。
　　久作山林客，虚为野老知。
　　鹤衣行曳屦，乌帽坐弹棋。
　　煮茗频烧竹，炊羹旋刈葵。
　　来朝菊花节，相约过东篱。
　　清夜耿不寐，端居兴杳然。
　　蛩吟入床下，叶落堕阶前。
　　麦陇耕残月，茅檐炊晓烟。
　　只缘高卧稳，自觉懒情偏。
　　【春夜佴参戎见过】
　　苍梧春欲暮，旅况复何如。
　　上客烦骠骑，中厨具鲤鱼。
　　流云城树暗，过雨径花疏。
　　相过休言数，高谈赖起余。
　　【花残】
　　寂寂门空闭，菲菲花欲残。
　　赏心不相见，对酒若为欢。
　　小径芳烟霭，疏帘细雨寒。
　　一年春又谢，惆怅思无端。
　　【晓雨】
　　卧听春园雨，虚帏寒气侵。
　　闲愁亦底事，只觉扰余心。
　　杨柳交黄鸟，池塘遍绿阴。
　　兴来思蚤起，回步一相寻。
　　【吴水部客中除夕为赋此诗】
　　客思乡心此夕并，萧条官舍若为情。
　　筵前柏叶金杯浅，院里梅花粉署清。
　　门掩疏灯人语寂，山留残雪夜寒生。
　　起来遥祝君王寿，却忆鹓鸾一字行。
　　【夏日田居即事（四首）】
　　草堂聊藉竹为门，花坞从将槿作垣。
　　长日鸟啼红药尽，夕阳人坐绿阴繁。
　　愁多非为逢时歉，住久应知隔世喧。
　　赖有青山如旧故，年年相对两忘言。
　　偶携藜杖过桥东，曲港潮流处处通。
　　溪上闲花多覆水，村前垂柳半含风。
　　黄昏鸟宿轻烟外，青野人耕细雨中。
　　莫怪移家来畎亩，欲将遗事学庞公。
　　水榭风亭取次开，新凉应有客同杯。
　　树阴深处黄鹂语，溪水平时白鸟来。
　　葵扇偶从邻妪买，荷衣旋学野人裁。
　　花间蝴蝶双飞去，正是山翁午梦回。
　　两过苔荒石径微，林园一向掩柴扉。
　　柳堤潮满鱼苗上，麦陇风晴雉子飞。
　　花暝更教移晚酌，竹深犹遣著寒衣。
　　老人本自心无事，不为投闲始息机。
　　【戊申正月初宿休园】
　　江村物候又惊新，月色花香并换春。
　　自笑无能惟野性，熟知有味是闲身。
　　茅檐迟日遍宜懒，竹院风清不受尘。
　　终日闭门常谢客，只应酒伴得相亲。
　　【赠别孙刑部还京次衡山韵】
　　早因休沐出承明，又见弹冠上帝京。
　　芳草五湖初放棹，华林三月细啼莺。
　　浮云莫叹当时事，零雨还传旧日名。
　　二十年前题汉柱，为君飞动不胜情。
　　【奉送白岩相公扈跸凯旋三十韵】
　　帝室何多故，亲藩自取亡。
　　从教赐几杖，讵意缺锜斨。
　　氛祲霾彭蠡，妖星孛豫章。
　　官寮甘就戮，郡县泣罹殃。
　　百姓为鱼肉，宗人化犬羊。
　　漫看传羽檄，妄欲改冠裳。
　　司马当分阃，留都况接疆。
　　算筹期克胜，师旅素张皇。
　　掎角遥成势，风声孰敢当。
　　焚舟才走敌，扫穴已擒王。
　　北阙纡忧切，南征独断刚。
　　六军行自将，千乘拥前行。
　　事异荧离斗，时维律应商。
　　投戈回落日，出号肃秋霜。
　　露布收江右，行宫入建康。
　　威仪喜重见，礼数觉周防。
　　奠庙金扉启，朝正玉佩锵。
　　辕门簪履集，陵寝旆旌扬。
　　山在瞻龙虎，台荒识凤凰。
　　烟花春烂熳，雾树晚苍茫。
　　法驾还京早，楼船跨海长。
　　承恩仍扈跸，激赏更登床。
　　凯奏清飚急，笳吟白露凉。
　　风云随浩荡，日月共翱翔。
　　刘向论思畅，杨雄赋颂光。
　　经纶才必异，畋猎兆非常。
　　世想更弦辙，朝思引栋梁。
　　中兴宜陋汉，旧俗好归唐。
　　幕府空留滞，词场屡激昂。
　　骞腾瞻事业，徙倚卜行藏。
　　【送林以乘赴任江西佥宪】
　　（正德己卯，上将南巡，予与以乘、孟循同上疏，忤旨下狱，且被责贬，而孟循死矣。今上即位，召还京，方欣会晤，而以乘有兹擢。感旧叙别，怆然兴怀，凡二十六韵。）
　　先帝昔巡幸，小臣同上书。
　　事危攀折槛，情切止乘舆。
　　未得陈丹悃，空令伏玉除。
　　天心那可问，皇怒竟何如。
　　氛雾昏霾久，雷霆震击余。
　　伤魂逮囹圄，鞭血溅衣裾。
　　半刺犹怜尔，孤游孰起予。
　　联翩嗟去国，萧索苦虽居。
　　圣哲临宸极，清明开太虚。
　　王纲重照洗，奸孽尽诛锄。
　　紫诏恩初降，苍生愤始摅。
　　逐臣皆见召，旧故复相於。
　　禁闼还通籍，官曹并直庐。
　　感时唯涕泪，叹逝重欷歔。
　　从宦心俱懒，求名术本疏。
　　只应旅进退，敢望独吹嘘。
　　翻怪无鸣鹤，堪怜似戏狙。
　　十年才易组，六月便驱车。
　　去作长途别，行将大暑袪。
　　凉云停碧树，渌水泛红渠。
　　南国秋风早，西江白露初。
　　霜威迎獬豸，月令改蟾蜍。
　　世路多欹侧，斯文有卷舒。
　　身须混泾渭，誉欲等璠玙。
　　霄汉看鹰隼，江湖觅鲤鱼。
　　与君生死分，分手一踌蹰。
　　【北狩凯旋歌（三首）】
　　帐下亲军尽虎貔，辫垂结束学胡儿。
　　衔枚夜斫阴山寨，杀向平明虏不知。
　　羽盖夸胡兽猎行，龙旂出塞犬羊平。
　　宣府开为射熊馆，洋河筑作受降城。
