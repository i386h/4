<!-- { "loadSidebar": true } -->
　　闻说声尘悉清净，不将双耳听鸣泉。
　　【寓滇阳寄京中友人】
　　霜重梧桐叶渐飞，浅黄欺绿上荷衣。
　　鲈肥江上秋将晚，酒熟山中客未归。
　　乡梦夜长鸡唱早，故人书远雁来稀。
　　黄花两负东篱约，空对西风赋《式微。
　　【入缅取贼早发金沙江】
　　征帆如箭鼓声齐，舟渡金沙更向西。
　　石栈夜添蛮雨滑，晓江晴压瘴云低。
　　水边乌鬼迎人起，竹里青猿望客啼。
　　又隔滇阳几千里，桐华榕叶晚凄凄。
　　【经旧战场】
　　一夜西风卷汉旌，连营兵甲散如星。
　　孤臣独抱终天痛，诸将难逃误国刑。
　　自恨中原无猛士，谁知高庙有神灵。
　　黄河白骨斜阳里，衰草连天战血腥。
　　【暮春登大同西北城楼同仰寺丞瞻潘御史洪赋】
　　满地花飞春已阑，溪风山雨更生寒。
　　浮云蔽日终难散，腐柱擎天恐未安。
　　西北兵戈犹扰攘，东南民庶半凋残。
　　先朝遗老惭无补，独对西风把泪弹。
　　【偶成寄彦谧】
　　三岁春风客未归，边城无事暂幽栖。
　　朱樱映日枝头满，翠荇牵风水面齐。
　　老树藏鸦添嫩叶，旧巢归燕补新泥。
　　闲来渐有渔樵兴，更欲移居向瀼西。
　　【西巡出境寒甚时五月廿七也】
　　一带关河向北流，黄云衰草不胜秋。
　　征人更有思乡梦，羌笛休吹《出塞愁。
　　严整甲兵陈虎旅，静听金鼓拥貂裘。
　　临风却忆江南客，纨扇轻纱笑倚楼。
　　【军回】
　　两行旌旆引鸣笳，万骑宵严不敢哗。
　　隔岸水声冲石响，罩山云脚受风斜。
　　孤村月落时闻犬，古塞春残不见华。
　　归骑莫嫌征路滑，凉风吹雨洒尘沙。
　　【舟至高邮风气尚暖】
　　北地风高水欲冰，南方秋晚尚余蒸。
　　渔家香饭闻炊芡，溪女纤歌识采菱。
　　鹭渚橹摇归梦客，柳汀舟渡夕阳僧。
　　故乡多少莼鲈兴，三十年来愧未能。
　　【渡江】
　　北客南归感壮怀，吴歌幽怨橹声哀。
　　秋深杨柳经霜落，江净芙蓉向晚开。
　　沙鸟乱啼山月上，棹郎清啸水风来。
　　故园佳丽何年别，老去浑无作赋才。
　　【秋日至城南草堂】
　　渡水登山到草堂，田家香稻喜新尝。
　　墙边薜荔秋多雨，池上芙蓉夜有霜。
　　看竹每寻扶老杖，借书先录养生方。
　　白头自笑归来客，况复江南是故乡。
　　【和许太常道中家园成趣轩韵】
　　君家三径几时开，千个长松绕屋栽。
　　把钓每从溪上去，题诗还傍竹间来。
　　梦阑石枕月相对，花落柴关风自推。
　　有约频过寻贺老，莫教空棹酒船回。
　　【送牟秉常往甘州】
　　谁折梅花寄陇头，夕阳低处是甘州。
　　秦关蜀道还家梦，白草黄云出塞愁。
　　江上秋生张翰棹，月中人倚仲宣楼。
　　壮怀且赋从军乐，定远曾封万里侯。
　　【保定途中偶成】
　　白璧何从摘旧瑕，才开罗网向天涯。
　　寒窗儿女灯前泪，客路风霜梦里家。
　　岂有酖人羊叔子，可怜忧国贾长沙。
　　独醒空和骚人咏，满耳斜阳噪晚鸦。
　　【甘州即事】
　　黑河如带向西来，河上边城自汉开。
　　山近四时常见雪，地寒终岁不闻雷。
　　牦牛互市番氓出，宛马临关汉使回。
　　东望玉京将万里，云霄何处是蓬莱。
　　【送季方归感事有作石生怒季方欲杀之愤云必置汝于天尽处死而后已石氏伏诛季方乃得释老魅有知含羞地下矣】
　　转日回天势可窥，旧游今昔事皆非。
　　只应樗里偏多智，每叹林宗最见几。
　　金谷秋深荒草合，玉关春早远人归。
　　五湖烟水孤舟稳，吟倚蓬窗送落晖。
　　【送岳季方承命释累回京】
　　蚤登黄阁赞经纶，欲报君恩敢爱身。
　　青海四年羁旅客，白头双泪倚门亲。
　　鸣榼又喜趋仙仗，补衮还思用旧臣。
　　谩道归来心便了，天涯多少未归人。
　　【过回中谒王母宫】
　　水光山色晃帘栊，玉殿高居阿母宫。
　　青鸟未归空夜月，碧桃初绽又春风。
　　泠瀼不救相如渴，狡侩犹思曼倩工。
　　便欲寻仙还自笑，茂陵衰草夕阳中。
　　【客中春晚】
　　远塞书难寄，空庭花自开。
　　旧巢双燕子，今岁不曾来。
　　【春日游山偶成】
　　林下扶藤杖，溪边整葛巾。
　　春风莫相妒，不是折花人。
　　【送人回京】
　　秦山秋色陇山云，为客那堪复送君。
　　八月胡天寒气早，数声羌笛雪纷纷。
　　【口号寄泾州守李宏】
　　渡了黄河又黑河，春风秋月五年过。
　　泾阳太守如相问，更比来时白发多。
　　【至高邮逢邢勉仁】
　　客中相见倍相亲，白酒黄鸡莫笑贫。
　　君住淮南我淮北，如何不是故乡人？
　　【送人回京】
　　迎得君来复送君，樱桃花发又经春。
　　谁知万里南征客，却向滇阳作主人。
　　◎杂咏
　　（甘州客寓于绣衣牟秉常处，得前人咏物吟四百余篇，惜其格调卑弱，辞意浅俗，不足以状物之情，遂因题为之赋。自念涵养未至，美刺之间，未免黑白太著，甚失诗人忠厚之意。暇日检拾遗忘，为之一笑，悉欲弃去。其间有如鸡肋可惜者，因存之，得百廿五篇云。）
　　【瓶笙】
　　大杓才添小器盈，啾啾唧唧似吹笙。
　　儿童侧耳山翁笑，一任教他水火争。
　　【筝】
　　谢傅勋劳未可轻，从容谈笑却秦兵。
　　君王何事生疑阻，惭愧桓伊为抚筝。
　　【棋】
　　怕死贪生错认真，运筹多少费精神。
　　看来总是争闲气，笑杀傍观袖手人。
　　【天秤】
　　体物何曾有重轻，相君因尔号阿衡。
　　谁多谁少皆公论，才有些儿便不平。
　　【笔】
　　绾蚓涂鸦不自嫌，却将毫末强楸挦。
　　中书老矣真无用，犹向人前要出尖。
　　【砚】
　　形模粗野已堪羞，况复驽顽滑似油。
　　常笑石乡才不逮，有何功业便封侯。
　　【汤婆】
　　老去徐娘尚可娱，温柔乡里锦模糊。
　　春来渐觉君心改，欲厂沙厨娉竹奴。
　　【破扇】
　　月中谁画乘鸾女，紫竹银丝挟素罗。
　　未到秋来先破碎，从前应是受风多。
　　【骐骥】
　　万里龙沙百战归，轻尘不动四蹄飞。
　　可怜汗血常消瘦，不及驽骀似瓠肥。
　　【蝇】
　　眇形才脱粪中胎，鼓翅摇头可恶哉。
　　苦不自量何种类，玉阶金殿也飞来。
　　【蠹鱼】
　　琐琐如何也赋形，虽无鳞鬛有鱼名。
　　元来全不知文意，干向书中度一生。
　　【萤】
　　腐朽如何不自量，化形飞起便悠扬。
　　脐间只有些儿火，月下星前少放光。
　　【蜂】
　　花花华华竞采花，蜜房收课作生涯。
　　知他有甚经纶处，也向潮时报两衙。
　　【梅子】
　　馋心才说齿生津，风味虽严恐未醇。
　　莫倚调羹全待汝，世间还有皱眉人。
　　【金凤】
　　凤德可怜衰已久，梧桐枯槁竹槎。
　　自从云黯苍梧野，化作人间小草花。
　　【神灵】
　　乞福禳灾许几千，分明报应不曾偏。
　　神灵应是嫌铜臭，只问人间要纸钱。
　　【塔顶】
　　塔顶新晴独自登，画栏高倚十三层。
　　不知眼界高多少，地上行人似冻蝇。
　　【恨他】
　　口似砂糖膝似绵，喣喣惟是乞人怜。
　　恨他不得长生术，只在人间过百年。
　　【土牛】
　　刻木团泥作祸胎，驱牵不动蠢形骸。
　　须臾齑粉渠休恨，教汝偷寒送暖来。
　　【双陆】
　　一笑承恩便赐绯，论他当局却全非。
　　平生学得檀公术，打马沿边走似飞。
　　附见
　　☆赠定襄钰（七首）
　　【陶渊明】
　　渊明宰彭泽，月请米五斗。
　　折腰乡里儿，浮名真可丑。
　　凤凰不啄粟，岂肯同鸡口。
　　悠然见南山，竟掷怀中绶。
　　篱边几丛菊，门外五枝柳。
　　不负头上巾，且尽杯中酒。
　　【庞公】
　　庞公虽两足，何曾到城府。
　　躬耕南亩中，农作甘自苦。
　　皇虞世已远，至道卑若土。
　　君看天柱折，非是不可补。
　　遗安有深诲，百世激贪虏。
　　【对雨有怀方内翰】
　　小斋颇幽僻，窗扉亦宏敞。
　　新槐檐上绿，细草阶下长。
　　轻纨散烦溽，覃葛生清爽。
　　寂无人事喧，但爱雨声响。
　　凉薾动萧瑟，薄霭生莽苍。
　　悠然发孤咏，笑歌自鼓掌。
　　缅思同心人，吟怀共清赏。
　　【期胡祭酒不至】
　　空斋坐日夕，有怀期不来。
　　庭树叶频下，闲门风自开。
　　朱丝静逸响，绿蚁浮深杯。
　　幽思益填积，怅然难独裁。
　　【夜坐】
　　庭虚初月上，树响微风入。
　　栖鹊听犹惊，流萤堕还拾。
　　沉沉寒漏滴，隐隐余钟急。
　　坐久不知疲，凉衣露吹湿。
　　【晚坐】
　　宴坐庭树夕，悠然惬清赏。
　　月生微影横，风入繁枝响。
　　啾啾归鸟集，隐隐疏星上。
　　倏尔朝复昏，流光递来往。
　　【题盛懋画】
　　远岛映微红，疏林带寒绿。
　　石上一柴关，溪边两茅屋。
　　轻风花落地，细雨云归谷。
　　侧耳试闲听，疑闻《紫芝曲。
　　附见
　　☆郭尚宝武（一十三首）
　　【乞巧词】
　　明河拖天玉绳远，新月搯云银甲浅。
　　丁东细漏滴金荷，百子楼前桂花满。
　　三三五五试新妆，鹤扇如霜罗带长。
　　云母屏前齐下拜，绞绡帐底共焚香。
　　焚香争乞天孙巧，穿断蛛丝绣针小。
　　梦里传来是有无，入门巧已知多少。
　　织女牵牛别有情，萤飞鹊度两难凭。
　　芙蓉舞困西风薄，杨柳垂低北斗横。
　　【乌夜啼】
　　金井梧桐霜叶飞，寒乌哑哑中夜啼。
　　兰闺少妇停灯宿，梦见征人塞上归。
　　相思未诉乌惊起，千结柔肠碧窗里。
　　鹍弦羞涩掩瑶琴，线断红珠泪如洗。
　　啼哑哑，声不住。牵辘轳，逐乌去。
　　【闺中曲】
　　寒衣剪就金刀冷，云母屏空对孤影。
　　心知井底坠银瓶，犹把辘轳牵断绠。
　　【寄句曲山中隐者】
　　康乐平生爱山水，移家直入烟霞里。
　　一窥尘网便深藏，两以鹤书征不起。
　　头戴皮冠手扶策，苍苍满面风霜色。
　　世人欲见恐难寻，樵客相逢多不识。
　　卖药修琴还到城，暂来倏去谁将迎。
　　伯阳已信皆糟粕，季子何劳问姓名。
　　予亦曾知君隐处，风泉翠滴琅玕树。
　　不待长须更致书，明朝载酒听莺去。
　　【晚渡白马湖】
　　轻风小寒吹浪花，新柳茸茸啼乳鸦。
　　平湖一望几千顷，远水连天飞落霞。
