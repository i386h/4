<!-- { "loadSidebar": true } -->
　　五虫毛领殊，共兹一腔赤。
　　蜣<虫良>纵高飞，曷思蠕中白。
　　强力相噬吞，何异虎而帻。
　　抚己胡功能，忍彼釜底泣。
　　吾欲食称事，稍补百行缺。
　　乞汝耕馌余，施我不速客。
　　愿同雀鹆驯，欣然掌中集。
　　公侍郎鼐四首
　　【子夜夏歌二首】
　　驰辉入朱明，汤风庭中满。
　　欢情如敲冰，易消复易断。
　　青莲如华盖，明珠朝露鲜。
　　风来荷盖侧，珠亦不成圆。
　　【秋歌】
　　宵烛无余光，熠耀已在堂。
　　萤光能几许，焉照妾中肠。
　　【出戒坛北行岢罗山道遇雨小憩村家】
　　路转瑶坛背，阴崖石更奇。
　　前峰堆冒絮，过雨扬游丝。
　　暂问油囊酒，旋铺马鬛棋。
　　却因争席处，转畏野人知。
　　【西郊有地名钓鱼台金主游历处】
　　花石遗京入战图，燕门衰草钓台孤。
　　不知艮岳宫前叟，得见南兵入蔡无？
　　陆参政懋龙六首
　　【初入谏院寄慰肥城父老】
　　剧县息劳人，新班立紫宸。
　　种花收薄效，焚草企先臣。
　　漏欲天同补，膏怜土渐春。
　　淮西蚕麦候，缓税乞皇仁。
　　【行部公安袁进士中郎过访】
　　双旌初到郭，片刺忽临门。
　　冷榻尘谁扫，新茶火正温。
　　望君知白皙，屏从接清言。
　　待淅官厨米，留灯坐日昏。
　　【湖楼雨集】
　　不量晴雨便称卮，雨过楼头别一姿。
　　画壁云香从座起，筠帘风影逐波移。
　　歌残烛炧春衣怯，语杂觞条夜漏迟。
　　带湿管箫疑半咽，城乌啼上隔墙枝。
　　【还家作】
　　官道如弦照水空，双扉半掩绿槐中。
　　曾经拜命施行马，又到挥弦送去鸿。
　　邴禄初过谋秫酒，羊棋罢赌听松风。
　　生来左癖称专业，手课儿童为教忠。
　　【偶阅先辈刘大参洪黄观察隆卢谏议瑀严驾部端夏游福德庵诗次韵】
　　落尽藤花始一游，绿杨如握可维舟。
　　手持茗碗哦诗罢，半岸纱巾露白头。
　　【小院】
　　小院幽阴似井间，风枝堕地点苔斑。
　　何时铲却重檐去，露出西南一角山。
　　吴通判稼竳一十二首
　　【秋夜有怀】
　　孤灯掩虚室，独枕抚空床。
　　客寐何缘假，秋宵一倍长。
　　离怀江水急，薄命柳条黄。
　　西月横天落，乌啼满树霜。
　　【秋怀四首】
　　谁家凄切捣衣声，吹入空闺恨转生。
　　永夜寒乌栖未定，清霜独鹤舞难成。
　　素丝沈水元无影，绿绮临风久不鸣。
　　惟有旧时机上月，照人寂寞片心明。
　　金荆为枕紫荆床，已共秋尘委曲房。
　　灯下有情归络帏，机中无梦到鸯鸳。
　　明星烂烂愁天老，爝火离离叹夜长。
　　一树桐花零落尽，可怜梧子自经霜。
　　当年窃药事还真，碧海茫茫未许亲。
　　银烛可怜徒向夜，玉颜无复更知春。
　　清商感激愁中曲，落羽差池病里身。
　　奉诏长门能买赋，黄金取酒为何人。
　　重扃落叶迥相依，罗袂无声事已非。
　　宝镜欲开鸾自泣，玉钗初断燕犹飞。
　　旅葵未合生空井，苦蘖真堪染故衣。
　　满目清秋何所似，白云愁色远微微。
　　【花朝】
　　日气朝青池上波，交交啼鸟傍池多。
　　三春花事终难负，二月风光半未过。
　　土俗岁时存旧记，闺人单夹制轻罗。
　　正怜一树樱桃放，桃李相催奈若何。
　　【社日过山庄】
　　背依丛竹面清溪，茅屋萧疏类瀼西。
　　儿子社钱无用觅，田家秋酿且相携。
　　梁间已去将雏燕，阶下新行傍母鸡。
　　一束荆薪兼蕴火，不愁山路夜归迷。
　　【舟行归思】
　　大江日夜水粼粼，飞尽杨花不见春。
　　枕畔独吟愁里客，镜前双笑梦中身。
　　生能无累庞居士，老未忘情白舍人。
　　儿女团栾归便得，底教歌榭暗流尘。
　　【夜阻江上】
　　风揭空江浪忽兴，停舟断岸石棱棱。
　　遥闻野寺一声磬，近辨渔家几处灯。
　　归信不如潮有准，客程翻似梦无凭。
　　薄寒谁为更衣计，闲杀中闺半臂绫。
　　【金陵酒肆赠茅平仲】
　　暮年看尔壮心孤，落落酣歌击唾壶。
　　但数一钱怜姹女，才夸千骑笑罗敷。
　　梨花雨湿红襟燕，杨柳春藏白项乌。
　　欲向卢家借双桨，莫愁不是旧时湖。
　　【代寄徐仲容】
　　秋雨苏苏滴井梧，风吹妾梦到东吴。
　　生来自恨青溪近，独处无郎似小姑。
　　【春梦】
　　群书一束枕山楹，残雪融檐作雨声。
　　春梦不随春水慢，片时还到阖闾城。
　　梅太学鼎祚一十六首
　　【杂感六首（万历初，江陵当国时作）】
　　羲轮发扶桑，虞渊弭六龙。
　　圆景戒恒满，朏魄以示冲。
　　如何夸毗子，作意矜颜容。
　　步捷举趾高，顾盼有余工。
　　执极何不然，人鬼且合从。
　　屋禽骄亦淫，气焰若流虹。
　　修途焉可竟，天运亦有终。
　　海燕西方来，雕梁托其端。
　　差池若有媚，主寿称万年。
　　凉风忽东逝，旧垒成弃捐。
　　微禽一何知，乃与徂化迁。
　　北山有寒焰，南山有温泉。
　　一气荡相薄，阴阳互为权。
　　龙角眷已旦，星鸟贞良时。
　　三光亦浮系，焉得久控持。
　　风水为轮枢，玄天经玉仪。
　　空虚密流徙，自然有成亏。
　　画挈递相矜，娓娓安所归。
　　八埏生乱戎，戎首职为谁。
　　物兴常于会，至至各有宜。
　　女魃非北御，应龙安可为。
　　炎德履嬴闰，重华嗣尧衰。
　　共工遇其敌，一怒绝地维。
　　长虹贯白日，壮士发穿冠。
　　子胥齿属镂，鼓气扬鸿川。
　　少女志填海，愚公力移山。
　　幽微畴见测，贱庶亦有权。
　　积羽欲沈渊，积愤欲倾天。
　　鹍鸡厉其羽，玄鸟归故乡。
　　日夕凉猋发，大火戢朱光。
　　阴气驯以至，草木率焜黄。
　　九六代为穷，龙战血从横。
　　坚冰自有时，圣人戒履霜。
　　【三醉龙使君帐中歌】
　　清霜初报湖中客，阴云出鬼如蟠石。
　　今朝又入郇家厨，一旬三醉龙君席。
　　龙君豪饮卷白波，食单事事敌韦何。
　　渍蜜鱁那可赏，饮乳蒸豚未足多。
　　更看蒲叶传新菜，别有樱桃字饆闉。
　　平生最爱寒消粉，此地新煎热洛河。
　　野夫饱食兼大醉，龙君醒眼雄相视。
　　直邀玉女对投壶，催复铁骑横铙吹。
　　一官从左禄从微，好向文君问典衣。
　　有酒且开北海座，无粟仍守东方饥。
　　滴滴莲花漏欲尽，天河渐涸残星陨。
　　难辞犹泊孝廉船，来期再就丹阳尹。
　　【秋夜过盛仲交】
　　浊酒淹霜夕，繁枝映户庭。
　　冶城高片月，淮水荡疏星。
　　秋漏愁相促，寒钟醉共听。
　　世今无北海，谁慰尔飘零。
　　【送顺公还吴】
　　自得清凉界，因乘溽暑征。
　　禅心无住著，游脚有归程。
　　宛水浮杯小，吴云托钵生。
　　松枝东向处，知是旧经行。
　　【圩庄省稼】
　　田家何所有，鸡黍具宾筵。
　　岁事犹难卜，农谈近自然。
　　稻花晴爱日，杨叶晚生烟。
　　更约重来处，秋风社鼓前。
　　【酒醒】
　　夕雨复宵风，单眠夜易穷。
　　酒醒灯炧里，秋减叶声中。
　　掩骭衣仍短，纚腰带渐丰。
　　自非侬共汝，持意向谁工。
　　【曹以新自娄东移居吴门清嘉坊寄赠二首兼怀二王公】
　　五湖浮未去，一亩辟旋通。
　　爽垲方兹日，清嘉本旧风。
　　鱼盐安市隐，蟹稻祝年丰。
　　此地怜堪卜，相期觅数弓。
　　曹丘诚长者，辅嗣得贤甥。
　　马策西州路，莺花亚字城。
　　平生无长物，独往有深情。
　　傥忆三弇色，浮家一苇轻。
　　【新年一首答流波君】
　　旧客新年复滞淫，淮波明玉柳明金。
　　自饶解佩留欢约，谁识吹箫乞食心。
　　度水斋钟沉雨气，隔花歌管咽春阴。
　　啼残缝蜡魂如梦，双凤云飞上宝簪。
　　【小寒食】
　　客边寒食似来朝，游兴今年觉尽消。
　　逆浪相邀湖上楫，卖饧何处市中箫。
　　故山草长迷新鬼，别院花闲伴阿娇。
　　为问前期知近在，春风春雨更迢迢。
　　【顿姬坐追谈正德南巡事（顿之先有顿仁弹琵琶及角妓王宝奴，俱见幸）】
　　武帝时巡跸旧京，烟花南部属车行。
　　更衣别置宫杨绕，蹴踘新场御草平。
　　遍选檀槽催凤拍，忽传金弹逐莺声。
　　宝奴老去优仁远，坊曲今谁记姓名。
　　梅太学守箕一十一首
　　【祁羡仲】
　　羡仲，侠士。能诎伸，好奇策。少游豫章，乏食，即行乞市中。
　　客游小四海，不裹千里粮。
　　饥从列士食，渴饮阿谷浆。
　　遗俗若委蜕，翩翩乘风翔。
　　纵横狭路间，褐夫视侯王。
　　诎信惟蛰龙，蓬累我所当。
　　城中乞食已，长醉胡姬傍。
　　【黄白仲】
　　（白仲，客宋侯家，竟以游为罪。）
　　九州易为处，胡然游帝州。
　　碣石多悲风，易水无安流。
　　修辔临狭路，驽马取道周。
　　流言亦已甚，微词方见求。
　　肉食诚足鄙，薇藿难自谋。
　　一为适越吟，长揖谢王侯。
　　【送潘景升北游八首】
　　郁郁寒云，兴于崦磁。白露既下，严霜戒之。
　　水归其壑，荣变而衰。时之方殷，如何弗悲。
　　薄言送之，于江之滨。弓矢在御，佩服孔明。
　　百里旋风，千里异云。如何良友，遂此离分。
　　顾瞻帝京，宫阙峨峨。左肩沧海，右带浊河。
　　太行接辇，凭嵩界华。建瓴之势，万国是仪。
　　七贵雄门，五陵侠士。幂雾连云，星流电驶。
　　载尘康庄，扬风易水。恻惜荆高，经过赵李。
　　历历天上，不瑕有咫。娱心极宴，聊乐我止。
　　岁将大计，万国来朝。车骑驰骛，四牡有骄。
　　翟茀错举，琮璜宣昭。公车济盈，群策毕招。
　　末士殉荣，通人见超。惟我正则，以嬉以敖。
　　高鹜远眄，至彼朔方。烟尘野合，关塞悠长。
　　接流浣海，托邻毡乡。悲笳夜呼，春草旦黄。
　　坚冰蔽道，车顿马伤。言念君子，忧思不忘。
　　熠熠蜚鸟，振翮愿升。去其南陵，集于北陵。
　　耻与黄口，附风超腾。鹤鸣在皋，鴚惨于冰。
　　翼彼南风，亦怀其乘。我思伊人，终莫可胜。
　　我有斗酒，好与君期。徵歌鼓瑟，以乐斯须。
　　来兹未明，去日难追。勉旃周道，毋以后时。
　　吴训导子玉一首
　　【五日青楼人】
　　朝来无意理流黄，斜抱云和独倚床。
　　自念青楼逢令节，谁将白苎寄河梁。
