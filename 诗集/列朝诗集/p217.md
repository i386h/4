<!-- { "loadSidebar": true } -->
　　山水婵娟扫黛屏，清晖迢递到柴扃。
　　云归独树天边小，雪罢孤峰鸟外青。
　　寒藓带花侵卷幔，野泉流叶近闲庭。
　　浮生只解人间事，未得从师种茯苓。
　　【沙堤燕集次韵答王介轩黄嗣杰】
　　沧洲沙馆共欢携，红烛青尊月易西。
　　孤客独怜萍尚泛，幽期那似鹤同栖。
　　霜飘败叶催残腊，雁引寒声入夜溪。
　　何事故人俱断酒，风流佳句若为题。
　　【梅城夜泊】
　　泽国秋风旅雁飞，海天愁思正依依。
　　孤城背岭闻吹笛，白露横江卧湿衣。
　　砧杵远村寒事早，市桥残火夜渔归。
　　兴来且醉梅江月，遮莫乡原落梦微。
　　【行次海上】
　　晓风吹酒动离颜，别路萧条草树间。
　　积水乱流疑梦渚，一峰中断似君山。
　　鸡鸣海曙寒潮小，雁引秋声落叶间。
　　行李飘飘何处往，暮云飞鸟倦知还。
　　【送友人流西凉】
　　凤林关路远悠悠，惆怅行人过陕州。
　　渭水寒流秦塞晚，灞陵残雨汉原秋。
　　玉门壁垒看应遍，白苇黄榆梦亦愁。
　　江海同人今已尽，南冠何事到君头。
　　【送陈自立游古田】
　　孤舟何处兴堪携，红树千山野水西。
　　别路鸿声天外小，荒江帆影望中迷。
　　到楼残笛兼秋听，向壁新诗倚醉题。
　　我有相思寄流水，寒潮唯到白沙溪。
　　【古镜】
　　宝镜何年铸，龙纹积暗尘。
　　非关磨洗倦，恐照白头人。
　　【鹧鸪】
　　绿树残春外，双飞锦翼齐。
　　长沙有迁客，莫向雨中啼。
　　【长信宫落花】
　　深宫花谢使人愁，片片随风满御沟。
　　妾命自怜花共薄，君恩那似水东流。
　　【渔笛】
　　扁舟吹笛度横塘，颖乃声中也断肠。
　　莫道渔郎无别恨，武陵虽好是他乡。
　　【闻子规】
　　枝上声声怨落晖，居人闻此也沾衣。
　　啼时莫近湘山路，更有长沙客未归。
　　【咏秋风】
　　青摐江上响潇潇，吹得林间万叶飘。
　　何处凄凉最关别，数株残柳灞陵桥。
　　【挽道士】
　　云卧山房秋草青，步虚声断月冥冥。
　　凄凉行到空坛上，拾得松间旧鹤翎。
　　【村居】
　　草径茅扉带软沙，隔林鸡犬几人家。
　　青山尽日垂帘坐，落尽棕榈一树花。
　　【春雁】
　　春风一夜别衡阳，楚水燕山万里长。
　　莫怪春来便归去，江南虽好是他乡。
　　【衰柳】
　　西风昨夜灞陵秋，千树萧条带驿楼。
　　莫道离人空有恨，暮蝉寒雀也关愁。
　　【海城秋晚】
　　西风一雁海城头，羌笛声中水乱流。
　　枫叶萧萧山月下，戍楼残火几家秋。
　　【老马】
　　百战沙场老此身，长楸宫草几回春。
　　只今弃掷寒郊路，犹自悲鸣恋主人。
　　【山窗夜雨】
　　深涧垂萝暗竹房，半枝残烛雨声凉。
　　萧条树叶千峰里，不独啼猿断客肠。
　　【山楼对酒】
　　楼前积水映苍苔，卷幔孤云落酒杯。
　　更尽一樽秋雨外，故山曾有几人回。
　　【海上送别林崇高先辈】
　　海上新晴野水春，烟村花鸟送行尘。
　　十年客路堪惆怅，况复今朝别故人。
　　【东山留别林良箴寓舍（二首）】
　　凤林溪上见秋风，客里相看欲转蓬。
　　鸿雁萧萧霜渐冷，别离况是叶声中。
　　秋原千树叶初飞，夜火遥村听捣衣。
　　莫向他山倍惆怅，家林犹恐未堪归。
　　【胡儿吹笛】
　　雪净阴山片月孤，数声羌笛起单于。
　　不堪吹作《梅花调，少多中原客在胡。
　　【月下闻筝】
　　愁心不见薛琼琼，何处银筝半夜声。
　　肠断十三弦上月，一弦一柱总关情。
　　【题梨花班鸠图】
　　绣颈斓斑锦翼齐，梁园春树好飞栖。
　　乐游年少偏嫌雨，莫向花间自在啼。
　　【挽方山阐维那（二首）】
　　双树花飞送断香，六时经梵转凄凉。
　　青山何处堪垂泪，残月疏钟下影堂。
　　禅心无住复无依，何处飘飘只履归。
　　想是石桥西畔去，寒林空葬旧僧衣。
　　高典籍棅二十五首
　　【将归龙门留别冶城诸游好】
　　海水与别意，相看更谁深。
　　长风向东来，吹我东归心。
　　怅然旧山云，苍茫远洲树。
　　一雁飞晴空，翩翩又东去。
　　此别非万里，后游当几时。
　　衔杯不尽欢，握手翻成悲。
　　我去听寒泉，君留钓台月。
　　唯有长相思，因之寄天末。
　　【山泉赏】
　　群嶂横秀气，飞流落云中。
　　阴厓写古雪，月壑垂长虹。
　　洄注石镜净，秋临遥天空。
　　孤赏忆谢朓，青山度松风。
　　【九月八日郭南山亭宴集（分得“下”字）】
　　海国霜气凉，秋声落遥野。
　　乾坤肃以清，收纳属多暇。
　　出郭寻幽期，同人命轩驾。
　　载酒入翠微，凭高憩层榭。
　　苍山横黄云，大江天同泻。
　　飞雨霞际晴，夕阳雁边下。
　　江山满陈迹，今古成代谢。
　　千载同一时，黄花笑盈把。
　　酣歌林壑暝，新月松萝挂。
　　高兴殊未平，临风独悲咤。
　　【峤屿春潮】
　　瀛洲见海色，潮来如风雨。
　　初日照寒涛，春声在孤屿。
　　飞帆落镜中，望入桃花去。
　　【衡江夕露】
　　大江白露下，秋气横沧浪。
　　夜色不映水，微风忽吹裳。
　　孤舟待明月，时闻兰杜香。
　　【同群公饯郑五秀才至鼓山寺分题赠别赋得临沧亭】
　　屴崱海上秀，中峰开禅宫。
　　飞亭挂空翠，直上临方蓬。
　　溟涨在几席，天光映帘栊。
　　目极万里外，但见清濛濛。
　　曙色从东来，晃然灵境空。
　　登临岂不伟，别意叹无穷。
　　【赋得客中送客】
　　在山每送客，客行思未已。
　　他乡此别君，离情满天地。
　　长空一飞雁，落日千里至。
　　故园未同归，寄君两行泪。
　　【秋江渔唱】
　　大川饶数罟，浅渎无吞舟。
　　日暮收我纶，唱歌度中流。
　　歌长入空阔，两岸江声秋。
　　断续和鸣榔，摇扬随狎鸥。
　　曲终人不见，云水空悠悠。
　　【赋得罗浮霜月怀郑二逸人】
　　海国梅始白，飞霜动鸣钟。
　　寒空一片月，挂在罗浮峰。
　　夜色不映水，清光与之同。
　　百里皆瑶华，千林闭幽风。
　　萧条岩际叶，嘹唳云边鸿。
　　远客起遥念，沧波思千重。
　　梦回明镜没，寂历闻幽蛩。
　　【郭晦之归扆峰群公相送至光严寺（分得“客”字）】
　　化城负东郭，地古严公宅。
　　同佩结幽寻，况值将归客。
　　山门坐翠微，萝径入松柏。
　　定水驻行衣，香云绕离席。
　　衔杯双树间，百里见海色。
　　日莫各分飞，空山夜寥寂。
　　【题邑生陈溢钟山草堂】
　　钟山抱蓝田，水木含清气。
　　爱尔静者居，草堂在山翠。
　　帘栊映竹开，几席侵花置。
　　野客载酒过，山僧抱琴至。
　　陶然接欢赏，邈尔成幽契。
　　月出天海空，云生石门闭。
　　岱溪樵唱来，沙头松声细。
　　佳趣足淹留，远心更迢递。
　　维时属休明，岩穴无遗弃。
　　终南登捷径，北山裂荷制。
　　予亦问山灵，斯人果忘世。
　　【秋江离思送朱大之京】
　　暮色带远屿，大江浩悠悠。
　　临分未能别，红叶满汀洲。
　　夫子何所适，绮纨上国游。
　　凉风吹飞旆，沙路鸣紫骝。
　　载酒江上石，把杯对高秋。
　　遥山微雨晴，夕阳在孤舟。
　　海蒨去翩翩，焉能狎群鸥。
　　青云可翘首，沧波正安流。
　　【春涧幽亭】
　　林下云水香，幽亭识花气。
　　相看话所思，春色令心醉。
　　之子寻幽期，孤琴入空翠。
　　【赋得灯前细雨赠别郑浮丘雨字韵】
　　野馆昏色来，明灯静深坞。
　　故人惜睽违，共此尊前雨。
　　寒影明远心，夜声带离苦。
　　飘萧初拂席，飒沓仍近户。
　　重霭湿余芳，宿云暗平楚。
　　明发送君行，凄凄满南浦。
　　【同游六平山探得烛字】
　　出郭秋已深，寒原骋心目。
　　爱君幽栖地，市廛若林谷。
　　初月谐晚寻，同人遂成宿。
　　楼虚在山翠，书声向乔木。
　　飞雨一峰来，微云度疏竹。
　　清镫对残尊，孤琴写幽曲。
　　自得静者心，何须游秉烛。
　　【水竹居】
　　清溪入云木，隐处林塘深。
　　微月到流水，泠泠竹间琴。
　　虚声起遥听，天影澄远心。
　　余亦鸾鹤群，将期此投簪。
　　【绿杨双燕图】
　　三月白门道，垂杨千树花。
　　君看双燕子，飞去入谁家。
　　门巷失故垒，时来拂枝斜。
　　春风更相惜，莫与乱栖鸦。
　　【醉歌行郑二广文西斋宴集（分得“一”字）】
　　吾爱郑夫子，妙年振英声。
　　读书不肯死章句，笑杀当时鲁两生。
　　男儿何事空饥饿，角巾啸起东山卧。
　　三奏《阳春和者稀，立谈古人独知我。
　　知我家无二顷田，几翻相见客中怜。
　　开心写意不足惜，千金散尽还依然。
　　广文高馆归来好，挝鼓谈经日应早。
　　堂下诸生揖郑虔，门前食客谒平原。
　　倾家禄米三百斗，一岁只供沽酒钱。
　　西斋为余造瑶席，满堂尽是青云客。
　　绮席金盘苏合香，银瓶绿酒玻璃色。
　　昨夜东风天际来，桃花笑人历乱开。
　　春光如此得几日，毋多酌我何为哉？
　　山公不解倒骑马，习池春水空莓苔。
　　我歌白云兴偏逸，君起挥毫夸第一。
　　空名何用挂百年，剧饮唯须醉千日。
　　郑夫子，听我歌。
　　与君更进酒，但使朱颜酡。
　　君不见陌头杨柳色青青，飞花昨日吹满城。
　　又不见乐游原上咸阳道，汉阙秦陵几回好。
　　昔时歌吹激浮云，今日残阳映衰草。
　　不用悲歌空断肠，请君劝客勿停觞。
　　古来唯有留宾驿，到处逢人说郑庄。
　　【赋得吴航渡送赵少府之京】
　　君不见吴航渡河上，萧萧多古树。
　　树根积石长青苔，应比昔人系舟处。
　　寂寞寒潮自往还，关河北望空云山。
　　天浮百粤荣光歇，海接三吴霸气寒。
　　吴王城阙几千载，舸舰何年到闽海？
　　危樯峻橹逐飘风，今日吴航名尚在。
　　江上年年春草新，城头车马往来频。
　　野鸟不知惊候吏，垂杨空自送行人。
　　【题台江别意饯顾存信归番禺】
　　置酒台江上，怅然伤解携。
　　番禺天万里，矫首南云低。
　　停舟对君日将暮，目送南云指归路。
　　乡梦多随蜃母楼，家林近入扶桑树。
　　沧浪浩荡杳难期，此别重逢又几时。
