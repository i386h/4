<!-- { "loadSidebar": true } -->
　　【拟古乐府（有序）】
　　（乐府之不相袭也，自魏、晋已然。今之作者无异拾唾，使李、杜、元、白见之，不知何等呵笑也。舟中无事，漫拟数篇，词虽不工，庶不失作者之意。）
　　饮马长城窟
　　长城水呜咽，夜夜作鬼语。
　　问子何代人，防胡旧军旅。
　　冤魄滞孤魂，不得归乡土。
　　白水洗白骨，瘢尽水酸楚。
　　多洗成黑流，水性毒于蛊。
　　立马古战场，长嘶待天雨。
　　长安有狭斜行
　　按金驹，立长沟，枇杷落尽茱萸秋。
　　山西女儿帕勒头，面上堆粉鬓堆油。
　　二十五弦弹箜篌，猩红衫子葡萄筿。
　　笑问南妆如此不？
　　妾薄命
　　落花去故条，尚有根可依。
　　妇人失夫心，含情欲告谁？
　　灯光不到明，宠极心还变。
　　只此双蛾眉，供得几回盼。
　　看多自成故，未必真衰老。
　　辟彼数开花，不若初生草。
　　织发为君衣，君看不如纸。
　　割腹为君餐，君咽不如水。
　　旧人百宛顺，不若新人骂。
　　死若可回君，待君以长夜。
　　相逢行
　　行行即曲巷，曲巷多蒿草。
　　窗路掠蛛丝，读书岁月老。
　　壁上荣启图，手里黄石编。
　　当尽三时衣，不直数缗钱。
　　儿女无裈著，常时煨故纸。
　　税地植桃花，十树九树死。
　　君莫悲腐草，腐草发光耀。
　　玄霜畏冬青，白发傲年少。
　　悲哉行
　　石马立荆棘，荒城叫老狸。
　　昔时冠带人，唯有鹤来归。
　　宿志慕长生，朋党尽刺讥。
　　父母不我容，碧海三山飞。
　　朝牧老君龙，暮守刘安鸡。
　　仙家岁月长，桃子三垂枝。
　　归来见荒冢，半是孙曾碑。
　　城池百易主，族里无从知。
　　古人悲夜绣，今我亦似之。
　　白骨不可语，鹤归空尔为。
　　门有车马客行
　　门有车马客，锦晙乌纱巾。
　　寒毛接短鬓，丝丝沙与尘。
　　问子何劳劳，上书西入秦。
　　八年始一命，官卑不救贫。
　　冒霜揖槐柳，望灰拜车轮。
　　一身百纠缚，形如一束薪。
　　手缠不自解，利刃寄他人。
　　蔗与蘖同餐，虽甘亦苦辛。
　　京洛篇
　　煌煌京洛城，朱衣喧广道。
　　白首贱书生，驴鞯挂诗草。
　　怀刺谒恩门，门卒相轻眇。
　　十上十不达，登街颜色槁。
　　叠身事贵公，习谀苦不早。
　　罩眼一寸纱，茫茫遮人老。
　　虾鳝行
　　虾鳝出潢潦，道逢东海使。
　　鱼服而介身，呷浪以相戏。
　　物微恐见侵，跳波争努臂。
　　东陂招能兄，西溪唤螺弟。
　　水虫万余种，各各条兵议。
　　聚族鼓鳞鬛，不能当一嚏。
　　升天行
　　乘赤雾，鞭鸾辙。
　　路逢王子晋，玉箫吹已折。
　　织女弄机丝，余纬烂霄阙。
　　下土虮虱民，误唤作雌霓。
　　张翁老且耄，举止多媟亵。
　　侍仙三万年，不曾见隆准。
　　真人多窜左，天狐惨余孽。
　　羲御失长鞭，牵牛叹河竭。
　　棹歌行
　　妾家白频洲，随风作乡土。
　　弄篙如弄针，不曾拈一缕。
　　四月鱼苗风，随君到巴东。
　　十月洗河水，送君发杨子。
　　杨子波势恶，无风浪亦作。
　　江深得鱼难，鸬鹚充糕臛。
　　生子若凫雏，穿江复入湖。
　　长时剪荷叶，与儿作衣襦。
　　【青县赠潘茂硕】
　　竹叶遮人吏，公移只坐销。
　　印床生木耳，廨含长蔬苗。
　　贫邑多诗料，闲官有醉僚。
　　一城不数武，容得几科条。
　　【梨花初月夜】
　　梨花疏点贴窗流，斜月笙箫处处楼。
　　醉里不知花是影，隔纱惊唤小扬州。
　　【天坛三首】
　　空坛深净驳琉璃，秃发簪冠老导师。
　　铜呇金涂秋草里，如今不似世宗时。
　　碧翁难道是无情，分合千年议不成。
　　不得宁居天亦苦，古来多事是书生。
　　仙苑桃花朵朵香，曾于天上看霓裳。
　　刘郎老去风情减，闲把音容问太常。
　　【昌平道中】
　　庵前乞得老僧茶，一派垂杨十里沙。
　　乌笼白篮凭拣取，麝香李子枕头瓜。
　　【得舍弟徐州书】
　　佳人生死不知闻，辜负梨花一面云。
　　昨日宫罗新裁剪，为伊留得半拖裙。
　　【刘常侍水轩】
　　竹药崩沙岸，槐根出钓矶。
　　卷帘山放入，打果雀惊飞。
　　护乐添新幕，抛球换短衣。
　　倦来观洗马，鞯络尽珠玑。
　　【戊戌初度二首】
　　禅灯滟滟雪玻璃，贝典将来戒小妻。
　　客里羁情笼野鸽，乡中春梦阅山鸡。
　　灰心竟日疏《庄子，弹舌清晨诵准提。
　　无限长林无限羽，一枝那复计高低。
　　闲居心似夹冰鱼，雪里轮蹄亦自疏。
　　研酒和来香泛帖，瓶花吹落湿沾书。
　　艰深乍觉诗如谶，消散方知道是虚。
　　一卷杂华繙未了，被人邀得过僧庐。
　　【罗隐南王章甫小集斋中说旧事偶成三首】
　　汉江秋净石粼粼，黄鹤楼高不见尘。
　　今日楼台归劫火，眼中犹聚上楼人。
　　万瓦如鳞绣作堆，别山重见秃翁来。
　　晴川阁下南条水，一日同君荡几回。
　　珠楼曲曲贮仙娃，一带风窗十里沙。
　　记得中和门外路，女墙东去是他家。
　　【入超化寺水村去密二十】
　　颓峦垒谷泻溪光，石上题名尚李唐。
　　竹叶送阴遮古寺，稻芒随水出山庄。
　　一林过雨芦花白，半壁疏云栗子黄。
　　犹记西风红蓼里，桐槽载网入潇湘。
　　【十六夜和三弟】
　　凉月如霜鉴薄帷，空杯无计觅糟醨。
　　买灯聊复欢儿女，弄笔粗能遣岁时。
　　花火每攒骑马客，蜡光先照走桥姬。
　　少年乐事今无几，近老方知此兴衰。
　　【暮春同谢生汪生小修游北城临水诸寺至德胜桥水轩待月时微有风沙】
　　无才终是乐官闲，何地何宾不解颜。
　　乍叠乍铺风里水，半酣半醉雾中山。
　　御沟板落金鳞出，宫树花翻乳燕还。
　　浅绿疏黄是处有，泥人真自胜姬鬟。
　　【送君超还武陵】
　　山水心情谢永嘉，断沟残石渐盈车。
　　高斋是处鸦栖墨，娃阁频分燕作家。
　　袖里新书惊惠子，卷中逸事困张华。
　　乌藤白帢仙仙去，知入桃源几树花。
　　【和小修】
　　蓟州新酒白石缸，空云影澄鸭头江。
　　露梢千缕扑斜窗，黄笙藤枕梦吴。
　　葛絺小眼如云凉，星河放教万尺长。
　　【和江进之杂咏四首】
　　山亭处处挈胡床，不独游忙睡亦忙。
　　官况易消如暴水，痴儿难长似黄杨。
　　岩花盛日求长假，石榻开时见古方。
　　掷却儒绅与巾子，添将冰水注茶汤。
　　盆池清浅薄苔封，弱竹丛丛个影重。
　　残帙有芸犹被蠹，空阑无蕊亦招蜂。
　　西山郁郁蓁蓁气，讲阁朝朝暮暮钟。
　　箬叶数筐书尺五，茶新寄自吴侬。
　　藤叶常悬四五葩，闲随方罫过邻家。
　　西厢托疾东厢假，南寺听经北寺茶。
　　蝶老花阑如倦客，天清云薄似飞纱。
　　姬衫典尽瓶犹馁，学把缗钱托画叉。
　　六尺莎阶九尺庐，玄毫白楮任生疏。
　　花前屡泛摈愁酒，架上聊存引睡书。
　　蕲细竹纹如浪滑，吴绡寒纬似云舒。
　　幽窗一枕腾腾去，炼佛求仙事总虚。
　　【繁台张昭甫给谏竹居王孙邀饮留别】
　　白果青蔬劳远程，高台倾矣曲池平。
　　沙田似雪耘枯冢，柿子如丹缀土城。
　　古迹有无遗宋岳，监门应否识侯生。
　　欲知别后愁多少，试检霜毛添几茎。
　　【宿朱仙镇】
　　秋高夜铎冷空庭，草木犹疑战铁腥。
　　地下九哥今悔不，六陵花鸟哭冬青。
　　羯胡岁岁括金钱，称侄称臣也枉然。
　　马角不生龙蜕冷，酸心直到犬儿年。
　　青骢挽断绿杨丝，寒食西湖祭酒时。
　　第六桥头香十里，桃花风起叠琉璃。
　　祠前箫鼓赛如云，茹泣争劖吊古文。
　　一等英雄含恨死，几时论定曲将军。
　　【柳浪馆二首】
　　遍将蓝沈浸春颜，风柳鬖鬖九尺鬟。
　　鹤过几回沉影去，僧来时复带云还。
　　闲疏滞叶通邻水，拟典荒居作小山。
　　欲住维摩容得不，湖亭才得两三间。
　　一春博得几开颜，欲买湖居先买闲。
　　鹤有累心犹被斥，梅无高韵也遭删。
　　凿窗每欲当流水，咏物长如画远山。
　　客雾屯烟青个里，不知僧在那溪湾。
　　【坐王章甫水明楼（汉阳）】
　　峦光设色浅深间，万瓦鳞鳞鉴碧湾。
　　孤塔自来当沔口，高僧相过说庐山。
　　常时杯底沈黄鹤，每就堂中乳白鹇。
　　南北精蓝青比比，蒲团才得个人闲。
　　【瀑布】
　　寒空日夜摩幽绿，雾縠龙绡披几束。
　　银湾截断牵牛人，鞭起眠龙驾天毂。
　　帝宫酒暖浇愁春，云汁茫茫泻清渌。
　　夜寒霜重玉女骄，袖裹金匜向地覆。
　　湘娥手挈潇湘来，雪魄云魂斗不足。
　　炎官不到落星城，六月人间呵冻玉。
　　【久雪忽晴喜而有作】
　　残花残木总精神，才见寅年一日春。
　　柳态美如新栉发，山容亲似远归人。
　　闲追老衲三余辈，更踏冰池五六巡。
　　江郭早须骑马出，旋呼稚子觅头巾。
　　【放言效白三首】
　　贤愚富贵且凭他，山上髻鬟柳上蛾。
　　铁网试捞穿海月，渔舟任载过头波。
　　齐肩大士辞荤久，秃发中书感事多。
　　船上老郎江口女，咿哑容易得成歌。
　　鸾靴争说上场难，衫袖郎当且自看。
　　世路两平三仄岭，人情八折九回滩。
　　胸中毛女霞千片，石上王乔药一丸。
　　梦去几番登岳顶，扶桑清水浴昽盘。
　　高人窃欲比无功，闲把心情托去鸿。
　　《易象有时输瓦卜，骚材兼不废淫风。
　　谋生拙似衔冰鹤，触事刚如蚀木虫。
　　莫放大鹏天上去，恐遮白日骇愚蒙。
　　【柳浪初正（有僧寄山子）】
　　旋赊白发号衰翁，旧业今缘次第空。
　　山鸟乍闻新格磔，峡僧遥寄小玲珑。
　　坐消纤雨轻阴日，闲踏疏黄浅碧风。
　　收拾方桥与兰浆，待看红萼慢流中。
　　【别龙君超君御兄弟】
　　青鞋不破武陵春，归去西风一面尘。
　　荷叶山头闻杜宇，桃花源上别秦人。
　　深村稻熟泉当户，废苑茶香寺作邻。
　　可是无花无地主，祇缘无计得分身。
　　【桃花流水引四首】
　　（花源棹返，幽思萦怀枕上，梦中如有所得，命曰《桃花流水引，亦仙家《竹枝词也）
　　华阳巾子碧绦环，紫府帘前旧押班。
　　阿母筵头争一掷，醉中输却小蓬山。
　　夜深仙犬吠花关，私过云英与玉环。
　　天上看来偷律重，玉桃一颗谪人间。
