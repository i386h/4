<!-- { "loadSidebar": true } -->
　　黯黯妆成寒食天，毵毵怯近清明节。
　　汉苑三眠髻欲斜，隋宫一望云半遮。
　　此时出谷绵蛮鸟，此时曳艳桃李花。
　　萦花狎鸟空青滴，金缕千行照窗碧。
　　抹黛当垆何氏娘，垂鞭系马谁家客。
　　客来索酒葡萄香，巾悬结绿衣蘸黄。
　　迎阴半上秋千架，踏影争登蹋踘场。
　　场前歌舞少年路，绮罗綷尽伤心树。
　　但怜苏小门庭清，谁知嵇大林园暮。
　　一年柳色一年新，新柳年年弄早春。
　　章台曲断惊残梦，月淡烟疏恼杀人。
　　郭比丘昭二首
　　【木末亭】
　　亭子山之上，登之复隐山。
　　每过深树下，常见一僧还。
　　醉怯春风丽，游同夜月闲。
　　可怜荒冢竹，碧血总成班。
　　【自秣陵泛舟抵庐江】
　　水宿屡迁次，寒深霜染衾。
　　孤征惮早起，半醉喜微吟。
　　舟子每相谑，渔人时见寻。
　　悠悠客途里，倚棹看秋阴。
　　郑太守之文一首
　　【金陵元夕篇】
　　朱楼隐轸薄层霄，渌水萦堤荡画桥。
　　十里香风吹紫陌，一年明月始今宵。
　　今宵无处无萧鼓，佳丽名都较得数。
　　美酒留连拚十千，少年欢笑唯三五。
　　三五年时二八游，个侬无赖逐风流。
　　香轮宝勒纷填巷，翠烛红灯拥上楼。
　　楼前九陌连三市，中有侯家通戚里。
　　千蝶春星舞袖翻，九枝夜閤歌钟起。
　　歌舞唯应此夕陈，鱼龙百戏竞争新。
　　银花绛树开千丈，佛火神灯照百轮。
　　花灯在处如人好，半醉筵前看鲍老。
　　何客灯前到肯迟，何人花下归能早。
　　花下灯前出画裾，衣香一路暗氤氲。
　　不知南陌人如月，且道东门女似云。
　　云移月堕欢难歇，虬水丁冬霜渐咽。
　　郎心尚逐紫骝嘶，妾意先憎乌柏舌。
　　归去烧灯总不眠，含情脉脉定相牵。
　　余宵冷焰留红烛，明日芳尘拾翠钿。
　　吴秀才上瓒二首
　　【秋寒】
　　浪游春复夏，秋更滞陪京。
　　片雨欺贫病，浮云薄世情。
　　已知蓬鬓短，不逐客愁生。
　　忽听南征雁，空思寄远声。
　　【同林兴祚登台城】
　　寺侧寻山径，从空古蝶平。
　　湖头舟不系，树杪叶无声。
　　落日寒秋壑，飞烟薄暮城。
　　归鸦声不住，相与怆游情。
　　齐王孙承彩二首
　　【春暮集巨源弟群鸥阁】
　　客来情不浅，月白兴逾长。
　　开阁惊春暮，传杯惜众芳。
　　水清鱼戏藻，花落蝶愁香。
　　剪烛西窗里，无妨入醉乡。
　　【送茅平仲】
　　置酒长干路，谭深夜未阑。
　　山川牵恨远，风雨逼年残。
　　天迥孤帆没，江空独雁寒。
　　从兹君别去，月共几时看。
　　黄监丞居中三首
　　【有渚轩宴集用韵答潘景升轩以顾渚茶得名余与景升不善酒而有茶癖故云】
　　独醒惭逋酒债频，随君啜茗坐花茵。
　　酒楼邀月人怀楚，茗渚抽烟鸟报春。
　　话到丁年惊逝水，歌翻《子夜动梁尘。
　　犹怜掷果当年客，日日江皋赋雒神。
　　【壬戌春日阅邸报有感二首】
　　征兵索赋罢何时，西蜀东韩事可危。
　　戈戟舌端谋国少，军麾纸上出关迟。
　　天威未取鲸鲵僇，庙算犹同燕雀嬉。
　　战守茫茫纷聚讼，狐臣纬恤泪空垂。
　　征发传呼獬豸威，台臣拥传有光辉。
　　书生讲武皆投笔，游客从戎尽着绯。
　　使括登坛名半假，效韩驱市计全非。
　　逍遥河上如风影，愁绝成都未解围。
　　唐公子献可一首
　　【次白门江上】
　　十日无端学泛家，随缘诗酒坐星槎。
　　汀头烟舞盘青鸟，江底光翻坠彩霞。
　　浪激寒潮初破梦，月移子夜浅衔沙。
　　长年快说东风急，吹落芦洲几里花。
　　沈秀才春泽三首
　　【病中送春二首】
　　带雨携愁泪满襟，芳春飘泊最沈吟。
　　去随流水无心问，别向空床有梦寻。
　　浅紫深红踪迹远，微风细雨路歧深。
　　浑如执手临南浦，肠断徐娘碧玉簪。
　　送春聊酌洗春杯，罗帕新诗懒向裁。
　　今日好将愁共去，明年莫带病俱来。
　　蜂须鸟舌先占信，柳眼花心倩作媒。
　　依约海棠枝上月，烧灯无那兴徘徊。
　　【受之贻我盆中古桧报以短歌】
　　冬冬叩门惊坐起，一札传来香雾泚。
　　乃是钱郎贻我书，古桧忽从庭下徙。
　　虬枝铁干不似人间来，柏叶松身何足拟。
　　君言尔有凉月台，移傍朱阑故可喜。
　　又言吾家童子不好事，坐见苍髯委蝼蚁。
　　捧缄抚桧三叹息，我知君意不止此。
　　君何不贻我一树花，花随风雨三更死。
　　又何不贻我一束书，恨杀人情薄于纸。
　　古桧亭亭傲岁寒，沈郎不受人怜应似尔。
　　感君此意宁可辞，著意护持推小史。
　　日高不厌置苔阶，寒来莫更添梅水。
　　他年老作博望槎，往问支机我与子。
●丁集第八
　　陆少卿师道一十一首
　　【鸳鸯曲】
　　双鸳并双翼，双宿复双飞。
　　清涟动双浴，明月照双归。
　　双浦沈双影，双花拂双颈。
　　眠沙双梦同，渡渚双心警。
　　双去双来处，双游双戏时。
　　双起随双鹭，双立视双鱼。
　　双舟举双桨，双莲碍双榜。
　　应有无双人，愿逐双鸳往。
　　【张烈妇】
　　（嘉定张烈妇，嫁汪生之子。汪之母与群恶少乱，烈妇耻之。姑怒，谋令一人强乱烈妇，烈妇不从，杀之。余友归熙甫高其节行，纪其事，请余作诗。）
　　抱璧置泥涂，皎然质不泯。
　　菖蒲九节花，虽死常流芬。
　　十三学裁衣，十六诵诗书。
　　十七妇道成，十八为君妻。
　　君家本富贵，家累千金资。
　　大建高樯，商贩名四驰。
　　高门安亭里，公姥相共居。
　　升堂见公姥，称妇好容仪。
　　置酒大设乐，四座争喧豗。
　　黄衫少年子，绿帻侯家奴。
　　谑浪间调笑，踞坐气何粗。
　　阿姑召新妇："出见勿迟迟。
　　耳箸瑟瑟环，头簪辟寒犀。
　　步摇九威凤，跳脱两文螭。
　　浓妆勿草草，傅粉更施朱。
　　贵客握琼玖，待汝系罗襦。"
　　新妇口不言，中心自思惟：
　　"少长父母侧，不令见男儿。
　　今在舅姑傍，内外岂有殊。
　　赳赳诸少年，何用见妾为？"
　　妆成更却坐，抑首故徘徊。
　　诸客不自得，恨恨各自归。
　　入门不数月，数数见所私。
　　人语何嘈嘈，朋至何施施。
　　出入闺闼间，戚施与籧篨。
　　目成更耳语，无复避尊卑。
　　新妇心内伤，掩面泪双垂。
　　往昔辞家日，母命一从姑。
　　姑今既若此，禀命将何如。
　　入室问客子："彼人知阿谁？
　　何大无礼节，来共阿姑嬉。"
　　客子答新妇："通家卿勿疑。
　　出入有何嫌，卿勿烦言词。"
　　中冓不可道，雄狐来绥绥。
　　阿姑昨入浴，邀客解裙裾。
　　提汤见并裸，新妇大惊啼。
　　徒跣走归家，见母一何悲：
　　"父母择婚时，胡不惜门楣。
　　奔奔鹑有偶，疆疆鹊有妃。
　　关关雎翼并，翩翩鳦羽齐。
　　岂无清白门，弃之道路隅。
　　少小听姆训，贞节自操持。
　　十三学裁衣，十六诵诗书。
　　十七妇道成，十八为人妻。
　　举动循礼法，许身秦罗敷。
　　阿姑既失行，贱妾蒙其污。
　　愿归供养母，苦辛长不辞。
　　令勿萧艾丛，一变兰与芝。
　　勿令瓦砾场，得混瑾与瑜。"
　　阿母见女言，捶胸大悲摧：
　　"嫁女为永毕，不意有崎岖。
　　且住勿遽去，姑应有改图。"
　　姑阿见妇去，含怒来致词：
　　"待汝意不薄，早归勿趑趄。"
　　一听汝言语，谢客掩重闱。
　　勿使他人言，妇姑有参差。
　　阿女白阿母："我姑意已回。
　　子妇无令人，阿姑诚善慈。"
　　穿我嫁时服，乘我去时车。
　　入门谢阿姑："数月太区区。
　　愿姑永谢客，恩义两不亏。"
　　低头语客子："君当谨内治。
　　闭门畜狞犬，慎勿纳狂徒。
　　告翁少饮酒，饮酒恐非宜。"
　　阿翁闻妇言，沈醉口呜呜。
　　客子闻妇言，对母言嗫嚅。
　　阿姑闻妇言，懊恼与榜笞。
　　狂子闻妇言，咄咄怒且嗤：
　　"吾岂为妪少，吾岂为妪姝。
　　枯杨反生华，艾猳定娄猪。
　　所为酒食谋，金珠资赠遗。
　　彼雄既昏昏，彼雏亦蚩蚩。
　　妇也独不顺，爪爪生怨咨。
　　况妇诚大佳，玉雪为肌肤。
　　修眉淡杨柳，纤手莹柔荑。
　　皓齿瓠犀粲，笑脸芙容披。
　　头上玉燕钗，倭鬌绾青丝。
　　腰间金凤裙，云霞生履綦。
　　诚复与之狎，岂不少且姝。
　　浊水一同流，姑妇两不訾。
　　金多得好妇，此生足欢娱。
　　彼自谓独清，何不汩以泥。
　　彼自谓独醒，何不汩以泥。"
　　作计告阿姑："尔妇太痴愚。
　　须令入我计，庶不尔瑕疵。"
　　阿姑即听许："卿其善为谋。"
　　谓妇速织帨："吾将遗可儿。"
　　新妇白阿姑："可儿实人奴。
　　妾岂为奴织，慎勿相轻诒。"
　　阿姑惭且怒，誓言同其污。
　　令子远书狱，留妇守空帷。
　　登楼饮狂子，接坐共歌呼。
　　酒酣错履舄，命妇前捧卮。
　　妇怒不肯应，从步去不回。
　　佻达定相侮，起攫头上梳。
　　新妇泣且詈，还之意脂韦。
　　梳既污奴手，岂复可亲肤。
　　寸折掷之地，不复顾踟蹰。
　　狂子颇自失，阿姑心无涯。
　　召客与共浴，纵客入中闺。
　　罗帷忽自开，直犯千金躯。
　　新妇呼且骂，抗拒力不遗。
　　举杵奋击撞，脱走去莫追。
　　自伤洁白身，动使行露濡。
　　十三学裁衣，十六诵诗书。
　　十七妇道成，十八为人妻。
　　举动循礼法，许身秦罗敷。
　　阿姑竟相负，岂复用生为！
　　早得归黄泉，我身幸无亏。
　　恸哭自投地，力竭四体堕。
　　绵绵气欲绝，冥冥神巳离。
　　阿姑因作念，此可使人知？
　　不如灭其口，快意胜决疽。
　　为食召诸少，絷缚加羁縻。
　　前行操双斧，后行袖金椎。
　　翕霍斧交下，纵击椎并挥。
　　妇痛愿即死，不愿更须臾：
　　"奴何不剚刃，使我颈不殊！"
　　可怜金石贞，竟死椎斧馀。
　　飘风东南来，纵火将焚尸。
　　皇天为反风，尸重不可移。
　　邻里觉相报，官府为穷治。
　　阿姑始自悔，回骂诸屠沽：
　　"我家何负若，陷我于罪罗。"
　　相携入囹圄，不得辞刑诛。
　　县门大道边，赫赫烈妇祠。
　　先是三日前，祠中出灵威。
