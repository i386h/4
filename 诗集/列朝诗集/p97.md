<!-- { "loadSidebar": true } -->
　　竹栏春护鸭，苇箔夏分蚕。
　　大小冯君后，传家尔最堪。
　　【病目】
　　闭目洗黄连，深窗坐兀然。
　　未忘听鸟兴，暂绝看花缘。
　　问女知檐日，嗔奴畏灶烟。
　　愿因无见处，得证定心禅。
　　【病目不饮】
　　患目未全明，医教谢曲生。
　　暂从彭泽止，恐学左丘盲。
　　壁下兰尊掩，林间药臼鸣。
　　坐听连日雨，何物慰闲情。
　　【赋得蟹送人之官】
　　吐沫乱珠流，无肠岂识愁。
　　香宜橙实晚，肥过稻花秋。
　　出簖来深浦，随灯聚远洲。
　　郡斋初退食，可怕有监州。
　　【江上早发】
　　苍苍汀雾起，何处望高城。
　　游子晓初发，居人寒未耕。
　　犬鸣林月落，鱼跃浦风生。
　　已有先行者，烟中闻棹声。
　　【客舍喜侄庸至】
　　客里逢人喜，相过况阿宜。
　　远游惊岁晚，多难惜门衰。
　　帆落江桥近，钟来野店迟。
　　一杯灯下语，浑似在家时。
　　【哭周记室】
　　万里一羁臣，悲歌楚水春。
　　漫期重会面，竟作永伤神。
　　主祭唯孤侄，收诗有故人。
　　独挥闻笛泪，斜日下西邻。
　　【过永定废寺】
　　乱后僧何去，门闲落叶时。
　　画昏秋蠹老，斋断午禽饥。
　　罢说传心法，犹看赐额碑。
　　不知兴坏理，来此岂无悲。
　　【枫桥送丁凤】
　　红叶寺前桥，停君晚去桡。
　　醉应忘世难，归不计程遥。
　　山隐初沉日，风催欲上潮。
　　离魂来此处，还似灞陵销。
　　【盗发汉侍中许彧墓】
　　古冢竟谁穿，虚传锢最坚。
　　玉鱼宵已出，石兽晓犹眠。
　　长夜俄看月，幽台不掩泉。
　　须知摸金者，亦到汉陵前。
　　【过海昌赠李侯】
　　闲厅昼下帘，秋色满疏髯。
　　久戍残兵老，多贫长吏廉。
　　阴风潮动郭，晴日地生盐。
　　三老相逢说，年来户剩添。
　　【送易从事祖饮南渚】
　　疏杨映老荷，别处最秋多。
　　送客年年路，愁人日日波。
　　霞明添醉色，风急断离歌。
　　莫为官程促，青山易看过。
　　【题张静居画】
　　楚客写荆岑，秋云隔浦阴。
　　人家连橘坞，水庙映枫林。
　　乱后清游歇，愁边远色深。
　　相看休向晚，怕有峡猿吟。
　　【夜怀王校书】
　　灯暗独吟余，疏桐月满除。
　　虫寒初入户，鼠饿欲侵书。
　　河汉三更望，江湖两地居。
　　相思无去梦，今夜恨何如。
　　【答陈则见寄】
　　何由慰远思，独咏寄来诗。
　　行路方难日，清秋欲尽时。
　　江多惊雁火，树少宿鸟枝。
　　早晚如相见，应怜有鬓丝。
　　【煮药】
　　叶燥井泉清，山窗药在铛。
　　灯前看火候，枕上听潮声。
　　月上吟方就，香来病已轻。
　　何时采芝术，养得羽翰成。
　　【夜投西寺】
　　江月上秋衣，来敲远寺扉。
　　栖禽惊客至，睡仆讶僧归。
　　钟度行廊尽，灯留浴院微。
　　非无招旅馆，禅寂愿相依。
　　【送石明府之昆山】
　　茂苑行春罢，携琴又向东。
　　潮声数里外，山色半城中。
　　帆带桃花雨，衣翻柳叶风。
　　岛夷闻善政，为有舶船通。
　　【过城西废坞】
　　乱前游最熟，乱后问都迷。
　　园散栽花坞，林荒采菊蹊。
　　废泉流圃浅，斜月下城低。
　　唯有烟中鸟，迎人似旧啼。
　　【送范架阁赴嘉禾兼简李使君】
　　陆相祠前路，孤舟欲上时。
　　空江难晚别，荒郡易秋悲。
　　月送潮声早，云随雁去迟。
　　幕中知有子，太守只题诗。
　　【喜吕山人见过江馆】
　　非君怜夙契，谁肯顾柴门。
　　日短清江路，风高大树村。
　　交呈新著稿，同发旧藏尊。
　　莫便寻归棹，心怀未尽论。
　　【赠邻友】
　　同居一坞中，只隔水西东。
　　林近书灯露，溪回酒舫通。
　　放凫长合队，移竹每分丛。
　　只恐君征起，难期作两翁。
　　【宿道王兰若】
　　借榻到僧扉，虽安未是归。
　　瞑禽愁雪意，夜筿助风威。
　　烛尽思燃带，衾寒起覆衣。
　　不知孤棹去，明夕更何依。
　　【与诗客七人会饮余司马园亭居皆在北郭】
　　情与酒兼和，园亭驻晚珂。
　　家同榆社近，人比竹林多。
　　短景催长宴，醒吟杂醉歌。
　　乱离欢易失，无厌数相过。
　　【登西涧小阁】
　　层槛构云牢，清寒洒客袍。
　　石棱添涧险，阁势借峰高。
　　风竹惊栖鸟，霜藤缒饮猱。
　　欲题因境胜，不敢易挥毫。
　　【江上答徐卿见赠】
　　烟树近松陵，扁舟晚独乘。
　　江黄连渚雾，野白满田冰。
　　往事愁人问，虚名畏客称。
　　无才任萧散，敢望鹤书征。
　　【除夕客中与家兄守岁】
　　雨雪远村中，猿鸣旅馆空。
　　守炉消夜漏，停烛待春风。
　　有恨能催老，无文解送穷。
　　却怜今夕酒，还与弟兄同。
　　【南溪晚归】
　　流水出云根，遥通古寺门。
　　山深僧少俗，人静市如村。
　　马渡知长浅，鱼行见不浑。
　　多情溪上月，归路照黄昏。
　　【丁孝廉惠冠巾】
　　知试山人服，冠巾远寄重。
　　佳名因子夏，旧制学林宗。
　　裹映秋吟鬓，欹宜晚醉容。
　　朝簪今已解，期上华阳峰。
　　【西园闲兴（二首）】
　　看到竹过邻，园林独卧身。
　　鸟声闲似野，人意倦知春。
　　残雨惊池树，斜阳照隙尘。
　　如何堂上客，不及燕来频。
　　当路阙追攀，端居自掩关。
　　听钟知近寺，看画忆登山。
　　哓栉风林下，宵吟雨阁间。
　　天应怜我懒，独与少年闲。
　　【送谢恭】
　　凉风起江海，万树尽秋声。
　　摇落岂堪别，踌躇空复情。
　　帆过京口渡，砧响石头城。
　　为客归宜早，高堂白发生。
　　【步至东皋】
　　斜日半川明，幽人每独行。
　　愁怀逢暮惨，诗意入秋清。
　　鸟啄枯杨碎，虫悬落叶轻。
　　如何得归后，犹似客中情。
　　【郊墅杂赋（十六首）】
　　江水舍西东，邻家是钓翁。
　　路痕深草没，井脉暗潮通。
　　篱隔蔬边雨，门开竹下风。
　　不因时卖畚，何事入城中。
　　此乡堪避地，乱后户翻增。
　　俗美嫌欺客，年丰爱施僧。
　　带星耕处轭，照雪纺时灯。
　　且作求田计，元龙岂我能。
　　幽事向谁夸，孤吟对晚沙。
　　浣衣江动月，系艇岸垂花。
　　行蚁如知路，归凫自识家。
　　一尊茅屋底，随意答春华。
　　春泥桑下路，孤策自扶行。
　　身贱知农事，心闲见物情。
　　鱼鸣风欲起，牛饭月初生。
　　渐喜无人识，何烦易姓名。
　　移家到渚滨，沙鸟便相亲。
　　地僻偏容懒，村荒却称贫。
　　犬随春馌女，鸡唤晓耕人。
　　愿得无愁事，闲眠老此身。
　　纷纷谢人役，寂寂恋吾居。
　　细雨春雩后，斜阳社饮余。
　　岸花飞趣蝶，池叶堕惊鱼。
　　好了公家事，休令吏到庐。
　　路迂桥断处，门静犊眠时。
　　孤墅藏群柳，诸田灌一陂。
　　僮闲春作少，妇懒午炊迟。
　　谁道花源好，还令太守知。
　　虚阁近鸣湍，应宜把一竿。
　　雨伤春麦烂，风折晚蒲干。
　　抱瓮临江汲，携书入寺看。
　　自惭何独幸，世难此偷安。
　　乱渚交交白，平芜漫漫青。
　　卖薪沙店远，祈谷水祠灵。
　　密雨侵蓑重，微风过网腥。
　　江边多酒伴，春去不曾醒。
　　入夜潮侵户，经秋雨坏垣。
　　里人淳少讼，田父醉多言。
　　稻蟹灯前聚，莎虫机下喧。
　　自应耽野趣，不是忘乡园。
　　欲沽嗟市远，烟火隔江波。
　　客到寒斋少，人归晚渡多。
　　污书灯烬落，惊枕橹声过。
　　岂敢愁荒寂，时危免负戈。
　　野色迥苍苍，开门叶满塘。
　　僧来双屐雨，渔卧一船霜。
　　静里修香传，闲中录酒方。
　　平生当世意，到此坐成忘。
　　红树南江近，青山北郭遥。
　　江清目渺渺，林冷发萧萧。
　　食鲙知晨钓，听歌识暮樵。
　　寻常送归客，不过水西桥。
　　何处可徘徊，林间共水隈。
　　夜归家犬识，春睡野禽催。
　　有地唯栽药，无村不见梅。
　　兴来惭独饮，时唤老农陪。
　　狂多爱出游，日日问江头。
　　小草皆春意，遥山自晚愁。
　　酒中时有得，物外复何求。
　　不咏骚人调，蘼芜任满洲。
　　居似临邛宅，耕非鄠杜田。
　　已偿输税米，未觅卖文钱。
　　把卷怜长日，看花愧少年。
　　翛然闭门处，杨柳桔槔边。
　　【送何记室游湖州】
　　暮雨关城独去迟，少年心事剑相知。
　　故人当路轻贫贱，倦客逢秋恶别离。
　　疏柳一旗江上酒，乱山孤棹道中诗。
　　水嬉散后湖亭废，此去烦君吊牧之。
　　【江上寄丁校理昆季】
　　望里烟生是子家，草堂应近脊令沙。
　　江汀每恨无舟渡，野墅空怜有酒赊。
　　半雨暮城风外雪，孤梅春动腊中花。
　　相思尚隔前村远，独倚柴门数去鸦。
　　【送顾军咨归梁溪】
　　新柳休攀短短条，离愁似雪未能销。
　　春回废苑还芳草，人渡空江正落潮。
　　德曜宅前今独去，平津门下旧相招。
　　重来莫在花开后，拟听狂歌醉几朝。
　　【白莲寺次韵杜进士喜予见过话旧之作】
　　不辞鸣棹远相寻，欲向江斋伴旅吟。
　　百事未成年已长，几时才别夏将深。
　　萱留倦蝶连池绿，树带残莺满寺阴。
　　恐被老僧嫌滞碍，旧游休说更伤心。
　　【期徐七游云岩】
　　忆与青山别几时，云松应恨鹤归迟。
　　少知学道贫非病，闲爱谈禅偈是诗。
　　女浣晓江烟渺渺，人行暮苑麦离离。
　　明朝风雨还同往，恐负高僧石上期。
　　【赋得寒山寺送别】
　　枫桥西望碧山微，寺对寒江独掩扉。
　　船里钟催行客起，塔中灯照远僧归。
　　渔村寂寂孤烟近，官路萧萧众叶稀。
　　须记姑苏城外泊，乌啼时节送君违。
　　【闻朱将军战殁】
　　江浦戈船赤帜稀，孤军落日陷重围。
　　镜中蛇堕占应验，牙上枭鸣事已非。
　　残卒自随新将去，老亲空见旧奴归。
　　闻鸡此夜谁同舞，西望秋云泪洒衣。
　　【送何明府之秦邮】（何，淮东人。已三为县令）
　　马前风叶助离声，楚驿都荒不计程。
　　一令尚淹三县事，几家曾见十年兵。
　　夕阳远树烟生戍，秋雨残荷水绕城。
　　父老不须重叹息，君来应有故乡情。
