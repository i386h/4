<!-- { "loadSidebar": true } -->
　　山水人传范家笔画史推尊为第一朅来因看秦川图天下丹青能事毕大山岩岩如国君小山郁郁如陪臣大石盘盘社与稷小石落落士与民一山一形似争长一石一态如布军想君胸中有全秦见鐻削鐻鐻乃真掌上长安近于日千树万树生青春忆昔岐山鳯凰语葱葱柞棫霑新雨昆夷束手宻须降不见功勲见歌舞黄金铸牛西入僰五丁云栈通中国骊山宫阙九天高六处孱王走衔璧不信诗书信法家闗东半被鱼书惑尽巻图籍亦大好五十年凶都一埽章邯董翳举如毛沐猴冠委金陵道北原兵自天而下汉室倾頽如解瓦祁山六岀纵无功渭水犹堪饮君马螭蟠老将骨未朽草付那能济阳九技痒投鞭抵嵗星归来鹿死何人手神武空矜贺六浑投机常落周人后竟令冯翊软沙边东风一夜吹新柳侵寻皁角相料理抛掷龙津浮汴水鹢头过处已非隋不觉晋阳人姓李华清高宴戛宫梧舞马如何防两都纵得青骡还蜀道肉得沙场白骨无兴亡自取不足吁可怜神州为盗区贪征往古山川事忘却题诗赏画图
　　松筅同希顔钦叔裕之赋
　　牺尊青黄灾木命羁绊剪剔伤马性折松为筅得之天此君幸免戕残横初象形似有代无不料奇功乃差胜人间斤斧不须劳坐中活火鸣笙箫千秋蛰骨养霜雪一日奋鬛翻云涛岩烟击拂殷雷起顚风蹴踏银山高莫嫌勺水儒无力如卷三江都一吸借汝嵗寒姿扶我衰朽质埽除幻梦不到眼洗刷埃霾下胸臆扪霞直与羡门期一笑桑田海波白
　　竹瘿冠为李道人赋
　　东方有物字丰隆以鸣为职驱羣聋万头濈濈囚冻窟欲岀不岀愁天公回寒作暖岀一噫黑帝不敢藏昆虫所以独为六子长挥斥元气周神功车轰鼓震顷万里六甲云风随唤起四阴用事合收声犹奋狂阳鸣不已号令非时遭物玩草木不凋花再蕾恼得司秋诉帝阍漏泄机缄法当死天公大怪下桎梏推落车中堕岩谷非程非马亦非人化作苍筤一枝竹劲气刚风难遽销夜闻风雨犹萧萧耸身直上三千尺天公又怪干云霄鬼压神防不听岀只见白云鎻三日云散惟余青屈盘颐隐于脐变仙质道人真是万物盗斫取为冠就天巧秋霜争敢上头颅常与春风同醉倒此冠固竒惜未大有冠独在方之外日月为藤织四时烟霞为缕绵千载天潢絶汉梁虚碧北斗旋衡簪沆瀣不随脂粉侣狻猊不逐风霜陪獬豸一任旋干复转坤头上峩峩终古在欲作檀那施此冠不识先生若为戴
　　弹琴怀山中人
　　门前雪垂垂室中理朱丝手按十三徽心飞天一涯故人渺何许万里惊鸿飞试慿朱丝语一声声亦悲一弹雪欲落再弹雪正作只在此山中故人今忧乐我欲弹文王岐山云渺茫我欲鼓曾子无田可耘耔道逺望不及千山复万水思君复思君正恐须髯皤后防若不来奈此宫商何春风早晚起百鸟喧庭柯时携一罇酒为君奏云和
　　夏日
　　亭柯碧合龙蛇影睡起辘轳鸣晓井一帘晓雨卷不晴槐花满地黄金冷屈指西风又到门相思团扇欲生尘何时万戸垂杨里高揖金鞭逢故人
　　牛叹
　　谁怜宿料一生无身后仍遭金十奴帷葢却教蒙狗马不知何事负农夫
　　清明
　　村村榆火碧烟新拜埽归来第四辰城里看家多白髪游春总是少年人
　　暮春山家二首
　　山烟向晚白蒙蒙人过棃花树底风一犬不鸣村径黑野灯孤起远林中
　　语阑壮气欲消磨奈此青灯永夜何壁上取琴弹一曲不知天外落银河
　　手植桧印章
　　梁折山摧叹大成日华留得寸晖明不盈一握空虫篆未防斯文麤姓名草木西周朝有暮图书东观死犹生二千年后司封纽未信栽时岀此情
　　赠裕之
　　向来三度见君诗常望西山有所思谁料幷州天絶处相逢梁苑雪消时贤人乐古声犹在聱叟文高世岂知只恐神嵩不留客秦川如画渭如丝
　　秋怀【江山如画衣冠尽蒲柳无情宫殿秋亦用此韵者也】
　　昨夜新凉御褐裘一番节物弄清愁月悬双杵若为夜人在一隅偏觉秋败叶只能惊画扇啼螀终不到朱楼还乡梦断寒衾晓依旧云山是蔡州
　　和伯玉食蒿酱韵
　　九尺东方生不如一侏儒饮啄各有程厚薄与生俱文蒲及屈芰何乃淡以枯正如谢三旌甘心作羊屠伊蒿本薪材岂足充庖厨薄雪草堂径新霜古城隅河南地差暖冬有不死芜青来涧边筥绿入几上盂防香能侣菊小苦贤于荼酷烈变醯醢薰醲破脂酥书生喜倒说食亦变精麤借问氷茶者何如羔酒乎况尔蓼彼萧蓬茅固其徒偶然躐一等遽欲忘樵夫迩来嵗颇饥大半殣在途攘肉或至犬首丘不如狐命贱秪求死计穷交议逋尚有纨袴儿朝夕食于株宁知埽野稗一饱不易图遂令人轻生不畏锧与鈇如君有蒿酱犹是千金躯
　　复次韵二首
　　五脏太多可张颐托臞儒自非何曾家安得海陆俱庄周幸有粟不至鱼肆枯何劳夷门市下车朱亥屠春韭与秋菘嵗晚不供厨蒿腹不蒿目大方果无隅为酱非负口犹胜范莱芜岂无青精饭驻顔炊一盂岂无菖蒲歜辟邪如神荼又岂无椒花除瘟等酴酥蒿于数品中颇同武官麤数品虽异馔置之酱可乎犹材各有施岂必皆吾徒公绰优为老劣于滕大夫大抵食如士取之非一涂君诗志其味食经有董狐彼哉鼋羮指斵棺终莫逋彼哉萍虀手竟死瑚株宁如酱以蒿不岀本草图葢后人好奇一洗腥砧鈇为谢馋祟鬼渠今离我躯
　　又【翌日又为履道所戏其意似欲穷吾技再和前章书呈伯玉】
　　菣可为炙啖博哉释草儒奈何骚人咏不与兰茝俱青青发陈荄嫰胜稊生枯面柔似张禹气冽如申屠忽逢易牙口一日登君厨君兄昔在日作事太廉隅宦游三十年不治一室芜尝载米之郡政如置水盂不义获八珍弃之犹堇荼相对话终日茗椀无盐酥见客惟恐迟遇饭不择麤无食但有名穷不亦宜乎我本寒素士卧雪袁司徒臭味偶相似岂是敦薄夫见君食蒿酱取嘲于仕途和君蒿酱诗缊袍随衣狐诗酱两清苦此债无由逋蒿荻无弃材奈此苍松株何当列铏瓮一依飨礼图唯闻广廷乐不见辕门鈇此日虽无酱犹堪养羸躯元裕之以山游见招兼以诗四首为寄因以山中之意仍其韵
　　石华政可采负我孤舟篷胡为红尘里扰扰槐安宫山间绿萝月一照千岩空洪崖去不返清游谁与同空余松根泉杂佩流无穷人心堕泥滓不如与天通举头视霄汉浩露洗心胸
　　日月两角蜗天地一粒粟老盆可径醉岂择瓦与玉大笑区中人朱门丐粱肉清晓登少室日夕眺王屋紫烟晞吾髪碧霞贮我腹溪中有白云万事付濯足物物惬幽情不独兰与菊
　　南风入桂树高叶碧峥嵘举手戏攀折上与云烟撑黄金间白玉遍地光晶荧笙箫座间发鸾鹤空中鸣浩歌山谷应起舞衣裳轻一罇石上酒如我浩气盈目送飞鸿尽青云万里平
　　国风久已熄如火不再然流为玉台咏铅粉娇华年政须洗妖冶八骏踏芝田青苔明月露碧树凉风天尘土一一尽象纬昭昭悬寂寥抱玉辨争竞摇尾怜幸有元公子不为常语牵
　　许方邨卽事【聮句体】
　　披热达许方山巅青漫漫野黄麦初割畦绿蔬才灌春篱檾叶深巷树春花乱烟长见新冶风远闻清鍜濯衣女在溪贩铁人栖馆墙危垒破石路黑沾遗炭山云顷刻雨沙地须臾暵铎鸣驾犊畊罩密防鸡散缲余残茧挂钓罢么丝贯沽酒有客賖鬻李何人唤扑惨官始威牒烦民更玩歴险小车多逢人赭衣半县逺肉难求山近宼可逭何当卜隐居寻我杖藜伴
　　梁山宫图
　　梁山宫高高切云秦家箭鼓空中闻宫殿作云王作龙何人敢谒滈池君珠围翠绕穷天下道上行人衣半赭不觉生灵血液枯化为宫上鸳鸯瓦朝卢生莫侯生师事二人学羡门焉知以政藏其身神仙亦死何曾神空能诈取六孱国不识卢生真间客种成间隙卢生去尚令道士作鬼语祖龙竟堕此机中以璧见欺犹未悟鱼腥引得扛鼎来梁山火灭汉旗开何如后世丹青手一夫不役千楼台梁山之图却传世梁山之宫安在哉
　　防伯玉命简之临米元章楚山图
　　巴东峡壁如駮霞天凿荆门当虎牙下有奔湍沉碧沙直冲北固如投家云烟昬晓互明灭朝看沃日暮吞月逺山如指近如拳过客那知空一瞥高人庐此恨来晚不厌孤篷叠往返莫言造物好穷人许大乾坤富君眼以心为镜照诸山山如人面纷殊顔扁舟日日青山上青山却在沧波间人道痴儿固贪取我怪高人亦如许已将胸次衽长江更把豪端扛巨楚荠列枫林叶浮舸巧促魁梧入么麽丈寻收拾无邉春千里游邀坐中我自此头吴尾瓯越蛮烟五月髠人发江山多处乃尔毒始信中原天下甲楚山可览不可上水气昬昬且多恙画山纵不到真山有楚之峯无楚瘴静明居士见山馋想在庵中得饱叅戏呼老李临君画已坐君贪我更贪
　　秋雨小霁湖阳道中
　　一雨初晴菊瘁花朝来啼杀报晴鸦地邻异域空怀古人对残秋更忆家十月红炉是明日往年新火醉流霞怱怱又上湖阳道何处还堪驻客槎
　　秋望
　　云气东南壮风烟正北长逺人投屋小寒草带城荒驯鸭便秋潦饥牛背夕阳闲情尽堪画未要雨浪浪
　　堂谿城南感寓
　　断岸崩崖带草长茂林高垲晚生凉田头经水成驹卧云色因风变狗苍战地尚余唐垒栅故城曾入楚封疆牛童趂日贪扪虱那解兴亡事可伤
　　俳优
　　施能卖晋移君贰旃解讥秦救陛郎多少谏臣翻获罪却教若軰管兴亡
　　李道人家山图
　　见说高斋住太行溪山襟带古祠堂圭桐叶落周家雨铁树根盘晋国霜烽火不堪畊夜月画图犹可挂残阳自怜不及汾州鴈春去秋来过石梁
　　李道人嵩阳归隐图
　　城郭维崇井里维通冠盖维错纨绮维丛云谁之子招子归嵩舎我筝筑乐彼潺淙食彼瓦缶遗我鼎钟云谁之子绘子归嵩离人友鹿避俗朋松石啮我足泉瘿我咙吾恐时人笑子归嵩有山有怪有水有龙盗岀宼没啸兕咻熊吾恐狂人诳子归嵩子谓吾言决意归嵩归嵩何如如鸿避弋如鹤脱笼与幻俱化与化俱融是以归嵩南山重重翠如植葱北山隆隆绀如堆铜仰嵩俛嵩雨濯云烘嵩之为我我之为嵩我闻子言衣如张风心先去鸟层云荡胸静言思之富为目嵩贵为心蓬饰説于今讵知任公归嵩良是生龟脱筒子不归嵩送子归嵩
　　阳夏何正卿作叠语四句未成章予复以叠语寄之凡四变文
　　缊缊蠢蠢何等民矫矫亢亢内守贞昂昂藏藏独异俗落落莫莫不厌贫归与归与且糊口鳯兮鳯兮德衰久乐云乐云无弦琴命乎命乎一杯酒匪鳣匪鲔故为藏避言避世必也狂至大至刚秣吾马爰清爰净脩我墙用之舍之时所系晋如摧如宁复计暖然凄然任春秋优哉游哉聊卒嵗
　　红梅
　　一种氷魂物已尤朱唇防注更风流嵗寒未许东风管澹抹浓妆得自由











　　御订全金诗増补中州集巻十九
　　钦定四库全书
　　御订全金诗增补中州集巻二十
　　刘御史从益【三十三首　补二首】
