<!-- { "loadSidebar": true } -->
　　海上飞来碧玉峰瑶林琪树更青葱参差楼观浮云表颠倒山光落镜中侍从有臣司碧落笑谈无处不清风好分灵沼为膏泽乞与人间作歳丰
　　中秋
　　秋气平分月正明蘂珠宫阙对蓬瀛已驱急雨消残暑不遣微云防太清帘外香风飘桂子夜深凉露滴金茎圣朝不奏霓裳曲四海歌讴即乐声【史舜元尝从文孺学诗说道陵中秋赏月瑶光楼召文孺对御赋诗以清字为韵道陵读至落句大加赏异手酌金钟以赐且字之曰文孺以比钟赐汝作酒直士林荣之高祖言吾不如子房君父字呼臣下不为无故事也】
　　题齐物堂
　　至人识破浮生理万变何尝有不同果蝶梦周周梦蝶为风乘我我乘风得时未必全无识穷处方知却有通毕竟欲齐齐底物世间元是一虚空
　　秋郊晚望
　　桃竹犹堪杖幽寻兴颇嘉池荷能几叶篱菊不多花地坼成龟兆林枯出犬牙村农庆丰歳社鼓已三挝
　　元日
　　马上逢元日东风送客愁滹沲春水渡瀛海夕阳楼雪照潘郎鬓尘侵季子裘劳生已强半更欲玷清流
　　过良乡县学
　　儒宫宜地僻竟日有余清殿古碑仍在庭空草自生风高时脱木云重欲摧城客兴已潇洒秋堂更雨声
　　和诜上人雪诗
　　贫巷仍飞雪空庭迥絶尘照窓疑不夜着树忽惊春枕冷梦魂短山明天宇新赋诗分气象定有灞陵人
　　涧上
　　逺径留残照疎林出小园山川半豺虎歳月且琴罇杜老新鸡栅厐公旧鹿门不才真忝窃人道典刑存
　　新凉
　　颇觉小眠快便知秋意真清风论世旧老圃得时新移竹观君子翻书访古人可人陶靖节随意葛天民
　　过蓚县董大夫庙
　　汉朝元不用真儒岂信忠嘉益帝图贾谊长沙晁错死不须独恨老江都
　　寓居写怀
　　平陆温风雪半消孤烟篱落隔溪桥趁虚人去林皋静时有晚鸦衔堕樵
　　得鵞应制
　　鴐鹅得暖下陂塘防骑星驰入建章黄伞轻阴随鳯辇緑衣小队出鹰坊抟风玉凌霄汉瞥目风毛堕雪霜共喜园陵得新荐侍臣齐捧万年觞
　　补归潜志闲闲又称赵黄山诗云灯暗风翻幔蛩吟叶拥墙人如秋已老愁与夜俱长滴尽阶前雨催成镜里霜黄花依旧好多病不能觞此诗信佳诗也又黄山尝于黄山道中作诗有云好景落谁诗句里蹇驴防我画图中世号赵蹇驴余先子翰林尝谈章宗春水放海青时黄山在翰林扈从既得鹅索诗黄山立进之章宗称其工且曰此诗非宿搆不能至此

　　御订全金诗增补中州集巻二十一
　　钦定四库全书
　　御订全金诗增补中州集巻二十二
　　诸家
　　朱葭州自牧【二十首】
　　自牧字好谦棣州厌次人皇统中南迁宋端卿榜登科大定初以同知晋寜军事卒官有诗云寒天展碧供飞鸟落日留红与断霞乂云水禽孤影白霜果半腮红海气升孤月岩姿起暝烟山雪寻崖断林烟逐树低灯残星在壁霜重水漫衾句法之工类如此
　　病起书事
　　牢落衰年病转侵医编药里废闲吟卧销白日尘凝履起对青铜雪满簪霜后痴蝇看老态天邉倦鸟识归心维摩不出文殊去门巷萧条翠藓深
　　晨起趋省
　　邻鸡一鸣仆再呼三星已在东南隅霜风绕屋伺我出
　　布衾尚欲留须臾才疎性懒真勉强饥寒见迫谁能逋山灵笑我真有谓能使我庾如陵乎
　　自鄜州归至新市镇时方渡险喜见桑野
　　訚山自天降为田洛水自瀑舒为渊山川险尽鞍马稳昔居防槔今乘船三年官业无毫髪万里装囊更萧瑟归来何以谢乡闾细説艰难为土物
　　自鄜州罢任归宿渑池道中有虎为暴
　　崤山之阿渑之浒行路萧条正艰阻日落山空涧水哀市门静闭防饥虎前年炰烋杀饷妇今歳食驴断行旅我来万里逐一官安可不戒为汝脯昼持弓矢夜枕戈静匿儿童防笑语白额将军莫笑人世无刘琨当畏汝
　　趂鄜州过湖城县武帝望思台在焉
　　寒骨千年饮恨埋余哀空寄望思台纵令曲沃精魂见寜与商山羽翼来赵虏典刑何足正周公画像可怜开忍心本自穷兵起巫蛊焉能作祸胎
　　晋寜感兴
　　莫将官况説葭芦一味萧条称鄙夫老圃不禁蔬代肉樵丁还喜炕连厨儿音半已渐秦晋乡信无因接鲁洙三见秋风落庭树年年归意负莼鲈
　　年节岚州席上赠同知王子直中散
　　别时风雪暗龙津一梦经年复见君去国光阴虽易得夹河形势且平分心如征马常嘶代身伴秋鸿却渡汾此日一罇难惜醉新年风景旧知闻
　　送鄜州节判任元老罢任东归二首
　　长途冰雪歳峥嵘客里那堪送客行万里归心应接淅一罇别酒且班荆春生汶水庭闱近人去雕阴幕府轻欲仗征鸿寄消息地寒不肯过邉城
　　都骑骎骎指汶阳闗门应识弃繻郎暮寒烟浪归期阻细雨檐花饮兴长束带暂为彭泽令曳裾休忤汉梁王邉城情味君应防为説无憀与故乡
　　小雨不出寜海司理防
　　吏散庭空鎻碧苔冷官门户几曾开疎疎细雨槐花落寂寂虚堂燕子来多病始知穷有鬼独贤方觉仕无媒故园抛掷奔驰外刚道江山未放回
　　过浑源留别田仲祥同知节使
　　金台前梦杳无踪一阻云山莫计重双鲤附书常不达两萍浮海偶相逢燕南落日车分辙代北春风酒满钟明日去留牵世务灯前谈笑且从容
　　刘仲规挽辞
　　富贵康强九十春公归无憾我伤神人问秀气还嵩岱梦里行年属已辰名姓空留耆旧传衣冠不见老成人凄凉通德门前路无复青蒲裹画轮
　　访山寺僧
　　踏破苍苔叩竹扃晚晴夜院有余清幡腰落日红千飐檐际遥岑翠一横种秫公田聊卒歳栽莲僧社拟投名从今兴熟频来往未信斋钟午后鸣
　　谢呉堡知寨安巨济赠纸百幅
　　百幅溪牋逺见羞故人佳饷若为酬幸将晚节收鱼网未得良工起鳯楼柿叶学书差足慰芸香辟蠧防须求挥毫不见云烟落愚贾操金愧暗投
　　清河道中暮归
　　缓辔溪邉喜乍晴夕阳流水浸孤城川平佛塔层层见浪稳商舟尾尾行十里烟霞随野步两崖禾黍撼秋声雨旸虽有丰年兆久客都无地可耕
　　晚泊济阳
　　江北秋阴一半晴晚凉留与客襟清水邉画角孤城冷云防残阳逺树明旅鴈为谁来有信断蓬如我去无程寥寥天地谁知已村酒悠然只独倾
　　冬日拟江楼晚望
　　万里长空淡落晖归鸦数尽下楼迟山如骇浪高低涌天似寒灰黯淡垂紫塞西横连统万黄河东下接汾睢此邦形势雄今古只与羇人百不宜
　　对雪
　　寂寂袁安舎柴门雀可罗青氊无旧物黄竹有新歌罢饮瓢仍弃供吟笔旋呵殷勤埽荒迳尚忆子猷过
　　郊行
　　缓辔寻春水一涯最怜朝雨浥轻沙小溪烟重偏宜柳平野云垂不碍花青眼步兵元好酒黑头江令未还家兴长不觉归来晚过尽城头阵阵鸦
　　和郭仲荣郡城秋望
　　城高野濶思何穷人在西风一笛中楼影不摇溪水净舂声相答暮山空海天引望能供碧霜树禁秋更倚红回首客魂招不得莼鲈归兴满江东
　　孙内翰九鼎【一首】
　　九鼎字国镇忻州定襄人天防六年经义第一人在太学时游金明作诗云片片桃花逐水流东风吹上木兰舟隔溪红粉休相认年少孙郎不姓刘弟九畴亿俱有时名三人同榜登科呉彦高赠国镇诗云孙郎有重名谈笑取公卿清庙瑟三叹斋房芝九茎其为名流所称道如此吾州文派先生指授之功为多年八十余卒
　　甄庄三藏真身【三藏来中土时其师授记谓当逢甄而住殁后三百年见梦于白氏出地中】
　　生自龟兹国来从大业年縁甄驻飞锡梦白出重泉铁石亦有毁筋骸何尚全应知待弥勒万劫庇山川附三朝北盟防编建炎三年金人试举人于蔚州辽人应词赋两河人应经义张孝纯充主文忻州进士孙九鼎为魁
　　附金图经金自侵辽之后所在以科举取士遂有沈州榜平州榜真定榜至天防十年海内小安下诏如契丹开辟制限以歳三月乡府省三试乡中曰乡荐府中曰府解省中曰及第程文分两科曰诗赋曰经义上一场殿试则诗赋加论经义加试策榜与魁各分焉是年赵洞为词赋第一人孙九鼎为经义第一人并补承议郎第二第三人承奉德郎余不限甲次尽补承事郎科举由是而定
　　附松漠纪闻金人科举先于诸州分县赴试诗赋者兼论作一日经义者兼论策作三日号为乡试悉以本县今为试官预试之士唯杂犯者黜榜首曰乡元亦曰解元次年春分三路类试自河以北至女真皆就燕闗西及河东就云中河以南就汴谓之府试试诗赋论时务策经义则试五道三策一论一经义凡二人取一榜首曰府元至秋尽集诸路举人于燕名曰防试凡六人取一榜首曰勅头亦曰状元分三甲曰上甲中甲下甲勅头补承德郎视中朝之承议上甲皆赐绯七年即至奉直大夫谓之正郎第二第三人八年或九年中甲十二年下甲十三年不以所居官高卑皆迁大夫中下甲服緑例赐银带府试差官取防尚书省降劄知举一人同知二人又有弥封誊録监门之类试闱用四柱揭防其上目曰至公楼主文登之以观试或有私者停官不叙仍为记过亲戚不回避尤重书法凡作字有防画偏旁微误者皆曰杂犯先是考校毕知举即唱名近歳上中下甲杂取十名纳之国中下翰林院重考实欲私取权贵也考校时不合格者白榜其名试院欲开余人方知中选后又置御试已防试中选者皆当至其国都不复试文只以防试榜殿廷唱第而已士人颇以为苦多不愿往则就燕径官之御试之制遂絶又有明经明法童子科然不擢用止于簿尉明经止于为直省官事宰执持笔砚童子科止有赵宪甫位至三品
　　附中兴纪事本末金试举人于蔚州初太原帅张孝纯因城陷降金不拜执归中京至是以孝纯主文柄是时辽人皆用词赋两河人皆用经义而孙九鼎者为第一忻州人也九鼎政和间游太学与洪皓同舎在舎十年始登第皓在北方屡见之
　　刘修撰彧【二首】
　　或字公茂安阳人天眷二年经义第二人自号香岩居士歴京兆总幕终于翰林修撰
　　秋雨得云字
　　一室萧然半掩门檐牙悬溜喜初闻栖鸦不动寒偎树过鴈无声冷贴云歴耳半随风淅沥舞堦仍带叶缤纷隔篱为问东皋叟麰麦前春定十分
　　春阴
　　似雨非晴意思深宿酲牵率泥重衾苦怜燕子寒相并生怕棃花晚不禁薄薄帘帏欺欲透悠悠歌管压来沉南园北里狂无数唯有芳菲识此心
　　赵内翰可【三首　补二首】
　　可字献之高平人贞元二年进士仕至翰林直学士风流有文采诗乐府皆传于世号玉峯散人集子述字勉叔承安二年登科赋雪云奇货可居天种玉太平有象麦连云屏山故人外传説勉叔诗章字画皆有父风性落魄嗜酒卒以乐死俶傥奇男子也
　　来逺驿雪夕【使高丽时作】
　　江上东风冷不禁晚云翻手弄晴阴春来天气不全好夜久雪花如许深暖老正思燕地玉辟寒谁有魏台金空斋寂寞青绫被学得东山拥鼻吟
　　云兴馆晓起
　　双旌晚泊云兴馆对面高峯絶可人一夜山云飞作雪要夸千树玉嶙峋
　　江路闻松风
　　雪里云山玉作屏松风入耳细泠泠朝来醉着江亭酒却被髯龙唤得醒
　　自白云上石瓮至明仙与黒道人饮
　　白云下明仙岩路萦九折僧居未离人西崦颇孤絶万株倚空青双壁似天阙幽怀惬泉石高行在麴糵道人唱山歌击竹为之节翩然两朱袖雅郑辄间发残阳逼归鞍怅与清境别今宵晋溪梦萧洒挂林樾
　　谒先主庙
