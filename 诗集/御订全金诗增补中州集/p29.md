<!-- { "loadSidebar": true } -->
　　铁锁闗藏五百龙文殊游戏作神通山僧要办金刚眼莫谓鱼鰕在此中
　　囘春谷
　　氷崖雪柱道人家谷榜囘春事已夸却恐阳和在泉底未春先发忍冬花
　　登万圣阁
　　中州之山台山髙遍寻五顶无乃劳老去看山无脚力直凭一阁了秋毫
　　马头
　　天外乱山围旷野水边孤塔背层城马头才抹桑干路愁见行人问去程
　　赵桥望
　　天垂旷野初疑合地转深岩忽似穷偶向髙崖闻笑语寒春一带夕阳中
　　渔阳道中
　　盘山曾借上方眠落日苍苍响石泉夜半峯头听鸣鹿半崖松子落堦前
　　逹北京
　　小车日日碾征尘卧即看书坐欠伸露宿风餐二千里青山无处不随人
　　龙山怪松
　　自笑书生骨相穷倒骑驴看两三峯天东稍喜无碑读踏雪还来看怪松
　　东京见梅
　　二月天东冻未苏梅花市骨也清臞一枝萼緑来千里为问东君管得无
　　辽东
　　几家篱落枕江边树外秋明水底天日暮沙禽忽惊起一痕冲破浪花圆
　　北都雪望
　　千山雪尽出樵车一迳云移去似蛇小屋平头虚落里炊烟起处是人家
　　北都小雪
　　边城小雪试年华烟冷貔貅十万家探使不来人半醉将军氊帐卓平沙
　　袭香亭
　　小桥虹影截波光面面荷花镜里妆风月要知无尽藏一亭分作两亭香
　　黄堂公退吏人稀露下西溪鹤未知一榻清香无着处晓风残月独来时
　　锦波亭
　　柳影移隄歩晚凉清溪放闸水泱泱胸中经纬天机锦闲却小亭风露香
　　灵感寺
　　斜廊深院断人行雪聚松中立鸟清僧腊数残门乍启惊飞谇语独含情
　　青青隠隠入烟微一日看山坐水涯何事晚来风截断偶看白鸟过林时
　　鸡鸣山下桥
　　两山相对翠屏开一水中流碍石回桥北桥南路分处红尘一骑日边来
　　和舜元杂诗
　　瘦马龙钟两鬓华敲门避雨野人家门前篱落犹悬路十里晚风吹断霞
　　三五残星阙角东淡黄杨柳月明中贪看稚子收残叶驻马天街满袖风
　　圣安小集
　　松轩却扇风仍好苔迳无花雨亦香门外市声鏖午枕老僧元不下禅牀
　　和子约立春
　　唐虞礼乐岁元新齐鲁中书有大臣泰定三年调玊烛衣冠万国拜王春
　　二青图
　　大青天骥之云仍小青八尺犹龙腾三十年来无汗马不将遗像铸兴陵
　　古北口
　　几家墟落兵戈外数亩荒田谷涧中日暮围塲来野鹿令人长忆笔头公
　　抚州
　　萧寺金风动刹竿西城北斗挂栏干一虫不响夜更静片月未高山已寒
　　燕赐城边春草生野狐岭外断人行沙平草逺望不尽日暮惟有牛羊声
　　北苑寓直
　　柳外宫墙粉一围飞尘障靣倦斜晖潇潇几防莲塘雨曾上诗人下直衣
　　玊堂
　　玊堂看到午隂移日薄春闲下直迟悮喜交畨旗脚转隔墙送过小桃枝
　　西溪
　　山垠西北尘沙少水际东南风月寛尽日朱门人不到鳬鹥引子傍栏干
　　过邯郸
　　十五年来黍一炊丛台重觅旧题诗而今马上行人老不似当初过赵时
　　临洺
　　聪山洺水送还迎世事浮云几变更白发重来相识尽逢人欲问小时名
　　眞际栢
　　赵州东院庭前栢二百年来屈铁柯莫怪两株纒欲死后来禅客葛藤多
　　滹沱
　　滹沱一箭截天来六月砅雷打土崖一夜北风吹岸柳直从中渡撁船廻
　　涞阳道中
　　石头荦确水纵横人在青山影里行忽悟过溪惊笑语断崖茅屋暮舂声
　　昌平狄梁公庙
　　力扶沧海将頽日目送西山不尽云一邑岂能占惠爱至今天下不名君
　　灵峯院
　　天门划断两崖青拄杖灵峯顶上行一片白云岩下起不教眼力尽东溟
　　燕
　　宦游怜我食官仓赢得青青两鬓苍不会无情双燕子南来北去为谁忙
　　涌云楼雨
　　片云头上一声雷欲到冠山风引囘窓外忽传林叶响坐看飞雨入楼来
　　帘雨风斜不上钩栏干吹湿怕人愁雷声驱雨东山去留下斜阳恰半楼
　　题阎立本职贡图临本
　　周王职贡朝万邦右相丹青古无双好本不应天下独解如明月印千江
　　金犀面觇天庭王会图中见典刑已了宣威沙漠事更烦右相写丹青
　　墨梅
　　墨师不作胭脂面却恐傍人嫌我眞相逢莫道不相识夏馥从来琢玊人
　　香山
　　山秀薰人欲破斋临行别语更徘徊笔头滴下烟岚句知是香山境里来
　　夏日
　　树木交隂鸟自呼蘧蘧残梦破华胥虚檐一道风如水展尽牀头几叶书
　　太宁吟诗台【雨中】
　　易州山水甲天下一日太宁如死灰山意似羞人识面雨昬丞相赋诗台
　　楼上
　　楼头四面好风生下与遥山一样平睡起纱防欹枕处恰如水底看云行
　　山城过雨怯衣单清暁楼头六月寒却唤奚奴添半臂要乘凉气倚栏干
　　登晋阳阁
　　坡陀势尽晋川开一线汾河掌上来斜日西风倚高阁白鸟飞过天门囘
　　中山会故人
　　三十二年役梦魂故人老尽一身存灯前细雨当时话别后相思谁与论
　　下直
　　绿槐影里鸟呼风退食凉生襟袖中满地绿苔承歩障楸花无蒂落深宫
　　潭上
　　倒影花枝照水明三三五五岸边行今年潭上游人少不是东风也世情
　　日斜飞尽往来尘为怕春愁恋酒樽醉里不知归去晚【阙】声留着【关】华门
　　宿王佐宅
　　鞍山柘水事茫茫犹记同游宿上方老大重防窓下宿残经挂壁故人亡
　　燕子图
　　一别天涯十见春重来白髪一畨新心知话尽春愁处相对依依如故人
　　祝尔区区万里身锦书囘寄莫辞频而今塞北看双翼多少中原失意人
　　交亲消息两何如满眼兵戈不得书为问南来新燕子衔泥曾复到吾庐
　　送人之河中
　　功名蚁穴梦南柯投老空门不较多试看铁牛无用处横身终古负黄河
　　题李平夫画黄山蹇驴诗图
　　浮光林杪水参差意想先生得句时千古黄山山下路蹇驴不是少人骑
　　三十年前济水东诗中曾识蹇驴翁而今画出推敲势却恐相逢是梦中
　　中秋日郊外遇雨
　　斜风吹雨水生寒荷葢倾珠下芡盘惊起鹭鸶眠不得冲烟飞过蓼花滩
　　登定安阁
　　春风吹袖着栏干薄雾初収雪未残拟折梅花遮逺日愁看直北是长安
　　荥阳古槐
　　荥阳县东千古槐人言曾见汉朝来不知几觉南柯梦直至如今唤不囘
　　新安道中
　　草根啾唧候虫鸣月黑山腰信马行夹路水声长在耳【以下阙】
　　游华山
　　我与青山有旧盟淡云微雨忽渝平朝来自献三峯絶眞令山神不世情
　　仙人仙去有仙掌袖中掷下青芙蓉遗与杨羲书一纸暂留笙鹤驻中峯
　　玊龟山下古仙真许我天台一化身拟把岳莲骑白鹤下看浮世几扬尘
　　河上公庙
　　河上丈人忘姓名一编道徳了一生时来河上观物化投醪欲变黄河清
　　稠桑谷遇雨
　　穷秋雨渡稠桑谷马滑还经险路过骑上小山三十里天教冲雨看黄河
　　济源四絶
　　歌管年年乐太平而今钲鼓替欢声裴公祠下无穷水好乞余波为洗兵
　　祠前缭绕无穷水树杪参差不尽山极目水穷山尽处天台犹在白云间
　　树映楼台水映空溪容林意两溶溶夏山如醉无人画逺处微茫近处浓
　　云水晓相参寺枕龙蟠十顷潭一径通幽竹深处居人指是侍中庵
　　山行四絶
　　终日看云不忍还马蹄荦确两山间雨声欲到诗人耳云气先蒙一半山
　　漠漠青田鹭啄苔背人飞去又飞囘青山影里衔青稻知自济源枋口来
　　树根系栰水沦漪雨里看山也大奇不见文公陈迹在摩挲苔壁认题诗
　　玊柱峯前紫翠堆道人架竹引泉来穿云络石无人见下赴龙门作怒雷
　　一雨
　　遥望丛林一塔孤蹇驴日转古城隅夜来一雨添新涨潋滟滩头渐欲无
　　和杨尚书之美韵
　　河南夫子两程子要与洙泗继后尘濂溪先生为张本舞雩风里浴沂春
　　东莱两本不朽计读书原委有本因伤哉絶笔大事记读经未了已亡身
　　诸公辨论助怪惊削去训传非人情文公至正本无我吾道初如日月明
　　汉儒俗学欺盲聋独有一士超樊笼君家子云晚治易圣人门戸见重重
　　题刘徳温画湖山丰夏横幅
　　闻道神仙郭恕先曾将清夏画湖山而今笔墨归天上时许刘郎见一班
　　湖山清夏不应丰一迳林隂水石中六月凉生青篛底钓鱼船上一丝风
　　风来山脚水沦涟林影参差舞镜天袖里长安遮日手绿隂多处弄潺湲
　　逺处微茫近处浓岸容林意两溶溶夏山如醉无人画更倩刘郎作几峯【与济源诗少同】
　　题东坡画古栢石图三首
　　荒山老栢枿臃肿相伴丑石反成妍有人披图笑领似不材如我终天年
　　人生散材如散木槁死深山病亦奇放出参天二千尺安用荒藤纒绕为
　　东坡戏墨作树石笔势海上驱风涛画师所难公所易纵有此图无此髙
　　雪望
　　吹面风来受雪寒宝花楼阁五云端船移忽破琼瑶影丹鳯桥边驻马看
　　蝉
　　薄薄秋云两翼轻淤泥脱迹便恢声可能枵腹凉隂底受尽人间风露清
　　三苏帖
　　他年鸿鴈各分飞风雨萧萧有所思犹记读书懐逺驿夜深灯火对牀时
　　君家一日会三苏翰墨人间今古无时向明窓展横幅不须更写徳星图
　　宿朱家寺
　　撤幕风来逺更清窓闲野旷见云生夜深古殿无灯烛画壁时因掣电明
　　金水河
　　金水河边驻马时燕春阁外夕阳微旧时同乐园前水曾照寒鸦几度归
　　晚登太史台
　　云镂残阳一线金西风吹雨破层隂归鸦得红翻背返照依依在逺林
　　市桥
　　市桥落日与坡平返照前湾别舸明不觉城头来暝色囘看天际暮烟生
　　管幼安濯足图
　　道防何人识重轻白头不作魏公卿沧浪濯足知君意浊水那能凂我清
　　厐才卿画长江图
　　青山隠隠水悠悠何处长江是尽头欵乃一声人不见忽从天际下归舟
　　净安寺紫蜡梅
　　倩谁传语玊林神莫以时宜鬬斩新只是旧时黄面老而今现作紫金身
　　题伊喇右丞画双鹿
　　忘言老人画双鹿笔力不减东丹王右相丹青乃余事向来勲业扶明昌
　　当年扈从直长杨想见秋山槲叶黄沙外小滩圆似月眼明双鹿噍斜阳
　　坡阳归隠图
　　年过六袠尚蹉跎奈此坡阳归隠何不是不归归未得家山虽好虎狼多
　　九日繁台寺
　　九日登临一散懐繁台寺里插花迥空明衣上波光动知是扁舟泛月来
　　道傍古槐
　　虬枝盘屈尚百尺不肯为人光栋梁六月行人汗如洗尚能于世作清凉
　　昭君出塞图
　　无情汉月解随人羞向天涯照妾身闻道将军侯万戸已将功业上麒麟
　　子卿归汉图
　　节毛落尽始归来白髪龙钟老可哀犹胜生降不归汉将军空有望乡台
　　厐才卿画春山归隠图
　　了无车马到山家门外东风扫落花春入山间人不见无时无处不烟霞
　　游上清宫
　　隂隂垂柳净朝晖城郭山林果是非歩绕仙坛香露湿紫玫瑰刺罥人衣
　　醮罢琳宫日更长坐看旛影午悠扬幽人唤起青童睡苔迳扫花筠箒香
　　细细薰风淡淡隂过云抛雨上花心黄莺渴咮沾防润飞上髙枝作好音
