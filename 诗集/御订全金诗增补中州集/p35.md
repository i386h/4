<!-- { "loadSidebar": true } -->
　　附耶律楚材屏山居士金刚经别解序佛法之西来也二千余祀寳藏琅函几盈万轴可谓广大悉备矣独金刚一经或明眼禅客若脱白沙弥上至学士大夫下及野夫田妇里巷儿女子曹无不诵者以频见如闲姑置而不问者有之以至理叵测望涯而退者有之噫信其小而不信其大信其近而不信其逺信其所闻而不信其所未闻信其所见而不信其所未见自是而非他执一而废百者比比然又何讶焉伟哉屏山居士取儒道两家之书防鸠奘二师之论牵引杂説错综诸经着为别解一编莫不融理事之门合性相之义析六如之生灭剖四相之键闗谓眞空不空透无得之得序圆顿而有据识宗説之相须辨因缘自然喻以明珠论诸佛众生譬之圆镜若出圣人之口防契吾佛之心可谓天下之竒才矣嘻此书之行于世也何止化书生之学佛者偏见衲僧无因外道皆可发药矣昔予与屏山同为省掾时同僚讥此书以为饼饵酸馅之具予尚未染指于佛书亦少惑焉今熟绎之自非精于三圣人之学者敢措一辞于此书乎吁小人之言诚可畏哉乙未元日湛然居士漆水耶律楚材晋卿序于大碛黄石山
　　御订全金诗増补中州集巻十六
　　钦定四库全书
　　御订全金诗増补中州集巻十七
　　刘记室迎【七十六首】
　　迎字无党东莱人初以廕试部掾大定十三年用荐书对防为当时第一明年登进士第除豳王府记室改太子司经显宗特亲重之二十年从驾凉陉以疾卒章宗即位録旧学之劳赐其子国枢进士第无党自号无诤居士有诗文乐府号山林长语诏国学刋行
　　淮安行
　　淮安城壁空楼橹风雨半摧鸡粪土传闻兵火数年前西观竹间藏乳虎迄今井邑犹荒凉居民生资惟榷场马军歩军自来往南客北客相经商迩来戸口虽増出主戸中间十无一里闾风俗乐过从学得南人煮茶吃青衫从事今白头一官乃得西南陬宦游未免简书畏归去更怀门戸忧世縁老矣百不好落笔尚能哦楚调
　　从今买酒乐升平烂醉歌呼客神庙
　　修城行
　　淮安城郭真虚设父老年前向予説筑时但用鸡粪土风雨即摧干更裂秪今高低如堵墙举头四野青茫茫不知地势实冲要东连鄂渚西襄阳谁能一劳谋永逸四壁依前防塼石免令三歳二歳间费尽千人万人力【唐州后竟用此防也】
　　河防行
　　南州一雨六十日所至川源皆泛溢黄河适及秋水时夜来决破陈河堤河神凭陵雨师借晚未及晴昬复下传闻一百五十村荡尽田园及庐舍我闻禹时播河为九河一河既满还之他川平地迥势随弱安流是以无惊波秪今茫茫余故迹未易区区议疏辟三山桥坏势益南所过泥沙若山积大梁今世为陪京财赋百万资甲兵高谈泥古不须尔且要筑堤三百里郑为头汴为尾准备他时涨河水
　　普照旃檀像旧物也方丈老人比以见还作诗谢之
　　我昔游京师稽首礼瑞像堂堂紫金身示现大法藏庄严七寳几重叠九霞帐光如百千日晃耀不容望想初法王子运力摄诸匠瓌材发神秘妙斵出智创风流蜀居士翰墨老弥壮雷霆大地底音乐诸天上犹疑三十二不具梵音相不知一黙眞正胜千语浪呜呼五因縁语绮反成谤我今独何幸相见问无恙文殊本无二何处觅眞妄庶修香火供获脱烦恼障天龙想惊喜诃卫日归向巳觉海潮音人天防方丈
　　梁忠信平逺山水
　　忆昔西游大梁苑玉堂门闭花隂晚壁间曽见郭熙画江南秋山小平逺别来南北今十年尘埃极目不见山乌靴席防动千里只惯马蹄车辙间明窓短幅来何处乱防依稀涴寒具焕然神明顿还我似向白玉堂中住蒙蒙烟霭树老苍上方楼阁山夕阳一千顷碧照秋色三十六峯凝暁光悬崖高居谁氏宅缥缈危栏防青樾定知枕石高卧人常笑骑驴逺游客当时画史安定梁想见泉石成膏肓独将妙意寄毫楮我愧甫立随诸郎此行眞成几州错区区世路风波恶还家特作发愿文伴我山中老鹤
　　连日雪恶用聚星堂雪诗韵
　　朔风朝来放云叶纷纷吹落龙沙雪山河大地同一如变化须臾亦竒绝参天松顶老犹强抢地竹头低欲折乱飘书帙爱窓明狂入地炉惊火灭重衾方拥肤尚粟冻笔将书肘先掣未容衰白防鬓华只许醉红生面缬何人清唱堕梁尘有客高吟霏锯屑昔贤句法今尚在断臂阿谁心地瞥后生旷世安敢望故事歴劫徒能説是中圣处公会无一粒灵丹工防铁
　　徐梦弼以诗求芦菔辄次来韵
　　昔闻赵州老老大犹泛爱説法利人天机縁不胜载当年镇府话盖以小喻大具眼领畧之于兹岂无待呜呼后来者见趣逺不逮又闻东坡公谪居饱鲑菜暮年海南住几席溪山对自馔一杯羮老狂犹故态最喜霜露秋味出鸡豚外乃知作诗本口腹不无赖风流二大士妙处无向背在家与出家相投若针芥先生今复然秀句笔端快谁云修法供游戏出狼狈一饱待明年桑麻歌佩佩
　　再次前韵
　　神农尝草木济世以仁爱根源列郡出品目成书载中云莱菔根试验颇为大昌谷呕时须文园渴尝待食异地黄并效与芜菁逮岂惟齿众药政自冠诸菜五州风土宜罫布畦垅对垦锄尽众力封培穷百态翠角春雨中黄花晚烟外日送盘箸资歳给缾罂赖片玉出头颅层氷起肤背脆美掩莼葵甘辛敌姜芥物生贵有用对此一何快储贮醒沈湎弃遗免狼狈但足齐人餐何惭楚臣佩
　　鳆鱼
　　君不见二牢山下狮子峯海波万里家鱼龙金鸡一唱火轮出晓色下瞰扶桑宫槲林叶老霜风急雪浪如山半空立贝阙轩腾水伯居琼瑰喷薄鲛人泣长镵白柄光芒寒一苇去横烟雾间峯峦百叠破螺甲宫室四面开蚝山碎身粉骨成何事口腹之珍乃吾祟郡曹受赏虽一言国史收痂岂非罪筠篮一一千里来百金一笑收羮材色新欲透玛瑙盌味胜可浥葡萄醅饮客醉颊浮春红金盘旋觉放箸空齿牙寒光潄明月胸臆秀气喷长虹平生浪説江瑶柱大嚼从今不论数我老安能汗漫游买船欲访渔郎去
　　楼前曲
　　楼前山色秋横碧楼下水光秋漫白眼看对此千里愁楼下长歌古离别萧萧郎马何时归鴈奴去作斜行飞灞桥过客夕阳逺渭城行人朝雨微玉凄花冷令人瘦日暮倚楼双翠袖蕙炷犹残鸂香麴尘半着鸳鸯绣五云飞过芙蓉城洞天冷落云间笙妾身有愿化春草伴君长亭仍短亭
　　题十眉图
　　寳箱拂尘金屈戌周昉丹青见眞笔春风曽忆赋妖娆人共画图成十一烛奴香底花光凝铮铮铁响闻三更车声雷动不通语眼态波横空送情蛮云盘鹤辽天濶犀玉依依对书札人生何处不相逢还醉武陵溪上月
　　云中君图
　　衣若新沐兰汤薫灵巫拜舞方迎神恍然想见帝者服九歌昔咏云中君画史亦可人妙入造化域羽衣玉麈美且闲此意不知何处得空明倐忽纷溟蒙胡为眷眷临寿宫飘然来下复逺举想像决去随飞龙祠空人散秋萧瑟落日猿声唤秋色湘天极目青茫茫凭高一望无南北
　　楚山清晓图
　　山娟娟江茫茫缘山林木老巳苍穿林细路萦羊肠汀洲人家兰杜香两山秀出江中央宛如双剑森锋铓层峦架空化寳坊塔波突兀一气傍鸡声喔喔林鸟翔顾瞻曙色开东方清风宿雾方苍凉兠罗绵网淡平野紫磨金饼暾浮桑橹声才动欲离岸钟韵已残犹殷牀当年有米维楚狂生子亦复肖阿章想从乃翁住朝阳收拾山緑餐湖光膝前翰墨观琳琅此图戏出遂擅场彼众史者何敢当不然安得牙籖犀轴古锦囊赏览一朝防古皇
　　题刘德文戏防堂
　　邮传文书日旁午过眼不容留顷许先生遣决谈笑间退食归来奉慈母吾不爱锦衣荣归夸梓里吾不爱绣衮徒歩登槐府传家所爱作宁馨入室不愁无阿堵堂中怡愉奉顔色堂下嬉戏同儿女十分寿斚泛醇酹五色防衣纷杂组映堦萱草弄春色循陔兰叶荣朝雨先生蕴借古人似早歳声名天尺五拘縻岂合坐冗曹献纳眞宜趋禁所史书屈指今几日竚看褒诏传天语龙光歆艶动庭闱汤沐疏封分郡土芝封钿轴烂云锦羽衣寳帔辉金缕形容何止入画图歌咏亦须流乐谱区区贱子独何幸晚喜宗盟同鼻祖他年一笑约升堂万石罇前拜严姥
　　送刘德正
　　骥騄蚁垤空镆干犀革断人材必超轶物理乃融泮先生廊庙具氷雪自湔盥十年处防剧风力济详练堂堂八面敌了了一笑粲云中国西邑食货资挽转中台辍之去正倚咄嗟办从容九年蓄坐想出鞭算向来盐铁使绪业着家传春朝观上计广厦奉闲燕行矣需诏除鹓行耸荣观
　　盘山招隐图
　　溪山不难买所费千金储不如数峯云朝昬对吾庐交游岂无人转盼伤离居不如吾兄弟相应如笙竽左侯蓟名族温温器璠璵身虽市朝寄心与功名疎伯也亦可人文华炳于菟风神耸魁伟襟韵含冲虚平生一片心尘縁不闗渠相期有幽事歳晚山林俱防服照黄冠欢呼奉亲舆大妇侍巾帨中妇供庖厨诸孙戏膝前翩然鳯将雏朝采南涧芹暮漉西溪鱼烟霞入杖屦风月来窓疏观竹上巢云礼佛登香炉红龙雪浪涌白塔苍烟孤氷弦写天茶瓯泛云腴快哉天下乐俯仰余何须正恐左太冲招隐昔所无
　　寄题禹城孙氏茂德亭
　　济南孙夫子养素抱绝识家有五亩园种树如种德枝叶深覆防根本饱封殖要令方寸地不着荆与棘流芳被邻里余防连阡陌居然物随化草木尽佳色河阳艺桃李寿张莳梓漆至今青史上相望如黒白乃知百年用赖此一日积君今尚隐约白首勤垦辟人心亦天理否泰有终极防待东风来吹春满花国
　　郭熙秋山平逺用东坡韵
　　槐花忙过举子闲旧游忆在夷门山玉堂曾见郭熙画拂拭练素尘埃间楚天极目江天逺枫林渡头秋思晚烟中一叶认扁舟雨外数峯横翠巘淮安客宦逾三霜云梦泽连襄汉阳平生独不见写本惯饮山緑餐湖光老来思归眞日日梦想林泉对华发丹青安得此一流画我横笻水中石
　　南口
　　危峯张屏帏峻壁开戸牖崩腾来阵马翔舞下灵鹫秀色纷后前晴岚迷左右重隂忽障翳虚籁竞呼吼深迂爱风日高亢扪星斗帝居望北阙村落当南口军都汉时县遗迹今存否中郎读书处遗构想摧朽谁云用武地经训乃渊薮我家胶东湄朴学叹白首居邻通德里况此见师友慙无书带草采采为盈手何以醉先生清溪緑如酒
　　晚到八达岭下达旦乃上
　　车马两山间上下数百里萦纡来不断奕奕似流水鲸形曲腰膂虵势长首尾我车从其间摇兀如病齿推前挽复后进寸退还咫息心固安分尚气或被指徐趋自循辙躁进应覆轨行行非我令柅亦岂吾使倦仆困号呼疲牛苦鞭棰紞如五更鼓相庆得戾止归来幸无恙喘汗正如洗何以慰此劳村醅正浮蚁
　　出八达岭
　　山险畧巳出弥望尽荒坡风土日巳殊气象微沙陁我老倦行役驱车此经过时节春巳夏土寒地无禾行路不肯留奈此居人何作诗无佳语以代劳者歌
　　隰川
　　隰川来西州数郡被其利刺陵放而南奔駃不可制兹焉幸不幸长防未容议且复观其澜雄豪快人意
　　上谷
　　磨笄耸然来隰水汹而去山川俯城郭藩翰重畿辅桑麻数百里烟火几万戸长桥龙偃蹇飞阁鳯腾翥传闻山西地出入此其路源源百货积井井三壤赋葡萄秋倒架芍药春满树盘辟多布韦婵娟半娥素永怀小靖节厚德皆忠恕至今受一廛如昔歌五袴伤心隔生死知巳今有数归日当驱车生刍奠其墓
　　蔡有邻碑
