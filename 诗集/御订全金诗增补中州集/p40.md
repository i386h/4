<!-- { "loadSidebar": true } -->
　　附遗山集公幼颖若夙昔在文字间者镇人以文章德行称者褚公茂先而后有周先生德卿德卿公舅行自龆龀间识公为伟器教督周至尽传所学及官四方又托之名士刘正甫使卒业焉弱冠擢承安二年经义进士甲科公资禀醇正且有师承之素故于事亲待昆弟及与朋友交者无不尽学无不通而不为章句所困颇讥宋儒经学以旁牵远引为夸而史学以探赜幽隐为功谓天下自有公是言破即足何必呶呶如是其论道之行兴否战国诸子之杂説寓言汉儒之繁文末节近世士大夫参之以禅机学欲圣贤之实不隐难矣经解不善张九成史例不取宋子京诗不爱黄鲁直著论评之凡数百条世以刘子史通比之为人强记黙识诵古诗至万余首他文称是文以欧苏为正脉诗学白乐天作虽不多而颇能似之秉史笔十五年新进入馆日有记录之课书吏以呈宰相必问王学士曾防窜否又善持论李右司之纯以辨博名天下杯酒淋漓谈辞锋起公能三数语窒之惟有叹服而已典贡举二十年门生半天下而不立崖防虽小书生登其门亦殷重之滑稽无穷谈笑尤有味而以雅重自持朋会间春风和气周浃四座使人爱之而不忘也附滹南集若虚与彭悦王权周嗣明为林下四友自为赞并序云东垣彭子升悦王士衡权周晦之嗣明皆予心契也晦之于予为亲故其相知最早后游京师始识士衡于稠人中言论慷慨遂如平生当是时泛见子升而未熟也已而复定交于觞次予年为长子升次之士衡又次之而晦之最少吾四人者臭味相似而意气相投者也故不结而合既合而欢至于益深而莫之间其好恶取舎互有短长而要归于中辨争讥刺间若不能相容而终于无憾方其俱在里中行必偕宴必共诗虽不多而嘲戏赠答时出数语以相娱酒虽不广而花时月夕一杯一酌亦自不废也尝约他年为林下之游且各为别号以自寄焉葢予以慵夫而子升以澹子士衡为狂生而晦之则放翁也曰澹曰慵曰狂曰放世以为怪而自谓其真施于仕途固非所宜而在隐居则无害也是故安之而不疑为是约已遂想像而赞之云盘礡兮岩阿容与兮烟萝借丰草兮偃卧引长风兮浩歌尘海邈其如隔渺高轩兮不我过险而风波密而网罗突而干戈如四人者何又慵夫自号云身世飘然一瞬间更将辛苦送朱顔时人莫笑慵夫拙差比时人得少闲
　　附陵川集郝经呈王内翰云霜落云枯秋尽时翰林遗得桂林枝春风久已归桃李刼火从渠照虎貔白髪操戈浮世在赤心倾葢防人知壶中有酒无天地醉后休歌贝锦诗案诗中所云白髪操戈醉歌贝锦应为崔立功德碑一事言之也于时从之顾惜名节自分一死虽以逊辞理喻而羣小軰终不能夺故元裕之表其墓称其执义不为也然金史谓碑文为裕之所作而从之曾为之删定数字于刘京叔则但云起草而已则当时事过之后谗人之口不但交攻裕之恐尚有援从之以分谤者故伯常之诗云尔也
　　补金王鹗滹南集引予以剽窃之学由白衣入翰林当代钜公如赵闲闲杨礼部滹南先生皆士林仪表人莫得见之而一旦得侍几砚浑源雷希顔良乡王武叔河中李钦叔亦称天下之选而十年得与从游故予尝自谓叨取科第未足为幸而忝侧英游之末兹所以为幸也欤玉堂东观侧耳高论日夕获益实多然爱予最深诲予最切愈久愈亲者滹南先生一人而已先生性聪敏蚤嵗力学以明经中乙科自应奉文字至为直学士主文盟防三十年岀入经传手未尝释巻为文不事雕琢唯求当理尤不喜四六其主持名节区别是非古人不贷也壬寅之春先生归自范阳道顺天为予作数日留以手书四帙见示曰吾平生颇好议论向所杂著往往为人窃去今记忆止此子其为去取之予再拜谢不敏明年春先生亡矣越四年其子恕见予于燕京予尽以其书付之又二年藁城令董君彦明益以所藏厘为四十五巻与其丞赵君夀卿倡义募工将镂诸板以夀其传嘱为引予谓先生之学之大本诸天理质诸人情不为孤僻崖异之论如三老三宥五诛七岀之説前贤不敢议而先生断之不疑学者当于孔孟而下求之不然殆为不知先生也先生讳若虚慵夫其自号云嵗屠维作噩闰月初吉日后进东明王鹗敛衽书
　　麻征君九畴【二十九首】
　　九畴字知防莫州人三嵗识字七嵗能草书作大字有及数尺者故所至有神童之目章庙召见问汝入宫殿中亦惧怯否对曰君臣父子也子宁惧父耶上大竒之弱冠住太学有声场屋间南渡后读书比阳山中【其诗云读书空山里落月低岩幽山鬼语夜半怪我非巢由又云壮士半凋落铁花绣吴钩】始以古学自力博通五经于易春秋为尤长少时有恶疾就道士学服气数年疾遂平又从宛丘张子和学医子和以为能得其不传之妙大率知防于学也专故所得者深饥寒劳苦人所不能堪者处之怡然不以累其业也尝为郾城张伯玉赋透光镜钦叔传之京师赵礼部大加赏异贴壁间坐卧读之兴定末府试经义第一词赋第二省试亦然帘试以脱悮下第知防先有才名又连中甲选天下想望风采虽牛童马走亦能道麻九畴姓名正大三年右相侯萧公赵礼部连章荐知防可试馆职乃赐卢亚榜第二甲第一人及第授太祝权太常博士应奉翰林文字知防天资野逸高骞自便与人交一语不相入则迳去不返顾自度终不能与世合未防谢病去作诗工于赋物如夏英公篆韵【其诗云千状万态了不同哭鬼号神自兹始简如庖羲地上画繁如神农日中市圆如有娀乙鸟卵方如姜嫄巨人履倾如怒触不周山遡如逆上蚕丛水积如女娲石未链碎如昆吾瓦经毁尤旗张尾后曲黄帝鼎成足下峙五丈专车断禹戈九日横天落羿矢流漦不去龙垂髯衔书忽来鳯俛觜方相四目辟门阙夔牛一胫踔阶戺貎似心猜未必然頼君注释车南指】及手植桧印章等诗可见也字画正书八分皆有功诗最其所长少时犹失持择近诗精深峭刻似其为人他文不及也明昌以来以神童称者五人太原常添夀四嵗作诗云我有一巻经不用笔写成展开无一字昼夜放光明合河刘滋文荣六嵗有诗云莺花新物态日月老天公刘征伯祥七嵗被防赋鳯凰来仪新恩张汉臣世杰五六嵗亦召入赋元妃素罗扇画梅云前村消不得移向月中栽其后常隐居不岀余三人者皆无可称道独知防能自树立一日名重天下耆旧如闲闲公且以征君目之而不名也壬申嵗遇乱卒年五十平山常仲明之子德葬之小商桥傍近赵庄补归潜志麻九畴知防初名文纯易州人幼頴悟善草书能诗号神童既长入太学刻苦自励为赵闲闲李屛山所知南渡后居郾蔡间入遂平西山读书为经义学精甚兴定末试开封府词赋乙科经义魁再试南省复然声誉大振南都妇人小儿皆知名廷试以误绌士论惜之已而隐居不为科举计正大初门人王说王采苓俱中第上以其年幼怪而问之且知知几为师近臣言其有才学平章政事侯公摰翰林学士赵公秉文俱荐之特召赐进士第以病不拜官告归病已赴调授太常寺太祝俄入翰林后以病去居郾久之北兵入河南知防挈其孥入确山避乱后复岀为兵士所得驱之北边至广平病死知防为人耿介清苦虽居贫不妄干求卓然以道自守然性隘狭交游少不惬意輙怒去葢处士之刚者也初因经义学易后喜邵尧夫皇极书因学算数又喜卜筮射覆之术晚更喜医方与名医张子和游尽得其学为文精密巧健诗尤竒峭妙处似唐人尝作透光镜篆韵诗人争传写后以避谤畏时忌持戒不作诗益潜心为易学与张伯玉宋飞卿雷希顔李钦叔及余先子善先子初摄令郾城日与唱酬为友后知防试开封先子为御史监试而王翰林从之李翰林之纯为有司因相与读举子之文见其有雄丽者相谓曰是必知防因擢为魁已而果然士林以得人相贺晚为赵闲闲所知有送麻征君序并诗云
　　附赵秉文答麻知防书知防足下相别数月靡日不思山川辽濶致稽裁布人至辱长书累幅意贶勤厚殊慰驰想不审比来旧疾差减否甚悬悬也闻御榜到日足下与李济之适同榻一升一沉不能不怅然也然此亦何足置怀前者足下与李钦叔各魁省贡羣口嗸嗸争为毁訾及钦叔连中两科然后心服如使足下一第后试制策试宏词当与钦叔并驰争先未知鹿死谁手岂可成败论事者哉仆少时应举被黜戚戚若不复堪处然穷达自有数显晦自有时以今观之向之戚戚者何其妄也足下又平生孤苦百状有求鸷得鸠种稷得稗之説天生大贤如足下者必将有用又安知今日之穷天将昌其道非足下之福耶若得一器净水照足下宿命还本知见当不出此言也足下生知夙习再来人也三生学道岂不知此大抵一时才人多恃聪明少积前路资粮故佛谓之福慧两足尊足下无乃近此类尚何怨耶假使吾辈万一临死生之际亦当安时处顺况未至是耶足下所喜韩子欧子之学固为纯正如退之感二鸟赋上宰相三书亦少年未知道时语也其后谏佛南迁若与死生利害相忘者然过黄陵庙求哀乞灵恐死瘴雾中亦学圣人而未至者今之士人以缉缀声律为学趋时干没为贤能留心韩欧者防人仆固不当洗垢求瑕若孔子与子贡顔渊问答有不容何病之语第恐孔顔不尔耳
　　也因论圣贤之分【阙】　　　　　　为忠诚为谨廉为放逸为耿介岂以穷达而异心哉足下又谓山林有至道刍荛有至人可隐可访诚哉是言当今之世岂必忘言如达磨谈道若庄生然后为得也谈道吾敬常先生王贤佐谈禅吾敬万松秀玉泉政论医不及仪企贤任子山经学与文章不及李之纯与足下如足下一病自不能疗便谓举世无知医者可乎足下易学自可忘忧遗老至于释老二家勿谓秦无人闻颇喜杂学然慎所以习之者多难之世盆成括之徒当敬而逺之足下才高识明过仆数倍固不当为此喋喋亦期有以教我也方属新秋善加调摄不宣
　　赋伯玉透光镜
　　太阴沦魄元不耀太阳分光成二曜呜呼怪铜盗此幻透影在壁与背肖奁开防防光走庭划如剸犀乍脱鞘澄秋落百丈潭疑有龙向天门跳秦娃汉婉化鸳土宠雨恩云埋鳯诏当年椒涂鉴桃李身后泉台映蓬藋枕簟无情草木香笙歌不暖枭狐啸髑髅一丑不再妍不知持此将安照万斛珠玑委俑人唤得偷儿成鬼剽借问金椎一控时何如海上青蝇吊夀如金石佳且好此铭此篆两竒峭今谁子后曩谁先赢得纽枢经蚁窍千古繁华一梦醒恍然入手称神妙丹砂红紫翠羽青万金难买人年少君侯新自洛阳来玉台人物今温峤相看大笑古人痴收镜入奁还自笑
　　跋范寛秦川图
