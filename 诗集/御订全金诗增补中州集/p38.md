<!-- { "loadSidebar": true } -->
　　附元好问杨文献公神道碑自孔子考四科及中人下上之次故孟轲氏于乐正子亦有二之中四之下之说葢人之品不齐而论人之目亦不一有一乡之士有一国之士有天下之士有一代之士分限所在不能以强人而人亦不能躐等而取之也维金大定以还文治既洽教育亦至名氏之旧与乡里之彦率由科举之选父兄之渊源师友之讲习义理益明利禄益轻一变五代辽季衰陋之俗迄贞祐南渡名卿材大夫布满台阁若胥莘公和之之通明张左相信甫之朴直张太保敬甫两赵礼部周臣庭玉冯亳州叔献王延州从之李都司之纯之儒学王尚书充之李都运有之两杨户部正夫叔玉李坊州执刚之吏能张大理晋卿之平恕商右司平叔之雅量许司谏道眞陈留刘正叔之直言极谏康司农伯禄雷御史希颜之刚棱疾恶累叶得人于兹为盛若夫才量之充实道念之醇正政术之简裁言论之详尽粹之以天人之学富之以师表之业则我内相文献杨公其人矣识者以为中国之大平治之久河岳炳灵实生人杰非宏衍博大之器如公者曷足以当之降才尔殊取称斯允商畧前后拟伦名胜惟其视千古而无愧是以首一代而絶岀然元光正大以来大夫士推公为中朝第一而不以百年计之者知公为未尽与公讳云翼字之美杨氏其先赞皇之檀山人六代祖忠客乐平遂占籍焉曾祖处士君青嗜读书而不事科举尝诲其子孙言圣人之道无他至诚而巳诚者何不自欺之谓也葢诚之一物存诸已则忠加诸人则恕是道也出于人心谁独无之然今山野小人有能行而世之才智士大夫或有愧焉吾百不及人独此事不敢不勉耳若等能从吾言眞吾子孙也祖郁用公贵封赠正议大夫祖妣宋氏追封农郡太君考恒累赠中奉大夫妣李氏农郡太夫人公天资颖悟初学语輙画地作字八嵗知属对日诵数千言弱冠登明昌五年经义第一甲第一人进士第词赋亦中乙科特授承务郎应奉翰林文字考满留再任承安四年岀为陜西东路兵马都总管判官决狱寛平大为总管贤宗室长夀所知泰和元年召为太学博士丁内艰服除授太常寺丞兼翰林修撰六年南鄙用兵以本官从左丞揆军驻汴梁明年授上京东京等路按察司佥事初宰相奏是职章宗先已识公即可其奏曰得之矣召见咨以当世之务称防及陛辞谕之曰卿至官下有所建明当专达母枉执事者又明年改上京临潢等路按察司佥事兼本路转运副使大安元年翰林学士承防张行简荐公才学优赡精于术数召授提防司天台兼翰林修撰俄兼礼部郎中崇庆元年以病得请归乡里贞祐二年有司例上官簿宣宗阅之记公姓名起授前职兼吏部郎中三年超礼部侍郎兼提防司天台充赐宋国嵗元国信副使四年西北兵由鄜延内侵潼关失守朝议以兵部尚书富察阿尔布色为副元帅以御之公奏言浮于实必误大事不听兵交而败卒如所料六年迁翰林侍读学士同修国史礼部司天兼职如故有防官制入三品者例外除以卿遇事敢言议论忠恳故特留之以便谘访卿宜悉吾意也时右丞相高琪当国昵信小人多变旧章货提举司王三锡奏请油高琪主之甚力诏集百官议其事戸部尚书完顔天宠軰百余人同声赞可公独引赵秉文时戬等三数人排其议谓果行此事是以天下通行之货为货私家常用之物为禁物自古不行之法为良法窃为圣朝不取也议遂格高琪怒公为异竟以事谴公公不之防也兴定二年擢拜礼部尚书兼知集贤院事三年筑京师子城役兵民数万夏秋之交病者相枕藉公提举医药饮食躬自调防多所全济城成进官一阶四年改吏部尚书且有后命卿之闻望旧矣今以选曹授卿宜振肃纪纲尽革前弊朕之待卿尚当不止此耳公莅政裁画有方凡军兴以来入粟补官及以战功迁授者事定之后有司苛为程式或少有不合一切罢去公奏从寛收录旬月政成不动声气而奸吏为之缩手朝誉归焉九月上召户部尚书高防及翰林学士赵秉文于内殿皆赐之坐问以讲和之策或以力战为言上俯首不乐久之公徐以孟子事大事小之説解之且曰今日奚计哉使生灵息肩则社稷之福也今日奚计哉上色乃和十一月改御史中丞宗室承立权叅知政事行尚书省事于京兆事有不法者大臣以为言诏公就鞫之狱成廷奏曰承立所坐皆细事不足以累大臣然臣闻之向西北二敌合兵来侵平凉以西数州皆陷承立坐拥强兵瞻望不进鄜延帅臣完颜哈达者以孤城当敌冲且能败其前锋哈达之功如此承立之罪如彼愿陛下明其功罪而赏罚之则天下知所劝惩矣自余小失何足追咎承立由是免官而哈达遂总机务五年以疾求解复为礼部尚书兼翰林侍读学士六年四月改翰林学士元光二年复申前请宣宗不得已许焉哀宗即位图任旧人首命公摄太常卿正大元年复翰林学士某月诏集百官议所以省费者公以为省费事小一户部足以办似不足以议枢密院专制军政蔑视尚书省尚书岀政之地政无大小当总其纲领副外施行今军旅之事宰相或不得预闻欲使军民利病两不相蔽得乎故独以此应诏二月复为礼部尚书兼侍读明年设益政院于内廷取老成宿德充院官极天下之选得六人而公为选首名为经筵实内相也每召见公独得赐坐且呼学士而不名也初命讲尚书公为言帝王之学不必如经生举子分章析句但知为国大纲足矣因举任贤去邪与治同道与乱同事有言逆于汝心有言逊于汝志等数条一以正心诚意言之敷绎详明上听忘倦寻进万年龟镜录圣孝圣学之类凡二十篇公见朝士廷议之际多不尽所欲言上下依违寖以成俗一日经筵毕因言人臣事君之道有二有所谓事君之礼有所谓事君之义礼不敢齿君之路马蹴其刍者有罚入君门则趋见君之几杖则起君命召不俟驾而行受命不宿于家是皆事君之礼人臣所当尽者也然国家之利害生民之休戚一在敷陈之间则向所谓礼者特虚器耳君曰可而有否献其否以成其可君曰否而有可献其可以替其否危言正论期于益国补民而已言有不从虽引裾折槛断鞅轫轮有不恤焉者当是时也若姑徇事君之虚礼而不知事君之大义阿合取容国家何頼焉上变色曰非卿朕不闻此矣公自兴定元光间病风痹至是稍愈上亲问疗之之术对曰无他但治心耳此心和平则邪气不干岂独治身至于治国亦然人君必先正其心然后可以正朝廷正百官逺近万民莫不一于正矣上瞿然知其为医谏也十一月夏人和议成遣其徽猷阁学士李弁来议互市及振危急者数事数往返不能决弁求大臣面论之朝廷以公往议乃定四年知礼部贡举以考试劳心遘疾明年八月之七日卒于私第之正寝春秋五十有九累官资善大夫勲上防军爵农郡侯諡曰文献某郡吕氏封农郡夫人子男二人长曰朴前公卒次曰恕擢正大四年经义进士第女一人适某族初公娶胥氏左丞通敏公之孙平章政事惠简公之女以事姑尝有后言即日弃去不以相家子为难待二弟仲翼叔翼备极友爱家赀悉推与之至百负之而不恨尝与人言昆弟之间若以昆弟待之则容有不可堪忍之事但当以父母待之耳或以为疑公晓之曰父母吾不得而见之矣得见兄弟非父母而何此念一生虽百世同居可也一姊适李氏既寡挈孤幼来归公处之官下在律疎属及外亲留任所满百日则徙他郡避嫌公言之朝独得不徙抚导二甥卒为名士其长庭简者登上第公天资雅重自律为甚严而其待人者寛以约交分一定死生祸福不少变为天官为春官为翰长为奉常文章与闲闲公齐名世号杨赵高文大册皆岀其手典贡举三十年门生半天下而于奨借后进初不以儒宗自居所以教诱之者率君子长者之事益其所未尽而勉其所可致苦言至戒或寓于欵曲周密之间异时想闻风采若龙门之峻朗岀天外及一被接纳则又恨造之之晚也平居无事左右图史澹然无所营及当官而行或论列上前慨然以天下事自任知无不言言无不尽确乎有不可夺之节古所谓君子有三变者于公见之贞祐以后主兵者不能外御大敌而取偿于宋故频嵗南伐有沮其兵者不谓之与宋为地则疑与之有谋进士至宰相于他事无不言独论南伐则一语不敢及公为太学博士泰和初建言便谓宋不可伐国家之虑不在于未得淮南之前而在于既得淮南之后葢淮南平则江之北尽为战地进而争利于舟楫之间我之劲弓良马有不得骋者矣彼若扼江为屯潜师于淮以断饟道或决水以潴淮南之地则我军何以善其后乎及时全倡议南伐宣宗以问朝臣公言朝臣多谀辞天下有治有乱今但言治而不言乱国势有强有弱今但言强而不言弱兵家有胜有负今但言胜而不言负此议论之所以偏也臣请两言之庶防见利害之全夫将有事于宋者非贪其土地然乎第恐西北有警而南又缀之则三面受敌耳故欲我师乘时势先动图宋人今冬不能来或不敢来此战胜之利也就如所料其利犹未可必彼江之南其地尚远且有巴蜀为之辅虽无淮南岂不能集数万之众伺西北有警而缀我耶战而胜且如此有如不胜其害可胜言哉且我以骑当步理可万全臣尚恐有不胜者今日之事势与泰和不同故耳葢泰和以冬征而今以夏此天时不同也冬则水脉涸而平陆多夏则水脉盛而泥淖多此地利不同也泰和举天下全力至于乣军亦驱之为前锋今能之乎此人事之不同也议者徒见泰和取胜之易而不知今日之难且以夏人观之向日弓箭手之在西边者一遇劲敌则搏而战袒而射彼己防气奔北之不暇乃今陷吾城而掳其守臣败吾军而擒其主将曩则畏我如彼今则侮我如此夏人既非前日奈何待宋人独如前日哉愿陛下思其胜之之利又思败之之害无悦甘言无贻后悔可也章奏不报是秋公主贡举且取高帝以天下为度命题以讽焉时全一军寻败于淮上防有只轮不返之祸宣宗责诸将言当使我何面目见杨云翼耶河朔民何泾等十有一人为游骑所廹渡河而南有司论罪当死公上章营救之曰法所以重私渡者防奸伪也今平民为敌所廹奔入于河为逭死之计耳岂有他哉使吾民不死于敌而死于法尔后惟有从敌而已宣宗悟尽释之哀宗以河南雨雹诏公审理寃狱而不及陜西公言天地人通为一体今人一肢受病则四体为之不安岂可专治受病之处而置其余不问乎朝廷是之诏吏部郎中杨居仁审寃陜西公之重人命慎于兵刑者类如此所着文集若干巻校大金礼仪若干巻续通鉴若干巻周礼辨一篇左氏庄列赋各一篇提防司天台二十年虽老于其业积日累月不能了之事公一语破的众无异词有以太乙新厯上进者尚书省檄公参订摘其不合者二十余条厯家称焉德陵以庚寅日啓土司天生陈舜举言国音属商金在庚为絶宜用乙酉金王日吉诏公决之公言上行年辛卯乙酉虽为金王终与行年相戾讳名不讳姓姓所同也名所独也且五行之说在汉人犹以为不经前世如吕才一行皆神于术数尚辨以为不可用本朝部姓焉可必其于五音何属乎卒从公议有五星聚井辨一篇天象赋一篇句股机要象数杂説积年杂説皆藏于秘府孤子恕奉公之柩将葬于某原之先茔涕泗百拜谓门下士元好问言先公孝弟忠信始于事亲中于事君终于兼善天下者翰林修撰王彪事状具在墓当有碑敢质之以为请好问谢不敢当恕以大义见责曰先公平生以国士待吾子乃不得论次遗烈以见于后世乎好问度不可以终辞再拜曰谨受教乃为文刻之且系之以铭其铭曰天禀之厚百可施曾门之传俨若思菁莪乐育并以资大器备具无磷缁山甫吉甫其庶而鲁无君子焉取斯贞祐南驾倾朝支忿兵横岀纷僵尸丁男役苦输膏脂公独上前陈苦辞同仁一视父母慈越肥秦瘠小智私两淮民命我所司忍令矛端舞婴儿昆仑神泉获采芝危国可活民不疵如公岂无匡复姿天废商久实为之孺子可教犹帝师惜哉不遭隆凖时东隅之日今崦嵫顾瞻乔木为赍咨岘山堕泪方在兹零落何必西州诗
