<!-- { "loadSidebar": true } -->
　　短发临风懒不冠洼罇尘坌寂无欢离骚夕赋醒尤独孤愤空书説转难晚节惯成林壑僻幽居深入水云寒苍崖瘦栢无穷思鹄立溪头尽日看
　　新居
　　镜里岩花落涧泉对窓青壁便参天几当雪月开春酒时有松风入夜弦逺劚山田多种黍稀经城市少言钱平生漫忽王公贵俯仰村隣更可怜
　　闲题
　　十年一梦到灰心归鬓呉霜渐欲侵物外少逢稀有鸟冶中仍作不祥金闲云阁雨中何事枯木因风亦自吟却叹渊明非达道无弦犹是未忘琴
　　答文伯二首
　　老情无赖畏虚劳已絶朱弦又一操闲事毎来知酒圣浮生欲去愧僧高息心钟鼎休看镜安枕茅茨不梦刀遥羡郭西王处士道傍羸马咏风骚
　　晓窓清镜巻浮埃恨入新秋不可裁露浥野花三径合风传云壑七松哀忘机鱼鸟真相识落手功名亦傥来万古消沈一杯酒只须白骨防苍苔
　　阅见一十首
　　君居淄右妾河阳平白相逢惹断肠蜡烛已残歌欲阕并教离恨绕飞梁
　　萧史吹笙鳯女台月高霜冷鳯笙哀不堪好酒沈沈夜又遣青鸾独自来
　　鳯纸衔封玉镜台绣鸾传记已相猜倾城笑脸千金様莫对闲人一例开
　　歌里冲冲笑里嗔深情防处几何人凭君为向五陵道冶叶倡条不是春
　　笑里低睂引醉波阆风秋月一声歌明知画烛无情物何事罇前泪更多
　　笑不成欢歌敛睂景阳钟动酒阑时此情却羡牵牛防一歳相过可是迟
　　牛女佳期歳一过都縁迢递隔金河可怜马上香车畔只隔珠帘更不多
　　轻莲素质澹萧萧叶密溪深未可招雨暗兰舟人去后却容白鹭逞风标
　　双鸾夹镜鳯横钗捧额黄梅小鴈排为报阿环休调戏双成西母总相猜
　　腻发堆云镜舞鸾五云仙洞接清欢归来失却吹箫伴肠断昆山昨夜寒

　　御订全金诗増补中州集巻二十三
　　钦定四库全书
　　御订全金诗増补中州集巻二十四
　　李承防晏【七首　补五首】
　　晏字致美高平人唐顺宗第十六子福王绾之苗裔父森字彦实工于诗有云少年日日醉花边短白长红一一怜自笑老来心尚在恶风常废五更眠又赋梅云氷骨有香魂乍返玉顔无晕酒全消人多传诵之致美皇统二年经义进士释褐临汾丞时张太师浩判河阳一见爱其才为之延誉稍迁辽阳幕官与兴陵有藩邸之旧入翰林为学士高文大册号称独步拜御史中丞初辽入掠中原人及得奚渤海诸国生口分赐贵近或有功者大至一二州少亦数百皆为奴婢输租为官且纳课给其主谓之二税戸大定初一切免为民闾山寺僧赐戸三百与僧共居供役而不输租故不在免例诉者积年台
　　寺不为理又诉于致美致美上章大畧谓天子作民父母当同仁一视分别轻重乃胥吏舞文法之弊陛下大明溥照岂可使天下有一民不被其泽者且沙门既谓之出家而乃听其与男女杂居乎书奏宰相持不可世宗召致美与相诘难致美伏御座前曰前日车驾幸辽东闾山寺曾供从官一宿之具寺僧物陛下物也陛下无以此直寺僧而使三百家受屈世宗大笑曰李晏刼制我耶即日免之明昌初为礼部尚书分诸道府试复经义设经童科皆自致美发之出为沁南军节度使告老不从改昭毅军节度使且授子仲畧泽州刺史以荣之时泽潞旱甚致美擅发仓粟三万石救饿者因上章请罪章奏而本道提刑弹章亦至章宗谓宰相言提刑职当然李晏义当然不之罪也仲畧字简之大定二十二年进士仕至山东路按察使道陵爱其俊快比为脱帽鹘云致美自号防仙野人简之丹源钓徒有集传于世简之之子肯播字克绍肯获字克守肯徳字克修
　　白云亭
　　白云亭上白云秋桂棹兰桡记昔游往事已随流水去青山空对夕阳愁兴亡翻手成舒巻今古无心自去留独倚西风一惆怅数声柔橹下汀洲
　　赠燕
　　王谢堂前燕秋风又送归向人如惜别入戸更低飞海濶迷烟岛楼高近落晖不知从此去几日到乌衣
　　通州道中
　　冉冉年华老飘飘客路难尘埃山色断云雾日光寒念逺心先折孤吟鼻亦酸平生江海意潦倒愧儒冠
　　髙丽平州中和馆后草亭
　　藤花满地香仍在松影拂云寒不收山鸟似嫌防客到一声啼破小亭幽
　　题武元直赤壁图
　　鼎足分来汉祚移阿瞒曾困火船归一时豪杰成何事千里江山半落晖云破小蟾分树暗夜深孤鹤掠舟飞梦寻仙老经行处只有当年旧钓矶
　　逰龙门囘投超化寺
　　精蓝三日饱溪毛俗累纷纷觉可逃探水寻源通月冷披榛得路接云高山围故垒懐千古河转孤岩激怒涛囘首烟霞应笑我人间官职倍徒劳
　　还邀二三子共到凿龙游冷壑泉初动春岩气欲浮竹藏深崦寺人渡晚行舟始觉山风急归鞍不自留
　　潞州形胜
　　东迎壶口叠羣山吞吐岚光紫翠间削玉逺排珪首锐晕痕轻拂黛睂弯五龙飞去松杉老万井喧嚣日月闲逰客乍醒尘土眼仙扃谁指扣闗
　　白岩山【二首】
　　只有山光无水声我疑神物固岩扃如何凿得飞泉出当为山僧叱六丁
　　山寺寻春春已归紫梅犹有折残枝老僧兀坐如枯木花谢花开总不知【白岩寺羣山环抱村落相望亦竒观也惜乎无水因作絶句书石应有水出】
　　嗅梅图
　　胧胧霁色冷黄昬鈌月疎篱水外村人在天涯花在手一枝香雪寄销魂
　　莲塘陪诸公赋
　　潦倒何堪接俊逰神仙空羡李膺舟官曹只在空湖畔簿领如山屋打头【省幕在城外极卑陋故云】
　　王都运寂【七首】
　　寂字元老蓟州玉田人系出三槐父础字镇之国初名士仕至归德府判官元老天徳三年进士兴陵朝以文章政事显终于中都路转运使寿六十七諡丈肃有拙轩集北迁録传于世三子钦哉直哉邻哉俱为能吏元老専于诗有云生涯贫到骨家具少于车元夕感懐云残梦闗河鼇禁月旧逰灯火马行春留别郭熙民云五年风雪黄州闰万里闗河渭水秋与涿郡先主庙诗当年竹马戏儿曹儿指楼桑五丈高故国神防得毋恨坏垣风雨夜萧骚人共传之行记载其先人鸡山一诗云记得垂髫此地逰鸡山孤立水平流而今重过山前路山色青青人白头予谓诗固佳恨其依仿苏才翁太甚耳
　　易足斋
　　吾爱吾庐事事幽此生随分得优防穷冬夜话蒲团暖长夏朝眠竹簟秋一榻蠧书闲处看两盂薄粥饱时休红旗黄纸非吾事未羡元龙百尺楼
　　送张仲谋使三韩
　　照海旌幢出乐浪过家上冢路生光鸭江桃叶朝迎渡马岭松花夜煮汤恩诏肃将芝检重醉鞭低袅玉鞘长遗民笑指天车道酷似南阳异姓王【高丽称中原使节皆曰天车某官事见阎子秀鸭江行记】
　　自东营来广寜道出牵马岭经梁利器墓下
　　毁誉譊譊息葢棺百年春梦大槐安功名倒挽九牛尾富贵真成一防肝故国莺花人事改空山风雨夜台寒平生老我心如铁醉眼西州泪不干
　　黄桃花
　　应嗔国色朝酣酒赐与羽衣如太真道士厌看千树老令君别换一城新缃梅拂额更不俗栗玊削肌殊可人想得乞浆寻旧约东风不似去年春
　　沁水山寺
　　两峡山高月半轮五更人起马嘶频无端又上长安道输与僧牕饱睡人
　　奉题少保张公曲阿别墅二首
　　休沐时时散马蹄緑阴如染转长堤帝城和气融春圃相国余波到两溪无数龟鱼欣作主不言桃李自成蹊圣时正要传遗事贺监从渠老防稽
　　钟湖亭下水淙淙緑野平泉未易双十里藕花红歩障一轩松影碧油幢洛中独乐有司马天下不名知曲江纸尾欲烦贤宅相雨蓑添我坐篷窓
　　附长安客话涿州境东南有汉卢植墓土人呼为南台金王寂诗南台故址今頽然汉卢植墓疑相传
　　莲峰真逸乔扆【一首　补二首】
　　扆字君章初名逢辰洪洞人天德三年进士诗乐府俱有名子宇字徳容八岁能鼓琴召入东宫显宗称其不凡大定十六年登科贞祐初为益都按察转运使与田涿器之俱殁兵间附元好问琴辨引彦实苗君平阳人童丱中为乡先生乔孟州扆君章所器命其子河东按察转运使宇德容与同研席君章文学深博兼通音律教彦实与徳容琴事初授指法累钱手背以轻肆为禁至一声不敢妄増损彦实后以雅重见称有自来矣弱冠应明经举选三赴廷试至论知琴亦与徳容相先后当熙宗守成之际惟弄琴为乐而已琴工卫宗儒者一日鼓琴不成声问之故曰山后苦寒手拮据耳即赐之貂防帐炽炭其前使鼓之世宗好此艺殊有父风寝殿外设琴工幕次鼓至夜分乃罢尝言吾非好琴人主心无所住则营建征伐田猎宠嬖何所不有吾以琴系着吾心耳一侍从鼓琴东宫衣着华丽上以轻浮勅不得入宫至显宗又妙于琴事者也三四十年之间此道大行而彦实出于其时近臣有荐于章庙者因得待诏翰林居京师未久而声誉籍甚至废举业不就南渡后日从杨赵防闲闲尝有诗推敬故诗人止以高士目之公艺既专又渐于敦朴之化习与性成其分别古今操弄孰雅孰郑犹数一二而辨黑白也常选古人所传操弄百余篇有古意者纂集之将传于世危急存亡之秋良未暇也长子名某字君瑞尝仕为省郎闲居燕中悼雅道之将废而先意之不究将锓木以传请予题端且以卜当传与否也予为君瑞言子第传之山谷有云枯木嵌空微暗淡古器虽在无古弦袖中正有南风手谁为聴之谁为传东坡有云琴里若能知贺若诗中定合爱陶潜予窃谓南风手不可得而今世爱陶潜者防人果如坡谷所言惟当破此琴为烹鹤之具耳夫八音与政通为难审音以知政居今而行古又为难合是二难始有此书乃启藏之名山以待其人乎司空表圣最为通论云四海之广岂无赏音固应不待五百年耳请以此为之引岁丁已秋八月初吉遗山诗老引
　　凌虚堂
　　木暗苍烟合池荒碧草深高台平竹杪幽径入花隂奔走成何事登临慰此心晚凉山更好风处一披襟
　　兴庆夜月絶句
　　花萼楼倾有故基行人空读火余碑可怜兴庆池边月曾伴寜王玉笛吹
　　翠贞庵访晦之不遇
　　飞锡南逰久未归北蓝清胜与谁期明牕但见横经处静坐还思酌茗时独诵隔林机杼句漫题渴井辘轳诗翠贞庵外千竿竹啸月吟风待阿师
　　刘左司昻【一十一首　补一首】
　　昻字之昻兴州人大定十九年进士曾高而下以科名相踵者七世矣昻天资警悟律赋自成一家轻便巧丽为场屋捷法作诗得晚唐体尤工絶句往往脍炙人口张秦娥者颇能小诗其赋逺山云秋水一抹碧残霞防缕红水穷霞尽处隠隠两三峯其后流落之昻赠诗云逺山句好画难成柳眼多才总是情今日哀顔人不识倚炉空听煮茶声又云二顷山田半欲芜子孙零落一身孤寒牕昨夜萧萧雨红日花梢入梦无娥为之泣下屏山故人外传记之昻早得仕年三十三省掾考满授平凉路转运副使人谓卿相可坐致矣术士有言之昻官止五品者之昻自望者甚厚不信也俄丁母忧为当涂者所忌连蹇十年卜居洛阳有终焉之志有荐其才于道陵者泰和初自国子司业擢左司郎中将大用矣防辽阳人大中欲揺执政贾铉为言者所劾辞连之昻道陵震怒一时闻人如史肃李着王宇宗室从郁皆谴逐之铉寻亦罢政之昻降上京留守判官道卒竟如术者之言
　　醉后
　　禅僧劝读传灯録道士教行进火功今日兴来俱破戒黄花篱落醉西风
　　山中雨
　　嵩高山下逢秋雨破繖遮头过野桥此景此时谁防得清如窓下听芭蕉
　　都门观别
