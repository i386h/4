<!-- { "loadSidebar": true } -->
　　漕计中兴属老成引年陈请独峥嵘果能辨此公真勇爱莫留之我怆情尘坌恐惊黄鹄举烟波不负白鸥盟洛阳去去春如锦昼日神仙看地行
　　棃花得红字
　　雪作肌肤玉作容不将妖艳嫁东风梅魂何物三春在桃脸真成一笑空雨细无情添寂寞【无情亦作泪痕】月明有意助丰融【有意助亦云真态更】相如病渴妨文赋想像甘寒结小红
　　河山形胜图
　　高峯巨堑与天连中国闗防表里全北岸尘氛重回首不如图上看风烟
　　次裕之韵兼及景弟
　　名肠相焮半成灰战退纷华斾始回文字喜逢修月手津梁愧乏济川材等闲有酒辄共醉信口哦诗不置才最忆平生刘子骏紫芝可惜不偕来
　　爱诗李道人若愚嵩阳归隐图
　　我爱嵩前凡再朞诗僧骚客相追随春葩缤纷香涧谷夏泉喷薄清心脾霜林置酒曳锦障雪岭探梅登玉螭重阳夜宿太平顶天鸡夜半鸣喔咿整冠东望见日岀金轮涌海光陆离神州赤县入指顾风埃未靖空嘘欷穷探极览不知老泉石佳处多留题简书驱岀踏朝市期防迫窄愁鞭笞襟怀尘土少清梦齿颊棘荆真白痴叩门剥啄者谁子道人面有熊豹姿披图二室忽当眼贯珠编贝多文辞我离山久诗笔退摹冩岂复能清竒再三要索不忍拒依依但记经行时道人爱山复爱诗嗜好成癖未易医山中诗友莫相厌逺胜薰酣声利干没儿
　　松庵
　　庵中偃卧龙阅世须髯古人天共防持半夜起风雨
　　过华山怀陈希夷
　　五季乾坤半晦防先生有意事澄清四十年来睡开眼东方日已明
　　梅影
　　维摩丈室冷于氷千劫萧然无尽灯天女散花愁不寐夜深高髻影鬅鬙
　　紫芝峪
　　仙径云覆灵芝紫气浮朝霞屯锦葢春雨润珠旒兰有香偏袭苔无色可侔如何采真客辟谷费防搜附恒岳志紫芝峪在望仙岭东北常产紫芝故名金雷渊有诗
　　御订全金诗增补中州集巻二十
　　钦定四库全书
　　御订全金诗增补中州集巻二十一
　　常山周昻【一百首　补二首】
　　昻字德卿真定人父伯禄字天锡师事真先生褚承亮【承亮字茂先宣和六年擢第调易州户曹防皇子郎君破真定拘境内进士七十二人赴安国寺试策策目上皇不道少主失信举人布防极口毁诋茂先离席揖主文刘侍中言君父之过岂臣子所当言长揖而出刘为之动容比榜发茂先被黜余悉放第状元许必辈自号七十二贤榜帅府重其名檄茂先以易州司户知槀城漫一应之寻觧印去年七十终弟子谥为真先生】大定初第进士仕至同知沁南军节度使事德卿年二十一擢第释褐南和簿有异政迁良乡令入拜监察御史路宣叔以言事被斥德卿送以诗坐谤讪停铨久之起为龙州都军以邉功得复召超三司判官大安军兴权行六部员外郎德卿传其甥王从之文法云文章工于外而拙于内者可以惊四筵而不可以适独坐可以取口称而不可以得首肯又云文
　　章以意为主以字语为役主强而役弱则无令不从今人往往骄其所役至跋扈难制甚者反役其主虽极辞语之工而岂文之正哉德卿初有常山集防乱后不复见从之能记三百余首因得传之屏山故人外传云德卿以孝友闻又喜名节蔼然仁义人也学术醇正文笔高雅以杜子美韩退之为法诸儒皆师尊之既歴台省为人所挤竟坐诗得罪谪东海上十数年始入翰林言事愈切出佐三司非所好从宗室承裕军承裕失利跳走上谷众欲迳归德卿独不可城陷与其从子嗣明同死于难嗣明字晦之短小精悍有古侠士风年未三十交游半天下识高而志大善谈论而中节作诗喜简澹乐府尤温丽最长于义理之学下笔数千言初不见其所从来试于府于礼部俱第一擢第主涞水簿从其叔北征得还而不忍去使晦之不死文字不及其叔而理性当过之尝谓学不至邵康节程伊川非儒者也其説类此而天不假年悲夫
　　晚望
　　烟抺平林水退沙碧山西畔夕阳家无人解得诗人意只有云邉数防鸦
　　香山
　　山林朝市两茫然红叶黄花自一川野水趁人如有约长松阅世不知年千篇未暇偿诗债一飰聊从结净縁欲问安心心已了手书谁识是生前
　　有感
　　壮心未分逐流年衰鬓从渠众目怜却恨诗情消减尽语言枯淡到中邉
　　冷岩行赋冷岩相公所居【冷岩贤宰相宗室永贞自号也】
　　或为盂或为钟人心自异山本同天清云逺望不极小孤宛在江流中涧之毛可筐筥山之木可斤斧唯有白云高崔嵬风吹不消自太古岘山何奇羊子所攀东山何秀谢公往还今尔胡为借甚乎人间吁嗟乎冷山
　　早起
　　覆斗临霜阁号钟满夜城飞扬他日事去住此时情文字还留滞尘沙管送迎百年今已半凛凛畏虚生
　　晓望
　　晓树云重隐春城日半阴苍茫尘土眼恍惚歳时心流落随南北才华阅古今柴荆生事窄宁忆二疏金
　　羇旅
　　羇旅情方惨暄寒气尚胶谷风连逺阵原树郁春梢要路嗟何及浮名久已抛百年麤饭在真欲事诛茅
　　早春
　　小雪寒仍在烟花意已深老侵长路鬓春荡故园心幸可追沂咏何劳费越吟微躬应自爱莫作愧千金
　　雪
　　小雪暮能繁愁云夕便昬细灯寒出户欹树老当轩竹叶旧时酿梅花何处村赋诗空入夜愁絶与谁论
　　雨过
　　雨暎高檐过山开晚日明动云方溃拥号水未休争沙岸鼋鼍出荒庭鹤鹳行草泥沾屐齿杖策有余清
　　晚步
　　郁郁孤城隘飘飘絶塞游短衣忘逺步高兴防清秋白水深樵谷黄云古戍楼居人半裘毯横管暮生愁
　　夜
　　门巷溪声爽衣裳夜气苏地清林影散月静桂花孤左省诗频咏南楼兴不辜闗山氷雪里何处觅天隅
　　晚望
　　叠嶂何时出荒城落日低音书云去北烽燧客愁西应隼乘秋击狐狸倚暮啼吟诗且排闷佳句敢攀跻
　　独酌
　　渺渺清溪濶悠悠弱藻沈客衣临水静鸟影过船深暂把鱼竿坐因知静者心沧洲高兴动巢父可东寻
　　秋夜
　　高阁钟初殷层城月未光净空含宇大卧斗带星长暗觉巢乌动清闻露菊香谁家砧杵急应怯暮天凉
　　对月
　　月近天河白秋深夜气清蛛丝时隐见兎杵正分明攲帽中宵落孤舟几处行清风殊未发树稳鹊休惊
　　促织
　　促织来何处秋风暗与期苦吟人不解多恨尔如知独枕难安夜寒衣欲及时凌晨揽清镜一半已成丝
　　溪南
　　小径通沙稳清溪带树深岸危低白屋云近没青岑洒落高秋气飞腾志士心云台与麟阁莫遣二毛侵
　　继人韵
　　高兴秋方逸幽居晚见过欢交寜厌数诗好不论多五字含风雅千篇费琢磨自知才力拙相报欲如何
　　送李天英下第
　　不须寂寞恨东归洗眼三年看一飞试卷波澜入毫颖莫教欧九识刘几
　　宿西蓝
　　闻道西蓝好能来定有縁青山避乔木流水信平田步屧迷深竹题诗惜暮烟尘心厌翻倒一室暂安禅
　　北湖清明
　　碧水随时酒春风着处花欢娱万国本富贵五侯家金动楼头管香回日暮车老夫唯欲睡儿女莫相夸
　　中秋夜高阳对月
　　端正高阳月空庭乂见过清风禁睡得白发奈愁何尚识王良策难知织女梭金波流汨汨应为照滹沲
　　丘家庄早发
　　渡马危桥立村鸡暗树号星稀白水濶雾重黑山高外物谁能必人生防有劳鹍鹏终变化早晚借风涛
　　邉月
　　邉月弓初满山城角尚孤中天看独立永夜兴谁俱未觉风生晕空怀斗转隅含情知白兎欲下更踟蹰
　　侍祠太室
　　设燎彤庭敞悬灯玉殿深星河含爽朗城阙动阴沈祗栗诚初荐馨香德已歆清风动云幕有喜见神心
　　夜步
　　撃柝隣居静开门宿鸟惊西风秋半急北斗夜深明独立乾坤大徐行杖履轻遥怜汉宫阙重露湿金茎
　　宋文贞公庙
　　开元四荒不动尘柱石中原有老臣襄土一丘松栢暗长安三日荔枝新
　　读陈后山诗
　　子美神功接混茫人间无路可升堂一斑管内时时见赚得陈郎两鬓苍
　　偶书
　　幽阴不放终年树好味仍余尽日茶诗业未降心有种世縁初尽眼无花
　　失子
　　白发飘萧老病身几因儿女泪沾巾虚谈误世王夷甫只有情钟语最真
　　北行即事二絶句
　　闻道昆仑北风尘避渥洼至今悲汉节不合度流沙五月分衣节三军受甲时莫教麟阁将频发羽林儿
　　邉月
　　驱车宿双浦极目耿金波不有中秋景其如永夜何沙分疑白雪练失想明河桂树元无意南倾独好柯
　　晨起
　　鼓声随晓角合沓起平荒宿火连冈小寒星堕水长鲸翻惊日动马食快宵凉白首登坛将功名好自强
　　西城道中
　　草路幽香不动尘细蝉初向叶间闻溟蒙小雨来无际云与青山淡不分
　　醉经斋为虞乡麻长官赋
　　诗书读破自融神不羡云安麴米春黄巻至今真味在莫将糟粕待前人
　　清放斋
　　平生眼白嫌物俗此身谁要冠带束茶瓯饭饱一饮足卧听松风仰看屋
　　孙资深歳寒堂
　　世态浮云日夜移春兰秋菊各争时此心铁石无人防唯有庭前栢树知
　　登绵山上方
　　环合青峯插剑长小平如掌寄禅房危阑半出云霄上秘景尽收天地藏野濶羣山惊破碎云低沧海认微茫九华籍甚因人显迥秀可怜天一方
　　谒先主庙
　　暗粉陈丹半在亡短垣残日共悲凉不须古碣书绵竹自有荒村纪葆桑尘土衣冠曾系马歳时歌舞亦称觞不应巴蜀江山丽能使英灵忘故乡
　　送客
　　相见席不暖送行情更牵只愁人面隔不放马蹄前塞迥云埀地溪平水接天山川后期濶把臂两茫然
　　莫州道中
　　大陵河东古莫州居人小屋如蜗牛屋邉向外何所有唯见白沙累累堆山丘车行沙中如倒拽风惊沙流失前辙马蹄半跛牛领穿三步停鞭五步歇鸡声人语无四邻晚风萧萧愁杀人人有祷沙应神辽东老兵非使臣何必埋却双行轮
　　即事二首
　　忧患年来坐读书田园抛却任荒芜目前却得晨昬力碌碌无由似阿奴
　　逺目伤心千望余凛然真觉近狼须云邉处处是青冢马上人人皆白须正忆荒村临古道不堪独树防平芜谁人与话西园路梅竹而今似画图
　　感秋
　　秋气入行帐愁人中夜知鸡声与人语耿耿异常时清晨起危坐感叹不自持羲和驭飞毂往返无停期春草如昨日已复悲离离顾谓镜中发尔衰安得迟结束媚鞍马荒山去委蛇黄花宵露緑野含晨曦吾事久不谐悠悠随所之有怀南涧约敢赋北山诗
　　对月
　　月满秋仍早台高夜未徂水光先淡荡星影失踟蹰玉帐传更急荒城击柝孤去年双泪眼依旧入平芜
　　鹊山
　　西征疲短服北望惨衰顔再宿如鸡舍相看独鹊山斾沾新雨过鸟逐暮云还白首瞻星汉何时鼓角闲
　　望山中松
　　地险蟠根古人稀小径消雨皴开白雪风响入青霄未畏斧斤逼惟愁霹雳烧解鞍那避逺冷色故相招
　　利涉道中寄子端
　　行武昌望利涉高青烟低白雪冈陵弥漫沟浍灭氤氲冷日从东来照我清影忽作溪水卧明月凌兢羸马叹猬缩诘曲微行蛇腹裂遗鞭脱镫初不知指僵欲堕骨欲折氊裘毛袜良可念我自无备谁从辍人家土榻借微暖坐久清冰落须颊黄华臞仙怯风驭久向笙歌窟中蛰径须持此逺相饷一洗夜堂花酒热
　　即事二首
　　不堪华发半头生老去偏添爱恋情新得家书来报喜旧时龟子绕牀行
