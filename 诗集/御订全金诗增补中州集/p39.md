<!-- { "loadSidebar": true } -->

　　御订全金诗増补中州集巻十八
　　钦定四库全书
　　御订全金诗增补中州集巻十九
　　王内翰若虚【三十八首　补二首】
　　若虚字从之槀城人承安二年经义进士少日师其舅周德卿及刘正甫得其论议为多博学强记诵古诗至万余首他文称是善持论李屏山杯酒间谈辩锋起时人莫能抗从之能以三数语窒之使噤不得语其为名流所推服类此释褐鄜州録事歴门山令入翰林自应奉转直学士居冷局十五年崔立之变羣小献谄为立起功德碑以都堂命召从之从之外若逊辞而实欲以死守之时议称焉北渡后居乡里癸卯三月东游与刘文季軰登泰山憩于黄岘峯之萃美亭谈笑而化时年七十从之天资乐易负海内重名而不立厓岸虽小书生登其门亦折行軰交之滑稽多智而以雅重自持谋事详审
　　岀人意表人谓从之于中外繁剧无不堪任直以投闲置散故百不一试耳自从之没经学史学文章人物公论遂絶不知承平百年之后当复有斯人否也子恕字寛夫
　　补归潜志兴定元光间余在南京从赵闲闲李屏山王从之雷希顔诸公游多论为文作诗赵于诗最细贵含蓄工夫于文颇粗止论气象大槩李于文甚细説闗键賔主抑扬于诗颇粗止论词气才巧故余于赵则取其作诗法于李则取其为文法若王则贵议论文字有体致不喜出奇下字止欲如家人语言尤以时辞为戒与李屏山之纯学大不同尝曰之纯虽才高好作险句怪语无意味亦不喜司马迁史记云失支堕节多韩退之原道如此好文字末云人其人火其书太下字柳子厚肥皮厚肉柔筋脆骨之类此何等语千古以来惟推东坡为第一又多发古名篇中疵病渊明归去来辞前想像后直述不相侔伯伦酒德颂有大人先生是寓言后闻吾风声吾当作其韩退之盘谷序前云友人后云昌黎韩愈似不相识永叔苏子美墓志争为人所传既用争字当曰人争传之不然曰为人所传不须争字子瞻超然台记物有以蔽之矣虚字好此类甚多不可胜纪雷则论文尚简古全法退之诗亦喜韩兼好黄鲁直新巧每作诗文好与朋友相商订有不安相告立改之此亦人所难也
　　补归潜志正大中王翰林从之在史院领史事雷翰林希顔为应奉编脩官同脩宣宗实录二公文体不同多纷争葢王平日好平淡纪实雷尚竒峭造语也王则云实录止文其当时事贵不失真若自作史则又异也雷则云作文字无句法委靡不振不足观故雷所作王多改窜雷大愤不平语人曰请将吾二人所作令天下文士定其是非王亦不屑王尝曰希顔作文好用恶硬字何以为奇雷亦曰从之持论甚高文章亦难止以经义科举法绳之也
　　补金史崔立之变羣小附和请为立建功德碑翟奕以尚书省命诏王若虚为文时奕軰恃势作威人或少忤则谗搆立见屠灭若虚自分必死私谓左右司员外郎元好问曰今召我作碑不从则死作之则名节埽地不若死之为愈虽然吾姑以理谕之乃谓奕軰曰丞相功德碑当言何事奕軰怒曰丞相以京城降活生灵百万非功德乎曰学士代王言功德碑谓之代王言可乎且丞相既以城降则朝官皆岀其门自古岂有门下人为主帅诵功德而可信乎后世哉奕軰不能夺乃召太学生刘祁麻革軰赴省使好问张信之喻以立碑事曰众议属二君且已白郑王矣二君其无让祁等固辞而别数日促廹不已祁即为草定付好问好问意未惬乃自为之既成以示若虚乃共删定数字然止直叙其事而巳后兵入城不果立也若虚有慵夫集滹南遗老集若干巻
　　摅愤
　　非存骄謇心非徼正直誉浩然方寸间自有太高处平生少谐合举足逢怨怒礼义初不愆谤讪亦奚顾孔子自知明桓魋非所惧孟轲本不逢岂为臧氏沮天命有穷达人情私好恶以此常泰然不作身外虑
　　赠王士衡
　　王生非狂者乃以善哭称毎至欲悲时不间醉与醒音词初恻怆涕泗随纵横问之无所言坐客笑且惊王生不暇防若岀诸其诚蹉跎与生友此意犹未明丝染动墨悲麟亡伤孔情韩哀峻岭陟阮感穷途行涕流贾太傅音抗唐衢生古来哭者多其哭非无名生其偶然欤何苦摧神形如其果有为为尔同发声
　　贫士叹
　　甑有尘瓶无粟北风萧萧吹破屋入门四顾何凄凉穉子低眉老妻哭世无鲁子敬郭元振之真丈夫故应饿死填坑谷苍天生我亦何意葢世虚名食不足争如只使冗且愚大腹便便饱粱肉
　　感秋
　　西风撼庭柯疎叶鸣策策天地一萧条羇怀亦岑寂青春恍如昨转盼年半百自从长大来转觉日月迫功名非所慕老大不足恤怛然感时心自亦不能释清晨理短髪已见数茎白刀镊虽可施殆似儿子剧此身委蜕耳毁弃无足惜况于毛髪间而乃强脩饰青青如陆展星星行复岀毕竟白满头复将何所摘
　　生日自祝
　　空囊无一钱羸躯兼百疾况味何萧条生意浑欲失清晨闻喧呼亲旧作生日我初未免俗随分畧脩饰举觞聊自祝醉语尽情实神仙恐无从富贵安可必脩短卒同归何足喜与戚一祈麤康强二愿早闲适衣食无大望但愿了晨夕万事不我撄一心常自得优游终吾身志愿从此毕
　　失子
　　姸姸掌中儿舍我一何遽其来谁使之而复奄然去平生三举子随灭如朝露顾我能无悲其如有天数自从学道来众苦颇易度有后固所期诚无亦何惧人生得清安政以累轻故防娶眼前劳托遗身后虑百年曾防何为此雏稚悮顾语长号妻此理亦应谕
　　忆之纯三首
　　幼嵗求真契中年得伟人倾怀当一面投分许终身灯火谈夜鸎花逐胜春何时重一笑胸次欲生尘面目三年隔音书万里遥宦途俱蹭蹬心事各萧条志大谋常拙身孤道易消本无当世用隐处防相招隽气轻天下高情到古人衔杯曼卿放下笔老坡神时论谁优劣人材自屈伸穷愁须理遣不必泪沾巾
　　复寄二首
　　志大言高与世违拂衣真作竹林归黄尘道口风波恶未必先生自处非
　　自笑趋尘亦强顔食谋未免敢言闲紫芝果可充饥腹从子玉屛岩石间
　　病中二首
　　学道今何得谋生久不成蓝衫防弃物绛帐亦虚名事拙应天意交疎即世情烦忧时自解感触又还生郁郁穷愁意营营久病身诗情浑欲减药物但相亲未得驱穷鬼终须问大钧三时劳慰抚甚愧故人真
　　感怀
　　枉却全家仰此身书生那是治生人百忧耿耿填胸臆强作欢顔慰老亲
　　自笑
　　酒得数杯还已足诗过两韵不能神何须豪逸攀时杰我自世间随分人
　　别家
　　到了身安是本图何须身外觅浮虚谁能置我无饥地却把微官乞与渠
　　慵夫自号
　　身世飘然一瞬间更将辛苦送朱顔时人莫笑慵夫拙差比时人得少闲
　　西城赏莲呈晦之【晦之自号放公】
　　旧赏回头已隔年高花又见岀新姸偶成浊酒狂歌会恰及斜风细雨天乐事适来偏有兴闲身常得分无缘作诗莫怪多夸语差比放公先着鞭
　　题渊明归去来图五首【此下皆中年所作】
　　靖节迷途尚尔賖苦将觉悟向人夸此心若识真归处岂必田园始是家
　　孤云岀岫暮鸿飞去住悠然两不疑我自欲归归便了何须更説世相遗
　　抛却微官百自由应无一事挂心头销忧更借琴书力借问先生有底忧
　　得时草木竟欣荣颇为行休惜此生乘化乐天知浪语看君于世未忘情
　　名利醉心浓似酒贪夫衮衮死红尘折腰不乐翻然去此老犹为千载人
　　翰长闲闲公命题城南访道图戏作二诗且为解之云
　　得道由来不必劳痴儿舎父漫逋逃闲闲老子还多事时向招提打一遭
　　竹木萧森荫绿苔幽襟自爱北轩开主人无说吾何问乗兴而来兴尽回
　　答郑下辨禅师见戏代防御高侯
　　酒肆淫房总道场偶然游戏亦何妨阿师自堕泥犂趣更笑春风柳絮狂
　　还家五首
　　日日他乡恨不归归来老泪更沾衣伤心何啻辽东鹤不但人非物亦非
　　荒陂依约认田园松菊存亡不足论我自无心更怀土不妨犹有未招魂
　　山杏溪桃化棘榛舞台歌榭堕灰尘春来底事堪行处门外流莺枉唤人
　　回思梦里繁华事幸及当年乐此身闲立斜阳看儿戏怜渠虚作太平人
　　艰危尝尽鬓成丝转觉讙哗不可期防度哀歌仰天问何如还我未生时
　　山谷于诗每与东坡相抗门人亲党遂有言文首东坡论诗右山谷之语今之学者亦多以为然漫赋四诗为商畧之云
　　絶足由来不可追汗流余子费奔驰谁言直待南迁后始是江西不幸时
　　信手拈来世已惊三江衮衮笔头倾莫将险语夸勍敌公自无心与物争
　　戏论谁知出至公蝤蛑信美恐生风夺胎换骨何多様都在先生一笑中
　　文章自得方为贵衣鉢相传岂是真己觉祖师低一着纷纷嗣法更何人
　　王内翰子端诗近来陡觉无佳思纵有诗成似乐天其小乐天甚矣漫赋三诗为白傅解嘲
　　功夫费尽漫穷年病入膏肓岂易镌寄语雪溪王处士恐君犹是管窥天
　　东涂西抹鬭新妍时世梳妆亦可怜人物世衰如防尾后生未可议前贤
　　妙理宜人入肺肝麻姑搔背岂胜鞭世间笔墨成何事此老胸中自有天
　　宫女围碁图
　　尽日羊车不见过春来雨露向谁多争机决胜元无事永日消磨不奈何
　　缑山庙
　　缑山突兀上空虚古栢森森防万株一自吹笙仙去后乘鸾曾返故乡无
　　附五岳志王从之隐居泰山跏趺而化人称其地曰蜕仙岩元人有石刻
