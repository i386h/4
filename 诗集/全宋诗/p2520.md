<!-- { "loadSidebar": true } -->
舒邦佐　丁巳正月五日
    春滞犹为腊，年移已换正。
    节从忙里过，愁向病边生。
    小雨止还作，虚窗暗又明。
    时光与心事，无一可娱情。

舒邦佐　读陈黄诗
    四海黄太史，百年陈后山。
    意深识者少，味永到尤难。
    夜静参禅悦，天晴窥管斑。
    心知言未契，犹隔一重关。

舒邦佐　读东坡韩文公庙碑
    尽道潮阳因骂佛，谁知忠谏得天知。
    鱷鱼夜徙衡云散，请看而今玉局碑。

舒邦佐　读广平梅花赋
    子猷清雅如此君，菊花冷淡如渊明。
    古人嗜物非著物，风味相似因适情。
    不见铁心宋广平，仍肯一赋写梅兄。
    爱渠风雪不改清，似我不肯郎张卿。

舒邦佐　读开元遗事
    锦绷儿啼妃子笑，鸡头肉念禄山来。
    三郎若肯怜汤饼，岂被香囊作祸胎。

舒邦佐　读退之传
    退之二十八，三上宰相书。
    晚折王廷凑，骂佛戒鱷鱼。
    少时及壮时，君试观何如。
    士养要如此，合抱凌太虚。

舒邦佐　读子厚乞巧文
    不见牛郎不秉钧，一时虽拙有清芬。
    附棋待诏皆因巧，何用翻成乞巧文。

舒邦佐　仿古
    雪花点破潘郎鬓，始得荷衣上钓蓑。
    蚕经一眠再眠后，船历顺风逆风多。
    云烟过眼竟何有，星斗在天终不磨。
    著鞭古人乃吾事，长檠莫换短檠歌。

舒邦佐　伏枕
    索索叶多雨，梦惊窗月明。
    一念堕世网，百虑战心兵。
    天上麒麟阁，沙边鸥鹭盟。
    展转复展转，孤鸿三两声。

舒邦佐　和洪龟父岁暮韵
    两鬓点秋霜，黑白交相互。
    倒指数行年　　如日斜岁暮。
    始汙千佛经，颇叹儒冠误。
    夜声喧爆竹，晓炬惊鸦树。
    又是一年新，三百六十度。

舒邦佐　和懒窝严上人纸被诗
    身清不受人间辱，只倩溪翁捣冰轂。
    素涛照眼绝针痕，暖玉遮头无脸粟。
    参寥已似絮沾泥，天女虽来暖非肉。
    华鲸吼吼不成眠，蝴蝶蘧蘧犹未足。

舒邦佐　和林帅喜汤王二魁将还
    烂醉春风玉不颓，自封喜信入湘来。
    同乡多少同年士，两傍何如两夺魁。
    琼苑宴开应共醉，西湖赏罢更同回。
    早归多谢文翁力，莫待平安家信催。

舒邦佐　和王令尹游园之作
    官事何时了，偷忙得饷閒。
    清风寒食里，飞絮落花间。
    灵运池生草，渊明鞠见山。
    诗来令细读，玉佩响珊珊。

舒邦佐　和许宰于尉间字韵诗后一首送其子赴太学
    连珠叠璧照窗间，得句须知出等閒。
    有似弟兄花萼集，更如大小淮南山。
    言诗自愧知来赐，闻十如何敢望颜。
    一夜不眠追险韵，起来疏发有诗斑。

舒邦佐　和许宰于尉间字韵诗后一首送其子赴太学
    籬云追电笑谈间，争看骅骝出帝闲。
    暂借短檠赊眼力，莫因远别梦眉山。
    诗闻庭下频趋鲤，易在床头久铸颜。
    趁取双亲皆未老，绿衣归换彩衣斑。

舒邦佐　和许宰寓武邑赓杨丞靖安八咏
    市人常是醉昏昏，买尽青铜酒已浑。
    健倒投床都不同，日高犹未启重门。

舒邦佐　和许宰寓武邑赓杨丞靖安八咏
    君似春风自袭人，无情鸥鸟亦相亲。
    莫惊仕路风波恶，便忆家园自在身。

舒邦佐　和许宰寓武邑赓杨丞靖安八咏
    我有渊明日涉园，桃蹊柳径渐清繁。
    却嫌市井喧嚣近，悔不诛茆住远村。

舒邦佐　和许宰寓武邑赓杨丞靖安八咏
    风旗猎猎半欹斜，日日相传便到家。
    几度儿童骑竹马，斜阳影里簇汀沙。

舒邦佐　和许宰寓武邑赓杨丞靖安八咏
    帅幕潭潭庇万间，已知流水与高山。
    定应不负刀头约，合浦明珠早早还。

舒邦佐　和许宰寓武邑赓杨丞靖安八咏
    好语飞来散绮霞，清新俊逸属诗家。
    著人似醉菖蒲酒，有味如尝橄榄茶。

舒邦佐　和许宰寓武邑赓杨丞靖安八咏
    家书写罢报平安，酒坐围红且醉观。
    别后双溪春色散，应无卖镜去寻官。

舒邦佐　和许宰寓武邑赓杨丞靖安八咏
    里巷缲车日日忙，今年又喜熟蚕桑。
    公家无欠私家乐，细葛含风翦更长。

舒邦佐　和于湖集茶韵三首
    倒床鼻息欲鸣雷，须仗灵芽一唤回。
    此味直教真性在，切防勾贼用盐梅。

舒邦佐　和于湖集茶韵三首
    金沙泉下喊春雷，贡茗先随造化回。
    欲望头纲分八饼，恨无笔力继欧梅。

舒邦佐　和于湖集茶韵三首
    气味相投陈与雷，有时煎点两三回。
    午窗睡著呼汤急，止渴还应似望梅。

舒邦佐　花光寺送使者书壁
    白沙翠竹钓鱼矶，家住江南未得归。
    最恨花光山下路，数声杜宇背人飞。

舒邦佐　回进贤道中
    遥怜儿女数还期，自秣归骖趁晓鸡。
    乾鹊有灵烦送喜，马蹄今日踏江西。

舒邦佐　回庙山放船
    快时一箭走飞篷，缓也委蛇碧玉中。
    迟速无心安乐法，从今不怕打头风。

舒邦佐　纪秀野之景
    秀野吾曾到，名新景亦嘉。
    雨移新到竹，晴接旧来花。
    矗矗山围立，团团树绕家。
    病中心漫往，无计聚抟沙。

舒邦佐　寄端夫三首
    萱草榴花照眼明，水团角黍满盘清。
    文殊问疾移秋晚，空想敲门剥啄声。

舒邦佐　寄端夫三首
    迟子来时细讲论，未须著语策奇勋。
    庖丁妙在牛先解，水上风行自有文。

舒邦佐　寄端夫三首
    求田未用太匆忙，且况毛锥觅太仓。
    择地读书终不恶，莫教辜负北窗凉。

舒邦佐　久雨望晴十月六日夜雷雨大作
    十月天犹暖，浑如二月晴。
    雷声兼雨势，春令已冬行。
    稻穟多生耳，田家有叹声。
    官仓须玉粒，早为挂铜钲。

舒邦佐　捲帘
    隔帘见竹早清幽，卷起疏帘满眼秋。
    一搭夕阳收不得，被人都送上帘钩。

舒邦佐　立秋后十日
    万绿枝头一叶黄，秋风恰则到林塘。
    晚云更作潇潇雨，拾得人间一夜凉。

舒邦佐　立夏后熟甚既而楝花风作极寒
    炎官司印未十日，暑气駸駸著病翁。
    卷地吹来忽惊散，今朝还遇楝花风。

舒邦佐　榴花
    万绿枝头几点春，逢人偏喜上乌云。
    出来只为当时暑，故剪红绡皱作裾。

舒邦佐　谩题
    世网角雄雄，官途争是非。
    人方酣蚁战，吾自送鸿飞。

舒邦佐　梅花
    千林气脉未全归，一点清香已著枝。
    每爱月窗横瘦影，敢将水墨污冰姿。
    淡妆出屋新相见，索笑巡檐旧有诗。
    不见化工先著力，雪中风韵最相宜。

舒邦佐　梦觉
    梦觉还寻梦，胚胎一想中。
    失身邯郸枕，得意大槐宫。
    周在蝶何在，蕉空鹿亦空。
    自怜心未静，起坐究幡风。

舒邦佐　慕容簿送题宝峰石刻并中秋词以诗谢之
    步屧寻僧到日西，乱山深处见新碑。
    却惊天上披风手，亦卷波澜入小诗。

舒邦佐　慕容簿送题宝峰石刻并中秋词以诗谢之
    月入中秋色满林，摹将好景寄清音。
    自从句夺天工巧，景物无聊直至今。

舒邦佐　偶书
    酒尽瓶乾一再添，朔风吹叶响阶前。
    起来水墨图中望，正是江南欲雪工。

舒邦佐　瓶梅
    病眼因君得再明，依前风骨照人清。
    凭谁说与司花女，伴我长开过一生。

舒邦佐　秋暑极炽而雨作凉气翛然
    日轮停午汗珠融，帘箔都无半点风。
    唤起睡龙行一雨，病身移入水晶宫。

舒邦佐　三衢阻雪至永丰道中又雪
    前日堆银冻未消，今朝满地踏琼瑶。
    一杯蘸甲寒威退，只要行人著酒浇。

舒邦佐　书堂前植竹今日移梅於其间
    三径向来孤竹弟，一枝今日伴梅兄。
    岁寒图上曾相识，一笑相看自有情。

舒邦佐　睡起
    睡起挼挲两眼眵，卷帘惟见水平池。
    小窗幽寂无人到，自拨炉薰试一旗。

舒邦佐　睡起二首
    双双燕语落檐牙，惊破春屏梦到家。
    睡起拈书无意绪，开窗隐几看桃花。

舒邦佐　睡起二首
    蝶梦惊回思尚迷，起煎蟹眼试新旗。
    桃花贴地杨花起，正是江南二月时。

舒邦佐　送陈纠
    我昔场屋计，夜傍读书萤。
    开卷啖公文，如味五侯鲭。
    今年触热来，著脚湘山青。
    暗中摸索著，紫髯照天庭。
    风前笑语香，陡豁病眼醒。
    一日驾征车，问讯短长亭。
    买酒酌别君，我歌君试听。
    命薄成雌甲，字憀识一丁。
    文场与宦海，从公与乞灵。
    飘然舍我去，却作参商星。
    我歌虽不满，民谣如轰霆。
    谓公三年留，阴德满幽囹。
    束缚老奸手，两造必细聆。
    民自以不冤，刑期于无刑。
    是宜荐鹗书，风吹上青冥。
    更铺锦上花，姓名记御屏。
    不挥玉堂翰，必勒燕然铭。
    文章特一技，九鼎重朝廷。
    人生几緉屐，早画凌烟形。
    衡阳有来雁，一字访风萍。

舒邦佐　送冯勉仲赴省
    客饯旗亭酒半酣，抟风九万送鹏南。
    薄劳汗马功收一，肯怨长途玉献三。
    去年梅花催驿骑，看看柳色斗恩蓝。
    长篇好上刘蕡策，莫作书生无用谈。

舒邦佐　送湖南潘帅赴召
    道传伊洛政龚黄，肯为人间富贵忙。
    爱满棠阴踰五岭，种成荔子又三湘。
    贪贤急召恩虽渥，因病求閒策木长。
    闻说晦翁天下士，更将出处细商量。

舒邦佐　送简贺州五首
    人生五马贵，画戟拥朱轮。
    朱轮亦细事，舒卷方在身。
    官至二千石，此手要活人。
