<!-- { "loadSidebar": true } -->
    别我新诗有许清，玉声金韵两琮铮。
    笔端定自翻三峡，乞与余波赋赠行。

裘万顷　次李司直韵二首
    老来方欲卧林泉，一蹑红尘只自怜。
    已与山灵有成说，秋风归骑急加鞭。

裘万顷　次李司直韵二首
    清虚绝迹竟何为，自笑平生颇好之。
    正路傥非君得似，冥行未免用多歧。

裘万顷　次施真人韵
    素韠方多难，丹砂傥一逢。
    勿疑蕉覆鹿，会见竹成龙。
    涧水远仍洁，岩花幽更浓。
    行行望仙宇，知在最高峰。

裘万顷　次王成之咏梅
    谁遣冰魂照夕阳，摇摇一任北风凉。
    眼前共有几多蕊，鼻观胡为如此香。
    佳宝会须归列鼎，孤标已自压群芳。
    濡毫我欲从君赋，未害平生铁石肠。

裘万顷　次吴长文见寄时有衡山之役
    夜半诗成欲寄君，梦魂飞渡楚江津。
    怡怡前日如兄弟，今作东西南北人。

裘万顷　次吴司理见贻二绝韵
    朱金得丧日悲懽，内乐知谁梦见颜。
    君有上池无限水，不将涓滴到人间。

裘万顷　次吴司理见贻二绝韵
    湛然胸次幸清明，忍看人间势利轻。
    我辈相知端有道，未应胶漆付雷陈。

裘万顷　次许秀才韵二首
    痴儿欲了事，事竟莫之了。
    崇朝弄朱墨，校勘是与否。
    徐观雁鹜行，大半落渠手。
    败群虽已去，考牧未有道。

裘万顷　次许秀才韵二首
    拙工不量力，自谓中了了。
    高谈盖一座，众可己独否。
    斯道临斧斤，汗背血两手。
    旁观信善斲，莫肯告以道。

裘万顷　次余求之坐间所赋
    地僻不闻车马闹，官闲但觉屋庐深。
    摆除诗债寂无事，一炷炉香观此心。

裘万顷　次余仲庸松风阁韵十九首
    烂熳花阴覆短墙，花开时候日偏长。
    道人不被春勾引，到处惟闻檐蕁香。

裘万顷　次余仲庸松风阁韵十九首
    飞花数点雨初歇，啼鸟一声春正长。
    读罢黄庭了无事，旋安银叶试炉香。

裘万顷　次余仲庸松风阁韵十九首
    古木阴阴六月凉，幽花藉藉四时香。
    丝桐清夜作三弄，明月入帘风拂床。

裘万顷　次余仲庸松风阁韵十九首
    不见诗仙何逊来，春风几度早梅开。
    竹篱茅舍自清绝，未用移根东阁栽。

裘万顷　次余仲庸松风阁韵十九首
    恰则梅边春意萌，困人天气又清明。
    炉熏茗碗北窗下，卧听绵蛮黄鸟声。

裘万顷　次余仲庸松风阁韵十九首
    已著遗经洗此心，更寻流水濯吾襟。
    经旬不涉溪边路，荇带苔钱如许深。

裘万顷　次余仲庸松风阁韵十九首
    雾阁云窗先自幽，水声那更绕源流。
    春深红雨落桃径，昼永新风生茗瓯。

裘万顷　次余仲庸松风阁韵十九首
    杨柳阴中啼杜鹃，梧桐枝上噪玄蝉。
    篇章满眼无人会，赢得诗翁取意编。

裘万顷　次余仲庸松风阁韵十九首
    纷纷眼底正争驰，我独冥心绝五綦。
    说与傍人俱不信，故山惟有白云知。

裘万顷　次余仲庸松风阁韵十九首
    争春桃李太匆匆，随手飘零逐晓风。
    冰雪不侵尘不污，可人惟有岁寒松。

裘万顷　次余仲庸松风阁韵十九首
    颜杨翰墨今谁解，陶谢篇章古所无。
    安得金丹换凡骨，白头深恐愧吾夫。

裘万顷　次余仲庸松风阁韵十九首
    平池春去水溶溶，人在笙歌一部中。
    柳叶翻风罗带绿，荷花著雨锦衣红。

裘万顷　次余仲庸松风阁韵十九首
    檐间新燕几时来，檐外闲花往岁栽。
    丹杏碧桃浑落尽，绿阴低处结青梅。

裘万顷　次余仲庸松风阁韵十九首
    淡月笼花花映窗，好风吹竹竹浮香。
    梦回何处一声笛，人静山幽天正凉。

裘万顷　次余仲庸松风阁韵十九首
    无所用心鱼在沼，居然生子燕成窠。
    谁言春去花事歇，萱草石榴情更多。

裘万顷　次余仲庸松风阁韵十九首
    为怜风雨趣春回，故著秋花到处栽。
    兰菊从来盛风味，不妨环绕读书斋。

裘万顷　次余仲庸松风阁韵十九首
    白云殊不作俗态，流水更似知人心。
    溪边濯足溪上坐，樵唱一声秋满林。

裘万顷　次余仲庸松风阁韵十九首
    坡谷遗书那复有，向来一纸抵千金。
    谁知悬腕与卧笔，如用大都留此心。

裘万顷　次余仲庸松风阁韵十九首
    俗书本作于湖样，野鹜家鸡强自分。
    王氏无人鲁公死，只今何处觅云仍。

裘万顷　次余主簿仲庸梅韵
    春醪欲冰木欲折，急雨风吹不成雪。
    玉妃夜堕广寒宫，开作寒花赛清绝。
    未须千树插山巅，且要几枝横水边。
    暗香痚影尚无恙，凭谁唤起西湖仙。
    不妨琢句更驰送，一洗十年尘土梦。
    铁心元不为渠回，眼底珠玑聊簸弄。

裘万顷　次元德弟
    宁逐春风上下狂，懒从桃李借恩光。
    只应朝市风波恶，不似山林气味长。
    莫惜举杯邀太白，要看骑马似知章。
    南征他日如相忆，诗句还须付革囊。

裘万顷　次元德弟示从龙入学
    生儿虽小莫怜渠，学问工夫在谨初。
    今日从师良不恶，他年闭户反成痚。
    双亲未老身无事，诸父能文家有书。
    好与汝兄俱努力，后生丛里试群居。

裘万顷　次元德弟韵
    跋扈飞扬使我惊，铁中双镞日铮铮。
    陈桥旧将今无用，一任於菟绕屋行。

裘万顷　次仲庸初冬即事二首
    常岁霜天分外晴，一溪如炼浸冰轮。
    今年风雨宁无夜，谁与溪梅作小春。

裘万顷　次仲庸初冬即事二首
    君家秋实洞庭种，小子持来独未黄。
    莫作苏州书后梦，只今正欠满林霜。

裘万顷　次朱震远韵
    芳池绿水自生肥，上有轩窗隐翠微。
    花竹旧尝开小迳，门阑今又启重扉。
    直须阊阖排云去，要看长安跃马归。
    词赋合魁天下士，春光端不负刘煇。

裘万顷　从人觅墨梅
    熏炉束诗魂，茗碗驱睡思。
    掩关寂无营，翰墨自娱戏。
    山寒溪正清，月澹雪初霁。
    横斜两三枝，见说可人意。
    天机如胸中，出手特余事。
    何时翦冰纨，来对病居士。

裘万顷　大雪用前韵五首
    雨师风伯妙天机，幻出乾坤一段奇。
    晚对青山浑似画，夜看黄卷可忘饥。
    金貂换酒非吾事，铁甲屯边正此时。
    失国残胡应冻死，书生犹赋采薇诗。

裘万顷　大雪用前韵五首
    天孙云里散支机，飞坠人间分外奇。
    勾引芳尊留客醉，栽培玉粒疗民饥。
    幅巾篱落寻梅处，一舸江湖钓月时。
    妙处惟诗可摹写，却怜老去不工诗。

裘万顷　大雪用前韵五首
    谁扶天女下冰机，翦水成花片片奇。
    影落池塘波不动，寒侵鸥鹭色皆饥。
    纵横万舞风回处，表里双清月霁时。
    浪战未能无雨铁，对人羞诵醉翁诗。

裘万顷　大雪用前韵五首
    伊人元不堕危机，踏冻冲寒正自奇。
    只怪飞花无处避，都忘炊玉有时饥。
    月明剡水回舟夜，岁暮梁园作赋时。
    一段风流谁得似，只今王谢却能诗。

裘万顷　大雪用前韵五首
    谁知天巧出玄机，但怪飞瓀过眼奇。
    暝立风枝寒雀倦，愁吟冰谷晓猨饥。
    芦花洲渚月明夜，柳絮池塘春暮时。
    此景人间不长有，写真传影正须诗。

裘万顷　灯下偶作前韵
    北风吹雨夜正寒，北窗吟诗舌欲乾。
    千辛万苦浪如许，饭颗山头谁著汝。
    何如一尊随意倾，酒酣不问濁与清。
    明朝纵有三尺雪，灞陵诗句无庸说。

裘万顷　冬日早作
    黄昏月姊翦云开，夜半雷车载雨来。
    晨起钩帘望霄汉，风花吹堕万瓀瑰。

裘万顷　读伯仁诗卷
    忆昔从君渔钓时，小舟行遍楚江湄。
    僧房夜月琴三叠，客舍秋风酒一卮。
    别后相思梅折尽，书成欲寄雁来迟。
    蛩声惊觉寒窗梦，自起挑灯读旧诗。

裘万顷　读邸报
    纷纷天下事，翻覆良难期。
    不知窈冥中，主张者云谁。
    工拙判两涂，人谋岂容施。
    得非欲平治，机缄遂潜移。
    目前三四公，并用无一遗。
    毋嫌滞一州，民实邦之基。
    乡来番江头，亲见国子师。
    德行渊与骞，千载如同时。
    斯人使临民，儿不赖母慈。
    人言致泰和，须索登舦夔。
    位崇泽斯均，否则失所宜。
    天乎傥人从，何时可臻兹。

裘万顷　端午上饶道中
    一春留滞在京华，午日依前未到家。
    细葛香萝素无望，黄尘乌帽亦堪嗟。
    争舟野渡人如簇，立马邮亭日欲斜。
    遥想埙箎献亲寿，彩衣罗拜酌流霞。

裘万顷　高安别苏野塘三首
    独立每怜陶靖节，北窗终日傲羲皇。
    如今我亦无侪辈，远把心期付野塘。

裘万顷　高安别苏野塘三首
    胸中泉石真成癖，纸上云烟总是诗。
    分我渔舟三四个，故山归去弄涟漪。

裘万顷　高安别苏野塘三首
    交盖才倾便语离，绝怜立马送君时。
    梅花未必堪相寄，待倩邮筒寄小诗。

裘万顷　癸亥夜梦
    丙夜清眠正熟时，梦魂飞去拜丹墀。
    小臣乍得披肝胆，感慨分明涕泪垂。

裘万顷　怀范光伯再用韵
    梅边流水碧洄洄，都把相思付折梅。
    十载不禁双泪落，一尊期慰九肠回。
    惊残蝶梦鹊空喜，望断马蹄人不来。
    咫尺云山尚如此，天涯那解得追陪。

裘万顷　即事二首
    门前溪水欲平堤，谩著渔竿浅处垂。
    晴雨每关忧国念，丰凶端欲问人知。

裘万顷　即事二首
    春时耕种夏时耘，七月农夫始食新。
