<!-- { "loadSidebar": true } -->
    踏翻关棙处，便是主家春。

释德光　答御制颂
    一句截流心路绝，千差万别豁然通。
    等闲更进竿头步，莫问西来及与东。

释德光　偈
    七手八肢，三头两面。
    耳听不闻，眼觑不见。
    苦乐逆顺，打成一片。
    路逢死蛇莫打杀，无底篮子盛将归。

释德光　偈颂十首
    口似备盆呵佛祖，牙如剑树骂诸方。
    而今死入阿鼻狱，看你如何孟八郎。

释德光　偈颂十首
    机轮转处，作者犹迷。
    祖令当行，魔军胆丧。

释德光　偈颂十首
    蓬莱有个李八伯，一对眼睛如漆黑。
    且莫错认定盘星。

释德光　偈颂十首
    世尊拈花，迦叶微笑，
    一对铁槌，浑无孔窍。

释德光　偈颂十首
    十五日已前，千人万人把不住。
    十五日已后，漫天网子百千重。
    正当十五日，龙袖拂开全体现，
    象王行处绝狐踪。

释德光　偈颂十首
    灵山一句无差别，直截分明为君决。
    藕丝孔里骑大鹏，竹篦打落天边月。

释德光　偈颂十首
    说佛说祖，泥中洗土。
    谈妙谈玄，十万八千。
    现成公案，已落言诠。
    提起衲僧拄杖子，浑家送上渡头船。
    灵隐全提向上机，不知谁是丈夫儿。
    岭梅漏泄春消息，雪里横开三四枝。

释德光　偈颂十首
    赵州南，石桥北，
    观音院里有弥勒。祖师遗下一只履，
    直至而今寻不得。

释德光　偈颂十首
    一月普现一切水，一切水月一月摄。
    诸佛法身入我性，我性同共如来合。
    大小永嘉，和屎合尿。

释德光　偈颂十首
    一法不明，翳汝眼睛。
    眼睛不明，世界峥嵘。

释德光　进即心即佛非心非佛颂
    即心即佛无蹊径，非佛非心有变通。
    直下两头俱透脱，新甸不在海门东。

释德光　举船子和尚覆船入水而逝颂
    蓦口一桡全杀活，点头三下鼻辽天。
    至今千古风流在，谁道华亭覆却船。

释德光　女真进千手千眼观音像颂
    一手动时千手动，一眼观时千眼观。
    自是太平无一事，何须弄出几多般。

释德光　捧赐佛照禅师号敕黄示众
    天书亲自日边平，一道神光遍九垓。
    为瑞为祥恩力大，直教枯木解花开。

释德光　示建弥陀会
    了得惟心是道场，弥陀元不在西方。
    面门出入无人荐，刹刹尘尘迸宝光。

释德光　示僧鄮郭建接待
    玉几峰高难措足，行人多向半途休。
    无栖泊处开门户，个个教伊到地头。

释德光　颂古十三首
    出得山来早是迟，却於世上讨便宜。
    直饶一念超三界，好与拳头劈面椎。

释德光　颂古十三首
    亩之地，三蛇九鼠。
    子细看来，是何面胔。

释德光　颂古十三首
    尊者亲曾见佛来，双眉策起笑颜开。
    古今不隔丝毫许，天上人间孰可陪。

释德光　颂古十三首
    颺下采樵斧，直入碓坊舂。
    一脚踏到底，黄梅信息通。

释德光　颂古十三首
    非风旛话露全机，千古丛林起是非。
    咄这新州卖柴汉，得便宜是落便宜。

释德光　颂古十三首
    丧尽生涯卖笊篱，白拈火里讨便宜。
    看来枝节只如此，也道心空及第归。

释德光　颂古十三首
    赵州勘婆，百发百中。
    趁得老鼠，打破油瓮。

释德光　颂古十三首
    苦中乐，乐中苦，
    赵州这僧俱欠悟。直饶彻根源，
    也是泥中洗土。

释德光　颂古十三首
    黄蘖棒头曾不顾，高安拳下错商量。
    从兹遍界生荆棘，佛法初无一寸长。

释德光　颂古十三首
    入门便喝绝商量，空奋双拳立纪纲。
    反转杀人三角眼，丛林千古受灾殃。

释德光　颂古十三首
    师之一字见还难，直下应须透祖关。
    纵使祖关开正眼，前头更有万重山。

释德光　颂古十三首
    亲到龙潭不见龙，纸灯吹灭眼头空。
    一条白棒掀天地，灭却西来达磨宗。

释德光　颂古十三首
    法出奸生，垛生招箭。
    三脚驴子，是谁亲见。

释德光　沩山间仰山临济得大愚力得黄蘖力颂
    黄蘖山头遭痛棒，大愚肋下报冤雠。
    当机一喝惊天地，直得曹溪水逆流。

释德光　兴化打克宾克宾如此答颂
    罚钱出院扬家丑，兴化聱头遇克宾。
    父子不传真秘诀，棒头敲出玉麒麟。

释德光　圜悟和尚赞
    才呼小玉例知归，撞破天关碎铁围。
    拈出东山暗号子，至今千古峭巍巍。

释德光　自赞
    辞九重，归东越。
    听松风，对江月。
    冷笑老胡得一橛。

释德辉　辞世偈
    一生无利亦无名，圆顶方袍自在行。
    道念只从心上起，禅机俱向舌根生。
    百千万劫假非假，六十三年真不真。
    今向无名丛内去，不遗一物在南屏。

释德辉　新笋
    竹笋初生牛犊角，蕨芽新长小儿拳。
    旋挑野菜炊香饭，便是江南二月天。

释德会　颂古
    放行把住谩周遮，一段风流出当家。
    不是当年漆桶破，争能撒土又抛沙。

释德惠　普通禅寺
    古寺何年有，巍峨入杳冥。
    水如僧眼碧，山作佛头青。
    瓦砾皆能说，虚空亦解听。
    道人心已死，窗下卷残经。
    问讯岩中主，形枯雪满头。
    住山何岁月，坏衲几春秋。
    傍石千间屋，腾空百尺楼。
    尽从心地出，声价甲西州。

释德葵　精进阁
    五月六月火云蒸，家家纳凉前后庭。
    楼头四鼓五鼓急，阁上犹闻人诵经。

释德葵　留春亭
    闻说芳亭著意浓，留连美景一壶中。
    歌声不放莺声老，酒面长陪花面红。
    笋迸玉簪穿落日，柳拖金线击东风。
    时人尽道春归去，疑是桃源路忽通。

释德葵　题海慧寺画水壁
    君不见昔人十日画一水，摩挲洼窿随手起。
    若非胸次吞江湖，安得波澜来笔底。
    我来萧寺观奇踪，壁间隐隐腾蛟龙。
    初疑乘风驭弱水，恍然坐我蓬莱宫。
    又疑去年八月秋水溢，阴风袭人廊庑湿。
    谁知画者巧通神，董羽至今羞死笔。
    此水不是画，一水一水势相及。
    对此融神坐终日，后人虽画画不出。
    何如倒却毗陵华严壁，海慧北廊推第一。

释德韶　偈
    通玄峰顶，不是人门。
    心外无法，满目青山。

释德韶　颂
    暂下高峰已显扬，般若圆通遍十方。
    人天浩浩无差别，法界纵横处处彰。

释德止　叠石庵
    叠石峰之颠，下瞰杨梅涧。
    平地数亩余，水石光灿烂。

释德止　偈
    不因言句不因人，不因物色不因声。
    夜半吹灯方就枕，忽然这里已天明。

释德止　浯溪图
    夷途勿抛控，抛探马多失。
    挹水勿极量，极量器多溢。
    安史起天宝，转战竟奔北。
    辞臣献颂诗，要垂万世则。
    一字堪白首，大书仍深刻。
    谁作浯溪图，千里在咫尺。
    飞湍如有声，旁汇浸层碧。
    巉绝半岩间，仿佛见鸟迹。
    不觉加手磨，真恐苔藓没。
    国姓前后异，天运古今一。
    向来文武才，坐筹或操笔。
    种种皆可称，俯仰重叹息。
    原君宝此图，置之丹粉壁。
    昔人如可作，想像壮胸臆。

释德最　罗霄洞
    江南三月春无边，豨竹十里花争妍。
    儿童且莫吹羌管，我欲临流枕石眠。

释德遵　颂
    索火之机实快哉，藏锋妙用少人猜。
    要会我师亲的旨，红炉火尽不添柴。

释鼎需　偈
    顶门竖亚摩醯眼，肘后斜悬夺命符。
    瞎却眼，卸却符，赵州东壁挂葫芦。

释鼎需　偈二十首
    隈严遁谷，败种焦牙。
    应物随形，拖泥带水。

释鼎需　偈二十首
    奔流度刃，未是作家。
    疾燄过风，犹为钝汉。

释鼎需　偈二十首
    子能承父业，赚杀几多人。
    家破人亡后，无门寄此身。
    愁人莫向愁人说，说向愁人愁杀人。

释鼎需　偈二十首
    欲得现前，莫存顺逆。
    屙屎送尿，多少省力。

释鼎需　偈二十首
    堂堂兮巍巍，威威兮蕤蕤。
    手携兔角杖，脚踏石乌龟。
    来莫可抑，去莫可追。
    而今到此，合掌趺跪。

释鼎需　偈二十首
    我观鹞子抟天飞，乌龟水底逐鱼儿。
    三个婆婆六个嬭，金刚背上烂如泥。
    诸仁者，知不知。
    伯牙虽会弹，善听须子期。

释鼎需　偈二十首
    昨夜三更转向西，昏昏宇宙几人迷。
    澄潭影转风初息，孤狖微闻岭外啼。

释鼎需　偈二十首
    在凡全凡，在圣全圣。
    各各据本位，通达事理竟。
    譬如钟中无鼓响，鼓中无钟声。
    钟鼓不相参，句句无前后。
    若能於此彻根源，一任金毛唤作狗。
    忙忙途路未归人，切忌面南看北斗。

释鼎需　偈二十首
    独枕孤峰忘岁月，梧桐叶落始知秋。
    若知扑落非他物，始解纵横得自由。
    万仞悬崖丝系腰，百尺竿头独打翘。
    大洋海里骤骅骝，须弥顶上驾扁舟。
    好个通天作略，自然脱体风流。
    今朝有酒今朝醉，明日愁来明日愁。

释鼎需　偈二十首
    行亦禅，坐亦禅。
    语默动静体安然。江上晚来堪画处，
    一叶扁舟破远烟。

释鼎需　偈二十首
    陕府铁牛吞大像，生得河东鹡鷟儿。
    海门深处宜归隐，只恐调高人不知。
    知不知，拟欲抬眸一顾之，
    早是失却两茎眉。

