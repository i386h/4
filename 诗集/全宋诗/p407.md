<!-- { "loadSidebar": true } -->
    东或峨眉或凤翼，□□万顷琉璃陂。
    二灵龟浮挟霞屿，大涵回顾藏巑巇。
    我昔经行一俯仰，问百年前□何其。
    迩来世变那可道，前辈风流归春澌。
    山川无言黯失色，徒使旁观重嘘欷。
    西来诸峰江之外，独抱古青何巍巍。
    远踏渤澥瀰湠漫，近枕慈水清涟漪。
    平生听人历铺说，屐齿欲到足犹縻。
    况彼地灵所融结，是为之越老屈奇。
    且闻胜处巧蓍屋，包括光景无余遗。
    几年期我数语赘，终恐摸索非真知。
    忽焉自省笔自舞，但说此翁他何疑。
    怪石棱棱耸瘦骨，秀色隐隐开疏眉。
    宽旷能容万壑赴，峭特雄压千秋卑。
    云雨蓄泄大功用，波涛变化皆文辞。
    上而层阴入凤凰，下而瑞脉生兰芝。
    浮□蔼蔼自来去，本相不受时牡脂。
    晓猿不惊鹤怨，幽花野草芳菲菲。
    以所见见有如此，又何以观山水为。
    君不见苏子由诣京师，自谓终南嵩华虽已见，
    不若得见韩公琦。又不见欧阳公赠别时，
    说道庐山高哉几各仞，即此便是刘凝之。
    我翁视此亦可愧，愧我芜拙欠发挥。
    若曰湖山精舍自品题，自有黄曹二贤之长诗。

陈著　寄卢致远
    春来日日雪满山，雪晴初放春风还。
    高人佳处独先得，挼蓝新涨溪一湾。
    垂杨隔岸竹隔水，梅花飞香莎草斑。
    市声咫尺自辟易，天景呈发无留悭。
    何须学徐生东泛海，也术问老子西入关。
    手招鸿鹄碧云远，耳狎鸡犬白日閒。
    雨畦灌蔬翠鼎鼎，春槽压酒红潺潺。
    可以仙吾气，可以仙吾气，
    可以童吾颜。可以平步骚吾吟，
    免著蜡屐穷跻攀。可以旷视舞吾醉，
    安用长袖妍弓弯。乾坤虽大此辄少，
    愧我衰老非其班。投我之辖下我榻，
    便欲援我起尘寰。携持雅道归破屋，
    分与松菊盟长踚。君如不能弃我去，
    倘可画我浮邱洪崖间。

陈著　寄南湖主人海雪岑
    别雪岑翁不记年，翁今来管四明天。
    看翁卷起南湖浪，洗尽浮尘结净缘。

陈著　寄史景正教授
    物表楼前话一番，晨星落落破痴昏。
    诗书非事口儒学，韦布不知身相门。
    壹是古心交耐友，多将新意发陈言。
    吾今老矣难重会，川泳云飞有子孙。

陈著　寄台教王吉甫
    直溪之水清且洌，可以沃我老枯渴。
    直溪之风空且阔，可以舒我穷郁结。
    自闻西来飞霞佩，使我南望片云隔。
    苦无筋力抗尘埃，徒有心事交冰雪。
    长庚分光到寂寞，好风流閒无时节。
    瘿木岂是罍洗材，歜葅不登鼎俎列。
    见何所见斯未信，取非所取毋乃亵。
    俗眼滔滔鄂州花，古道卓卓元城铁。
    自昔瓮城地最灵，而况金坛人更杰。
    漫塘词源有流传，实斋理学素磨切。
    忽乘朝阳下赤城，坐觉文星灿不浙。
    龟手之药或以封，皋皮之座啸自彻。
    糠秕在前吾不妨吾后，瓦注者巧吾但安吾拙。
    教铎重新雷霆鸣，儒流勇赴江河决。
    弦诵洋洋正声合，芹藻楚楚生香发。
    北斗泰山收宝望，东观蓬莱是途辙。

陈著　寄题剡竺贯之书堂
    一片心田种善根，粲为枝叶儿孙。
    人从今日封培去，百世金庭好石门。

陈著　寄魏倅万初
    衣冠古雅御风行，为我迟留半日程。
    未盍簪时劳梦寐，一倾盖后见生平。
    相看惟有兴亡叹，欠死难将出处评。
    回首梅花古松下，忍寒终不惹春情。

陈著　寄婺州石君瑞料院
    灵光犹岿然，另久忽书传。
    风雨各闭户，山林多谢末。
    眼花千里外，心事十年前。
    独为儿曹喜，通家契有缘。

陈著　嘉兴道中
    此来知几番，此景孰能言。
    有堰留河水，无山碍稻村。
    船收菱入市，家植桂当门。
    风物有如此，谁招二陆魂。

陈著　甲申夏到杖锡忆戊寅秋同黄东发游
    布袜青鞋共踏云，七年往事不堪论。
    湖山宿草梦魂到，风雨秋镫诗卷存。
    后死犹能传耆旧，平生相属□儿孙。
    老禅携手经行处，薄采芷兰招楚原。

陈著　甲戌考类试院呈同官
    天风吹散扑衣尘，奎壁光中预□文。
    老眼可能私李豸，公朝正欲第刘蕡。
    平生泾渭岂无见，暗室雷霆如有闻。
    一雨快晴秋意好，预占太史奏祥云。

陈著　贾养晦以其父叔厚所赋临清亭诗求和因用韵寄题
    湖边小筑扁临清，眼力高人巧思营。
    再世规模为日久，一区光景得天成。
    儿孙受用功名外，朋友过从水□情。
    我亦要投潇洒约，恨无鹤骨驾云轻。

陈著　见童志道旧已非有感
    人亡屋亦非，世事已堪悲。
    遗树老于我，故山春为谁。
    论文归一梦，闭眼立多时。
    默默无言处，东风知不知。

陈著　见雪
    冯夷老手妙庄严，一色工夫一夜添。
    统卷山河还太极，平抛珠玉到穷阎。
    瘦吟相谂梅寒苦，渴饮何妨秫冻甜。
    黄竹方哀籴方涌，幸犹三白是丰占。

陈著　閒居有感
    参差梅竹槿花篱，强对溪山傲百罹。
    终日书声清屋气，四时蔬食寿家规。
    苦儿知学何妨懒，老妇安贫未觉衰。
    无处可修床下拜，门前心事碧天涯。

陈著　江口偶成
    出门何所适，欲见邵云台。
    天气晴相送，滩舟小易推。
    坐恬时掬水，吟苦恰□梅。
    舟子遥相问，江潮来未来。

陈著　交傍晚戴帅初除夕并寄弟观二首
    天如旋磨又今春，留得非才未死身。
    浮世生来真朔旅，危时老去少同人。
    俗情一夜分寒暖，道眼百年无旧新。
    但恐明朝民事动，叫嚣隳突满乡邻。

陈著　交傍晚戴帅初除夕并寄弟观二首
    兄弟相依友在邻，又添一岁话情真。
    梅花素入两年眼，椒酒难医百病身。
    敝帚自珍从众笑，破皮非怪亦多嗔。
    柴门一任风开闭，静看争春车马尘。

陈著　交傍晚凝子华见寄
    老矣息林邱，平生不径由。
    知心时一见，安分别无求。
    寒卧死中活，荣华乐处忧。
    世閒何限事，曾看过云不。

陈著　教学退作二首
    昔年堂上来三鱣，今日溪头领队鱼。
    方信卜居初意好，要教同里识诗书。

陈著　教学退作二首
    话言超出求名外，心力分从负米余。
    幼学得师终有获，立根本处赖深锄。

陈著　解剡回家过陈公岭
    漫仕当閒游，归程更自留。
    岭高云送脚，路险石垂头。
    家近听乡语，山分认水流。
    溪桥聊小憩，双鹭去悠悠。

陈著　解剡孝嘉道中答溪民群来遮轿问新知县如何二首并寄李宰
    水浅山深土半沙，刀耕火种做生涯。
    今年水旱那堪说，存得妻儿能几家。

陈著　解剡孝嘉道中答溪民群来遮轿问新知县如何二首并寄李宰
    新知县是旧官员，说与田家汝有缘。
    安稳过冬耘二麦，明年才胜似今年。

陈著　借书证在宁寺僧仁泽
    禅窗小有天，一见喜跫然。
    壁画诗为重，檐花菜共妍。
    而翁十暑别，于我百年缘。
    此日相逢此，胜如三笑传。

陈著　锦里观桃
    锦里风光分外春，桃花如市趁时新。
    鬭风车马香尘里，谁是朱门觅水人。

陈著　敬赋虚斋孙君容膝
    云连屋不居，三閒葺茅茨。
    田园非不宽，一亩环竹篱。
    楚楚山下花，湛湛池边□。
    丈室南坡□，容膝以扁之。
    谁谓方回旋，天境春熙熙。
    壶中著仙翁，芥子藏须弥。
    虚诞彼异端，我□异于斯。
    圣贤与我对，经训星日垂。
    可以读离骚，可以击壤诗。
    回头绿纷者，金碧贮狂痴。
    声色性命斧，财货盗贼资。
    皇皇窘其庐，日怀不足私。
    蚊蚋同旦暮，不满一唾嗤。
    岂识天下乐，本非外铄为。
    己大物自小，心旷神斯怡。
    一则万条□，静者动蓍龟。
    吾方谋一榻，尽老聊娱嬉。
    今日为何日，此理知者谁。

陈著　九月十日醵饮丹山
    举头又是菊花天，走遍山林命苟全。
    忍赋庚寅伤乱世，漫书甲子记流年。
    陶篱一醉虚抛久，萧寺重游梦觉然。
    今是何时成此会，教人平地说神仙。

陈著　九月十日乡人醵饮丹山分韵得东字
    山光肃肃净杉松，草草提携里曲同。
    不是休官住林下，无缘问菊到篱东。
    世途险近閒为福，乡谊绸缪醵有功。
    酒散月明多感处，牛山故国正西风。

陈著　九月十日乡入醵饮丹山分韵得地字
    流景赴壑蛇，浮生迁穴蚁。
    世变兹已极，扰扰欲何事。
    淡饮养丹田，守口为福地。
    常时不出户，一年两游寺。
    清霜又芳菊，与头花前醉。
    里人重斯集，仿佛乡饮意。
    叙坐既有伦，交勉言亦至。
    老成示典刑，少壮修容止。
    智者勿笼愚，勿以利伤义。
    实行培本根，余力及文字。
    宙宇自颠冥，存古强吾里。
    扶持复扶持，相与无彼此。
    酒云酒云乎，渊乎有余味。

陈著　九月一日戴时可酒边
    老夫不是不知时，黄菊芙蓉正要诗。
    谁信多魔儿女病，催租风雨又攒眉。

陈著　九月一日戴时可酒边
    不知今日是何时，只管飞毫醉梦诗。
    天地本来宽著我，可曾寒饿一低眉。

陈著　酒边
    茶瓯才退酒杯来，酒兴浓时杯复杯。
    也须留取三分醒，要带明月清风回。

陈著　酒边呈郑耐轩
    行行曲曲廊，迤逦入书房。
