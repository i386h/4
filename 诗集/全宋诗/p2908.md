<!-- { "loadSidebar": true } -->
    侯来自江西，与物破险囏。
    处处春风村，家家秋月湾。
    矧侯老儒术，渊源起波澜。
    文盟后韩孟，诗社前张樊。
    贱子昔好学，何理不仰鑽。
    风雷绕肠胃，日月悬肺肝。
    宇宙在掌握，鬼神露毫端。
    身由疾恶病，家以论事殚。
    天门守九虎，归卧牛衣间。
    誓欲灭此贼，使天回正观。
    豫子欲趋赵，聂生方入韩。
    匕首忽电掣，铁椎已雷鑽。
    世无伯牙手，锺子每长叹。
    世无子期耳，伯牙泪空弹。
    人生乐相知，相知良亦难。
    不知起胡越，相知风岁寒。
    自侯之来矣，顾言识孔鸾。
    秋风动心气，朔云资虐奸。
    及此春日舒，扶病犹蹒跚。
    怪仆来胡迟，为仆留城关。
    见侯亦胡为，明珠倾月团。
    见仆亦何为，伸此蛟龙蟠。
    龟老壳愈坚，鹤老顶益丹。
    自恨身已老，徒重钝与顽。
    终忆玉川子，干谒非所安。
    山不养伯龄，伯龄不厌山。

汪莘　访汤粹
    文者道之器，诗者文之精。
    世儒失本原，谓以一枝鸣。
    仆昔颇好学，不与时俗并。
    始求为已事，中胡济物情。
    静与古月俱，动与秋阳行。
    先圣此从容，风流被后生。
    身世两相违，淹留竟何成。
    一丘聊自适，万化争逢迎。
    天地露根柢，动植陈性情。
    日月显处妙，鬼神隐中明。
    老佛既恍惚，诸子亦纵横。
    兴衰杂今古，忧豫难悉平。
    时买白玉板，写此朱丝声。
    似被天公嗔，魑魅出见惊。
    秋霜下黄叶，春风自抽萌。
    兰花待春风，深林含芳馨。
    属闻贤别驾，古学兼韶韺。
    仍闻吐佳句，气挟苏州清。
    今朝别柴扉，匪敢投公卿。
    臭味略相似，长松与茯苓。

汪莘　访吴安抚命赋诗竹洲中有静香亭堤静观斋舞雩亭
    凤麟敢谓皇家无，如公自合应时须。
    胡为返驾竹洲隐，只与高堂素壁成画图。
    一麾淮海重拜敕，老人在南子在北。
    称家菽水欢在余，每日乃得见颜色。
    大儿三十心力到，租税免教官吏逼。
    小儿十五天资敏，火耕水耨云未克。
    竹林茅屋谩读书，我正不蒙稽古力。
    请言竹洲胜，蕖簊相因依。
    红蕖未妨晚色静，翠簊解过凉阴稀。
    渔童樵青足驱使，夜深醉和风雨归。
    梦中突兀长堤横，忽觉单骑游边城。
    擒胡已决千里外，邯郸一枕空峥嵘。
    闲来静观宛殊昨，却怜蒲团坐日落。
    偶见始画天地心，从此鸢飞共鱼跃。
    向来天地本来闲，猎夫见鹿不见山。
    不然寒流自太古，何人曾作沂水看。
    前日从公洲上语，茯苓期我能同煮。
    未容只作竹洲翁，属闻汉诏求伊吕。

汪莘　访吴安抚竹洲
    忆昔见公十载前，知公即日图凌烟。
    而今见公十载后，岂意翻为竹洲叟。
    黄金照白天门开，夜叉安得生风雷。
    龙文虎脊君当取，有才不用当谁哉。
    中原寝庙无消息，塞上无人能杀贼。
    君王此志二十秋，四海看君闲不得。

汪莘　访杨湖州
    一道西江隔水云，夜瞻牛斗共天文。
    圣之清必先夫子，仁者勇须今使君。
    天下山川居一半，湖州风月占三分。
    锦囊幸许传抄去，预取兰香手自薰。

汪莘　访杨湖州
    苕溪霅溪风景好，浙西浙东皆弗如。
    处处堤边种杨柳，家家门外有芙蕖。
    使君远继东坡事，处士端宜耘老居。
    闻道香名来一访，白须照水久踌躇。

汪莘　访曾侍郎
    青天荡荡摩青铜，紫微将相环西东。
    大鹏一击九万里，两翼不鼓乘长风。
    大鹏飞到天门下，天门无不耸观者。
    列星退步失光彩，九虎低头若凡马。
    有鸟决起抢榆枋，望而不见空断肠。
    青天愈高鹏愈远，岂不有意招八荒。
    我舍新安来，狂歌钱塘市。
    上有无情之吴山，下有伤心之江水。
    春已暮，人未归，
    平生不问鳜鱼肥。若教买得青山住，
    饱食笋蕨歌春晖。

汪莘　放歌行
    口中吐佛子，腰间出神仙。
    眉心红日大如钱，脑宫诵经声泠然。
    瞿昙黄老去我久，可使举世终无传。
    天亦若忌我，我自梦裹知其天。
    团团清光中，本来面目常现前。
    分明是真不是想，水中月影镜中像。
    自从别后见君稀，一朝邂逅成欢赏。
    见亦不可拟，得亦不可强。
    知音相逢只弹指，甽命遮寒且涵养。
    芙蓉芰荷颠倒披，九天风露流肝脾。
    俯观人世不忍弃，世人弃我良非痴。
    有时愤闷须痛饮，长安市上相追随。
    左挟田先生，右拍樊於期。
    狗屠在前舞阳后，击筑叱起高渐离。
    扬雄但能识奇字，未识以道御之无不宜。
    一舞神鬼哭，再舞雷电飞。
    三舞乾坤悉清净，却视万物生光辉。
    我衰不能作伊川，手把犁锄垦蚯蚓。
    亦复不能作吕望，垂丝磻溪上。
    但愿汉家宗社牢，化权何必吾人操。
    但愿紫微宫南太微北，中间七个能甄陶。
    君不见张三裹青衫，李四著紫袍，
    黄金转多官转高。孔丘盗跖那复辨，
    长蛇封豕争雄豪。我欲告天天肯否，
    旁人窃笑妇摇手。不如开眼明月前，
    莫教失清风后。杜子美，
    李太折，清风为魂月为魄。
    至今来往天地间，几回独把栏干拍。

汪莘　佛书载兜率天有内院道书有赤城朱窗乃帝一内宅因述所闻
    结发师心内院行，紫云门阙碧霞城。
    一声霹雳冲天响，万点星辰匝地明。
    鼎裹金丹能虎变，床头铁杖带龙腥。
    极知富贵非吾事，玉简珠缯有姓名。

汪莘　感白发
    一枕黄粱梦欲残，死生大海浪漫漫。
    鬓边白发休除却，时向窗前把镜看。

汪莘　感秋
    年年不是要悲秋，秋气愁人不自由。
    谁见江南魂断处，潇湘帝子在眉头。

汪莘　感秋
    秋水无尘浸碧虚，风前一叶故飞飞。
    潇湘帝子何时降，立尽斜阳未肯归。
    闲佩仙瓢到柳汀，柳边一点酒旗星。
    斜阳欲落无人惜，空有烟林作画屏。
    行到篱边菊已黄，相逢不改旧时香。
    自怜失意秋风后，犹为寒花一举觞。
    不须龟筮此生休，死去无心更出头。
    莫说竹篱茅舍事，丹枫一树正悲秋。
    独步荒山日欲昏，数声乾苇过游魂。
    重岗复涧穿难尽，恍惚随人月一痕。

汪莘　观雪行
    仙人剪水银河边，仙风吹散花联翩。
    明星撩乱入我眼，风紧一阵随天旋。
    如今谁卧剡溪雪，如今谁访山阴船。
    古人气韵不可见，晓来对此空悠然。
    檐前未觉眼界豁，临眺忽忆楼居仙。
    若为留得数玉树，六月绕屋生清妍。

汪莘　过丹阳界中新丰市
    道过新丰沽酒楼，不须濯足故相酬。
    华山仙伯徐思看，争遣时人识马周。

汪莘　寒食节有感
    江南儿女尚多情，为爱芳晨载酒行。
    幸自不知惆怅事，鸟啼花落是清明。

汪莘　寒食节有感
    寒食原头杜宇声，谁家不起古今情。
    纸钱烧罢人归后，一树梨花冻月明。

汪莘　湖上早秋偶兴
    坐卧芙蓉花上头，清香长绕饭中浮。
    金凤玉露玻璃月，并作诗人富贵秋。

汪莘　怀朱晦庵先生
    道在羲皇孰断金，至人出处合天心。
    青山白云有生路，流水落花无足音。
    世外太古日色静，洞中一片春风深。
    自怜晚辈服膺久，亦许杖屦来相寻。

汪莘　黄山高
    黄山高哉，岿然为江东之巨镇兮，
    ￡　立於两浙之上游。摩天戛日以直上，
    阳枝阴派盘数州。西海不知两根本，
    行人但觉云飞浮。尝试芒鞋竹枝迨乎其间兮，
    一溪桃杏红烂漫，万壑松柏寒飕飕。
    悬崖绝磴可望不可到兮，古木倒挂险更遒。
    上有灵泉瀑布千万道，如银河自天争泻而竞注兮，
    硃雷溅雪隐现穿林幽。中有青鸾黄鹤千万对，
    雄倡雌和迭舞而交鸣兮，深林自适复有雪白数点之猿猴。
    山中自昔无历日，花开叶落成春秋。
    残英脱叶不如其所从来兮，但见夫涧谷之间桃花如扇，
    松花如纛，竹叶如笠，
    莲叶如舟。菖蒲九节{煨火换饣}白鹿，
    灵芝三秀眠青牛。人间三月春已暮，
    洞中花卉春长留。奇香异气逐风去，
    散落尘世谁能酬。黄山高哉，
    云际峰尚可画，云外　　峰画不得，
    霜缯铺了掉首休。丹砂一峰烛天争日月，
    九龙一峰拔地张旗旒。天都一峰杰出於三十六峰兮，
    星斗森罗挂珠殿，日月对殿琼瑶楼。
    中有一人兮龙冠而凤裘，左容成兮右浮丘。
    我时收却钓竿樵具作一束，投诸曹阮溪中流。
    浴余身兮汤泉，风余袂兮帝所。
    夔鼓隐隐兮管啾啾，水精盘兮碧玉瓯。
    帝酌我兮劳我，左右为余兮凝眸。
    指余以南峰石壁记，授余以红铅黑汞大丹头。
    黄山高哉，余钭览秀巢云练其下，
    坐令万物不生疵疠黍盈畴。

汪莘　回至松江
    欲向江南采白苹，杜鹃啼后已无春。
    洞庭龙女云中降，手把双珠笑赠人。

汪莘　回至松江
    深林茅屋隐渔樵，时有扁舟过石桥。
    谁把客星入图画，晓风残月伴吹箫。

汪莘　击鼓行
    柳塘有狂士，酒阑好击鼓。
    殷出黄金骨裹泪，掺出白玉心中苦。
    此苦知为何人家，寒宵心事乱如麻。
    岑牟肯戴红槿帽，蹀足不数渔阳挝。
