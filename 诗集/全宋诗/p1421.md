<!-- { "loadSidebar": true } -->
    卿乃有母遗，谁知此语悲。

林同　贤者之孝二百四十首　陈元方
    如何百城内，一一画元方。
    劝孝贤刺史，观风职所当。

林同　贤者之孝二百四十首　仇览
    蒲亭一长耳，何许得歌声。
    化我鸱枭类，而令哺所生。

林同　贤者之孝二百四十首　楚孝王
    一自王之国，于今二十年。
    了无织芥过，都是孝慈然。

林同　贤者之孝二百四十首　褚德逸
    至老能无倦，真为善事亲。
    叔褒非佞者，何事拜邻人。

林同　贤者之孝二百四十首　褚翔
    谨毋昧方寸，是处有神明。
    夜半为亲祷，空中弹指声。

林同　贤者之孝二百四十首　崔道固
    是谁迫我母，持炙致诸宾。
    惊起自接取，云宾此老亲。

林同　贤者之孝二百四十首　崔沔
    忆昨升堂拜，何曾有杂宾。
    事亡忍废礼，不复问疏亲。

林同　贤者之孝二百四十首　崔元暐
    若为从官好，不异在家贫。
    忍以恶消息，而令戚我亲。

林同　贤者之孝二百四十首　崔纵
    直以母事妾，只云父所安。
    可怜遭楚毒，加意更承颜。

林同　贤者之孝二百四十首　戴逵子
    戴琴妙一世，二子得其声。
    不忍遗音奏，各将新弄行。

林同　贤者之孝二百四十首　邓彪
    让国异母弟，如彪正自奇。
    今人有同产，煮豆且燃萁。

林同　贤者之孝二百四十首　邓禹
    功臣三十二，剑佩蔼云台。
    第一人知否，曾闻孝母来。

林同　贤者之孝二百四十首　狄仁杰
    狄和使绝域，柳甘易播州。
    为怜刘母在，深恐郑亲忧。

林同　贤者之孝二百四十首　丁兰
    一灵长皎皎，如月不离天。
    要以纯诚感，非因刻像然。

林同　贤者之孝二百四十首　丁仪子
    尚自不与米，何堪大遗金。
    丁仪为有子，文略是诬亲。

林同　贤者之孝二百四十首　东海王疆
    史以太伯比，斯评恐未真。
    我知东海意，不忍母他人。

林同　贤者之孝二百四十首　董召南
    躬稼复樵渔，养亲还读书。
    不闻官赐帛，惟见吏催租。

林同　贤者之孝二百四十首　董仲舒
    汉有孝廉举，谁知发自舒。
    可怜三策罢，却去相江都。

林同　贤者之孝二百四十首　窦融
    玺书来万里，鼎足许三分。
    解道为忠易，谁知以孝闻。

林同　贤者之孝二百四十首　窦章
    蔬食可堪贫，勤哉养亲。
    蓬莱知不远，应是著斯人。

林同　贤者之孝二百四十首　杜延年
    怪来御史府，坐榻不如初。
    曾是父坐处，而为子敢居。

林同　贤者之孝二百四十首　段秀实
    意其失兵久，怏怏必吾从。
    夺笏直前击，那知是孝童。

林同　贤者之孝二百四十首　二王
    要以孝行取，宁将学业论。
    锡无惭玉友，铨可谓金昆。

林同　贤者之孝二百四十首　樊迟
    当知一朝忿，必不忍于人。
    岂止身忘却，还应及乃亲。

林同　贤者之孝二百四十首　樊宏
    能损数百亏，不听债家偿。
    要自父一语，铭心不敢忘。

林同　贤者之孝二百四十首　范滂
    宁将身塞祸，不忍母流离。
    我自不为恶，黄泉今有辞。

林同　贤者之孝二百四十首　范宣
    手直微伤尔，如何忽改容。
    不能全所受，此痛政无穷。

林同　贤者之孝二百四十首　房景伯
    亲见房太守，殷勤奉旨甘。
    那能不心愧，岂止是颜惭。

林同　贤者之孝二百四十首　房玄龄
    人皆因禄富，我独以官贫。
    佩父清白训，为唐第一人。

林同　贤者之孝二百四十首　冯豹
    中人持被覆，尚得帝恩深。
    子职竟何是，终求慰母心。

林同　贤者之孝二百四十首　伏湛
    向来父学显，别自以家名。
    不是能传业，如何著孝声。

林同　贤者之孝二百四十首　扶苏
    父赐子以死，君侯安所疑。
    忍哉指鹿相，无复祖龙知。

林同　贤者之孝二百四十首　耿国
    封侯谁不愿，顾我独何心。
    为忆父所爱，偏於少子深。

林同　贤者之孝二百四十首　公明宣
    子於亲在日，叱咤不闻声。
    既曰见而说，应无学未能。

林同　贤者之孝二百四十首　公叔戍
    若把夫子论，无惭贞惠文。
    不应其子戍，至自请於君。

林同　贤者之孝二百四十首　贡禹
    安用孝兴弟，今人誶得官。
    一闻阳在位，自是合弹冠。

林同　贤者之孝二百四十首　古成诜
    礼岂为我设，如伤风教何。
    不堪睎阮籍，直欲刃韦高。

林同　贤者之孝二百四十首　古初
    长沙有孝子，姓字死犹香。
    料得郡举首，他无人敢当。

林同　贤者之孝二百四十首　顾欢
    枕边何所有，一卷促尼居。
    无处觅卢扁，应当宝此书。

林同　贤者之孝二百四十首　顾悌
    地远隔亲面，惟凭一纸书。
    句终辄应诸，进是听於无。

林同　贤者之孝二百四十首　管仲
    战败不羞走，谁为知我深。
    叔知我有母，亮我走时心。

林同　贤者之孝二百四十首　郭基
    岂伊东合里，无似督邮贤。
    直把孝行荐，今人少孟坚。

林同　贤者之孝二百四十首　郭巨
    为养宁埋子，那知地有金。
    如何有天赐，且复怕官侵。

林同　贤者之孝二百四十首　郭林宗
    不愿诸侯友，那容天子臣。
    贞乎宁绝俗，隐也不违亲。

林同　贤者之孝二百四十首　郭原平
    忍向父母墓，前头裸袒耕。
    农时每束带，犹自泣原平。

林同　贤者之孝二百四十首　韩伯瑜
    母力今衰颖，悲啼得杖轻。
    流风存绘画，犹足感焦生。

林同　贤者之孝二百四十首　韩滉
    谨勿第门坏，那容堂庑增。
    父犹足乎此，我顾莫之承。

林同　贤者之孝二百四十首　韩思复
    向来曹孟德，曾拟表征西。
    那得忠孝字，金书作墓题。

林同　贤者之孝二百四十首　韩愈
    未有子之孝，而公不用情。
    大书甄济传，更作董生行。

林同　贤者之孝二百四十首　何蕃
    五载莫归省，双亲孰问安。
    固云亲有命，不谓我何颜。

林同　贤者之孝二百四十首　何子平
    于禄本为养，资身岂所安。
    珍肴与白粲，虽美若为餐。

林同　贤者之孝二百四十首　和峤
    要以礼法论，休言哀毁同。
    但观生和峤，定胜死王戎。

林同　贤者之孝二百四十首　侯程
    三年天下共，胡尔独终身。
    无处著深痛，何心求过人。

林同　贤者之孝二百四十首　华宝
    忆父去旱语，尔来七十秋。
    终焉不忍冠，洒泪望秦州。

林同　贤者之孝二百四十首　桓冲
    不辞身作质，只为母须羊。
    此日江州牧，当年买德郎。

林同　贤者之孝二百四十首　皇甫谧
    尽弃权平生物，惟齰一孝经。
    死犹不忘孝，临没苦丁宁。

林同　贤者之孝二百四十首　皇侃
    儒释本同途，遗经非尔殊。
    未应普门品，胜似仲尼居。

林同　贤者之孝二百四十首　黄香
    冬月常温席，炎天每扇床。
    如何汉天下，只有一黄香。

林同　贤者之孝二百四十首　霍去病
    不早知此体，元来托大人。
    低头拜县吏，谁拟霍将军。

林同　贤者之孝二百四十首　吉翂
    父身如可代，子死乃其情。
    尹待我何薄，而将此买名。

林同　贤者之孝二百四十首　既醉君子
    若为锡尔类，不独善其身。
    既念化家室，还思遗子孙。

林同　贤者之孝二百四十首　贾获
    扶母犹可免，弃君安所之。
    可能共母载，忍不授君绥。

林同　贤者之孝二百四十首　贾谊
    谇言取箕箒，德色借耰锄。
    不是贾年少，还能痛哭无。

林同　贤者之孝二百四十首　贾直言
    几曾闻饮鸩，有不陨其身。
    那得独全活，天应知代亲。

林同　贤者之孝二百四十首　江革
    挽车极劳古，逃贼最间关。
    太息江巨孝，能为人所难。

林同　贤者之孝二百四十首　江泌
    菜心且不食，亲念一何深。
    为尔有生意，存吾不忍心。

林同　贤者之孝二百四十首　江淹
    卖薪图养母，何许得貂蝉。
    知在采薪处，庸非吉兆然。

林同　贤者之孝二百四十首　姜肱
    鼎镬皆知避，何心愿代烹。
    恐伤父母意，不独弟兄情。

林同　贤者之孝二百四十首　姜诗
    日常供鲤鱠，旦辄汲江流。
    儿溺方游学，妻还感遗羞。

林同　贤者之孝二百四十首　解叔谦
    胆医颜母疾，藤疗解亲风。
    忽不见童子，俄然失老公。

林同　贤者之孝二百四十首　晋君子
    何怙复何尝，衔悲问彼苍。
    苍苍不可问，重使我心伤。

林同　贤者之孝二百四十首　晋文公
    伐蒲君父命，校者是吾雠。
    披直寺人耳，钥麑信有谋。

林同　贤者之孝二百四十首　晋文侯
    嘉汝故锡汝，非将玉展亲。
    克昭乃显祖，追孝尔文人。

林同　贤者之孝二百四十首　隽不疑
    不疑固严吏，如不顺亲何。
    图得母喜笑，平反敢不多。

林同　贤者之孝二百四十首　君陈
    为尔有令德，存心孝且恭。
    推之施有政，往矣尹兹东。

林同　贤者之孝二百四十首　康叔
    勿云服父事，不敬亦无伤。
    元恶与大憝，邦刑自有常。

林同　贤者之孝二百四十首　孔奋
    甘同妻菜茹，极奉母珍羞。
    一任时人笑，脂膏不自谋。

