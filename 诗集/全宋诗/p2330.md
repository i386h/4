<!-- { "loadSidebar": true } -->
    拟方寻思，空华翳眼。
    
    
释绍昙　偈颂一百一十七首
    厮扑场中作断交，拳来趯去不相饶。
    谁知用尽平生力，却傍被人夺锦标。

释绍昙　偈颂一百一十七首
    上林春色正繁华，公子联镳去赏花。
    贪弄玉杯泥样醉，笙歌丛里簇归家。

释绍昙　偈颂一百一十七首
    远望蓬莱去学仙，途中忽遇李先生。
    还丹一粒吞还吐，回首空山独自行。

释绍昙　偈颂一百一十七首
    大悲正眼露堂堂，因此步当摇闪电光。
    被制风颠医瞎子，暗中拖拽下禅段床。

释绍昙　偈颂一百一十七首
    岭上云磨松偃蹇，岩前瀑漱石琮琤。
    瞿昙面目全彰露，谁道今朝始诞生。
    跛云门棒，休放拍盲。
    一杓香汤三拜著，听渠千古恶名行。

释绍昙　偈颂一百一十七首
    一春连雨，民心忧惧。
    妻子号饥，米无糴处。
    珍重活衲僧福德聚，衲被蒙头无思无虑。
    九旬禁足，钝鸟栖芦。
    三月巡居，蛰虫坏户。
    翻转铁面皮，嫌佛不肯做。

释绍昙　偈颂一百一十七首
    前宵剪月亭边，曲奏高山流水。
    虽云狮子筋弦，品弄必资妙指，
    不落宫商人耸耳。嘉州大像增百倍精神，
    荆溪老龙添十分活意。正音将谓绝无闻，
    谁料郑声乱雅中，有此清弹尔。
    惭愧惭愧。

释绍昙　偈颂一百一十七首
    雷轰荐福碑，天秘无文印。
    字义既难明，心传谁得正。
    东湖泻恨浪滔天，惊{確石换忄}瑞岩残梦醒。
    猛拍阑干，叫天不应。
    哭泣不成兮笑不成，野花泪湿千峰影。

释绍昙　偈颂一百一十七首
    三月休征，修文偃琥。
    治格太平，生灵鼓舞。
    无端塞马嘶，又欲扬尘簸土。
    密运机筹，肃行师旅。
    塞北安南一战收，生死冤魔都扫去。
    星赏元勋，凯歌声撼芝峰路。

释绍昙　偈颂一百一十七首
    九月授衣天，芝峰无可授。
    破衲拥寒云，对客慵开口。

释绍昙　偈颂一百一十七首
    成痴襟怀为爱山，不逢佳处不开颜。
    锦屏剑阁重机见，疑在岷峨翠霭间。

释绍昙　偈颂一百一十七首
    一二三四五，六七八九十。
    梵语华言译不成，玉几重新添注解。
    安义炳然，无人邻解。
    赖有同风知，点头道奇怪。
    彷彷佛佛，一似东山瓦鼓歌。
    腔调宛同，声无高下。
    彭八剌拶，未在未在。

释绍昙　偈颂一百一十七首
    书云开管宴，法轮食轮转。
    觑之双眼盲，味之唾三嚥。
    云门胡饼，谩自夸张，
    杨岐栗蓬，急须收卷。
    露柱灯笼，春风满面。

释绍昙　偈颂一百一十七首
    道德五千言，深明玄妙句。
    云门一字关，截断横陈路。
    十二峰前，危分险布。
    唤醒惺惺石上瞌睡主人公，握手评论，
    掀眉笑语。惊放寒梅一两花，
    漏洩先春，奔驰驰驿使。
    哑，寻香逐臭虫人无数。

释绍昙　偈颂一百一十七首
    向上机，顶门眼。
    察秋毫处暗昏昏，透险崖中平坦坦。
    三世诸佛，正视无门，
    白牯狸奴，活埋何限。

释绍昙　偈颂一百一十七首
    亲随弥勒下长汀，一字王书奉化名。
    辅国功成归内院，子孙恩被锦衣荣。

释绍昙　偈颂一百一十七首
    无辨古今眼，有辨古今舌。
    说得十分真，何如见得彻。
    见得彻，耿耿心灯夺夜寒。
    年年宴赏元宵节。

释绍昙　偈颂一百一十七首
    茅舍春深，韶华可人。
    山花裛翠，烟草如茵。
    况有寻幽客至，锦囊探句，
    藜杖挑琴。握手松根同一笑，
    高风曾不护东林。

释绍昙　偈颂一百一十七首
    广汉马驹子，十方罗汉僧。
    不吃金鸡粟，专衔血战冤。
    古龙渊吸乾到底，清凉权靠倒无根。
    五处移场弄巘险，化机曾不涉春缘。
    休征藏密，地陷天崩。
    棠棣花残雁沉影，椎胸未免哭苍天。

释绍昙　偈颂一百一十七首
    三月青春弹指过，九旬朱夏又从头。
    茶抽雀舌郎忙摘，麦弄蝦须逐旋收。
    炽然说法，声撼林丘。

释绍昙　偈颂一百一十七首
    结夏已半月了也，水牯牛作麽生。
    爱从荒草去，不向坦途行。
    闹中牵索，静处加鞭。
    月白风清眠露地，声声牧笛响烟村。

释绍昙　偈颂一百一十七首
    小供天中节，家贫乐有余。
    蒻包粳米粽，茶点石草蒲。
    不用童寻药，何须鬼画符。
    千妖俱扫迹。长夏得安居。
    衲僧门下，天地悬殊。

释绍昙　偈颂一百一十七首
    放下著，莫妄想。
    无孔铁鎚，半斤八两。
    面门抛掷，土旷人稀。
    无业赵州元不会，凤林行徒自说吒之。

释绍昙　偈颂一百一十七首
    六月苦炎热，蜡人何似生。
    火云烹得解，解后却完全。
    堪笑云门老，杲制风颠，
    通身臭汗。微凉生殿阁，
    打失鬼精魂。要会诸佛出身处，
    驴年驴年。

释绍昙　偈颂一百一十七首
    雨足龙头，年丰民乐。
    袖出刈禾镰，大地全收却。
    归来十二峰前，别甑炊香，
    明玑满钵。餵饱活衲僧，
    曲肱酣睡著。佛法身心烂似泥，
    哑，医无药。

释绍昙　偈颂一百一十七首
    十二峰前傀儡棚，尽由行主线抽牵。
    编排科段元新旧，歌舞秋风乐管筵。

释绍昙　偈颂一百一十七首
    人从福州来，接得江西信。
    报道雪峰木扑，辊入育王鳗井。
    怒浪翻空，鱼龙乞命。
    秋风吹落惺惺石上，惊触主人翁酣睡醒。
    掀眉一笑千峰静。

释绍昙　偈颂一百一十七首
    八月十五中秋节，人皆竞赏天边月。
    心月孤圆自不知，不涉圆亏光影灭。
    马师父子错商量，拂袖便行犹未彻。
    诸人还见心月麽，急著眼看，
    重重金屑。

释绍昙　偈颂一百一十七首
    岩桂飘香，井梧凋叶。
    活祖师机，重重漏洩。
    见得分明眼似眉，道得完全舌如结。
    诸人要知亲切句麽，蒲团三月冷如冰，
    今朝稳坐，静听渠分说。

释绍昙　偈颂一百一十七首
    九月九，重阳节。
    不向东篱赏菊花，只点茱萸茶一啜。
    苦涩难尝舌如{上绝下力}，更吞栗棘蓬肝肠裂。
    且道陶渊明，还曾知此味麽。
    莫说莫说。

释绍昙　偈颂一百一十七首
    九月授衣天，山林无可授。
    破衲拥残云，痴坐蒲团透。
    长庆棱卷帘悟道，病眼见空花。
    香林远纸袄大书，破袖争出手。
    凫短鹤长，驴前马后，
    不知笑破他人口。

释绍昙　偈颂一百一十七首
    绣合新添一线长，金针斗巧制鸳鸯。
    不知这个长多少，莫把龟毛乱较量。

释绍昙　偈颂一百一十七首
    要见心珠发耿光，只消一念破悭囊。
    昆虫草木承恩国，世世丛林建法幢。

释绍昙　偈颂一百一十七首
    十方义聚，和气如春。
    非魔非佛，无主无宾。
    食法二轮能妙转，不虚剪月过书云。
    闻韶不知味，门户喜重新。

释绍昙　偈颂一百一十七首
    当年不合弃金轮，忍冻吞饥度六春。
    又被毛头星换眼，至今苦屈未能伸。
    瑞岩不孝，尚有慈心。
    烧块木头修薄供，且图温饱过，
    切忌赚他人。

释绍昙　偈颂一百一十七首
    兆应丰年，单明一色。
    玉作楼台，银连巷陌。
    新晴人喜贺元正，不识春山头并白。

释绍昙　偈颂一百一十七首
    茶迎过客无新旧，秤定须弥有重轻。
    活弄手头虽得妙，休如闻爆桶箍声。

释绍昙　偈颂一百一十七首
    今朝二月十五，黄面瞿昙灭度。
    诸方挝鼓声冤，尽是闲言和语。
    一点涅槃心，无人知落处。
    山花泪滴如红雨。

释绍昙　偈颂一百一十七首
    久雨新晴，物情显焕。
    蝶弄海棠阴，莺啼杨柳岸。
    声色纯正真，不得一半。
    堪笑灵云活眼睛，却被桃花换。
    哑，瞎汉瞎汉。

释绍昙　偈颂一百一十七首
    杨岐栗棘蓬，赵州殿里底。
    一句当机裂万差，尽大地人扶不起。

释绍昙　偈颂一百一十七首
    四十年同参，廿余年相别。
    不唱菩萨蛮，休暇说佛法。
    蓦劄相逢十二峰，我患生盲你患聋。
    是圣是凡都莫问，且分苔憩松风。

释绍昙　偈颂一百一十七首
    客路奔驰岁月深，朝游东鲁暮西秦。
    子规苦劝人归去，血溅岩花几见春。

释绍昙　偈颂一百一十七首
    示大家身，为帝王母。
    与佛同生，福兼寰宇。
    万国欢悰庆诞弥，蟠桃何止宴瑶池。

释绍昙　偈颂一百一十七首
    九曲河清产圣人，行尧舜道觉斯民。
    万邦翘仰垂衣化，鼓舞春风贺太平。

释绍昙　偈颂一百一十七首
    九旬禁足。困鱼止泺。
    三月安居，钝鸟栖芦。
    圆觉伽蓝俱扫迹，释迦弥勒是他奴。

释绍昙　偈颂一百一十七首
    筴笋剪龙须，山茶烹雀舌，
    款客话家私，各打乡谈说。
    闽蜀同风，浙音迥别。
    老倒芝峰耳重听，子规声诉三更月。

释绍昙　偈颂一百一十七首
    倾倒投子油瓶，拗折龙孙头角。
    大炉鞴裹烹煎，香透千岩万壑。
    殷勤奉供昔年高卧白云僧，与无舌人从头咬嚼。
    咬得著，鼓舞升平，
    唱村田乐。

