<!-- { "loadSidebar": true } -->
    云横平野近人低，似縠如纱只隔溪。
    行到溪东元不见，回头却复在溪西。

杨万里　明发曲坑二首
    露草欣逢晓日新，各将珠琲斗呈珍。
    红光影里如何拣，颗颗圜明颗颗匀。

杨万里　明发三衢三首
    拔尽新秧插尽田，出城一眼翠无边。
    不关雨水愁行客，政是年年雨水天。

杨万里　明发三衢三首
    冲风破雨正愁人，愁得心情没半分。
    风处吹来好消息，诸峰放散夜来云。

杨万里　明发三衢三首
    云欲开时又不开，问天觅阵好风催。
    雨无多落泥偏滑，溪不胜深岸故颓。

杨万里　明发韶州过赤水渴尾滩
    船下惊滩浪政喧，花汀水退走沙痕。
    一峰忽自云端出，只见孤尖不见根。

杨万里　明发生米市、西林寺，进退格
    贪睡能无起，挑灯强未残。
    舂声忙野店，月色澹柴门。
    又蹈黄尘路，前追红叶村。
    秋衣那敢薄，病骨自难温。

杨万里　明发石山
    明发愁仍集，寒云又作屯。
    悬知今定雨，正坐夜来暄。
    便恐禾生耳，宁论容断魂。
    山深更须入，闻有早梅村。

杨万里　明发四望山，过都昌悬，入彭蠡湖
    众船争取疾，直赴两山口。
    吾船独横趋，甘在众船後。
    问来风不正，法当走山右。
    不辞用尽力，要与风相就。
    忽然挂孤帆，吾船却先走。

杨万里　明发五峰寺初入筠州界高冈铺
    归时路何近，去时路何远。
    山路无短长，人心有往返。
    每因赴官期，一出谒乡县。
    若非人事牵，无柰老身嬾。
    初心作此行，夜雨醒醉眼。
    孤愁念群驺，尺泥滑双趼。
    首涂天全湿，回辙云半卷。
    投寺借松床，呼僧同野饭。
    颓然佳眠足，得此行役倦。
    暂劳新不堪，遐征旧所叹。
    松菊岂不怀，樊笼何时免。
    瘦藤要觅闲，到了古道院。

杨万里　明发西馆晨炊蔼冈四首
    盘蔬盂饭趁朝饥，争指枯肠作地基。
    不觉南山新笋蕨，搀先占却未多时。

杨万里　明发西馆晨炊蔼冈四首
    人家争住水东西，不是临溪即背溪。
    拶得一家无去处，跨溪结屋更清奇。

杨万里　明发西馆晨炊蔼冈四首
    也知水碓妙通神，长听春声不见人。
    若要十分无漏逗，莫将戽斗镇随身。

杨万里　明发西馆晨炊蔼冈四首
    何须名苑看春风，一路山花不负侬。
    日日锦江呈锦檨，清溪倒照映山红。

杨万里　明发新淦晴快风顺约泊樟镇
    雨到中宵歇，心知逗晓晴。
    排云数峰出，漏日半江明。
    风借轻帆便，天催嬾客行。
    不应樟镇酒，无意待人倾。

杨万里　明发鸭步
    雨岁春船各一时，今年船快去年迟。
    青山面目何曾改，清晓看来别样奇。

杨万里　明发窄溪晚次严州
    夕照落帆乌石滩，朝来解缆窄溪边。
    篙师好语君知否，一日风行两日船。

杨万里　明发周村弯
    不住宽卿住瓮门，那知世上有乾坤。
    环将峻岭包深谷，围出余天与别村。
    茅屋相挨无著处，花溪百摺不教奔。
    江淮地迥寒无价，宣歙山寒更莫论。

杨万里　木犀
    天将秋气蒸寒馥，月借金波滴小黄。
    不会溪堂老居士，更谈桂子是天香。

杨万里　木犀初发
    可笑诗人山泽舑，平生枯淡不敷腴。
    已搜杞菊到诒厥，绝与木犀亲友于。
    挼入杯中金粟走，满浇天上桂华孤。
    醉眠绕枕两三朵，香冰肝脾酒更无。

杨万里　木犀初发呈张功父
    尘世何曾识桂林，花仙夜入广寒深。
    移将天上众香国，寄在梢头一粟金。
    露下风高月当户，梦回酒醒客闻砧。
    诗情恼得浑无那，不为龙涎与水沉。

杨万里　木犀初发呈张功父又和六首
    诗人家在木犀林，万顷湖光一径深。
    夹路两行森翠盖，西风半夜散麸金。
    邀宾把酒香浮玉，擘水庖霜脍落砧。
    掇取仙山入京洛，不妨冷眼看升沉。

杨万里　木犀初发呈张功父又和六首
    分得吴刚斫处林，鹅儿酒色不须深。
    系从犀首名干木，泒别黄香字子金。
    衣溅蔷薇兼水麝，韵如月杵应霜砧。
    余芬薰入旃檀骨，从此人间有桂沉。

杨万里　木犀初发呈张功父又和六首
    端能小脱簿书林，招唤诗流卜夜深。
    老我愁雙半山玉，凭君浅酌一荷金。
    水边赏桂秋围坐，雨後摘蔬香满砧。
    乘醉却来湖上戏，手翻波月看浮沉。

杨万里　木犀初发呈张功父又和六首
    约斋诗客坐诗林，泒入江西彻底深。
    缝雾裁云梭织锦，明堂清庙玉撞金。
    已呼毛颖哦齑臼，更约姮娥聘槁砧。
    细咏新来木犀句，一灯明灭夜沉沉。

杨万里　木犀初发呈张功父又和六首
    老子江西有故林，万松围里桂花深。
    忆曾风露飘寒粟，自领儿童拾落金。
    割蜜旋将揉作饼，捣香须记不经砧。
    一枝未觉秋光减，灯影相看万簌沉。

杨万里　木犀初发呈张功父又和六首
    帝城底里有山林，桂树团团烟雾深。
    玉臂折来数枝月，银髯羞插满头金。
    谈间千首有此客，空外一声何处砧。
    酒亦销愁亦生病，不须不醉不须沉。

杨万里　木犀二绝句
    轻薄西风未办霜，夜揉黄雪作秋光。
    吹残六出犹余四，匹似天花更着香。

杨万里　木犀二绝句
    只道秋花艳未强，此花尽更有商量。
    东风染得千红紫，曾有西风半点香。

杨万里　木犀芙蓉盛开
    先生深住万山村，雾里云包不见痕。
    也被闲人知去处，芙蓉巷里木犀门。

杨万里　木犀落尽有感二首
    一岁秋香又一空，落英憔悴怨西风。
    开时占断西风晓，岂念荷花脱病红？

杨万里　木犀落尽有感二首
    姮娥收去广寒秋，太息花中无此流。
    花品已高香更绝，却缘韵胜得清愁。

杨万里　暮泊鼠山，闻明朝有石塘之险
    下水船逢上水船，夕阳仍更涩沙滩。
    鴈来野鸭却惊起，我与舟人俱仰看。
    回望雪边山已远，如何篷底暮犹寒。
    今霄莫说明朝路，万石堆心一急湍。

杨万里　暮春即事
    花时追赏夜将朝，花过痴眠日尽高。
    又与山禽争口腹，执竿挟弹守樱桃。

杨万里　暮春小雨
    宿酒微醒尚小醺，似痴如病不多欣。
    深深池沼轻轻雨，独倚栏干看水纹。

杨万里　暮归
    山色偏宜暮，桐声小作秋。
    人行溪侧畔，天在树梢头。
    学懒真成懒，知休却得休。
    遣愁愁不去，愁尽自无愁。

杨万里　暮寒
    过鴈双仍急，寒鸦只已多。
    绝怜暗色好，无柰暮寒何。
    眼病书休读，心劳句尚哦。
    老生穷事业，此外岂无他。

杨万里　暮经新丰市，望远山
    小市寒仍静，斜阳澹欲脯。
    偶看平野去，不是远山无。
    处处遮船住，家家有酒醠。
    朱楼临碧水，曾驻玉銮舆。

杨万里　暮立荷桥
    欲问红蕖几苍开，忽惊浴罢夕阳催。
    也知今夕来差晚，犹胜穷忙不到来。

杨万里　暮热游荷池上五首
    玉砾金沙一迳长，暑中无处可追凉。
    独行行到荷池上，荷不生风水不香。

杨万里　暮热游荷池上五首
    寒甽千寻汲井花，病身一浴不胜佳。
    追凉不得浑闲事，烧眼生憎半幅霞。

杨万里　暮热游荷池上五首
    细草摇头忽报侬，披襟拦得一西风。
    荷花入暮犹愁热，低面深藏碧伞中。

杨万里　暮热游荷池上五首
    也不多时便立秋，寄声残暑速拘收。
    瘦蝉有得许多气，吟落斜阳未肯休。

杨万里　暮热游荷池上五首
    空中斗起朵云头，旋旋开来旋旋收。
    初作{鬓下搎蒙}松松树子，忽成髣佛柳花球。

杨万里　暮宿半涂
    朝日在我东，夕日在我西。
    我行日亦行，日归我未归。
    势须就人宿，远近或难期。
    平生太疏放，似点亦似痴。
    如何今日行，不以含枕随。
    幸逢春小暄，倒睡莫解衣。
    借令今夕寒，我醉亦不知。

杨万里　暮行田间二首
    布榖声中日脚收，瘦藤叫我看西畴。
    露珠走上青秧叶，不到梢头便肯休。

杨万里　暮行田间二首
    水满平田无处无，一张雪纸眼中铺。
    新秧乱插成井字，却道山农不解书。

杨万里　暮雨既霁，将儿辈登多稼亭
    一霎滂池一霎晴，檐间点滴尚残声。
    水将树影乱揉碎，月与日光相对明。
    试数六霄还五两，坐令夏热作秋清。
    儿曹小住休归去，更听风蝉子细鸣。

杨万里　暮坐中庭
    蚊子因凉减，蝉声入暮多。
    有愁无处著，不饮欲如何。

杨万里　南海东庙浴日亭
    南海端为四海魁，扶胥绝境信奇哉。
    日从若木梢头转，湖到占城国里回。
    最爱五更红浪沸，忽吹万里紫霞开。
    天公管领诗人眼，银汉星槎借一来。

杨万里　南海集雨霁登连天观
    高台十日不曾登，雨後榰藤拄晚晴。
    城外诸峰迎落照，松根细草总斜明。
    眼穿岭北书不到，秋入海南愁顿生。
    只有荷花旧相识，风前翠盖为人倾。

杨万里　南海陶令送水沉，报以双井茶二首
    沉水占城第一良，占城上岸更差强。
    黑藏骨节龙箸瘠，班出文章鹧翼张。
    衮尽残膏添猛火，熬成熟水趁新汤。
    素馨熏染真何益，毕竟输他本分香。

杨万里　南海陶令送水沉，报以双井茶二首
    岭外书来谢故人，梅花不寄寄炉熏。
    辨香急试慱山火，两袖急生南海云。
