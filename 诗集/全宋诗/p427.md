<!-- { "loadSidebar": true } -->
    昨朝骨肉关情大，今日平安过望多。

谌祜　句
    一帆秋水渔歌远，半塔斜阳雁影高。

谌祜　句
    世言如花人薄命，谁识如花入卫霍。
    只今保塞愿称臣，鬓蝉夺却貂蝉勋。

谌祜　句
    昨日共吟今是梦，少时轻别老翻愁。

谌祜　句
    莫将黩武议前朝，今日人思此奇绝。

谌祜　句
    南极大明秋气迥，西风吹梦泰阶平。

谌祜　句
    霓裳风秋舞天半，舞到玉花飞石栈。
    三台四辅绕星垣，只一曲中知后患。
    风流天子悟转圜，不见蜀山横翠面。

谌祜　句
    千帆过眼人何在，一笛穿云水自横。

谌祜　句
    千山落木秋来客，两袖西风旦过僧。

谌祜　句
    屈原离骚芳草遍，召南治世梅先见。
    皎如佩玉上清来，不敢班渠国风变。

谌祜　句
    日月任从愁里过，客尘常向静中参。

谌祜　句
    塞云横蜀栈，胡马出巴陵。

谌祜　句
    山花笑人人似醉，劝农文似天花坠。
    农今一杯回劝官，吏瘠民肥官有利。
    官休休，民休休，
    劝农文在墙壁头。官此日，
    民此日，官酒三行官事毕。
    
    
谌祜　句
    社稷新亭涕，山河禹贡书。

谌祜　句
    失道原不在阴陵，放逐义帝知亡形。
    西风所过皆残灭，不据关险都彭城。

谌祜　句
    五更历转花红在，万里晴光草绿敷。

谌祜　句
    世情江水淡，心事海鸥知。

谌祜　句
    梦犹平昔醒来别，忆到儿童事转长。

谌祜　句
    事去尚时寻败局，老来犹日读何书。

谌祜　句
    蜀天过雨浮岚翠，汉地连云小麦黄。

谌祜　句
    术岂有灵能起死，梦从何处忍忘归。

谌祜　句
    树带夕阳雅半集，萑寒秋浦雁初来。

谌祜　句
    陶写有时欣律熟，去年无著证炉芬。

谌祜　句
    天地浮萍云聚散，江山罨画月西东。

谌祜　句
    天教向老逢春在，诗且忘忧此命通。

谌祜　句
    天开汉统王巴蜀，云从秦繇起沛丰。

谌祜　句
    天开暝色云千里，雨洗秋空月十分。

谌祜　句
    天空日照阴霾伏，八表天开泰象同。

谌祜　句
    万国梦囘秦月在，千年事过蜀云飞。

谌祜　句
    万壑松风天鼓吹，四围花月锦帘栊。

谌祜　句
    王侯蚁穴青青草，鼓吹蛙庐焱焱镫。

谌祜　句
    诗到二南风化在，句流三谢语言工。

成郎中　催妆诗
    一床两好世间无，好女如何得好夫。
    高捲珠帘明点烛，试教菩萨看麻胡。

成钦亮　吴下同年会诗
    雁塔从游叹久违，盍簪话旧一何稀。
    鹏程暂驻皇华重，鱼队欣逢渌水依。
    诗倡珠玑跳月峡，酒行杯斝湿春晖。
    吴门盛事彰施了，两两台星挟诏飞。

成锐　句
    馨香虽有艳，栽植未逢人。

成锐　句
    凭高看渐远，更上最高楼。

成锐　句
    彩槛应无分，春风不借恩。

成延光　句
    会须蜡屐步丹梯，要看奇峰三十六。

城山　牡丹
    白帝工夫缕彩霞，肯将颜色弄韶华。
    酒粘织女秋衣薄，风动嫦娥宝髻斜。
    霜露莫摧今日蕊，轮蹄争看异时花。
    阴阳造化栽培地，不趁春光有几家。

程安仁　同章少连游西湖作浩歌行
    湖漘枕带三百寺，二时钟鼓惊鱼龙。
    只应天下有此景，人间虽有难与同。

程安仁　西湖四景
    阳春三月天气新，湖中丽人花照春。
    满船罗绮载花酒，燕歌赵舞留行云。
    五月湖中采莲女，笑隔荷花共人语。
    靓妆玉面映波光，细袖轻裙受风举。
    芙蓉秋晓传清香，西施初洗匀新妆。
    中秋月魄两相照，玉壶皎洁无纖芒。
    严冬凛凛霜雪天，银山玉树相钩连。
    薄雪远草相掩映，似无似有虚无间。
    百年人事有尽处，四时景物无穷年。

程珌　别金陵宫舍双柏
    手自移时尺许长，三年拂拂及宫墙。
    愿言勿负栽培力，保此坚贞傲雪霜。

程珌　冰
    白日黄流涨渭城，三更风紫尽成冰。
    莫言此物浑无用，曾向滹沱满汉兵。

程珌　陈时柏
    陈未亡时柏已苍，风来历历说兴亡。
    世臣元不如乔木，阅尽中原几战场。

程珌　程掌书二首
    夜来踏月过临川，水面粼粼桂魄圆。
    此际高人方熟寐，难为一扣绿筠轩。

程珌　程掌书二首
    分明如梦缟玄衣，傍月凌风自在飞。
    梦觉出门都不见，不知已上子陵砚。

程珌　出南郊清甚
    春风吹屣到南园，着酒涂酥花正繁。
    更喜满前无俗物，横塘疏竹渭南村。

程珌　春贴
    轻烟薄雾锁平川，全似江南二月天。
    昨夜溪头新雨过，分明洗出太平年。

程珌　促冬望日登四顾坡
    往哲有清言，晋人未为达。
    此身皆假合，既散安用鍤。
    大音不在弦，琴亦安所设。
    当时逃酒徒，往往畏侵及。
    豁哉桴海时，风涛任兴息。

程珌　代上杨诚斋
    杜陵已醉老坡仙，生后百年恨不及。
    那知开眼大江西，突兀见公正冠帻。
    凛然清风不可攀，千载懦夫毛骨粟。
    暇时略吐胸中云，坐使九霄成五色。
    未辨执乐三千指，不计酒材七百石。
    落然收宝入丹田，归省庐阜千寻碧。
    那知城裹住相如，但信城东有太白。
    一时馀子皆鷁退，家有诸郎傅正胍。
    世尘千劫都磨尽，独有诗缘渺亡极。
    天欲留公在世间，管领风月长为客。
    彩凤一鸣天地静，安得微吟容晚出。
    巨止青山吞泽芥，许投顽石博拱璧。
    先丘宰木已参天，幽碣未刊但惕夕。
    鲁山四绝先李文，谊贯幽胆光存殁。
    先生匹素不可辜，傥得烟云生勃郁。
    化为匹锦授丘迟，磨钝为铦希万一。
    要是人贫常熟书，非关卖菜复求益。
    讵敢限字如昔闻，小大当唯意所适。
    庶几挂在露寒堂，琅然一读意一释。
    不须点白鱠松鲈，解衣卧听歌赤壁。

程珌　登石头城
    邂逅乡人却异力，蹇驴仍得瘦东阳。
    不妨令随流水，自看寒花吐晚香。
    微岸纶巾风力劲，小亭盏午阴长。
    不堪细数淮南树，独倚青冥兴欲狂。

程珌　登紫微崖
    富池大信江千里，三日醉卧烟蓬底。
    晓来推蓬登断岸，因忆牧之呼屐齿。
    九华隆隆闸天脊，微云低度差参是。
    百唤牧之如不闻，剥脱尘痕见文字。
    今年十月天未霜，木叶留露光嶷嶷。
    兴亡风流不可论，苍松怪石还如此。
    我今与予陟层巅，酌酒赋诗云乐只。
    后来谁复是牧之，斜阳归路芙蓉水。

程珌　丁亥闰五月十日回自真圣道坊车中记事
    列障罗屏合，回泉玉带环。
    外容三肘密，中着十洲宽。
    天意驱蹲虎，人心见圣蟾。
    烦君招旧隐，来此共潺湲。

程珌　读史有感
    俗士贫刍拳，喜充藜苋肠。
    幽人乐清旷，要湔尘土裳。
    嗟予别松林，吴砧九换霜。
    因复不知归，念之汗如浆。

程珌　伐千秋巨木竟梁海堂
    二木盘根三千秋，万斧过之无敢视。
    今辰有梓号国工，朋曹十数来睥睨。
    为言此木难斤斧，上有蟠龙下伏虎。
    莫教惊动万年枝，擎电轰雷三日雨。
    直须作法起南风，号召百神同力扈。
    昂昂头角向梅堂，五六镇星来作辅。
    坐令国势蛩萝图，万岁千秋奉明主。

程珌　奉送季清赴山东幕府
    黄云衔雪天模糊，有客飘然出上都。
    青丝络马银兜鍪，红锦{革长}弓金仆姑。
    剑光压匝照路隅，帕首百骑前诃呼。
    不知客本山泽舑，今胡为者意气粗。
    自言有将新孙吴，我欲与之同减明。
    呜呼亡胡岂难且，病兵怯将自逃逋。
    胡不观昔我艺祖造中区，以兵为国垂洪模。
    河北河东义勇徒，二十四万鼓应枹。
    中兴益振尺五符，世忠淮左聚熊貙，
    刘锜淮西貔虎俱。上流岳飞弯天弧，
    金陵张浚羆捕狐。单于台下虽宽诛，
    采石山前已断颅。迩来残虏尚窥窬，
    门内群寇更睢盱。胡乃杒剥及其肤，
    岂止牛羊不求刍。我欲别幕飞于菟，
    十万一屯淮之区。技闲器利整平居，
    帜明鼓震蒷彼庐。精神所折虏如无，
    而况山东群盗乎。五符傥缺听其虚，
    十年且尽一赋租。斩然圻画勿牵渠，
    他时混一更新图。伟哉玉帐得通儒，
    君复碧油吐良谟，凌烟岂一貂蝉与。

程珌　复朱教授
    诗成催雪岂无功，今果装严七宝公。
    休说春花那谁舞，也教耳热慰新丰。

程珌　复朱教授
    朝来照眼百琼瑰，为有诗筒打雪来。
    不止梁园许分简，诗坛高篵比云台。

程珌　甘将军庙
    沙寒日薄水云愁，贼魏王吴一夜休。
    自是英雄元不死，至今犹占大江流。

程珌　高宗皇帝贤训终编锡赉进诗
    红云一朵金炉烟，黄伞亭亭午漏傅。
    龙床犹御金华殿，方进群儒读宝编。
    编中并载神尧语，三十六年真复古。
    祗今安用读遗书，卓然已复光前绪。
    高皇当日济艰难，犹在经纶未备间。
    今日山东河北地，百年膻去一朝还。
    更有祖宗傅国玺，琢于元祐隆平际。
    玉光射日篆云飞，今日煌煌登宝几。
    高皇一笑在天灵，神孙今日再中兴。
    锡与千秋万岁龄，甲兵洗尽年丰登。
    群臣尚或呻佔毕，微臣但拱坳头立。
    芳筵华秩及龙媒，亦拜聊翩自天锡。
    更忆先朝彻讲馀，有臣曰轼感恩腴。
