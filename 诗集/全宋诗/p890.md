<!-- { "loadSidebar": true } -->
    风月朝暮佳，轩窗有余姿。
    向来非无人，未发此段奇。
    嗟我老病躯，时来瞩须眉。
    停杯待举网，屡醉倒接{上四下离}。
    意适反无语，欠公壁间诗。
    只今入幽梦，官居类鸡栖。
    公亦那久留，濯缨咏来思。
    不知凤凰沼，何如习家池。
    新霜著群木，归舟颺旌旗。
    寄言坐上客，酒至幸勿辞。

韩元吉　清旷亭送子云得有字
    欢期苦难逢，离别乃易久。
    天涯老兄弟，况复亲白首。
    田园固不足，功名亦何有。
    今年送兄行，正尔作太宋。
    池阳古名郡，地控大江口。
    舟来武昌鱼，车载桑落酒。
    登临得齐山，端不负重九。
    公余亦堪乐，尚有此客否。
    天威动江淮，狂寇行授首，
    努力幸驰驱，腰看印如斗。

韩元吉　清明
    老去惊时节，春来念物华。
    青烟百六日，同社两三家。
    醉著凌风舸，歌成满路花。
    沧江万里意，独立送残霞。
    
    
韩元吉　清明后一日同诸友湖上值雨
    出游初不计阴晴，聊喜湖山信马行。
    弱柳自随烟际绿，幽花还傍雨边明。
    嫩蒲碧水人家好，密竹疏松野寺清。
    烂醉一春才几日，可无佳景付诗情。

韩元吉　清明前一日与客自光孝登般若庵观铁塔旧基因至铁狮顶
    青韕藜杖破层云，胜日犹能眼界新。
    窣堵已摧豪士手，狻猊犹现法王身。
    寺藏松竹疑无地，路接烟霄不到尘。
    车马憧憧城市客，举头相望几由旬。

韩元吉　清明日雨中同中甫子云二兄集湖上
    莫辞冲雨湿春衣，要看湖山滴翠微。
    絮重欲飞堤柳暗，花寒无赖海棠稀。
    官忙未觉追游少，醖美犹堪尽醉归。
    屈指薰风来几日，绿荷簪水已依依。

韩元吉　秋怀十首
    朝行佛屋鱼千里，暮借僧床鷯一枝。
    窗下秋虫解人意，似怜羁客伴哦诗。

韩元吉　秋怀十首
    酒熟橙黄盛物华，重阳无客不思家。
    鹅儿剪雪开岩桂，鹤羽攒金散菊花。

韩元吉　秋怀十首
    小雨惊秋滴夜阑，晴云和日晓斑斑。
    谁怜客舍尘埃底，犹得西湖一两山。

韩元吉　秋怀十首
    何许砧声清梦回，丁东犹作佩环猜。
    卷帘风露凉如水，端为嫦娥向此来。

韩元吉　秋怀十首
    城外秋荷一半黄，尚余疏柳照回塘。
    江南底许风光好，塞雁来时未有霜。

韩元吉　秋怀十首
    右手持杯左不空，蟹螯已作雪蒙茸。
    秋风莫起鲈鱼梦，未似先生阿堵中。

韩元吉　秋怀十首
    八月涛头旧有名，今年潮浅岸才平。
    应缘享帝千灵在，豫使鱼龙不敢鸣。

韩元吉　秋怀十首
    塞草初黄边马肥，边尘莫便向南飞。
    江头鹤唳秋风起，看取阴山六骑归。

韩元吉　秋怀十首
    江南四百八十寺，未抵西湖胜处多。
    不用楼台带烟雨，只看宫殿压晴波。

韩元吉　秋怀十首
    闭户跏趺意已清，炉香烧尽一灯明。
    空庭叶落知多少，一任西风百种声。

韩元吉　秋日杂咏六首
    客少无尘语，官閒省吏文。
    醉眠千嶂日，危会一窗云。
    酒户时通籍，诗坛渐策勋。
    平生不龟手，郢客浑挥斤。

韩元吉　秋日杂咏六首
    草草重阳节，黄花惜未开。
    故人犹有酒，行客且衔杯。
    日落蛩声苦，云低雁影来。
    南山足佳气，独立意徘徊。

韩元吉　秋日杂咏六首
    醉著山堂梦，初凉枕簟清。
    秋声迷夜雨，月色误天明。
    为客心长惯，思新意未平。
    岁华容易晚，寂寞壮心惊。

韩元吉　秋日杂咏六首
    古郡青山合，乘高眼倍宽。
    风惊梧叶阵，雨暗菊花团。
    凉色宜欹枕，秋光怯凭栏。
    向来疏懒意，景物暂相欢。

韩元吉　秋日杂咏六首
    怪底西风别，秋香一夜繁。
    攒金差可拟，揉蜡巧能抟。
    买地宜多种，移床且细看。
    江南篱菊晚，赖尔慰愁端。

韩元吉　秋日杂咏六首
    绝壁跨城楼，连天海气浮。
    长空去鸟尽，落日断云留。
    鼓角深秋壮，山河薄暮愁。
    劳生知底所，倚杖寄沧洲。

韩元吉　秋雨新霁过赵慎中留饮
    门外黄尘有底忙，主人高卧兴何长。
    春风竹树箫笙转，雨足轩窗笑语凉。
    耳热漫思官里事，眼明犹识醉时妆。
    紫云莫厌频来客，未抵当年御史狂。

韩元吉　去草
    永日荒园独荷锄，草根藤蔓喜无余。
    谁怜仲举平生志，却学齐民种树书。

韩元吉　去岁得黟江县牡丹数种今年开一枝盖白者谱中所谓水晶毬也
    黟江新样水晶毬，冰雪肌香体更柔。
    弹压风光知第一，酴醾玉蕊见应羞。

韩元吉　劝耕至赤松山
    谬误君恩再领州，名山犹幸复春游。
    苦无羽客追元放，尚有群儿识细侯。
    麦穗雨晴迷野岸，桃花风急满溪流。
    隔林布谷如相应，更酌丹泉为少留。

韩元吉　僧仲俨芥室
    设席才方丈，谁将芥子看。
    须弥藏自稳，琥珀拾应难。
    脚底芒鞋破，颅边衲被寒，
    遥知八万座，一笑且团栾。

韩元吉　山口道中
    芳草连云水拍溪，春山树树子规啼。
    东风何事催行客，偏遣残红趁马蹄。

韩元吉　山桥
    倚杖溪桥暮雨垂，春寒空翠著人衣。
    凌空怪石如旗竖，喷壑清泉作练飞。
    乘兴正须随地饮，醉狂聊共插花归。
    从教拍手儿童笑，要是山深客到稀。

韩元吉　山行
    意适都忘远，行歌未觉劳。
    崎岖一径入，上下数峰高。
    嫩白怜新菊，轻红讶小桃。
    归来情兴动，风叶乱萧骚。

韩元吉　山行
    秋尽暑犹剧，今朝凉意断。
    轻阴能障日，小雨不生尘。
    庶壑时投策，看云一岸巾。
    邻僧问何往，茗果愧情亲。

韩元吉　山行二首
    晴日烘林百草香，杖藜徐步兴何长。
    残花的皪明幽径，老笋参羞出断墙。

韩元吉　山行二首
    春来南涧水初生，鸥鸟逢人自不惊。
    步绕幽花随树歇，望寻高柳趁堤行。

韩元吉　剡溪道中五首
    拟赋归田未有田，春风聊泛剡溪船。
    青山满眼留侬住，处士茅茨阿那边。

韩元吉　剡溪道中五首
    戴家家住此溪头，买酒寻春得胜游。
    夹岸杨花浑似雪，不应兴尽便回舟。

韩元吉　剡溪道中五首
    平潮恰恰乱蛙鸣，断送江南春雨晴。
    绿谷细看桑眼破，紫茸还见草心生。

韩元吉　剡溪道中五首
    心随天末江波远，愁似沙津柳带长。
    向晚飞花度墙影，半晴烟雨发山光。

韩元吉　剡溪道中五首
    抱琴不作王门客，晋代高风只此人。
    故老底须三上疏，竹林诸子未天真。

韩元吉　赏心亭
    北风吹雨冷如秋，更上江干百尺楼。
    琼树桂人闭黄壤，石城华屋变沧洲。
    三峰已觉蓬莱近，二水真成汗漫游。
    六代风光几人物，不妨拥鼻向南州。

韩元吉　上巳日王仲宗赵德温见过因招赵仲缜任卿小集以流水放杯行分韵得行
    春事倏已晚，飞花送啼莺。
    长安三月三，水边尽倾城。
    缅怀杜陵老，感之见歌行。
    青鸟忽飞去，素鳞盘水精。
    往事谁复识，梦绕白玉京。
    朼来官闽陬，江湖渺余情。
    嘉节闭门卧，客愁随日生。
    风光入樽酒，使我嗟独倾。
    良友慰寂寞，惠然成会并。
    金枝三雋才，千里未可程。
    王郎乌衣旧，高论玉尘横。
    相逢寄觞咏，乐此天气清。
    不知山阴会，绝唱畴能赓。
    庭隅有幽花，粲若万玉缨。
    好风亦知人，微月相与明。
    萧萧城东路，颇复歌吹声。
    景物正自佳，天涯意难平。
    不须恨陈迹，且用催诗成。

韩元吉　上巳日与客游张园
    簿书有余閒，春日亦已永。
    况逢佳节休，朱墨得暂屏。
    名园跨江郊，危槛俯千顷。
    平芜雨初匀，弱柳风自整。
    芳寻寄萧散，意适忘醉醒。
    持觞挹花色，散策步林影。
    虽无歌舞妍，所爱亭馆静。
    佳辰天气清，泉水助幽冷。
    缅怀山阴会，修竹带崇岭，
    应知佳客临，怀抱均一骋。
    君看结绮地，茨棘翳眢井。
    当时擘牋人，正复对此景。
    江山几兴废，岁月侵老境。
    但愿中圣贤，畴能计钟鼎。

韩元吉　少稷家观雪赋江字三十韵
    雪暮来无际，长吟坐北窗。
    未嫌光夺月，先恐势填江。
    云色生冰柱，风声倒石砿。
    疏帘才的皪，破屋渐铮鐆。
    始讶乌能白，旋惊马尽{左马右龙}。
    会朝琼饰弁，猎较素绸杠。
    玉帝开宫阙，瑶姬拥旋幢。
    仰空蜂作阵，窥径蝶成双。
    价重连城璞，明逾钉壁鈍。
    冷烟纷莫辨，冻溜不成淙。
    计拙夸辽豕，涂穷笑越尨。
    载牛迷象齿，覆鹿误羊羫。
    酪乳浮茶卢。花瓷莹鼓椌。
    崖枯频畏住，鹄瘦暂胮肛。
    共想周王宴，谁虞汉使降。
    献衣知念札，加璧殆追逄。
    蹇驷深忧没，篮舆重莫扛。
    淹钟应预赐，增斗定先撞。
    短日栖穷巷，丰年卜万邦。
    缁尘异羁旅，华发逐耆厖。
    处士欣寻戴，参军岂遇庞。
    裘穿心易怯，履败足微跫。
    荷笠閒垂钓，回船稳系樁。
    清狂晨仄帽，泥饮屡空缸。
    酬唱才皆敌。歌嘲笑语或唚。
    闭门嗟懒惰，授简愧愚憃。
