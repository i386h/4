<!-- { "loadSidebar": true } -->
    众吻盼流芳，冉冉忽透过。
    大规虽微亏，犹喜镜未破。
    浮翳从何来，掩蔽仍不果。
    连峦一色净，清辉千里播。
    爽垲入襟裾，光明生咳唾。
    诗翁於此时，枯肠正无奈。
    愧乏云锦章，翻然乃高卧。
    斯辰怅有怀，无语坐偷堕。
    今夕冰轮升，不吟则不可。
    预解素娥嘲，免谓翁负我。

卫宗武　伊周
    誓征黜夏命，武成有商邑。
    惟王弗率祖，冲人初嗣因。
    既放奉归毫，已摄复明辟。
    前此所未闻，浮言曾罔恤。
    二公德动天，民亦归其德。
    忠诚靡有他，上下素孚格。
    遂以直道行，观听自无惑。
    吁嗟人不古，后世几新室。

卫宗武　已卯雨后春兴呈吟友
    一气散冲融，生意溢群动。
    膏泽溜涓涓，物华来总总。
    孤芳擅魁元，众卉遂宾从。
    丹碧互鲜妍，低昂相错综。
    茵铺五茸稠，旆接千林耸。
    为媒想雉骄，求友悦莺唘。
    丝茧富桑畴，饼饵馨麦陇。
    耕犁雨既肥，荷锸云成滃。
    花间车可乘，果下马宜鞚。
    髒寻光景流，潇洒日月送。
    悦情书一编，舒忧琴四弄。
    九仞功徒劳，三迳步莫纵。
    空羡兰亭游，惟存草池梦。
    郊原初骀荡，风尘息澒洞。
    良辰怅易逾，雅志浩难控。
    春吟料满囊，春酿香浮翁。
    春水玉交流，春山翠如涌。
    乐事勿复论，幽寻犹可共。
    王谢何人斯，吾将继芳踵。

卫宗武　莺花吟为良友作
    羽族竞繁声，仓庚尤善鸣。
    喧啾百喙忽奏雅。尽洗盈耳筝竽音。
    芬菲芳事毕，木芍药晚出。
    於中姚魏更倾城，扫退目前頳紫色。
    转眼韶华便欲休，恨无长绳系春留。
    一春妩媚在花鸟，常恐易逐光阴流。
    浮荡谁家挟弹子，飞丸巧中俄摧翅。
    封姨底事苦禁持，飘摇欲使无完蕂。
    可嗟凡卉与凡禽，遂情快意何纷纷。
    不思物恶伤其类，尔形尔气非同群。
    岁{鞲革换贝}名葩不常遇，日听好音能几度。
    寄与东君力遮护，勿使凋零同臭腐，
    不然辜负莺花主。

卫宗武　萤
    本从腐草生，聚为寒士灯。
    一朝书课效，功宁不汝矜。

卫宗武　蝇虎
    状有类蛛蝥，见物常勇投。
    奋身如虎猛，所得亦蝇头。

卫宗武　咏野渡香片蟠梅
    一瓣生香独傲寒，此梅难并众梅看。
    明眸玉雪层层积，蜕骨蛟龙曲曲蟠。
    巧若天成经岁远，移来地阔占春宽。
    老夫犹未识花面，觅句含毫作是观。

卫宗武　咏蝇
    营营止于棘，或赤而或黑。
    皓皓染成污，奸魂并佞魄。

卫宗武　用韵再作
    一气运行於虚空，有形孰不归陶鎔。
    燠寒燥湿互为用，功被草木并昆虫。
    胡然阳亢乃作沴，丰隆屏翳俱潜踪。
    炎炎赫赫势太甚，烹煎万有何殊铜。
    田畴龟坼河港断，水车不运骨挂龙。
    俄惊片云变反掌，宇宙未剖犹鸿蒙。
    初如线溜气才应，继若瓴建声何洪。
    岂自主神力能致此，意者高厚悲人穷。
    丰凶由数亦匪数，厥有造化行其中。
    年来五谷亦狼戾，曾孙之庾高於墉。
    只今户户叹赤立，富者恨不为耕农。
    要知千人万人心，心心默与天相通。
    熙熙田畯争荐喜，烹葵剥枣追豳风。
    更看十月场圃筑，黄鸡白酒村村同。
    但祈田宜去螟螣，愿如荆叟歌元丰。

卫宗武　又和咏梅
    逸气飘飘似欲仟，不论茅舍玉堂前。
    众芳无此风神秀，十友推为行辈先。
    佳实尚堪为世用，香名更喜有诗传。
    萧萧白发差同色，也欲拈花上鬓边。

卫宗武　又和咏梅
    几因渴杨此癯仙，谁为招邀倏在前。
    明艳弗为诸垢染，孤标独出众芳先。
    不矜颜色自奇绝，绰有馨香只暗传。
    空想名园千树发，何时持酒向花边。

卫宗武　又题霅陇坟庵
    斗大山庵历几春，茂林丰草绿初匀。
    青山缭绕犹列戟，玉涧萦回似曳绅。
    新竹羽成雏凤尾，古松鳞长老龙身。
    吾年已迈嗟无用，表道泷冈尚欠人。

卫宗武　与卿寓登多景楼口占立成
    世称期楼天下奇，雨余振履此游适。
    埋头旅舍气弗苏，一见端能洗湮郁。
    连冈三面作襟袖，洪流千里在履舄。
    俯窥万井若棋布，前阅千帆似梭掷。
    银涛涌出丹碧居，金焦两山相对立。
    群阴解駮宿霭收，放出修眉数峰碧。
    景名多景名不虚，似此江山何处觅。
    凭栏一笑问波神，欲举归帆在何日。

卫宗武　雨后坚山行之约
    水泛亲堤蘸柳条，郊行喜有可人招。
    不堪白发三千丈，莫负青春九十朝。
    鸥鹭何妨为伴侣，鹍鹏一任诧扶摇。
    山灵久拟骚人到，霁月光风不待邀。

卫宗武　雨中过秀城
    万井民庐接梵宫，鼓声悲壮丽谯雄。
    人民郛郭浑如旧，烟雨冥迷黯淡中。

卫宗武　寓萧塘皆春堂偶成
    红云逐水流，春事随飞扬。
    昔嗟节序移，今苦岁月长。
    洊为萧水游，物是人则亡。
    西园得逍遥，暂寄风雨床。
    栾栾荆棘中，尚余趙紫妆。
    晚芳衒鲜妍，婉娩春满堂。
    倚栏俯澄碧，浩荡花藕塘。
    寿柏虬龙姿，古桂鸿雁行。
    幽禽三五弄，髣髴疑宫商。
    林园岂不好，惆怅辰匪良。
    辰良其何时，世运安有常。
    我欲把犁锄，老此桑麻乡。
    却虞远城市，物怪尤披猖。
    不如依坟垆，结茅千仞冈。
    寄玄而栖白，抗志於羲黄。
    清泉碧嶂间，殁则於斯藏。

卫宗武　元日
    晓来云气忽氤氲，上瑞俄惊到眼频。
    隔得一农犹带腊，飞画万点总成春。
    方传六琯葭灰动，又报千林花事新。
    试向庭前披鹤氅，却嫌标致怯前人。

卫宗武　约友秋赏
    秋霖荡残暑，林飚鸣策策。
    乾坤灏气浮，万象互清发。
    望舒散天葩，拂拂余芬落。
    霁景行澄鲜，三五圆素魄。
    有园那敢窥，有友那敢约。
    金吾不放夜，孤此月华白。
    鲈肥蟹可持，枣剥稻且获。
    黄鸡与白酒，乐事正参错。
    胡为抱空悲，常若远行客。
    靖节存高风，黄花渐斑驳。
    吾侪于此时，何忍负杯酌。
    东郊称行乐，邻壤富林壑。
    邀朋践前盟，须造子云宅。

卫宗武　月集呼声妓不至野渡於觞末俾赋诗以纪初集
    真率盟齐喜有初，崇觞载俎志交孚。
    共披白帢俱沾醉，独惜红裙不爱呼。
    拟洛耆英宜有咏，班原九老可成图。
    从今胜集循环举，岁岁毋令此意辜。

卫宗武　月师西岩
    灵山作岩骨，清气涤炎洲。
    突兀插万古，玲珑涵九秋。
    排云宿翳扫，宾日晓光浮。
    的的西为意，且於此处求。

卫宗武　阅道书
    穆穆皇皇九五居，舍儒为政岂良图。
    不思济世思超世，佞佛求仟总是愚。

卫宗武　阅道书
    抱璞含和道俗同，寥寥万代想皇风。
    后来贤智知多少，未似当年牧马童。

卫宗武　再和易后韵为前韵六首
    多公苦嗜吟，殆类书痴窦。
    水火燥湿仝，一见懽如旧。
    七步未为敏，百篇可立就。
    咀嚼牙颊香，氤氲满襟袖。
    浑浑乎其来，势若瓴建溜。

卫宗武　再和易后韵为前韵六首
    黑不待黔乌，白不待浴鹄。
    天分既超卓，能消几学术。
    飘飘霞外姿，瞳方而发绿。
    满腹贮古书，咳唾可袪俗。
    冲气以为和，阳春散晴旭。

卫宗武　再和易后韵为前韵六首
    妙语来翩翩，赓句惭草草。
    一鼓再则衰，气痿肠亦槁。
    诗不造负雅，可观徒小道。
    书能破万卷，篇章自然好，
    浅学无根源，易涸如潢潦。

卫宗武　再和易后韵为前韵六首
    西风叶满庭，欹枕听鸣雨。
    凄然百感生，愁绪未易数。
    思昔咏干旌，良马素丝组。
    今为白屋夫，低头拜官府。
    犹喜七十公，可免差科苦。

卫宗武　再和易后韵为前韵六首
    懽犹程孔交，来匪张范约。
    岂但授馆粲，雅与同丘壑。
    我圃三径荒，几年负杯酌。
    秋叶与春花，今幸复还昨。
    园丁报新阳，早梅红破萼。

卫宗武　再和易后韵为前韵六首
    欲绝子期弦，肯鼓齐门瑟。
    谏官不足为，孰可凂少室。
    然当展素蕴，佐主为召毕。
    志在泽斯民，思与邹轲匹。
    难作遁世翁，江梅有佳实。

卫宗武　再用韵答和者
    依山构靖庐，虽陋亦可坐。
    幽林隔尘嚣，逦迤八九嶞。
    时来友高士，一岁知几过。
    野花薰醉醒，山鸟啼梦破。
    何莫菲真诠，岂为崇小果。
    颇喜仙侣稠，可使玄风播。
    道腴足隽永，世味等涕唾。
    谷神傥不死，造物何能奈。
    多君从我游，白云肯分卧。
    第嗟屋宅坏，殆类甑已堕。
    内炼怅莫成，服食其或可。
    伯阳丹鼎余，刀圭分赠我。

卫宗武　再遇雪
    穷冬滞空山，风雨何凄迷。
    冯夷工翦水，有枝不肯施。
    俄於夜未分，六出纷葳蕤。
    但见草壤间，叠叠生玉枝。
    须臾遂弥满，匼匝生四围。
    突兀千丈高，浩无肤寸遗。
    寒林远映带，一色相参差。
    天工呈大巧，幻出此段奇。
    遂令翳蔡间，琐碎玉作姿。
    安得借化冶，烹鍊如银为。
