<!-- { "loadSidebar": true } -->
    小山何在应招隐，北岭如今已献嘲。
    归计未成聊琢玉，飘颻风袖作推敲。

范成大　程助教远饯求诗
    残山剩水带离亭，送客烦君远作程。
    直欲明年击吴榜，白沙翠竹是柴荆。

范成大　橙纲
    尧舜方堪橘柚包，穹庐亦复使民劳。
    华清荔子沾恩幸，一骑回时万骑骚。

范成大　池州九日，用杜牧之齐山韵
    年年佳节歌式微，秋浦片帆还欲飞。
    万里蜀魂思远道，九歌楚调送将归。
    杯中山影分秋色，木末江光借夕晖。
    细捻黄花一枝尽，霏霏金屑满征衣。

范成大　崇德庙
    雪山南风融雪汁，化作岷江江水来。
    不知新涨高几画，但觉楼前奔万雷。
    天教此水入中国，两山辟易分道开。
    我家长川到海处，却在发源传酒杯。
    人生几屐办此役，远游如许神应咍!
    东归短棹昨已具，明日发船挝鼓催。
    滩平放溜日千里，已梦鱠鲈如雪堆。
    丹枫系缆一回首，玉垒浮云安在哉？

范成大　崇宁红
    匀染十分艳绝，当年欲占春风。
    晓起妆光沁粉，晚来醉面潮红。

范成大　酬姜堯章
    鹅鷉聲暗雪意豪，直前不憚夜行勞。
    更能櫜韐尊裴度，千古人知李愬高。

范成大　出塞路
    当年玉帛聘辽阳，出塞曾歌此路长。
    汉节重寻旧车辙，插天犹有万垂杨。

范成大　初冬
    節令坚冰始，民飈古意淳。
    星行竑少皡，正歲述咸秦。
    俗秠嫌端拜，頭飈强褃巾。
    紅泥爐畔酒，從此卜亲鄰。

范成大　初冬近飲酒作
    天水邊陲南接蜀，秦山翠照峨峨緑。
    世間豰有約金牛，枉使五丁斧山玉。
    羣侯置守自蜀始，监郡東來兩成轂。
    至今芙蓉城上土，邦人猶記张儀篵。
    偏方遠僻坐井底，豰知東國竑鋒鏃。
    十月为正布時令，方驗水行攺周木。
    南征北戍幸息肩，洒酒炰豚賠新屬。
    祖龙妄意一至萬，當道已聞神嫗哭。
    炎家天子惪編户，政患嬴皇威令酷。
    急於恩紀緩文法，正歲尚猶傳五六。
    吾民久已作秦氏，迄今十月猶遺俗。
    野人何暇論年代，但憶每逢多稼熟。
    青裾女子翻茜袖，抽鎌穫稻腰如束。
    三時勤苦一時好，自古有年非汝獨。
    七雄争戰已遥遠，萬代興亡真返復。
    洛誦徒勞口囁嚅，不如屡把壼中醲。

范成大　初冬小園寓目
    獨樹喬松色，閒雲淡落暉。
    新霜黄橘重，久雨翠梧稀。
    暗雀呜還啄，高鸟定更飞。
    敝貂猶故在，卒歲免無衣。

范成大　初发桂林，有出岭之喜，但病余便觉登顿，至灵川疲甚，自叹羸躯乃
    桂林独宜人，无瘴古所传。
    北客守炎官，恃此以泰然。
    堂高惬宴坐，讼简容佳眠。
    不计身落南，璇柄三回天。
    今朝逐出岭，欢呼系行缠。
    羋兔脱丰草，池鱼跃清渊。
    那知多病身，久静翻怀安。
    长风荡篮舆，帘箔飘以聁。
    灵泉路吃蹶，仆夫告頳肩。
    我亦头岑岑，中若磨蚁旋。
    走投破驿宿，强饭不下咽。
    兹事未渠央，万里蜀道难。
    十年故倦游，况乃成华巅。
    蚕老当作茧，不茧夫何言。

范成大　初发太城留别田父
    秋苗五月未入土，行人欲行心更苦。
    路逢田翁有好语，竞说宿来三尺雨。
    行人虽去亦伸眉，翁皆好住莫相思。
    流渠汤汤声满野，今年醉饱鸡豚社。

范成大　初泛潇湘
    六桨齐飞急下滩，碧琉璃上雪花翻。
    越来溪色清如此，只欠矶头一钓竿。

范成大　初赴明州
    四征惟是欠东征，行李如今忽四明。
    海接三韩诸岛近，江分七堰两潮平，
    拟将宽大来宣诏，先趁清和去劝耕。
    顶踵国恩元未报，驱驰何敢叹劳生。

范成大　初归石湖
    晓雾朝暾绀碧烘，横塘西岸越城东。
    行人半出稻花上，宿鹭孤明菱叶中。
    信脚自能知旧路，惊心时复认邻翁。
    当时手种斜桥柳，无限鸣蜩翠扫空。

范成大　初见山花
    三日晴泥尚没几，几将风雨过年华。
    湘东二月春才到，恰有山樱一树花。

范成大　初履地
    扶头今日强冠篸，余烬收从百战酣。
    长胫阁躯如瘦鹤，冲风夺气似枯柟。
    客来慵擦懒残涕，老去定同弥勒龛。
    何处更能容结习？任教花雨落毵毵。

范成大　初秋二首
    急雨过窗纸，新凉生簟藤。
    蹒跚老铃下，来炷壁间灯。

范成大　初秋二首
    壮岁故多病，老年知不堪。
    何须看公案，只此是真参。

范成大　初秋闲记园池草木
    茙葵烂紫终陋，嫣蕁蔫黄亦香。
    医俗剩延竹色，疗愁催拆萱房。

范成大　初秋闲记园池草木
    牛牵碧蔓自绕，鸡耸朱冠欲争。
    菱葩可范伯雅，蓼节偏宜面生。

范成大　初秋闲记园池草木
    越城芳径手亲栽，红浅黄深次第开。
    不用小山招陷赋，身如强健日千回。

范成大　初秋闲记园池草木
    旱地莲花娇小，水盆栀子幽芳。
    薇帐半年春艳，桂丛四季秋香。

范成大　初秋闲记园池草木
    一株萧索倚宣华，东苑香风属内家。
    丹碧屠苏银烛照，平生奇绝象山花。

范成大　初秋闲记园池草木
    醉怜金瑆齐侧，卧看玉簪对横。
    腥水留灌茉莉，结香旋薰素馨。

范成大　初秋闲记园池草木
    玉菡化生稚子，碧枝视现声闻。
    马齿任藏汞冷，鸿头自胜硫温。

范成大　初入大峨
    烟霞沉痼不须医，此去真同汗漫期。
    曾款上清临大面，仍从太白问峨眉。
    山中缘法如今熟，世上功名自古痴。
    剩作画图归挂壁，他年犹欲卧游之。

范成大　初入湖南醴陵界
    崖树阴阴夹暝途，出山欢喜见平芜。
    一春客梦饱风雨，行尽江南闻鹧鸪。

范成大　初入湖湘怀南州诸官
    今晨入湖南，甘土绛以紫。
    厥壤既殊异，风气当称此。
    回思始安城，旧籍赘楚尾。
    实惟荆州隶，零陵之南鄙。
    时雪度严关，物色号清美。
    傥以土宜观，尚非清湘比。
    何况引而南，焦茅数千里。
    向我作牧时，客过不停轨。
    憧憧走官下，既至辄咎悔。
    书来无别语，但说瘴乡鬼。
    我今幸北辕，又念众君子。
    怀哉千金躯，博此五斗米。
    作诗讽方来，南游可以已。
    车轮尚无角，吾诗亦金柅。

范成大　初入巫峡
    钻火巴东岸，摐金峡口船。
    束江崖欲合，漱石水多漩。
    卓午三竿日，中间一罅天。
    伟哉神禹迹，疏凿此山川。

范成大　初入峡山效孟东野
    峡山逼而峻，峡泉湍以磈。
    峡草如毨毛，峡树多樛枝。
    峡禽惟杜鹃，血吻日夜啼。
    峡马类黄狗，不能长鸣嘶。
    峡晓虎迹多，峡暮人迹稀。
    峡路如登天，猿鹤不敢梯。
    仆夫负嵎哭，我亦呻吟悲。
    悲吟不成章，聊赓峡哀诗。

范成大　初三日出东郊碑楼院
    远柳新晴暝紫烟，小江吹冻舞清涟。
    红尘一哄人归後，跕跕饥鸢蹙纸钱。

范成大　初夏
    清晨出郭更登台，不见余春只麽回。
    桑叶露枝蚕向老，菜花成荚蝶犹来。

范成大　初夏
    晴丝千尺挽韶光，百舌无声燕子忙。
    永日屋头槐影暗，微风扇里麦花香。

范成大　初夏三绝呈游子明、王仲显
    东君不解惜芳菲，料峭寒中一梦非。
    剪尽牡丹梅子绽，何须风雨送春归？

范成大　初夏三绝呈游子明、王仲显
    一帘芳树绿葱葱，胡蝶飞来觅绮丛。
    雪白荼蘼红宝相，尚携春色见薰风。

范成大　初夏三绝呈游子明、王仲显其
    送春迎夏未闻雷，日日斜风细雨来。
    不是故人能裹饭，柴门虽设为谁开？

范成大　初约邻人至石湖
    窈窕崎岖学种园，此生丘壑是前缘。
    隔篱日上浮天水，当户山横匝地烟。
    春入葑田芦绽笋，雨倾沙岸竹垂鞭。
    荒寒未办招君醉，且吸湖光当酒泉。

范成大　除夜
    婪尾杯残雪满簪，床头历日费光阴。
    故山巧入忙中梦，新岁尤关客里心。
    乌鹊倦时三匝绕，鹪鹩稳处一枝深。
    劳生佚老寻常事，从政那堪力不任。

范成大　除夜地炉书事
    节物闲门里，人怀老境中。
    雁声凌急雨，灯影战斜风。
    糟{酉黄}新醅白，柴锥软火红。
    人家忺夜话，我已困蒙茸。

范成大　除夜感懹
    松楸百年哀，霜露终岁悲。
    天地岂汝偏，鬼神谅无私。
    孤穷罪当尔，我今怨尤谁？
    噎绝梦自语，伶俜影相随。
    岂无一经传，政坐五鬼嗤。
    凿枘共龃龉，榛荆费耘耔。
    付畀踰丘山，奉承劣毫厘。
    生男九族欢，所愿作门楣。
    时命有大谬，生男竟何裨？
    匏瓜谩枵腹，蒲柳无真姿。
    蹙缩高颧颊，萧骚短髯髭。
    贫病老岁月，斗杓坐成移。
    晓风凄以寒，帘幕相纷披。
    月星炯我冠，雾雨泫我衣。
    焄蒿奉祠事，苦泪落酒巵。
    逝者日以远，生者日以衰。
    羸骖驾九折，日暮抱长饥。
    岐路正巉绝，耿耿谁当知？

范成大　除夜前二日夜雨
    雪不成花夜雨来，垄头一洗定无埃。
    小童却怕溪桥滑，明日先生合探梅。

范成大　除夜书怀
    运斗寅杓转，周天日御回。
    夜从冬後短，春逐雨中来。
    鬓绿看看雪，心丹念念灰。
    有怀怜断鴈，无思惜疏梅。
