<!-- { "loadSidebar": true } -->
项安世　新晴
    日日霜晴客路乾，征人欢喜不辞寒。
    素娥青女相怜甚，将毋归来道路难。

项安世　新晴
    别岸连朝雨，登台夜半晴。
    殷勤见天意，反复近人情。
    碑倚双崖立，溪容一苇横。
    昔吾今属我，我醉亦呼卿。

项安世　新晴
    幸甚干逢甲，皤然雨变霜。
    彩衣云渐衣，纹线日初长。
    预想慈怀动，先凭喜信将。
    背人三数鹊，飞去觉匆忙。

项安世　新喻道中
    新喻清江两县畿，荒罔漠漠使人疑。
    江南道士谁为比，湖北京西日暮时。

项安世　新月
    临风摇白羽，揖月问仙娥。
    底事偏怀恨，于人故敛娥。
    眉头已如此，眼底奈渠何。
    料得中秋夜，动人应更多。
    
    【卷12】

项安世　新月
    窥人半面出修眉，斜傍船窗作意低。
    已被江妃偷画得，一湾清影卧寒溪。

项安世　行香退过南湖主人未起
    梦里敲门报五更，雨中行轿到天明。
    若为得似张公子，卧听穿林打叶声。

项安世　行香早起
    露入襟裳冷，风傅带舄清。
    天街摇断梦，原庙听攒更。
    阙角升云气，檐牙镂月明。
    未教阳彩动，应怕路尘生。

项安世　休日过刘寺
    绿发萧萧变白头，二年京洛不堪愁。
    雨天赐沐逢新斋，烟寺分茶得旧游。
    古蔓巧当阴洞挂，惊泉逆上画檐流。
    曲栏干外山如染，最是桥亭合小留。

项安世　休日值晴张园观梅同舍不期而集
    玉照堂前富贵梅，倚春骄腊未轻开。
    费他一月春风了，催得五分花意回。
    恰是佳晴难放过，偶然胜士得追陪。
    君看好景天还吝，一夜轻云带雨来。

项安世　徐一之从智子行
    有士才如此，流光驶若何。
    笔端风雨快，胸次古今多。
    止止杯中物，鸣鸣耳后歌。
    低头聊小忍，唾手即高科。

项安世　续闻李季章提刑舟到用前韵迎之
    今日何居忽鼎来，眉心黄气十分开。
    青帘稳下东三峡，绣斧相逢两外台。
    抱病拾遗修破帽，罢官陶令觅残醅。
    未知千古龙山下，有此重阳盛事哉。

项安世　宣帝
    宣皇开口嫌俗儒，要知不是憎诗书。
    多文少实果何取，国家弃尔如粪土。
    卓然高见亦大奇，懲羹不谓真吹虀。
    汉家德意自此尽，王业岂是元成衰。

项安世　玄蝶
    腰肢可爱红娘子，面目无情黑老婆。
    世上但知怜少艾，双双飞舞奈渠何。

项安世　雪寒百司作暇独入局观雪简张直阁
    书生赋分合清愁，官与休辰不自休。
    特地忍寒开省署，谁家见雪似瀛洲。
    白银殿阁云中看，素李园林月下游。
    说与南湖张秘阁，速来同直道山头。

项安世　雪后出西偏门迓郑安抚
    四郊残雪未成泥，十里篮舆杂马蹄。
    道上行人梭样织，日边云气剪相齐。
    山围镜野成环玦，东折冰河散璧珪。
    独立跨河桥上望，共谁同说马公堤。

项安世　雪晴
    煜煜阳光动，欣欣客意宽。
    雪消田已润，霜重露仍乾。
    半世长行脚，经年未解鞍。
    管晴兼管雨，何日得心安。

项安世　雪晴
    颠风围屋暖盈襟，满意成霜却做阴。
    昨夜风休寒彻骨，晓霜呼日上平林。

项安世　雪晴
    夜来露生谢嫦娥，造得清霜尔许多。
    底事日高犹未落，看他青女嫁羲和。

项安世　雪堂
    又到黄州旧雪堂，雪堂文字断人肠。
    紫烟有路连桐柏，清浪何年看洛阳。
    北望神州皆晋土，谁为党字岂苍王。
    先王读论空流血，浩浩乾坤此话长。

项安世　雪中得两聊不难成篇
    海峰风高云散卤，塞垣寒极地生硝。
    雨花满坐来天女，实唾乘空下阿娇。

项安世　雪中简周子问
    问讯东湖雪，今年几尺深。
    拥门无过屐，折竹有惊禽。
    映帙儿童事，丰年老大心。
    待携筇杖去，梅下索清吟。

项安世　丫头岩
    三十年前过，吾方似此山。
    山容似尚乷，吾鬓久成班。
    羞把娉婷嫁，长垂婑堕鬟。
    黄尘鸣帽底，愧汝若为颜。

项安世　迓朱侍讲
    欲就前贤去不如，几年功力在三余。
    终然觉我多金卵，幸甚逢翁侍玉除。
    函丈中间亲觅诀，残编里许细观书。
    自怜旧习如尘污，入发成胶未易梳。

项安世　严州建德道中
    步步青山拥碧溪，村村麦陇入桑畦。
    路将好景匆匆过，轿避柔柯故故低。
    风饵雨纨香有思，带罗簪玉净无泥。
    如今始悟严夫子，不把渔竿换介圭。

项安世　雁汊望舒州山
    归帆拂掠皖公山，一路青峨立翠鬟。
    曾见刘郎射蛟日，插天旌旆照孱颜。

项安世　杨梅
    吾家里曲修家木，叶如海桐实如谷。
    闻名谓是金作丸，见面恍惊珠夺目。
    直将甘软换严酸，坐使筠笼荐金屋。
    越山五月垂垂雨，鼎实无声渠甚武。
    雕盘供蜜渍中乾，犀筋下监苏齿楚。
    蔗糖煎实茗煎仁，枯腊犹堪诧儿女。
    棱梅一种腰如束，岁岁年年官所录。
    城中贵卖谁得知，城外贱科人自哭。
    君不见沪戎荔子翠眉须，从来尤物非人福。

项安世　杨侍郎
    牙帐森森画戟红，心源澹澹玉壶空。
    身如岘首羊太傅，意似鹿门庞德翁。
    一贯精{牺西换角}千虑到，两忘真赝万情融。
    观公尚得今人爱，始觉东家道未穷。

项安世　杨侍郎
    漕河水入汉江流，逆浪吹邻上比州。
    为送新篇归岘首，亦知旧荫满沙头。
    每思吾道长城在，常喜斯民命脉留。
    圣宋卜年周十倍，须公同住八千秋。

项安世　杨侍郎之侄有文刘左史之娅靖之携文见过
    蓝田鲜顽玞，邓林无曲茎。
    春宗九秋月，性静所烛精。
    柱史颜如春，和风畜惊霆。
    两家各有子，突过阮始平。
    忽念笭箵翁，淹剧卧漳城。
    兴来枉华裾，情深出英琼。
    沉疴为之起，不觉语至暝。
    眄怀薛仲章，刚肠久逾清。
    吾衰俟三贤，潜心牧修程。

项安世　杨帅二首
    谢天增霸复留恂，又到当时系裝辰。
    宝带正看金芍药，玺书重傅玉麒麟。
    上元新历开千岁，作噩祥名冠六辛。
    恰用此年钟此杰，便乘嘉泰转洪钓。

项安世　杨帅二首
    更须石叟共甘公，酌得民言帝自同。
    四海人才容接里，百城生聚抚摩中。
    似闻圣世开皇极，欲倚名贤镇士风。
    看把璇玑扶大运，久于箕翼厚于嵩。

项安世　野山茶红白二种
    樟原岭下野山茶，半是红花半白花。
    雨里向人俱有泪，花中隐士自成家。
    依稀檐蕁稍头雪，彷佛棠梨脸畔霞。
    恐是山君双侍女，不应临路久咨嗟。

项安世　叶显甫生日
    客里今年庆事新，星香三日两生辰。
    已歌西母如椿寿，又赞东床似玉人。
    卯观妙传仙祖诀。霞觞同泛我家春。
    年年红紫芳菲月，不负功名富贵身。

项安世　夜泊闻榔
    昨夜天聪门外泊，不闻朝鼓只闻榔。
    三年一觉青云梦，始觉人间味许长。

项安世　夜泛湘江
    窈窈崖头墨，沉沉水面青。
    枫林啸山鬼，竹月下湘灵。
    歡乃元郎曲，离骚屈子经。
    欲知当日意，须向此中听。

项安世　夜雨
    夜帐不知雨，晓街初见泥。
    青方归柳市，红未到桃蹊。
    远水牵归缆，荒罔入杖藜。
    招呼旧僮仆，欢喜共锄犁。

项安世　夜坐
    天寒人倍爽，夜静雨初暄。
    旧稿诗重定，新编手自繙。
    相亲灯不厌，共坐意忘言。
    独笑重城里，千家正梦魂。

项安世　夜坐怀都城
    霏霏寒露湿樯竿，耿耿明星动玉湾。
    夜久暗尘无一点，心闲远念忽相关。
    天街月色中秋近，海岸涛头数日间。
    正是钱塘好时节，只愁风雨自阑珊。

项安世　夜坐纳凉
    黑云涌起星月暗，急雨欲来天地凉。
    精神飒爽动秋思，襟袖飘萧吹晚香。
    石峰巉青菖蒲细，盆沼涨绿凫茈长。
    此中何处得三伏，更听露井鸣银床。

项安世　一日姑苏怀古
    披山临水结层成，仿佛当年霸主情。
    鱼满松江船似栉，四连震泽稻如京。
    巍巍二老辞周录，碌碌诸孙竞晋盟。
    可但馆娃能败国，阿员三世只谈兵。

项安世　疑雨
    泉声虢虢转山隈，错认山头急雨来。
    赤道千寻上青壁，恍如飞电掣云开。

项安世　已赋四花复得红因念阁下旧遂足五花之韵
    吾衰不复梦蓬瀛，忽见红梅眼暂惊。
    独树正当云阁起，艳汝斜照石渠明。
    懒随朔雪传春信，长倚东风诧晓酲。
    岁晚江湖逢驿使，羞多无奈脸霞生。

项安世　以法华守为试院拟题于子厚之西亭
    三旬补被西亭宿，卧对唐碑看不足。
    重闱锁断夕阳天，恰以当时万竿竹。
    直须彻棘对愚潇，始见西亭真面目。

项安世　以琴高鱼茶芽送范蜀州
    溪上幽人拾旧查，洞中丁户采新芽。
    欲乘赤鲤惭仙骨，自瀹霜毫爱乳花。
    莋路跨骡胜五马，邮筒得酒散双衙。
    武夷道士知君否，正拥风鸾里月茶。

项安世　以椰子香炉花瓶为大人寿
    石湖居士虞衡志，椰子之身本棕类。
    叶间各结三四子，大者能容五升器。
    初如青缬美少年，渐久渐黄坚且緻。
    有穰如玉汁如乳，味如春醑饮辄醉。
    翻愚老工巧心数，能制瓶炉出新意。
    尽力揩摩发光彩，一月工夫成一枝。
