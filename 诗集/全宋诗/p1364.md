<!-- { "loadSidebar": true } -->
    当时眼中意，付与一醉休。
    文人具文行，来作东诸侯。
    尚友天下士，复于古人求。
    作亭俯层城，持杯想风流。
    壁间妙著述，腾光昏斗牛。
    文存人亦亡，应从文举游。
    我生真碌碌，与世甘沉浮。
    思为坐上客，扬觯和南讴。
    无成老岩谷，哀哉空白头。

李廳　老叹
    此身常恐竟无成，忧患频更已不惊。
    下第但能供酒令，他时何意主文盟。
    耽经谩有春秋癖，闭户犹防月旦评。
    独对秋风叹华发，暮云萧瑟岁峥嵘。

李廳　骊山歌
    君门如天深九重，君王如帝坐法宫。
    人生难处是安稳，何为来此骊山中。
    复道连云接金阙，楼观隐隐横翠红。
    林深谷暗迷八骏，朝东暮西劳六龙。
    六龙西幸峨眉栈，悲风便入华清院。
    霓裳萧散羽衣空，麋鹿来游墟市变。
    我上朝元春半老，满地落花人不扫。
    羯鼓楼高挂夕阳，长生殿古生青草。
    可怜吴楚两醯鸡，筑台未就已堪悲。
    长杨五柞汉幸免，江都楼成隋自迷。
    由来流连多丧德，宴安鸩毒因奢惑。
    三风十愆古所戒，不必骊山可亡国。

李廳　李良相清德碑良相百药四世孙也天宝中为尉氏令邑人立此碑
    旌廉以廉寡，树碑励贪夫。
    後人慕前躅，当令德不孤。
    第无愧屋漏，斯能远苞苴。
    番禺惟饮水，合浦自还珠。

李廳　冽泉亭诗
    古井嵌空下如屋，寒泉馥冽甘如饴。
    昔人传是龙蜃窟，睡未千岁人不疑。
    云蒸每见飞雳火，沉绠或惹髯间氂。
    安得海奴秉犀炬，乘月夜照窥端倪。

李廳　临溪桧
    青青弱草阴，犹能荫寒鱼。
    况乃葱蒨色，百尺映扶疏。
    月烟含清旷，水气相吹嘘。
    忽思大明宫，垂杨拂丹渠。
    岂无苍翠色，飘颻映茅庐。
    日暮生幽寒，寂寞意何如。

李廳　临颍县
    日永行人渐困，路长饥马频嘶。
    惊起一双白鹭，背人飞向前溪。

李廳　刘表庙
    入自东郭门，言拜景升墓。
    墓树半枯槎，冥冥立晨雾。
    鼎国昔未分，萧墙梗天步。
    呼苍复何用，龙卧独不顾。
    纡余檀溪水，黯惨蔡州路。
    登楼欲遣忧，君看仲宣赋。

李廳　卢泉之水次韵晁克民赠隐人
    卢泉之水名何长，裂脐不到空莽苍。
    读君诗句心已凉，便觉满耳清浪浪。
    彼方逐臭如窃香，肝膈鼠饱神鹰扬。
    有客饮水衣朝阳，睥睨不语中何伤。
    过从得君想更乐，直欲造化穷微茫。
    何当相从老此水，桀跖夷齐均是死。

李廳　卢岩
    徵君邈已远，旧隐锁云扃。
    欲知敬遗德，岩以姓为名。
    永言配此山，千岁为德星。
    虽无猿鹤在，空余泉石清。
    想昔居此地，笑傲轻冠缨。
    入居伯夷室，出效子真耕。
    种德如古人，养育达周京。
    惟能抱永正，是岂其用卿。

李廳　鹿门寺
    蓬莱鹿门道，莽莽汉津渡。
    川涂两缅邈，今古同此路。
    德公厌州里，翁媪是中去。
    风流可引想，千载豹隐雾。
    浩然遶城归，羸马琢妙句。
    宿草被荒丘，寒榛轶惊兔。
    昔我怀登临，岁晏属凝冱。
    兹游惬于愿，春仲忽云暮。
    杖策升翠麓，喟叹怜老步。
    冠云得危亭，临世濯凡趣。
    蒿荠俯青林，绣绘辨红树。
    他山照寸碧，迂江泫曦露。
    我生老忧患，胸次贮百虑。
    寓目宇宙间，猛省忘外慕。
    前瞻万松岭，翠壁屹相顾。
    轻飚触纤柯，虚籁森已度。
    甓道绕危巅，爽气袭篮辺。
    传闻古道场，台殿若鳞布。
    日者一昔灾，楹栋皆若炬。
    坏垣积煨烬，况乃金碧处。
    山僧勤朴斲，堂构略已具。
    童奴一万指，役作供指呼。
    当有鬼运牐，变现助持护。
    蹇予藏史後，道骨天所付。
    一为功名想，悮落尘土污。
    华颠发先缟，黧面颜色故。
    惟有炯炯心，从昔常自悟。
    会当借岩谷，投老寄冠屦。
    吹云饭青精，煮石羹白芋。
    神游八极表，讽诵大人赋。
    鹍鹏或图南，为子阆风御。

李廳　吕朝散挽诗二首
    殊重平生邴曼容，退身能勇自为雄。
    盛衰付与枕中梦，福禄犹嗤塞上翁。
    松菊渐荒三径合，鹤猿悮怨故山空。
    苍苔满地尘凝席，惟有萧萧蕙帐风。

李廳　吕朝散挽诗二首
    金马玉堂高步宜，中年遂与水云期。
    太冲早擅三都赋，叔度难量万顷陂。
    夜壑藏舟今孰在，白驹过隙事堪悲。
    南园从此无行迹，老桧高松知未知。

李廳　吕颜野饮醉中寄五绝句次其韵
    醉乡天地一何宽，不问金壶与玉山。
    暂得陶陶太古意，醒来应亦恶人间。

李廳　吕颜野饮醉中寄五绝句次其韵
    酒在杯中惟恐尽，事来眼底只嫌多。
    一壶醉倒春风里，万斛穷愁奈我何。

李廳　吕颜野饮醉中寄五绝句次其韵
    醉後诗成笔似椽，客来倾酒酒如泉。
    怜君常得酒中趣，愧我经春只惨然。

李廳　吕颜野饮醉中寄五绝句次其韵
    手持金盏滟斜晖，目送归鸿万里飞。
    还似习家池上日，醉中倒载接{上四下离}归。

李廳　吕颜野饮醉中寄五绝句次其韵
    醉倒南山卧白云，满天诗思不胜春。
    黄鸡白酒真堪乐，谁道蓬蒿有此人。

李廳　绿鸭亭
    澄波奫沦鸭头绿，秋水清於春水明。
    芰裳已逐秋光尽，藻带暗藏春意生。
    
    
李廳　渼陂
    晴山如黛水如蓝，波净天澄翠满潭。
    身在玉壶图画里，心随飞鸟过终南。

李廳　孟浩然故居
    旰食羹不糁，肺腑穷雕鑴。
    襄阳妙人物，我独怜浩然。
    禁中拜天子，布衣可逢年。
    一言类觖望，明主乃弃捐。
    凄凉鹿门道，旧隐空云烟。
    汉水不世情，犹有槎头鳊。

李廳　鸣琴泉
    昔闻流水操，想见流水音。
    况复山泉声，声自如鸣琴。
    可笑山中人，强作碧沼深。
    暗流不复鸣，遗声杳莫寻。
    近闻石钟山，苏辨正古今。
    郦元与李渤，地下当噤喑。
    惜乎不闻此，使我徒登临。
    道人笑谓余，胡不求琴心。
    何劳弦上声，况此非徽金。

李廳　墨池
    临池苦学书，池水为变色。
    终朝坐忘疲，搑卷每自得。
    滋灵蚌孕贵，饫饵鱼腹溢。
    回堂映茂草，玄源漱白石。
    祗恐骊龙飞，蜿蜒上丹极。

李廳　某顷元佑三年春礼部不第蒙东坡先生送之以诗黄鲁直诸公皆有和诗今
    半生虚老太平日，一日不知人不识。
    鬓毛斑斑黑无几，渐与布衣为一色。
    平时功名众所料，数奇辜负师友责。
    世为长物穷且忍，静看诸公树勋德。
    欲持牛衣归颍川，结庐抱耒箕隗前。
    只将残龄学农圃，试问瀛洲紫府仙。

李廳　某与鲜于绰元勋共约同习制科
    赵括痴儿漫喜兵，他年自料困长平。
    将军各有万人敌，下士难先二子鸣。
    卢骆杨王何足算，江黄六蓼岂劳征。
    英雄少贬虽惭愧，且徇区区月旦评。

李廳　木文真人章圣朝合州进到其事甚怪至京其木中人呼万岁者三韶赐崇福
    犀视月通角，蝉想丸目入。
    果舏祝螟蛉，天风化阴鶂。
    物变知品殊，尚可易形质。
    真人友造化，故与物为一。
    持此诚与神，可贯金与石。
    何为辄入木，厌世未肯出。
    衣冠俨如生，隐若陆顾笔。
    非同木居士，聋俗竞禳祓。
    又非罗公远，戏隐逞幻术。
    疑是青羊老，合江聊示迹。
    薄游附驿车，灵宫居二室。

李廳　拟楚词
    匠执斤兮道周，称百寻以弗用兮谷之幽。
    屈轮囷以为杯兮，孰谓贤於杞柳。
    揉吾性以矫真兮。宁全天以为寿。
    乐吾乐兮，乐不汝违。
    乐不汝违兮，盍归乎来哉。
    犀何尤兮以角累，象何咎兮齿为灾。
    童牛夭兮，职骋刚而茧栗。
    龟告犹以灼兆兮，宁泥中以曳尾。
    珠缀旒兮，悔夜光不祥。
    玉为圭瑞兮，痛山辉之为殃。
    乐吾乐兮，乐不汝违。
    乐不汝违兮，盍归乎来哉。
    兰九畹兮芬芗，芝三秀兮焜煌。
    山嵷嵷兮呈姿。川溶溶兮摇光。
    风駃駃兮历榡，云缤缤兮度梁。
    药为衣兮薜为裳，椒为醴兮桂为浆。
    乐吾乐兮，乐不汝违。
    乐不汝违兮，盍归乎来哉。

李廳　庞德公宅诗
    荆山云苍苍，汉水波弥弥。
    山川意高澹，宜有隐君子。
    德公卧鹿门，老不践州里。
    洁身远忧患，岂复存愠喜。
    藐然姑射人，胡为市门倚。
    诸郎有凤雏，辄与卧龙起。

李廳　霹雳琴
    老桐初无异，憔悴辈散木。
    良材固自信，终岁委空谷。
    孤根听霜霰，厥命寄樵牧。
    虽云具宫徵，谁意望琴筑。
    天公怜冤愤，霹雳驱怪伏。
    蛟龙出苍干，电火燃裂腹。
    造物一愍吊，为惠在反覆。
    神驰变废物，瞻赏改旧目。
    裂为君子琴，日奏太古曲。
    因知物兴废，尚尔转祸福。
    志士抱孤操，来者恥未卜。
    壮年昧筹算，奚用定荣辱。

李廳　七夕
    七夕知何夕，云是牛女期。
    俚俗具瓜华，阶除儿女嬉。
    繁星烂煌煌，流月湛沉辉。
    群儿望鹊桥，桥端七宝帷。
    彷佛想言笑，芗泽疑烟霏。
