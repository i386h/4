<!-- { "loadSidebar": true } -->
    安居得後死，不敢恨飘零。

陆游　病後暑雨书怀
    发毛萧飒疾初平，云物轮囷气未清。
    水涨小亭无路到，雨多幽草上墙生。
    窗昏顿减雠书课，屋老时闻堕瓦声。
    止酒亡聊还自笑，少年豪饮似长鲸。

陆游　病後衰甚非篮舆不能出门感叹有赋
    酒兴诗情尚自如，形骸可怪顿成疏。
    平生只倚双凫舄，此日常须一鹿车。
    寂寂岂惟惭邓禹，厌厌更觉类曹蜍。
    晚窗弄笔聊湔袚，数首清诗手自书。
    
    
陆游　病後往来湖山间戏书
    周公居东三食新，夷吾在鲁丘厄陈；
    圣贤忧患尚如此，况我本是羁穷人。
    今秋危病辄不死，余业自笑坚顽身。
    结茅所幸得佳处，石帆天镜无纤尘。
    扪萝峭壁上采药，腰斧长歌行负薪。
    寻僧独泛若耶月，携友共采湘湖蓴。
    蠡亡范金陋勾践，斯颂刻石憎嬴秦，
    不如一酹禹祠去，恶衣菲食真吾邻。

陆游　病後小健戏题
    行年九十未龙锺，惭愧天公久见容。
    醉解病人诗解廲，不如世世作春农。

陆游　病後自咏
    狂豪扫去得衰残，数啜芳醪兴亦阑。
    闭户交朋疏索尽，捐书日月破除难。
    盘除鲜食生蔬美，衣耸吟肩束带宽。
    赖有一条差自慰，高眠常到日三竿。

陆游　病後作
    骨相坐一寒，仕宦经百谪。
    晚入文昌省，又坐烦言啧。
    诏昼复收召，付以大典册。
    期年甫奏篇，皇恐亟自劾。
    归来稽山下，三食新获麦。
    草履布裙襦，徒步老阡陌。
    今年疾屡作，恥若将归客。
    道士言犯土，拜章安舍宅。
    巫言神去干，翦纸招魂魄。
    把臂忽自悟，此岂屋漏脉？
    尽去囊中药，默观鼻端白。
    正气徐自还，鬼子何足磔！

陆游　病减
    病减停汤熨，身衰赖按摩。
    书亏平日课，睡比故年多。
    龟卜占休泰，医方校阙讹。
    有时还一笑，隔浦起渔歌。

陆游　病戒
    忧身如忧国，畏病如畏乱；
    此身虽幸健，敢作无事看？
    祸福在呼吸，恐惧兼寝饭。
    人所忽不省，我思尝熟烂。
    夜卧不安席，晨起宁待旦？
    虽云亲药石，得失每参半。
    人情喜一快，往往触剽悍。
    收功宁使迟，覆败不可玩。

陆游　病酒述怀
    闲处天教著放翁，草庐高卧筰桥东。
    数茎白发悲秋後，一醆青灯病酒中。
    李广射归关月堕，刘琨啸罢塞云空。
    古人意气凭君看，不待功成固已雄。

陆游　病酒宿土坊驿
    少时见酒喜欲舞，老大畏酒如畏虎。
    一日饮酒三日病，客路那堪夜闻雨。
    雨声萧萧宿空堂，不寐始知更漏长。
    卖药思从伯休隐，爱花却笑拾遗狂。

陆游　病酒戏作
    新秋风月佳，数夕破酒戒。
    饮少辄醉眠，衰早颇自怪。
    高舂未离枕，眩转疑屋坏。
    家人具鸡豚，熟视不能嘬。
    尚无千里蒪，敢觅镜湖蟹。
    一杯苦藬齑，价直裟婆界。

陆游　病酒新愈独卧苹风阁戏书
    用酒驱愁如伐国，敌虽摧破吾亦病。
    狂呼起舞先自困，闭户垂帷真庙胜。
    今朝屏事卧湖边，不但心空兼耳静。
    自烧沉水瀹紫笋，聊遣森严配坚正。
    追思昨日乃可笑，倚醉题诗恣豪横。
    逝从屈子学独醒，免使曹公怪中圣。

陆游　病来
    抱痾虽可验，应接每安徐。
    正使须弹塞，宁当快扫除？
    寡言防祸始，省事养灾余。
    一饱吾何欠？香粳荐美蔬。

陆游　病目废书终日危坐
    肺渴常止酒，目昏复捐书。
    蒲团坐袖手，一窗宽有余。
    心知世缘薄，分与钟鼎疏。
    湛然千仞渊，养此径寸珠。
    光明照忧患，何适不自娱。
    白云可与友，晴空闲卷舒。

陆游　病疟後偶书
    秋色已萧然，曲肱清夜眠。
    孤灯欺病後，薄酒慰愁边。
    药物从人乞，文章畏客传。
    惟应一篷艇，湖海送凋年。

陆游　病疟两作而愈
    久出天魔境，胡为疟鬼来？
    亦知无妄疾，毕竟不为灾。
    引睡须书卷，支羸赖粥杯。
    微风起秋色，樽酒亦时开。

陆游　病起
    一病辄经旬，几病能不死。
    诚知迫颓年，暂健亦自喜。
    半窗风竹影，晴景极清美。
    读书虽益嬾，尚可日百纸。
    引镜整角巾，病思真一洗。
    悠然度朝晡，万事如覆水。

陆游　病起
    开岁忽六十，病余闲炷香。
    春光向客淡，夜漏为愁长。
    已老鸡豚社，永违鵷鹭行。
    苍龙西角月，孤梦堕微茫。

陆游　病起
    颓垣破屋暗藜蒿，病起不知秋已高。
    晨倚山楹群木脱，暮临苔砌百虫号。
    力殚编简初何得，腰折尘埃只漫劳。
    赖有浊醪生耳热，狂歌醉草寄吾豪。

陆游　病起
    山村病起帽围宽，春尽江南尚薄寒。
    志士凄凉闲处老，名花零落雨中看。
    断香漠漠便支枕，芳草离离悔倚阑。
    收拾吟牋停酒碗，年来触事动忧端。

陆游　病起
    少年射虎南山下，恶马强弓看似无。
    老病即今那可说，出门十步要人扶。

陆游　病起惫甚有叹
    残年迫衰谢，一病不枯梧。
    书倩傍人读，行须稚子扶。
    冥心付天地，毕世钓江湖。
    无米博佳传，虚名那可图？

陆游　病起初夏
    头风间作已全轻，山雨虽频却快晴。
    窗外时时度花片，木梢处处送莺声。
    地偏无客谈闲事，麦熟逢人乐太平。
    不为衰迟辜节物，一瓯羊骆荐朱樱。

陆游　病起寄曾原伯兄弟
    意象殊非昨，筋骸劣自持。
    衰如霜後木，愁抵盎中丝。
    风雪书来少，江山梦到迟。
    出门还惘惘，倚杖独移时。

陆游　病起镜中见白发此去七十无十寒暑矣偶得长句
    短鬓萧条失故青，人间真似宿邮亭。
    正令宽作十年梦，安用更留三日醒。
    覆瓿书成空自苦，击辕歌罢遣谁听？
    客来若觅衰翁处，睡起悠然倚素屏。

陆游　病起偶到复庵
    经旬羸卧怯登临，偶忆东庵试一寻。
    新竹初成迷栈路，断云不散抱城阴。
    陂池绿静龟鱼乐，亭馆苍凉草树深。
    欲把一杯无奈嬾，病来触目动归心。

陆游　病起山居日有幽事戏作
    灵府超然外物轻，静中谈笑却三彭。
    晴窗风竹参差影，霜树山禽格磔声。
    客出异苗咨药品，僧携奇篆乞书评。
    幽居亦未全无事，更用人间有姓名？

陆游　病起山居日有幽事戏作
    鹤骨龟肠欲不禁，扶衰初喜罢呻吟。
    盆山冰释书窗暖，药灶香浓道院深。
    笔健乍临新获帖，手生重理旧传琴。
    闭门局促还堪恨，云海何时豁此心？

陆游　病起书怀
    病骨支离纱帽宽，孤臣万里客江干。
    位卑未敢忘忧国，事定犹须待阖棺。
    天地神灵扶庙社，京华父老望和銮。
    出师一表通今古，夜半挑灯更细看。

陆游　病起书怀
    酒酣看剑凛生风，身是天涯一秃翁。
    扪虱剧谈空自许，闻鸡浩叹与谁同！
    玉关岁晚无来使，沙苑春生有去鸿。
    人寿定非金石永，可令虚死蜀山中！

陆游　病起小饮
    病起新霜满鬓蓬，凭高一笑与谁同？
    酒如渌静春江水，人有鸿荒太古风。
    野寺钟来夕阳外，寒山空插乱云中。
    一官正尔妨人乐，只合沧浪狎钓翁。

陆游　病起游近村
    老人摧颓绝造请，门设常关草生径。
    一年三百六十日，三百五十九日病。
    一日不病出忘归，绕村处处扣柴扉。
    水东溪友新酒熟，舍北园公菰菜肥。
    平生养气心不动，黜陟虽闻了如梦。
    从今病愈即相寻，共听糟床滴春瓮。

陆游　病起遇晴有作
    十日春雨霪，百疾投间作。
    呻吟虽甚苦，饮啗尚自若。
    筋骸则已疲，正气亦消铄。
    行年垂八十，所恃岂在药。
    魔军累百万，指顾可尽缚。
    君看仁义师，何至用韬略。
    川云忽破散，平地见日脚。
    无人画此翁，缥渺立孤鹤。

陆游　病起杂言
    国不可以无菑眚，身不可以无痬疾。
    无菑之国乱或更速，无疾之身死或无日。
    昆夷玭狁无害於周之王，辟士富国无救于隋之亡。
    壮夫一卧多不起，速死未必皆羸尪。
    古来恶疾弃空谷，往往更得度世方。
    我年九十理不长，况复三日病在床，
    天公念之亦已至，儆戒不使须臾忘。
    起居饮食每自省，常若严师畏友在我傍。
    跻民仁寿则非职，且为老惫鎝膏肓。

陆游　病去
    病去身差健，秋高气渐寒。
    未甘常伏几，时作一凭阑。
    玉粒炊粳软，香尘捣药残。
    欣然顾儿辈，灯下语团栾。

陆游　病稍平示儿辈
    人与鸦俱晓，天凭雁送秋。
    极知生意尽，强为汝曹留。
    药饵倾残橐，风霜迫故裘。
    倚屏搔短发，且复寄悠悠。

陆游　病少间作
    身如水有沤，病如云无根，
    方其未散间，妄谓有我存；
    沤坏水渺然，云灭宁遗痕？
    回首乃可笑，妄想生怨恩。
    念我曩昔时，一笏朝帝阍。
    既老复何为，钓鱼石帆村。
    今年病卧久，惨痛不可言，
    一念忽超诣，二竖皆忙奔。
    吾居本广大，谈笑决其藩。
    还持一尊酒，往酹湘水魂。

陆游　病少愈偶作
    萧条白发卧蓬庐，虚读人间万卷书。
    遇事始知闻道晚，抱痾方悔养生疏。
