<!-- { "loadSidebar": true } -->
    狂贾何人斯，曾莫犬豕若。
    包藏窃国机，直尔弃天爵。
    逆罪浮草莽，盗术逾跖躥。
    殛死於荒陬，厉肉不中舋。
    窜贼亦云晚，帝脉以微弱。
    仓扁皆拱手，神圣难救药。
    兴亡谁召之，礼乐至销铄。
    兵戈满天地，腾沸犹鼎镬。
    亿万苍生命，枕藉委沟壑。
    寰中荡无间，吾徒曷栖托。
    赖有尘外地，犹堪遂飞跃。
    泉石尽清奇，烟霞地参错。
    有客赋归来，楸枰见高著。
    真是离声名，非唯解缨络。
    山心极閒旷，云踪忘住著。
    长歌松月高，晏坐林花落。
    游衍狎渔樵，追随任猿鹤。
    他年四方志，此日三生约。
    终逃小草讥，嘉遁自成乐。
    於焉以求志，为记良不恶。

释文珦　为修樗作歌
    我爱岩间古樗栎，蔽日参云过千尺。
    樵苏来往作阴凉，不为风霜变颜色。
    匠氏入林持斧斤，材无大小皆选抡。
    豫章榝楠岂复有，独以无用全其身。
    山僧历得养生理，故以岩樗自为比。
    只把樛枝庇本根，肯夸美干招残毁。
    幽人志士当勿疑，听我朗诵岩樗诗。
    纵为梁栋或易挠，岩下清风无尽时。

释文珦　为言以道赋岩隐
    隐者心常静，山林迹易安。
    几年灵运屐。九转葛玄丹。
    石圃菁苗在，崖房桂影寒。
    岂知尘世窄，万事杂悲欢。

释文珦　为鄞僧题四明窗
    郡名元自山名得，石似痚棂四面同。
    每恨世人游不到，羡君身在此山中。

释文珦　惟初
    惟初结发时，志气凌苍昊。
    飘然去园庐，名山纵幽讨。
    流光暗相催，於今已衰老。
    满眼皆少年，谁堪写怀抱。
    潜踪寂寞滨，萧飒同霜草。
    谓可安余龄，异俗惊我倒。
    颇解空王宗，怀之以为宝。
    世故等浮尘，弃置勿复道。

释文珦　嵬嵬山石行
    山石何嵬嵬，孤松何薿薿。
    其大逾百围，其高过千尺。
    广厦需梁栋，求之若匪克，
    梓人一以视，斤斧见促迫。
    牛夫竞牵挽，输入王侯宅。
    观者如堵墙，靡不重嘉惜。
    镂刻以为工，丹青以为饰。
    巍然在云霄，七贵所栖息。
    梁栋岂不美，残生良可哀。
    宁作南山松，毋为广厦材。

释文珦　闻似道入相因赋诗
    盛德方为贵，虚名底用高。
    异时游荡子，今日似萧曹。
    红粉催身朽，清霜入鬓牢。
    势穷人事改，槐棘等蓬蒿。

释文珦　闻雁
    山寒经月断人行，孤雁噰噰忽一声。
    身在异乡兄弟尽，老夫那得易为情。

释文珦　闻雁
    重云散尽天如镜，寒雁哭霜冬夜永。
    欲写相思寄远人，翩翩过尽无留影。

释文珦　问李筼房疾
    筼翁非时流，温然古君子。
    我虽异教人，臭味略相似。
    四月不见翁，相望隔烟水。
    石坛忽来前，言翁乖摄理。
    真体本无病，请说病原委。
    乃知为苍生，常欲致平治。
    神明所扶持，厥疾自衰已。
    秋日定拿舟，贺翁勿药喜。
    既为苍生病，须为苍生起。
    比寿於广成，与宋相终始。

释文珦　卧云歌
    潜山道人性痚懒，地覆天翻浑不管。
    草座麻衣居绝巘，一间茅屋云常满。
    颇爱云纵亦萧散，於焉誓与云为伴。
    终日卧云忘早晚，梦回日照云床暖。
    彼此无心体舒缓，所以相从加缱绻。
    他年我死云独存，云应惋惜吾生短。

释文珦　乌栖曲
    白露生庭芜，明月照栖乌。
    栖乌啼不已，闺人中夜起。
    起视西北方，翩翩雁志翔。
    幽燕戍未返，云胡不凄伤。

释文珦　乌夜啼
    东家屋树与云齐，夜夜有乌来上栖。
    明月照树栖乌啼，愁杀窗中战士妻。

释文珦　无心
    出本无心倦即归，悠悠天地一支离。
    此真难与时人说，惟有山云乃得知。

释文珦　吴中灵岩寺
    离宫今作寺，往事日荒芜。
    越女承恩宠，吴王失霸图。
    屧廊斜带岭，香径直通湖。
    莫上琴台望，风烟满旧都。

释文珦　吾年
    吾年未七十，颇觉惭昏耄。
    旧事尽遗忘，独余山水好。
    天寒附叶炎，尘埃满乌帽。
    客至欲逢迎，无奈筋力耗。
    君当恕衰翁，遮莫谓予傲。

释文珦　吾年
    吾年易逾迈，感慨难具陈。
    齿发半缺秃，肌肤多不仁。
    屏迹於空山，几与木石邻。
    忆昔少年时，秉志将求伸。
    所交四方士，一一非常人。
    论文穷道要，日夕长相亲。
    逝者若流水，存者犹参辰。
    辗转空怀思，欲见终无因。
    新知弃玼贱，坐卧唯一身。
    余生谅非久，当为灰与尘。
    存亡固可念，亦复徒伤神。
    於焉息吾卢，静然全天真。

释文珦　吾身
    东西南北人，寂寞住岩涧。
    年衰鬓凝霜，客久衣绝襻。
    何须念粱肉，且复饮藜苋。
    犹患有吾身，身死即无患。

释文珦　吾身
    趋时非好步，步步青山归。
    眼界绝尘垢，耳根遗是非。
    充肠草木实，被体云霞衣。
    吾贫岂当念，吾原已无违。

释文珦　吾生
    吾生少壮时，穷力在经教。
    一心融万境，颇亦能致效。
    老来更脱略，山水随所乐，
    今成信手棋，胜不复校。

释文珦　吾心
    吾心偏向静，物外寄柴荆。
    山意深方好，溪源远自清。
    余生惟欠死，众虑已皆平。
    隐者宜无迹，人休问姓名。

释文珦　吾心
    吾心静而贞，是乃出天禀。
    驱之入尘樊，违性岂不甚。
    所对非同流，欲语口还噤。
    世涂机穽多，动足常懔懔。
    今来返中林，夜卧始安枕。
    山薇既可餐，清泉大堪饮。
    布及极相宜，亦不羡文锦。
    斯谋良已臧，余生不须谂。

释文珦　吾性
    吾性本痚狂，难教住帝乡。
    看心忘世界，濯足爱沧浪。
    往事皆如梦，浮生底用忙。
    到头华衮服，不及芰荷裳。

释文珦　五朵峰
    莫知小朵飞来日，慧理曾经指异踪。
    香润尽多西竺石，孤高亦有晋朝松。
    断无一干栖凡鸟，别有深泓卧老龙。
    绝项世上游不到，瑶丛清丽似芙蓉。

释文珦　五洩龙井
    五吉蜿蜒宅，幽深父老言。
    傍溪唯见瀑，度岭始知源。
    夹欲斜晖隐，空林夕电翻。
    屡闻当旱岁，噀雨出松门。

释文珦　武康道中
    又过防风旧国西，客怀烟景两凄凄。
    青山环绕疑无路，白水分流尽入溪。
    竹外野祠荒甽缺，柳边渔户草庐低。
    萍蓬漂转成何事，不及林猿有定栖。

释文珦　物外
    物外烟霞古，幽深断送迎。
    聩僧唯反听，啼鸟自春声。
    望岳山心静，临池水观成。
    岂知趋世者，终日但营营。

释文珦　物我
    物我两俱忘，雙然入道乡。
    空为真命脉，静是悟肝肠。
    竹月光零乱，松风韵短长。
    色声皆妙契，曾不费思量。

释文珦　西城行
    閒踪无滞留，有兴即行乐。
    崎岖历重丘，窈窕穷远壑。
    遂步西城道，修墉带高闳。
    门前高梐枑，喧喧歌吹声。
    老人咨嗟予故，园林曾是前人墓。
    予谓老人置勿论，自古废兴何定据。
    今人欢乐宁长保，后人还为伤怀抱。

释文珦　西村老叟
    西村逢老叟，事事皆天真。
    发白不记岁，鸟鸣知是春。
    耕桑了衣食，儿女俱和循。
    日暮野中归，荷锄仍带薪。
    见人但恭敬，尘满头上巾。
    未尝褒都邑，岂闻有君臣。
    我疑百世下，犹有羲皇民。

释文珦　西风
    西风吹鬓鬓成霜，变异无端那有常。
    交友后先同昨梦，老人八十尚他乡。
    书空雁字行痚密，泣砌虫吟韵短长。
    尽是客中秋意绪，谁能对此不凄凉。

释文珦　西风
    西风落叶间，孤客有余閒。
    寒水皆归壑，秋云不离山。
    鹘翻枯草去，鸦带夕阳还。
    幽趣何人共，柴门只自关。

释文珦　西风
    西风似识野夫心，吹叶填门日渐深。
    童子切须休扫著，要他朝夕助秋吟。

释文珦　西风
    西风飋飋起松林，卷尽长空万里阴。
    明月在天天似水，似余一片坐禅心。

释文珦　西明落照
    幽居面西岭，窗几有真趣。
    睡觉无人声，残阳在高树。

释文珦　息影
    息影尘埃表，安心静默间。
    若为消白日，长是对青山。
    流水欲穷处，野猿相与还。
    孤云时起灭，未必似余閒。

释文珦　惜别
    风涛晚未止，鼓枻欲何之。
    穉齿便相识，摹上成别离。
    水香浮浦树，月露满江蓠。
    明日空凝伫，茫茫无处期。

释文珦　溪边
    溪边得微径，陟险穷层巅。
    上有巢居人，志隐忘岁年。
    心静语言寡，道在精神全。
    终身愿相依，愧我无宿缘。
    明朝下山去，怅望空云烟。

释文珦　溪路
    溪路六七里，茅茨三两家。
    断崖悬石髓，古树有松花。
    绝壑无人处，看云到日斜。
    过山幽更甚，时复见樵车。

释文珦　溪上
    散策清溪岸，茅檐事事幽。
    燕巢春始垒，蛛网雨来收。
    翁媪能留客，儿童不识愁。
    兴长归径晚，回首问群鸥。

释文珦　溪上野人家
    隔水两三家，荆扉带郭斜。
