<!-- { "loadSidebar": true } -->
    泉浅带土味，岩深闻草香。
    到家花已尽，杏颊拥枝黄。

郑獬　淮扬大水
    淮扬水暴不可言，绕城四面长波皴。
    如一大瓢寄沧海，十万生聚瓢中存。
    水之初作自何尔，旧堤有病亡其唇。
    划然大浪劈地出，正如百万狂牛犇。
    顷之漂泊成大泽，壮士挟山不可堙。
    居民竮避争入郭，郭内众人还塞门。
    老翁走哭觅幼子，哀赴卒为蛟龙吞。
    岂独异物乃为害，恶人行劫不待昏。
    此时虾蟆亦得志，撩须睥睨河伯尊。
    附城庐舍尽水府，惟见屋脊波间横。
    间或大雨又暴作，直疑瓶盎相奔倾。
    沟渠涨满无处泄，往往床下飞泉鸣。
    只恐此城澒洞彻，城中坐见鱼颊生。
    豪子室中具大筏，此筏岂便长全身。
    朝夕筑塞渐排去，两月未见车间尘。
    且喜馀生尚存世，资储谁复伤漂沦。
    京师乃处天下腹，亦闻大水来扣阍。
    至於河朔南两蜀，长江大河俱腾掀。
    岂惟淮阳一弹地，洪涛乃撼半乾坤。
    臣闻九畴天公书，三十六字先五行。
    兹谓水德不润下，盖与土气交相争。
    愿召近臣讲大义，使之搜凿灾害根。
    下书遣使巡郡国，旷然一发天子恩。
    家贫溺死无以葬，赐以棺辝收冤魂。
    蠲除租赋勿收责，宽其衣食哺子孙。
    开发仓库收寒饿，庶几疮痏无瘢痕。
    不尔便恐委沟壑，强者趣聚蚕虱群。
    伏藏山林弄凶器，今可先事塞其源。
    朝廷固当有处置，贱臣何者敢僭论。
    元元仰首望德泽，惟愿陛下无因循。

郑獬　还汪正夫山阳小集
    汪子文章何伟奇，如观天子乘舆仪。
    怛然暴见殊惊疑，舌拄上腭两目痴。
    定神屏气试引窥，渐识羽卫行相随。
    金吾佽飞开中逵，横刀执矟铁马驰。
    画旆赤白盘龙螭，大角一百二十支。
    铙鼓嘲轰杂横吹，绣幡绛幢何纷披。
    {上四下干}{上四下毕}铍戟开黄麾，属车{左车右急}辚霹雳移。
    侍郎御史冠峨危，圆扇孔雀双翅垂。
    辟邪白泽飞麟麒，金辂赤马火鬣鬵。
    飘飘凤盖翳华芝，水光铁甲羽林儿。
    二十四仗驱熊貔，长殳阔剑梢魍夔。
    团花绛袖武士衣，大小不同虽异宜，
    要之尽是圣贤为。奇服怪玩一不施，
    斥之所以尊皇威。汪子之文正类斯，
    一十五轴纷葳蕤，烂光直欲纸上飞。
    长篇短篇倾珠玑，题说论序及赋诗。
    篇虽不同皆有归，要之孔子韩退之。
    留读旬日不知疲，大渴适得甘露饴。
    我欲诵记留肝脾，惟我老钝无记持。
    又无小吏操笔挥，或可写留慰朝饥，
    二者不遂其齰咨。今复夺去心黭黟，
    室中斗觉无光辉。灵宝不可留洿池，
    风雨送还沧海湄。嗟我居陈逾岁时，
    两耳无闻如塞泥。遂恐聋瞶不可医，
    子来乃得时攻治。摐金伐石鸣鼓鼙，
    气豪却似相凌欺。因子文章张我师，
    使我发此狂简辞。

郑獬　黄雀
    啾啾黄雀竹间飞，日晚复归枝上栖。
    雪粒盖地三寸玉，地肤冻裂不作泥。
    锦韝公子臂苍鹘，快马踏下黄云低。
    马前紫兔跃白草，老拳下批饥儿啼。
    啄鲜裂血饱腹去，可怜黄雀空死饥。

郑獬　回次妫川大寒
    地风如狂兕，来自黑山旁。
    坤维欲倾动，冷日青无光。
    飞沙击我面，积雪沾我裳。
    岂无玉壶酒，饮之冰满肠。
    鸟兽不留迹，我行安可当。
    云中本汉土，几年非我疆。
    元气遂隳裂，老阴独盛强。
    东日拂沧海，此地埋寒霜。
    况在穷腊后，堕指乃为常。
    安得天子泽，浩荡渐穷荒。
    扫去妖氛俗，沐以楚兰汤。
    东风十万家，画楼春日长。
    草踏锦靴缘，花入罗衣香。
    行人卷双袖，长歌归故乡。

郑獬　回至涿州
    来时正犯长安雪，今见春风入塞初。
    为问行人多少喜，燕山南畔得家书。

郑獬　即事简友人
    门巷遍芳草，相期春醉稀。
    可怜双燕到，还似故人归。
    幽鸟隔溪语，落花穿竹飞。
    谁知静者乐，石上脱朝衣。

郑獬　记梦
    赤城老仙翁，面发日月华。
    独立石岩下，手把蟠桃花。
    授我碧简文，奇篆蟠丹砂。
    读之不可晓，翻身凌紫霞。

郑獬　寄并州故人
    年来羁客减欢游，少对清樽浣别愁。
    社里故人相忆否，夜来归梦到并州。

郑獬　寄并州故人
    去年寒食柳溪头，着意寻花醉未休。
    今日天涯最惆怅，满江烟雨吊春愁。

郑獬　寄长沙燕守度
    魏都南馆相逢日，闹向春风倒一尊。
    连夜花开驻归骑，即时席上插降旛。
    云藏梦泽烟蒲老，秋卷湘江雪浪翻。
    闻道玉厨新酿熟，莫将馀沥酹潺湲。

郑獬　寄洞元师
    一尊聊寄洞元师，既到山中春未迟。
    料得醉眠岩石上，晚风零落小桃枝。

郑獬　寄洞元师
    洞元道士酒中仙，散发人间五十年。
    醉后不知山月上，竹间横枕一琴眠。

郑獬　寄关彦长
    黄金斗印未垂腰，绕舍湖山弄翠涛。
    饥凤羽毛寒不铩，卧龙头角老方高。
    樽前襟抱生平尽，醉里文章气格豪。
    休论升沉向衰俗，功名到底属吾曹。

郑獬　寄郭祥正
    天门翠色未饶云，姑孰波光欲夺春。
    怪得溪山不寂寞，江南又有谪仙人。

郑獬　寄陆宪元
    陆子处乎顺，虽穷志愈刚。
    剑埋金不蚀，圭折玉犹方。
    古意閒中见，浮名静外忘。
    行藏吾自得，可笑接舆狂。

郑獬　寄题辰州沅阳馆
    张侯守辰溪，作馆清溪上。
    峻趾拥崇冈，跋海鳌足壮。
    石嶝盘山回，游人出屏障。
    林壑互蔽亏，昏明各异状。
    辰溪俯洞夷，登临少佳况。
    不知自何人，於此废真赏。
    洼池失蛟龙，破屋藏魍魉。
    如持万黄金，弃之在污壤。
    张侯一芟扫，耳目复清旷。
    坤倪伏诙谲，闪倐见气象。
    素壁照清秋，檐牙屹相望。
    啼鸟共徘徊，飞云自来往。
    携樽听鸣泉，便可倾佳酿。
    烟披舞袖润，谷应歌声响。
    客醉未容归，明月纤纤上。
    幽怀傥自得，所适即为放。
    兹地虽陋僻，境静犹足尚。
    壮士偃旗眠，落日惟樵唱。
    缓带一来游，清风日萧爽。

郑獬　寄题沖雅虚心亭
    高僧酷爱翠云枝，雨后新阴翠入衣。
    为恨烟溪生处远，自寻云径劚将归。
    有时风雨闹不解，只恐蛟龙活欲飞。
    好向繁梢结秋实，丹山正是凤凰饥。

郑獬　寄题明州太守钱君倚众乐亭
    使君何所乐，乐在南湖滨。
    有亭若孤鲸，覆以青玉鳞。
    四面拥荷花，花气摇红云。
    使君来游携芳樽，两边佳客坐翠裵。
    鄞江鲜鱼甲如银，玉盘千里紫丝莼。
    金壶行酒双美人，小履轻裙不动尘。
    壮年行乐须及辰，高谈大笑留青春。
    游人来看使君游，芙蓉为楫木兰舟。
    横萧短笛悲晚景，画帘绣幕翻中流。
    贪欢寻胜意不尽，相招却渡白苹洲。
    日落使君扶醉归，游人散后水烟霏。
    紫鳞跳复戏，白鸟落还飞。
    岂独乐斯民，鱼鸟亦忘机。
    使君今作螭头臣，游人依旧岁时新。

郑獬　寄题峡州宜都县古亭
    古人已逐秋草没，明月空随秋浪翻。
    安得古人似明月，长来此地对金樽。

郑獬　寄汪正夫
    汪子清彻骨，竦如秋竹竿。
    高名九鼎重，俊气一峰寒。
    议论今谁对，文章古所难。
    青蝇变白黑，无污碧琅玕。

郑獬　简夫北墅
    先生已到舍，稚子未归樵。
    草晚牛羊病，场登雀鼠骄。
    孔颜虽困鲁，夔契未忘尧。
    自笑非逋客，烦君重见招。

郑獬　简夫别墅
    静境清无敌，门前系鹿车。
    买山凭野客，觅竹到邻家。
    棋为寻图胜，书因借本差。
    平时非厌仕，所乐在桑麻。

郑獬　閒居二首
    空庭罗雀网，应似翟侯居。
    多病惟寻药，忘机不著书。
    僧来留石鼎，人在典金鱼。
    惟有南窗睡，春来分不疏。

郑獬　閒居二首
    不从山下住，若个似山家。
    留地教移竹，开门自扫花。
    林疏容鹤卧，溪净怕云遮。
    落日杖藜去，塍头看稻牙。

郑獬　閒闷
    閒闷万千缕，金刀不可裁。
    逢人心不记，见酒眼方开。
    乱梦无时断，残春数日回。
    东风固相恼，时送落花来。

郑獬　江梅
    杭州别乘有馀才，戏作佳篇寄我来。
    已教吴娘学新曲，凤山亭下赏江梅。

郑獬　江上
    芦叶萧萧江上秋，鲥鱼清酒解消忧。
    云才散后月当浦，潮欲来时风满楼。
    好景未应输白鹭，飞尘终不到扁舟。
    晚来天卷苍霞尽，万顷玻璃烂不收。

郑獬　江行
    碧草已堪翦，长江二月头。
    林深藏宿雨，岸豁聚春流。
    潮背燕支浦，山横桑落州。
    松醪欺客病，易醉苦难投。

郑獬　江行五绝
    马当之西绝险处，青山独出无四邻。
    且系画船枫树下，行人去赛小姑神。

郑獬　江行五绝
    三日禁船官不容，波如连屋万千重。
    莫向长江争道路，如今风雨属蛟龙。

郑獬　江行五绝
    清明村落自相过，小妇簪花分外多。
    更待山头明月上，相招去踏竹枝歌。

郑獬　江行五绝
    快帆美满送船去，忽值高沙船不行。
