<!-- { "loadSidebar": true } -->
    寒炉余几火，灰里拨阴何。

黄庭坚　次韵高子勉十首
    荆渚楼中赋，南阳垅底吟。
    谁言小隐处，频屈故人临。
    经笥茌窥底，词源幸汲深。
    思君眠竹屋，雪月冰寒衾。

黄庭坚　次韵高子勉十首
    惊人得佳句，或以傲王公。
    处世要清节，滑稽安足雄。
    深沈似康乐，简远到安丰。
    一点无俗气，相期林下同。

黄庭坚　次韵高子勉十首
    志士难推毂，将如高子何。
    心期诚不浅，余论或相多。
    欲向沧洲去，还能小艇麽。
    鸬鹚西照处，相并晒渔蓑。

黄庭坚　次韵高子勉十首
    凿开混沌窍，窥见伏羲心。
    有物先天地，含生尽陆沈。
    伐山成大厦，鼓橐铸祥金。
    三尺无弦木，期君发至音。

黄庭坚　次韵高子勉十首
    少年基一篑，长岁足三余。
    忽作飞黄去，顿超同队鱼。
    尊前八采句，窗下十年书。
    定作牛腰束，传抄听小胥。

黄庭坚　次韵高子勉十首
    沙上步微暖，思君剩欲招。
    蒌蒿穿雪动，杨柳索春饶。
    枉驾时逢出，新诗若见撩。
    樽前远湖树，来饮莫辞遥。

黄庭坚　次韵公秉子由十六夜忆清虚
    九陌无尘夜际天，两都风物各依然。
    车驰马逐灯方闹，地静人闲月自妍。
    佛馆醉谈怀旧岁，斋宫诗思锁今年。
    但闻公子微行去，门外骅骝立绣鞯。

黄庭坚　次韵公定世弼登北都东楼四首
    日著阑干角，风吹濯澣衣。
    喜同王季哲，更得谢玄晖。
    清兴俱不浅，长吟无用归。
    月明南北道，犹见驿尘飞。

黄庭坚　次韵公定世弼登北都东楼四首
    真皇多庙胜，仁祖用功深。
    卜宅迁九鼎，破胡藏万金。
    百年休战士，当日纵前禽。
    欲断匈奴臂，不如留此心。

黄庭坚　次韵公定世弼登北都东楼四首
    都城碍飞鸟，军幕卧貔貅。
    紫葚知蚕老，黄云见麦秋。
    接天双阙起，伏地九河流。
    耆老深望幸，銮舆不好游。

黄庭坚　次韵公定世弼登北都东楼四首
    汉皇勤远略，晚节相千秋。
    不足中原地，犹思一战收。
    望朝方北顾，斜日倚东楼。
    庙算知无敌，寒儒浪自愁。

黄庭坚　次韵公择舅
    昨梦黄粱半熟，立谈白璧一双。
    惊鹿要须野草，鸣鸥本愿秋江。

黄庭坚　次韵公择雨後
    二圣勤民损膳羞，雨余今见角田秋。
    碧酒尚堪遮眼醉，红榴不解替人愁。

黄庭坚　次韵郭明叔长歌
    君不见悬车刘屯田，骑牛涧壑弄潺湲。
    八十唇红眼点漆，金锺举酒不留残。
    君不见征西徐尚书，为国捐躯矢石间。
    龙章凤姿委秋草，天马长辞十二闲。
    何如高阳郦生醉落魄，长揖辍洗惊龙颜。
    丈夫当年倾意气，安用蚓食而蝎踚。
    古人已作泉下土，风义可想犹班班。
    郭侯忠信如古人，荐书飞名上九关。
    诗书自可老斲轮，智略足以解连环。
    铜章屈宰山水县，友声相求不我顽。
    鹏翼垂天公直起，燕巢见社身思还。
    文思舜禹开言路，即看承诏著豸冠。
    尚趋手板事直指，少忍吏道之多艰。
    黄花零落一尊酒，别有天地非人寰。

黄庭坚　次韵郭明叔登县楼见思长句
    令尹登临多暇日，杖生芝菌笔生埃。
    溪横凤尾寒光去，山拥旌阳翠气来。
    晚市张灯明远近，□□留客舞徘徊。
    红裳珠履知多在，点检惟无□秀才。

黄庭坚　次韵郭右曹
    阅世行将老斲轮，那能不朽见仍云。
    岁中日月又除尽，圣处工夫无半分。
    秋水寒沙鱼得计，南山温雾豹成文。
    古心自有著鞭地，尺璧分阴未当勤。

黄庭坚　次韵韩川奉祠西太乙宫四首
    万灵未对甘泉，五福问祀迎年。
    旍旂三斿半偃，风马云车闯然。

黄庭坚　次韵韩川奉祠西太乙宫四首
    白髦下金神节，青祝携御炉香。
    百礼尽修亳祀，九歌不取沈湘。

黄庭坚　次韵韩川奉祠西太乙宫四首
    紫府侍臣鸣玉，霜台御史生风。
    官烛论诗未了，知秋自属梧桐。

黄庭坚　次韵韩川奉祠西太乙宫四首
    泰坛下瑞云黄，雨师洒道尘香。
    便面犹承坠露，金钲半吐东墙。

黄庭坚　次韵汉公招七兄
    白发霏霏雪点斑，朱樱忽忽鸟衔残。
    公庭休吏进汤饼，语燕无人窥井栏。
    诗句多传知有暇，道人相见不应难。
    老郎亲屈延处士，风味依稀如姓桓。

黄庭坚　次韵和答孔毅甫
    鹏飞鲲化未即逍遥游，龙章凤姿终作广陵散。
    湓浦炉边督数钱，故人陆沉心可见。
    气与神兵上斗牛，诗如晴雪濯江汉。
    把咏公诗阖且开，旁无知音面墙叹。
    我今废书迷簿领，鱼蠹笔锋蛛网砚。
    六年国子无寸功，犹得江南万家县。
    客来欲语谁与同，令人熟寐触屏风。
    窃食仰愧冥冥鸿，少年所期如梦中。
    江头酒贱樽屡空，南山有田岁不逢。
    相思夜半涕无从，千金公亦费屠龙。

黄庭坚　次韵和台源诸篇九首之叠屏岩
    篁竹参天无人行，来游者多蹊自成。
    石屏重叠翡翠玉，莲荡宛转芙蓉城。
    世绿遮尽不到眼，幽事相引颇关情。
    一炉沈水坐终日，唤梦鹁鸪相应鸣。

黄庭坚　次韵和台源诸篇九首之灵椿台
    固蕂深根且一邱，少时尝恐斧斤求。
    何人比拟明堂柱，几岁经营江汉洲。
    终以不才名四海，果然无祸阅千秋。
    空山万籁月明底，安得闲眼石枕头。

黄庭坚　次韵和台源诸篇九首之灵寿台
    藤树谁知先後生，万年相倚共枯荣。
    层台定自有天地，鼻祖已来传父兄。
    虎豹文章藏雾雨，龙蛇头角听雷声。
    何时暂取苍烟策，献与本朝优老成。

黄庭坚　次韵和台源诸篇九首之南屏山
    襞积蓝光刻削成，主人题作正南屏。
    身更万事已头白，相对百年终眼青。
    烟雨数峰当隐几，林塘一带是中庭。
    红尘车马无因到，石壁松门本不扃。

黄庭坚　次韵和台源诸篇九首之七台峰
    欲雕佳句累层峦，深愧挥斤斲鼻端。
    作者七人俱老大，昂藏却立古衣冠。
    千年避世朝市改，万籁入松溪涧寒。
    我有号锺锁蛛网，何时对汝发清弹。

黄庭坚　次韵和台源诸篇九首之七台溪
    先生行乐在清溪，满世功名对画脂。
    一道寒波随眼净，百年高柳到天垂。
    昔人无处问谁氏，遗础有情犹旧基。
    猿鹤至今烟惨淡，贤愚俱尽水涟漪。
    四时相及漏催滴，万事不疑冰泮澌。
    聊欲烹茶羹杞菊，身如桑苎与天随。

黄庭坚　次韵和台源诸篇九首之群玉峰
    洞天名籍知第几，洞口诸峰苍翠堆。
    雕虎啸风斤斧去，飞廉吹雨晓烟回。
    日晴圭角升云气，月冷明珠割蚌胎。
    种玉田中饱春笋，仙人忆得早归来。

黄庭坚　次韵和台源诸篇九首之仙桥洞
    横阁晴虹渡石溪，几年钥锁镇瑶扉。
    洞中日月真长久，世上功名果是非。
    叱石元知牧羊在，烂柯应有看棋归。
    若逢白鹤来华表，识取当年丁令威。

黄庭坚　次韵和台源诸篇九首之云涛石
    造物成形妙画工，地形咫尺远连空。
    蛟鼍出没三万顷，云雨纵横十二峰。
    清坐使人无俗气，闲来当暑起清风。
    诸山落木萧萧夜，醉梦江湖一叶中。

黄庭坚　次韵和魏主簿
    梅药触人意，绕枝三四旋。
    玄冥与之笑，青帝不争权。
    帘晚寿阳醉，云深姑射眠。
    愁蛾英半落，娇靥菡初圆。
    短簿吹羌笛，诸郎宴洞天。
    官栖仇览棘，才拍翰林肩。
    风力能冰酒，霜威欲折绵。
    锦衾寒有恨，花信远难传。
    饮罢钟催晓，诗成律换年。
    余香勤管领，莫厌屡中贤。

黄庭坚　次韵胡彦明同年羇旅京师寄李子飞三章一章道其困穷二章劝之归三章
    看除日月坐中铨，一岁应无官九迁。
    葱韭盈盘市门食，诗书满枕客床毡。
    留连节物孤朋酒，恼乱邻翁谒子钱。
    谁料丹徒布衣得，困穷且忍试新年。

黄庭坚　次韵胡彦明同年羇旅京师寄李子飞三章一章道其困穷二章劝之归三章
    丁未同升乡里贤，别离寒暑未推迁。
    萧条羁旅深穷巷，蚤晚声名上细毡。
    碧嶂清江原有宅，白鱼黄雀不论钱。
    槟榔一斛何须得，李氏弟兄佳少年。

黄庭坚　次韵胡彦明同年羇旅京师寄李子飞三章一章道其困穷二章劝之归三章
    畏人重禄难堪忍，阅世浮云易变迁。
    徐步当车饥当肉，锄头为枕草为毡。
    原无马上封侯骨，安用人间使鬼钱。
    不是朱门争底事，清溪白石可忘年。

黄庭坚　次韵黄斌老所画横竹
    酒浇胸次不能平，吐出苍竹岁峥嵘。
    卧龙偃蹇雷不惊，公与此君俱忘形。
    晴窗影落石泓处，松煤浅染饱霜兔。
    中安三石使屈蟠，亦恐形全便飞去。

黄庭坚　次韵黄斌老晚游池亭二首
    路入东园无俗驾，忽逢佳士喜同游。
    绿荷菡萏稍觉晚，黄菊拒霜殊未秋。
    客位正须悬榻下，主人自爱小塘幽。
    老夫多病蛮江上，颇忆平生马少游。

黄庭坚　次韵黄斌老晚游池亭二首
    岑寂东园可散愁，胶胶扰扰梦神游。
    万竿苦竹旌旗卷，一部鸣蛙鼓吹休。
    雨後月前天欲冷，身闲心远地常幽。
    杜门谢客恐生谤，且作人间鹏鷃游。

黄庭坚　次韵吉老寄君庸
    何郎生事四立壁，心地高明百不忧。
    白眼醉来思阮籍，碧云吟罢对汤休。
    诸公著力书交上，尺璧深藏价未酬。
