<!-- { "loadSidebar": true } -->
    蓬监曾叨继后尘，史闱何幸对题名。
    非才自是无能役，太息难忘故旧情。

周必大　敷文阁学士李仁甫挽词十绝
    我畏讥谗口屡缄，独公嗜好不酸咸。
    每倾苦酒思谈笑，万里何由奠巽严。

周必大　福寿院僧净皋写予及子中兄真求赞次子中韵
    弟兄本自读儒书，晚外形骸付六如。
    摩诘文殊俱默默，从教似我与非吾。

周必大　赣江
    迹落蛮夷地，艰危分饱经。
    盘涡随棹舞，惊浪溅船零。
    石乱舟才过，峰回眼谩青。
    晚来荒浦宿，愁绪转冥冥。

周必大　赣守张子智重修思贤阁奉赵清献公
    霜凝宪简肃朝衣，日转熙台治郡时。
    事道初无中与外，居仁自有勇兼慈。
    甿谣曾咏来何暮，德政常留去后思。
    眼看清规非面友，肩随画像是心期。

周必大　赣守郑舜举寄诗酒于答书中就附四句
    十七篇诗酒满壶，赣州风景塞绳枢。
    诗中有画今摩诘，安用当年八境图。

周必大　赣州丰乐长老惠宣写予真戏赞时年七十三
    少年日醉郁孤台，鼎立三禅屡往来。
    豪气虽存谁复识，形容变尽鬓皑皑。

周必大　高沙曾良臣筑思以念亲傍辟书阁肖杨诚斋及予像求赞
    德行渊骞，曾参曷遗。
    盖生也后，其年可推。
    遥遥华胄，古今与稽。
    诚斋则贤，我愧思齐。

周必大　高宗皇帝挽词二首
    社稷兴中否，干戈静四溟。
    生年同艺祖，庆寿似慈宁。
    人忆庚庚兆，天垂九九龄。
    向来怀夏禹，今祔越山青。

周必大　高宗皇帝挽词二首
    太极干元父，清都大帝宫。
    宴酣忘御骏，仙去任遗弓。
    音遏思尧颡，昮号泣舜瞳。
    孤臣台阁旧，泪血洒春风。

周必大　阁皂冲妙陈处和寄苍玉轩图仍枉佳篇小诗为谢
    鹅溪未易扫千寻，龙箨何曾看溢林。
    谁遣琅玕青我眼，道人披腹有高吟。

周必大　恭和御制赐史浩古诗
    粤从三代还，岁月过千{左礻右冀}。
    时岂无贤君，道未契寰旨。
    煌煌唐太宗，勋业在所喜。
    寇攘既扫除，蛮貊毕至止。
    循良布郡邑，惠政宽狱市。
    忠贤俨班联，切谏柅浮靡。
    关辅罗府兵，岩穴聘奇士。
    民生覆盂安，国势泰山倚。
    皇心期过之，风下九万里。
    忠厚培本根，文物粲华蕊。
    淳熙视贞观，何啻相表里。
    属车尚涛江，列障隔淮水。
    蚕兹獯鬻氏，作我太清滓。
    坐令营屯众，久费糗粮峙。
    中原厌狼贪，诸将空虎视。
    安得贯砮楛，来贡尺有咫。
    六合混一家，耕桑盛生齿。
    愿言讲治道，先务当有几。
    欲仁斯仁至，患在未举趾。
    而况前史中，遗事可寻理。
    卫英爪与牙，王魏目兼耳。
    处中赖房杜，虚受忘彼此。
    不闻国异政，但见车同轨。
    孰云古道难，佥曰今王是。
    寸阴胜所竞，盛德日方起。
    舞干格三苗，其效七旬尔。
    轲称仁无敌，传谓礼可已。
    东韑及北女，会见朝玉戺。
    南山竹易殚，陛下功难纪。
    儒馆谩献歌，将奈词之骳。

周必大　恭和御制闻喜宴诗
    圣武将犁老上庭，艺文先选彍中英。
    天扶基业生多士，世遇君师集大成。
    享备钧台同夏启，果分汉会愧桓荣。
    尧言一日周天下，应陋诗人切响声。

周必大　恭和御制幸秘书省诗二首
    群玉西昆富典章，二星东壁粲辉光。
    秋花迎杖千丛丽，法曲传觞九奏长。
    虎将纵观修旧事，豸冠陪侍仰明王。
    政修即是攘夷策，玭狁残袄岂足囊。

周必大　恭和御制幸秘书省诗二首
    蟠木离奇愧豫章，几年封植荷恩光。
    石渠久缀英髦后，金没深惭学识长。
    御墨奎文瞻列圣，雷尊篆鼎备三王。
    愿言夜德酬荣遇，宁复矜才似智囊。

周必大　故翰林汪公端明居零陵时尝作玩鸥亭今强中提干敬以其榜揭荆溪第中
    贾生问鹏谩伤神，应愧先生入理深。
    肝胆何曾分楚越，心形真欲混人禽。
    亭邮永镇愚溪上，扁榜重开罨画阴。
    见说骑鲸游汗漫，倘凭鸥鸟一传音。

周必大　故庆云长老{恭共换人}赞
    七尺躯，归底处。
    一尺素，写得住。

周必大　管长源朝奉挽词
    青袍黄甲旧蜚英，紫绶金章晚更荣。
    隐德家传辽北客，修龄人羡济南生。
    墓中深刻同年笔，世上难磨异日名。
    识面有时追往事，伤情无路奠佳城。

周必大　光宗皇帝挽诗二首
    与进依三善，从游阅五冬。
    初终存缱绻，议论极从容。
    辅政时虽浅，开藩眷自浓。
    不如仙宅犬，犹从鼎湖龙。

周必大　光宗皇帝挽诗二首
    仁爱周华夏，英聪贯古今。
    知人符日照，裕物称天临。
    闲退亲传子，忧劳旧损心。
    景光昭百世，昧谷谩西沉。

周必大　广德军鹿鸣燕乐语口号
    才子雍容入帝京，使君劝驾意殊深。
    骑蟾定喜攀仙桂，鸣鹿先须咏野芩。
    好去玉阶方寸近，休辞金盏十分斟。
    明年三月莺花丽，洗眼宫袍宴上林。

周必大　广西漕属吕君祖平以其六世祖文靖公及五世伯祖惠穆公帖示周某敬题
    世臣本非乔木，故笏真是甘棠。
    奕叶钧枢翰墨，宝章何愧诸王。

周必大　过邬子湖
    万顷湖光似镜平，蜿蜒得得导舟行。
    从来仕路风波恶，却是江神不世情。

周必大　过余干吴师中秀才以小诗惠歙砚次韵谢之
    旧曾起草向明光，独与罗文近赭黄。
    三载瓦池研灶墨，因君聊复梦仪凰。

周必大　韩子温尚书以长句送江梅次韵
    忆昔归田友麋鹿，雪里寻梅踏瑶玉。
    巡檐屡作杜陵笑，穷路几为步兵哭。
    忽逢绿衣鬓如云，歌舞醉人睡昏昏。
    觉来但有风相袭，梦断初无香返魂。
    岂知重见长安雪，喜极丰年箫鼓咽。
    更读裴公东阁诗，仍分处士西湖月。
    皎如玉树临我傍，幸同待漏靴满霜。
    但愿和羹继先业，不辞草制搜枯肠。

周必大　和范至能舍人农圃堂韵
    荒淫吴以颠，战胜越云吉。
    是非两安在，阡陌眇萧瑟。
    公来开别墅，草莽手爬栉。
    阴晴及寒暑，每到皆胜日。
    新诗吊兴废，收拾满箱帙。
    有客师元亮，甫谢彭泽秩。
    幸分北窗风，容此易安膝。

周必大　和龙舒兄春日出郊韵
    庭束蒲鞭吏昼闲，禽声人语两关关。
    郊垧戎队穿花里，阡陌儿童戏雉间。
    禅语屡题投子寺，仁风常满皖公山。
    荐书闻道交宸几，尺一封泥合锡还。

周必大　和七兄秋浦韵
    遵渚迟鱼素，巡檐验鹊占。
    江云怀李白，篱菊咏陶潜。
    句好那容画，才高却道盐。
    皇华聊吏隐，清论付廷佥。

周必大　和仲宁中秋赴饮庄宅
    方讶顽阴蔽月堂，坐看凉吹动枯肠。
    疾驱云阵千重翳，尽放冰轮万丈光。
    莫问蚌珠圆合浦，且听羯鼓打西凉。
    疏狂似我何须挠，挠取吹笙玉雪郎。

周必大　贺升卿年垂八十以诗寄平园新咏二十二篇又录十年前简予四诗尚有访
    文与年高岂乐天，字随心正亦公权。
    吟诗作赋晴窗里，问柳寻花野水边。
    喜我新巢三径就，劳君旧句一时编。
    雪舟有兴休回棹，共载期追李郭仙。

周必大　横州太守赵持挽诗
    忆驱千骑过田间，充国年耆鬓未斑。
    遗事剧谈黄阁老，旧游追记玉门关。
    横槎只道南通海，妖梦那知夜裂山。
    宿将如今几人在，稍听鼙鼓涕先潸。

周必大　洪景卢内翰为甘叔怀作碧崖修造疏戏题小诗奉劝本宫管辖而下诸道友
    碧崖道士拍洪肩，白水真人觅玉泉。
    我似东轩无一物，阁山风月不论钱。

周必大　洪景严枢密挽词二首
    丙制摛文压缙绅，三吴耀武见经纶。
    桥留震泽居无扰，舟济沧溟捷有神。
    宥府嘉猷推乃后，陪都遗爱纪斯民。
    多才多艺无多寿，此理凭谁问大钧。
    
    
周必大　洪景严枢密挽词二首
    召试曾叨对巨题，代言今忝继前规。
    丰钟霜响人何在，瓦釜雷鸣愧可知。
    滕驷启城嗟有日，徐鸡醊酒恨无期。
    玉堂赖有纶章在，时展前篇慰所思。

周必大　后两日大雪邦衡复用前韵作穷语戏和
    天怜寓客混缁徒，十日无烟香积厨。
    暮雪故教投碎米，馋涎那更忍流酥。
    旃毛齧尽寒生粟，风絮吟时韵怕醐。
    谁似维摩坐芳缛，散花别是一方壶。

周必大　胡邦衡端明用癸巳旧韵宠赐佳篇辄续貂为不一之贺
    闰六还同载诞辰，寿川方至浩无津。
    位虚左辖民瞻旧，职视西枢睿眷新。
    玉果又沾汤饼客，银环仍进雪肤人。
    风流富遗谁能并，未害先生道德淳。

周必大　胡邦衡赋琉璃灯帘诗次韵
    鸡林空诧夜明帘，鳌禁曾迎金炬莲。
    却向江城度元日，同看灯箔乐新年。
    盘红坐觉光如昼，鞍白端令意欲仙。
    归对短檠惟寂寞，酒醒漏永不成眼。

周必大　胡邦衡惠淳字韵佳什回首十年间不知几往返矣虽岁月逾迈而格律益高
    扫迹龙门六小春，渴闻谈论齿生津。
    筑岩勋业方图旧，倚市工夫谩斗新。
    百二山河行入手，三千风月莫迷人。
    尔缝直出羲农上，举世终由鲁叟淳。

周必大　胡邦衡生日以诗送北苑八銙日注二瓶
    贺客称觞满冠霞，悬知酒渴正思茶。
    尚书八饼分闽焙，主簿双瓶拣越芽。
    妙手合调金鼎铉，清风稳到玉皇家。
    明年敕使宣台馈，莫忘幽人赋叶嘉。

