<!-- { "loadSidebar": true } -->
    破故纸堆鑽不透，可怜业识日茫茫。
    末梢一段无分晓，犹待蝦蟆口放光。

释绍昙　待月赞
    末后句，如何举。
    眨得眼来，月圆当户。
    何曾知落处。

释绍昙　待月赞
    末后句，忒分晓。
    眼无筋，觑不破。
    觑得破，心月孤圆，
    千差一照。

释绍昙　丹霞见庞居士灵照敛手而立图赞
    放下菜篮，深深敛袂。
    瞒得丹霞，难瞒自己。
    恶机关被老爷知，赤土涂牛奶赏伊。

释绍昙　悼芳洲忏首
    不忍萤窗赚一生，翻身义虎顶头行。
    金篦刮尽空花膜，喜得天台教眼明。

释绍昙　悼芳洲忏首
    烟渚春融岸碧绡，采兰人竞唱离骚。
    曲终翻作无生调，听著愁魂似雪消。

释绍昙　悼时愚庵主
    诏书颺在破床头，高枕松根睡觉休。
    啼尽山禽惊不醒，萝窗空锁暮云愁。

释绍昙　悼云泉老师
    夺得犀牛便跺跟，蘯洲玩月角生纹。
    翻身入海无消息，惊散沙鸥白鹭群。

释绍昙　登金峨峰顶
    拨开空翠上危颠，路绕羊肠石齿尖。
    到顶方知天下小，攀高似取世人嫌。
    碧连蓬岛云千叠，冷照东溟镜一奁。
    归去松窗伴禅老，此山佳致话无厌。

释绍昙　定庵
    云尽风休万籁沈，柴门深锁绿萝春。
    石床昼静跏趺稳，百鸟衔花不见人。

释绍昙　定侍者奔乃师丧诸公以偈乃求题其后
    五逆从前恨阿斧，几思吞并老尸骸。
    无端更被人撺掇，愤愤扶锹去活埋。

释绍昙　杜甫骑驴游春图
    客路如天远，吟身太瘦生。
    无家归未得，策蹇傍春行。

释绍昙　端师子赞
    爪牙虽弄未全真，驳绿斑釐著一身。
    彩好不曾哮吼得，听闻将谓吓村人。

释绍昙　对月了残经赞
    五教三乘，之绕葛藤。
    一言道尽，玉兔东升。

释绍昙　对月了残经赞
    是甚经，欠翻译。
    用尽心，看不出，
    月挂松梢，烟笼藓石。

释绍昙　返照轩
    灵根豁达绝纤尘，只贵回光见得亲。
    日斜半窗梅弄影，客程犹有未归人。

释绍昙　放山室送芳上人见净慈偃溪和尚
    南山鳖鼻虽无毒，触著依前解丧身。
    不信当头揩痒看，浑钢底也没全人。

释绍昙　丰干赞
    加纱挂头何规矩，眼要看经不识字。
    差般差样制风颠，硬作斑猫骑作虎。
    道是弥陀，有何本据。
    闾丘太守，似苏州子。

释绍昙　丰干赞
    冷坐松阴指顾谁，说无义语放憨痴。
    多方引得闾丘笑，彩好斑斑睡不知。

释绍昙　佛临禅师赞
    奸{二豕}顽蛮，更加白{左亻右幼}。
    文武火煨石要香，麻皮头缠人必倒。
    五处开场弄活机，是龙程式天蛇窜草。
    千不合，，
    万不合，凤口山前，
    乞指路头。被老破庵凌辱不少，
    至今忘却来时道。

释绍昙　赋梅
    雪边春信到衡茅，谁遣梅兄慰寂寥。
    秀气一枝抽嫩玉，寒英五叶剪生绡。
    月移疏影窗前挂，风递清香竹外飘。
    几许吟魂招不返，急催兰弟读离骚。

释绍昙　葛坡
    滋蔓年来愈更深，一刀截断了无因。
    不知大道陵迟处，绊倒几多忙走人。

释绍昙　拱秀阁
    万叠遥岑绿打围，晓寒空翠泼禅衣。
    幽禽唤起萝窗定，闲看春云带雨归。

释绍昙　古岸
    乾坤未剖友雄基，雪衮寒涛日打围。
    脚下儘教浮逼逼，直通一路与人归。

释绍昙　古柏
    不训威音劫外春，错将西祖意瞒人。
    纷纷多是寻枝叶，谁向枯椿透法身。

释绍昙　古衲
    半肩寒拥片残云，七佛相传直至今。
    破碎不堪提掇处，朝阳正好下金针。

释绍昙　古樵
    七佛已前曾卖弄，分明一块烂枯柴。
    老卢不解担当得，火种只今无地埋。

释绍昙　古樵
    七佛已前曾卖弄，分明一块烂枯柴。
    老卢不解担当得，火种只今无地埋。

释绍昙　古桃
    仙苑春风几奏名，三千年实结初成。
    曾将一点枝头血，换得灵云两眼睛。

释绍昙　古岩
    揭示先天那一机，孤危不立自孤危。
    悬崖撒手人无数，石烂松枯总不知。

释绍昙　古源
    七佛相承寿脉深，只图入水见长人。
    截流机有青波路，天下滔滔谁问津。

释绍昙　观音大士赞
    足下青莲花半敷，倚岩危坐手轮珠。
    普门真境难描邈，刚被人传入画图。

释绍昙　观音赞
    随类分身万百千，真圆通境落谁边。
    小儿戏剧无人会，万顷沧波一叶莲。

释绍昙　观音赞
    百八摩尼杏叶光，圆通门户日开张。
    度生莫恃莲舟稳，恶浪狂风自著忙。

释绍昙　观知客归葬亲求语
    道人观方积压彼去，入门要验宾中主。
    吃一杯茶即转身，谁能掉舌论今古。
    危机俊逸旱雷轰，苍鹰折翅猎狗烹。
    老明觉举手加额，韩大伯敢搀先行。
    秋深拨草天台路，灵骨要寻亲父母。
    破钁头边掘窖埋，断猿哭月风号树。

释绍昙　寒山题诗赞
    国清窃得残羹饭，也学人前弄竹篙。
    欲写断崖无活句，心如秋月待如何。

释绍昙　寒拾赞
    笑里藏刀语诈淳，握生苕箒鼓烟尘。
    谩将心污秋潭月，未必渠侬肯比伦。

释绍昙　贺弁山和尚自双林赴金山
    双檮定起月三更，倒跨金鳌戏八纮。
    袖里门槌恶剌剌，德云不敢占先行。

释绍昙　贺洪锦溪出世雁山能仁１
    诸方口里水漉漉，一滴何如龙鼻头。
    涨起春溪新濯锦，触崖翻瀑浪花浮。

释绍昙　贺洪锦溪出世雁山能仁２
    冷泉二月雷惊蛰，烧尾金鳞化作龙。
    拖去鼻头涓滴水，洗清雁宕几千峰。

释绍昙　贺天童灭公和尚
    老饕八十再生牙，烂嚼虚空吐出滓。
    点缀玲珑岩下草，枝枝叶叶是昙花。

释绍昙　贺天童心首座出世仗锡
    懒织蒲鞋罢养亲，入蟭暝眼鼓烟尘。
    只将打发云门手，更与玲珑接一人。

释绍昙　贺顽极和尚住越州光孝
    越王城北唐朝寺，千间老屋摧风雨。
    塔影凌空落鉴湖，劫初铃子丁东语。
    久无本色住山人，愁杀檀门许元度。
    剥否穷时复泰来，选差铁面顽翁住。
    倒携无柄苕箒去。就翻鳗井逗曹源，
    浩浩汤汤流溢江湖无著处。岂不胜越人歌来何暮，
    平生无襦今五裦。

释绍昙　贺友山新建成东皋接待
    分袂南湖十数春，近闻华搆策奇勋。
    钵从金粟抟香饭，僧自东皋接水云。
    柔玉新拳春坞蕨，懒黄新缕晓溪芹。
    定应容我分陈榻，曝背晴檐醉夕曛。

释绍昙　黑山
    佛祖仰望不及处，暗昏昏地悄巍巍。
    放开闪电光中路，拶著全身陷铁围。

释绍昙　横江
    素练翻花浪拍堤，声前声后截流机。
    清波路险无人透，芦苇风生白鸟飞。

释绍昙　浒眼
    万派奔流触断崖，涡漩一穷绝安排。
    渊深彻见灵源底，里许如何著得沙。

释绍昙　浒眼
    一生逐浪与随流，未见根源未肯休。
    孔窍不知深几许，临崖看著使人愁。

释绍昙　化城山主化田
    古柳堤边展化机，要人一饱便忘饥。
    谁将夺食驱耕手，拚却良田种蒺藜。

释绍昙　化冬果
    黄蘖树头生蜜果，趁书云节要拈提。
    舌头具眼百杂碎，抹过庞翁向上机。

释绍昙　划柴
    纷纷枝叶乱如麻，不惜从头与一划。
    惊起铁蛇忙窜草，樵歌声彻老卢家。

释绍昙　怀樗寮
    半生鱼佩解黄金，泉石郊坰得趣深。
    幽兴发时闲副墨，俗尘捐处静观心。
    圣贤炉冶鎔声色，妙密工夫铿古今。
    遐想莲居驰梦远，不应轻易到瑶林。

释绍昙　慧禅人
    翠织岷峨锦绣春，堪嗟扑扑蔽胡尘。
    金鸡衔粟余殃在，谁断神驹踏杀人。

释绍昙　即翁
    万象森罗等印心，了无一物可疏亲。
    大梅坐此成窠窟，到老保曾解转身。

释绍昙　继净头归天衣故里
    归访荆溪旧钓蓑，看长空雁影沉破。
    临风一扫无踪迹，净地岂容人放屙。

释绍昙　偈颂十九首
    草舍开张小小筵，炊无米饭爨无烟。
    通身饱暖憨憨睡，梦到沧洲白鸟边。

释绍昙　偈颂十九首
    宫花压鬓坠乌云，倾国风流宛胜秦。
    玉笛插藏人不见，夜深吹起凤楼春。

释绍昙　偈颂十九首
    万里无寸草，出门便是草。
    支筇寂寞中，望断无人到。

释绍昙　偈颂十九首
    槽广安身不记年，一心希慕岭南能。
    肩头颺下泼柴担，要汝来传佛祖灯。

释绍昙　偈颂十九首
    一茎草外隐全形，翳尽丛林活眼睛。
    破绽莫教轻捉著，堂前高挂赎金名。

释绍昙　偈颂十九首
    千丈岩头太险生，无端更掘陷人坑。
    深深叠石防颓岸，要汝临崖撒手行。

释绍昙　偈颂十九首
    绿萝深处卧云烟，独战蛮征事悄然。
    临老无端重出丑，借婆裙子拜婆年。

释绍昙　偈颂十九首
    抛舍箕裘要出家，学卢行者去担柴。
    脊梁不具黄金骨，碓米坊中被活埋。

释绍昙　偈颂十九首
    万法是心光，诸缘惟性晓。
    本无迷悟人，只要今日了。

释绍昙　偈颂十九首
    腊月三十日，腊月二十九。
    等是岁华终，无事穷相守。

释绍昙　偈颂十九首
    大地蹭翻无寸土，昆虫介甲绝行踪。
    护生禁足元勋在，圆觉伽蓝一扫空。

释绍昙　偈颂十九首
    瑞岩频唤主人翁，彻底惺惺不若聋。
    裂尽见闻行活路，乡关犹隔海千重。

释绍昙　偈颂十九首
