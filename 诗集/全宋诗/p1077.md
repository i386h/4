<!-- { "loadSidebar": true } -->
黄庭坚　陪师厚游百花洲盘礴范文正祠下道羊昙哭谢安石事因读生存华屋处零
    人去洲渚在，春回花草斑。
    清谈值渊对，发兴如江山。

黄庭坚　裴晋公书堂
    裴公入相便论兵，跃马淮西一战平。
    黄合不须金印好，却来山下作书生。

黄庭坚　彭女礼北斗图颂
    白足礼江沙，七星在云表。
    洗心无一尘，缺月西南晓。

黄庭坚　平阴张澄居士隐处三诗之复庵
    舂粮出求仁，行李弥宇宙。
    久客渺愁人，马饥仆夫瘦。
    归来一丘中，万事不改旧。
    禾黍锄其骄，牛羊鞭在後。
    隐几天籁寒，六凿忽通透。

黄庭坚　平阴张澄居士隐处三诗之亨泉
    水德通万物，发源会时亨。
    伏坎非心愿，成川且意行。
    栖迟林丘下，欲渥无尘缨。
    杖藜逢载酒，一瓢酌余清。

黄庭坚　平阴张澄居士隐处三诗之仁亭
    无心经世网，有道藏丘山。
    养生息天黥，艺木印岁寒。
    德人墙九仞，强学窥一斑。
    张侯大雅质，结发闯儒关。
    奇赢或谐偶，老大尝艰难。
    筑亭上云雨，日月转朱栏。
    床敷听万籁，我家颇宽闲。
    牧牛有坦途，亡羊自多端。
    市声鏖什枕，常以此心观。

黄庭坚　平原郡斋二首
    生平浪学不知株，江北江南去荷锄。
    窗风文字翻叶叶，犹似劝人勤读书。

黄庭坚　平原郡斋二首
    成巢不处避岁鹊，得巢不安呼妇鸠。
    金钱满地无人费，一斛明珠薏苡秋。

黄庭坚　平原宴坐二首
    老作儒生不解事，江南有田归荷锄。
    北窗风来举书叶，犹似劝人勤读书。

黄庭坚　平原宴坐二首
    黄落委庭观九州，虫声日夜戒衣裘。
    金钱满地无人费，一斛明珠薏苡秋。

黄庭坚　蒲城道中寄怀伯氏
    北征无百里，日力不暇给。
    山重鸟影尽，露下月华湿。
    寒忆共被眠，屡成回马立。
    岂如同巢鸟，莫夜得安集。

黄庭坚　蒲团座赞
    谓余轮邪，吾不随尔驰逐；谓予扇邪，
    吾不乱尔寒燠。宽燥厚缓者，
    老人之养安；质朴自然者，野人之无欲。
    娱尔以贝叶铜瓶，文尔以绳床筇竹。
    跏趺主人百不能，一裘一葛□□□。

黄庭坚　乞猫
    秋来鼠辈欺猫死，窥瓮翻盘搅夜眠。
    闻道狸奴将数子，买鱼穿柳聘衔蝉。

黄庭坚　乞笋於廖宣叔颂
    龙蜕骨，掉苍尾。
    余戢戢，漫蛇虺。
    弃雨中，心烂死。
    携长鑱，戴簍子。
    可尽髠，馘左耳。

黄庭坚　乞姚花二首
    正是风光嬾困时，姚黄开晚落应迟。
    欲雕好句乞春色，日历如山不到诗。

黄庭坚　乞姚花二首
    青春日月鸟飞过，汗简文书山叠重。
    乞取好花天上看，宫衣黄带御炉烘。

黄庭坚　乞锺乳于曾公衮
    寄语曾公子，金丹几时熟。
    愿持锺乳粉，实此罄悬腹。
    遥怜蟹眼汤，已化鹅管玉。
    刀圭勿妄传，此物非碌碌。

黄庭坚　砌台晚思
    日极江南千里春，谁今洒笔可招魂。
    向人犹作故时面，翠竹苍烟一万根。

黄庭坚　钱塘旧游
    薄宦飘然笑漫郎，瑟洲花草弄幽芳。
    莫教景物添春色，转觉山川是异乡。
    南北峰岩空入梦，短长亭舍自相望。
    湖边山寺清明後，相见兰开禊水香。

黄庭坚　钱忠懿王画像赞
    文武忠懿，堂堂如春。
    中有樗里，不以示人。
    雷行八区，震惊听闻。
    提十五州，共为帝民。
    送君者自崖而反，以安乐其子孙。
    九万里则风斯在下，眇大物而成仁。

黄庭坚　乔令真赞
    抱璞而居，其谁别玉。
    乔君不献，自尊两足。
    窥其狱户，视其邑庭。
    吏无重糈，民有颂声。
    提平如砥，持廉如水。
    观其中，公清有余。
    相其貌，固凡人耳。

黄庭坚　清醇酒颂
    清如秋江寒月，风休波静而无云。
    醇如春江永日，游丝落花之困人。
    借之以涪翁清闲，鉴此杯面渌。
    本之以李叟孝友，成此瓮中春。

黄庭坚　清江引
    江鸥摇荡荻花秋，八十渔翁百不忧。
    清晓采莲来荡桨，夕阳收网更横舟。
    群儿学渔亦不恶，老妻白头从此乐。
    全家醉著篷底眠，舟在寒沙夜潮落。

黄庭坚　清凉国师真赞
    宝月清凉，寂照法界。
    以沙门相，藏世间解。
    谷响入耳，性不可为。
    青莲出水，深不可窥。
    万象纷披，花开古锦。
    启迫群氓，与甘露饮。
    哲人去矣，资何所参。
    即事之理，塔锁终南。

黄庭坚　清明
    佳节清明桃李笑，野田荒垅只生愁。
    雷惊天地龙蛇螫，雨足郊原草木柔。
    人乞祭余骄妾妇，士甘焚死不公侯。
    贤愚千载知谁是，满眼蓬蒿共一丘。

黄庭坚　清闲处士颂
    至乐山中，嘉木之樾。
    有人天游，风云为马，
    鸥鹭为舟。有诗客李发，
    字之曰清闲处士。而蜀有豪士王当，
    以为盖谢敷之流。其清也不登市井之陇，
    其闲也不齧王公之勾。傲睨万物，
    逍遥一丘。身与长松共老，
    名与北斗俱休。涪翁曰名之不称实也久矣，
    吾子何以是为哉。书潞则失涿，
    谓鹰则化鸠。故一以我为马，
    一以我为牛。盖有有其实而不受，
    亦有无其实而固求者也。常试为吾子道清闲之乎致乎。
    水之为物，甚寒而极清。
    郁为坚冰，得温而释，
    遍利诸生。云之为物，
    无心而出岫穴。风休雨息，
    反一无迹。我观古人，
    以是为则。若夫污泥浊水，
    与蛙同生，不溷其清。
    自操井臼，日耕茺徼，
    未尝不闲。惟有道者能藏於天，
    吾子何处焉。清闲曰我无所用於世，
    而从所好。惟水云与之忘老，
    何敢以为有道。涪翁曰舐痔十乘，
    曹商自优，非君清流。
    商财计得白圭，拟国以闲为慝。
    虽然同一大梦，达者先觉。
    方在蚁垤，忧乐计校也。
    世无公孙侨孔仲尼，谁辨梦觉。
    亦曰举世溷浊，惟我独清。
    万法本闲，而人自扰扰尔。

黄庭坚　清心院双清轩
    万劫千峰绕座隅，一泓澄澈见游鱼。
    谁家栏槛烟云里，坐我潇湘水墨图。
    人物度桥疑海市，楼台拍水信蓬壼。
    潺湲枕底催乡梦，双井溪头有旧庐。

黄庭坚　情人怨戏效徐庾慢体三首
    秋水无言度，荷花称意红。
    主人敬爱客，催唤出房笼。
    一斛明珠曲，何时落塞鸿。
    莫藏春笋手，且为剥莲蓬。

黄庭坚　情人怨戏效徐庾慢体三首
    翡翠钗梁碧，石榴裙摺红。
    隙光斜斗帐，香字冷薰笼。
    闻道西飞燕，将随北固鸿。
    鸳鸯会独宿，风雨打船蓬。

黄庭坚　情人怨戏效徐庾慢体三首
    障羞罗袂薄，承汗领巾红。
    晚风斜虿发，逸艳照窗笼。
    胡琴抱明月，宝瑟阵归鸿。
    倚壁生蛛网，年光如转蓬。

黄庭坚　筇竹颂
    伟邛崃之美竹，初发迹於{左牛右羊}{左牛右可}。
    有山而不险，有水而无波。
    金声而玉节，故贯四时而不改其柯。
    郭子遗我，扶余涧阿。
    坐则倚胡床棐几，行则随青笠绿蓑。
    吾衰也久矣，视尔畏友。
    予琢予磨，百世以俟圣人而不惑，
    则涪皤不负筇竹。危而不扶，
    颠而不持，惟筇竹之负涪皤。

黄庭坚　筇竹杖赞
    厉廉隅而不刿，故窃比於彭耽之寿。
    屈曲而有直体，能独立於雪霜之後。
    伯夷食薇而清，陈仲咽李而瘦。
    涪翁昼寝，苍龙挂壁。
    涪翁履危，心如铁石。
    穷山独行，解两虎争。
    终不使卞庄乘间，而孺子成名。

黄庭坚　琼芝轩
    卓僲在时养琼芝，深根固蒂活人命。
    憧憧来问此何草，但告渠是唐婆镜。

黄庭坚　秋冬之间鄂渚绝市无蟹今日偶得数枚吐沫相濡乃可悯笑戏成小诗三首
    怒目横行与虎争，寒沙奔火祸胎成。
    虽为天上三辰次，未免人间五鼎烹。

黄庭坚　秋冬之间鄂渚绝市无蟹今日偶得数枚吐沫相濡乃可悯笑戏成小诗三首
    勃窣媻跚焌涉波，草泥出没尚横戈。
    也知觳觫元无罪，奈此尊前风味何。

黄庭坚　秋冬之间鄂渚绝市无蟹今日偶得数枚吐沫相濡乃可悯笑戏成小诗三首
    解缚华堂一座倾，忍堪支解见姜橙。
    东归却为鲈鱼鱠，未敢知言许季鹰。

黄庭坚　秋怀二首
    秋阴细细压茅堂，吟虫啾啾昨夜凉。
    雨开芭蕉新闲旧，风撼簀簹宫应商。
    砧声已急不可缓，檐景既短难为长。
    狐裘断缝弃墙角，岂念晏岁多繁霜。

黄庭坚　秋怀二首
    茅堂索索秋风发，行遶空庭紫苔滑。
    蛙号池上晚来雨，鹊转南枝夜深月。
    翻手覆手不可期，一死一生交道绝。
    湖水无端浸白云，故人书断孤鸿没。

黄庭坚　秋声轩
    谁居空闲扇橐龠，情与无情并时作。
    是声皆自根极来，更莫辛勤问南郭。
    
    【卷13】

黄庭坚　秋思
    柴门扃兮，牛羊下来其已久。
    四壁立兮，蛩蟩太息不可听。
    夜冉冉兮斗魁委柄若授人，天寥寥兮河汉风浪西南倾。
    山川悠远兮，谁独不共此明月。
    维德人不见兮，采薇蕨于江之南。
    风露寒兮，薇蕨既老而苦涩。
    江道险难兮，不知先生之何食。
    往予窥道而见兮，俯甘井以解渴。
