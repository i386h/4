<!-- { "loadSidebar": true } -->
    以约失之，盖亦鲜矣。

杜范　耕甫归书约信二字为别二首
    实之谓信，言巽行果。
    言有不实，自丧厥我。
    谁其掩之，不善已播。
    人而无信，不知其可。

杜范　恭谢侍读仁皇训典彻章御赐杜工部紫宸殿诗退朝口号并鞍马香茶
    於赫仁皇训典垂，宽慈实德太平基。
    鸿图植远文孙绍，燕翼谋深烈祖贻。
    宝历初更思善治，瑶编久阅抚良规。
    平平王道今犹昔，海宇雍熙庶可期。

杜范　恭谢侍读仁皇训典彻章御赐杜工部紫宸殿诗退朝口号并鞍马香茶
    丹地从容接细毡，岂徒口耳漫周旋。
    帝王家法由心法，典策言传以道传。
    章彻诵筵天意悦，恩隆赐典露华鲜。
    礼文稽古皆成宪，主德由斯志罔愆。

杜范　恭谢侍读仁皇训典彻章御赐杜工部紫宸殿诗退朝口号并鞍马香茶
    微臣何幸而经帷，宠渥便蕃亦例施。
    鸾凤惊飞高晋帖，夔龙会送借唐诗。
    灵鞠甘露排忧困，骏马雕鞍念老羸。
    自愧无功难称塞，孤臣耿耿只天知。

杜范　龚叔虎秋实堂
    人心分内外，学道谨趋舍。
    巧令世所贤，木讷人谓野。
    至圣垂大训，夫岂欺我者。
    阳和发天葩，烂其映春斝。
    一朝随狂风，殆不如土苴。
    秋至万宝万，结束槁叶下。
    一一抱天根，真理不容假，
    持以荐豆笾，洁诚神所嘏。
    孔门德行科，卓尔先游夏。
    汉世躬行人，未肯孙班马。
    照影空自妍，心事形面赭。
    美璞藏至用，不琢存大雅。
    诗篇匪君重，闭户自汛洒。
    余言亦已多，尚口不如哑。

杜范　归自漕司试院到桐庐晚偶成
    归棹便风泝古流，一杯独酌兴悠悠。
    夕阳蘸水金窝沸，暮霭笼山紫幕浮。
    牧笛村村分路入，渔帆浦浦带烟收。
    丹青此处难为手，更有羁情不奈秋。

杜范　归自明远醉中作
    觞豆论交今岂无，肺肝相与古来少。
    我今宦游双溪上，一见为僚尽倾倒。
    吏尘终日何没没，休汗有盟方皦皦。
    点检春事今几何，残红满地纷不扫。
    明远奇观雄此邦，倚栏一望云缥缈。
    泼眼争光堤面流，伤心不尽天涯草。
    文楸得失亦漫尔，投壶成败供一笑。
    酒酣耳热声乌乌，语到难言心悄悄。
    一切置之姑勿道，四时风月殊未了。
    鬓华知复为谁老，我辈心事要论讨。
    尚喜后会今有期，谁其识之有鸥鸟。

杜范　国正丈和间齐物之论扫去轨辙超然形外所进高矣读之敬叹不自揣再用
    钟鼎非猣利，山林非猣名。
    古来豪杰士，不待文王兴。
    得时舒气焰，宇宙生光精。
    失时卷机轴，圭荜韬纬经。
    神龙冬亦蛰，蟋蟀秋乃鸣。
    饮醇未同醉，啜醨还独醒。
    泛观疑自戾，反视不失平。
    人言惠与夷，宁知和非清。
    膏沃照几室，火传非两灯。
    但使本根在，毋夸知力能。
    协一虽奥理，不齐本物情。
    聊借庄生语，一吐胸中英。
    看君鼓天翼，事业扬帝庭。

杜范　汉中行
    思昔汉中殆，羯奴自荒逖。
    驱侵警边陲，腥臊污华国。
    官守蒙胡尘，宫庙入胡域。
    奸回执国命，地土轻弃掷。
    倒悬头足互，妖氛日月黑。
    念之不忍言，言之泪沾臆。
    寿皇雄武姿，一洗曾是得。
    祖宗固有灵，何以重此慼。
    忠贤固有心，何以久阻抑。
    忍耻坐薪亦几年，生聚教训亦纤悉。
    昨者飞诏天上来，积秽坐欲一朝涤。
    忘形感愤泣东南，气生果锐吞西北。
    似闻元戎已启行，官军所到无勍敌。
    倒戈横尸四十里，搴旗获马六千匹。
    长安遗老今尚在，壶浆筐篚输悃逼。
    勇威义气有如此，鼎鱼斗沸真假息。
    事虽未必合所闻，要之天地当开辟。
    池鱼一日羊角上，此理从来有通塞。
    世人信古今人非，动把国事和嘲趖。
    胡憯不念涵煦恩，坐看行人斗道侧。
    嗟予少小则古昔，有志未就夺弱植。
    茅檐独对参斗横，百感交还必须节屡击。
    男儿出世岂无为，七尺非供蝼蚁食。
    当年幕庭三诵人，乃有洙泗诗礼客。
    岂作今人蠹简编，琢肾雕肝缉文墨。
    干戈社稷不入用，有作以糜煮砂砾。
    我欲匹马胡儿中，直指燕山以功勒。

杜范　何君智父之堂名以云岫袁蒙斋记之智父以示余漫成绝句
    谷里深藏岂自珍，须臾触石上天津。
    悠然一片心何在，说道无心却误人。

杜范　和高吉父六绝
    端为稽田赋未均，一时板籍尽更新。
    三年敢作贤劳叹，政恐才痚负邑人。

杜范　和高吉父六绝
    麦陇吹风饼饵香，桑畦映日纎丝光。
    晚春好诵归田赋，问汝胡为两鬓霜。

杜范　和高吉父六绝
    饮啄於人似有缘，又将尘面对瞿昙。
    儒冠未必非相误，时听钟声静夜参。

杜范　和高吉父六绝
    平生羽懒怕逢迎，相望何时可合并。
    妙语贯珠分在手，山斋快读晚风轻。

杜范　和高吉父六绝
    工部文章裕后昆，桥斋遗稿炯然存。
    偶拈同谷悲歌句，又把愁肠搅一番。

杜范　和高吉父六绝
    世事纷纷起笑端，五云深处最高寒。
    与君便好寻前约，霁月难同俗眼看。

杜范　和耕甫弟梅
    数点冰葩与雪宜，有人著眼水边篱。
    从渠痚影初传句，自此清吟未有诗。
    曾到孤山飞鹤处，恰思偃树跨鲸时。
    李园莫负春风约，应有当年未折枝。

杜范　和贵方韵
    万物由来备一身，要教纯熟在持循。
    莫嫌恶浊浮埃界，自做分明实地人。
    培养確知心是圣，工夫岂费笔如神。
    羡君精进追前哲，愧我衰颓落世尘。

杜范　和韩蕺山见赠绝句
    世纲缠身未得归，但劳清梦到林扉。
    高人误作班行看，只是山中一布衣。

杜范　和花翁盆梅
    绝涧移来近市园，又还移入卖花分。
    体蟠一簇皆心匝，肤裂千梢尚手痕。
    试问低回随俗态，何如峭直抱孤根。
    岁寒风节应无恙，鲁兀须知自有尊。

杜范　和花翁自咏
    愚拙天真未易全，如翁自许岂其然。
    剩将诗句酬花债，只把春衣办酒钱。
    仅六尺床皆乐地，方千里旱自丰年。
    瞿昙老子都曾学，曾学为儒也学仙。

杜范　和会之二绝
    饤虀{左竹下刍}酿挹仙霞，味到诗情分外佳。
    应把梅花应彭泽，不辞漉酒污巾纱。

杜范　和会之二绝
    爱景探春意已生，新诗新酿一时成。
    遥知独酌微吟处，霜月应多别处明。

杜范　和澧州喜雨韵
    秋色在何许，浮岚叠翠间。
    江清双鸟渡，天阔片云闲。
    雅量肩文举，新诗压子山。
    更深听远溜，哦咏答溅溅。

杜范　和林簿二诗
    忧喜从来巧聚门，则人有足未为尊。
    人生何用家万石，世事还输酒一尊。
    荒径赋归人已远，急流勇退意犹存。
    功名千古成何呈，眼底荣枯不足论。

杜范　和林簿二诗
    宦途元自险於山，我辈孤寒分外难。
    萧寺羡君成胜概，新诗为我解愁端。
    知叹落落无三语，底事区区为一官。
    初夏北窗新枕簟，碧梧昼影正清团。

杜范　和刘会之野堂韵
    草草春又过，凄晦风雨夕。
    三年乌伤梦，不断一区宅。
    台山在何许，空有尘满屐。
    英英江夏公，老龙蟠古泽。
    寻胜著幽宇，搜奇列佳石。
    可斋不出门，亦复为渠役。
    酒酣对崔嵬，寸管凌千尺。
    念我萧寺中，远赠烦走力。
    隐几读妙句，缅怀宾主席。
    何当谢吏纲，足蹑堂上客。

杜范　和六十叔二绝
    夕阳有意为人留，斜映寒江著小舟。
    远目遥岑无限意，不须萧瑟赋悲秋。

杜范　和六十叔二绝
    半窗斜日带东篱，桂子团团已满枝。
    朝露晚风并夜月，细看一一是君诗。

杜范　和讷斋题晓山亭
    理粲万象，孰妙孰徼。
    卓彼南山，目游心讨。
    露气澄澈，净不容扫。
    瑟瑟风松，剪剪烟簊。
    甘梦未觉，一声晨鸟。
    恐随宾送，岁月空老。
    整冠危会，抱膝自笑，
    天际飞鸿，健翮矫矫。
    一念既彻，何远不到。
    我卷我书，岂其弗考。
    万动纷起，万虑冥澡。
    斯物之格，斯理之奥。
    随寓随得，靡间昏晓。
    云麓固夷，石壁非峭。
    目在而察，炯炯独燎。
    有临泰华，或视以渺。
    山岂不崇，乃见之小。
    扁亭者谁，有揭斯表。

杜范　和沈节推韵
    点检春光向几多，埋头官事暗中过。
    萧萧鬓影霜先入，匝匝襟尘镜未磨。
    盟会谁令寒晋楚，篇词自幸识阴何。
    休文多病多流甚，红药尊前独醉歌。

杜范　和十九兄梅韵二首
    空欲寒花好，荒村野路长。
    有怀寻往事，无语搅枯肠。
    老气犹无恙，幽姿只自香。
    喜君歌白雪，茂对此新阳。

杜范　和十九兄梅韵二首
    语别星霜久，怀人道里长。
    江山高著眼，文字饱撑肠。
    穷壑生新态，寒梅带旧香。
    它年当记忆，有雁过衡阳。

杜范　和十四兄灵岩偶作
    松关开野寺，山色净藜床。
    战局谁争胜，夸声或大当。
    有人观物静，得句满囊香。
    鸥鹭盟犹在，闲中作此忙。

杜范　和孙司门寄宽堂诗二首
    官喜文书少，尘迷岁月迁。
    岂无车可出，傥有约宜坚。
