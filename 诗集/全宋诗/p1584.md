<!-- { "loadSidebar": true } -->
刘子翚　和士特栽果十首　石榴
    庭榴结实垫芳丛，一夜飞霜染茜容。
    万子风胞无异质，金房玉隔谩重重。

刘子翚　和士特栽果十首　桃
    手种桃花满北山，花红艳艳照春湾。
    不知何代儿孙老，却见渔舟乍往还。

刘子翚　和士特栽果十首　樱桃
    一树含桃火烁空，而今春献隔离宫。
    只应壮士忧时泪，洒向枝头点点红。

刘子翚　和温其对月之什
    意根如乱苗，已藄仍复生。
    读君对月吟，知君怀未平。
    怀凄有丰恨，吟苦无和声。
    雄豪睨一世，失路鸿毛轻。
    所以达观士，荣枯两忘情。
    苍苍古松林，下有寒泉清。
    醉倒石上眠，山禽唤人耕。

刘子翚　和熊叔雅四咏　屏山夜雪
    谁怜组练寒，夜雪连营积。
    有客卧衡茅，淮山梦中白。

刘子翚　和熊叔雅四咏　清湖骤雨
    快雨不相期，平湖忽萧飒。
    坐久日明檐，繁声静中灭。

刘子翚　和熊叔雅四咏　石峰春霭
    寒山远欲无，春在冥蒙处。
    何如扫浮阴，尽放焦巃露。

刘子翚　和熊叔雅四咏　潭溪秋碧
    秋空晚自明，孤烟澹难起。
    适意一枝筇，时来对寒水。

刘子翚　和徐从道韵二首
    高轩遥肯顾，扫室惯逢迎。
    酒喜频中圣，官惭四至卿。
    忧时论曲突，感物咏长檠。
    古道难开口，微君孰与明。

刘子翚　和徐从道韵二首
    拂袖归来日，柴门稚子迎。
    贫甘守藜藿，名不愧公卿。
    宝剑空藏匣，良弨惜解檠。
    中兴谁草诏，君盍在承明。

刘子翚　胡儿莫窥江
    胡儿莫窥江，长江限绝吴楚间。
    惊涛骇浪如连山，鲸鲵出没含戈鋋，
    汝不顾死争相先。鸣髇不响突骑闲，
    浮尸随潮去复还。胡儿莫窥江，
    楼船百尺高崔鬼，鼓枻叱咤生风雷。
    吴侬入水双眸开，汝不素习胡为来。
    生虽欲杀死可哀，南北孰非吾民哉。
    胡儿莫窥江，前年飞矢入未央，
    日月双坠天无光。去年一炬烧维扬，
    丹凤徒穴仍南翔。国势如衡有低昂，
    犬戎岂得称天王。暴兴恃暴必亟亡，
    乘蛇古谶开其祥。中兴将士材无双，
    抚剑气已驰龙荒。胡儿胡儿莫猖狂。

刘子翚　胡明仲罗养蒙为悠然集追用前四叠之韵
    筠州喜陪笑语新，銮坡自来清湖滨。
    更招明月作三客，此外正复难其人。
    瑶觞十飞才小醉，追逐牢愁出肝肺。
    吾侪邂逅非作豪，常恐真欢来不继。
    更兰已番四叠歌，却唤轻舟浮绮罗。
    一声横笛不知处，荷气苒苒风头多。
    玉山未倒谁之耻，霜露沾衣聊且已。
    维舟落月界平潭，翠乱红披扶不起。

刘子翚　胡明仲潭溪三日饮
    潭溪梧竹堆，无地浮高荫。
    暑中犹未佳，袒膊俯清深。
    急雨翳幽芬，空山落啼鵀。
    村醪得旧烧，时果出寒沈。
    醺然三日醉，是乡绝呵禁。
    岩风故吹醒，偷逸嫌太甚。
    人生唯一真，扰扰万缘渗。
    斯游不屡寻，老境恐遂寝。
    窥樽有余波，扪腹犹可饮。
    澹蟾如晓色，渺渺长空浸。
    常忧景过清，浮云忽飞谮。
    酣歌金石号，慷慨君独任。
    俾予酬对之，祗作寒蝉噤。
    吾惟善咍台，忘形卧相枕。

刘子翚　胡文定公挽诗三首
    今代儒林伯，声名旧蔼如。
    不为簪绂累，常乐燕閒居。
    悟主承三接，尊王著一书。
    天胡夺杨绾，素业未全摅。

刘子翚　胡文定公挽诗三首
    有意扶名教，躬行语默中。
    楷模陶士器，药石补天聪。
    衡岳邻新卜，伊川道已东。
    传经知有子，接武大明宫。

刘子翚　胡文定公挽诗三首
    奕叶论深契，平生仰大儒。
    淹留趋绛帐，寂寞奠生刍。
    忍见摧梁木，悲歌碎玉壶。
    尺书垂奖意，提耳愧朱愚。

刘子翚　花椒
    欣忻笑口向西风，喷出元珠颗颗同。
    采处倒含秋露白，晒时娇映夕阳红。
    调浆美著骚经上，涂壁香凝汉殿中。
    鼎餸也应知此味，莫教姜桂独成功。

刘子翚　画船
    隐约菱歌断，斜阳水面移。
    美人贪照影，不觉画船欹。

刘子翚　怀旧歌
    黄茅生烟暗村落，浩歌无复当时乐。
    邻家酒熟逆鼻香，一醉乾坤堕冥漠。
    寻芳屡过垂玉轩，叉鱼夜上浮清阁。
    斗牌击鼓多伎俩，我独旁观惟大噱。
    惊烽放座欢难保，幸得身存他勿道。
    吾宗潜武卧空棺，衮臣兄弟埋荒草。
    当时醉舞向花下，绿鬓朱颜各鲜好。
    隙驹风烛尚须臾，数子凋零不待老。
    死生细事从渠天，莫学儿女相哀怜。
    一窗容膝可终隐，寇盗扰扰今连年。
    王师诛锄有漏网，死灰焰焰犹思然。
    忧煎过计祗自恼，且但努力耕吾田。

刘子翚　怀远
    楼北楼南烟岫遮，水光秋色澹无涯。
    风惊枯苇连汀雨，霜著寒枫满树花。
    故人悠悠绝双鲤，别恨耿耿闻悲笳。
    索居怀抱向谁写，古调一吟青鬓华。

刘子翚　怀致中
    梦觉残夜永，山寒气逾清。
    林幽万籁息，月出虚堂明。
    披衣坐复起，怀人思空盈。
    经时不对面，素榻浮埃生。
    遥知念盍赞，临风亦关情。
    褰帏望岐路，慨然欲宵征。
    无人导我先，何因识门庭。
    仰凭鸿雁飞，书词写深诚。
    词多意莫宣，益遣幽恨并。

刘子翚　黄彦达之衡山有诗留别因次其韵
    穷腊冰霜千里客，此行何事更间关。
    永怀契阔徒酸鼻。无力吹嘘祗厚颜。
    铅椠一囊身计拙，烽烟匝地世途艰。
    曳裾端向龙门去，清梦犹应忆故山。

刘子翚　会兵
    羽檄西来趣会兵，秋风胡虏更纵横。
    烽火石岭塞垣迥，马渡分河波浪生。
    使者漫传苏武节，君王频幸亚夫营。
    百年信誓明如日，何事纷纷起战争。

刘子翚　会蔡子思张叔献二教授
    胶庠夙昔记追随，物变时移万事非。
    晓阙风烟胡骑满，夜窗灯火故人稀。
    中郎秉德无瑕飇，平子谈经有旨归。
    独我衰迟愧朋友，蹉跎已觉壮心违。

刘子翚　寄茶与二刘
    然松煮鼎山泉冽，松旗一水分优劣。
    凤饼推开雪照人，花瓷啜罢甘潮舌。
    大刘谈天紫髯张，小刘逃禅清兴长。
    会须酌此同翱翔，或凌刚风九天上，
    或泛弱水三山傍。

刘子翚　寄茶与汪正夫兼简行夫
    绛囊团窳社边得，持归广文破枯寂。
    三人舌本有雌黄，一引胸次还虚白。
    平生目成惟素书，迩英能事知有余。
    歨然长啸风裂石，黟山方卧小於菟。

刘子翚　寄茶与曾吉甫
    两焙春风一塍隔，玉尺银槽分细色。
    解苞难辨邑中黔，瀹盏方知天下白。
    岸巾小啜横碧斋，真味从底倾输来。
    曩归畀余一语妙，三岁暗室鹜轰雷。

刘子翚　寄巨山
    故人浮家槜李傍，为爱修竹分僧房。
    霏霏玉尘梦千里，剡剡银钩书数行。
    极知神潜鼻端白，祗恐喜动眉间黄。
    烟波莫久费吟笔，好绘日月增天光。

刘子翚　寄巨山
    分携六换禁城烟，梦也慵飞到日边。
    采笔尚怀貂可续，冰衔时许雁遥传。
    紫薇院静君宵直，绿苎村深我昼眠。
    会身急流归亦好，双筇同访幔亭仙。

刘子翚　寄懒庵
    山暝雨连夕，今晨天气清。
    遥怀懒庵人，高卧掩柴荆。
    幽寂性所嗜，萧然寄平生。
    惟应田叟来，对床话躬耕。

刘子翚　寄彭子静
    冻岫立高白，晓寒生太虚。
    闭门翻巾幐，偶见良友书。
    书中有长句，别怀陈郁纡。
    吐凤词既绝，续貂理难如。
    起望新乡云，一读三卷舒。
    繁思揽中扃，赖此豁欲无。
    鹄鸡有潜化，蓬麻岂资扶。
    吾人交义深，不恨相见疏。
    但恐德不修，心期愧非初。

刘子翚　寄如愚珙二首
    射殿遥闻驻六飞，天颜咫尺引儒衣。
    吾家亦有胪传喜，叔侄联名赐第归。

刘子翚　寄如愚珙二首
    雁塔蟾宫尽假途，要须行实副名誉。
    六经堂上归来日，饱读平生未见书。

刘子翚　寄蜀二首
    盗隔枝江远，人来蜀道稀。
    乱离非复昔，富贵不如归。
    戎马心何壮，家山愿莫违。
    阿圆从小慧，解叹白云飞。

刘子翚　寄蜀二首
    有客传归信，愁怀得暂宽。
    儿童占鹊喜，邻里借书看。
    离蜀秋方半，浮湘岁欲阑。
    柴门频洒扫，梦想见征鞍。

刘子翚　寄题陈良臣颐轩四首
    七事疑生何晏，三爻梦感虞翻。
    独养灵龟不昧，有人高卧颐轩。

刘子翚　寄题陈良臣颐轩四首
    啼鹃底用流血，渴水犹贪饮河。
    勿谓山雷象浅，人生口祸常多。

刘子翚　寄题陈良臣颐轩四首
    奇峰一叠两叠，乱涧清流浊流。
    那识高人胜处，閴然心地能幽。

刘子翚　寄题陈良臣颐轩四首
    道醇泮宫识面，德润梓里知名。
    相从固应未晚，畏君难弟难兄。

刘子翚　寄题观澜亭二首
    遥知压水创新斋，百里寒声席下来。
    准拟杖藜秋夜去，同看月涌烂银堆。

刘子翚　寄题观澜亭二首
    未合沧溟势不休，喷云啮石几经秋。
    雄心戏欲相吞吐，一纵词澜笔下流。

刘子翚　寄题黄应亨东明斋二首
    青藜不复来人世，好学如君自少双。
    赖有羲和鞭日毂，晓红常照读书窗。

刘子翚　寄题黄应亨东明斋二首
    斋居雅意与谁论，会见依光沐宠恩。
