<!-- { "loadSidebar": true } -->
    劈回三拳，连腮七掌。
    尽大地人，不知痛痒。

释道颜　颂古
    眼中见惯是寻常，又不惊人又久长。
    留得寒窗夜来月，三更依旧照茅堂。

释道颜　颂古
    得入门，在门外。
    说向人，人不会。
    更高声，我耳背。

释道颜　颂古
    老僧正在东司上，不将佛法为人说。
    一般屎臭旃檀香，父子之机俱漏泄。

释道颜　颂古
    天子居闹市里，老僧在百草头。
    摆手御街来往，不怕巡火所由。

释道颜　颂古
    平生侍奉老师，全无些子气息。
    佛法妙性天机，一字教他不得。

释道颜　颂古
    宣德门前过，回头便招祸。
    若要无事时，且归屋里坐。

释道颜　颂古
    金佛木佛泥佛，度炉度水度火。
    尽入赵州红炉，烈焰光中煅过。
    一声白雪阳春，万古无人能和。

释道颜　颂古
    半夜墨漆黑，捉得一个贼。
    点火照来看，元是王大伯。

释道颜　颂古
    镇州出大萝蕁头，师资道合有来由。
    观音院里安弥勒，东院西边是赵州。

释道颜　颂古
    有佛之处不得住，无佛之处急走过。
    三千里外摘杨花，他日归来举似我。

释道颜　颂古
    大地是眼何处屙，天下不柰雪老何。
    赵州寄个锹子去，方得此话圆堶堶。

释道颜　颂古
    一缝分明在，当头下手难。
    饶君钉铰得，终是不圆全。

释道颜　颂古
    袖头打领无添减，腋下剜襟有短长。
    大庾岭头一尊佛，疏山两度放毫光。

释道颜　颂古
    不踏门前路，春归又一年。
    落花红满地，芳草碧莲天。

释道颜　颂古
    钟未鸣，鼓未响，
    依前托钵归方丈。德山不会末后句，
    岩头密意谁相亮。只得三年也大奇，
    留与诸门作榜样。

释道颜　颂古
    七条披向钟声上，遍界难藏比丘相。
    若以色见音声求，迦叶师兄是虚妄。

释道颜　颂古
    棒下真鎎不博金，德山彻底老婆心。
    后人只看波涛涌，不见龙王宫殿深。

释道颜　颂古
    百丈野狐，塞雁衔芦。
    李广神箭，张颠草书。

释道颜　颂古
    网中跳出便飞腾，好个天然俊衲僧。
    何似当初未入网，悟来方始是知音。

释道颜　颂古
    狸奴白牯念摩诃，争似南泉打粥锅。
    虽然佛法无多子，天下丛林不柰何。

释道颜　颂古
    举起竹篦子，如何便道家。
    秘魔岩不会，随后便擎叉。

释道颜　颂古
    一主人公死，一主人公活。
    若解弄精魂，两头皆透脱。

释道颜　颂古
    霹雳惊天地，那容掩耳听。
    须知兴化老，一半是人情。

释道颜　颂古
    法战从来许克宾，掣旗夺鼓两分明。
    直须尽法方无愧，老汉他年要话行。

释道颜　颂古
    紫罗帐里撒真珠，禅客相承总掠虚。
    拍手呵呵开口笑，释迦弥勒是他奴。

释道颜　颂古
    单刀直入更休论，拟议之间宾主分。
    不是放他昮德过，须知兴化棒头明。

释道颜　颂古
    人贫多智短，马瘦见毛长。
    独宿双峰寺，同焚一炷香。

释道颜　颂古
    南泉不指净瓶，隐峰何曾泻水。
    从教打瓦钻龟，佛法不在这里。

释道颜　颂古
    四海狼烟静，中原信息通。
    罢拈三尺剑，休弄一张弓。

释道颜　颂古
    锦鳞透网欲吞舟，一向冲波逆水流。
    却被渔翁闲引钓，随波逐浪共悠悠，

释道颜　颂古
    三十年前此寺游，木兰花发院新修。
    如今再到经行处，树老无花僧白头。

释道颜　颂古
    电火光中休草草，剑轮锋上莫忉忉。
    等闲却放全身入，终不当头犯一毫。

释道颜　颂古
    睦州只受锥头利，这僧不见凿头方。
    直饶转得百千藏，这般供养也寻常。

释道颜　颂古
    作家相见终不错，两两同时看啐啄。
    喝下虽然宾主分，争如普化摇铃铎。

释道颜　颂古
    喽罗须要逞聪明，金榜何曾得挂名。
    捋下幞头归去也，莫骑驴子傍人门。

释道颜　颂古
    风头稍硬难安立，暖气才通瞌睡来。
    却笑明招闲费力，无端两处强差排。

释道颜　颂古
    棒头瞎却一城人，三圣撩地保寿瞋。
    正令只堪提一半，一盲引得众盲行。

释道颜　颂古
    近在口皮边，远过河沙国。
    世间多少人，不得油糍喫。

释道颜　颂古
    万事由王老师，树子未属你在。
    广额屠儿成佛，二祖大师偿债。

释道颜　颂古
    阿家新妇两同条，只尺家乡路不遥。
    可笑骑驴觅驴者，一生错认马鞍桥。

释道颜　颂古
    赤身挨白刃，死中还得活。
    一箭自迷踪，万车皆丧辙。

释道颜　颂古
    不用唐言译，休将梵语传。
    摩醯首罗眼，对面隔西天。

释道颜　颂古
    一念不起须弥山，翻著襴衫退步看。
    直上拄天下拄地，言前荐得也顢頇。
全　　诗　释道颜　颂古
    锯解秤槌浑似铁，大愚老子重饶舌。
    水流涧下太忙生，云在岭头闲不彻。

释道颜　颂古
    一阵狂风骤雨来，却於古庙且闲隈。
    虽然打入鬼窟里，吞炭藏身又一回。

释道颜　颂古
    尽道亲曾相见来，依前还是狗来腮。
    好将大棒蓦头榍，贵得盲人便眼开。

释道颜　颂古
    年来万事总成魔，老去闲添白发多。
    道泰不传天子令，时清仴　唱太平歌。

释道颜　颂古
    一道如弦直，心亲手更亲。
    箭穿红日影，方是射雕人。

释道颜　颂古
    桃花寻剑客，不语笑春风，
    白头归未得，家住海门东。

释道颜　颂古
    敢保老兄犹未彻，玄沙之言何太切。
    君看陌上桃花红，尽是离人眼中血。

释道颜　颂古
    只要拔榍抽钉，为人解粘去缚。
    如何洞山老人，先自藤蛇绕脚。

释道颜　颂古
    官路无人独自行，两家公验甚分明。
    路傍偷贩私盐客，草里蹲身过一生。

释道颜　颂古
    快骑骏马上高楼，南北东西得自由。
    最好腰缠十万贯，更来骑鹤下扬州。

释道颜　颂古
    稽首两足尊，瞻仰不暂舍。
    眉间白毫光，照耀大千界。

释道颜　颂古
    到老不曾开话路，临行回首却叮咛。
    深深海底犹嫌浅，直向金刚水际行。

释道颜　颂古
    乾峰不用指陈，云门休打骨董。
    自然东海鲤鱼，筑著帝释鼻孔。

释道颜　颂古
    南无观世音菩萨，补陀岩上红莲舌。
    不知成佛是何时，打刀须用并州铁。

释道颜　颂古
    二乘菩萨何年尽，诸佛凡夫早晚休。
    世情但将公道断，人心难似水长流。

释道颜　颂古
    若知天地本同根，终不应来更问人。
    却得南泉亲指似，等闲花发梦中春。

释道颜　颂古
    盲聋喑哑接不得，玄沙枉费闲心力。
    扁鹊卢医拱手归，三人俱是膏肓疾。

释道颜　颂古
    利刀自断命根，不要依草附木。
    若有一法与人，永入拔舌地狱。

释道颜　颂古
    掌中擎白日，舌上覆金钱。
    壁立争千仞，毫光彻梵天。

释道颜　颂古
    世间名利闲荣辱，云雨纷纷手翻覆。
    悲歌相继不堪论，棒头无眼黄粱熟。

释道颜　颂古
    杨岐老人琐口诀，万里长城一条铁。
    斫牌禅客如到来，不动金槌脑门裂。

释道颜　颂古
    三脚驴子忒{左日右煞}好，长放后园教喫草。
    等闲牵出向人前，踢倒湖南瞎长老。

释道颜　颂古
    庐陵米价少知音，佛法商量古到今。
    绣出鸳鸯任人看，无端须要觅金针。

释道颜　颂古
    后园驴喫草，莫随言语讨。
    跳上蓦腰骑，来往长安道。

释道颜　颂古
    小鱼吞大鱼，门上钉桃符。
    邪魔俱不入，佛法也消除。

释道颜　颂古
    从来五逆怕闻雷，不似大虫看水磨。
    孤峰顶上要同行，十字街头还共坐。

释道颜　颂古
    的的当阳句，明明箭后路。
    著靴人喫肉，赤脚人趁兔。

释道颜　颂古
    时时日日，日日时时。
    七颠八倒，孰是孰非。

释道颜　颂古
    猛虎当路坐，游鱼脚底过。
    不觉紫胡老，便打刘铁磨。

释道颜　颂古
    船子下扬州，浮萍逐水流。
    一声河满子，千古动悲愁。

释道颜　颂古
    绵州附子汉州姜，最好沉黎出麝香。
    鲁子师僧才一嗅，鼻头裂破眼睛黄。

释道颜　颂古
    十年海上觅冤雠，不得冤雠未肯休。
    芍药花开菩萨面，棕榈吾散夜叉头。

释道颜　颂古
    韶阳一鉴，生铁馂馅。
    直下咬破，咦！莫怪相赚。

释道颜　颂古
    大海波涛浅，小人方寸深。
    海枯终见底，人死不知心。

释道颜　颂古
    种谷不生豆苗，蒸砂岂能成饭。
    大通智胜如来，一个担板底汉。

释道颜　颂古
    入林不动草，入水不动波。
    镬汤无冷处，合眼跳黄河。

释道颜　颂古
    举手攀南斗，翻身倚北辰。
    出头天外看，谁是我般人。

释道颜　颂古
    拄杖头边无孔窍，大千沙界犹嫌小。
    毗婆尸佛早留心，直至而今不得妙。

释道颜　颂古
    鹄白乌本玄，松直棘自曲。
    清净比丘僧，却须入地狱。

释道颜　颂古
    破瓶岂复作瓶事，焦种不应生孽芽。
    如彼虚空盘大子，毛轮垂发翳开花。

释道颜　颂古
    月里姮娥不画眉，只将云雾作罗衣。
