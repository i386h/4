<!-- { "loadSidebar": true } -->
    此兴向君歹不浅，要看醉帽受西风。

陈造　九月二日
    灯火一樽酒，笑语亦固然。
    如何棘围夜，忆归不成眠。
    衰怀动多感，妻儿须眼前。
    人生四方志，谁遣霜覆颠。

陈造　娟峰
    当年金华小家儿，神游九天猰八维。
    房陵之山秀而奇，蔚蓝一山群山推。
    儿肯下顾停輟辎，珠贝作宫琼门楣。
    门前乱石无津涯，一叱转眼羊万蹄。
    羒羒{羊古}羯纷躨尼，蹲鸣踞齧供儿嬉。
    有褐之叟鬓已丝，似黠非黠痴非痴。
    傲睨窍觇儿所为，掉臂席卷靡孑遗。
    一杯见罚儿酹卮，亟鞭风驭还瑶池。
    幻变起灭荒是非，彼此失得谁成亏。
    即有而无道乃几，仙者狡狯人得知。
    以偷而名真见疵，我来访古求端倪。
    山吾良友儿吾师，嘉木异石相因依。
    如刻如椓如鬓眉，名峰以娟吾始之。
    为丐片石傥可碑，更遣子虚摛厥辞。

陈造　均州赠应守沈倅
    闻道均阳郡，平时百万家。
    客行休访古，世异定兴嗟。
    逐逐才为市，通通亦掺挝。
    仅成新聚落，那复旧豪奢。
    属者歌箫地，连畦蔓瓠瓜。
    今来冠盖侣，荐箸欠鱼暇。
    狭路几沙碛，颓垣剩土花。
    街尘坌鸟雀，屋影暗桑麻。
    恐有如鸮鹏，仍惊攫肉鸦。
    遗基满空阔，面势踞豦豣。
    一水纡龙脊，群峰簉犬牙。
    封疆界梁楚，形胜引黔巴。
    郡计稽图牒，农功富秉{禾七}。
    吏庸常报最，帝泽向来赊。
    劫火延中夏，髦头震四遐。
    风声离夷裔，俗羽堕奇衷。
    谷蓄宁关虑，山荒久废畲。
    腰间尚牛犊，篱脚漫豵豝。
    久矣皇恩洽，悠哉户籍加。
    帅车初柅轨，倅戍未归槎。
    厚本还千载，移风待两衙。
    抚摩端不苟，悃愊信无华。
    已日知胥悦，为生渐有涯。
    耕耘捐末务，惰窳弃前瑕。
    条教须源委，浮淫计蘖芽。
    要能潴郑白，不必漕褒斜。
    号召人投袂，污邪岁满车。
    腾陵倾献替，陆续拜亨嘉。
    绩效烦银笔，人才况绛纱。
    翰藩仍庶富，馀付史臣夸。

陈造　郡寮按乐饮赵判院有诗次其韵
    簿书棼如丝，取乐得少空。
    悠然杯勺兴，藉此歌舞送。
    从事来官厨，醉不睡邻瓮。
    衣裳剩兰泽，言议杂嚣哄。
    人生醒忌独，胜日饮须痛。
    向来韝上鹰，府公解其纵。
    先生作禅卧，肯以静嗤动。
    形舑诗则昌，万境供日用。
    文字与红裙，宁非一理共。
    退之强分别，分乃梦中梦。
    丝竹娱中年，耐此发种种。
    明当解予酲，酒德赓旧颂。

陈造　郡斋鹤飞来作三诗还之
    倒颊翘然望四遐，芝田悬圃不应赊。
    仙仙飞傍茅茨下，误认西湖处士家。

陈造　郡斋鹤飞来作三诗还之
    不知蜗舍安卑陋，何似侯家效羽仪。
    千字罢赓明远赋，一诗聊送佐卿归。

陈造　郡斋鹤飞来作三诗还之
    君家矫矫乘轩骨，闻道今成赵璧回。
    却拟黄堂掣铃问，夜光论斗几时来。

陈造　客次小憩
    竹屋深明许息肩，田家延客解欣然。
    霜枝高挂頳虬卵，风砌初摇白玉钱。
    得饱只疑珠作粒，汲深仍诧乳为泉。
    谭间更笑狂沮溺，政复知津未是贤。

陈造　客路寄崔帅
    笑语生春慰老怀，邹枚端复顾凡才。
    酒边徐罢长鲸吸，梦里还惊去鹢催。
    野渡水浑妨转柂，霜林寒浅未逢梅。
    神驰缥缈凝香地，却惜无人为挽回。

陈造　客夜不寐四首
    久客情悰苦鲜欢，园林摇落菊花残。
    北风作意吹霜晓，又报江梅一信寒。

陈造　客夜不寐四首
    阵鸿辀辮上云衢，梦欲成时每破除。
    少睡更堪寒夜永，新来熟遍少时书。

陈造　客夜不寐四首
    清樽黄卷交期绝，芋火前头老懶残。
    赖有平生短檠在，一灯明灭伴更阑。

陈造　客夜不寐四首
    飞腾志意老来休，却听鸡声吟掉头。
    催雪忆梅还得句，到家准拟阿儒求。

陈造　客以诗为东园饮不果次其韵二首
    东园千树簉白红，携壶满意一醉同。
    向来可是君宿诺，政复急雨斜惊风。
    县知此兴未渠尽，暖日晴云岂终吝。
    叩门日听长须来，老夫於子骖之靳。

陈造　客以诗为东园饮不果次其韵二首
    春池照影红锦衣，鸳鸯与鸭同低摧。
    金笼鹦鹉颇谇语，解道春色今寒灰。
    客来命笑还错莫，此情不似君情薄。
    会须把酒杏花前，只唤茶瓯充罚爵。

陈造　客枕不寐二首
    老羡平生睡作魔，矧因多病覆金荷。
    起凭曲几频搔首，如此迢迢良夜何。

陈造　客枕不寐二首
    嗢喔邻鸡几番鸣，琤撞江浪欲无声。
    拥衾宁复还家梦，望杀东窗未肯明。

陈造　客中
    多夜淮濒梦，言归未有期。
    愁禁客舍雨，寒过杏花进。
    酒废无何饮，无如不自持。
    若为丹九转，能黑镜中丝。

陈造　垦山叟
    杂木漫山谁所种，居不临流多不用。
    九月霜风卷黄落，群山一昔皆班駮。
    遥看拖帔横椽衣，农家刈粟山有畦。
    家家垦田日嫌窄，荒林翳荟惜虚掷。
    斸荒作熟不挂籍，输官之馀给衣食。
    州中之政常近厚，不欲屑屑校升斗。
    宁其弃之听民取，实亦藉是作康阜。
    继承不皆惠慈守，汝须弥缝吏胥口，
    防有后来规税亩。

陈造　孔明二首
    古今深忌仇为兵，及靋师臣要力争。
    白帝败归思孝直，端知难抗魏元成。

陈造　孔明二首
    搴蜀宁蛮走阿瞒，功名繼此坐天悭。
    平生囊括华夷策，畏虎才教见一斑。

陈造　口号十首呈程殿撰
    白璧明玑每堕前，续貂辄复耸双肩。
    一从归作漳滨卧，不寄诗筒恰五年。

陈造　口号十首呈程殿撰
    欢意长随夜漏长，隆宽尽贷酒边狂。
    东归只有南窗梦，夜夜掀髯锦瑟傍。

陈造　口号十首呈程殿撰
    八月襄城暑始回，水仙争趁玉梅开。
    当时二物知天意，共报公家福鼎来。

陈造　口号十首呈程殿撰
    芳信飞来自月宫，月中桂茂劣能容。
    素娥封殖非无意，准拟公家不尽供。

陈造　口号十首呈程殿撰
    福地常披十幅图，仙翁隐处玉为壶。
    九华山侧双峰下，还许侬家半席无。

陈造　口号十首呈程殿撰
    郎君衮绣照鸳行，诗老时须住帝乡。
    即见翘材辟新馆，预应绿野敞深堂。

陈造　口号十首呈程殿撰
    公家昆季尽时贤，叔也骅骝拟度前。
    书谂亲庭先静退，至今文采照林泉。

陈造　口号十首呈程殿撰
    童颜缓缓阅庄灵，鬓影青青表帝庭。
    后四六年同北夜，台星光映老人生。

陈造　口号十首呈程殿撰
    故人折柳送东辕，不羡当年李郭船。
    囊锦鸱夷有供给，自疑身是御风仙。
    
    
陈造　口号十首呈程殿撰
    帝所乡关等是家，奚囊纳纳尽天葩。
    西湖久待公题品，莫遣波神妒九华。

陈造　苦旱六首
    我虽甓社居，有田不濒湖。
    漫漫湖水长，奈此田中佑。
    携文客边侯，劣可输残租。
    黧瘁不识饱，愧尔耕田夫。

陈造　苦旱六首
    旱气乘炎熇，触耳仍怨咨。
    九重正宵旰，解颜定何时。
    书生身世忧，宁止八口饥。
    可复河朔醉，欲赓云汉诗。

陈造　苦旱六首
    雨师久退藏，风伯恣吹鼓。
    翁然西郊云，离合太荧侮。
    及兹一汛洒，颇亦清袢暑。
    几占鱼鳞天，仅得龙尾雨。

陈造　苦旱六首
    枯旱岁十九，无若今岁酷。
    日色虽许赤，苗心尚余绿。
    举觞劝睡龙，雄飞胜雌伏。
    作意收桑榆，前愆傥容赎。

陈造　苦旱六首
    苍生惜死所，倚须数寸泽。
    连朝油云度，空劳问雨色。
    丰歉恐数然，造物莫为力。
    定知天屡阴，为尔动凄恻。

陈造　苦旱六首
    频年忍流移，犹幸稊稗熟。
    稊亦已无，何以填饥腹。
    时方迫冻馁，势恐瞢荣辱。
    傥无意外忧，根蘖犹可斸。

陈造　苦雨
    连月奔趋祷雨坛，即今积雨厌蒙漫。
    苍天信自有时漏，后土不知何日乾。
    坐想田畴沦沼沚，忍闻升合换罢纨。
    纵阳援溺知无术，惭愧身为抚字官。

陈造　苦雨
    有足不下楼，有耳只听雨。
    一日不可耐，忽忽弥旬所。
    轩盖断还往，尸居成独语。
    日色似见慰，云气复如许。
    西湖梅柳月，裘马趁箫鼓。
    细追他日梦，一笑念缚虎。

陈造　苦雨次前韵四首
    雨脚波头远接连，衣寒礱润犯梅天。
    谁怜旅食缁尘客，日问珠炊与桂然。

陈造　苦雨次前韵四首
    墨云筛雨密还疏，欲出途泥恐溅裾。
    恶况横陈费料理，枯棋浊酒有驱除。

陈造　苦雨次前韵四首
    安排看驾趁游人，禁粃犹迟汉帝巡。
    留取晚香天一笑，倩谁寄语主林神。

陈造　苦雨次前韵四首
    骚窣松筠听夜喧，淙潺盆盎骇朝翻。
    衰翁危坐追交态，旧雨轩车尚到门。

陈造　苦雨再次前韵
    席蚓堂蛙岂赵城，崩空急雨未休倾。
    青身可复成坚皂，碧海渠能受浊清。
    田舍望秋犹万一，官曹需禄更征营。
    宝熏定有回天力，即看朝曦指顾生。

陈造　苦雨再次前韵
    底用诗名到凤城，未妨醉帽笑欹倾。
    日闻暝蠃讥狂率，目送鲲鹏簉紫清。
