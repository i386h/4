<!-- { "loadSidebar": true } -->
    白华岩主是金仙，假作山僧学道禅。
    珍重此行吾不及，为传消息结因缘。

王安石　送李太保知仪州
    北平上谷当时守，气略人推李广优。
    还见子孙持汉节，欲临关塞抚羌酋。
    云边鼓吹应先喜，日下旌旗更少留。
    五字亦君家世事，一吟何以称来求。

王安石　送李屯田守桂阳二首
    泊船香炉峰，始与子相识。
    寄书邗江上，诒我峰下石。
    缘以湘水竹，携持与南北。
    永怀故人欢，不愿百金易。
    竹枯归樵苏，石烂弃沙砾。
    夷门得邂逅，绿发皆半白。
    追思少时事，俛仰如一夕。
    老矣无所为，空知念畴昔。
    常思一杯酒，要子相解释。
    出门事纷纷，归卧意还讥。
    闻当上湓水，持诏守岭厄。
    方为万里别，执手先惨戚。
    兹游信浩荡，山水多所得。
    为我谢香炉，风尘每相忆。

王安石　送李屯田守桂阳二首
    苍黄离家问南北，中路思归归不得。
    风涛何处不惊人，雨雪前村更欺客。
    旧交旌旆此盘桓，见我即令儿解鞍。
    荒山乐官歌舞拙，提壶沽酒聊一欢。
    行藏欲语眉不展，互叹别离心缱婘。
    行年半百劳如此，南亩催耕未宜晚。

王安石　送李宣叔倅漳州
    闽山到漳穷，地与南越错。
    山川郁雾毒，瘴疠春冬作。
    荒茅篁竹闲，蔽亏有城郭。
    居人特鲜少，市井宜萧索。
    野花开无时，蛮酒持可酌。
    穷年不值客，谁与分杯杓。
    朝廷尚贺俊，磊砢充台阁。
    君能喜节行，文艺又该博。
    超然万里去，识者为不乐。
    予闻君子居，自可救民瘼。
    苟能御外物，得地无美恶。
    似闻最南方，北客今勿药。
    林麓换风气，兽蛇凋毒虫。
    如漳犹近州，气冷又销铄。
    珍足海物味，其厚不为薄。
    章举马甲柱，固已轻羊酪。
    蕉黄荔子丹，又胜楂梨酢。
    逢衣比多士，往往在丘壑。
    从容与笑语，岂不慰寂寞。
    太守好觞咏，嘉宾应在幕。
    想即有新诗，流传至京洛。

王安石　送李璋
    湖海声名二十年，尚随乡赋已华颠。
    却归甫里无三径，拟傍胥山就一廛。
    朱毂风尘休怅望，青鞋云水且留连。
    故人亦见如相问，为道方寻木雁篇。

王安石　送李质夫之陕府
    平世求才漫至公，悠悠羁旅士多穷。
    十年见子尚短褐，千里随人今北风。
    户外屦贫虚自满，樽中酒贱亦常空。
    共嫌欲老无机械，心事还能与我同。

王安石　送灵仙裴太博
    一官留隐太常中，生事萧然信所穷。
    有力尚期当世用，无求今见古人风。
    邅回旧学皆残稿，邂逅相看各老翁。
    他日卜居何处好，溪山还欲与君同。

王安石　送刘贡甫谪官衡阳
    刘郎刘郎莫先起，遇酒当歌且欢喜。
    船头朝转暮千里，眼中之人吾老矣。
    九疑联绵皆相似，负雪崔嵬插花里。
    万里衡阳雁，寻常到此回。
    行逢二三月，好与雁同来。
    雁来人不来，如何不饮令心哀。
    莫厌潇湘少人处，谪官樽俎定常开。

王安石　送刘贡父赴秦州清水
    刘郎高论坐嘘枯，幕府调胹用绪余。
    笔下能当万人敌，腹中尝记五车书。
    闻多望士登天禄，知有名臣荐子虚。
    且复弦歌穷塞上，只应非晚召相如。

王安石　送刘和父奉使江西
    刘郎今日拥旌麾，传到江南喜可知。
    上冢还须击羊豕，下车应不问狐狸。
    无人敢效公荣酒，为我聊寻逸少池。
    亦见岭头花烂熳，更将春色寄相思。

王安石　送吕望之
    池散田田碧，台敷灼灼红。
    年华岂有尽，心赏亦无穷。

王安石　送梅龙图
    子真家世子云乡，风力才华岂易当。
    回首古人多隐约，致身今日独辉光。
    谟明久合分三府，治剧聊须试一方。
    从此政成何所报，百城无事只耕桑。

王安石　送明州王大卿
    大历才臣有此州，昆云今驾鹿辬游。
    从来所至邦人喜，真复能分圣主忧。
    千里封疆何足治，一时名迹故应留。
    属城旧吏虽疲懒，尚可挥毫敌李舟。

王安石　送潘景纯
    东都曾以一当千，场屋声名十五年。
    晚赐绿衣随宦牒，始操丹笔事戎旃。
    明时正欲精搜选，荣路何当力荐延。
    赖有史君能好士，方看一鹗在秋天。

王安石　送庞签判
    北都两去不辞勤，仕路论材况出群。
    一相关藩尝负弩，三年通籍更从军。
    清谈犹得当时事，遗爱应从此日闻。
    我忆荆溪山最乐，看君摩翮上青云。

王安石　送裴如晦即席分题三首
    飘然五湖长，昨日国子师。
    绿发约略白，青衫欲成缁。
    牵舟推河冰，去与山水期。
    春风垂虹亭，一杯湖上持。
    傲兀何宾客，两忘我与而。
    能复记此饮，诗成酒淋漓。

王安石　送裴如晦即席分题三首
    十月颍水冰，问君行何为。
    行不顾斗米，自与五湖期。
    平生湖上游，幽事略能知。
    此後君最乐，穷年得游嬉。
    彩鲸抗波涛，风作鳞之而。
    鸣鼓上洞庭，笑看红橘垂。
    漠漠大梁下，黄沙吹酒旗。
    应怜故人愁，回首一相思。

王安石　送裴如晦即席分题三首
    邂逅君子堂，一杯相与持。
    便应取酩酊，万事不足惟。
    平明蔡河风，回首成差池。
    独我漫浪者，尚得行相追。
    磨刀鱠严冬，宿昔少陵诗。
    还当捕鲈鱼，载酒与我期。
    甫里松菊盛，洞庭柑橘垂。
    文章为我唱，不数陆与皮。

王安石　送裴如晦宰吴江
    青发朱颜各少年，幅巾谈笑两欢然。
    柴桑别後余三径，天禄归来尽一廛。
    邂逅都门谁载酒，萧条江县去鸣弦。
    犹疑甫里英灵在，到日凭君为舣船。

王安石　送契丹使还次韵答净因老
    老欲求吾志，时方摭我华。
    强将愁出塞，空得病还家。
    日转山河暖，风含草木葩。
    胜游思一往，不敢问三车。

王安石　送乔执中秀才归高邮
    薄饭午不羹，空炉夜无炭。
    寥寥日避席，烈烈风欺幔。
    谓予勿恶此，何为向子叹。
    长年客尘沙，无妇助亲爨。
    寒暄慰白首，我弟才将冠。
    邅回岁又晚，想见淮湖漫。
    古人一日养，不以三公换。
    田园在戮力，且欲归锄灌。
    行矣子诚然，光阴未宜耫。
    负米力有余，能无读书伴。

王安石　送僧惠思归钱塘
    渌净堂前湖水渌，归时正复有荷花。
    花前亦见余杭姥，为道仙人忆酒家。
    
    【卷13】

王安石　送僧无惑归鄱阳
    晚扶衰惫寄人间，应接纷纷只强颜。
    挂席每谙东汇水，采芝多梦旧游山。
    故人独往今为乐，何日相随我亦闲。
    归见江东诸父老，为言飞鸟会知还。

王安石　送僧游天台
    天台一万八千丈，岁晏老僧携锡归。
    前程好景解吟否，密雪乱云缄翠微。

王安石　送沈康知常州
    作客兰陵迹已陈，为传谣俗记州民。
    沟塍半废田畴薄，厨传相仍市井贫。
    常恐劳人轻白屋，忽逢佳士得朱轮。
    殷懃话此还惆怅，最忆荆溪两岸春。

王安石　送沈兴宗察院出使湖南
    谏书平日皁囊中，朝路争看一马骢。
    汉节饱曾冲海雾，楚帆聊复借湖风。
    皇华命使今为重，直道酬君远亦同。
    投老承明无补助，得为湘守即随公。

王安石　送石赓归宁
    虚名误长者，邂逅肯经过。
    所操十余篇，浩荡决江河。
    侧身朝市间，乐少悲惭多。
    文章旧所好，久已废吟哦。
    开编喜有得，一读瘳沉痾。
    裹饭北城阴，永怀从晤歌。
    又欲及岁晚，空堂扫丝窠。
    稍出平生言，道艺相琢磨。
    忽随雁南飞，当此叶辞柯。
    去去梨岭高，想见青坡陀。
    黄花一杯酒，为寿乐如何。
    微诗等瓦砾，持用报隋和。

王安石　送叔康侍御
    诏取名郎入宪台，此时方急济时才。
    圣聪应已虚心待，奸党宁无侧目猜。
    白笔岂知权可畏，皁囊还请上亲开。
    伫闻谠论能医国，飞报频随驿骑来。

王安石　送宋中道倅洺州
    漳水不灌邺，不知几何时。
    後世有史起，乃能为可为。
    余尝怜洺民，舄卤半不治。
    颇觉漳可引，但为谈者嗤。
    高议不同俗，功成人始思。
    夫子到官日，勿忘吾此诗。

王安石　送苏屯田广西转运
    置将从来欲善师，百城蹉跌起毫厘。
    驱除久费兵符出，按抚纷烦使节移。
    恩泽易行穷苦後，功名常见急难时。
    孺文此日风流在，直笔他年岂愧辞。

王安石　送孙长倩归辉州
    溪涧得雨潦，奔溢不可航。
    江海收百川，浩浩谁能量。
    溪涧之日短，江海之日长。
    愿生畜道德，江海以自方。

王安石　送孙立之赴广西
    十年一别两相过，前想悲欢慷慨歌。
    穷去始知风俗薄，静来犹厌事机多。
    相期鼻目倾肝胆，谁伴溪山避网罗。
    万里辛勤君旧识，重江应亦畏风波。

王安石　送孙叔康赴御史府
    古人喜经纶，万事惭强聒。
    时来上青冥，俯仰但一节。
    危言回丘山，声利尽毫末。
    由来治乱体，宿昔心已达。
    肯随俗好恶，议论轻自决。
    遗风何寥寥，梦寐待豪杰。
    天书下东南，趣召赴严阙。
