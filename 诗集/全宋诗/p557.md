<!-- { "loadSidebar": true } -->
    龙宫蕴特异，精祷通万灵。
    昭著二百年，锡封专朝廷。
    去年偕宰公，投诚涕欲零。
    驱车入松扉，雨势如建瓴。
    仰高迓灵盼，云敛不暂停。
    烟沉瀑声凉，分坐瀑外亭。
    从兹感佑助，争谓胸百铭。
    治任亦已速，洁谢资芳馨。
    缄素展真忱，要终寄冥冥。
    愿恢溥济功，致此百里宁。
    夜披东堂集，孤灯炯深青。
    朗诵神之聪，壁落山鬼听。

董嗣杲　巾子山
    岌页山形丑莫收，傍湖独整傲春秋。
    几株乌桕无根在，一幅华阳有样留。
    寒日霜乾还掠额，晓天岚重且遮头。
    东篱漉酒人知得，醒立风前不可求。

董嗣杲　金灯花
    弱瓣坚须灿野光，成丛灼灼斗丹妆。
    风葩净蕴商天艳，霞朵轻摇月夜凉。
    沈透柔柯难受雨，冷零嫩叶不禁霜。
    通明可使书窗透，肯拾秋萤聚作囊。

董嗣杲　金凤花
    花仙五色自迎逢，翅翼翔霞湿翠笼。
    娇萃九苞攒露萼，秀离丹穴舞秋风。
    埋丛还绕萧台胜，绚彩应怀舜殿空。
    曾见毗陵遗便面，善描开谢不相同。

董嗣杲　金沙花
    暖倚青墙揉紫绵，绛葩淡染露花鲜。
    花遗颜色只如此，名借酴醾得并传。
    伴直自应留故事，谩栽聊可殿春妍。
    年年满架东风艳，梦断词林视草仙。

董嗣杲　金沙井
    沙漾金星涌活泉，虚堂龙染德馨悬。
    朱绳汲冷梅林外，翠甽围凉桂洞前。
    石鼎煮茶非异事，井阑镌字是何年。
    西南云拥仙人屋，品酌今谁想乐天。

董嗣杲　锦带花
    忍见柔枝缀彩英，愁围未解又清明。
    茸茸叠萼萦春梦，袅袅长条击别情。
    有样谩传居士制，无香徒滓海仙名。
    文臣服色开时验，次第妖娆织不成。

董嗣杲　槿花
    仿佛戎葵劲且柔，托名日及叹生浮。
    苦怜相态无多艳，空缀郊原度一秋。
    红澡暮零篱□上，翠深凉过屋山头。
    风英掩映枯茅把，勾引行人觅酒流。

董嗣杲　近苦多故坐病乏药
    江郊雪冱莫知津，客泪双垂怅此身。
    魔障在前无妄想，饥寒随处肯言贫。
    畏途日有风波恐，病骨时需药石频。
    屏息支吾心已扰，眼前谋绝故乡亲。

董嗣杲　镜禅人欲归灵隐
    袈裟裹定老禅翁，云隔家乡是几重，
    两面庐山曾遍览，三生天竺会相逢。
    摇凉竹箑收江羽，醒困茶瓯沦建龙。
    午借客床寻偃息，不知身在紫霄峰。

董嗣杲　九江易帅遂得尽游郡斋
    郡吏东征迓衮衣，不知郡圃掩芳扉。
    樱桃熟处香山识，杨柳栽时靖节归。
    壁帖嵌尘钟鼎碎，楼歌压市管弦飞。
    庐山面目清如此，几客登临几夕晖。

董嗣杲　九江驿纪梦歌
    西风吹净汀洲明，萧萧雨荻霜芦声。
    江山幻出琉璃屏，谁歌谪传琵琶行。
    三更月满十二城，梦超弱水登蓬瀛。
    九派水，九叠山，
    水水山山锦四环。绿罢玄猿守朱关，
    雪鹤舞影石台乾。瑶树琪花不可攀，
    花上结子千岁悭。花子昏落鱼鳞斑，
    践幽济胜清肺肝。回首空睨双云鬟，
    萝香点渍衣袂寒。不觉罡风吹倒还，
    琼跳璧溅鸣珊珊。

董嗣杲　九里松
    开元刺史擅清风，九日亲栽夹道松。
    屋顶自生涛浪势，根头谁觅茯苓踪。
    行春桥掩云千态，一字门封翠几重。
    人讶金填吴说笔，不知此笔遇高宗。

董嗣杲　九日留彭泽
    牢击扁舟在树根，依然风物晋时村。
    几年思采东篱菊，此际狂倾北海樽。
    野鹤离群翔碧落，江鸿排字入黄昏。
    有人若学渊明隐，五柳萧疏静掩门。

董嗣杲　九月十五日有感
    浔阳江上看明月，月落孤眠百感生。
    十二年前如昨日，竹斋曾醉凤箫声。

董嗣杲　酒边见烧各赋一体
    淮山烧色起，阴剥应期约。
    开辟界限定，蠹根不藉钁。
    焦枯烬无踪，艳阳春有脚。
    爆烈狐兔竮，惊迫魍魉烁。
    尖危腾斜烁，汊角迸横焯。
    死卉沸沉烟，游云避浮虐。
    入夜光尤皎，逮晓焮自若。
    蛰虫潜穴散，猛虎奔渊跃。
    势欲凌虚霄，倏忽风掠绰。
    荧荧断续见，江流飏昭灼。
    青黄数宵陨，何在事采斸。
    远客诧希遇，俯仰发叹噱。
    斗杓指东寅，天公又斩削。
    霜气逼衾重，对眠向溪阁。

董嗣杲　酒边写兴别陈石泉
    强求斗升禄，三年困山城。
    覉栖不敢恨，眼为溪山明。
    上借台府宽，下遂吟啸情。
    束装待航归，积霖咽秋声。
    排忧步园径，难舍曲折清。
    东望气郁葱，绿槐冒飞甍。
    缅怀交际欢，嚬笑阳春生。
    求田役梦魂，投老归此耕。
    愿心尚渺茫，别酒那忍倾。
    归步故林月，寄梅坚斯盟。

董嗣杲　酒边忆去年苦病
    发誓游四方，言归多自责。
    秋高风浪险，怀家万山隔。
    江北与江西，梦寐困行役。
    去年病褵褷，客死亦何惜。
    心空病自退，药裹谩山积。
    今日秋又深，谁念饥冻逼。
    只幸健于酒，酒尽从堕帻。
    醒来听谈空，鸟啼晚峰碧。

董嗣杲　菊花
    篱东佳友手曾删，莫把南山醒眼看。
    荒径可供元亮采，落英惟许屈平餐。
    艳钟金气中分晚，香袅清霜独傲寒。
    谁插满头开笑口，翠微亭北倚阑干。

董嗣杲　橘花
    对花怀母望云心，不见围棋隐者寻。
    晚径风清香更醉，小亭月满艳能侵。
    千林翠幄千英雪，一点琼苞一颗金。
    莫问封侯惟问酒，泛杯摘蕊寄情深。

董嗣杲　聚八仙花
    密团粉腻翠枝擎，乱碾铢衣降紫冥。
    揉雪谩为春晚殿，御风应负饮中灵。
    蒂占琼瓣轻如蝶，心袅金丛灿若星。
    谁指凌波姑射醉，有人眠月可曾醒。

董嗣杲　聚景园
    銮铃遗响辇遗踪，万景曾经聚此中。
    寺宇有名基址散，君王无逸讌游空。
    桥昏柳浪龙舟雨，亭冷花光雉扇风。
    台沼已无春又老，万年枝上夕阳红。

董嗣杲　钧天曲
    圆丘崇且高，广汉清且浅。
    元祀播鼓钟，严褅列瑚琏。
    天酒泻琪花，遵此奉常典。
    恩流昭感通，报称示丰腆。
    鹤鸣集霞台，凤曳翔云辇。
    已际天人和，八表清尘卷。

董嗣杲　客次狂吟
    野服支离号散仙，望晴閒倚柁楼前。
    江山风月多寻酒，芦荻汀洲几泊船。
    水路愁疑孤障雁，野庐清隔雨溪烟。
    来春不负筇枝去，杨柳桥西听管弦。

董嗣杲　客寄写兴
    平生负奇崛，语出见肝膈。
    栖栖离故巢，乃作富池客。
    僧廊搘瘦竹，苦吟自相索。
    不恨春雨横，但恨春怀窄。
    百花艳阳吐，枝叶未鲜泽。
    芳草极茸茸，迷尽旧辙迹。
    浮云蔽江树，急浪涉津石。
    掩窗引绿樽，暖此身寒瘠。

董嗣杲　客江城归期尚阻
    晴坂桑麻绿，春溪苹藻香。
    家林方歉岁，身纪且殊乡。
    澒洞时机密，淹留日计长。
    此生归造物，不必殢行藏。

董嗣杲　客久
    衣裳敝尽客游阑，三月江城雨更寒。
    小店有翁赊酒易，名园无主看花难。
    驱驰尘土身千里，荏苒光阴指一弹。
    种种旧愁归杜宇，青山碧树带愁看。

董嗣杲　客久
    身孤犹落叶，客久向饷英。
    少睡夜逾悄，多闻心更清。
    县楼讹漏点，雨市杂溪声。
    海上仙槎在，思乘几凝情。

董嗣杲　客居余明远来访
    风浪而今自忍闻，尚甘客隐大江濆。
    酒家债负将偿足，诗境情怀任醉分。
    爱睡有魔销碗茗，遣闲无事对炉熏。
    梧桐井畔敲门处，问字何人访子云。

董嗣杲　客来得邻人携酒共饮
    我无肤寸能，强颜榷茶课。
    若是玉川子，见之生馋唾。
    客来无可款，谈空面壁坐。
    雷声绕枯肠，啜茶宁忍饿。
    邻翁好奇甚，携酒为我过。
    醉我我客共，随觉诗胆大。
    云烟灿盈幅，意远不可和。
    客去忘羁愁，寒灯照高卧。

董嗣杲　客寓即事
    树头梅豆小，水际荻茅鲜。
    老客携名酒，顽胥纳俸钱。
    喜寻临晚兴，恨入惜春联。
    不似西湖乐，东风荡画船。

董嗣杲　客寓邻家有园尝欲过之不可得
    形容淹白昼，意向落清樽。
    客榻犹移雨，邻园自掩门。
    秋高江一色，风起月多痕。
    忽忽孤生感，真难薄俗论。

董嗣杲　客寓无眠信口赋秋感
    赤枫又积灌城头，如此江山不掩愁。
    青眼无人同乐岁，白头有句独悲秋。
    词章全拙知谁信，身世多虞谩自谋。
    篱角黄花消正色，北风更急莫登楼。

董嗣杲　客约游山久未践盟
    居安怀蔀屋，处约客雄藩。
    风日山川媚，城池草木蕃。
    花时贫久减，春醉约多番。
    顾我留情极，怜君苦事繁。

董嗣杲　客滞
    粹容成槁木，浮迹类流萍。
    天地春明净，江山晚晦冥。
    花芒环野茜，柳桁接檐青。
    淹滞知何事，思归梦短亭。

董嗣杲　客中怀西湖二首
    一日无诗气还浊，百年有限身更孱。
    西湖多少好风月，何时买屋安萧閒。

董嗣杲　客中怀西湖二首
    閒多便可赋诗健，客少应能减酒豪。
    风雪六桥入图画，此身可并南山高。

董嗣杲　客中拟游庐山
    依违春梦破，悲壮晓鸡鸣。
    旅舍邻淮士，家书附递兵。
    东风吹浦树，落月下江城。
