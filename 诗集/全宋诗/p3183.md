<!-- { "loadSidebar": true } -->
    伤心几载鴒原梦，洒泪今朝马鬣封。
    梁栋材嗟空故木，珠玑香喜长新松。
    最忻壤树首丘正，祖垅葱葱佳气钟。

卫宗武　挽林梅癯
    晚擢亚科跻宪掾，拟航选海竟无缘。
    苦吟方与甫俱瘦，疏影俄随逋已仙。
    谷水吟编多手泽，广陵琴趣得心传。
    年几八秩身何憾，老友凋零重怆然。

卫宗武　挽柳月涧
    素履辈儒先，居乡行不愆。
    五言唐句法，千古宋吟编。
    每恨贫难疗，犹欣名可传。
    此生何所有，老寿更希年。

卫宗武　挽南塘朱检阅二首
    传笏自文昌，身名克显扬。
    蜚声腾宦路，接武近鸳行。
    廉尚冰霜洁，吟篇风露香。
    晚年陶靖节，松菊更凄凉。

卫宗武　挽南塘朱检阅二首
    蚤岁笃盟姻，交情晚更亲。
    耆英亡老友，吟社欠同人。
    气貌温温玉，襟怀盎盎春。
    北山期共隐，临窆重伤神。

卫宗武　挽王总干父知县
    蜀溪名阀世为儒，祖擢巍科子亦如。
    从仕为民辞荐牍，移忠有后竟悬车。
    一生冰蘖节愈厉，两度弦歌政可书。
    菘拟泷碑表亲墓，讵知簪笏化犁锄。

卫宗武　挽悟悦师二章
    耆宿已凋零，如题亦晓星。
    宗门僧巨栋，梵宇世传灯。
    身阅空花境，心潜多业经。
    悦禅方有悟，六秩吊颓龄。

卫宗武　挽悟悦师二章
    契合岂前因，交情淡愈真。
    开缄疑晋帖，赓句逼唐人。
    高著棋空局，清谈案积尘。
    满襟挥老泪，释友更谁亲。

卫宗武　挽叶倅二章
    八座家声著，成官政不迷。
    典刑乡党敬，节行古人稽。
    展骥空凡马，解牛犹割鸡。
    鸳行才展武，通退倦攀跻。

卫宗武　挽叶倅二章
    死别喜生反，心亲恨迹赊。
    交情金可断，粹德玉无瑕。
    方拟来闻鹤，俄惊梦在蛇。
    归藏重悲感，幸有子承家。

卫宗武　晚春
    转眼韶华老，絮飘萍满塘。
    啼莺求友急，乳燕护雏忙。
    春晚犁锄闹，雨余桑柘香。
    清和犹好在，未忍废奚囊。

卫宗武　晚春
    飞花迷柳岸，小叶贴荷塘。
    冉冉年增老，匆匆春去忙。
    候禽喧巧唘，进驻卉逗余香。
    尽日敲吟字，诗悭类括囊。

卫宗武　晚眺
    一碧秋万顷，了无云翳侵。
    远山醒病眼，澄水莹尘襟。
    雁落浮寒渚，乌栖认旧林。
    临流小盘薄，飞镜挂危岑。

卫宗武　晚眺
    病眸犹远眺，惟恨鬓霜侵。
    稻色云连亩，桂香风满襟。
    野桥横落照，晚磬出幽林。
    牧笛数声外，明霞襯碧岑。

卫宗武　望霁
    阴阳互阖陃，宇宙几洪荒。
    重明丽乎正，万象先辉光。

卫宗武　为慈上人赋云溪
    油然出岫擘晴绵，点缀青空水接天。
    心迹两閒无俗累，静观飞跃乐鱼鸢。

卫宗武　为慈上人赋云溪
    白衣苍狗任从渠，不碍波涵一太虚。
    雅契高僧方寸地，卷舒流止自如如。

卫宗武　为湖州赵村净妙庵主僧赋
    自披五戒如来佛，十年面壁坐天目。
    归来满袖唯白云，徒得声名喧世俗。
    碧玉嶙刚烟雾堆，凿开混沌加架突兀。
    不鞭而来争献助，斩木指囷人不惜。
    僧寮佛屋俱落成，撑空只欠涂金碧。
    精庐不独为安身，海纳诸方禅悦食。
    上人湛然一太虚，直觉端由真净得。
    是心已证涅槃心，妙处岂容言语诘。
    故於题扁发其机，要使人人个中觅。
    学徒释侣有能然，从兹作祖而成佛。
    大展坐具阐道场，胜地名山须卓锡。
    法筵乃见龙象尊，天池且作鹍鹏息。
    书来谓逮菊花期，莲社绅緌应毕集。
    远师如肯致渊明，亦拟袖香跻丈室。

卫宗武　为僧赋梅庭
    奇绝生春五出花，僧居著此境尤嘉。
    一方寒月浸清影，几度春风生素华。
    何必江头千树暗，未如屋角数枝斜。
    繙经觅句无尘事，坐对尤宜雪煮茶。

卫宗武　为僧赋竹泉诗
    竹不可无水，有水必有竹。
    彼美槃涧阿，碧鲜映澄绿。
    漱石戛鸣球，拂云森立玉。
    苟得一以清，而况二吾足。
    上人要心契，毋但悦其目。
    物我趣不侔，亦恐难医俗。

卫宗武　为乡人赋心田
    方寸良畴人共有，能耕能敛几人知。
    坦平非有山河蜀，存养何殊雨露滋。
    盍剖藩篱忘彼我，却明畦畛别公私。
    尽多阴{隙日小换马}於中种，播获当为百世菑。

卫宗武　为谢氏赋流芳
    斯文一脉可传家，囊帛籯金不足夸。
    须信诗书涵润泽，自今庭户发英华。
    谢兰辉映方生玉，窦桂香含不断花。
    不但种芳妆种德，百年之计此为嘉。

卫宗武　为徐进士天隐赋辟谷和吟
    物盈宇宙皆有穷，一气先天常浩浩。
    荣华富贵能几何，百岁光阴如电扫。
    开陃由来莫几年，圣哲英雄骨俱槁。
    勋名盖世文瑞时，岂若玄玄穷徼妙。
    古仙率多山泽癯，方平通经后从老。
    伯阳隐士著参同，援述宣尼辞可考。
    人身口腹乃大患，举世凡夫为此恼。
    厚味腊毒尤伤生，甘旨肥醴偏害道。
    学仙万虑要屏除，有累俱为方寸扰。
    希夷辟谷功始成，抱朴休粮法宜效。
    所以丹丘诸羽人，莫不餐松茹灵草。
    谁云不食胃徒空，入道门衢此为要。
    天隐良士工词章，经传百家仍探讨。
    孰知搞志乃松乔，浊利浮荣非所好。
    年当强仕舍壮图。勇辞馆餐栖窈竔。
    欲仁仁至天所资，道藏仙方过鸿宝。
    卫生有药可忘饥，不愁煮字那能饱。
    一从易置冰玉肠，不假青精颜色好。
    会驱乾马及坤牛，捕虎擒龙归鼎灶。
    易骨洗髓由此基，三岛十洲轻可到。
    纵未能尝方朔桃，亦须先致安期枣。
    世儒悉被客尘迷，志在衣锦而食稻。
    惟群高蹈出凡流，见谓秋阳同皜皜。

卫宗武　为徐太初友人陈府判赋梅居饯行
    青鞋不踏孤山路，辜负逋花今几度。
    那知别有姑射居，众谓孤山未必如。
    夙昔名传尤愿见，渴想此仙难觌面。
    朋来满口誉风神，俨若眼底逢佳人。
    枝间独具先天易，惟有太初心默识。
    雅游拟问古航船。索笑相亲须有缘。
    閒中积岁玩风月，虐甚祁寒饮霜雪。
    此往春浮雨露香，归来万玉争辉光。

卫宗武　为叶宾月赋
    大乙涵中精，凝聚为夜魄。
    皎皎行长空，高圆竞明发。
    流辉大江涌，散影千林刻。
    骚人抱负奇，一气清相若。
    有主此有宾，不劳折柬约。
    悠然来几席，玉色照肝膈。
    对之启粲齿，嘲弄不为虐，
    累累喷珠玑，华采互呈豁。
    银阙或未完，要君施斧凿。
    乘风到广寒，一笑翻成客。

卫宗武　为云侣天游赋
    汗漫可以期，列缺可以至。
    岂不高且远，未足语超诣。
    至人司重玄，妙境此融会。
    无声亦无臭，万象於我备。
    不必八柱承，不必二极系。
    曾城九重居，俨若具乎内。
    於焉以泮涣，其乐浩无际。
    气凝而社化，举步六合外。
    乘轮阆风行，税驾丹丘憩。
    逍遥兮周流，斯特迹之寄。
    混然吾太虚，游是息於是。

卫宗武　慰张石山幼子亡
    无子虽可悲，有子未为喜。
    断以释子言，莫非假合耳。
    杜陵咏为麟，瑞物能有几。
    昌黎谓之枭，恶德乃类是。
    无之恐无后，有之亦为累。
    苟非弗克肖，曷若听其逝。
    颜路之亡回，宣尼之丧鲤。
    此皆长而贤，痛甚于幼死。
    夷甫虽尝云，情钟在我辈。
    过哀亦奚为，巡有复生理。
    子夏空失明，季札号知礼。
    吾友方盛年，何忧乏良嗣。

卫宗武　闻桂
    山光水色染秋客，天际明霞一线红。
    冉冉有香来鼻观，广寒花气散晴空。

卫宗武　五云诗
    行岩万壑东南美，中有一山尤秀伟。
    伊谁衣被以佳名，非雾非烟腾瑞气。
    有人於此曾课书，出山能士为写图。
    风林泉石振清响，佔毕吟诵声难模。
    聚为胸中线五色，不补衣裳华衮黻。
    乃作江湖漫浪游，奋藻扬葩肆吟笔。
    文为人瑞要瑞时，时不与我文奚为。
    何如抱书还旧隐，姑颂楚橘歌商芝。
    吾衰一字不解作，平生学殖叹荒落。
    为儒无用拟修玄，徒想仙人五云宅。

卫宗武　喜晴
    披雾出松关，行行破晓寒。
    崎岖忽平坦，迤逦复巑屼。
    霜沐林光沃，山围野色宽。
    朝曦开霁景，鸣鸟亦声懽。

卫宗武　喜晴
    朼来古寺当初寒，垂垂冻风不肯乾。
    出门泥滓跬步艰，蛰处无异虬蛇蟠。
    剪花呈瑞天破悭，铸出八九银巑屼。
    使居城市那得看，衒耀老眼直奇观。
    {上雨下广州}然阳明忽开张，俄复飞溜声潺潺。
    痴云布沪封乾端，冥蒙莫睹，
    双跳丸。噫气夜号力撼山，
    平明推上赤玉盘。群阴解駮宇宙宽，
    草木禽鸟俱懽颜。金乌行空振羽翰，
    扬辉散彩送我不。翅怜残蜡犹欠三，
    日不屡数岁欲殚。盈尺为瑞俄顷间，
    天公变化应无难。

卫宗武　喜晴
    积涝初收喜气浮，三农不负稻粱谋。
    临流一望舒眵目，数叠青峦万亩秋。

卫宗武　喜晴
    梅雨成霖味已甘，淋淳更久恐难堪。
    风雷几昼起平陆，星斗一宵移下潭。
    万畛针芒青曳曳，千山鳞羽绿毵毵。
