<!-- { "loadSidebar": true } -->
    一似跳黄河，尽力要合眼。
    跳过跳不过，直要横担板。
    南北天高云淡淡，渔歌秋色晚。

释祖钦　昭如长老请
    海印发光，照然如日。
    曾对大元圣主，默说不二法门。
    默而说，说而默。
    中兴大仰丛林，天下第一法窟。

释祖钦　真惠上人
    将谓如来，惠戒三昧，
    此语虽真，此意未在。
    正似湘江两半晴，岳面不开云叆叇。
    一日升天四海明，杖头掀转却头轻。
    不移跬步到潭城，相逢历历话前程。

释祖钦　志满上人
    夫志在谦毋自满，勿以其长跨人短。
    海因有量天亦聋，人未有德休恃聪。
    君不见水涸山枯物憔悴，春暖风和蝶蜂至。
    欲在丛林立此身，学以成其志。

释祖钦　智坦西堂请
    大智洞明，大道坦平。
    生铁面具，不近人情。
    云峰日朗，雪谷雷鸣。
    激起曝腮焦尾，同跃天庭。

释祖钦　智贤上人
    智者必贤，正者不偏。
    平坦性地，朗我心天。
    折旋俯仰，诸佛现前。
    一光同照，万象枞然。

释祖钦　智远上人
    智聪则远，机圆自转。
    似走盘珠，如万花苑。
    开落不在春秋，动静不滞去留。
    云悠悠，水悠悠。
    天外月如钩，雪峰衮出三个木毬。

释祖钦　宗正上人
    金襕之外传何物，应道门闪倒刹竿。
    亘古亘今全提句，好声前著眼好看。
    衲僧衣钵只者是，汝今已得正宗旨。
    寄集云单号传八，数英才是先屈指。
    忽来告假归清江，窗前梅早春渐芳。
    一枝横出苍烟外，泉声喷雪岩流香。

释祖钦　祖机上人
    灵妙这机，佛祖莫知。
    疾则蹉过，迟非所宜。
    灵在自己，妙在日用。
    吃饭著衣，一静一动。
    动静两忘，波停岳耸。

释祖先　本禅人请赞
    学道不根，参禅莽卤。
    似恁趣向乘痚，如何传灯继祖。
    本禅画出人前，转见和泥合土。
    就中更有些子譫讹，焦尾大虫无来是虎。

释祖先　布袋赞
    散诞不拘仪轨，街头走到街尾。
    逢人大笑呵呵，那个知渠肚里。

释祖先　禅人请赞
    错错错，徒名邈。
    画得十成，欠蹄少角，
    一任天下人贬剥。

释祖先　达磨赞
    梁皇殿前不能把定，少林山下风波愈盛。
    若解谨初护末，不到图形画影。

释祖先　定光赞
    天涯海角俱行遍，鬼面神头只自谩。
    却忆当年旧风月，杖头挑出与人看。

释祖先　戢萩居士持寿像求赞
    似僧有发，似俗无尘。
    淡默自处，惟德与邻。
    曾向凤池亲圣训，更来鹿苑夺芳春。

释祖先　戢萩居士请赞济颠
    瞎堂之子，附马之后。
    出处行藏，一向漏逗。
    是圣是凡莫测，掣颠掣狂希有。
    一拳拳碎虚空，惊得须弥倒走。

释祖先　偈颂四十二首
    扶持临济正法眼，出手还它勇毅人。
    利物应机全体用，丛林又见一番新。

释祖先　偈颂四十二首
    客从南方来，报我天童老。
    撞破太虚空，全身入荒草。
    而今子细思量，令人哭不成哭笑不成笑，
    寥寥目断千峰晓。

释祖先　偈颂四十二首
    山润石含玉，林秀渊藏珠。
    珠玉两交辉，情穷意难极。

释祖先　偈颂四十二首
    一夏九十日，今朝喜告毕。
    二千年前事，切忌更寻觅。

释祖先　偈颂四十二首
    暑威尚炽，喜见新秋。
    潘阆倒骑驴子，梵志翻著袜头。
    堪悲堪笑，自唱自酬。
    有时乘好月，特地过沧洲。

释祖先　偈颂四十二首
    大家共住喫茎虀，熟煮烂炊。
    粗餐易饱，细嚼难饥。
    泠淡没滋味，从来少人知，
    此意明月说向谁。

释祖先　偈颂四十二首
    今朝又见开炉，浩浩诸方暖热。
    卧龙冷落门庭，也要人前细说。
    夜静更阑炭也无，衲衣破处冰侵骨。

释祖先　偈颂四十二首
    杨岐斗胜不斗劣，秀峰斗劣不斗胜。
    秀峰乍作没亲痚，个个尽怀沧海珠。
    满眼湖山看不足，释迦弥勒是他奴。

释祖先　偈颂四十二首
    马祖升堂，百丈卷席。
    正令不行，拗曲作直。

释祖先　偈颂四十二首
    首夏初临，薰风乍扇。
    急景如梭，万化千变。
    惟有拄杖子，黑轮皴，
    没思算。解道厨库揖僧堂，
    三门朝佛殿。

释祖先　偈颂四十二首
    寒食清明节，韶光映林樾。
    垅上标坟人，眼中流出血。
    生灭本无踪，时人当自决。
    君不见水潦曾经马师踏，直至而今笑不彻。

释祖先　偈颂四十二首
    今朝五月端午，不用书符呪语。
    只将者个拄杖，用作降魔铁杵。
    楚大夫活捉狞龙，张天师倒骑猛虎。
    触翻东海鲤鱼，直得倾贫下雨。

释祖先　偈颂四十二首
    一夏九十日，今朝喜圆满。
    拈得巩县茶瓶，摵碎饶州瓷碗。
    冷笑布袋，平欺懒瓒。
    天堂不拘，地狱不管。
    空腹高心担片板，无端瞎却顶门眼。

释祖先　偈颂四十二首
    这僧问处，字义炳然。
    藏主无言，文不加点。
    还它老成人，扶持正法眼。

释祖先　偈颂四十二首
    插一茎草建梵刹，画出规模何太窄。
    争似亦庵新建立，容尽十方云水客。
    鹫岭风高，少林月白。
    光明寂照遍河沙，万古流辉有张拙。

释祖先　偈颂四十二首
    鹧鸪啼处百花香，日暖风和春昼长。
    昨夜虚空开口笑，祥光瑞气满华堂。

释祖先　偈颂四十二首
    二千年前公案，今朝重为提撕。
    同住大光明藏，无修无证无为，
    脑后依前欠一槌。

释祖先　偈颂四十二首
    今朝五月端午节，千妖百怪尽消灭。
    艾虎桃符相耳语，摇头不肯向人说。
    无端被者主杖子，对众一时俱漏洩。

释祖先　偈颂四十二首
    晓来鹊噪一声声，象驾峥嵘喜见临。
    款听琅琅终日语，异苗翻秀映丛林。

释祖先　偈颂四十二首
    达磨西来事，今人谩度量。
    天河争起浪，月桂不闻香。
    达磨西来事，今人谩度量。
    人贫智短，马瘦毛长。
    天气或晴或雨，白云乍卷乍舒。
    行脚汉奔南走北似信不信，老臊胡游梁历魏似有似无。

释祖先　偈颂四十二首
    办能开饭店，谁怕肚皮宽，
    说甚方便不方便。先入南湖门，
    次入南湖室。吞底热铁丸，
    喫底洋铜汁。本色人到来，
    沙糖更浇蜜。诸法寂灭相，
    不可以言宣。老来不著便，
    过犯已弥天。

释祖先　偈颂四十二首
    诸人知处良遂知，良遂知处人不知。
    王维已死无人画，留得青山对落晖。

释祖先　偈颂四十二首
    尧仁广被三千界，舜德长敷亿万年。
    珍重圣恩何以报，只凭一炷海檀烟。

释祖先　偈颂四十二首
    有问冬来事，京师出大黄。
    汉家勋业在，樊哙与张良。

释祖先　偈颂四十二首
    夤缘於此得安闲，屈指三年一瞬间。
    好是今朝乘快便，又携藜杖过它山。

释祖先　偈颂四十二首
    常独行，常独步。
    咄，莫来拦我毬门路。

释祖先　偈颂四十二首
    百不知，百不会。
    似兀如痴，随群逐队，
    谁云赵璧无瑕飇。

释祖先　偈颂四十二首
    智慧弓，坚固箭，
    射破虚空成两片。海门斜去两三行，
    惊起暮天沙上雁。牛头没，
    马头回，铁壁银山一拶开。
    上苑玉池方解冻，湖光潋滟映崔嵬。
    却笑普通年远事，不从葱岭带将来。

释祖先　偈颂四十二首
    大小雪窦，错下名言。
    若人知得落著，许他喫著大虫胆。

释祖先　偈颂四十二首
    卧病恰旬余，气力无一铢。
    皮穿筋骨露，勉强且支梧。
    无盐无米，谁为分痚。
    拄杖子起来，泻出百斛明珠。
    各请点检仓库，毕竟是有是无。
    山僧不免随后念个苏噜苏噜。

释祖先　偈颂四十二首
    雪子落纷纷，乌盆变白盆。
    忽然日头出，依旧是乌盆。

释祖先　偈颂四十二首
    十五日已前明似镜，十五日已后黑如漆。
    正当十五日，莺迁乔木频频语，
    蝶恋芳丛对对飞。

释祖先　偈颂四十二首
    一切数句非数句，与吾灵觉何交涉。
    字义炳然，当阳一决。

释祖先　偈颂四十二首
    心镜明鉴明无碍，豁然莹彻周沙界。
    万象森罗不覆藏，一颗圆光非内外。

释祖先　偈颂四十二首
    黄檗山头喫棒，大愚肋下筑拳。
    佛法的的大意，犹隔十万八千。

释祖先　偈颂四十二首
    大人见大见，大智得大用。
    胸中怀六合，掌内握乾坤。

释祖先　偈颂四十二首
    世出世间希有事，显发须还过量人。
    出没卷舒惊世梦，蓬莱山色又重新。

释祖先　偈颂四十二首
    不坐空王殿，不挂本来衣。
    何须更恁麽，切忌未生时。

释祖先　偈颂四十二首
    只个垂垂白发僧，一生两度受皇恩。
    只凭少室无私句，地久天长祝圣君。

释祖先　偈颂四十二首
    天上月圆，人间月半。
    子细看来，从头错算。
    姮娥昨夜失金鎝，撼动玉楼寻不见。

释祖先　偈颂四十二首
    不是心，不是佛，
    不是物。忍俊不禁，
    为诸人做个瞥脱。流水暗销溪畔石，
    劝人除却是非难。

释祖先　偈颂四十二首
