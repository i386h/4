<!-- { "loadSidebar": true } -->
    新诗蒙远寄，客路不胜秋。
    同谷歌臣甫，新丰醉客周。
    君今嫌作史，我已厌封侯。
    何日西湖曲，红船上下游。

汪元量　开平
    冷霰撒行车，呻吟独搔首。
    须臾大如席，风卷半空走。
    母子鼻酸辛，依依自相守。
    书生倒行囊，沽来一樽酒。
    暂时借温和，耳热岂长久。
    万木无阴风，言语冰在口。
    氈房耿无眠，兀兀听刁斗。

汪元量　客感和林石田
    细柳和烟无溼云，落花随水送归春。
    门东□□□应噪，江上白鸥谁肯驯。
    朱子不仁唐逆贼，□□□□诳汉忠。
    离亭一笛悲风急，君赋秦州□□□。

汪元量　孔子旧宅
    奉出天家一瓣香，著鞭东鲁谒灵光。
    堂堂圣像垂龙袞，济济贤生列雁行。
    屋壁诗书今绝响，衣冠人物只堪伤。
    可怜杏老空坛上，惟有寒鸦口夕阳。

汪元量　夔门
    赤甲山连白帝山，三巴三峡百牢关。
    孤舟行客愁无那，十二峰前十二滩。

汪元量　夔门驿
    宿酲未解据胡床，亭午披衣望麝香。
    三峡夜来天似水，百蛮秋后月如霜。
    洲前橘柚垂垂实，石上藤萝细细长。
    又欲拿舟过滟澦，黄牛白狗接高唐。

汪元量　蓝田
    寒更客起卷花氈，又勒青骢过玉田。
    一匊归心千涧外，十分秋思两峰前。
    蓝关月冷猿啼木，秦岭风高雁贴天。
    北望茂陵应咫尺，髑髅沙白草芊芊。

汪元量　阆州
    阆州城南海棠溪，客子不可无新诗。
    正嫌风搅浪花碎，更被雨冲云叶垂。
    野鸥出没底心性，山禽飞舞犹威仪。
    江南或问阆州景，锦屏山水天下奇。

汪元量　李陵台
    伊昔李少卿，筑台望汉月。
    月落泪纵横，凄然肠断裂。
    当时不受死，心怀归汉阙。
    岂谓壮士身，中道有摧折。
    我行到寰州，悠然见突兀。
    下马登斯台，台荒草如雪。
    妖氛霭冥蒙，六合何恍惚。
    伤彼古豪雄，清泪泫不歇。
    吟君五言诗，朔风共呜咽。

汪元量　利州
    云栈遥遥马不前，风吹红树带青烟。
    城因兵破悭歌舞，民为官差失井田。
    岩谷搜罗追猎户，江湖刻剥及渔船。
    酒边父老犹能说，五十年前好四川。

汪元量　临川水驿
    羊角山高锁战尘，春风吹草绿孤城。
    鹊巢逊与鸠夫妇，燕幙能容雁弟兄。
    今古废兴棋一著，萍蓬聚散酒三行。
    悲歌曲尽故人去，笛响长江月正明。

汪元量　凌歳台
    百尺凌歳事已非，古碑岩畔上苔衣。
    禁园风暖车争发，废殿雨寒花乱飞。
    海北天高鹏得运，江南春尽雁知归。
    三千歌舞今何处，惟有姑溪绕翠微。

汪元量　隆庆府
    雁山突兀插青天，剑阁西来接剑泉。
    如此江山快人意，满船载酒下潼川。

汪元量　隆州
    歇马隆州借夕凉，壶中薄酒似酸汤。
    城濠寨屋偏栽柳，市井人家却种桑。
    官逼税粮多作孽，民穷田土尽抛荒。
    年来士子多差役，隶籍盐场与锦坊。

汪元量　卢奉御自上都回见访
    诗人骑马接官回，解后居庸怀抱开。
    冷地不禁风聒聒，炎天长见雪堆堆。
    昨宵我梦中南去，今日君从直北来。
    说尽穷阴无限事，呼童携酒上金台。

汪元量　庐山　　叠泉
    唐不过李仙，宋不过苏子。
    此泉来高处，亦复聊尔耳。

汪元量　泸沟桥王昭仪见寄回文次韵
    沟水泸边落木疏，旧家天远寄来书。
    秋风冷驿宫行未，夜月虚窗客梦初。
    流雁断鸿飞旷野，舞鸾离鹤别穹庐。
    裘貂醉尽一樽酒，愁散方知独上车。

汪元量　泸州
    复作泸州去，轻舟疾复徐。
    峡深藏虎豹，谷暗隐樵渔。
    西望青羌远，南瞻白帝迂。
    晴岚侵簟枕，寒露溼衣裾。
    野沼荷将尽，山园荔已疏。
    长官相见后，置酒斫鲸鱼。

汪元量　鲁港
    博徒无计解其纷，夜半鸣钲溃万军。
    鲁港朔风掀恶浪，吴山寒日翳愁云。
    周褒媚已终亡国，孟德斯孤忍负君。
    大木已颠天柱折，钱塘江上雁成群。

汪元量　鲁港败北
    夜半槌金鼓，南边事已休。
    三军坑鲁港，一舸走扬州。
    星殒天应泣，江喧地欲流。
    欺孤生异志，回首媿巢由。

汪元量　吕梁
    吕梁三十仞，县水莫知源。
    雨歇山如沃，波狂岸欲翻。
    黄云扑古塞，青草织平原。
    最是关情处，秋霜一夜猿。

汪元量　洛阳桥
    日西来到洛阳城，下马桥边信步行。
    红紫已无花烂漫，青黄只有草從横。
    风吹渭水秋砧急，月满秦川夜柝清。
    我醉欲眠眠不得，更听人唱楚歌声。

汪元量　麻姑仙坛歌
    麻姑飘飘出烟雾，红尾凤飞骑不住。
    青城山高风露寒，佩环挂着山花树。
    花雾蒙蒙香湿衣，一点柔红泻香露。
    群仙行酒擘麒麟，玉眃金盘间犀箸。
    琼環笛含氤氲，二十三弦语幽素。
    琼台醼罢醉不归，月出昆仑天未曙。
    青衣结束金丝蕊，鹤扇双行引归路。
    白云叠叠水潺潺，神仙窟宅知何处。

汪元量　马嵬坡
    霓裳惊破出宫门，马上香罗拭泪痕。
    到此竟为山下鬼，不堪鞞鼓似招魂。

汪元量　眉州借景亭
    巍亭借景引壶觞，元佑诗人翰墨香。
    苍峡雷霆龙意气，碧崖烟雨豹文章。
    隔邻修竹娟娟静，夹道枯桑冉冉黄。
    水泛帘栊檐影倒，风吹城堞角声长。
    巴童结束歌仍俊，蜀女腰脚舞亦狂。
    千古相望翁季在，眉山草木有辉光。

汪元量　孟津
    寒芦风飒飒，时节近昏黄。
    木脱千山瘦，江空一水长。
    云高鹏北运，天阔雁南翔。
    读尽焚舟赋，持觞酹子桑。

汪元量　绵州
    绵州八月秋气深，芙蓉溪上花阴阴。
    使君唤船复载酒，书生快意仍长吟。
    击鼓吹笙欢客饮，脱巾露发看日沈。
    归来不知其所往，但见月高松树林。

汪元量　明皇庙
    三郎幸蜀大琅珰，夜雨闻铃欲断肠。
    遗庙至今香火闹，女巫调笑舞霓裳。

汪元量　牡丹平
    长平山上紫云封，蜀老相传隐者宫。
    高树蔽天三十里，开花十丈舞春风。

汪元量　南归对客
    北行十三载，痴懒身羁孤。
    勒马向天山，咄咄空踟蹰。
    穷阴六月内，白雪飞穹庐。
    冷气刺骨髓，寒风割肌肤。
    饥餐枣与栗，渴饮酪与酥。
    弃置勿复言，言之则成迂。
    前年走河北，荆榛郁丘墟。
    夜宿古战场，鬼物声呜呜。
    去年及淮南，黄尘翳行裾。
    长流漂白骨，满目皆畏途。
    今年归湖山，乔木依故居。
    堂前双老亲，粲粲色敷腴。
    壁间岂无琴，床头亦有书。
    友朋日过從，可嬉仍可娱。
    开轩耿晴色，梅花绕庭除。
    呼儿斫海鲸，新簄酒盈壶。
    偶尔得生还，相对真梦如。
    万事一画饼，百年捋髭须。
    向来误儒冠，今也无壮图。
    且愿休王师，努力加饭蔬。

汪元量　南岳道中二首
    南岳阴阴松道凉，又骑站马望荆襄。
    山中老柏滴寒翠，江上危峰撑夕阳。
    昔往不堪经滟澦，此行重得看潇湘。
    三宫万里知安否，何日檀栾把寿觞。

汪元量　南岳道中二首
    夜来大醉别衡阳，今日长吟下楚湘。
    翠藻青苹鱼市井，白苹红蓼雁家乡。
    江云起处蒙蒙湿，山雨来时阵阵凉。
    欹枕不禁肝肺热，汪然流涕惜兴亡。

汪元量　女道士王昭仪仙游词
    吴国生如梦，幽州死未寒。
    金闺诗卷在，玉案道书闲。
    苦雾蒙丹旐，酸风射素棺。
    人间无葬地，海上有仙山。

汪元量　彭州
    我到彭州酒一觞，遗儒相与话凄凉。
    渡江九庙归尘土，出塞三宫坐雪霜。
    岐路茫茫空望眼，兴亡滚滚入愁肠。
    此行历尽艰难处，明日繁华是锦乡。

汪元量　彭州歌
    彭州昔号小成都，城市繁华锦不如。
    尚有遗儒头雪白，见人犹自问诗书。
    彭州又曰牡丹乡，花月人称小雒阳。
    自笑我来逢八月，手攀枯干举清觞。

汪元量　邳州
    身如传舍任西东，夜榻荒邮四壁空。
    乡梦渐生灯影外，客愁多在雨声中。
    淮南火后居民少，河北兵前战鼓雄。
    万里别离心正苦，帛书何日寄归鸿。

汪元量　平原郡公夜宴月下待瀛国公归寓府
    春事阑珊梦里休，他乡相见泪空流。
    柳摇楚馆牵新恨，花落吴宫忆旧游。
    渴想和羹梅已熟，饥思进饭麦初收。
    瀛洲归去琅玕长，月朗风熏十二楼。

汪元量　平原郡公赵福王挽章
    大王无起日，草木尽伤悲。
    生在太平世，死当离乱时。
    南冠流远路，北面幸全尸。
    旧客行霜霰，呼天泪湿麾。

汪元量　七月初七夜渡黄河
    长河界破东南天，怒涛日夜如奔川。
    此行适逢七月夕，妖氛散作空中烟。
    牛郎织女涉清浅，支机石上今何年。
    扬帆一纵万里目，身世恍若槎中仙。
    仰看银河忽倒泻，月明风露何娟娟。
    狂来拔剑斫河水，欲与祖逖争雄鞭。
    扣舷把酒酹河伯，低头细看河清涟。
    平生此怀具已久，到此欲说空回旋。
    嗟予不晓神灵意，咫尺雷雨心茫然。

汪元量　钱塘
    踯躅吞声泪暗倾，杖藜徐步浙江行。
    青芜古路人烟绝，绿树新墟鬼火明。
    事去玉环沈异域，愁来金眃出佳城。
