<!-- { "loadSidebar": true } -->
梅尧臣　依韵和永叔景灵致斋见怀
    翰林文字本雄强，况复斋祠向静坊。
    高树黄鹂无去意，深廊朱幕动微凉。
    不嗟门外尘沙苦，只觉壶中岁月长。
    庭下阴苔未教扫，榴花红落点青苍。

梅尧臣　依韵和永叔久在病告近方赴直道怀见寄二章
    浴堂深殿近皇居，秋夕词臣直宿初。
    宫女穿针争落月，官奴持独看残书。
    万家乞巧心无尽，斜汉飞光望有余。
    枕上江山梦犹熟，五更风雨过帘疏。

梅尧臣　依韵和永叔久在病告近方赴直道怀见寄二章
    玉辔珑珑出绛宫，青槐驰道晓烟中。
    尘头尚裛洗车雨，马耳前趋吹鬣风。
    闻说自将身许国，不须仍以醉为公。
    我今才薄都无用，六十栖栖未叹穷。

梅尧臣　依韵和永叔内翰酬寄杨州刘原甫舍人
    东望淮海间，恨无鸿鹄羽。
    鸿鹄日已飞，风雪岁将暮。
    忆听谈老庄，达生无恐惧。
    我今齿发疏，何异树有蠹。
    离别不必道，俛仰已成故。
    书问虽懒为，梦寐则往屡。
    乘桴思仲尼，好勇惭季路。
    愿希隆中卧，不是邀三顾。
    二公廊庙才，酬寄封尺素。
    皋夔久相称，舜禹时已遇。
    举杯向明月，此意聊可寓。

梅尧臣　依韵和永叔内翰西斋手植菊花过节始开偶书见寄
    昼惜日易沉，夜惜月易晓。
    重阳种菊花，此意亦大好。
    所嗟时节晚，又失浇培早。
    开荣独是迟，造化徒费巧。
    霜前拥繁萼，篱下同陨槁。
    微根发再绿，复笑王孙草。
    庄生语鹏鶡。乐不计大小。
    能齐乃有余，但恐知者少。
    常爱阮嗣宗，遇酒醉则倒。
    杯中得贤趣，世上逐金袅。

梅尧臣　依韵和永叔秋日东城郊行
    郊原物老莽然中，寓兴驱车向国东。
    夹道名园迷屈曲，压枝秋实乱青红。
    寒畦覆绿将收菜，野蝶双飞尚绕丛。
    田父欣来问行幸，依稀还似斗鸡翁。

梅尧臣　依韵和永叔劝饮酒莫吟诗杂言
    我生无所嗜，唯嗜酒与诗。
    一日舍此心肠悲，名存贵大不辄思。
    甑空釜冷不俛眉，妻孥冻饥数恚之。
    但自吟醉与世违，此外万事皆莫知。
    王公谒请众去早，既愈懒身到迟。
    日高倦仆颜色沮，况骑瘦马雨耳垂。
    厌此劳苦不喜出，唯有文字时能为。
    诸公尚恐竭智虑，勤勤劝饮莫我卑。
    再拜受公言。窃意公矫时。
    只爱诗，谓余痴。

梅尧臣　依韵和永叔同游上林院後亭见樱桃花悉已披谢
    去年君到见春迟，今日寻芳是夙期。
    只道朱樱才弄蕊，及来幽圃已残枝。
    飘英尚有游蜂恋，著子唯应谷鸟知。
    把酒聊能慰余景，乘欢不厌夕阳时。

梅尧臣　依韵和永叔戏作
    琵琶转拨声繁促，学作饥禽啄寒木。
    木蠹生虫细穴深，长啄歳铿未充腹。
    拢弦叠响入众耳，发自深林答空谷。
    上弦急逼下弦清，正如螗螂捕蝉声。
    坐中宾欢呼酒饮，门外客疑将欲行。
    主人语客客莫去，弹到古树裂丁丁。
    内宾外客曾未听，乍闻此曲无不惊。
    还忆昭君入胡虏，乌孙帐下边马鸣。
    安知如今有乐事，能使女奚飞玉觥。
    女奚年小殊流俗，十月单衣体生粟。
    言事关西杨广文，广文空腹贪教曲。
    曲奇谱新偷法部，妙在取音时转轴。
    翰林先生多所知，又笑画图收满屋。
    不肯那钱买珠翠，任从堆插阶前菊。
    功曹时借乃许出，他日求观龟壳缩。
    我嗟老钝不如渠，幸得交朋时借娱。
    但乐休计有与无。

梅尧臣　依韵和永叔雪後见寄兼云自尹家兄弟及几道散後子聪下县久不得归颇
    常欲登芒岭，无由见洛桥。
    雪飞关戍迥，人忆剡溪遥。
    广隰嘶征雁，长河起怒飚。
    遽言欢友散，能使去魂销。
    晚日穷幽蔼，愁云暝泬寥。
    纵令佳约在，载酒定何邀。

梅尧臣　依韵和永叔子履冬夕小斋联句见寄
    遥知夜相过，对语冷无火。
    险辞斗尖奇，冻地抽笋筩。
    唫成欲寄谁，谈极唯思我。
    学术穷後先，文字少许可。
    敢将蠡测海，有似脂出輠。
    必饿尝见忧，此病各又果。
    弊驾当还都，重门不须鏁。
    到时春怡怡，万柳枝娜娜。
    定应人折赠，只恐絮已堕。
    行橐且不贫，明珠藏百颗。

梅尧臣　依韵和原甫对月见邀不至
    每爱孔北海，樽中常不空。
    今无酒与客，唯有月兼风。
    远色曾何隔，微凉亦已同。
    更期三五夕，静坐接谈丛。

梅尧臣　依韵和原甫六月八日晓雨
    侵晓忽飞雨，飒然户庭凉。
    滴阶初闻声，濯树暗有香。
    吹烛焰闪闪，鸣鸡湿昂昂。
    稍已便衣冠，喜气眉宇翔。
    安然如涸鱼，呴沫久已望。
    尘缨自可洁，何必念沧浪。

梅尧臣　依韵和原甫省中松石画壁
    山林与城阙，事物不相对。
    唯闻秉道义，所处无内外。
    趋烦而毁静，此理乃俗辈。
    昔有天下贤，喜得名笔会。
    买粉涂南墙，松石生屋内。
    石怪如舂涛，松偃如起籁。
    画来二十年，数偶未辄爱。
    罕亲戚按颜，但睹抱犊背。
    虽当省闼严，晦昧欲何赖，
    今逢茂陵人，独唱亦豪迈。

梅尧臣　依韵和原甫厅壁钱谏议画蟹
    谏议吴王孙，特画水物具。
    至今图写名，不减南朝顾。
    浓淡一以墨，螯壳自有度。
    意将轻蔡谟，殆被蟛蜞误。

梅尧臣　依韵和原甫厅壁许道宁山水云是富彦国作判官时画
    山情水思半轩间，试问来居有底闲。
    唯有才高方暇佚，无论岁月自能攀。

梅尧臣　依韵和原甫新置盆池种莲花菖蒲养°　鱼数十头之什
    瓦盆贮斗斛，何必问尺寻。
    菖蒲未见花，莲子未见心。
    小鲜不足烹，安用芎饵沉。
    户庭虽云窄，江海趣已深。
    袭香而玩芳，嘉宾会如林。
    宁思千里游，鸣橹上清涔。

栀　尧臣　依韵和原甫月夜独酌
    月下马蹄休扰扰，夜凉虫响竞嚣嚣。
    一杯独饮愁何有，孤榻无人膝自摇。
    北斗柄高天渐转，小冠簪冷发微凋。
    谁知静对颓然影，竟夕幽怀岂易聊。

梅尧臣　依韵和原甫早赴紫宸朝待旦假寐
    月落西楼露气寒，大明将谒望清班。
    烛房犹照衣冠上，漏舍欲为鱼鸟间。
    入仗采旗开日月，在庭金衮俨云山。
    我惭一似朝宗水，亦得随流到海还。

梅尧臣　依韵和原甫昭君辞
    武帝常勒兵，北登单于台。
    始欲以威服，竟亦惭怀来。
    徒令出塞师，万里求龙媒。
    未弭後世患，玉颜困黄埃。
    丹青不足恨，谋虑少徘徊。
    月如汉宫见，心向胡地摧。
    在昔李少卿，听笳动悲哀。
    壮土尚如此，蛾眉安得开。
    情语既不通，岂止肠九回。
    初冬诚难保，死不如草莱。

梅尧臣　依韵和原甫置酒兰菊间
    置酒兰菊间，宾主适所适。
    权豪自炎炎，下上走役役。
    兹时况休沐，良可会朋戚。
    流俗务趋喧，宁思事闲寂。
    我辈岂其愚，欢言无吝色。
    相与举杯盂，高歌不知夕。
    秋花未黄紫，秋云多淡日。
    但知沉醉归，莫顾有吏责。
    冠绋身外物，傥来安足惜。
    吾贫喜从游，幸免挂钱僻。

梅尧臣　依韵和载阳登广福寺阁
    过闻联骑出，登览思踰清。
    晓涨林烟重，春归野水平。
    始看僲杏发，已爱褀衣轻。
    谁见吟余处，残阳上古城。

梅尧臣　依韵和载阳郊外
    近隰匆茏曙，惊乌睥睨啼。
    日光林杪动，吹骑管中嘶。
    路远寒原古，烟横远戍迷。
    今来异宾孟，谁复叹雄鸡。

梅尧臣　依韵和张应之见赠
    京洛多游好，相与岁月深，
    虽同执一龠，吹曲各异音。
    自微众音响，安感万物心。
    我穷子来唁，慷慨发长吟。

梅尧臣　依韵和张中乐寺丞见赠
    朝车走辚辚，暮车走辘辘。
    黄埃蔽车轮，赤日烁车屋。
    靡论远与近，安问疏与熟。
    贤愚各有求，往返相磨毂。
    我马不出门，我迹亦以局。
    心慕中乐贤，道义闻且宿。
    其言清而新，其貌古不俗。
    书可到二王，辩可折五鹿。
    往见未为劳，定交然後笃。
    惠诗何劲敏，对敌射铜镞。
    穿杨有旧手，惊雀无全目。
    强酬非所当，宜将弓矢速。

梅尧臣　依韵和昭亭山广教院文监大士喜予往还
    山暖春烟重，林昏古寺藏。
    鸡流过晓涨，岭树见新行。
    马去侵云迹，风来袭野芳。
    禅衣频斗薮，蜡屐莫趋跄。
    飞鼠时过掷，饥禽或下颃。
    凭栏何所适，望堞正相当。
    捧膳溪童絜，衔花鹿女香。
    登临无险绝，不偎畏岩墙。

梅尧臣　依韵和正仲赋杨兵部吴兴五题　□□□
    雨过见虹明，长桥欲映城。
    窗间晴气入，空际昼凉生。
    有扇徒看画，无冰自觉清。
    人知太守姓，不减汉公名。

梅尧臣　依韵和正仲赋杨兵部吴兴五题　碧澜堂
    虚云临滉漾，桥势对隆穹。
    环佩佳人去，汀洲翠带空。
    橘船过砌下，兰栋起云中。
    欲问芳菲地，吴王一废宫。

梅尧臣　依韵和正仲赋杨兵部吴兴五题　明月楼
    霅霅前溪白，苍苍後岭巍。
    人疑槎上客，星合蚌中晖。
    影转阑干迥，杯行漏鼓稀。
    只知夸粉黛，不向桂边归。

