<!-- { "loadSidebar": true } -->
释惟一　偈颂一百三十六首
    故人义重，访我岩扉。
    鸟啼花笑，云淡风微。
    莫怪坐来频劝酒，自从别后见君稀。

释惟一　偈颂一百三十六首
    去秋双峨摧，今夏芝岩坠。
    松江松惨然，花屿花流涕。
    惟有长空孤月圆，东西分照两无偏。

释惟一　偈颂一百三十六首
    生本不有，死亦无空。
    湖光晴潋滟，山色雨蒙泷。

释惟一　寄天宁雪庭
    一本凌霄秋后瓜，迟迟九月里开花。
    霜前结子须弥大，压倒东西浙五家。

释惟一　寄雪窦希叟
    舌本澜翻千丈雪，眼青锦镜一壶冰。
    瞎驴种草有如此，灭却凌霄正续灯。

释惟一　见侍者乞语为入道蹊径
    入道蹊径无蹊径，日用现行何不省。
    和南问讯已乖张，应对宾朋曾不隐。
    同盂共饭况三年，话破那知万万千。
    今日炷香重觅语，许时聚首成徒然。
    老僧更不能忉怛，痛掌宁辞当面搭。
    从教负痛走出门，呼天怨骂齿没舌秃口未合。

释惟一　将赴雪峰示圭上人
    上人辞我去行脚，我亦早晚行脚去。
    天涯海角或重逢，钵饭茎虀又相聚。
    自笑年登六十七，眼昏耳聩脚无力。
    触事无能保面墙，百千追悔有何益。
    少壮学道宜加鞭，危亡不雇勇直前。
    如一人与万人敌，破坚挫锐成万全。
    放牛归马群务息，好是太平无事日。
    塞北归鸿截雾飞，江南野水连天碧。

释惟一　镜空
    团团荷叶不相似，豁豁大虚难比伦。
    个里洞然无一物，拟於何处拂埃尘。

释惟一　看石田语
    语言硬净如生铁，眼目高明烁太阳。
    今日江湖无此作，令人三叹忆平羌。

释惟一　可山
    三拜起来依位立，孤高不与众峰齐。
    自从得髓归来后，便见乾坤宇宙低。

释惟一　懒牛
    鼻绳拽脱了无拘，慵有余兮顽有余。
    芳草满前浑不雇，眠云卧月只如如。

释惟一　礼痚山塔
    造塔当年事，喧传直至今。
    示人千古意，与匠两三金。
    不得罗山语，谁知矮叔心。
    瓣香来作礼，肯雇白云深。

释惟一　礼痚山塔
    江横一练平，山色四时青。
    水足柴犹富，人多爨不停。
    无弦犹自韵，有耳几曾听。
    槁矣齐檐柏，频看涕忽零。

释惟一　马郎妇赞
    云开天竺，月照金沙。
    心心妙法，念念莲华。
    示必将身许马家。

释惟一　南窗
    百一十城烟水外，玲珑八面自天开。
    等闲坐断东西北，无限薰风拂拂来。

释惟一　裴相国赞
    咄这措大，极是叵耐。
    操我戈矛，入我疆界。
    扑灭圆觉大光明藏，沥乾圭无边义海。
    所至皆望风退衵，末后遭蘖山和趎捉败。
    纳款投降，原为弟子，
    奉事无懈。

释惟一　奇都管请赞
    牧以卑，守以规，
    迅雷疾风，铁石不移。
    须弥其颓，只手力持。
    电光石火里躯耕夺食，春风和气中摧枯拉萎。
    极等没意智，阖国少人知，
    知之梓府牛峰奇。

释惟一　琼上人之杭
    怀抱琼瑶一段奇，通身富贵少人知。
    四藤击碎还收拾，摊向后都卖与谁。

释惟一　松风度曲
    大夫噫气撼青冥，余韵萧骚入户庭。
    递到高山流水意，不知谁解眼中听。

释惟一　送孚藏主归江西
    云卧胸中蟠万卷，舌端笔端皆具眼。
    评今论古知几何，寥寥百年骨不冷。
    有孙挺特尤掀腾，富有蕴藉如弗能。
    韬光铲彩事枯硬，不学乃翁牵葛藤。
    壁立万仞出一语，佛祖应无启口处。
    有时一默渊且深，尽大地人难指注。
    脚尖踢倒凌霄峰，挥剑活屠潭底龙。
    三条椽下四世界，破蒲团边兜率宫。
    秋风忽起故山兴，妲本无归语何剩。
    江湖斫额应望君，莫作秤锤落深井。

释惟一　送僧游南岳
    一口尽吞三世佛，近来出世佛犹多。
    为吾问讯老思大，底事不能开口河。

释惟一　送昙知客归感山
    嫩向人前送又迎，飘然去路一身轻。
    到家有问到家句，雨过萧湘秋月明。

释惟一　颂古三十六首
    劫初铸就毗卢印，古篆雕虫尚宛然。
    堪笑堪悲人不识，却嫌字画不完全。

释惟一　颂古三十六首
    荷尽已无擎雨盖，菊残犹有傲霜枝。
    一年好景君须记，正是橙黄橘绿时。

释惟一　颂古三十六首
    绝毫绝釐，日面月面。
    号令四驰，风行草偃。

释惟一　颂古三十六首
    无寒暑处报君知，不离寒时与热时。
    热则乘凉寒向火，不须回避不须疑。

释惟一　颂古三十六首
    鹧鸪啼处百花香，劫外风光不覆藏。
    往往游人多蹉过，却从上苑探群芳。

释惟一　颂古三十六首
    不堪提掇死猫头，日炙风吹臭未休。
    底事罕逢人著价，只缘贵重世无俦。

释惟一　颂古三十六首
    不落宫商太古音，无劳弦上发清声。
    高山流水有余意，除却子期谁解听。

释惟一　颂古三十六首
    直下是，直下是。
    上是天，下是地。
    日暖风和，花酣柳醉。
    玉笛才轰，朱弦奏起。

释惟一　颂古三十六首
    一物不为，千圣不识。
    静夜霜钟，澄潭秋月。

释惟一　颂古三十六首
    临济栽松，一椎两当。
    山门境致，后人标榜。

释惟一　颂古三十六首
    即心是佛，砒霜狼毒。
    起死回生，不消一服。

释惟一　颂古三十六首
    和尚尊位如何，突出日面月面。
    光艳烁破乾坤，五眼觑之不见。

释惟一　颂古三十六首
    自己将来更问谁，须弥还更戴须弥。
    九峰末上能行令，免得重重涉水泥。

释惟一　颂古三十六首
    白云鼓起没弦琴，一曲冬来意甚深。
    清韵至今犹未泯，江南江北少知音。

释惟一　颂古三十六首
    金毛狮子奋全威，百亿毛头狮子儿。
    不是饮光槌不举，惜伊无地可埋尸。

释惟一　颂古三十六首
    庞公幸是一家人，药峤何须礼过勤。
    只为礼繁偏致乱，那堪雪也落纷纷。

释惟一　颂古三十六首
    万法不为侣，一口及西江。
    玉磬才槌动，金钟应手撞。
    三三元是九，两两不成双。
    此意凭谁委，令人忆老庞。

释惟一　颂古三十六首
    无位真人活鱭鱭，赤肉团上为窠窟。
    纵横妙用可怜生，七出八没难捉摸。
    推不去，挽不住，
    拟议寻思无觅处。无觅处，
    在这里，握则一拳，
    开则五指。

释惟一　颂古三十六首
    真觉祖师展两手，云门一举四十九。
    空王殿已峭巍巍，千古万古犹乃旧。

释惟一　颂古三十六首
    老倒赵州无本据，翻手为云覆手雨，
    觌面当机不覆藏，往往少人知落处。
    知落处，是甚闲家具。

释惟一　颂古三十六首
    乌藤约住未为过，禅板焚来也是闲。
    最苦河南与河北，雷轰一喝诳痴顽。

释惟一　颂古三十六首
    武帝求仟不得仟，王乔端坐却升天。
    有心用处还应错，无意求时又宛然。

释惟一　颂古三十六首
    蘖山养子忒婆心，斫了摩挲不惮勤。
    悖逆儿郎浑不雇，钁头制得气凌云。

释惟一　颂古三十六首
    雪里垂丝古钓台，锦鳞拂拂上钓来。
    船头拨转归何处，又向芦花深处挨。

释惟一　颂古三十六首
    曹溪门下南来燕，终日呢喃话祖翁。
    话尽离微人不会，不如养羽候秋负。

释惟一　颂古三十六首
    雪覆千山未厌多，孤峰不白意如何。
    单单突出千峰外，似异还同永不么。

释惟一　颂古三十六首
    来去客情千样别，高低主礼一般施。
    相逢不饮空归去，明月清风也笑伊。

释惟一　颂古三十六首
    风性无周无不周，手中扇子等闲摇。
    风前吹起无根树，不作桑条作柳条。

释惟一　颂古三十六首
    纵火烧山腊月时，衲衣下事为全提。
    几多拨草瞻风底，燎尽眉毛总不知。

释惟一　颂古三十六首
    沩峤冬天轰霹雳，仰山夏月降严霜。
    铁锤两个都无孔，打不乾坤自厮当。

释惟一　颂古三十六首
    发机外机，遣句中句。
    明眼衲僧，不知落处。

释惟一　颂古三十六首
    水中盐味浑相似，色里胶青不较多。
    暗不谓无明不有，看时不见转譫讹。

释惟一　颂古三十六首
    电光石火箭锋机，父倒行兮子逆施。
    力敌势均难辨别，一双无孔铁门槌。

释惟一　颂古三十六首
    乌飞兔走昼还夜，腊尽春回年复年。
    无尽无穷穷尽处，东村王老夜烧钱。

释惟一　颂古三十六首
    将锄打地自抛屙，怎柰熏天臭气何。
    老倒蘖山禁山得，却将伊顶再三摩。

释惟一　颂古三十六首
    问我家风，识你家风。
    将谓耳背，元来耳聋。
    指南为北，问西答东。
    阿呵呵，赵州恰恰似天童。

释惟一　坦翁
    山未为高水未深，贱非泥土贵非金。
    自来一种平怀看，到老何曾有二心。

释惟一　题草虫图
    长茎短茎芳草翠，东个西个秋虫寒。
    平白祖翁田一片，时人莫作画图看。

释惟一　题群牧图
    雨过桃林草正肥，休征牧放恰相宜。
    击头戴角群然乐，喜见太平无事时。

释惟一　危峰
    似侧如欹杳霭间，冰棱剑刃不多争。
    可中不是通玄顶，切莫粗心向上行。

释惟一　维摩赞
    凛然夷齐之风，悠然巢许之态。
    横作竺乾之孽，崛起释门之害。
