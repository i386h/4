<!-- { "loadSidebar": true } -->
杨万里　与长孺共读东坡诗，前用唐律，後用进退格二首
    枉看平生多少书，分明便是蠹书鱼。
    万签过眼还休去，一字经心恰似无。
    急读何如徐读妙，共看更胜独看渠。
    麴生冷笑仍相劝，惜取残零觅句须。

杨万里　与长孺共读杜诗
    病身兀兀脑岑岑，偶到儿曹文字林。
    一卷杜诗揉欲烂，两人斋读味初深。
    斲肝枉却期千载，漏眼谁曾更再寻。
    笔底奸雄死犹毒，莫将饶舌泄渠心。

杨万里　与次公夜酌
    汤盂深浅任横斜，酒力微醺略减些。
    翦烛小童殊解事，不留烛烬却留花。

杨万里　与次公幼舆二子登伏龟楼
    周遭故国是山围，对境方知此句奇。
    偶上伏龟楼上望，一环碧玉缺城西。

杨万里　与侯子云溪上晚步
    人入溪园自掩门，溪流新落两三痕。
    杖藜紫菊霜风径，送眼丹枫夕照村。
    行住忽然忘近远，阴晴未肯定寒暄。
    多时不出今聊出，牧子樵儿一笑喧。

杨万里　与刘景明晚步
    行尽南溪溪北涯，李花看了看桃花。
    归来倦卧呼童子，旋煮山泉沦建茶。

杨万里　与山庄子仁侄东园看梅四首
    仰树看花不见梅，闻香疑有别园开。
    更行数步偶回首，却被青松映出来。

杨万里　与山庄子仁侄东园看梅四首
    梅花不是雪家仙，雪里如何不怕寒。
    冻脱龙髯冰却海，千花试与斗来看。

杨万里　与山庄子仁侄东园看梅四首
    手种江梅五百窠，小窠开早更花多。
    就中一树尤清绝，恼杀先生看杀他。
    步绕梅花遍一园，得花妙处忽欣然。
    元来别有看花眼，笑向山庄死不传。

杨万里　与主簿叔蔬饮联句
    蕨含春味紫如椽，酒入春风浪似山。
    未信乾坤非细物，小吞螺浦半杯间。

杨万里　与子仁登天柱冈，过胡家塘蒪塘归东园四首
    嫩晴无日也无风，政是春光酒样醲。
    行到中峰元来觉，回头已度打头峰。

杨万里　与子仁登天柱冈，过胡家塘蒪塘归东园四首
    胡床脚底万峰寒，拄杖锥尖乱苏班。
    天柱冈头行未刨，相携更上一重山。

杨万里　与子仁登天柱冈，过胡家塘蒪塘归东园四首
    数间茅屋傍山根，一队儿童出竹门。
    只爱行穿杨柳渡，不知失却李花村。

杨万里　与子仁登天柱冈，过胡家塘蒪塘归东园四首
    厌看家园桃李春，蹈青行遍四山村。
    芳菲看尽还归看，看得园花特地新。

杨万里　与子上雪中入东园望春
    草草东园未整齐，却於看雪最清奇。
    莫嫌蹈湿青鞋子，自有琼瑶隔路泥。

杨万里　与子上野步
    篱落深深巷，茅茨小小家。
    冬晴好行脚，何处不梅花。

杨万里　羽檄召诸郡兵
    闽盗宵窥粤，南兵晓尽东。
    军声动岩谷，旗影喜霜风。
    貔虎诸方集，搀抢一笑空。
    区区鼠子辈，不足奏肤公。

杨万里　雨後泊舟小箬，回望灵山
    灵山相识已平生，雨後精神见未曾。
    一朵碧莲三万丈，数来花片八千层。
    云姿雾态排天出，竹杖芒鞋欠我登。
    羡杀峰头头上寺，厌山不看是诸僧。

杨万里　雨後步东园
    晴缫金线不胜垂，寒勒青针未放齐。
    拄杖能言忽相报，三三径里已无泥。

杨万里　雨後登度雪台
    三日东园近却赊，东风翦翦雨斜斜。
    春容雨打风吹尽，犹有金沙最後花。

杨万里　雨後独登舍北山顶
    山下生愁热不除，山头小立气全苏。
    自缘著脚高低别，万岳清风岂是无。

杨万里　雨後郡圃行散
    剑池一日百周遭，雨後闲来照鬓毛。
    主管园林莺称意，巡行荷芰鹭宣劳。
    不须见我还飞去，便与移文告汝曹。
    一事恼人无问处，南山高是北山高。

杨万里　雨後清晓梳头，读书怀古堂二首
    宿雨犹凉在，晨阴欲霁初。
    移床近秋水，正面对芙蕖。
    团扇凄无彩，生衣凛觉疏。
    欲归仍小住，更读数行书。

杨万里　雨後清晓梳头，读书怀古堂二首
    虫响余霄寂，荷妆赴晓鲜。
    梳头花雾里，照水柳风前。
    旧雨仍今雨，新年胜故年。
    登城有佳眺，秋稼正连天。

杨万里　雨後田间杂纪五首
    稻田滴水价千金，溪涧求分不肯分。
    一雨万畦都水足，却将倾泻作溪浑。

杨万里　雨後田间杂纪五首
    田水高低各斗鸣，溪流奔放更欢声。
    小儿倒捻青梅朵，独立茅檐看客行。

杨万里　雨後田间杂纪五首
    行到深村麦更深，放低小轿过桑阴。
    再三传语春寒道，好为农家惜绿针。

杨万里　雨後田间杂纪五首
    晴路无泥亦未埃，野云尽薄不全开。
    满山都是长松树，无数杨花何处来。

杨万里　雨後田间杂纪五首
    正是山花最闹时，浓浓淡淡未离披。
    映山红与昭亭紫，挽住行人赠一枝。

杨万里　雨後晚步郡圃二首
    尽舫鸣钲野寺钟，暮声惊破翠烟重。
    好风不解藏天巧，雕碎孤云作数峰。

杨万里　雨後晚步郡圃二首
    风勒归云带雨回，不容老子小徘徊。
    拨忙也到池亭上，昨日卷荷今尽开。

杨万里　雨後晓登碧落堂
    清晨上碧落，亲手启後户。
    斜东见西山，粹碧无纤雾。
    须臾半崦间，冉冉动微絮。
    吹作千峰云，立变万姿度。
    正北寻米山，遥隔一片雨。
    亭亭如仙子，晓起澣月露。
    天衣异人世，一色制轻素。
    两山谁不奇，裴回未能去。

杨万里　雨後晓起看山
    晨起出蓬户，换却隔水峰。
    细看只旧山，色与昨不同。
    虽经夜来雨，未必有许功。
    云师挈众嶒，置在蓝水中。
    沙土俱绿净，草树添青葱。
    不然近秋襄，那得还春容。
    此意殊不浅，要将调诗翁。
    判断索一语，可惜语不工。
    正使语工著，不如山色浓。

杨万里　雨後晓起问讯梅花
    前日看梅风吹倒，昨日看梅雨沾帽。
    近梅一日或再来，远梅隔年才一到。
    夜来为梅愁雨声，挑灯起坐至天明。
    不平安否，早来问讯还疾走。
    横枝雨後转清妍，玉客洗妆晨更鲜。
    绝似孤山半峰雪，不羡玉井十丈莲。
    十事八九不知意，人生巧墯天公计。
    簿书海底白人头，孤负江南风月秋。
    忆昔少年命同社，月里传觞梅影下。
    一片花飞落酒中，十分便罚琉璃锺。
    如今老病不饮酒，梅花也合怜衰翁。

杨万里　雨後行郡圃
    雨余行脚古城隈，为爱危亭首屡回。
    无数菊苗齐老去，多时花径不曾来。

杨万里　雨後至溪上
    夜雨无端忽晓晴，南溪便长半篙清。
    斜冲乱石雪霜碎，快泻深陂金玉声。
    慢处回头萦作漩，急边眨眼不留行。
    李成觑著如何画，却是诗中画得成。

杨万里　雨後子文、伯庄二弟相访，同游东园
    北阮稀相见，东园肯到无。
    鞋留沙迹浅，扇答雨声疏。
    新长水三尺，倒漂梅一株。
    炊烟起山崦，好个晚村图。

杨万里　雨霁
    雨为梅花遣尽尘，柳勾日影自传神。
    不须苦问春多少，暖暮晴帘总是春。

杨万里　雨霁看东园桃李，行溪上，进退格
    药里关心正腹烦，强排孤闷到东园。
    行穿一一三三径，来往红红白白间。
    绕树仰看浑不见，隔溪回望不胜繁。
    村村桃李家家柳，脚力酸时坐看山。

杨万里　雨霁幽兴寄张钦夫
    大官有重荷，丰廪无薄忧。
    草茹我岂腴，饱亦与彼侔。
    积雨久自霁，曙光清以幽。
    欣然出荆扉，不出旬已周。
    初意欲看竹，信步偶临流。
    北惊失故岸，东见生新洲。
    怀哉古与今，与此岂不犹？
    归来翻不乐，隐儿到昔游。
    平生忘年友，草草相应酬。
    暂梦不多款，唤人苦鸣鸠。
    山林本无事，亦复扰扰休。

杨万里　雨里问讯张定叟通判西园杏花二首
    白白红红一村春，晴光炫眼看难真。
    无端昨夜萧萧雨，细锦全机卸作茵。

杨万里　雨里问讯张定叟通判西园杏花二首
    梅不嫌疏杏要繁，主人何忍折令残。
    也知雨意将无恶，为勒芳菲故故寒。

杨万里　雨晴得毗陵故旧书
    雀声只喜晓晴新，不管畦蔬雨未匀。
    日与山光弄秋色，风将竹影扫窗尘。
    多时浙右无消息，匆有书来问老人。
    知我近来头白尽，寒暄语外更情亲。

杨万里　雨漱紫泥
    道旁雨漱紫浮泥，高底成山下底溪。
    谷转峰回云出岫，沙翻石走草缘堤。
    波生蟋蟀漂新宅，水落蚍蜉识旧蹊。
    大地山河亦如此，看来只是许高低。

杨万里　雨夜
    岁晚能无感，诗成只独哦。
    萤光寒欲淡，秋雨暮偏多。
    伴老贫无恙，留愁酒肯麽。
    吟虫将落叶，为我拍还歌。
    
    【卷39】

杨万里　雨夜独酌
    清明未到未和柔，过了清明春又休。
    烛下看花遍有思，醉中听雨也无愁。

杨万里　雨中出湖上送客
    细雨轻烟著地昏，湖波真个解生尘。
    净慈灵隐君休觅，失却诸峰不恼人。

杨万里　雨中春山
    谁作春山新幛子，尖峰为笔天为纸。
    近看点缀八九山，山外远山三万里。
    纸痕惨淡远山昏，上有长松青到云。
    自嫌松色太青在，旋拈粉笔轻轻盖。
    须臾粉淡松复青，至竟远山描不成。

杨万里　雨中道旁丛竹
    竹也岂不好，道旁端可嗔。
    只教寒雨里，将冷洒行人。

杨万里　雨中过沙滩二首
    常州草虫天下无，可怜枉却许工夫。
