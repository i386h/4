<!-- { "loadSidebar": true } -->
    顿觉坐来春盎盎，因思行过雨潇潇。
    从头总是汤杨法，拚下工夫岂一朝。

赵孟坚　客中
    睡觉檐牙月一钧，迁闲真不愿封侯。
    病多药裹长为侣，静著炉薰转更幽。
    度上眼明梅破腊，霜余珍重菊经秋。
    从兹可向家居否，强半经年在客舟。

赵孟坚　客中思家
    微风过处有清香，知是荼蘼隔短墙。
    相得故园成索寞，诗盟谁复为平章。

赵孟坚　客中思家
    楚楚轻衫翦薄纱，而今忆得在山家。
    萧娘为是亲蚕事，嗔带含香紫笑花。

赵孟坚　客中思家
    柳絮悠悠拂面轻，随风到处若为情。
    西池应也无人到，一面青青萍自生。

赵孟坚　里中康节庵画墨梅求诗因述本末以示之
    逃禅祖花光，得其韵度之清丽。
    节庵绍逃禅，得其萧散之布置。
    回观玉面而鼠须，已见工夫较精致。
    双枝倒作鹿角曲，生意由来端若尔。
    所传正统谅末节，舍此的传皆伪耳。
    僧花工之工则粗，梦良意到工则未。
    女中却有鲍夫人，能守师绳不轻坠。
    可怜闻名不识面，云有江西陆公济。
    季衔麤丑恶拙祖，弊到雪篷滥觞矣。
    所恨二王无巨法，多少东邻拟西子。
    是中有趣岂不传，要以眼力求其旨。
    踢须正七萼则三，点眼名椒梢鼠尾。
    枝分三叠墨浓淡，蓊有正背多般蕊。
    夫君固已悟筌蹄，重说偈言吾亦赘。
    谁家屏障得君画，更以吾诗跋其底。

赵孟坚　临安客中
    小楼面面著疏棂，静有蟾光绝市声。
    读罢离骚临晋帖，菊花香裹数寒更。

赵孟坚　买砚碑
    凤城凉雨新秋后，几处朱楼试管弦。
    有客贳金收古歙，短檠竟夕自摩研。

赵孟坚　买砚碑
    恰在贳金醉砚直，又逢古洛蔡公碑。
    摩挲不忍教他去，笑杀典衣偿直时。

赵孟坚　卖镜
    卖明镜，怕明镜，
    从来面瘦两高颧，况复星星添鬓影。
    世间万事只宜晦，明镜何须炯相对。
    镜明卖却昏不磨，从教双鬓雪婆娑。

赵孟坚　厖蚓图
    一蚓蜿蜒行燥土，定是明朝天作雨。
    六厖酣憨初眈乳，乍见异物吠惊睹。
    老厖垂涎傍睨顾，此心亦以舐犊故。
    鹑衣百结多儿妇，锦屏鸳帐辄独处。

赵孟坚　蒙斋
    此閟先天地，名斋曷扁蒙。
    祗应防太洁，未必果冬烘。
    酿{左酉右葛}重醅酒，初阳逗暖风。
    当年郭有道，此意与君同。

赵孟坚　梦回
    点点桃花短短墙，雨声彻夜响回廓。
    觉来蝴蝶家山梦，一半分明一半忘。

赵孟坚　南林张园
    凄凄寒菊委霜丛，丰有微吟腐叶蛩。
    倚著栏干听不了，自来我辈最情锺。

赵孟坚　墙头花
    墙头花，红且白。
    一百五日过寒日，寒食过了好风日。
    风又吹，日又炙。
    枝头好花尽狼藉，人生百年罕七十。
    愚者见花不知惜，我辈看花常唧唧。
    有酒莫停杯，当歌莫停拍。
    头上丝丝霜雪来，老大见花方叹息。

赵孟坚　青春能几何
    青春能几何，青春能几何。
    苍髯绀发看成皤。亦有红颜嫩於花，
    东风驰道属谁家。可道光阴流电转，
    草上霜飞峭如翦。心如不知恍重见，
    心语不通惟见面。重见面，
    愁转多。归来银烛炯长夜，
    叹息青春能几何。

赵孟坚　青春能几何
    青春能几何，青春能几何。
    日乌月兔去如梭，胶粘难安枝上花。
    颇惜相逢殊草草，中心有言不复道。
    鹊喜传讹易颠倒，想得也应生懊恼。
    谩自有千金，无方驻脸霞。
    休言洛阳看花伴，经年浪荡不归家。
    君不见青春能几何。

赵孟坚　清明
    节近清明长是阴，黄花间在麦苗深。
    倦行却上高楼望，烟锁前村一半林。

赵孟坚　秋壑纳室庆席诸友分韵
    芦苇战风声飒索，细雨吹丝冰帘箔。
    暖盘醉客珠履喧，耸鸾笔飞玑唾落。
    诗人大义在切磋，曳裾弹铗籍若何。
    正伦风化理不二，御邦即是家之和。

赵孟坚　曲涧
    山头分两崖，知有泉来处。
    曲涧漱琮琤，夜来应骤雨。
    叶嫩明琉璃，藤生终松树。
    石脚涨所痕，莓苔湿无路。
    玩之室生白，明日春将暮。
    何当门对开，小结幽庐住。

赵孟坚　山行晚归
    背日踏寒影，归程路觉长。
    水流逢石响，花晚度秋香。
    前去多林莽，新传有虎狼。
    行行应勿缓，掠面已风霜。

赵孟坚　上习庵陈先生
    厥闻忠孝者，所出同一源。
    子於所亲孝，移忠理必然。
    亲贤亦子训，忠节贵两全。
    杀身能成仁，扬名斯永延。
    是亦孝所在，岂但知色难。
    嘻其叔世风，本末嗟倒悬。
    若曰能养耳，食美衣华鲜。
    苟求胡弗至，侧媚谄笑肩。
    彼其良自多，喟叹达者观。
    向来鸥阳公，拓落夷陵年。
    夫人告之公，淡泊吾所安。
    慎毋为险变，守节当弥坚。
    卓哉名母训，经历伊谁传。
    恭惟奉常君，矢心直似弦。
    立朝几抗论，凛凛高回天。
    力甦愦愦徒，若障狂澜川。
    人知君守固，当识君母贤。
    想其勉劢时，淳勤诲膝边。
    怡愉一领解，心注靡变迁。
    千而高为天，下而沉为渊。
    但知慈训在，此外浮云焉。
    兹来从吏隐，斲屋新数椽。
    曲槛花葳蕤，虚窗月婵娟。
    雅意寓一赋，懦立贪以廉。
    我诵顺亲记，有泪如迸泉。
    我贫母亦老，苒苒发已宣。
    家徒空四壁，箪笥笑且便。
    惟虞官箴旷，勿民温饱牵。
    泽深百川赴，火明斯聚蝉。
    投君以臭味，君子毋弃捐。

赵孟坚　诗谈
    吾嗤彼云士，努力事诗妍。
    竟日搜枯肠，抽黄对白间。
    尔何无达观，踨促自缚缠。
    不见渊明陶，有诗累百篇。
    要以写吾心，出语如流泉。
    采菊见南山，得句於悠然。
    少陵动感慨，忠义胆所宣。
    有时心境夷，亦复轻翩翩。
    纤纤白云闲，无心游日边。
    风石激而奇，奔迸生云烟。
    讵以天然态，而事斧凿镌。
    陶尔一觞酒，警尔心地偏。
    少焉明月上，高挂西山巅。
    听我曳杖歌，金石声撼天。

赵孟坚　十日同宪僚登高
    自叹凄凉客寄身，已孤茱酒奉慈亲。
    未应一夜无芳菊，共上层楼有可人。
    日射寒山宜近晚，霜殷秋叶艳於春。
    清欢率尔吾侪事，帽落龙山意更真。

赵孟坚　食雪
    君不见苏子卿，十有九年留朔廷。
    牧羝未乳归未得，吞毡莫救饥肠鸣。
    又不见陶学士，家居三冬足文史。
    玉堂退直清兴生，谩把烹茶夸婢子。
    我生徒饱太仓粟，慨怀伊人常缩恧。
    我才又无挥翰手，食此岂不颜增存。
    浪游枉自在江湖，几年见雪一语无。
    只同儿童跳梁喜，欲吟自觉肠乾枯，
    朔风打头夜来泊，拥篷晓见银模糊。
    银盘收拾和蔗浆，银匙搅碎红珊瑚。
    一抄入品清风生，再抄乍觉心眼明。
    连抄疾啜盘已竟，肌肤起粟神魂轻。
    食罢拱手谢苍天，小儒不学食露盘，
    无补多慾妄求仙。愿言片片皆诗料，
    吐吞造化归毫端。亦不吟河桥送别凄凉句，
    亦不吟依本胡芦取天怒。但愿冰棱雪块在心胸，
    飘飘解做梅花赋。

赵孟坚　送放生池碑
    维书号心画，於以观厥德。
    堂堂太师颜，忠义挺不屈。
    怒张铁柱立，凛若骂蔡贼。
    蚕头而虿尾，屋漏而壁拆。
    岂事笔端求，要自心胸出。
    心源傥匪正，马谩按图索。
    君侯冰玉清，一点尘不入。
    摆脱世缘尽，四壁无良物。
    源清流应随，心同宁异迹。
    前年镇霅城，清风贪者格。
    人言政化明，如仕唐大历。
    人言八法具，俨是浯溪刻。
    卑栖小李掾，松茂悦见柏。
    甚欲事洒扫，笔砚供洗涤。
    官身类匏系，唯向清梦觌。
    手搨鲁池碑，潢謄寄远驿。
    既异裹苞苴，抑匪徒挂壁。
    举目见颜公，英气耸辟易。
    又若小子动，祗庄常侍侧。

赵孟坚　送客
    素娥懒驾水晶轮，此夕飞来夜欲分。
    送客出门还独立，一天清露湛无云。

赵孟坚　送马上娇图与秋壑监丞
    绣鞯金狨玉蝶躞，天宝繁奢逾大业。
    华清浴已宴沈香，弓箭才人拥旌节。
    前头乐部紫云回，催驾飆迎奏三叠。
    阿瞒驻辔立多时，欲上花骢尚娇色。
    俯头缒{左革右登}力士徒，曾以脱靴为屑屑。
    步步相随那肯离，尝闻愿作连理枝。
    燕安傥及思艰危，那有马嵬攀诀时。
    汉家山河安四维，披香千秋惟戈绨。
    龙眠画兹非衔奇，端与曹高向孟陈元龟。

赵孟坚　送朱支仓试刑法科
    士业读书读律耻，亦不屑至其有以。
    男儿夺身自力耳，有足成功奚择地。
    诵德科条似流水，笔端端可判生死。
    用之自责勿轻视，赠君饱霜毫锥子，
    万毫齐力锋颖锐。庭阴未侧可万字，
    十问俱通策勋易。即次风雷星斗位，
    还取儒科济世美。更赠一言君我记，
    终身行之恕而已。

赵孟坚　题陈山龙祠
    白龙生阳山，龙生龙母死。
    於何藏斯陈，其说从古始。
    岂伊冥邈中，而亦有地利。
    季春旬八日，岁岁雨冥晦。
    龙下大如柱，万目俨骇视。
