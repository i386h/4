<!-- { "loadSidebar": true } -->
李廳　钓台
    竹冈深贮一溪云，溪湾路尽钓矶新。
    鱼鸟相忘自相乐，使君元是狎鸥人。

李廳　钓台
    钓国固有术，直钩宁漫劳。
    吾常鄙龙伯，岂复羡琴高。
    濯足风波地，游心虎豹韬。
    谁云无是子，天下自嚣嚣。

李廳　钓台
    山东太白谪仙人，笔卷天河气拂云。
    百代公卿嘲哂遍，清溪石上想严君。

李廳　钓台
    此地有天险，双台千仞冈。
    眼宽知世窄，望极使神伤。
    惨澹诸峰立，萦纡一水长。
    振衣怀古罢，新句入阳斜。

李廳　钓台
    兴王不患无功业，贼乱常忧在岁寒。
    能缓阿瞒移鼎手，长鋋此日愧渔竿。

李廳　钓渚诗
    钓渚平过水，笔溪清见底。
    寒烟晓冥冥，白石明齿齿。
    目送归鸿飞，游心志鱣鲔。
    手应心不疑，物我相诺唯。
    黄雀漫多惊，白鸥来自喜。
    之子未投竿，我来频洗耳。

李廳　鼎足桧
    巨根盘亘几百尺，高干植立参天长。
    萧萧气清霜月白，云根桂子飘秋香。
    松陵高士风骨奇，洒然临流傲沧浪。
    油云委地墨欲滴，霾风拂雨炎天凉。
    醓留执策信秉钺，军中舞剑语激昂。
    幽林俯见皆朴樕，反视茂质独苍苍。
    乐圃先生最珍玩，如神伟象岂等常。
    梦松盖有三公兆，苍桧鼎峙宁非祥。

李廳　东湖诗
    翠荇弄水时出没，紫蓴浸滑涎蜿蜒。
    川光遥接行潦前，野气空阔浮寒烟。
    常思郢客解刺舡，岂解乘槎上青天。
    又思吾儿能测渊，岂能夺得骊颔蠙。
    上升却回复入海，只恐澄海为桑田。

李廳　东津夜饮送岑穰彦休赴阙
    东门何煌煌，骊驹络金羁。
    朱颜照秋鞠，炯炯青云姿。
    往登芸香阁，编书给隃麋。
    予方滞江汉，发轫将安之
    风林舞危叶，霜畦杀青蕡。
    车马如上州，朝天逐高云。
    行迈岂不劳，欲书竹帛勋。
    岁晏重感慨，我独念离群。

李廳　杜元凯庙
    书生昧筹算，罕立横草功。
    征南日耽经，帷幄明指踪。
    胸中有武库，矧与竖儒同。
    贤哉秉节度，不制蜀阿童。
    沈碑虽好名，要是真英雄。
    寥寥万山路，爽气摇松风。

李廳　对春二首
    半阴半晴恼乱我，不禁春意惟殢春。
    黄莺丁宁舌初转，杨花轻盈来弄人。
    东家秋千多美女，舞腰娉婷衣金缕。
    彩索徘徊渐渐高，墙头见人羞欲住。
    柳下谁家薄媚郎，立马昂头不肯去。

李廳　对春二首
    一点两点催花雨，章台走马无尘土。
    少年去老能几时，买笑金钱不须数。
    高阳酒徒多白发，长安佳妓今老妪。
    共君把酒莫厌多，作意强作青春主。
    文章放行多气焰，笔画把捉无精神。
    愿得神王如六通，日写万卷酬青春。

李廳　厄台
    今古俱无忌惮情，厄台犹敢尚为名。
    裔孙不复重瞳圣，俗目俱同瞽叟盲。
    见愠仲由空肮脏，脍肝盗跖尚彭亨。
    圣人道大故难用，谁听弦歌兕虎声。

李廳　二士避雨岩
    遇险思共济，胡粤无异心。
    而我与夫子，义烈真断金。
    阴崖避飞雨，群龙方恕吟。
    岩中歌式微，相和相知音。

李廳　二士石榻在中院之北巨石如榻有自然石枕可卧二士和大受韵
    忆昔登封日，山蹊困六飞。
    我来犹舍杖，共坐拂云衣。

李廳　范蜀公得请再致仕蜀公作谋命某次韵
    老恋林泉拒衮衣，高山景行众思齐。
    久膺重任当先觉，独以清风激众迷。
    越相家声千载後，商公旧隐白云西。
    坐令贪懦趋忠厚，寄语狂童勿芥鸡。

李廳　范蜀公挽诗
    蚤岁青云近，英声四海驰。
    能怀天下宝，独让月中枝。
    既已登龙坂，咸观入凤池。
    如何老清禁，偃蹇卧明时。

李廳　范蜀公挽诗
    仁人宜有勇，无欲故能刚。
    凛凛回天力，危危极谏章。
    一言扶日御，万古正乾纲。
    首犯龙鳞意，渊衷亮未忘。

李廳　范蜀公挽诗
    
    庆宁虽首议，濮庙一何公。
    君子初无党，贤臣惟尽忠。
    死生全大节，社稷倚元功。
    疾彼梁丘子，依违秪尚同。

李廳　范蜀公挽诗
    荆舒昔未惩，抗疏誓身争。
    卫鞅虽难屈，桑羊屡请烹。
    危言知不用，脱屣谢浮荣。
    岂恋三台近，全无万世清。

李廳　范蜀公挽诗
    直气犯荆舒，承明下玉除。
    禁林余谏藁，蜀道拥安车。
    自谓三宜去，吾知众莫如。
    谁为忠义传，事事举堪书。

李廳　范蜀公挽诗
    嗣皇思故老，趣诏侍筵经。
    驷马空频驾，高鸿本自冥。
    苍生虽绝望，盛德愈流馨。
    出处俱全节，辉光并日星。

李廳　范蜀公挽诗
    关雎久盈耳，魏阙亦游心。
    不废江湖乐，亲调钟磬音。
    九重初击拊，千代正哇淫。
    器在人亡矣，哀哉泪满襟。

李廳　范蜀公挽诗
    重望晋随会，清明越大夫。
    忘身安社稷，寄傲老江湖。
    黼冕固已远，黄金犹可模。
    旌贤宜异数，愿上孝宣图。

李廳　范蜀公挽诗
    八十虽云寿，石嗟未及期。
    方之昔卫武，犹不至期颐。
    幸处仁人里，叨膺国士知。
    空余恋轩想，况复九原悲。

李廳　范蜀公挽诗
    众乐西南圃，从公数共游。
    清无马融帐，荣预李膺舟。
    河汉德星陨，山川英气收。
    孤生筑场意，索寞向新丘。

李廳　方竹杖和功远
    性禀方外正，人怜节瘦轻。
    持携防水潦，杀活奈山精。
    直以中圆称，名因义类清。
    若将灵寿比，未可贱书生。

李廳　飞阁
    飞阁凌波浮渺茫，碧山白云坐相忘。
    好风历榡泛我袂，兴来取缨濯沧浪。

李廳　分题得古香炉
    质为浮休弃，形惟好古宜。
    埏陶异甓砾，香火近神只。
    冷暖非恒德，兴衰彼一时。
    舍兹何所适，尔意勿迟迟。

李廳　封禅碑
    魏公如管仲，封禅止文皇。
    侈心晚犹在，厥妇故敢猖。
    诬彼七十君，哀哉为民殃。

李廳　凤凰台
    舜韶奏九成，凤凰故来仪。
    汉彻方秦政，何乃悮至斯。
    尔非鸡与鹜，出处当慎时。

李廳　夫人城
    庸将昧奇正，乘鄣罕书勋。
    我登夫人城，想见畚锸勤。
    攻瑕既遇坚，坐制乌合群。
    异时古烈妇，鲜以智勇闻。
    褒称励愚懦，敢讽贤令君。
    作传续烈女，远绍子政文。
    壁间画葆羽，俾如娘子军。

李廳　谷隐寺
    挈巢江湖去，端为山水癖。
    朼来谷隐游，契我赏心适。
    寒江渺平楚，复岭转层壁。
    谁与龙象筵，一扫狐兔迹。
    彩云布楼台，迎日丽金碧。
    堂高磬声邃，壑远松响激。
    山光晚相照，空翠浓欲滴。
    行当就墟市，幽栖买泉石。
    日咏招隐诗，时过弥天释。
    
    
李廳　谷隐寺书事诗
    云如戏我舒还卷，雨似欺人去复来。
    学道忘忧从老至，持杯得意使颜开。
    骊驹喜饱嘶犹恋，猘犬夸狞吠欲催。
    三日山中果何有，赋诗满得锦囊回。

李廳　谷隐饮中以采菱渡头风起策杖村西日斜为韵探得采头二字
    东西南北人，志向各有在。
    一言契所适，纠缠胡可解。
    英英坐上客，声闻著寰海。
    婆娑诸侯邦，未去亮天縡。
    顾余寸有长，葑菲误见采。
    山空佛宫冷，秉烛集飞盖。
    笑歌触松风，出谷作天籁。
    後夜风雨时，惟应鬼神会。

李廳　谷隐饮中以采菱渡头风起策杖村西日斜为韵探得采头二字
    山川纳商气，凛凛天地秋。
    草木将玄黄，讵肯乌我头。
    蚤岁谬怀璧，農{左车右禀}辙欲周。
    富贵来无期，舍鞅息林丘。
    复弃农圃业，为兹山水游。
    来寻弥天释，软语忘百忧。
    夜倾双玉壶，禅诙互相酬。
    试浇磈磊胸，洗我千斛愁。

李廳　故谏议大夫鲜于公欲作新堂以传世谱名曰卓绝内相先生题其名曰蜀鲜
    商朝有仁人，为奴耻荣禄。
    九畴传帝秘，八教清濊俗。
    苗裔散诸华，庆泽锺左蜀。
    峥嵘多望人，冠冕称盛族。

李廳　故谏议大夫鲜于公欲作新堂以传世谱名曰卓绝内相先生题其名曰蜀鲜
    左蜀富山水，锦屏秀而鲜。
    卿云常氤氲，佳气所盘旋。
    蕴此天地灵，并生文武贤。
    称忠著甲令，节制控两川。

李廳　故谏议大夫鲜于公欲作新堂以传世谱名曰卓绝内相先生题其名曰蜀鲜
    天地西设险，剑外分野殊。
    君家万里侯，支郡许专诛。
    威名讋华夷，玉帛走易于。
    韡韡常棣华，煌煌驷马车。

李廳　故谏议大夫鲜于公欲作新堂以传世谱名曰卓绝内相先生题其名曰蜀鲜
    功高翊戴重，锡土仍命氏。
    蝉冕旧传家，龙衮式增贲。
    谁云五世泽，久袭万锺贵。
    非惟赖先庆，奕叶艺忠义。

李廳　故谏议大夫鲜于公欲作新堂以传世谱名曰卓绝内相先生题其名曰蜀鲜
    隐居嗣徽猷，超世得古学。
    行藏合用舍，闻见守约卓。
    清风激颓波，精义兴後觉。
    天子不得臣，鸿飞敻何邈。

李廳　故谏议大夫鲜于公欲作新堂以传世谱名曰卓绝内相先生题其名曰蜀鲜
    先生王佐材，蚤岁常数奇。
    平生经纶志，白首初逢时。
    经营此堂久，乞身竚归期。
