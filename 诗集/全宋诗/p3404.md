<!-- { "loadSidebar": true } -->
    静收营虑远书卷，少有工夫入菜畦。
    洁甚水蒲边白鸟，翩然风柳下黄鹂。
    犹嫌宿处闻鸡犬，更待移深过虎蹊。
    造化涵洪靡不容，近分一谷著愚公。
    地因沙涨偏竹宜，山为岩多却碍松。
    夜静图书天晓睡，腊寒薪火暑天风。
    独惭道学工夫浅，却比先师不屡空。

谢直　诗一首
    上有皇天下后土，此身不患无归所。
    凭谁说与清河公，何苦为人和黄社。

谢直　挽刘省庵
    敢谓曾同学，巍科尚累君。
    世须存我辈，天乃误斯文。
    乡国缘当尽，衣冠哭忍闻。
    何当车挽什，刻石累高坟。

谢中　句
    十年太守桐江郡，万首新诗陆放翁。

谢僸　句
    何时锁錀入吾手，尽发天仓赈世穷。

谢子才　三眠柳
    万丝缫绿费春工，斜倚阑干枕晓风。
    两被流莺惊梦觉，依前睡趁海棠红。
    嫩叶吹风不自持，浅黄微绿映清池。
    玉人未识分离恨，折向堂前学画眉。

谢子才　松
    壮节无双独占春，灵根谁肯混凡尘。
    有时雷雨掀天地，疑是苍龙独奋身。

谢紫壶　道中与白玉蟾联句
    阴晴荏苒风吹霜，山北山南稻正黄。
    照涧芙蓉何绰约，掠云鸿鹄向微茫。
    心同秋水与天远，夜折岩花和月香。
    岭海青红俱在目，先随夕阳入诗肠。

谢紫壶　黎盘云
    黎盘云，与白玉蟾有联句。
    事见《海琼玉蟾先生文集》卷六。

谢紫壶　夜船与白玉蟾联句回文
    烟山暮滴翠，露叶秋翻红。
    川急回斜岸，草枯凋薄霜。
    蝉寒嘶月淡，雁过唳天长。
    船泊宜沙浦，夜深同咏觞。

谢紫壶　櫂歌联句
    西风起兮，落叶黄兮，
    黍稷香兮。击空明兮，
    泝流光兮，天一方兮。
    彼美人兮，遥相望兮，
    彼苍茫兮。击孤舟兮，
    蓼花傍兮，啼寒蟩兮。

燮元圃　过锦湾望岳亭
    十载重来一凭栏，光阴不改旧江山。
    亭高下瞰龙藏室，天远遥瞻虎拜班。
    耕钓每怀生处乐，驱驰未许老来閒。
    雄风入座披襟好，静看渔舟上锦湾。

燮元圃　杨梅洲别墅
    枯桑败叶集寒鸦，篱落芙蓉晚见花。
    有客归来新作主，钓鱼湾处是生涯。

辛次膺　留题使宅眉寿堂
    多病相如故倦游，四年纡绂到三州。
    君恩乞与归岩壑，何啻将军得罢休。

辛好礼　笔架山
    清秋山水无不宜，笔架之峰天下奇。
    高蟠斗极鸟先却，幽测珠光龙未知。
    天清钟磬度霄转，月黑星河当户垂。
    却念浮丘应识我，满空风雨遴新诗。

辛弃疾　丙寅九月二十八日作来年将告老
    渐识空虚不二门，扫除诸幻绝根尘。
    此心自拟终成佛，许事从今只任真。
    有我故应还起灭，无求何自别冤亲。
    西山病叟支离甚，欲向君王乞此身。

辛弃疾　丙寅岁山间竞传诸将有下棘寺者
    去年骑鹤上扬州，意气平吞万户侯。
    谁使匈奴来塞上，却从廷尉望山头。
    荣华大抵有时歇，祸福无非自己求。
    记取山西千古恨，李陵门下至今羞。

辛弃疾　答余叔良和韵
    东舍延朝爽，西林媚夕曛。
    有生同扰扰，何路出纷纷。
    暖日鹓鸾伴，空山鸟兽群。
    本来同一致，休笑众人醺。

辛弃疾　第四子学春秋发愤不辍书以勉之
    春雨昼连夜，春江冷欲冰。
    清愁殊浩荡，莫景剧飞腾。
    身是归休客，心如入定僧。
    西园曾到不，要学仲舒能。

辛弃疾　读邵尧夫诗
    饮酒已输陶靖节，作诗犹爱邵尧夫。
    若论老子胸中事，除却溪山一事无。

辛弃疾　读书
    是非得失两茫茫，闲把遗书细较量。
    掩卷古人堪笑处，起来摩腹步长廊。

辛弃疾　读圆觉经
    二十五轮清净观，上中下期春夏斋。
    本来欲造空虚地，那得许多缠绕来。

辛弃疾　傅岩叟见和用韵答之
    万里鱼龙会有时，壮怀歌罢涕交颐。
    一毛未许杨朱拔，三战空怀鲍叔知。
    明月夜光多白眼，高山流水自朱丝。
    尘埃野马知多少，拟倩撩天鼻孔吹。

辛弃疾　赋葡萄
    高架金茎照水寒，累累小摘便堆盘。
    喜君不酿凉州酒，来救衰翁舌本乾。

辛弃疾　感怀示儿辈
    安乐常思病苦时，静观山下有雷颐。
    十千一斗酒无分，六十三年事自知。
    错处真成九州铁，乐时能得几絧丝。
    新春老去惟梅在，一任狂风日夜吹。

辛弃疾　感怀示儿辈
    穷处幽人乐，徂年烈士悲。
    归田曾有志，责子且无诗。
    旧恨王夷甫，新交蔡克儿。
    渊明去我久，此意有谁知。

辛弃疾　关悟老住明教禅院
    道人匡庐来，籍籍倾众耳。
    规摹小轩中，坐稳得坎止。
    慈云为谁出，法席应众启。
    招提隐山腹，深净端可喜。
    夜禅余机锋，文字入游戏。
    会有化人来，伽陀开短纸。

辛弃疾　和傅岩叟梅花二首
    月澹黄昏欲雪时，小窗犹欠岁寒枝。
    暗香疏影无人处，唯有西湖处士知。

辛弃疾　和傅岩叟梅花二首
    灵均恨不与同时，欲把幽香赠一枝。
    堪入离骚文字不，当年何事未相知。

辛弃疾　和郭逢道韵
    枣树平生叹子阳，里歌虽短意偏长。
    东家昨夜梅花发，愧我分他一半香。

辛弃疾　和郭逢道韵
    君家富贵有汾阳，只要文章光焰长。
    莫为梅花费诗句，细思丹桂是天香。

辛弃疾　和李都统诗
    破屋那堪急雨淋，且欣断港运篙深。
    老农定向中宵望，太岁今年合守心。

辛弃疾　和前人观梅雪有怀见寄
    相思几欲扣停云，抱疾还嗟老不文。
    满眼梅花深雪片，何人野鹤在鸡群。
    诗肩相见高如旧，酒甲而今蘸几分。
    且向梁园赋清景，自知才思不如君。

辛弃疾　和前人韵
    池鱼岂足较浮沉，邱貉何曾异古今。
    末路长怜鞭马腹，淡交端可炙牛心。
    山方高卧云长乱，松本忘言风自吟。
    昨日溪南鸡酒社，长卿多病不能临。

辛弃疾　和前人韵
    茶瓜不作片时留，又向悠然作胜游。
    花径似经新扫酒，竹林唤起旧风流。
    天教有象皆楷写，世已无书可校讐。
    长日苦遭蝉噪聒，杖藜拟访涧泉秋。

辛弃疾　和泉上人
    芒鞋踏遍万山松，得得归来丈室中。
    破裓一身在悬磬，清谈对客似撞钟。
    名家要看惊人举，觅句何须效我穷。
    春雨地罏分半坐，便疑身住古禅丛。

辛弃疾　和人韵
    老来筋力上山迟，过眼风光自崛奇。
    拟放狂歌花已笑，正羞短发雪偏垂。
    豨山能破几緉屐，风雨连催十二时。
    且锁君诗怕飞去，从人唤我虎头痴。

辛弃疾　和人韵
    老奴权至使将军，非所宜蒙定可黥。
    嫫母侏儒曾一笑，瓠壶藤蔓便相萦。
    解纷已见立谈顷，漏网从今太横生。
    岂是人间重生女，只应诗老便多情。

辛弃疾　和任师见寄之韵
    老来功业已蹉跎，买得生涯复不多。
    十顷芰荷三径菊，醉乡容我住无何。

辛弃疾　和任师见寄之韵
    昨梦春风花满枝，是花到眼是新诗。
    如今梦断春无迹，不记题诗付与谁。

辛弃疾　和任师见寄之韵
    几年魂梦隔高门，叹息潭间阙异闻。
    剩喜风情筋力在，尚能诗似鲍参军。

辛弃疾　和吴克明广文赋梅
    谁咏寒枝入国风，广文官冷更诗穷。
    偶随岸柳春先觉，试比山樊韵不同。
    十顷清风明月外，一杯疏影暗香中。
    遥知一夜相思后，铁石心肠也恼翁。

辛弃疾　和杨民瞻韵
    拄杖闲题祖印来，壁间有句试参怀。
    从来歌舞新罗袜，不识溪山旧草鞋。

辛弃疾　和赵昌父问讯新居之作
    草堂经始上元初，四面溪山画不如。
    畴昔人怜翁失马，只今自喜我知鱼。
    苦无突兀千间庇，岂负辛勤一束书。
    种木十年浑未办，此心留待百年余。

辛弃疾　和赵国兴知录赠琴
    赵君胸中何瑰奇，白日照耀珊瑚枝。
    新诗哦成七字句，孤桐赠我千金资。
    人间皓齿蛾眉斧，筝笛纷纷君未许。
    自言工作古谁骚，十指黄钟挟大吕。
    芙蓉清江薜荔塘，灵均一去乘鸾凰。
    君试一弹来故乡，荷衣蕙带芳椒堂。
    往时嵇阮二三子，能以遗音还正始。
    谁令窈窕从户窥，曾闻长卿心好之。
    低头儿女调音节，此器岂因渠辈设。
    劝君往和薰风弦，明光佩玉声璯然。
    此时高山与流水，应有钟期知妙旨。
    只今欲解无弦嘲，听取长松万壑风萧骚。

辛弃疾　和赵晋臣敷文积翠岩去纇石
    两峰如长喉，有石鲠其内。
    千金随侯珠，磊落见微纇。
    何言西子美，捧心作颦态。
    夷齐心著肩，欲间使分背。
    小亏或大全，知恶及真爱。
    堂堂老充国，荒寻得幽对。
    朝夕与山语，俯仰弥三载。
    谓我知子心，茅塞厌荟薱。
    有美玉于斯，雕琢那可废。
    芝兰生当户，虽芳亦芟刈。
    邑有从事贤，闻之重慷慨。
    太清点浮云，谁令久滓秽。
    指挥俄顷间，急雨破春块。
    开豁喜新辟，逼仄忘旧碍。
    得非神禹手，勇凿耻不逮。
    又如持金篦，刮膜生美睐。
    渠言农去草，见恶佩前诲。
    主人吟古风，格调剧清裁。
    我评此章句，真是杜陵辈。
    入蜀脚未定，欲掷石笋退。
    火与金水同，其石为铄粹。
    劝君莫放手，玉石恐俱碎。
    累然颈下瘿，割之命随溃。
