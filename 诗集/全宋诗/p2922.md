<!-- { "loadSidebar": true } -->
    两淮战鼓不停挝，万骑精兵赛夜叉。
    破阵焚舟弹指顷，汉人犹悮夏爷爷。

汪元量　湖州歌九十八首
    官军两岸护龙丹，麦饭鱼羹进不休。
    宫女垂头空作恶，暗抛珠泪落船头。

汪元量　湖州歌九十八首
    都人不识有干戈，罗绮丛中乐事多。
    一夜月明天漠漠，汉人歌罢楚人歌。

汪元量　湖州歌九十八首
    太皇太后过江都，遥指淮山似画图。
    抛却故家风雨外，夜来归梦绕西湖。

汪元量　湖州歌九十八首
    万骑横江泣鼓鞞，千枝画角一行吹。
    淮南今夜好明月，船上美人空泪垂。

汪元量　湖州歌九十八首
    芦荻飕飕风乱吹，战场白骨暴沙泥。
    淮南兵后人烟绝，新鬼啾啾旧鬼啼。

汪元量　湖州歌九十八首
    不堪回首泪盈盈，万里淮河听雨声。
    莫问萍虀并豆粥，且餐麦饭与鱼羹。

汪元量　湖州歌九十八首
    宰执连镳向北行，淮南夜夜鬼灯青。
    虽然适意无南北，生死难逃筛下星。

汪元量　湖州歌九十八首
    更阑炙烛绣檐遮，卸却金钿与翠花。
    心似乱丝眠不得，江楼中夜咽悲笳。

汪元量　湖州歌九十八首
    两淮极目草芊芊，野渡灰余屋数椽。
    兵马渡江人走尽，民船拘敛作官船。

汪元量　湖州歌九十八首
    宫人清夜按瑶琴，不识明妃出塞心。
    十八拍中无限恨，转弦又奏广陵音。

汪元量　湖州歌九十八首
    青天澹澹月荒荒，两岸淮田尽战场。
    宫女不眠开眼坐，更听人唱哭襄阳。

汪元量　湖州歌九十八首
    翠鬟半亸倦梳妆，杨柳风前阵阵凉。
    弦索懒拈缩纤手，龙涎犹嚼口脂香。

汪元量　湖州歌九十八首
    凤管龙笙处处吹，都民欣乐太平时。
    宫娥不识兴亡事，犹唱宣和御制词。

汪元量　湖州歌九十八首
    可怜河畔草青青，锦缆牵江且缓行。
    爱此淮南山水好，问天乞得片时晴。

汪元量　湖州歌九十八首
    丞相催人急放舟，舟中儿女泪交流。
    淮南渐远波声小，犹见扬州望火楼。

汪元量　湖州歌九十八首
    拨尽琵琶意欲悲，新愁旧梦两依依。
    江楼吹笛三更后，细雨灯前醉玉妃。

汪元量　湖州歌九十八首
    篷窗倚坐酒微酣，淮水无波似蔚蓝。
    双橹咿哑摇不住，望中犹自是江南。

汪元量　湖州歌九十八首
    销金帐下忽天明，梦里无情亦有情。
    何处乱山可埋骨，暂时相对坐调笙。

汪元量　湖州歌九十八首
    宫人夜泊近人家，瞥见红榴三四丫。
    犹说初离行在所，玉阑无数牡丹花。

汪元量　湖州歌九十八首
    丝雨绵云五月寒，淮堧遗老笑儒冠。
    行军元帅来相探，折送驼峰炙一盘。

汪元量　湖州歌九十八首
    江头杨柳舞婆娑，万马成群啮短莎。
    北客醉中齐拍手，隔船又唱采茶歌。

汪元量　湖州歌九十八首
    长淮风定浪涛宽，锦櫂摇摇上下湾。
    兵后人烟绝稀少，可胜战骨白如山。

汪元量　湖州歌九十八首
    使臣开闸过高邮，杨柳丝丝拂去舟。
    宫女开篷犹自笑，閒抛金弹打沙鸥。

汪元量　湖州歌九十八首
    邵伯津头闸未开，山城鼓角不胜哀。
    一川霞锦供行客，且掬荷香进酒杯。

汪元量　湖州歌九十八首
    北风吹雨入篷间，宫女腰肢瘦怯寒。
    阿监隔船相借问，计程今日到淮安。

汪元量　湖州歌九十八首
    宝应城南柳数枝，葭墙艾席是民居。
    眼前境逆没诗兴，忽有小舟来卖鱼。

汪元量　湖州歌九十八首
    船泊邳州古岸傍，斜风细雨送昏黄。
    美人十二船中坐，犹把金猊炷好香。

汪元量　湖州歌九十八首
    徐州城上觅黄楼，四壁诗章读不休。
    更欲登台看戏马，州官攜酒共嬉游。

汪元量　湖州歌九十八首
    歌风台畔水泇泇，地面官人馈酒荤。
    宫女上船嬉一霎，不禁尘土污衣裙。

汪元量　湖州歌九十八首
    新济州来旧济州，柳门西畔两三鸥。
    酒边笑谑消长日，弄竹弹丝尽胜流。

汪元量　湖州歌九十八首
    一更船泊郓州城，城外巡军夜柝鸣。
    如此月圆如此客，犹能把酒到天明。

汪元量　湖州歌九十八首
    琵琶切切更嘈嘈，高柳群蝉遂不号。
    一片夕阳无限好，汶河西上酒楼高。

汪元量　湖州歌九十八首
    锦帆百幅碍斜阳，遥望陵州里许长。
    车马争驰迎把盏，走来船上看花娘。

汪元量　湖州歌九十八首
    兀兀篷窗坐似禅，景州城外更凄然。
    官河宛转无风力，马曳驴拖鼓子船。

汪元量　湖州歌九十八首
    灌州河水曲如弓，青草坪边路向东。
    船过州南忽奇绝，一如湖上藉花风。

汪元量　湖州歌九十八首
    船到沧州且少留，客来同上酒家楼。
    沿河树折枣初剥，满地藤枯瓜未收。

汪元量　湖州歌九十八首
    牙樯暂住献州城，鹭去鸥来管送迎。
    卧笑宫人掷骰子，金钱痴咒卜输赢。

汪元量　湖州歌九十八首
    日中转柁到河间，万里羁人强自宽。
    此夜此歌如此酒，长安月色好谁看。

汪元量　湖州歌九十八首
    长芦转柁是通津，尽是东西南北人。
    日暮烟花箫鼓闹，红楼烂醉楚州春。

汪元量　湖州歌九十八首
    恰到杨村旧马头，北风吹雨便成秋。
    呜呜鬼物败人兴，掩却篷窗且睡休。

汪元量　湖州歌九十八首
    满朝宰相出通州，迎接三宫晏不休。
    六十里天围锦帐，素车白马月中游。

汪元量　湖州歌九十八首
    会同馆里紫蒙茸，兰麝飘来阵阵风。
    箫鼓沸天回雁舞，黄罗帐幔燕三宫。

汪元量　湖州歌九十八首
    皇帝初开第一筵，天颜问劳思绵绵。
    大元皇后同茶饭，宴罢归来月满天。

汪元量　湖州歌九十八首
    第二筵开入九重，君王把酒劝三宫。
    驼峰割罢行酥酪，又进雕盘嫩韭葱。

汪元量　湖州歌九十八首
    第三筵开在蓬莱，丞相行杯不放杯。
    割马烧羊熬解粥，三宫宴罢谢恩回。

汪元量　湖州歌九十八首
    第四排筵在广寒，葡萄酒酿色如丹。
    并刀细割天鸡肉，宴罢归来月满鞍。

汪元量　湖州歌九十八首
    第五华筵正大宫，辘轳引酒吸长虹。
    金盘堆起胡羊肉，御指三千响碧空。

汪元量　湖州歌九十八首
    第六筵开在禁庭，蒸麋烧鹿荐杯行。
    三宫满饮天颜喜，月下笙歌入旧城。

汪元量　湖州歌九十八首
    第七筵排极整齐，三宫游处软舆提。
    杏浆新沃烧熊肉，更进鹌鹑野雉鸡。

汪元量　湖州歌九十八首
    第八筵开在北亭，三宫丰燕已恩荣。
    诸行百戏都呈艺，乐局伶官叫点名。

汪元量　湖州歌九十八首
    第九筵开尽帝妃，三宫端坐受金卮。
    须臾殿上都酣醉，拍手高歌舞雁儿。

汪元量　湖州歌九十八首
    第十琼筵敞禁庭，两厢丞相把壶瓶。
    君王自劝三宫酒，更送天香近玉屏。

汪元量　湖州歌九十八首
    一人不杀谢乾坤，万里来来谒帝阍。
    高下受官随品从，九流艺术亦沾恩。

汪元量　湖州歌九十八首
    僧道恩荣已受封，上庠儒者亦恩隆。
    福王又拜平原郡，幼主新封瀛国公。

汪元量　湖州歌九十八首
    金屋妆成物色新，三宫日用御厨珍。
    其余宫女千余个，分嫁幽州老斲输。

汪元量　湖州歌九十八首
    每月支粮万石钧，日支羊肉六千斤。
    御厨请给葡萄酒，别赐天鹅与野麕。

汪元量　湖州歌九十八首
    三宫寝室异香飘，貂鼠氈帘锦绣标。
    花毯褥裵三万件，织金凤被八千条。

汪元量　湖州歌九十八首
    客中忽忽又重阳，满酌葡萄当菊觞。
    谢后已叨新圣旨，谢家田土免输粮。

汪元量　湖州歌九十八首
    雪里天家赐炕羊，两壶九醖紫霞觞。
    三宫夜给千条烛，更赐高丽黑玉香。

汪元量　湖州歌九十八首
    三殿加餐强自宽，内家日日问平安。
    大元皇后来相探，特赐丝紬二百单。

汪元量　湖州歌九十八首
    万里修途似梦中，天家赐予意无穷。
    昭仪别馆香云暖，自把诗书授国公。

汪元量　湖州歌九十八首
    万里羇孤夜忆家，边城吹角更吹笳。
    须臾敕使传言语，今日天庭赏雪花。

汪元量　湖州歌九十八首
    江南郡守列金阶，内里华筵日日排。
    文武官僚多二品，还乡尽带虎头牌。

汪元量　湖州歌九十八首
    四川昝帅尚粗豪，万马来燕贡一遭。
    奏授虎符三百面，内家更赐织金袍。

汪元量　湖州歌九十八首
    九重蕡烛照帘栊，三殿乘舆去贺冬。
    金面垂慈多喜色，史官书瑞奉年丰。

汪元量　湖州歌九十八首
    晓望燕云正雪天，闭门氈帐恣高眠。
    内家遗钞三千锭，添赐三宫日用钱。

汪元量　湖州歌九十八首
    东宫雪里燕三宫，妃子殷勤把酒锺。
    百十箜篌弹玉指，两行珠翠击金镛。

汪元量　湖州歌九十八首
    夜来酒醒四更过，渐觉衾裯冷气多。
    踏雪敲门双敕使，传言太子送天鹅。

汪元量　湖州歌九十八首
    两下金幱障御阶，异香缥缈五门开。
    都人罢市从容立，迎接南朝驸马来。

汪元量　湖州歌九十八首
    杭州万里到幽州，百咏歌成意未休。
    燕玉偶然通一笑，歌喉宛转作吴讴。

汪元量　湖州歌九十八首其九○
    雪子飞飞塞面寒，地炉石炭共团栾。
    天家赐酒十银瓮，熊掌天鹅三玉盘。

汪元量　虎丘
    维舟与客访兴亡，寺有残僧说故王。
