<!-- { "loadSidebar": true } -->
    诗成椽笔一何工，元有英声妙洛中。
    已是少师扶日手，更看公子钓鳌风。
    书云宝策师新瑞，脱木香山堕晚红。
    经济通才犹补外，与骑星鹤问圆穹。

李新　和许表民湔江驿四题
    花尽蜂腰瘦，风低燕胁凉。
    云衣迷远岫，烟幕蔽柔桑。

李新　和许表民湔江驿四题
    吹来槐荚细，过去杜鹃悲。
    惯客久无念，送春閒有诗。

李新　和许表民湔江驿四题
    笋成森碧玉，麦熟敛黄云。
    村酒不堪酌，一杯能易醺。

李新　和许表民湔江驿四题
    柳桥通窈窕，客辔按玲珑。
    蒲剑一豩绿，酒花双颊红。

李新　鹤雏引
    君不见郝氏庭前晚日破秋阴，隆也便便千古心。
    又不见云梦渔矶碧水处，俊也清名挂青名。
    儒风忠节两传家，杰气源源长不已。
    武威夜色沈秋月，武威楼上歌声咽。
    梦回天与玉麒麟，争似峨眉千仞雪。
    雪中落落多乔松，苍枝偃干如虬龙。
    枝上曾栖云表鹤，养雏飞去翔寥廓。
    年来又见鹤雏归，城郭依然人已非。
    悠悠却返烟霄去，蜀雾秦云千里暮。

李新　黑水馆
    孤宦轮蹄消岁月，谁缘清赏慰蹉跎。
    曾行轩户昔无处，见在江山今得多。
    雪色云容通剑阁，镜光池溜属天河。
    本来一段真奇绝，不肯关情柰俗何。

李新　湖上招故人
    柳影依窗过，荷香拂枕浮。
    云边山近雨，石下水通秋。
    白藕离新斸，嘉鱼落晚钩。
    还同动情兴，已为扫西楼。

李新　怀酒
    清圣浊贤莫区分，一入愁肠功等伦。
    石炉三日不举火，麴车过门齿生津。
    松窗草玄亦已勤，好事勿谓秦无人。
    呼儿但涤牛头爵，正恐壶榼来缤纷。
    冻消讲舌流冰澌，寒破笑颊生红云。
    爱酒未减子猷竹，岂可一无此君。
    谪居无田种秫米，忘怀有诗上囊纸。
    邻醅不隔一航水，却隔醉乡三万里。

李新　还三嵎先寄舍弟
    客宦乘流同木偶，入村随俗自猴冠。
    鴒飞原上正相应，豆泣釜中当少宽。
    貂阙长忧狗尾续，客来应借凤毛看。
    陇西衣钵传无尽，熟看群儿现宰官。

李新　还书室
    净室归来自冷冰，矜持笔砚更非能。
    假令一笑人间事，大似当年碧眼僧。

李新　即席次必强六绝句
    且倚东风拚酒酣，莫将食口配春蚕。
    还家更有无穷兴，曲水飘香满舍南。

李新　即席次必强六绝句
    暖雾团云晚气酣，柅车游女密于蚕。
    锦城行乐忘归客，家在鱼凫碧水南。

李新　即席次必强六绝句
    夹道红英碎缬鞍，文园春满带围宽。
    双轮不解生方角，只作繁城数日欢。

李新　即席次必强六绝句
    市酒郫筒去未还，宗人厚德敌刘宽。
    田歌社舞生惆怅，聊向樽前佐客欢。

李新　即席次必强六绝句
    怜君醉里赋新诗，皎皎风前玉树枝。
    在处相逢开口笑，一生能有几多时。

李新　即席次必强六绝句
    楼前燕子不知归，楼下莺啼碧树枝。
    丝管未收空梓泽，恐君还有断肠时。

李新　寂照院
    道人筑室不草草，燕垒蜂房断有才。
    细细转泉萦屋去，疏疏栽竹放山来。
    琴无杀意客何惮，士怕移文车自回。
    清夜不眠留迟月，讁天耘鼓急如雷。

李新　寂照院
    世路沉迷正厌醒，故山洗出缬龟屏。
    已因丽句迎门笑，更得疏篁作眼青。

李新　寄舍弟二首
    周三千界贫无敌，垂四十年痴有名。
    不怕贵人讥巧宦，但教穷鬼笑难兄。
    异乡置酒能招客，晓梦还家莫计程。
    起写新诗归寄汝，尚余山月过窗明。

李新　寄舍弟二首
    冷浆庭巷四时秋，巧拙时情不解谋。
    远客病容诗共瘦，故乡野水泪通流。
    稍辜破镜刀头约，尽失苍蝇骥尾游。
    他日江湖看生计，鸭头春浪一扁舟。

李新　寄郑明举香
    手匀沉实伴兰荪，著壁青烟未有痕。
    掩鼻新来憎甲俗，拂衣无处避膏昏。
    不成乱臭须持枣，却恐偷生误返魂。
    寄语山间郑夫子，年来悬麝厌当门。

李新　祭先农
    帝先农功，曰惟孟春。
    载耒与耜，昕及南亩。
    穜稑薿薿，以布以种。
    帝躬三推，土膏雷动。
    百工比栉，其耕泽泽。
    岁约有年，裕帝之德。
    我艺我黍，我敛我稷。
    为醴为酪，斟酌吉礼。
    吉礼既至，神只来游。
    燕及祖考，万邦作休。
    降福孔穰，飶芬其羞。
    於以正辞，亦又何求。

李新　甲辰正月二十三日夕壬申梦坐一江楼上见雪月辉映汀洲高下澄流金碧
    风卷寒云雪压船，楼台隐约隔明烟。
    黄庭掩映桃红篆，静看双鹅一水天。

李新　甲午九月十七日留题太平寺
    秋飚弄寒菊，老木疏空谷。
    尪骖疲欲休，征意元未足。
    山行循桔槔。涧走数机轴。
    百年一局棋，歨尔分半局。
    当时不识字，双鬓今定绿。
    作客宁在家，无愁乱心曲。
    结庐东城东，疏畦界明玉。
    鸣蛙等卤部，晚食自当肉。
    岂须太乐丞，清圣贯渠竹。
    属媪但酌酒，与媪创高躅。
    宗武但收诗，清名销五福。
    他时寻此翁，云深驾黄犊。

李新　甲子春趋太学过华山赋仙掌峰
    一掌巍然占碧巅，分明高举欲擎天。
    升沉尽待招携力，指点都归造化权。
    好与清霄扶日月，莫留寒嶂弄云烟。
    不知千古兴亡事，屈指而今是几年。

李新　简任安中
    边公春梦昼悠扬，借有新嘲不汝妨。
    杖屦未经桃李树，棹歌空忆水云乡。
    子规啼去花应好，燕子归来日渐长。
    稍学渊明惜名酒，扫除斋阁待君尝。

李新　鉴亭
    石壁缘云白，松风特地哀。
    断鸿随眼没，秋浪擘山来。
    鼓急船头转，山明雨脚开。
    知公归未得，此作望乡台。

李新　江边行贻赵彦成
    江头旧路枫林远，长笛欺梅红尚浅。
    桤茅破树绿无余，水雾团空寒不展。
    髯郎双鬓春山青，眼光射客词如云。
    却恐抱书移席去，竹风吹雨更愁人。

李新　江道中
    项没黄茆疑虎蹲，风摇脱木一浮云。
    忘机沙溆双鷌远，小景人家一水分。
    野寺钟声昏后寂，寒衣砧子夜深闻。
    山中悦老无亭榭，白酒长新橡栗肥。

李新　江提仓生日二首
    青锁沈烟暝著沙，鞭蕖云帐晓吞霞。
    南金人物无双士，宫锦文章自一家。
    赏过十分银汉月，采归千岁海桃花。
    蜀仙行劝长生酒，燕寝凝香碧雾斜。

李新　江提仓生日二首
    自应骑鹤下浮丘，雅意人间事俊游。
    长久方壶新岁月，飘遥江左旧风流。
    岩椿骨老三千尺，佳气春回十五州。
    温诏趋归行有日，此封端是富民侯。

李新　将进酒
    君不见青青河畔草，秋死严霜春满道。
    又不见天边日，薄暮入虞泉，
    晓来复更出。匆匆年光不相待，
    桑海由来有迁改。人生荏苒百年间，
    世上谁能驻光彩。秦皇汉武希长生，
    区区烟雾求蓬瀛。骊山茂陵皆蔓，
    悠悠千载空含情。荣枯自有主，
    富贵不可求。正值百花飞似雪，
    如休不饮令心忧。

李新　金匮道中
    白云包裹石城赊，几度亲归梦里家。
    春入小桃浑绮绣，风回残雪半尘沙。
    唐贤碎泻真珠粒，郑老微明白杏花。
    莫道穷边无好语，二公流落亦天涯。

李新　金牛道中
    龙鳞凤翼阻腾骧，仰首青云自涉茫。
    汉月满衣谙客思，巴音侧耳觉吾乡。
    金牛有路通秦惠，筹笔无功愧蜀王。
    只笑无成谩来往，回头惭愧绿衣郎。

李新　锦江思
    独咏沧浪古岸边，牵风柳带绿凝烟。
    得鱼且斫金丝鱠，醉折桃花倚钓船。

李新　经甘相庙
    相君天所佑，童子知何神。
    不必茂为祖，因知秦有人。
    一言成大计，千古仰青春。
    庙下尘劳客，将惭白发新。

李新　静邻寺
    垂天云影暗溪桥，寺野人衡自寂寥。
    游梦已随飞叶落，乱风吹雨竹萧萧。

李新　九日林守同饮因思昔年朱侍讲跨鹤之集
    常记秋登跨鹤台，儒先杖履共追陪。
    如公已到蓬莱上，过我又分符竹来。
    往事已成千古话，遗风空负十分杯。
    依依正尔重阳日，襟抱何时得好开。

李新　九日罗江旅情呈文孺
    山程十驿策驽来，中路几成兴尽回。
    旅次白醪饶客醉，故园黄菊为谁开。
    漏长更箭迟翻鼓，生久灯花细落煤。
    不是学无经济术，道书教我壮心灰。

李新　九日无菊
    芳物及时难，良辰旷野欢。
    古园荒草莽，秋雨秃阑干。
    香桂风流减，戏萸气味单。
    书绅懲淡饮，活取宿根寒。

李新　九支池二首
    万里车书自一家，新城蜿蜿卧龙蛇。
    路民已别东西日，楼鼓初闻早晚衙。
    洗出云岩销虎穴，扫开烟瘴离椒花。
    受廛不惜躬耕去，欲与滕公度岁华。

李新　九支池二首
    际天州县出要荒，始觉承平日月长。
    一望宛无戎甲马，四围皆是流封疆。
    清笳沓沓翻新曲，寒月低低下乳墙。
    说与远人知德意，九重深处是成康。

李新　居中馈薏苡青头鸡小诗代简
    弹杀能言笑解颐，载归招谤问谁知。
    难随白鹤同时放，且伴黄粱一处炊。

李新　句
    在昔岷峨神，龙文而马首。
    云迷夏禹从前宅，雪压姜维最后城。
    山外浮云云外城，江边羌角水中声。
