<!-- { "loadSidebar": true } -->
    黄叶落空城，青山遶官廨。
    风云凄已高，岁月惊何迈。
    陂田寒未收，野水浅生派。
    晴林紫榴坼，霜日红梨晒。
    萧疏喜竹劲，寂寞伤兰败。
    丛菊如有情，幽芳慰孤介。
    嘉客日可携，寒醅美新醡。
    登临无厌频，冰雪行即届。

欧阳修　秋猘诗
    豳龠迎寒至，商飚应节流。
    戎容修大猘，杀气顺行秋。
    多稼登方茂，三农隙始休。
    饮归军实献，誓众黻为裘。
    索享仪非蜡，围田礼异搜。
    国威思远播，神武畅皇猷。

欧阳修　秋阴
    秋阴积不散，夜气凛初清。
    雨冷侵灯晕，风愁送叶声。
    国恩惭未报，岁晚念余生。
    却忆滁州睡，村醪自解酲。

欧阳修　球场看山
    为爱南山紫翠峰，偶来仍值雪初融。
    自嫌前引朱衣吏，不称闲行白发翁。
    向老光阴双转毂，此身天地一飘蓬。
    何时粗报君恩了，去逐冥冥物外鸿。

欧阳修　去思堂会饮得春字
    世事纷然百态新，西冈一醉十三春。
    自惭白发随年少，犹把金锺劝主人。
    黄鸟乱飞深夏木，红榴初发艳清晨。
    佳时易失闲难得，有酒重来莫厌频。

欧阳修　去思堂手植双柳今已成阴因而有感
    曲栏高柳拂层檐，却忆初栽映碧潭。
    人昔共游今孰在，树犹如此我何堪。
    壮心无复身从老，世事都销酒半酣。
    後日更来知有几，攀条莫惜驻征骖。

欧阳修　群玉殿锡宴
    至治臻无事，丰年乐有成。
    图书开秘府，宴饫集群英。
    论道皇坟奥，贻谋宝训明。
    九重多暇豫，八体极研精。
    笔力千钧劲，豪端万象生。
    飞牋金洒落，拜赐玉锵鸣。
    盛际崇儒学，愚臣滥宠荣。
    惟能同舞兽，闻乐识和声。

欧阳修　人日聚星堂燕集探韵得丰字
    污池以其下，众流之所锺。
    尺水无长澜，蛟龙岂其容。
    顾予诚鄙薄，群俊枉高踪。
    得一不为少，虽多肯辞岂。
    譬如登圆坛，罗列璧与琮。
    又若飨钧天，左右间笙镛。
    文章烂照耀，应和相撞舂。
    而予处其间，眩晃不知从。
    退之亦尝云，青蒿倚长松。
    新阳发群枯，生意渐丰茸。
    暮雪浩方积，醲醅寒更浓。
    毋言轻此乐，此乐难屡逢。

欧阳修　日本刀歌
    昆夷道远不复通，世传切玉谁能穷。
    宝刀近出日本国，越贾得之沧海东。
    鱼皮装贴香木鞘，黄白闲杂鎎与铜。
    百金传入好事手，佩服可以禳妖凶。
    传闻其国居大岛，土壤沃饶风俗好。
    其先徐福诈秦民，采药淹留◇童老。
    百工五种与之居，至今器玩皆精巧。
    前朝贡献屡往来，士人往往工词藻。
    徐福行时书未焚，逸书百篇今尚存。
    令严不许传中国，举世无人识古文。
    先王大典藏夷貊，苍波浩荡无通津。
    令人感激坐流涕，锈澀短刀何足云。

欧阳修　日长偶书
    日长渐觉逍遥乐，何况终朝无事人。
    安得遂为无事者，人间万虑不关身。

欧阳修　汝瘿答仲仪
    君嗟汝瘿多，谁谓汝士恶。
    汝瘿虽云苦，汝民居自乐。
    乡闾同饮食，男女相媒妁。
    习俗不为嫌，讥嘲岂知怍。
    汝山西南险，平地犹硗确。
    汝树生拥锺，根株浸溪壑。
    山川固已然，风气宜其浊。
    接境化襄邓，余风被伊雒。
    思予昔曾游，所见可惊愕。
    喔喔闻语笑，累累满城郭。
    伛妇悬瓮盎，娇婴包卵鷇。
    无由辨肩颈，有类龟缩壳。
    噫人禀最灵，反不如凫鹤。
    骈枝虽形累，小小固可略。
    痈疡暂畜聚，决溃终当涸。
    赘疣附支体，幸或不为虐。
    未若此巍然，所生非所托。
    咽喉系性命，鎝石难砭削。
    农皇古神圣，为世名百药。
    岂不有方书，顽然莫销铄。
    温汤汝灵泉，亦不能湔瀹。
    君官虽谪居，政可瘳民瘼。
    奈何不哀怜，而反恣诃谑。
    文辞骋新工，丑怪极名貌。
    汝士虽多奇，汝女少纤弱。
    翻愁太守宴，谁与唱清角。
    乖离南北殊，魂梦山陂邈。
    握手未知期，寄诗聊一噱。

欧阳修　三桥诗　右飞盖
    鸣驺入远树，飞盖渡长桥。
    水阔鹭双起，波明鱼自跳。

欧阳修　三桥诗　右望佳
    轻舟转孤屿，幽蒲漾平波。
    回看望佳处，归路逐鱼歌。

欧阳修　三桥诗　右宜远
    朱栏明绿水，古柳照斜阳。
    何处偏宜望，清涟对女郎。

欧阳修　三日赴宴口占
    赐饮初逢禊节佳，昆池新涨碧无涯。
    九门寒食多游骑，三月春阴正养花。
    共喜流觞修故事，自怜双鬓惜年华。
    凤城残照归鞍晚，禁御无风柳自斜。

欧阳修　三游洞
    漾戢泝清川，舍舟缘翠岭。
    探奇冒层巑，因以穷人境。
    弄舟终日爱云山，徒见青苍杳霭间。
    谁知一室烟霞里，乳窦云腴凝石髓。
    苍崖一径横查渡，翠壁千寻当户起。
    昔人心赏为谁留，人去山阿迹更幽。
    青萝绿桂何岑寂，山鸟噀噀不。
    松鸣涧底自生风，月出林间来照席。
    仙境难寻复易迷，山回路转几人知。
    惟应洞口春花落，流出岩前百丈溪。

欧阳修　山斋戏书绝句二首
    蜜脾未满蜂采花，麦◇已深鸠唤雨。
    正是山斋睡足时，不觉花间日亭午。

欧阳修　山斋戏书绝句二首
    经春老病不出门，坐见群芳烂如雪。
    正当年少惜花时，日日春风吹石裂。

欧阳修　伤春
    蕙兰蹊径失芳期，风雨春深怯减衣。
    卷箔高楼惊燕入，挥弦远目送鸿归。
    蜂催酿蜜愁花尽，絮扑暄条◇雪飞。
    欲识伤春多少恨，试量衣带忖要围。

欧阳修　射生户
    射生户，前日献一豹，
    今日献一狼。豹因伤我牛，
    狼因食我羊。狼豹诚为害人物，
    县官赏之缣五匹。射生户，
    持缣归。为人除害固可赏，
    贪功趋利尔勿为。弦弓毒矢无妄发，
    恐尔不识麒麟儿。

欧阳修　摄事斋宫偶书
    斋宫岑寂偶偷闲，犹觉闲中兴未阑。
    美酒清香销昼景，冷风残雪作春寒。
    丹心未死惟忧国，白发盈簪盍挂冠。
    谁为寄声清颍客，此生终不负渔竿。

欧阳修　升天桧
    青牛西出关，老聃始著五千言。
    白鹿去升天，尔来忽已三千年。
    当时遗迹至今在，隐起苍桧犹依然。
    惟能乘变化，所以为神仙。
    驱鸾驾鹤须臾间，飘忽不见如云烟。
    奈何此鹿起平地，更假草木相攀缘。
    乃知神仙事茫昧，真伪莫究徒自传。
    雪霜不改终古色，风雨有声当夏寒。
    境清物老自可爱，何必诡怪穷根源。

欧阳修　圣俞会饮
    倾壶岂徒强君饮，解带且欲留君谈。
    洛阳旧友一时散，十年会合无二三。
    京师旱久尘土热，忽值晚雨凉纤纤。
    滑公井泉酿最美，赤泥印酒新开缄。
    更吟君句胜啖炙，杏花妍媚春酣酣。
    吾交豪俊天下选，谁得众美如君兼。
    诗工鑱刻露天骨，将论纵横轻玉钤。
    遗编最爱孙武说，往往曹杜遭夷芟。
    关西幕府不能辟，陇山败将死可惭。
    嗟余身贱不敢荐，四十白发犹青衫。
    吴兴太守诗亦好，往奏玉琯和英咸。
    杯行到手莫辞醉，明日举棹天东南。

欧阳修　圣俞惠宣州笔戏书
    圣俞宣城人，能使紫毫笔。
    宣人诸葛高，世业守不失。
    紧心缚长毫，三副颇精密。
    硬软适人手，百管不差一。
    京师诸笔工，牌榜自称述。
    累累相国东，比若衣缝虱。
    或柔多虚尖，或硬不可屈。
    但能装管榻，有表曾无实。
    价高仍费钱，用不过数日。
    岂如宣城毫，耐久仍可乞。

欧阳修　圣俞在南省监印进士试卷有兀然独坐之叹因思去岁同在礼闱慨然有感
    南宫官舍苦萧条，常忆群居接◇寮。
    古屋醉吟灯艳艳，画廊愁听雨萧萧。
    残春共约无虚掷，一岁那知忽复锁。
    顾我心情又非昨，祗思相伴老渔樵。

欧阳修　诗一首
    文出升平世，禾生大有年。
    四克今日月，六合古山川。
    反朴次三五，古文丁一千。
    王功因各定，大作不相沿。
    主化布于下，人心孚自天。
    上方求士切，公亦立仁先。
    才行苟并至，位名尤两全。
    末由弓冶手，安比父兄肩。
    幸及布衣仕，宜希守令先。
    尺刀元并用，丹白具同研。
    去吏多甘老，休兵坐力田。
    干戈包已久，永卜本支延。

欧阳修　诗一首
    人言清禁紫薇郎，草诏紫薇花影傍。
    山木不知官况味，也随红日上东郎。

欧阳修　石篆诗
    寒岩飞流落青苔，旁斲石篆何奇哉。
    其人已死骨已朽，此字不灭留山隈。
    山中老僧忧石泐，印之以纸磨松煤。
    欲令留传在人世，持以赠客比琼瑰。
    我疑此字非律画，又疑人力非能为。
    始从天地胚浑判，元气结此高崔嵬。
    当时野鸟踏山石，万古遗迹於苍崖。
    山只不欲人屡见，每吐云雾深藏埋。
    群仙发空欲下读，常借海月清光来。
    嗟我岂能识字法，见之但觉心眼开。
    辞悭语鄙不足记，封题远寄苏与梅。

欧阳修　食糟民
    田家种糯官酿酒，椎利秋毫升与斗。
    酒沽得钱糟弃物，大屋经年堆欲朽。
    酒醅瀺灂如沸汤，东风来吹酒瓮香。
