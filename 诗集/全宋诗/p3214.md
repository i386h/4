<!-- { "loadSidebar": true } -->
    穷易怜无著，图棋恶有争。
    唯应心友至，林下笑相迎。

魏野　和王衢见寄兼呈董行父
    弃繻东入武牢关，帝里经年岂是闲。
    鶂退暂知淹凤藻，鹏残即看上鰲山。
    讨论想慰门人意，谈笑应开翰长颜。
    唯我块然谁共处，终朝门掩竹林间。

魏野　和夏台知县李尚贤殿直见赠
    咫尺县前山，阳城旧掩关。
    两衙公务静，三载使星闲。
    雪入司房暗，苔侵界石斑。
    曾为攀桂客，多谢访林间。

魏野　和薛察院同龙门知县刘大著洎数公禹庙留题
    七人庙下立徘徊，相顾闲心几欲摧。
    落日堪伤四散去，再来难得一齐来。

魏野　和薛田察院咏雪三首
    林间踏去宜沽酒，石上收来好煮茶。
    除却子猷当此景，高情偏忆戴逵家。

魏野　和薛田察院咏雪三首
    七字空吟六出花，与君无酒祇烹茶。
    门前俱绝行踪迹，还似袁安卧在家。

魏野　和薛田察院咏雪三首
    密压溪筠入户斜，照开睡眼不须茶。
    谁言落处无偏党，牵率诗家比酒家。

魏野　和臧奎秋夜书怀
    林中独坐欲中宵，落叶纷纷触坏袍。
    月影渐移蛩韵急，露华初上鹤声高。
    四时催老秋偏感，万事萦心夜更劳。
    犹赖清风知我意，频吹庭竹助萧骚。

魏野　和宗人见寄
    兀坐几忘形，柴门夜不扃。
    稔怜丞相雨，瑞爱老人星。
    妻识琴材料，童谙鹤性灵。
    远山延颈望，疏竹枕肱听。
    祖业存圭窦，年支有伏苓。
    閒身寄精舍，狂迹在旗亭。
    养药依丹诀，尝花验水经。
    何时得相见，静话向松庭。

魏野　河中孙学士以诗见寄因次本韵继和三章用为酬赠
    表里山河舜帝基，圣君馆殿选贤知。
    开筵想任佳人拥，游寺应嫌俗吏随。
    政讶龚黄推绝席，文疑元白竖降旗。
    逍遥楼向闲登处，几感皇唐御制诗。

魏野　河中孙学士以诗见寄因次本韵继和三章用为酬赠
    入居兰省归群望，出守薄关自圣知。
    清禁乍辞仙漏远，白楼闲上彩牋随。
    伯夷庙下停金勒，大舜门中亚绣旗。
    遥想雄藩多少境，祗应公暇遍留诗。

魏野　河中孙学士以诗见寄因次本韵继和三章用为酬赠
    山前衙署枕河湄，遂意荣居事可知。
    华省图书虽暂别，故乡风物似相随。
    绕城奔浪喧更鼓，隔岸征帆映酒旗。
    刻石将同王阁长，永留遣爱向歌诗。

魏野　怀寄河中表兄李徵君
    蒲津棠树两閒人，我愧虚名帝亦闻。
    三世往还为近戚，一时递互唤徵君。
    虽同闭户辞丹诏，尚阻连床卧白云。
    苦恨中条镇相隔，老来离思转纷纷。

魏野　怀寄眉山知县王辟寺丞
    仲先别仲通，长忆又长慵。
    有梦应相信，无书想见容。
    尘埃五十驿，山水几千重。
    老去难寻访，何时得再逢。

魏野　怀宗人仲容
    寻常念朋友，况复是宗人。
    久别弹琴少，相思掷卦频。
    旅游湘水远，家寄华山贫。
    早晚重来此，园林又过春。

魏野　还何学士诗集
    魏野非商也，微言岂易穷。
    看虽许朋友，写不倚儿童。
    合在龙图上，难留蜗舍中。
    因思投纳处，还浦与珠同。

魏野　寄陈越学士
    损之不见数年馀，万种相思一事无。
    唯有近来茅屋梦，为君时复到皇都。

魏野　寄陈越学士托附魏仲容
    取次升沈论等差，云霄独不忘泥沙。
    常流对面如千里，密友终身似一家。
    魂梦因君游辇轂，书题为我寄烟霞。
    仲容到日还应说，半纪相思两骀　华。

魏野　寄河中田沃兼呈李渎徵君
    未遂去蓬瀛，閒居在舜城。
    七弦调似性，万卷记如名。
    下榻留山相，敲门认竺卿。
    中条与太华，窗里见峥嵘。
    
    
魏野　寄河中王专推官兼呈知府孙学士
    风流官职称红莲，花发多同太守筵。
    绿醑十分倾玉斝，清商一部列　　钿。
    池塘闲咏陪灵运，楼阁时登异仲宣。
    更想清明倚公暇，栖岩万固到应偏。

魏野　寄淮南制置使薛户部
    西自荆巫彻海涯，南从吴越接京华。
    半天下管权何重，两地间游路不赊。
    山泽利均资我国，江湖璋尽属君家。
    帝心已简身宁愧，使额虽雄性不奢。
    数道转输归检察，满朝才子动吟夸。
    搜寻奸诈穷毫发，举存廉能在齿牙。
    彩旆双飘为从物，画船一簇是行衙。
    已闻村落添农器，渐见汀洲减钓车。
    不使菰蒲侵黍稷，将令橘柚变桑麻。
    台州顶自寻仙药，建水湄亲采御茶。
    器量宽如波浩渺，风谣多似橹呕鸦。
    闲寻僧话穿云叶，静听渔歌隔浪花。
    野客唱酬容散拙，郡侯迎送厌喧譁。
    携筇未遂攀陪去，溪士时时动叹嗟。

魏野　寄庞房
    爱于瘦马上吟诗，孟浩然真更似谁。
    雅称自将图画看，况君小笔胜王维。

魏野　寄唐异山人
    不见琴书友，相思二十秋。
    能消几席别，便是一生休。
    未得云迎步，还应雪满头。
    何时各携杖，竟去会嵩丘。

魏野　寄题洪州华林胡氏书斋
    江僧昨日到茅斋，曾向华林挂锡来。
    因说胡家宗族盛，御书楼对义门台。

魏野　寄题石都尉林亭
    园林都尉宅，景好冠京华，
    便合名金谷，其如是石家。
    池塘分御水，楼阁见宫花。
    有客因来说，令人动叹嗟。

魏野　寄题阌乡李氏茅亭
    阌乡右邑有吾亲，河上茅亭结构新。
    五老分明为北里，三峰咫尺是西邻。
    儿孙不厌闲游客，鸥鹭偏谙醉主人。
    彼此眠云相隐梦，从今应更往还频。

魏野　寄王谷推官
    登科二十载，佐幕尚如初。
    官为诗磨折，家因酒破除。
    青衫应懒补，白发想慵梳。
    别后常相忆，何缘得共居。

魏野　寄逸人陈孟
    姑射山前住，朝昏事若何。
    炉消文火疾，琴断武弦多。
    绝粒身弥健，酬杯性转和。
    相思兴曾约，春暖杖藜过。

魏野　寄用晦上人
    帝里如何忘旧山，却因知已得名贤。
    司仓道合唯无可，吏部交游祇大颠。
    紫色袈裟无蕙带，清斋衬施有苔钱。
    诗中琴里偏相忆，用晦还应信仲先。

魏野　寄友人臧奎
    知己念不见，块然何为生。
    慈母无丑子，澹父有妍情。
    冻云少舒泰，独鹤多哀鸣。
    兹怀若为写，援琴不成声。

魏野　寄俞太中山人
    太白空来数百年，贯之今称隐其閒。
    静应笑我藏名拙，惹得人多到竹关。

魏野　寄俞太中山人
    相访住三年，初终道一般，
    知心於我异，屈指似君难。
    有物皆同咏，无书不共看。
    草堂今独处，宁免动长叹。

魏野　寄赠长安宋澥逸人十韵
    家盛翻嘉遁，谁同物外情。
    徵君为密友，内翰是难兄。
    静论儒宗服，狂歌侠少惊。
    道装轻紫绶，酒旆胜红旌。
    将相慵趋谒，渔樵喜送迎。
    门开紫阁色，歌枕漕河声。
    野鹤听调瑟，沙鸥看濯缨。
    烟霞连杜曲，桑柘接昆明。
    丹诀皆亲写，芝田忽目耕。
    终须尽室去，相并掩柴荆。

魏野　寄赠长安孙紫微
    带掌丝纶出镇时，乐天当日未如之。
    九迁官职光鵷鹭，百二山河壮虎貔。
    汉殿旧题司马赋，秦楼新唱舍人诗。
    相思大欲相寻处，酒户如何敌酒巵。

魏野　寄赠陈越兼简臧奎
    君游帝里共喧喧，我向溪边独悄然。
    工部声华穷委地，翰林风骨醉看天。
    朱门想少投封状，两制应多借盛编。
    佇听彤庭呈试罢，龙头相让一人前。

魏野　寄赠河中表兄李渎
    早年声誉压群公，耻与浮华鬭竞同。
    似我枉教縻好爵，如君方信是冥鸿。
    轩车少见权门下，图籍多于秘阁中。
    岂独圣朝无贺监，退藏自怯达尧聪。

魏野　寄赠河中孙大谏兼简刘大著李渎处士
    暂出皇州路不赊，莫同梦得动咨嗟。
    双旌况镇重华国，五府犹为大尹家。
    刘耀卿方知属邑，李长源旧寄生涯。
    相逢应是星频聚，岂独山河势可夸。

魏野　寄赠华山致仕韩见素
    尽垂华发恋金门，独乞悬车未五旬。
    清世一般为隐逸，碧霄两处应星辰。
    绣衣脱下宁妨贵，锦帐眠来不称贫。
    潇洒易添新道气，光阴难改旧风神。
    老经白传方归洛，乱鄙黄公始避秦。
    象简岂同青竹杖，廳冠争胜白纶巾。
    世间名系昌朝客，物外衔称太华人。
    醉指鰲头为别业，吟夸仙掌是比邻。
    剑生尘土揩磨懒，书带烟岚{左日右煞}曝频。
    石鼓晓听殊待漏，玉潭时看异迷津。
    琴怜徽外声弥澹，酒爱簄中味更醇。
    精细处方因疗鹤，等闲开食为迎宾。
    芝田女仆皆能采，兰佩儿童亦解纫。
    丹诀有灵还似性，诗篇无病恰如身。
    要君计想嫌弘景，弃室翻应笑子真。
    预祝全家上升日，愿停绛节许相亲。

魏野　寄赠蓝田王陃寺丞
    蓝田名冠古京华，诗匠移风更可夸。
    解使射生人改业，能令逐熟客安家。
    韩文公记存厅壁，王右丞居对县衙。
    见说偷闲偏往处，悟真寺最好烟霞。

魏野　寄赠洛下达三藏
    曾携钵锡到灵山，古寺归来洛水边。
    新译经文传北阙，旧游诗句在西天。
    炉中香想诸方施，笼里灯应数世传。
    别有空门难继处，宋尚书序本师编。

魏野　寄赠三门漕运卞寺丞二首
