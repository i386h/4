<!-- { "loadSidebar": true } -->
    跨蹇驴，出古寺，
    欲访子云问难字。

林光朝　传使君安道再有治莆之命取道城外还泉南得来书云已出十里
    何事风流旧使君，江边听说下朱旛。
    逢迎要问平津邸，准拟来呼垤泽门。
    竹马已喧明月浦，篮舆却出杏花村。
    不在锦瑟流传遍，欲愈头风好细论。

林光朝　次韵呈明侍郎邦衡
    声教从今已远覃，翩翩作者问谁堪。
    石经犹有中郎蔡，金匮曾夸太史谈。
    至竟银钩并铁画，相传梅北到天南。
    诸生考古头浑白，禹穴何时更许探。

林光朝　次韵奉酬赵校书子直
    雁塔新题墨未乾，去年灯火向秋兰。
    趣看天禄青藜杖，拍着王孙紫绮冠。
    好在三山寻浩渺，何如一纸问平安。
    觚棱放月无人到，玉糁初成许共餐。

林光朝　次韵贺邱国镇致仕
    桃花流水是家乡，洛下才名四十强。
    自有赤松堪辟谷，那能白首更为郎。
    案头贝叶忘言久，江上莼羹引兴长。
    解后却成香火社，好将诗句细商量。

林光朝　答人问仁者安仁
    千年古道万年堤，老牯循循不解迷。
    牧子不知何处在，乱山荒草鹧鸪啼。

林光朝　答人问忠恕而已矣
    南人偏识荔支奇，滋味难言只自知。
    刚被北人来借问，香甜两字且酬伊。

林光朝　代陈季若上仓使
    大块始开凿，娲皇为补天。
    天平雷雨正，后稷诲之田。
    大浸十二岁，浪金复七年。
    幸哉尧汤民，以手摩抚然。
    徂丘虐焰起，秦俗相焚煎。
    官租夺以半，饱食何夤缘。
    自从汉道昌，孰朴乃其先。
    初开常平议，聚粟如源泉。
    年登谷价贱，散以大农钱。
    旱潦或艰食，用之如转圜。
    悠悠百王心，皎皎三代前。
    井田日以坏，此法当磨镌。
    公侯希世珍，秀色媚长川。
    官学有根株，诵诗三百篇。
    风土无隐情，是为大夫贤。
    搏饭哺赤子，当食长尔怜。
    江东百万户，雕俗生春妍。
    持节闽岭初，有如病者痊。
    刘晏取予术，夷吾轻重权。
    义仓有粟腐，物价敢喧阗。
    斯助阜民政，南风吹五弦。
    昼日公侯门，客车动百千。
    下吏走尘土，从容愧执鞭。
    岂不随吹嘘，譬彼乘风船。
    长技非卓鲁，主德奚由宣。
    松竹伴孤吟，敢怀岁月迁。
    终酬国士知，未甘长弃捐。

林光朝　代陈季若上张帅
    一样官仪汉代新，乘时大手与经纶。
    东南自古衣冠地，桐柏山前淮水春。

林光朝　代陈季若上张帅
    峨峨双阙昼烟横，玉籾金箱记姓名。
    况有曲江家旧渚，小虹桥外柳花轻。

林光朝　代陈季若上张帅
    晋公当日只平淮，何事都人尚尔怀。
    客有昌黎韩吏部，独将大笔扫苍苔。

林光朝　代陈季若上张帅
    长陪采仗下蓬莱，万岁声中霁色开。
    自是北门须卧护，双旌迢递日边来。

林光朝　代陈季若上张帅
    柳堤九曲暗青丝，画戟丛中昼影迟。
    传说姑苏新乐府，只缘太守例能诗。

林光朝　代陈季若上张帅
    铜柱参天桂叶稠，公侯遗爱在南州。
    绳桥竹屋连溪曲，大贝明珠尽海头。

林光朝　代陈季若上张帅
    骀荡春风散百城，钓鳌江上棹歌声。
    官军不遣征徭少，烧尽柴炉说太平。

林光朝　代陈季若上张帅
    天边草木旧知名，为道潢池莫弄兵。
    野市旋收黄犊去，明时火急趁春耕。

林光朝　代陈季若上张帅
    欲将玉律播平康，长见单于拜未央。
    相国正须如治郡，春风随处有甘棠。

林光朝　代陈季若上张帅
    南墙钜竹拂青烟，正在空斋簿领前。
    欲向韩门借余润，乞将白璧种蓝田。

林光朝　道桐庐有诗示成季
    此是滩头处士家，我从何日离天涯。
    木棉高长云成絮，瞿麦平铺雪作花。

林光朝　东宫生日六首　丙申
    正气来嵩贷，祥光集斗牛。
    青葱开玉宇，仿佛见铜楼。
    盘错归三辅，沉潜在九畴。
    有光文字馆，仍击帝王州。
    钟鼓于胥乐，笙鸾独上浮。
    清台天似水，甲观月如钩。
    屡拜椒花夕，长逢桂叶秋。
    孝思维继舜，家法要从周。
    赋为游麟作，官因洗马留。
    愿同眉寿祝，使者敢停辀。

林光朝　东宫生日六首　丁酉
    仙掌晴烟外，龙楼晓日傍。
    汉图元自定，周历一何长。
    胄席缘三老，奎文在六章。
    高谋曾郁郁，乔桂自苍苍。
    冠屦来储禁，规模出上方。
    名官分庶子，说礼继高堂。
    娈彼黄花月，依然碧玉墙。
    至尊飞寿斝，太上引天香。
    景运千龄协，先秋九日凉。
    铜扉供帐少，俭德似君王。

林光朝　东宫生日六首　癸巳
    昭代璿源远，高秋宝月前。
    神光浮蜀道，瑞气贯秦川。
    银榜应如旧，金茎若个边。
    龙楼清昼出，鹤禁彩云连。
    妙选衣冠薮，旁开道德渊。
    重爻分九六，曲礼尽三千。
    岁闺缘长历，霜清欲上弦。
    每看禼燕日，已入梦熊篇。
    沆{虀艹换左氵}通三殿，笙鸾共一天。
    东明到西极，作颂自年年。

林光朝　东宫生日六首　甲午
    仙掌秋容媚，铜楼晓色迟。
    猗兰成汉殿，苞竹入周诗。
    鼎卜卿云合，郊谋彩仗移。
    隆兴乾道日，建武永平时。
    詹事开新府，长秋缀旧仪。
    礼经犹下问，易道本生知。
    世子家为法，文王我所师。
    诞弥重海润，清赏一天慈。
    九月黄金蕊，千龄白玉卮。
    遥闻三殿喜，高颂走天涯。

林光朝　东宫生日六首　壬辰
    北阙云为堞，东明玉作宫。
    猗兰迎晓日，仙掌倚晴空。
    笙律随鸣凤，朝仪趁彩虹。
    黄麾初入杖，青桂自成丛。
    冠屦分前后，图书考异同。
    商盘如目击，羲画自心通。
    慈燕来三殿，髈谣在九功。
    长秋传夜饮，京兆报年丰。
    奕奕还嘉佑，绵绵相建隆。
    庶僚何所祝，再拜续维熊。

林光朝　东宫生日六首　乙未
    应律随豳雅，旋杓建戌方。
    前星迎霁色，重日丽晨光。
    笙管青霞外，宫庭碧玉傍。
    本支周道盛，羽翼汉图昌。
    左右人皆正，刑名学未遑。
    编年总司马，说礼付高堂。
    天乐来三殿，人心系八荒。
    黄华秋更媚，皓月闰偏长。
    清赏新奎壁，承华旧典章。
    维熊千岁祝，英略似君王。

林光朝　冬至
    横枝冻雀昨夜死，水底黏鱼吹不起。
    小伶切玉孤凤愁，九寸之管传生意。
    舞雩山下逢丈人，植杖无语空逡巡。
    再拜丈人欲识桑麻生长力，鬼蝶翻覆梅花春。
    我於万物亦一物，何时春风到肌骨。
    空山铁镝年月深，一语不破天地心。

林光朝　九日同出真珠园再用前韵
    来自清源葛已覃，君王问蜡我犹堪。
    百年耆旧如重见，九日登临得纵谈。
    才子不知汾水上，仙人长在大江南。
    明珠照夜应无数，要是层波更好探。

林光朝　哭伯兄鹊山处士蒿里曲
    残云衰草趁人愁，生即团栾死便休。
    悲泣声中裁此曲，鸡啾山外鹊山头。

林光朝　哭伯兄鹊山处士蒿里曲
    长记藜床发问初，翩翩出语自无余。
    斯翁胸腹平如水，不在尘埃数卷书。

林光朝　哭伯兄鹊山处士蒿里曲
    桐棺三寸更何疑，却取江枫短作碑。
    惟有一般蒿里曲，长箫欲断更教吹。

林光朝　哭徐删定德襄
    修文巷裹莫春前，欲上旗亭问客船。
    忽有短笺无寄处，渔梁却在泪痕边。

林光朝　哭徐删定德襄
    忽然白昼自生哀，立马桥东唤不回。
    惊起河波理残梦，十年灯火上心来。

林光朝　吏部尚书林公梅卿挽词
    百花梅花赋，声名出渚乐。
    向来惟李贺，胜处是扬雄。
    绕屋看书带，逢人说刺桐。
    尚书旧时履，只合步春风。

林光朝　乞猫
    宁可时时被鼠煎，狂猫一夜不成眠。
    广南六月官军到，见说人家断火烟。

林光朝　乞竹鸡
    疏篱短短花枝阑，鸠妇不鸣天雨寒。
    鸠妇离家三百日，亦有姊妹依故山。
    黄粮不肯啄，欲去羽衣残。
    主人一见一怜汝，抱取东家竹鸡来戏聚。
    孤村落日不相识，各各哀鸣求其主。
    两鸟勿惊遽，低头听我语。
    鸠妇入我家，必杀入我口。
    床头瓶罂无余粒，养汝一到十日后。
    东堂数竹夹新蹊，儿童牢落惟爱一竹鸡。
    堂心有眢井，饥则哺其泥。
    主人缘窗安净几，丹碧相依安用此竹鸡。
    竹鸡慎勿傍人飞，我屋三间沉白蚁。

林光朝　前岁过真阳初识子钦今道出曲江不忍遽分手偶成长句以志两处同山川
    秋崖一夕卷炎蒸，那更挥斤为斲冰。
    碧落旧寻烧药灶，白芒长对读书灯。
    相期大庾何多日，似出浮屠向上层。
    纵有分张吾未老，定从台阁看飞腾。

林光朝　芹斋诗
    春风芹下足迟留，白鸟平田忆旧游。
    说尽轩裳还过眼，读残书卷复从头。
    偶逢隐几何须问，不到投簪便拟休。
    平世声名如皦日，欲将何地置巢由。

林光朝　秦题游洋张明府流香亭时以荐章数下涉秋月马首且欲西矣因以寄意云
    封题青李数绯桃，处分园林意自豪。
    旋出篇章陪乐府，更凭花木续离骚。
    酴醿架下提春榼，檐卜林中滴夜槽。
    却是秋风生马耳，未应老大笑牛刀。

