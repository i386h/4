<!-- { "loadSidebar": true } -->
张元干　病起枕上口占三绝句奉呈公实峤之贤伯仲一笑
    海外绿洋来万里，齐驱黎母鹧鸪斑。
    肯分钟钟箧中富，不用公家金博山。

张元干　病中示彭德器
    老病无堪正坐贫，交游相见赖情亲。
    从渠造物小儿戏，不碍维摩老子神。
    三顾九迁成底事，一区二顷合由人。
    君侯论议高千古，略假毫端问大钧。

张元干　才元思如涌泉愈和愈好晨兴遣骑扣门披衣疾读走笔再酬严韵
    阳和生发验葭灰，但见江梅欠蜡梅。
    风味向人忘冷落，岁寒乘月重徘徊。
    从来对酒遭花恼，何独题诗被雨催。
    公子唾珠无限思，更看铁画写离堆。

张元干　次聪父见遗韵
    拙速还知胜巧迟，男儿功业要逢时。
    不妨唾面辱高马，似有泥坑规病鸱。
    老去尚堪苏子印，兴来须到习家池。
    此心毕娶无余事，且向春江理钓丝。

张元干　次江子我迁居韵
    平生自省宜三黜，老去何心望九迁。
    避地湖山聊复尔，脱身兵火想当然。
    浮家泛宅非无计，坎止流行本信缘。
    犹恐惊涛翻四海，直须化鹤作飞仙。

张元干　次江子我闻角韵
    夫差故国萦寒水，铁马南来忽振缨。
    城上昏鸦争接翅，舟中逐客谨逃名。
    胡笳怨处风微起，濁酒醒时梦易惊。
    飘泊似闻山寺近，真成夜半听钟声。

张元干　次吕居仁见寄韵
    老去犹为客，谁人念退居。
    相望千里路，赖有数行书。
    白晒犹堪寄，乌牛政忆渠。
    何时闻枉驾，竹里唤行厨。

张元干　次钱申伯游东山韵二首
    东麓坡陀尽梵宫，我来泉上照衰容。
    解衣又作茶瓜客，倚槛同看烟雨峰。
    何用苦吟凌鲍谢，要须高节配乔松。
    海水永閟锥沙画，绝叹故人遗墨浓。

张元干　次钱申伯游东山韵二首
    扫榻开轩走寺宫，吾曹终日得从容。
    夕阳初落鱣溪路，云气半遮狮子峰。
    试问丹砂回白发，何如瀑布煮枯松。
    暮年纵有壮心在，归意已胜山色浓。

张元干　次友人寒食书怀韵二首
    往昔升平客大梁，新烟然烛九衢香。
    车声驰道内家出，春色禁沟宫柳黄。
    陵邑只今称虏地，衣冠谁复问唐装。
    伤心寒食当时事，梦想流莺下苑墙。

张元干　次友人寒食书怀韵二首
    孤生投老急菟裘，万晨云山已倦游。
    共喜石交逢异县，更陪彩笔赋春愁。
    无心俯仰犹多事，与世浮沉已拙谋。
    冷雨吹花作寒食，三杯软饱且眠休。

张元干　次友人书怀
    此生无意入修门，精饱鸡豚短褐温。
    卜筑几椽临水屋，经营数亩傍山园。
    酒杯剩喜故人饮，书帙能遮老眼昏。
    身世颇同猿择木，功名谁问鹤乘轩。

张元干　次友人书怀
    肠断春风杨柳花，中原何日再京华。
    将军未报歌三箭，乐府从传舞两娃。
    会见敌营如竹破，不应淮甸又兵加。
    频年寒食常为客，强索芳樽乐有涯。

张元干　次友人书怀
    布谷催春惜雨乾，白鸥江上未盟寒。
    且倾客子酴醿酒，共享先生苜蓿盘。
    我已悬车羞碌碌，公当鸣佩称珊珊。
    休文才思虽多病，可是空吟红药阑。

张元干　次韵晁伯南饮董彦达官舍心远堂
    今夕知何夕，真成累十觞。
    炉薰飘月影，密炬煎花香。
    政懒还诗债，无从发酒狂。
    故人怜久客，舞袖要须长。

张元干　次韵陈德用明府赠别之什
    人欺季子币貂裘，谁信班生万里侯。
    小隐故山今去好，中原遗恨几时休。
    春争残腊寒梅早，雨涩晴冬宿麦忧。
    老眼相看炯无语，濁醪何日更浇愁。

张元干　次韵聪父见遗二首
    十年迁客北归时，旁海相逢叹渺瀰。
    枝上烟光忙蛱蝶，尊中风味夺酴醿。
    老来诗思真枯井，别后心情似乱丝。
    喜故将军殊矍铄，家山小筑未为迟。

张元干　次韵聪父见遗二首
    鸡屿洋边桃李穠，岸沙遮海暮云重。
    乘槎我自犯牛斗，掘狱谁何藏剑锋。
    世路肯遵前覆辙，交游谁识后凋松。
    此生但得长相见，一笑能轻禄万钟。

张元干　次韵范才元中秋不见月
    不见中秋月，长吟五字城。
    浮云有底急，清影可怜生。
    残夜四更句，故人千里情。
    与君同怅望，天上自分明。

张元干　次韵奉呈公泽处士
    屏迹苕溪少往还，时危尤觉故人欢。
    相期腊尽屠苏酒，速享春来苜宿盘。
    雪夜剧谈金贼入，风江绝叹铁衣寒。
    何年天上旄头落，併灭穹庐旧契丹。

张元干　次韵奉酬楞伽室老人歌寄怀云门佛日兼简乾元老珪公并叙钟山二十年
    云门道价倾缁白，一去如何经书尺。
    乾竺宗旨超隐峰，客至不鸣斋后钟。
    杨岐儿孙真铁脊，二子等是僧中龙。
    平生我如拆韈线，老来要认本来面。
    忆昨二老初相知，竹炉拥衲清夜围。
    佛眼霜颅象懒瓒，圜悟辨口吞韩非。
    钟山往事无人识，我认二子因师得。
    楞伽一句作麽生，请问同参俱本色。

张元干　次韵奉和平叔亭林至日之什
    云物果何好，客愁今更新。
    坐来江月白，兴在雪篱春。
    我辈且同酌，公诗殊出尘。
    莫思淮海上，黑帜杂黄巾。

张元干　次韵奉送李季言四首
    向来敌帅窥吴越，稳泛楼船舍骑兵。
    开陃所无颠倒事，可能今日独横行。

张元干　次韵奉送李季言四首
    藩镇各传新号令，山河那复旧提封。
    归时剩语骑鲸老，坚卧无如涧底松。

张元干　次韵奉送李季言四首
    几年脱迹冠冕窟，一味偷生兵火中。
    不见君家好兄弟，何人怜我最奇穷。

张元干　次韵奉送李季言四首
    我辈避谗过避贼，此行能饱即须归。
    山川久有真消息，世上从渠闲是非。

张元干　次韵刘希颜感怀二首
    春光垂老日，北骑欲归时。
    王气如三捷，懽声定四驰。
    山河还旧贯，草木有余悲。
    拟颂中兴业，孤忠只自知。

张元干　次韵刘希颜感怀二首
    避谤疏毛颖，推愁赖索郎。
    坐来春漏促，梦去畏途长。
    故国书题冷，新诗齿颊香。
    湖山虽好在，岁月已想忘。

张元干　次韵钱申伯游东山既归述怀之章
    山人不省大明宫，怀昔幽寻自改容。
    庐阜东西二林寺，钱塘南北两高峰。
    百年有尽云归壑，万事无边月挂松。
    满院苍苔重到日，秋光欲滴向人浓。

张元干　次韵送友人过山阴郡时夜别於舟中
    草草杯盘灿烛光，故人相对水云乡。
    涛江君去访秦望，丘壑我归为楚狂。
    活国未逢三折臂，忧时空转九回扬。
    绝怜明发成南北，梦寐全无夜太长。

张元干　次韵唐彦猷所题顾野王祠与霍子孟庙对
    兰若黄门像，相望博陆居。
    衣冠尘亦暗，箫鼓祭全疏。
    草色侵荒迳，潮声过夕墟。
    遗风犹可想，吊古一觞余。

张元干　次韵王性之题筱丛枯木
    荦确有岱华势，轮囷无斤斧痕。
    我来翻君古锦，老眼洗尽眵昏。

张元干　次韵文老使君宗兄见赠近体佳什两篇仆与公别四十余年一旦邂逅情著
    使君元自锦官来，百丈重寻滟澦回。
    化阅行年如伯玉，心成全德过王骀。
    把麾政尔人生富，持橐终期间世才。
    莫问桃花今老矣，刘郎去后任渠栽。

张元干　次韵文老使君宗兄见赠近体佳什两篇仆与公别四十余年一旦邂逅情著
    旧游兰若尽英才，坐上高谈亦壮哉。
    老去语音虽记忆，众中容貌各惊猜。
    津亭夜雨故人少，樽酒灯花乡信来。
    茂苑相逢话京洛，柂楼犹喜待春回。

张元干　次韵元功才友道中草药见贶因以解嘲
    当时勇决径归休，更有人愚似我不。
    何许置锥宁免累，直须毕娶始无忧。
    频遭白眼伤流俗，谁向青门念故侯。
    客里题诗相慰藉，羡君椽笔合螭头。

张元干　次韵赵元功赠李季言之什
    赤县飘零未易逢，那知今夕一樽同。
    好招明月共清影，托与白云行太空。
    戃恍旧游如隔世，蹉跎壮志莫论功。
    两公秉烛还相对，情话从渠半醉中。

张元干　次赵次张见遗之什韵
    海边游子日思归，新句劳君更置规。
    莫问人间多贝锦，正如天上有参旗。
    寄书只欲凭黄耳，去路谁能畏赤眉。
    定与故巢猿鹤老，此生无愧北山移。

张元干　次折枢留题雪峰韵
    轩冕本无意，烟霞如有期。
    故人容野老，胜践见新诗。
    谁办兼忘世，公当急济时。
    春归仍送别，好在出山迟。

张元干　次仲弥性所知陈丈大卿韵
    伏波晚岁思少游，万事过眼如云浮。
    我生不乐城市隘，受性但惬林泉幽。
    稍同臭味自投合，肯与流俗相对酬。
    旅怀久已乏佳超，白日政觉多闲愁。
    舂容大篇忽旁及，气象楚泽涵新秋。
    律严虽许强续尾，韵险岂复能画筹。
    逍遥一舸白太传，蹴踏五字韦苏州。
    主人频夸小鬟舞，劝客且听吴娃讴。
    从来谁数折巾郭，重到似是栽桃刘。
    梦入江湖渺春水，何如此念随轻鸥。

张元干　代上张丞相生朝四首
    上相生坤位，中兴运泰开。
    德威加异域，文武属全才。
    南极星躔焕，东方骑气来。
    下车逢诞日，喜色照樽罍。

张元干　代上张丞相生朝四首
    奇勋施社稷，万世许忠嘉。
    宾日扶神器，回天坐正衙。
    貂蝉峨上衮，鞀鼓拥高牙。
    暂屈临闽粤，重闻降白麻。

张元干　代上张丞相生朝四首
    坤维标厚载，任重出宗臣。
