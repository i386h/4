<!-- { "loadSidebar": true } -->
楼钥　题申之寄示春郊画轴
    郊原膴春好意足，细草凄迷芳树绿。
    雁鹜无数泛陂塘，羊牛相与随刍牧。
    几年不泛浙西船，恍如苏台俯平川。
    闲人忧国无他策，但愿好雨成丰年。

楼钥　题施武子所藏老融二牛图
    佳哉淡墨扫人牛，一笛横风各自由。
    平日深知焉用稼，如今但欲老西畴。

楼钥　题施武子所藏老融二牛图
    乌犍离立意逶迟，鞭策俱忘取次归。
    騣犊跳风仍却顾，老融於此露天机。

楼钥　题施武子所藏醉白堂记
    堂名醉白尚存不，词翰辉光射两眸。
    天下曾除苏氏学，禁中却有太清楼。
    旧碑於世已难见，真迹惟君乃得收。
    感叹不堪衰泪落，林卢山下水空流。

楼钥　题寿居仁独说图
    向来八万四千偈，舌端辩才若翻水。
    山空月落说向谁，不如出口入吾耳。
    当时受者亡是公，乌有先生子虚子。
    我却曾见语录来，只有空空数张纸。

楼钥　题孙谷桥墦间图
    墦间不足又之他，犹自施施骄室家。
    齐国一人如许尔，宁知后日事如麻。

楼钥　题孙谷桥墦间图
    因知义利本殊途，莫笑墦间乞祭徒。
    正使往来多显者，此中万要著工夫。

楼钥　题太乙宫林山赠易高士
    易居求赋武林山，日困尘劳无暂閒。
    我求挂冠欲归去，念此诗债须当还。
    武林山出武林水，灵隐后山无乃是。
    此山亦复用此名，细考其来真有以。
    天目两乳到钱塘，一山环湖万龙翔。
    扶舆磅礴拥王气，皇居壮丽环宫墙。
    湖阴一峰如怒猊，势临城北尤瑰奇。
    吴越大作缁黄庐，为穿百井以厌之。
    从来有龙必有珠，此虽培塿千山余。
    中兴南渡为行都，崇列原庙太乙庐。
    曾因祀事来登眺，陎阾尘中有陎峤。
    薰风时来洗袢暑，绿树阴阴隐残照。
    我得暂来犹醒心，羡君清福住年深。
    长安信美非吾土，倦翼惟思归故林。

楼钥　题桃源王少卿占山亭
    纳纳乾坤一草亭，西山尽见若秋屏。
    霜余远水呈天碧，雨过遥空现帝青。
    逸叟真成陶令隐，高怀长似屈原醒。
    肯堂固赖贤孙子，精爽犹疑尚有灵。

楼钥　题天竺珪老复庵
    路从天竺更微南，衲子邀余过复庵。
    八法照人瞻睿藻，一峰当户拥晴岚。
    奇爻初动玩羲画，万物竝观师老聃。
    六用不成均此理，楞严容我为同参。

楼钥　题汪宏甫三马图
    玉花流云照夜白，开元尚想行天街。
    韩李郑君俱已矣，健笔谁能如顺斋。

楼钥　题汪季路家藏吴彩鸾唐韵后
    旧说仙人吴彩鸾，日书切韵归毫端。
    不应神速有如此，令人至今疑稗官。
    相传此事三百载，谁知真迹俨然在。
    笔精墨妙信入神，间以朱丹倍晶彩。
    法言初为此韵时，賸裒文字觉后知。
    宁知遂经谪仙手，讳字曾阙民与基。
    经生砽砽尽精力，摩以岁月或可得。
    动翰如飞犹恐迟，一日一挥出心画。
    神仙之说云渺茫，仙凡配耦尤荒唐。
    萧史弄玉乘凤去，蓝田空说容裴航。
    文箫之遇真是否，岂此虚名传不朽。
    五篇历历为全书，始信传闻是真有。
    当时所直才五缗，于今千金价未均。
    十年盖有数百本，未知几本传今人。
    惜哉字画太纤细，后日传之知几岁。
    只今已有字不全，欲镌翠珉固非易。
    我踰七十方见之，暂借一观聊自怡。
    平生愿见心便足，何必更谋身后为。

楼钥　题汪季路尚书所藏米元晖湖山瑞雪图
    笔力谁能似虎儿，思陵亲为御珍题。
    小臣不识湖山好，但欲扁舟泛剡豨。

楼钥　题汪季路尚书所藏米元晖蒋山出云
    龙盘往昔名钟山，云起从龙意自闲。
    肤雨须臾成戴帽，坐看膏雨满人间。

楼钥　题汪季路侍郎所藏吴道子天龙八部
    妙绝天龙八部图，细看真不失锱铢。
    声名自足高千古，题品尤难过二苏。
    旌旆冕旒犹可想，鬼神人物亦何殊。
    君看坐位兰亭草，费尽工夫学得罪。

楼钥　题汪季路太傅所藏龙眠阳关图
    离觞别泪为君倾，行李匆匆欲问程。
    不用阳关寻旧曲，图中端有断肠声。

楼钥　题汪季路太傅所藏龙眠阳关图
    画出阳关古别离，萧痚柳质不胜悲。
    行人顾叹离人泣，柳下渔翁总不知。

楼钥　题庠老颐庵
    下震上艮，下动上止。
    分明两片口脣，包著许多牙齿。
    祸自此出，故以言语为戒。
    病自此入，故以饮食为忌。
    庠者养也，颐者养也。
    名庠而住颐庵，知他养个甚底。
    直待吞却栗棘蓬，更与吸尽西江水。
    莫问这边那边，都是一个道理。

楼钥　题徐圣可知县所藏杨补之二画
    谁种疏梅古岸头，推蓬瞥见倍清幽。
    君看竹外一枝好，真有江南万斛愁。

楼钥　题徐圣可知县所藏杨补之二画
    梅花屡见笔如神，松竹宁知更逼真。
    百卉千华皆面友，岁寒只见此三人。

楼钥　题杨子元琪所藏东坡古木
    东坡笔端游戏，槎牙老气横秋。
    笑揖退廉博士，信酷似文湖州。

楼钥　题尤延之给事所藏葛仙翁徙居图
    莫言家具少于车，药裹衣囊自有余。
    老妇亲携三稚子，仙翁独玩一篇书。
    羊牛相与趋新筑，鸡犬无因恋故庐。
    到处山头有丹井，不知如此几迁居。

楼钥　题赵睎远二画
    藻翻数尾已如生，妙绝鱼儿作队行。
    不是深知濠上趣，未应笔底得纵横。

楼钥　题赵睎远二画
    窗前惊见一枝斜，照眼英英十数花。
    千载简齐仙去后，何人更著好诗夸。

楼钥　题赵尊道渥洼图
    良马六十有四蹄，腾骧进止纷不齐。
    权奇倜傥多不羁，亦有顾影成骄嘶。
    或行或涉更相顾，交颈相靡若相语。
    画出老杜沙苑行，将军弟子早有声。
    中间名种鸡群鹤，无复瘦疮乌暮啄。
    当时玉花可媒龙，后日去尽鸟呼风。
    开元四十万匹马，俯仰兴亡空见画。
    龙眠妙手欲希韩，莫遣铁面关西看。

楼钥　天寒割蜜房诗
    场圃功初毕，天寒乐岁穰。
    山居收蜜课，檐外割蜂房。
    弱羽依晴日，纤腰怯晓霜。
    铅刀开户牖，棘匕荐甘香。
    作室何时再，趋衙未用忙。
    百花辛苦处，今日为君尝。

楼钥　天姥岭
    剡水迂回彻底清，滥觞从此一泓澄。
    晓来蜡屐冲寒上，踏碎山头十里冰。

楼钥　天台道中口占
    路上人家短竹篱，缫蚕刈麦自熙熙。
    可怜日对千寻瀑，不解閒吟半字书。

楼钥　天童玲珑岩
    扪萝历栈上层峰，寖觉芒鞋踏半空。
    七窍几时开浑沌，八窗无处不玲珑。
    已欣古洞容身过，直恐丹丘有路通。
    俯视人间懒归去，拂衣径欲御天风。

楼钥　天竺祷晴
    早奉天香祷白衣，迟明宿雾故凄迷。
    忽惊红日穿林薄，无数碧山明涧溪。
    上竺寺连中竺寺，苏公堤映白公堤。
    湖光一碧几千顷，賸捲荷香送马蹄。

楼钥　厅事落成老母置酒喜而成诗
    数椽增葺苟全时，我爱吾庐喜得归。
    儿辈粗能勤父蛊，老夫元不费心机。
    年来每媿踰初望，病里尤知悟昨非。
    从此萧然无一事，但当日舞老莱衣。

楼钥　庭前一莲著花
    门外荷莲浥露华，绿云平地拥秋霞。
    病夫不能出门去，且看庭前第一花。

楼钥　同官登敕局小楼观雪
    去年岁丰登，雨暘应时须。
    所欠惟一雪，祈禳遍精庐。
    晚亦粗飘瞥，六花舞空虚。
    云气不待族，风伯随驱除。
    浅春寒尚深，忽见云紆糊。
    撒盐压衡茅，晨兴粟生肤。
    随班上原庙，恍若登蓬壶。
    岧巃宫殿深，朱扉黄金铺。
    百神卫灵居，半天散琼琚。
    又疑守护严，宝网络明珠。
    参差鵷鹭行，簪笏皆沾濡。
    退归冷局中，窗间竹扶痚。
    为思此绝景，往往终年无。
    不应惮凌寒，闭门守红炉。
    为君登危楼，深杯泛驼酥。
    崔嵬瞻吴山，莽苍望西湖。
    琼枝宿饥鹰，玉街走韩卢。
    酒兴万里远，容我歌且呼。
    坐欲斲五言，所媿李与苏。
    君与工属联，灞桥去骑驴。

楼钥　同倪正甫尚书游西湖
    旧说西湖比西子，君言西湖似贤士。
    于嗟契阔十五年，一日相逢只如此。
    南山北山两高峰，春波滟滟摩青铜。
    未能荡桨穷胜处，倚栏一望开心胸。
    老我挂冠隐田里，岂知再见烟连水。
    小须夏日醉满荷，脱屣东归甘已矣。

楼钥　同年翁处度招游北山次韵
    不嫌屐齿碎莓苔，只要吾人得得来。
    见说飞泉高落涧，待寻曲水作流杯。
    竹林素约群贤集，鸡黍相过一笑开。
    政恐清游自忘返，不应空棹酒船回。

楼钥　同年郑贵温寺丞直华文阁致仕次韵为贺
    先生久矣爱吾庐，绝胜扬雄宅一区。
    賸有珠宫来海石，不妨茅屋绕畦蔬。
    来书已许寻前诺，同社方将约并驱。
    更欲相邀预真率，车公岂可坐间无。
    倦游归骑自吴门，寻上封章叩帝阍。
    俞旨肆颁旌素节，华文进直示优恩。
    渊明妙句群贤和，疏传佳名万古存。
    加我数年祈谢事，此心难与俗人论。

楼钥　同王原庆知道游天童
    旧游曾记梦中身，一日重来白发新。
    行尽杉松三十里，看来楼阁几由旬。
    狎鸥亭外波澜阔，宿鹭池边草木春。
    自笑赋归如许久，始来此地作闲人。

楼钥　晚步少微阁
    落山谢虚阁，横琴相对閒。
