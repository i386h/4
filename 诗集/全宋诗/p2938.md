<!-- { "loadSidebar": true } -->
    忽忆初来秋尚早，紫微花点绿苔斑。

王安石　次张唐公韵
    忆昨同追八马蹄，约公投老此山栖。
    公乘白凤今何处，我适新年值白鸡。

王安石　赐也
    赐也能言未识真，误将心许汉阴人。
    桔槔俯仰妨何事，抱瓮区区老此身。

王安石　促织
    金屏翠幔与秋宜，得此年年醉不知。
    只向贫家促机杼，几家能有一絧丝。

王安石　达本
    未能达本且归根，真照无知岂待言。
    枯木岩前犹失路，那堪春入武陵原。

王安石　答陈正叔
    天马志万里，驾盐不如闲。
    壮士困局束，不如弃之完。
    利行有厄辙，势涉无恬澜。
    明明千年羞，促促一日欢。
    孰肯避此世，引身取平宽。
    超然子有意，为我歌考盘。
    予方慕孔氏，委吏久盘桓。
    得失未云殊，聊各趋所安。

王安石　答冲卿
    风作九衢黄，南窗坐正凉。
    破瓜青玉美，浮莊白云香。
    诗懒犹能强，官闲肯便忘。
    贤愚各有用，尺寸果谁长。

王安石　答韩持国
    知公尚忆洛城中，醉里穿花满袖风。
    花亦有知还有恨，今为红药主人翁。

王安石　答韩持国芙蓉堂二首
    投老归来一幅巾，尚私荣禄备藩臣。
    芙蓉堂下疏秋水，且与龟鱼作主人。
    
    
王安石　答韩持国芙蓉堂二首
    乞得胶胶扰扰身，五湖烟水替风尘。
    只将凫雁同为侣，不与龟鱼作主人。

王安石　答客
    士常疑西伯，何至羑里辱。
    瞽鳏亲父子，尚脱井廪酷。
    昏主虽圣臣，飞祸安可卜。
    致命遂其志，虽穷不为戮。

王安石　答刘季孙
    偶著儒冠敢陋今，自怜多负少时心。
    轾轩已任人前後，揭厉安知世浅深。
    挟策有思悲慷慨，负新无力病侵淫。
    愧君绿绮虚投赠，更觉贫家报乏金。

王安石　答裴煜道中见寄
    君游苦数归苦晚，一驿险有千里远。
    知君陟降旦暮间，马力不劲厌长坂。
    雨脚坠地花枝低，风头入溪蒲叶偃。
    此处登临不奈愁，琼树森森遮叠巘。

王安石　答瑞新十远
    远水悠然碧，远山天际苍。
    中有山水人，寄我十远章。
    我时在高楼，徙倚观八荒。
    亦复有远意，千载不相忘。

王安石　答孙正之
    无才处处是穷涂，两地谁传万里书。
    节物峥嵘催岁暮，溪山萧洒入吾庐。
    南归犹喜寻同志，北去还闻困索居。
    佳句不须论旧约，相随阳羡有篮舆。

王安石　答熊本推官金陵寄酒
    郁金香是兰陵酒，枉入诗人赋咏来。
    庭下北风吹急雪，坐间南客送寒醅。
    渊明未得归三径，叔夜犹同把一杯。
    吟罢想君醒醉处，锺山相向白崔嵬。

王安石　答许秀才
    高阳有才子，负笈求晨饘。
    所趣少知者，其辞多慨然。
    樵妻竟谢绝，漂母尝哀怜。
    尚友古之人，于今犹壮年。

王安石　答扬州刘原甫
    少食苦不足，一官聊自谋。
    为生晚更拙，怀禄尚迟留。
    黾勉讵有补，强颜包众羞。
    谓我古人风，知君以相优。
    君实高世才，主思正绸缪。
    哿矣哀此民，华簪宁易投。

王安石　答俞秀老
    诸偶缘安有，实相非相偶。
    虽神如季咸，终亦失而走。

王安石　答虞醇翁
    辍学以从仕，仕非吾本谋。
    欲归谅不能，非敢忘林丘。
    临餐耻苟得，冀以尽心酬。
    万事等画墁，虽勤亦何收。
    扬扬古之人，彼职乃无忧。
    感子抚我厚，欲言秪惭羞。

王安石　答曾子固南丰道中所寄
    吾子命世豪，术学穷无闲。
    直意慕圣人，不问闵与颜。
    彼昏何为者，诬构来{左口右颜}{左口右颜}。
    应逮犯秋阳，动为人所叹。
    不恤我躬瘁，乃嗟天泽悭。
    令人念公卿，烨烨趋王班。
    泊无悯世意，狙猿而佩环。
    爱子所守卓，忧予不能攀。
    永矢从子游，合如扉上鑗。
    愿言借余力，迎浦疏潺潺。
    亦有衣上尘，可攀裨泰山。
    大江秋正清，岛溆相萦弯。
    四盼浩无主，日暮烟霞斑。
    水竹密以劲，霜枫衰更殷。
    常托亦云健，行矣非闲关。
    相期东北游，致馆淮之湾。
    无为袭宁嬴，悠然及温还。

王安石　答张奉议
    五马渡江开国处，一牛吼地作庵人。
    结蟠茅竹才方丈，穿筑沟园未过旬。
    我久欲忘言语道，君今来见句文身。
    思量何物堪酬对，棒喝如今总不亲。

王安石　代白发答
    从衰得白自天机，未怪长青与愿违。
    看取春条随日长，会须秋叶向人稀。

王安石　代陈景元书于太一宫道院壁
    官身有吏责，触事遇嫌猜。
    野性岂堪此，庐山归去来。

王安石　代答
    破车伤马亦天成，所托虽高岂自营。
    四海不无容足地，行人何事此中行。

王安石　戴不胜
    昔在宋王所，皆非薛居州。
    区区一不胜，辛苦亦何求。
    怀禄讵有耻，知命乃无忧。
    此士自可怜，能复识此不。

王安石　到家
    五年羁旅倦风埃，旧里依然似梦回。
    猿鸟不须怀怅望，溪山应亦笑归来。
    身闲自觉贫无累，命在谁论进有材。
    秋晚吾庐更萧洒，沙边烟树绿洄回。

王安石　到郡与同官饮
    泻碧泇泇横带郭，浮苍霭霭遥连阁。
    草木犹疑夏郁葱，风云已见秋萧索。
    荒歌野舞同醉醒，水果山肴互酬酢。
    自嫌多病少欢颜，独负嘉宾此时乐。

王安石　到舒州次韵答平甫
    夜别江船晓解骖，秋城气象亦潭潭。
    山从树外责争出，水向沙边绿半涵。
    行问墙夫多不记，坐论公瑾少能谈。
    只愁地僻无鑋客，旧学从谁得指南。

王安石　悼慧休
    休公遂不起，难料复难忘。
    玉骨随薪尽，空留一分香。

王安石　悼四明杜醇
    杜生四五十，孝友称乡里。
    隐约不外求，耕桑有妻子，
    藜杖牧鸡豚，筠筒钓鲂鲤。
    岁时沽酒归，亦不乏甘旨。
    天涯一杯饭，风昔相逢喜。
    谈辞足诗书，篇咏又清泚。
    都城问越客，安否常在耳。
    日月未渠央，如何弃予死。
    古风久凋零，好学少为己。
    悲哉四明山，此士今已矣。

王安石　悼王致处士
    处士生涯水一瓢，行年七十更萧条。
    老妻稻下分遗秉，弱子松间拾堕樵。
    岂有声名高後世，遂无饘粥永今朝。
    穷魂散漫知何处，甬水东西不可招。

王安石　道逢文通北使归
    朱颜使者锦貂裘，笑语春风入贝州。
    欲报京都近消息，传声车马少淹留。
    行人尽道还家乐，骑士能吹出塞愁。
    回首此时空慕羡，惊尘一段向南流。

王安石　道旁大松人取以为明
    龙甲虬髯不可攀，亭亭千丈荫南山。
    应嗟无地逃斤斧，岂愿争明爝火间。

王安石　道人北山来
    道人北山来，问松我东冈。
    举手指屋脊，云今如此长。
    开田故岁收，种果今年尝。
    告叟去复来，耘锄尚康强。
    死狐正首丘，游子思故乡。
    嗟我行老矣，坟墓安可忘。

王安石　道中寄吉父
    白雾青烟入马蹄，朝寒瑟瑟树声悲。
    平山断垄回环失，鸣鸟游鱼上下随。
    庙算末闻收策士，瘴乡谁与择军麾。
    忧时自欲寻君语，行路何妨更有诗。

王安石　得书知二弟附陈师道舟上汴
    儿童闻太丘，邂逅两心投。
    与汝今为伴，知吾不复忧。
    园桃已解萼，沙水欲惊舟。
    一见南飞雁，江边肯更留。

王安石　得孙正之诗因寄呈曾子固
    一岁已阑人意倦，出门风物更萧然。
    水摇疏树荒城路，日带浮云欲雪天。
    未有诗书论进退，谩期身世托林泉。
    因思漠北离群久，此日穷居赖见贤。

王安石　得曾子固书因寄
    始吾居扬日，重问每见及。
    云将自亲侧，万里同讲习。
    子行何舒舒，石望已汲汲。
    穷年梦东南，颜色不可挹。
    仁贤岂欺我，正恐事维絷。
    严亲抱忧衰，生理赖以给。
    不然航江外，天寒北风急。
    无乃山路恶，仆弱马行涩。
    孤怀未肯开，岁物忽如蛰。
    朼来高邮住，巷屋颇卑湿。
    蓬蒿稍芟除，茅竹随补葺。
    苟云御风气，尚恐忧雨汁。
    故人莫在眼，屡独开巾笈。
    忠信盖未见，吾敢诬兹邑。
    出关谁与语，念子百忧集。
    眺听聊自放，日暮城头立。
    徐归坐当户，使者操书入。
    时开识子意，如渴得美湆。
    骊驹日就道，玉手行可执。
    旧学待镌磨，新文得删拾。
    重登城头望，喜气满原隰。

王安石　登宝公塔
    倦童疲马放松门，自把长筇倚石根。
    江月转空为白昼。岭云分暝与黄昏。
    鼠摇岑寂声随起，鸦矫荒寒影对翻。
    当此不知谁客主，道人忘我我忘言。

王安石　登大茅公
    一峰高出众山颠，疑隔尘沙道里千。
    俯视烟云来不极，仰攀萝茑去无前。
    人间已换嘉平帝，地下谁通句曲天。
    陈迹是非今草莽，纷纷流俗尚师仙。

王安石　登飞来峰
    飞来山上千寻塔，闻说鸡鸣见日升。
    不畏浮云遮望眼，自缘身在最高层。

王安石　登景德塔
    放身千仞高，北望太行山。
    邑屋如螘蚁，蔽亏尘雾间。
    念此屋中人，当复几人闲。
    鸡鸣起四散，暮夜相与还。
