<!-- { "loadSidebar": true } -->
    无为五斗卑，遂屈万里举。
    明心在知己，汗颜愧虚誉。
    时方索大鼎，胡为炫康瓠。
    富贵固从欲，非望久自阻。
    圣贤有遗言，戮力期共赴。
    尝闻曰中庸，曾不滞出处。
    进当泽生民，退则守环堵。
    所求义与比，要在身不污。
    愿无发吾言，於道其可庶。

孙永　清明
    每年每遇清明节，把酒寻花物地忙。
    今日江头衰病起，神前新火一炉香。

孙永　上已日
    海内中和日，云间已上辰。
    笙歌九天半，花木十洲春。

孙元方　送何水部蒙出牧袁州
    圣君再命拥朱轮，合是南方受赐频。
    双鬓任從添白发，六条谁许继清尘。
    风牵泽国秋帆远，路入丰州画锦新。
    莫为故乡延去櫂，宜春人望待行春。

孙元卿　题舫斋
    满船载月华亭子，泛宅浮家张志和。
    何似舫斋趺坐稳，莫教平地起风波。

孙元卿　与钱孝先游洞霄
    芒鞋踏明月，入谷闻泉声。
    了知非人间，冷然毛骨清。
    篝灯入幽洞，岩穴何阴阴。
    仙凡隔几尘，无由问霓旌。
    跻攀上高崖，势与龙虎争。
    凭栏试抚掌，碧瓷波纹生。
    尘缘苦未断，世路犹遐征。
    题诗来贤岩，晚岁当再行。

孙元卿　与钱孝先游洞霄
    玄冥相我作山行，卷却重阴放晓晴。
    但见峰峦互扃锁，不知宫阙隐峥嵘。
    云根洞穴篝灯入，井底波澜抚掌生。
    唤客入山远送客，淙琤犹记石泉声。

孙月境　句
    莫欺春到荼醾尽，更有杨花落后飞。

孙璋　武平十二峰
    苍峰十二碧岩隈，岂是飞从海上来？
    灵境莫将巫峡比，但令云雨下阳台。

孙嚞　酬汪将军携游白云寺
    将军恒爱客，载酒喜行游。
    山殿晴云浴，天香静磬浮。
    嘉莲艳宝水，甘露降灵楸。
    徵古一为瑞，清修思更幽。

孙嚞　游丹山
    与客穷幽胜，同登白水山。
    银涛翻月落，苍壁倚天寒。
    采药穿云坞，围棋坐石坛。
    因忘归路晚，纫佩得秋兰。

孙正平　春日岭南
    窗前修竹霭如云，巧语春禽只听闻。
    睡起蒲团趺坐稳，惟将茗椀对炉薰。

孙直臣　延祥寺
    雷雨随车上宝坊，僧夸山味最悠长。
    地灵终日无尘到，天净常时见海光。
    神雀羽毛多隐晦，卧龙头角本轩昂。
    石楼本是通仙路，十里香灯属梵王。

孙仲鳌　句
    名向阿衡篇里得，书从复古殿中来。

孙仲鳌　句
    彩川紫岫洗诗愁，朱　　白鱼供饮痛。

孙周翰　句
    头戴花枝学后生。

孙翥　春日游盘谷
    旌斾朝驱入翠微，东风闲访故山薇。
    金龟换酒留僧住，白鹤穿云伴客归。
    月影坐移栖凤竹，泉声静绕钓鱼矶。
    中原那似开元日，得学巢由远是非。

孙翥　裴公亭二首
    太行王屋群峰上，秦晋关河望处分。
    猿鹤几年怀旧隐，乾坤百战重儒勋。
    龙归洞府暮将雨，僧过浮桥晓度云。
    万里中原无事日，不妨尊酒细论文。

孙翥　裴公亭二首
    风有亭台月有池，春深猿鹤喜追随。
    水从王屋泉初旺，山过秦关势欲危。
    仙乐静依林鸟奏，浮云轻伴海鸥迟。
    斜阳不尽登临兴，远树微茫入酒旗。

孙子光　榴皮题壁
    黄鹤楼中吹笛罢，洞庭湖畔醉吟馀。
    剑光如宝无人识，却记榴皮几字书。

孙子光　榴皮题壁
    天地之间犹有碍，江山酌酒尚无馀。
    长裘短褐经行处，惟见龙蛇壁上书。

孙子进　句
    酒禄嗟予薄。

孙子肃　句
    揖仙亭上观秋涨，坐我吴江云水乡。

孙子秀　游丹山
    四明洞天居第九，巨灵擘石开窗牖。
    扪萝陟巘不惮劳，同行况遇忘年友。
    老苔护石苍虎闲，飞瀑悬岩玉龙吼。
    豁基人与境俱胜，醉歌拍缶忘升斗。
    固知壶中别有天，未必醉翁真在酒。
    徘徊步月澹忘归，世事浮云竟何有。

孙子秀　早春游东山石洞
    穹石丹崖出，攒峰万壑回。
    古苔阴洞寂，新雨绿波开。
    渡绝移丛簊，飞春泛落梅。
    东山有夙尚，且尽手中杯。

孙祖德　题琴堂
    一曲重弹子贱琴，三年风月总知音。
    休言无补公家事，留得堂前生树阴。

太上隐者　山居书事
    偶来松树下，高枕石头眠。
    山中无历日，寒尽不知年。

太史章　石桥
    涧底轻雷喷玉泉，石桥僧度是何年。
    灵峰斗隔人间世，真境潜分洞里天。
    施食曾闻龙就掌，谈空应有虎当筵。
    道猷雪涕非无谓，谁见湔肠挂木颠。

太史章　题望飞泉
    既晴安得雨霏霏，百道流泉落翠微。
    侧帽试看绳引处，破烟千点湿人衣。

太史章　题宴坐石
    白云曾罩定中身，石上云归不见人。
    应有山神常守获，松风时为埽埃尘。

太史章　题幽石
    痕疑神所凿，不与众岩俱。
    镇地形何直，参天势自孤。
    鹤栖乔木稳，猿揽古藤粗。
    欲得丹青手，和云画作图。

太史章　桐柏崇道观
    神仟隐居尚深渺，径迂不欲与世通。
    必求峭拔出林杪，俯视左右环群峰。
    飞泉不测源所自，瀑注一落千丈虹。
    步跻石磴旋盘折，翠荫蒙密多长松。
    唐闻马练师，晋传葛仙翁。
    丹灰已死不复炽，独有翰墨留遗踪。
    定知华表立归鹤，谁见灵湫藏蛰龙。
    白云子，信亦稀，
    藐视声利如尘泥。仕途捷径非我乐，
    不死之乡终欲归。玉霄峰前烟扑扑，
    金庭宫外云霏霏。哀猿啸断月不古，
    桃杏得春还满枝。风驭寥寥何处在，
    孤坟棺殮只空衣。

太学生　池鸥
    朝来池上有斯事，火急报教同舍知。
    昨夜雨余春水满，白鸥飞下立多时。

太学生　和张乖崖
    四窗灭尽读书灯，窗外唯闻步铎声。
    辜负江山好明月，闲来此地趁虚名。

太学生妻　寄外
    数目相望极，须知意思迷。
    梦魂不怕险，飞过大江西。

泰定　同游栖真联句
    兴为栖真来，情因昔人动。
    昔人道非孤，今人心乃共。
    静有物外乐，甭无世间梦。
    至论超形神，谈歌彻岩洞。
    野色杂茶瓯，松声入琴弄。
    未可赋归欤，更揭流霞瓮。

泰亨　翠蛟亭
    坡谢无人共此山，翠蛟亭上拍栏干。
    溪声到耳三更雨，岚气沾衣六月寒。
    酒酿可呼仙子饮，池深怕有老龙蟠。
    天河挽住不容易，只纵游人一饷观。

覃庆元　登立鱼峰
    载酒听莺语，春风到处吹，
    鱼峰如有约，蜡屐正相宜。

谭黉　句
    水腹鱼龙宅，山腰鼓吹衙。

谭黉　句
    齐安无一事，台榭若天成。

谭景先　白马井
    玉踠神跑井，崇祠汉伏波。
    海涛如许近，地脉不同科。
    德泽甘泉美，人资惠利多。
    灵踪传万古，苍石有谁磨。

谭景先　和陈正言谠题尊贤堂二首
    孰识东坡第一仙，谪来儋耳久悠然。
    潜心学易忘忧患，筑屋闲居度岁年。
    兴遣不为哀屈事，情高尝见和陶篇。
    拜公遗像浑如在，曾与乡人恭敬贤。

谭景先　和陈正言谠题尊贤堂二首
    公已归为玉局仙，茂林乔木自苍然。
    乡时寓客共千载，今日新堂恰百年。
    铁画银钩三大字，金章玉局一佳篇。
    远烦几似真双美，后世应知两并贤。

谭申　潭州诗二首
    湘南湘北水悠悠，佳处中间冠十州。
    楚客离骚收不尽，唐人题跋尚分流。
    我来江上重寻日，景入诗中为点头。

谭申　潭州诗二首
    只应清夜梦难成，枕底清流拍岸行。
    舟泊槛前千橹静，水浮江面一楼明。
    孤鸿往事休劳间，老鹤闲情待与盟。

谭掞　清淑堂
    群峰合势曲江头，二水交流夹一州。
    地有九嶷清淑气，人无五岭郁蒸愁。

谭用之　别何处士陵俊老
    三皇上人春梦醒，东侯老大麒麟生。
    洞连龙穴全山冷，窗透鳌波尽室清。
    计拙耻居岩麓老，气狂惭与斗牛平。
    谁人为向青编上，直傍巢由写一名。

谭用之　别江上一二友生
    国风千载务重华，须逐浮云背若耶。
    无地可归堪种玉，有天教上且乘搓。
    白纶巾卸苏门月，红锦衣裁御苑花。
    他日成都却回首，东山看取谢鲲家。

谭用之　别雒下一二知己
    金鼎光辉照雪袍，雒阳春梦忆波涛。
    尘埃满眼人情异，风雨有程马足劳。
    接塞峨眉通蜀险，过山仙掌倚秦高。
    别来无限幽求子，应笑区区味六韬。

谭用之　春日期巢湖旧事
    暖掠红香燕燕飞，五云仙佩晓相携。
    花开鹦鹉韦郎曲，竹亚蚢龙白帝溪。
    富贵万场归紫酒，是非千载逐芳泥。
    不知多少开元事，露泣春丛向日低。

谭用之　感怀呈所知
    十年流落赋归鸿，认傍昏衢贺烛龙，
    竹屋乱烟思梓泽，酒家疏雨梦临邛。
    千年别恨调琴懒，一片年光览镜慵。
    早晚休歌白石烂，放教归去卧群峰。

谭用之　古剑
    铸时天匠待英豪，紫焰寒星匣倍牢。
    三尺何年拂尘土，四溟今日绝波涛。
    雄应垓下收蛇阵，滞想溪头伴豹韬。
    惜是真龙懒抛掷，夜来冲斗气何高。

谭用之　河桥楼赋得群公夜讌
    芙蓉帘幕扇秋红，蛮府新郎夜讌同。
    满座马融吹笛月，一楼张翰过江风。
    杯黏紫酒金螺重，谈转琱珰玉尘空。
    深荷良宵慰憔悴，德星池馆在江东。

谭用之　寄孟进士
    依旧池边草色芳，故人何处忆山阳。
