<!-- { "loadSidebar": true } -->
    使星芒动梅花早，汉月光垂塞草春。
    故国山河迎诏旨，中原父老识词臣。
    十分宣慰华戎了，归为君王转大钧。

杨万里　送王恭父监丞倅潼川
    淡墨伦魁政少年，蓬山壁水得诗仙。
    集贤学士看文笔，国子先生费酒钱。
    濯锦江头频入梦，桃花水面送归船。
    平分风月真聊尔，不日来朝尺五天。

杨万里　送王吉州宣子舍人，和明州二首
    满听除书好，明州胜吉州。
    又为邦伯去，政坐治声优。
    过阙端能遇，居中定作留。
    新民莫漫喜，竹马不须休。

杨万里　送王吉州宣子舍人，和明州二首
    碧海翻词笔，清霜逼谊风。
    不应盛名下，未著玉堂中。
    剩欲公留此，其如帝望公。
    从今摩病眼，看到火城红。

杨万里　送王季德提刑宝文少卿
    宝储依旧接英游，璽节何曾远藻旒。
    卿月使星银汉晓，绣衣彩服太湖秋。
    豺当道上狐何问，鹰击霜前免已愁。
    火急平友供一笑，紫荷玉笋待君侯。

杨万里　送王监簿民瞻南归
    潮头打云云不留，月波泼窗窗欲流。
    夜寒报晴岂待晓，天公端为卢溪老。
    卢溪在山不知年，卢溪出山即日还。
    黄纸苦催得高卧，青霞成癖谁能那。
    诏谓先生式国人，掉头已复烟林深。
    路旁莫作雨疏看，老儒不用橐中金。

杨万里　送王文伯上舍归丰城，兼简何侍郎
    碧落先生少可人，银钩茧纸苦称君。
    谈间口吸西江水，句里家傅南浦云。
    千里端能来命驾，一尊得与细论文。
    还家剩草三千牍，看策平津第一勋。

杨万里　送王无咎善邵康节皇极数二首
    安乐窝中书一编，君从何许得真传？
    我无杜曲业麻在，也道此生休问天。

杨万里　送王无咎善邵康节皇极数二首
    识尽江淮诸贵人，归来卢水一番新。
    问渠福将今谁子？容我升平作伟民。

杨万里　送王子林节推官融水
    桂岭梅花欲争发，融水幕宾来访别。
    可怜疋马犯霜风，吟遍梅花更吟雪。
    我如病蚕已三眠，作茧不就黏壁乾。
    君如云表秋健鹘，政好搏扶整羽翰。
    中书落笔看给札，皈时过我聊投辖。

杨万里　送王子林节推皈融州
    吾州佳士子王子，深入黄茅作从事。
    捧檄还家侍老亲，端能过我诵近文。
    问渠鹗来几张纸，笑道孤寒那得此。
    老夫已把钓月竿，安能为子插羽翰。
    似闻融水新二天，外台使星俱好贤。
    愿子西去早著鞭，归来荐墨满袖犹未乾。

杨万里　送文黼叔主簿之官松溪
    乃翁只解日争晖，不解尘中脱叔兮。
    杨簿故应过习簿，建溪好处说松溪。
    此行诗句何须觅，满路春光总是题。
    飞上金鸾稳安脚，竹林分付一莺啼。

杨万里　送翁志道
    平生翁子妙谈天，谁爱青山不爱官。
    一笑同看岩下井，秋来能更起微澜。

杨万里　送吴眞丞季行知简州
    勋烈涪阳异姓王，手扶西极汉天长。
    有孙文武千人杰，透纸风骚万字香。
    小涉移中公事笔，又怀剑外史君章。
    同朝多日相从少，不唱阳关也断肠。

杨万里　送吴敏叔待制侍郎
    脚蹈鸡翘豹尾间，心飞碧岫白云端。
    人看疏傅如图画，帝念严光返钓滩。
    玉殿松班唐次对，竹宫茅立汉祠官。
    自怜病鹤樊笼底，万羡冥鸿片影寒。

杨万里　送伍耀卿监庙西归
    敬轩居士子胥孙，河出昆仑学有源。
    秋鹗屡看书祢表，春风两度对尧轩。
    钓竿已拂珊瑚树，拄笏新沾雨露恩。
    暂作祝融香火吏，里轮早晚到柴门。

杨万里　送西昌大夫赵嘉言上印赴阙
    西昌难作自古传，卓令赵令不作难。
    二令来时民顿宽，二令去日官余钱。
    从来美政人难继，二君双美今谁似。
    卓令已作中都官，赵令也合即缀卓令班。

杨万里　送乡人余文明劝之以归
    一别高人又十年，霜筋雪骨健依然。
    席门未害车多辙，斗酒尚能诗百篇。
    苍狗白衣俱昨梦，长庚孤月自青天。
    故山松菊平安在，何日归欤解钓船？

杨万里　送乡僧德璾二首
    衲子向来元士子，诗僧遮莫更禅僧。
    不妨参透诸方得，别有宫墙第一层。

杨万里　送乡僧德璾二首
    湖上诸峰紫翠间，三年欲到几曾闲。
    侬今去处渠知麽，不是南山即北山。

杨万里　送乡僧德璾监寺缘化结夏归天童山二首
    一别璾公十二年，故当刮目为相看。
    问侬收得曹溪水，雩下春风吹已乾。

杨万里　送乡僧德璾监寺缘化结夏归天童山二首
    七百支郎夜忍饥，木鱼闭口等君归。
    还山大众空观喜，只有诚斋两首诗。

杨万里　送相十高元善二首
    选官选佛两悠悠，元不关人浪自愁。
    洙泗生涯久春草，老夫作麽脕回头。

杨万里　送相十高元善二首
    稚子烦君一一看，丁宁莫道好求官。
    老来正要团栾唑，伴我伙风把钓竿。

杨万里　送项圣与诣太常
    卢溪书院一番新，千里学子来如云。
    天教书院名日起，速化先从主人始。
    主人主盟为阿谁，楚汉名家今项斯。
    胸中五车载书卷，笔端三峡倾冰砚。
    鲁秉周礼说一经，有司把烛题秋荐。
    鹄袍诣阙柳袍归，来年书院更光辉。

杨万里　送萧瑞卿
    异县二百里，分襟五十年。
    肯来寻病者，相对各苍然。
    举似儿时话，茫如梦里烟。
    残花犹可醉，细酌未须眠。

杨万里　送萧仲和往长沙见张钦夫
    萧家伯氏难为兄，萧家仲氏难为弟。
    御史子孙今有谁？眼中乃见此二士。
    阿兄釆兰寿梅堂，阿弟束书参蜀张。
    圣门九钥天为守，玉题密付蜀张手。
    子到长沙渠门侬，为言真成一老翁。
    功名妄念雪销了，只爱吟诗恼鱼鸟。
    子归好在中秋前，看子新年胜故年。

杨万里　送谢子肃提举寺丞二首
    天台山秀古多贤，晚向池塘识惠连。
    十载江湖州县底，一言金石冕旒前。
    方陪廷尉甘棠舍，又赋皇业小雅篇。
    拾得澄江春草句，端能染寄仄厘牋。

杨万里　送谢子肃提举寺丞二首
    谁遣孤舟蘻笠翁，强随桃李竞春风。
    交情顷刻云翻手，古意凄凉月印空。
    可笑能诗今谢杋，也能载酒过杨雄。
    待渠归直金銮日，我巳烟沙放钓筒。

杨万里　送徐吉水解组造朝
    我住南溪溪北涯，闭门草长不曾开。
    风窗只怪烧花喜，雪径传呼县尹来。
    道是朝廷举廉吏，如何江海尚遗才？
    西枢东观俱知己，拜了除书却探梅。

杨万里　送徐宋臣监丞补外
    出处何心一似云，世间万事不关身。
    补天链石无虚日，忧国如家有几人。
    千载芬香只忠孝，百年富贵竟埃尘。
    看君两鬓青青在，不晚皈来侍玉宸。

杨万里　送薛子约下第皈永嘉
    河东鹡鷟志青天，冀北麒麟受玉鞭。
    二十年前元脱颖，五千人里又遗贤。
    请君更草凌云赋，老我重看斫桂仙。
    趁取春风双鬓绿，收科谁後复谁先。

杨万里　送颜几圣龙学尚书出守泉州二首
    听履星辰北斗寒，三能只隔寸云间。
    周家冢宰均四海，汉制尚书本百官。
    鵷鹭班齐瞻进步，凤凰池近却飞还。
    河图冠出西清上，莫作寻常五马看。

杨万里　送颜几圣龙学尚书出守泉州二首
    我昔绫衾下直时，公为壁水大宗师。
    清风明月行乐耳，布袜青鞋随所之。
    颠倒壶觞留落日，翻腾山水入新诗。
    我来公去如相避，送眼行尘不得追。

杨万里　送杨山人善谈相及地理
    相人何似相山难，惭媿渠侬眼不寒。
    木末凉风无半点，如何又欲跨归鞍。

杨万里　送药者陈国器
    窦宪一举空朔野，曹霸一笔空凡马。
    吾乡药者有陈生，一丸洗空万药者。
    庸医皆笑道旁莎，陈生拈出便是玉山禾。
    庸医皆笑涧下水，陈生酌来便是上池底。
    也只不离神农书，书外别得一亡珠。
    也只不出歧伯论，论外别得舌一寸。
    旧遭痔疾恼杀侬，新遭淋疾与合纵。
    恰如住在圃田国，晋楚腹背来夹攻。
    陈生赠我玉菌子，乃是华阳洞中乖龙耳。
    陈生赠我绀叶纱，乃是金鸦脚底扶桑花。
    汲泉亲手煮蟹眼，一浣枯肠如浣沙。
    平生旧疾蝉壳退，秋风吹落青天外。
    更传枕中鸿宝方，戒勿浪传泄天藏。
    君不见回岩仙客逢贫子，指石成金吾济尔。
    贫子再拜不要金，秪觅指头吾自指。

杨万里　送医家孟宗良汉乡
    医家者流多卢人，亦如许猜浪得名。
    有眼何曾识内经，有手何曾赦方兄。
    一丸足可杀一命，却道良医逢死病。
    荆溪此辈端不稀，向来吾儿命如丝。
    孟君谈笑能起死，吾儿更生一弹指。
    我今挂帆上江西，君来送我别荆溪。
    赠别只有七字诗，千万珍重尉相思。
    它年荆溪说神医，非吾孟君更阿谁？
    仓公华佗何必奇。

杨万里　送瀛洲先生元举叔谈命郡城
    谁遣谈天太逼真，取憎造物得辞贫。
    不妨小隐君平肆，戏与人间阅贵人。

杨万里　送永新杜宰解印还朝探梅
    去年摘山初弄兵，永新县前戈剑腥。
    杜侯不持一寸铁，闭合坚卧民不惊。
    军前米作山谷聚，木牛流马安用许？
    但令绿林无点尘，何须烂额尽麒麟？
    紫皇急才霄不寐，斯人合著班行里。
    速骑匹马谒明光，夜来溪风吹玉霜。

杨万里　送永州唐德明
    忽报故人至，知从何许来。
    满怀俱玉雪，半语不尘埃。
