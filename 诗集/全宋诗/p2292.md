<!-- { "loadSidebar": true } -->
    一身破甑，万事飘瓦。
    追惟何及，抚事悲吒。
    飞书别我，历举昔话。
    云何良友，天不少借。
    一香永诀，老泪盈把。

释善珍　祭粹古云代
    乌乎古云，蔚有时誉。
    执古刀尺，割弃华组。
    宿钞成山，臆断意取。
    群疑塞胸，耳领心悟。
    汲汲著书，恢恢养士。
    猗公之起，惟皇有旨。
    猗法之嗣，惟北峰有子。
    远矣北峰，曰公是似。
    胡不百年，后学之思。
    公不百年，后学思之。
    矧予卜邻，岁寒畴依。
    稚予阅朋，至老无几。
    惟茲不靡，昭然永垂。

释善珍　祭端明尤木石
    昔大慧师，道鸣东南。
    率先伏膺，横浦紫岩。
    繇是遍交，渡江诸老。
    钩党牵连，优游岭岛。
    至今微言，皎若日星。
    公忽开卷，如暗得灯。
    遂登蓬山，乃掌太史。
    金銮应制，倚马万字。
    平生补衮，用功最深。
    群媢众嫉，独天赏音。
    宝佑一疏，据经引义。
    申救大臣，惟有去耳。
    疑公前身，即二张公。
    与大慧师，所立一同。
    末劫浮荣，磨灭谁纪。
    晚节芬芳，公真不死。
    公於大慧，世异心通。
    儒喜诋佛，公愈推宗。
    紫岩之铭，过者必式。
    酷哉秦火，毁珠陨璧。
    公重感慨，伐石再镌。
    著语未了，骑鲸翩然。
    某畴昔亲奉麈尾，霏屑冰座，
    墨妙堆几。俛仰之间，
    事往迹陈。更几百年，
    复生斯人。

释善珍　祭佛照塔
    师在乾淳，名塞穹壤。
    据妙喜室，鞭挞龙象。
    诸子迭出，如凤如麟。
    如雷破蛰，何草不春。
    余不肖孙，亦忝备位。
    芜辞匪渎，惟以识愧。

释善珍　祭观文忠惠赵节斋
    公真天人，谪堕尘世。
    方朔岁星，传说箕尾。
    又疑山林，一念差耳。
    乐全僧身，忠宣佛位。
    夙弘愿力，出济事会。
    作民司命，寿国元气。
    神皇布政，夐古鲜俪。
    谁为谤书，阴受风旨。
    疾雷破柱，公不失匕。
    关弓射羿，公愈荐祢。
    山薮高深，天球粹美。
    出夷入险，更使迭帅。
    长淮虏冲，孽雏旁睨。
    飞囊走羽，秉钺危寄。
    初闻谢公，语误客异。
    复传孔明，食少敌喜。
    笺病乞闲，易苏旧治。
    大星竟陨，白鸡告祟。
    抚公平生，竹帛光炜。
    谅公精爽，河岳流峙。
    万钟千驷，濁世糠秕。
    五龙九鲲，乘云谒帝。
    某闽衲野鹤难系，公呼来霅，
    获望簪履。酒阑烛跋，
    孤客末至。香烟未散，
    三生弹指。纾百结肠，
    储一升泪。上悲法门，
    下哭知己。

释善珍　祭光孝南老
    我昔游浙，多贤友朋。
    老归故山，耳冷如冰。
    忽闻君来，语作吴馨。
    白而长身，美髯垂膺。
    未几月台，挝鼓腾腾。
    巍然广座，摄衣而升。
    我忝邻居，复为交承。
    君素恢痚，不立户庭。
    舌端骋辞，驱涛卷霆。
    疾谁使之，一瞑不醒。
    七尺桐棺，萧然行幐。
    侑此瓣香，感慨易胜。

释善珍　祭果南涧南叔凯
    我憩闽北，叔凯枉顾。
    出南涧书，剧谈至暮。
    言昔之夜，得梦怪奇。
    当与藏叟，会阿耨池。
    想耶因耶，一笑眇邈。
    执手告戒，义均骨肉。
    心平行粹，爱南涧翁。
    人百忤之，而无温容。
    凯病且贫，户满客屦。
    翁常解衣，骚骚治具。
    嘉翁风致，古人所难。
    鄙夫悭啬，拔毫如山。
    吁嗟衰年，失二益友。
    耨池西方，游懈俱不。
    昼诗绝吟，永帖罢挥。
    猨哀鹤怨，金环不归。
    吊既后时，奠复不早。
    瓣香忏悔，泪湿春草。

释善珍　祭见首座
    佛法下衰，众魔峥嵘。
    如虎而祴，白昼市行。
    晚交得君，如黄河清。
    君与予谈，洞见底里。
    予建一事，君曰可纪。
    予出一辞，君曰入理。
    狂猘狺狺，嗾之者谁。
    君蹑予足，怒形于辞，
    古有徇义，舍父背师。
    曷不千指，曷不百岁。
    神佑磨专，贵奸寿悖。
    谓天昭昭，天宝茫昧。
    君素清苦，简洁自持。
    如政黄牛，标韵过之。
    有德操才，得疾亦奇。
    浮华眼前，道义千古。
    昔有微言，噤不敢吐。
    含哀以告，君必领悟。

释善珍　祭介石
    末俗住山，尤贵黄纸。
    造物畀公，共衰病至。
    既病之矣，复遇岁艰。
    当八面风，撑百漏船。
    漫刺衔袖，临斋乞米。
    骄儿索饭，饥嗔饱喜。
    我行四方，阅士如墙。
    小智虚夸，妄夫荒唐。
    宣绍命脉，乾淳气魄。
    天悭地閟，神盍宝惜。
    冷灰粟焰，将晓景星。
    泯灭甚易，佛法替陵。
    同时爱憎，异世悲慨。
    诸君不信，有遗录在。
    我作苦语，横写虚空。
    泪尽血续，夫岂为公。

释善珍　祭静江帅曾吏部
    公掾富沙，来就师语。
    少服师训，称公膏举。
    后二十年，麾节煌煌。
    老客辇寺，传公除郎。
    桂联荆渚，朔风孔棘。
    见公起家，大刀长戟。
    冠弹复挂，印刻复销。
    羡公枪榆，如抟扶摇。
    如生马驹，不受控勒。
    如钢百炼，愈不改色。
    士不患才，患不身修。
    修身既才，奚訾奚尤。
    士挟一能，足以駥世。
    公百其蕴，而不尽试。
    私尝啧啧，叹公不逢。
    公笑谓予，子何褊胸。
    坟寺虚席，乃命扫洒。
    曰子非我，子岂其下。
    感激怀人，慷慨受知。
    愧无黄金，铸钟子期。
    事与心违，公又仙去。
    精灵地下，知予心事。
    哭西州门，何必羊侯。
    万事宛如，华屋山丘。

释善珍　祭侃古樵塔
    嘉定之间，公壮我少。
    意气尽同，岂但同调。
    众夸蝇声，而出蚓竅。
    一唱十和，抚掌称妙。
    公独雄浑，间见奇峭。
    如行空麟，如追风骠。
    拥絮曦檐，炀袍夜燎。
    俄聚忽散，人事难料。
    遥睇吴云，夐绝闽徼。
    每得尺书，恍陪公笑。
    龙钟出岭，只影自吊。
    回思岁月，真过野烧。
    偻指旧游，半堕缥渺。
    叫公不应，一灯谁绍。
    铢香后时，幸毋我诮。
    飞锡何之，山深猨啸。

释善珍　祭双杉塔
    甲午之冬，一笑分袂。
    交游累千，名字难记。
    公虽它乡，常在眼底。
    公今隔世，犹见梦寐。
    念昔与公，情同昆弟。
    老离闽山，再饮吴水。
    三十年间，死尽流辈。
    顾瞻浮图，洪木翳翳。
    丛林凋痚，变习日异。
    愿起公死，为砭为剂。
    为师为承，为祥为瑞。
    千载追难，百年满易。
    意长景促，人往物是。
    春寒野阴，感慨嘘欷。

释善珍　祭愚谷
    前春还闽，得道公病。
    聪明忽痴，医不识证。
    石门迎见，悲喜深省。
    莫年客土，相依为命。
    太白残月，同光共影。
    吾曹恢痚，世路机穽。
    身犹弃遗，奚顾堕甑。
    古琴绝弦，缺铛折柄。
    二子谈禅，时隐几听。
    退士献书，阿婆窥镜。
    鬼笑揶揄，人笑齿冷。
    少日与公，讲明素定。
    丹心如铁，空橐如罄。
    千载意长，百年俄顷。
    一死一生，遇此衰境。
    姜盐鬻茶，油葱浇饼。
    唤公不应，老泪泉迸。

释善珍　驾刘后村除兵侍兼直院
    人物依然元佑中，莺边系马亦金狨。
    相君惟忆刘夫子，学士须还儋秃翁。
    翰苑鹤天双鬓雪，玄都燕麦几春风。
    老来始得文章力，前有欧公后益公。

释善珍　江南
    江南春水荻芽青，江北春风鱼上冰。
    花发正催寒食节，雁归应过永昌陵。
    骑奴玉辔闲调马，公子锦韝行臂鹰。
    曾宿杨州建隆寺，五更吹角鼓腾腾。

释善珍　郊原
    郊原春过后，日日长新梢。
    洗竹去蛛网，痚松留鹤巢。
    云衣慵补缀，月户自推敲。
    旧种梅花树，吾今与汝交。

释善珍　借甑
    投老林间借甑炊，心闲自觉乐无时。
    生台抛饭暗持咒，山路负薪高诵诗。
    惜燕常年寻故主，笑人荒冢树穹碑。
    白头寂寞安吾分，何用黄金铸子期。

释善珍　金陵怀古二首
    齐楼梁殿黍离离，王气潜随斗柄移。
    秋雨狐藏宫井树，夕阳鸦立御园枝。
    诗人闲管江家宅，宰相偏嫌蔡充儿。
    青史鬼雄元不死，归来化鹤有谁知。

释善珍　金陵怀古二首
    国号仓皇更几回，昔人事往后人哀。
    相赓璧月词千阕，帝劝长星酒一杯。
    春草不怜同泰废，晓钟犹是景阳来。
    陵荒玉椀无踪迹，寒食梨花依旧开。

释善珍　京口时楚寇侵维扬
    河淮羽骑召兵频，腊月花开暖似春。
    斗雀倚风将坠地，长鲸吸海欲生尘。
    烧红天半无飞鸟，云白山中有隐人。
    回首南园旧城阙，断烟荒树更伤神。

释善珍　看书忆北磵
