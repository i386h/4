<!-- { "loadSidebar": true } -->
    正以多知巧言语，失身来作管城公。

黄庭坚　戏咏猩猩毛笔二首
    明窗脱帽见蒙茸，醉著青鞋在眼中。
    束缚归来傥无辱，逢时犹作黑头公。

黄庭坚　戏咏子舟画两竹两鹹鹆
    风晴日暖摇双竹，竹间相语两鹹鹆。
    鹹鹆之肉不可肴，人生不材果为福。
    子舟之笔利如锥，千变万化皆天机。
    未知笔下鹹鹆语，何似梦中胡蝶飞。

黄庭坚　戏用题元上人此君轩诗韵奉答周彦起予之作病眼空花句不及律书不成
    此道沈霾多历年，喜君占斗斸龙泉。
    我学渊明贫至骨，君岂有意师无弦。
    潇洒侯王非爵命，道人胸中有水镜。
    霜钟堂下明月前，枝枝雪压如悬磬。
    敝帚不扫舍人门，如愿不谒青洪君。
    来听道人写风竹，手弄霜钟看白云。
    平生窃闻公子旧，今日谁举贾生秀。
    未知束帛何当来，但有一筇相倚瘦。
    欲截老龙吟夜月，无人处为江山说。
    中郎解赏柯亭椽，玉局归时君为传。
    
    【卷18】

黄庭坚　戏赠曹子方家凤儿
    拣芽入汤狮子吼，荔子新剥女儿颊。
    凤郎但喜风土乐，不解生愁山叠叠。
    目如点漆射清扬，归时定自能文章。
    莫随闽岭三年语。转却中原万籁簧。

黄庭坚　戏赠陈季张
    气清语不凡，郭与陈季优。
    季子有美质，明月悬高秋。
    词谈贯百家，炙毂出膏油。
    放声寄大块，肆情无去留。
    方圆付自尔，规矩为疮疣。
    当其说荒唐，众口莫能咻。
    书案鼠篆尘，衔蔬满床头。
    居不省家舍，那问犬马牛。
    吾尝观圣人，与世为献酬。
    道通众人行，智欲万物周。
    微言观季子，颇亦有意不。
    季子捧蛙延海鳖，乐事擅一邱。
    束牲盟伯夷，固自取揶揄。
    无心以触物，爱子如虚舟。
    维楫苟不存，倾覆当谁尤。
    尚思济来者，非但自为谋。

黄庭坚　戏赠顿二主簿
    桐植客亭欣款曲，歌倾家酿勿徘徊。
    百年中半夜分去，一岁无多春蹔来。
    落日园林须秉烛，能言桃李听传杯。
    红疏绿暗明朝是，公事相过得几回。

黄庭坚　戏赠高述六言
    江湖心计不浅，翰墨风流有余。
    相期乃千载事，要须读五车书。

黄庭坚　戏赠惠南禅师
    佛子禅心若苇林，此门无古亦无今。
    庭前柏树祖师意，竿上风幡仁者心。
    草木同沾甘露味，人天倾听海潮音。
    胡床默坐不须说，拨尽寒灰劫数深。

黄庭坚　戏赠家安国
    家侯口吃善著书，常愿执戈王前驱。
    朱绂蹉跎晚监郡，吟弄风月思天衢。
    二苏平生亲且旧，少年笔砚老杯酒。
    但使一气转洪钧，此老矍铄还冠军。

黄庭坚　戏赠米元章二首
    万里风帆水著天，麝煤鼠尾过年年。
    沧江静夜虹贯月，定是米家书画船。

黄庭坚　戏赠米元章二首
    我有玄晖古印章，印刓不忍与诸郎。
    虎儿笔力能江鼎，教字玄晖继阿章。

黄庭坚　戏赠南安倅柳朝散
    柳侯风味晚相见，衣袂颇薰荀令香。
    桃李能言妙歌舞，樽前一曲断人肠。
    洞庭归客有佳句，庾岭梅花如小棠。
    乘兴高帆少相待，淮湖秋月要传觞。

黄庭坚　戏赠潘供奉
    潘郎小时如白玉，上学觅归如杜鹃。
    当年屡过乃翁家，沽酒煮蟹不论钱。
    大梁相逢初不识，黄尘渍面催挽船。
    不如去作万骑将，黑头日致青云上。

黄庭坚　戏赠世弼用前韵
    盗跖人肝常自饱，首阳薇蕨向来饥。
    谁能著意知许事，且为元长食蛤蜊。

黄庭坚　戏赠水牯庵
    水牯从来犯稼苗，著绳只要鼻穿牢。
    行须万里无寸草，卧ˉ1十方同一槽。
    租税及时王事了，云山横笛月轮高。
    华亭浪说吹毛剑，不见全牛可下刀。

黄庭坚　戏赠王晦之
    故人迩在登封居，折腲从事意何如。
    月明曾听吹笙否，我亦未见缑山凫。
    栖苴世上风波恶，情知　　似田园乐。
    未知嵩阳禅老之一言，何似黄石仙翁之三略。

黄庭坚　戏赠彦深
    李髯家徒立四壁，未尝一饭能留客。
    春寒茅屋交相风，倚墙扪虱读书策。
    老妻甘贫能养姑，宁剪髻鬟不典书。
    大儿得餐不索鱼，小儿得褌不索襦。
    庾郎鲑菜二十七，太常斋日三百余。
    上丁分膰一饱饭，藏神梦诉羊蹴蔬。
    世传寒士有食籍，一生当饭百瓮葅。
    冥冥主张审如此，附郭小圃宜勤锄。
    葱秧青青葵甲绿，早韭晚菘羹糁熟。
    充虚解战赖汤饼，芼以蓱虀与甘菊。
    几日怜槐已著花，一心咒笋莫成竹。
    群儿笑髯穷百巧，我谓胜人饭重肉。
    群儿笑髯不若人，我独爱髯无事贫。
    君不见猛虎即人厌麋鹿，人还寝皮食其肉。
    濡需终与豕俱焦，饫肥泽甘果非福。
    虫蚁无知不足惊，横目之民万物灵。
    请食熊蟠楚千乘，立死山壁汉公卿。
    李髯作人有佳处，李髯作诗有佳句。
    虽无厚禄故人书，门外犹多长者车。
    我读扬雄逐贫赋，斯人用意未全疏。

黄庭坚　戏赠元翁
    从来五字弄珠玑，忍负僧床锁翠微。
    传语风流三语掾，何时缀我百家衣。

黄庭坚　戏赠张叔甫
    团扇复团扇，因风托方便。
    衔泥巢君屋，双燕令人羡。
    张公子，时相见。
    张公一生江海客，文章献纳麒麟殿。
    文采风流今尚存，看君不合长贫贱。
    醉中往往爱逃禅，解道澄江静如练。
    淮南百宗经行处，携手落日回高宴。
    城上乌，尾毕逋。
    尘沙立暝途，惟有摩尼珠。
    云梦泽南州，更有赤须胡。
    与君歌一曲，长铗归来乎。
    出无车，食无鱼。
    不须闻此意惨怆，幸是元无免破除。
    脱吾帽，向君笑。
    有似山开万里云，论心何必先同调。
    河之水，去悠悠。
    将家就鱼米，四海一扁舟。
    头陀云外多僧气，直到湖南天尽头。
    潭府邑中甚淳古，还如何逊在扬州。
    但得长年饱吃饭，苦无官况莫来休。

黄庭坚　戏赠诸友
    驽骀无长涂，一月始千里。
    骅骝嘶清风，只在一日耳。
    诗酒废书史，诸友勿自疑。
    甯为驽骀懒，当效骅骝嘶。
    疏水必有源，析薪必有理。
    不须明小辨，所贵论大体。
    生死命有制，富贵天取裁。
    傥能领真意，何有於我哉。
    讨论销白日，圣知在黄卷。
    自此宜数来，作诗情缱绻。

黄庭坚　戏招饮客解酲
    破卯扶头把一杯，灯前风味唤仍回。
    高阳社里如相访，不用闲携恶客来。

黄庭坚　夏日梦伯兄寄江南
    故园相见略雍容，睡起南窗日射红。
    诗酒一言谈笑隔，江山千里梦魂通。
    河天月晕鱼分子，槲叶风微鹿养茸。
    几度白砂青影里，审听嘶马自搘筇。

黄庭坚　显圣寺庭枸杞
    仙苗寿日月，佛界承露雨。
    谁为万年计，乞此一抔土。
    扶疏上翠盖，磊落缀丹乳。
    去家尚不食，出家何用许。
    正恐落人间，采剥四时苦。
    养成九节杖，持献西王母。

黄庭坚　香炉峰
    香炉不铸石陶甄，鼻不闻香眼见烟。
    上有文殊师利塔，好将一瓣此中燃。

黄庭坚　萧巽葛敏修二学子和予食笋诗次韵答之二首
    北馔厌羊酪，南庖丰笋菜。
    自北初落南，几为儿所卖。
    习知价廉平，百态事烹宰。
    盐曦枯腊瘦，蜜渍真味坏。
    就根煨茁美，岂念炮烙债。
    咀吞千亩余，胸次不虿芥。
    二妙各能诗，才名动江介。
    诗论多佳句，脍炙甘我嘬。
    因君思养竹，万籁听秋噫。
    从此缮藩篱，下令禁渔采。

黄庭坚　萧巽葛敏修二学子和予食笋诗次韵答之二首
    韭黄照春盘，菰白媚秋菜。
    惟此苍竹苗，市上三时卖。
    江南家家竹，翦伐谁主宰。
    半以苦见疏，不言甘易坏。
    葛陂雕龙睡，未索儿孙债。
    獭胆能分杯，虎魄妙拾芥。
    此物于食殽，如客得傧介。
    思入帝鼎烹，忍遭饥涎嘬。
    懒林供翰墨，磚杵风号噫。
    每下叹枯株，焚如落樵采。

黄庭坚　萧子云宅
    郁木坑头春鸟呼，云迷帝子在时居。
    风流扫地无寻处，只有寒藤学草书。

黄庭坚　小鸭
    小鸭看从笔下生，幻法生机全得妙。
    自知力小畏沧波，睡起晴沙依晚照。

黄庭坚　晓出祥符趋府
    朝霞藻绘舜衣裳，天碧山青认赭黄。
    忆得御炉烟直下，紫宸辞罢过宫廊。

黄庭坚　晓从任大夫祖行过石桥寄粹甫
    令尹鸣驺过石桥，想君寒梦正飘摇。
    追思转觉年来剧，乱似春风柳万条。

黄庭坚　晓放汴舟
    秋声满山河，行李在梁宋。
    川涂事鸡鸣，身亦逐群动。
    霜清鱼下流，橘柚入包贡。
    又持三十口，去作江南梦。

黄庭坚　晓起临汝
    缺月欲峥嵘，鸣鸡有期信。
    征人催夙驾，客梦未渠尽。
    野荒多断桥，河冻无裂璺。
    羸马踏冰翻，疑狐触林遁。
    清风荡初日，乔木啭幽韵。
    崧高忽在眼，岌峨临数郡。
    玄云默垂空，意有万里润。
    寒暗不成雨，卷怀就肤寸。
    观象思古人，动静配天运。
    物来斯一时，无得乃至顺。
    凉暄但循环，用舍谁喜愠。
    安得忘言者，与讲齐物论。

黄庭坚　晓贤师续佛寿颂
    养子续佛寿，非为养色身。
