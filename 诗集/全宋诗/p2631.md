<!-- { "loadSidebar": true } -->
    天街红燄布群星，晃炀人间鬪明月。

宋太宗　缘识
    白云风散聚天香，霞彩高明道味长。
    银汉影沈星乍没，又看红日起扶桑。

宋太宗　缘识
    尘中罔测上玄机，日月忙忙速似飞。
    闲境不能精妙道，疑情谩说六铢衣。

宋太宗　缘识
    仰望秋天色，月华露湿衣。
    传更方兴罢，萤绕御阶飞。

宋太宗　缘识
    欲息何情思，良犹本不真。
    群心皆有异，老尽少年人。

宋太宗　缘识
    夜静风还静，凝情一弄琴。
    看书闲罢笔，自在信缘心。

宋太宗　缘识
    白发长，眉似雪，
    宗禅和尚何分别。百尺高山足浮云，
    万丈海中有明月。十地本因菩萨譪，
    大乘俱是如来说。有空相，
    无空相，深浅是非皆为妄。
    一切诸法归何物，忽然觉悟波浪没。
    安乐常在信心中，真空根本难缄默。
    贪嗔戎定如幻梦，祖师凝流欢者众。
    方便门，群生用，
    除他烦恼知识重。诱引迷途如风止，
    慧眼观瞻恒沙水。三昧八万四千智，
    清净法身依道理。

宋太宗　缘识
    彩云轻举压天津，舞鹤迎鸾自在身。
    蟾影枝开三岛树，桃花风弄十洲春。
    相传灵异无虚说，道理分明尽是真。
    但信此中深护慎，修行所愿勿因循。

宋太宗　缘识
    知静求难静，忙心不可闲。
    艳阳天地热，思暮日衔山。

宋太宗　缘识
    般若须将法相宗，四生九类化归空。
    离然庆物随缘境，自是凡夫道不通。

宋太宗　缘识
    报应从教见祖宗，先持清静后论功。
    红莲花出青泥里，方信仙凡道本同。

宋太宗　缘识
    不曾师受有文章，天与聪明作久长。
    道味自然玄境外，凡中奇异必非常。

宋太宗　缘识
    意生於物外，心依染病恨，
    正持闲语默，清净法中存。

宋太宗　缘识
    雨多七八月，遍地生秋草。
    寂静半斜闲，看书心更好。

宋太宗　缘识
    从小莫颠謏，长大始成人。
    经史须勤学，然可待尊亲。
    勿谈他已短，但秪自脩身。
    所作行慈善，见者生钦羡。
    好事審还听，憎爱去贪恋。
    我即说分明，试逸绝骄矜。
    孺子受天廽，不织不蚕耕。
    愿尔多聪悟，孝顺於君父。
    逆耳必从之，少欲减嗔怒。
    谨守作童儿，缘是正禺痴。
    重贵在心知，认取世间为。

宋太宗　缘识
    少年多语笑，终日遂心娱。
    不会凡情识，如痴我亦愚。

宋太宗　缘识
    静非山里住，闹即攎何之。
    缘识归空寂，生前旧亦知。

宋太宗　缘识
    津液如泉涌，虚无本不同。
    源深知冷暖，根尽一时空。

宋太宗　缘识
    金刚般若心，善破无明因。
    我佛慈悲日，只园见法身。
    菩萨开慧眼，生死转为轮。
    五蕴皆空尽，六根不染尘。

宋太宗　缘识
    假合於形影，如同梦里身。
    若言等级类，谁是较量人。

宋太宗　缘识
    黄昏初入夜，漏促九天春。
    各自随缘意，悲欢旧亦新。

宋太宗　缘识
    谷响耳中音，根虚不易寻。
    諠哗祛得尽，识契本缘心。

宋太宗　缘识
    高下不相及，非今自古来。
    十洲花满树，岂用俗情咍。

宋太宗　缘识
    拊弄声相引，兼能辨五音。
    沈思调品切，句度更加吟。
    紧慢弦中得，凝情指法深。
    精英闲雅澹，停歇世途心。

宋太宗　缘识
    逢春酒一杯，百卉向阳开。
    梨花看似梅，光扬迎日彩。
    嫩柳引清风，黄鸟声吹台。

宋太宗　缘识
    烦恼浮生业，愚迷智自通。
    根尘如不染，识照曩缘空。

宋太宗　缘识
    法要唯心法，浮生苦海中。
    经传归实相，水印月皆空。

宋太宗　缘识
    大觉如来指，心王作智都。
    刹尘千万亿，定相不差殊。

宋太宗　缘识
    老少竞浮沈，须知岁月深。
    开花如似梦，世有几般心。

宋太宗　缘识
    造化等齐，不分高低。
    神笔才智，海岳凄凄。
    稀代为宝，举意东西。
    毫端万象，沃荡狂迷。

宋太宗　缘识
    大矣哉文，道合南薰。
    包含六义，洞究三坟。
    傍通造化，察变声闻。
    垂其懿范，万一之分。

宋太宗　缘识
    道泰希夷，乃咏歌之。
    群材奋发，迭奏相追。
    风骚不失，千载一时。
    倜傥沿革，大启箴规。

宋太宗　缘识
    继出宏材，睹奥自开。
    揣摩三教，百行俱来。
    真宗起思，抚掌堪咍。
    识业之敏，谈论熙哉。

宋太宗　缘识
    具足凡夫，何行何著。
    静鏁天台，高知嵩岳。
    拘束迷情，人天离乐。
    圣境芝兰，名山采药。
    啖柏餐松，清神去浊。
    入口馨香，风和露嚼。
    可以放旷，千年之鹤。
    審取来由，勿自击缚。
    洞有桃源，化成云阁。
    上有凤皇，下水鱼跃。
    本从自然，岂用图度。

宋太宗　缘识
    忙即但忙，闲即便闲。
    无数之见，与道相关。
    言虽鄙俚，勿生谤毁。
    利他何疑，嗔乃兴喜。
    善恶万端，古今如此。
    非善称君，非过称己。
    道大幽玄，世使如然。
    君临宇宙，辅弼须贤。
    求之不见，形表影连。
    论而非细，我惭知媿。
    救世心劳，方便之智。
    短又何难，长又何易。
    真实语言，勿将为戏。

宋太宗　缘识
    大道传来意，缘穷识外因。
    善言论浩劫，天是法王身。

宋太宗　缘识
    体道前贤，礼乐为先。
    纵横逸豫，言发自然。
    多知博物，文德心悬。
    孰能若此，宇宙推迁。

宋太宗　缘识
    促轸调弦急，碎声用意弹。
    指头轻妙处，莺舌五音端。

宋太宗　缘识
    鼻闻心所著，香臭不同根。
    穷究缘中识，非干妄想门。

宋太宗　缘识
    常读古人书，随宜道更殊。
    闲忙心各异，恬淡入清虚。

宋太宗　缘识
    常负岁寒色，贞姿不动摇。
    任从霜雪里，凡木易乾燋。

宋太宗　缘识
    出利祛烦恼，红尘拂道衣。
    悟来持一念，尊大默玄机。

宋太宗　缘识
    慈悲与喜舍，历劫自然深。
    法要无抱束，缘归一寸心。

宋太宗　缘识
    丽句冥搜得，灰心大道尊。
    从人言澹薄，古僻是玄门。

宋太宗　缘识
    勤恤忧劳，夙夜匪怠。
    政教犹豫，从诫中外。
    三皇致理，百姓为心。
    不严而肃，自古从今。
    刑赏不忒，后代为箴。
    求已之短，利害知深。
    就人所欲，良吏不酷。
    绳直於木，政无反覆。
    旰食宵衣，无是无非。

宋太宗　缘识
    身惟知冷暖，假合是缘根。
    了达真空相，金刚不二门。

宋太宗　缘识
    炎天收已去，凉气触幽襟。
    稽古看书罢，时听一弄琴。

宋太宗　缘识
    玄微达造化，得一不言三。
    利益众生原，情迷谩口谈。

宋太宗　缘识
    性相化严海，爱何渡要津。
    法门千万偈，奥妙演无伦。

宋太宗　缘识
    行幸一何得，民安君子乐。
    求官利益人，勸善懲诸恶。

宋太宗　缘识
    心缘身外境，法相本常存，
    若求无生理，先明取善根。

宋太宗　缘识
    心猨知意马，方便自须调。
    勿自生烦恼，菩提道不遥。

宋太宗　缘识
    邪见终成僻，真如是久长。
    闲心通物外，日月四时忙。

宋太宗　缘识
    五花笺纸好，下笔欲书之。
    其意何深远，沈吟复再思。

宋太宗　缘识
    无事胜多事，非缘不是缘。
    深穷浅近意，寻往便知前。

宋太宗　缘识
    我有真金色，常银染不得。
    我有智慧空，从头即是实。
    我有兜罗绵，岂受凡情墨。
    劝尔世间人，善道须平直。

宋太宗　缘识
    天心即是道，佛心即是佛。
    人生有善缘，修行岂废力。
    悟来瞬息间，暧昧藏五贼。
    非干智慧中，虚妄不可得。
    小乘尚执迷，大乘堪法则。
    经教有明文，守白便知黑。

宋太宗　缘识
    天地自相悬，何名大道坚。
    聪明无滞碍，愚昧莫知前。

宋太宗　缘识
    识重随缘喜，精心住处安。
    慈心常淡薄，人我定心难。

宋太宗　缘识
    口爽於滋味，深思命本根。
    心邪迷妄相，圣法教中言。

宋太宗　缘识
    日月何忙忙，相逢有出没。
    催将壮志心，少年如顷克。
    人生苦海中，否泰知通塞。
    四季倏忽来，寒暑变为贼。
    偷人面上花，夺人头上黑。

宋太宗　缘识
    露含千滴沥，幻化杳无迹。
    心重一时间，寸阴堪可惜。
    明根生惠性，德行多饶益。
    掌握骊龙珠，纵横不改易。
    浮生在眼前，海变黄沙碛。
    万里似闲云，天高难障隔。
    春来又复秋，正自销邪僻。
    慾界共知深，恒河岂荡涤。
    虚空有路歧，人迷慵去觅。
    影里架金梯，坚持须是一。
    愚痴恍惚中，返朴归淳质。
    毁誉谩劳烦，终身还不吉。
    河水注东流，自然无漂溢。
    上下六尊卑，端恭何得失。

宋太宗　缘识
