<!-- { "loadSidebar": true } -->
    道进渔樵客，家空世俗轻。
    阶前桐叶响，云是白鷳行。

徐照　访赵紫芝
    意欲寻君忘路远，入城还又出城来。
    菊明紫色天霜下，鱼没圆痕水垢开。
    新背石碑藏素箧，冻研山砚滴香醅。
    竹林好着君名姓，只恐君为禄仕催。

徐照　放鱼歌
    笭箵下北湾，羐{上四下鹿}上西浦，
    渔师恶取真少恩，游鳞潜身更何所。
    未死神已泣，口沫自吹吐。
    朴失沧波俄顷间，斫雪飞花落盘俎。
    山翁忍见不惜青铜钱，尽买鲥鰅鲂鲫鱮。

徐照　废居行
    北风萧萧胡马鸣，边人走尽空户庭。
    黄金埋藏禾米弃，路上逐日空饥行。
    子西父南弗相守，仰面看日啼无声。
    生身不合属中土，自昔无时无战争。
    家桑椹熟生野蛾，兔跳席箕田成坡。
    一路几州皆荒废，处处虞骨平草多。
    传报将军杀胡虏，取得山河归汉主。
    残生只愿还本乡，且免后裔有兵祸。

徐照　分题得渔村晚照
    渔师得鱼绕溪卖，小船横系柴门外。
    出门老妪唤鸡犬，张敛蓑衣屋头晒。
    卖鱼得酒又得钱，归来醉倒地上眠。
    小儿啾啾问煮米，白鸥飞去芦花烟。

徐照　釜下吟
    阿对泉头舂黑菰，萁然豆煮虫泣锅。
    蜀姜作芼吴盐和，琥珀香烂云子乌。
    不数肉翁夸安胡，老妻热贮儿怒呼。
    饥雷欲转藜肠枯，政须一饱百不图。
    君不见牛觳{觳殳换束}，乌毕逋，
    蟹躁扰，鱼喁嚅。
    玉脂泣鼎抧血糊，万钱方丈胡为乎。
    莫笑庾郎一事无食鲑，长有二十七种园中蔬。
    催儿挂豆更栽芋，坡老自谓我亦识字耕田夫。

徐照　高山寺晚望
    石路近门方不险，刺桐痚处见僧归。
    小坡重叠无平屋，四月阴寒尚褀衣。
    山到道州高莫比，水分湘口绿相围。
    暮云不隔东南望，一片遥兼白鸟飞。

徐照　各远祸
    拙鸠巢杉刺棚，曙出昏入俱不鸣。
    双雏脱壳羽翅生，母来哺餵雏无声。
    鸠能默默各远祸，一日高飞啄庭果。

徐照　宫词二首
    睡眼蒙茸带宿酲，起来阶下探春晴。
    满身花露听莺久，禁鼓重新打六更。

徐照　宫词二首
    懒临妆架索朱绵，上得高台失宝钿。
    内屋深屏多画杏，有谁独喜画双莲。

徐照　宫怨
    杨柳枝痚见月痕，夜香烧了锁宫门。
    琵琶不有愁人听，谁识声中是怨言。

徐照　古怨曲
    易得君知音，难得君知心。
    纵然恩意短，宁使言语深。
    渴饮贪泉水，倦息恶木阴。
    傥涉不美名，曷可销烦襟。

徐照　观所养鸂鶒
    一身文采异常流，却使闲身不自由。
    永日翠笼相并睡，岂无魂梦到沧州。

徐照　光武庙
    帐闭炉烟聚，山龙帝者衣。
    真人元有道，社鬼忽无威。
    画剥金犹在，碑平字半非。
    鼓鸣村犬吠，祭罢数翁归。

徐照　归来
    归来长独坐，谁更伴吾行。
    不念为生拙，偏思得句清。
    园晴秋菜少，井涸夜泉生。
    爱听灯前雨，松声相杂鸣。

徐照　桂阳道中
    官树标牌号，遮阴种已成。
    井乾人立久，芦密兽行鸣。
    接洞多空地，居城半是兵。
    未能忘好古，缺石认题名。

徐照　过鄱阳湖
    港中分十字，蜀广亦通连。
    四望空无地，孤舟若在天。
    龙尊收巨浪，鸥少没苍烟。
    未流皆惊畏，吾今已帖淆。

徐照　和潘德久喜徐文渊赵紫芝还里
    故交南北去，谁复念幽人。
    夕别惊初见，相知乐似新。
    竹声当暑净，茶味得泉珍。
    贫与诗相涉，诗清不怨贫。

徐照　和翁常之
    八尺蕲州桃竹簟，坐来疑是水侵裳。
    垂杨叶下闲吟久，又与鸣蝉共晚凉。

徐照　和翁灵舒冬日书事三首
    石缝敲冰水，凌寒自煮茶。
    梅迟思闰月，梅远误春花。
    贫喜田新长，吟令鬓已华。
    城中寻小屋，岁晚欲移家。

徐照　和翁灵舒冬日书事三首
    秀句出寒饿，从人笑过清。
    步溪波逐影，吟竹鸟譯声。
    酒里安天运，春边见物情。
    耕桑犹罄乐，何事可营生。

徐照　和翁灵舒冬日书事三首
    十日南山雪，今朝又北风。
    烧冲崖石断，梅映野常空。
    难语伤时事，无成愧野翁。
    一生吟思味，独喜与君同。

徐照　洪州城下作
    野霭初收见远汀，数株杨柳是官亭。
    渔人各晚各归去，一阵风来钓具腥。

徐照　怀如顺上人
    西湖湖上寺，一别二三年。
    旧住房长闭，新栽树已圆。
    空多相忆梦，不得寄来篇。
    喜见邻僧说，归期是腊前。

徐照　怀赵紫芝翁灵舒
    紫芝别我天台去，翁十深山自结茅。
    但见春愁随日长，不知庭叶蔽禽巢。

徐照　还旧山作
    云驳天初霁，携儿下短篷。
    数茎归发白，一袖俗尘空。
    日子差潮候，秋容在蓼全。
    江神尖念我，平稳不生风。

徐照　黄哺歌
    唐翁钓鱼至黄哺，不得鱼儿得鱼母。
    廿里返家急烹煮，鱼能脱命刀与砧。
    掉入碧浔千尺深，半无鳞鬣眼血侵。
    黄哺黄哺又有一渔父，鱼兮鱼兮复遭祸。
    为鱼犹或为儿苦，死兮生兮不离儿处所。

徐照　黄公济
    石色丹砂文，林木翠相合。
    灵源一派长，近与银汉接。
    老眼挂千仞，吟步绕百匝。
    云遮忽有无，路坳见重叠。
    凤响闻笙竿，龙灵化蛙哈。
    再掬清冷波，一洗□滞匼。
    但愿高高流，勿以众流杂。

徐照　蝗飞高
    战上尸上虫，虫老生翅翼。
    目怒体甲硬，岂非怨飞激。
    栉栉辫方来，横遮遍天黑。
    戍妇闻我言，色变气咽逆。
    良人近战死，尸骸委砂砾。
    昨夜魂梦归，白骑晓无迹。
    因知天中蝗，乃是尸上物。
    仰面久迎视，低头泪双滴。
    呼儿勿杀害，解系从所适。
    蝗乎若有知，飞入妾心臆。

徐照　会宿赵紫芝宅
    残烛照屏风，高堂暑气空。
    初旬长少月，半夜忽来鸿。
    旧集三年久，清吟四坐同。
    城楼杀更点，声在雨声中。

徐照　会饮鲍史君池
    案上一琴书数卷，不须此地有笙歌。
    厌居市井观天小，喜到君家见月多。
    叶满地飞随步履，鹤於人熟听吟哦。
    明朝也向山上去，手把松枝养太和。

徐照　寄家书作
    屋头桑叶大如钱，知是吴蚕第一眠。
    远水忽来潇岸没，家书却寄道州船。

徐照　寄筠阳赵紫芝推官
    府后岩峦众，何时访古仟。
    井甘邻室共，钟远雪风传。
    病去茶难废，诗多石可镌。
    蜀江春未动，犹得缓归船。

徐照　寄刘孝若
    难得刘夫子，生平极爱予。
    有时吟好句，特地到贫居。
    远别宁无恨，平安莫问书。
    梦穿庭际菊，密叶过畦蔬。

徐照　寄翁灵舒
    游远令人瘦，思君甚渴饥。
    恨无如意事，懒乞送行诗。
    帝陌喧车马，王门守鹿貔。
    何时借僧榻，切勿负幽期。

徐照　寄徐文渊
    别君一百一十日，喜听人传八句诗。
    只在邻州难得见，却思前任远相随。
    分名丹荔画成轴，出处子鱼糟过时。
    近日有谁论字法，似闻检法是同师。

徐照　寄赠葛朴翁
    头上一方巾，西湖住宅新。
    古今称句法，岛贺是僧身。
    买马因沫口，将钱或施贫。
    有轩名数竹，还复属何人。

徐照　寄赵紫芝
    频年游阙下，近日喜言归。
    及我成行役，与君还别离。
    梦长忘路远，计拙任人非。
    杨柳塘何处，要看题壁诗。

徐照　江南曲
    络纬催寒断梦头，一眠双泪枕边流。
    屏风莫展江南画，寸地能生千里愁。

徐照　江上翁
    江头老翁不为贫，自织笭箵张素鳞。
    明月江头春水涨，小船撑岸拾流薪。

徐照　净光山四咏呈水心先生　茶山堂
    片山唐国赐，茶有数根留。
    几番见人说，今朝还独游。
    远波分段白，宿霭向晴收。
    却有觉庵主，犹能学道州。

徐照　净光山四咏呈水心先生　会景轩
    不见日东上，西原雨一晴。
    逐时看景异，风物入诗清。
    立久飞云灭，身高去鸟平。
    石峰何处是，归思忽然生。

徐照　净光山四咏呈水心先生　绝境亭
    高顶宜登高，吾州见地形。
    水通蛮国远，山出海门青。
    藓径僧行迹，风枝鹤退翎。
    公能同众乐，私帑建官亭。

徐照　净光山四咏呈水心先生　宿觉庵
    公说曹溪事，经今六百年。
    庵基平地筑，碑记远人传。
    种竹初遮日，蔬岩只欠泉。
    自当居鼎鼐，岂在学修禅。

徐照　菊
    气受一岁足，千花极后芳。
    蕊浮茶鼎沸，色染道衣黄。
    天上虚星落，人间寿水香。
    邓州兵革外，流种遍江乡。

徐照　筠州送赵判院归九江
    相逢今半月，夜雨厌同闻。
    远地长为客，还家极羡君。
    诗低劳尽写，茶美许重分。
    一马冲寒去，庐峰正雪云。

徐照　筠州同陈主簿游园
    一见情先熟，相同野外行。
    林园仙士守，笔砚小童擎。
    鸟上阶除近，冰悬石窦明。
    知君吟易就，清思逼寒生。

徐照　筠州赠邓汉卿
    客路相逢欣道合，未尝一日不相随。
    仟坛观水天晴后，古苑寻梅雪落时。
    不娶自然忘世累，云山何苦动归思。
