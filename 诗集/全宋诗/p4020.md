<!-- { "loadSidebar": true } -->
    年年漂泊得康强，美景良辰每不忘。
    千丈木兰从梦见，一瓢菖歜在淮香。
    人生慷慨黄金短，天下升平白发长。
    回首石桥正惆怅，小儿江口日凉凉。

张埴　春日瓶花
    鸟鸣木阴深，鱼动陂水漫。
    燕坐南窗下，欣然得幽伴。
    盈盈菩萨面，一莞生几案。
    恍如空堕落，着我丈室看。
    地偏风日隔，香艳不耗散。
    无土种一根，他乡得把玩。
    娇娆目接熟，老丑面失半。
    物忌停涵久，无嫌汲新换。
    不怀妙色身，长作如是观。

张埴　春日武昌南楼
    客上高楼春已非，山花无语野禽啼。
    未论老子从前事，且看涪翁以后题。
    汴水悠悠云尽处，襄州漠漠月明西。
    登临岂是为行乐，试倚长风听鼓鼙。

张埴　此心过酬韵
    雨余玉带已浮杯，未办庞眉一笑陪。
    春向五更抛我去，君从何处看花来。
    商丘大夏三十魄，白水青松大小回。
    此去政须笼短帽，瑶阶领鹤恣徘徊。

张埴　答爱吾
    无何母子靡不足，偏提进退问为谷。
    闲心青山双属玉，江南野水连天绿。

张埴　答彭秉山
    万里夷夏范我躯，如鸱百发一无虚。
    却呼赤手烹双鲤，便计长竿上六鱼。
    此去重看黄鹤赋，所惭未识古蒙书。
    吟身只倚春风健，道不能颇盍不蜍。

张埴　答彭以直
    南山岁云莫，此日别玄同。
    至今梅花句，华耀白发翁。
    三见秋江月，何事苦萦系。
    两夜金风生，吹清几山桂。
    所思酹尊酒，叱鬼上车柳。
    长笑镜石边，更作推敲手。
    炯然此心期，相照应万时，
    黄千不用多，拜手藏君诗。

张埴　答士宜
    老来凡事不须知，只着冲襟向圣涯。
    怊怅无人思祸水，一窗夜雨客谈诗。

张埴　答士宜
    书生何饰结天各，忽放晴光渺四涯。
    一片归心湖草外，轻风摇艇自吟诗。

张埴　答吴子登
    闲随川上弄晴漪，归饮无何政谓宜。
    云去但惊山朵朵，月明空想佩离离。
    高楼长笛无人听，一日三秋有我诗。
    此意悠悠浮剑外，绿阴深处只莺知。

张埴　答曾清甫
    看花都是梦，听雨甚於秋。
    白石年年烂，黄金日日愁。
    有余刍一束，不足橘千头。
    我醉如眠尔，何须百尺楼。

张埴　答曾清甫
    曲不闻中散，枰犹对弈愁。
    相忘君象小，忍记妇眉愁。
    周版新编齿，秦箕旧会头。
    白云知识远，跨海结成楼。

张埴　登白帝城楼
    春取花归去，纷纷擘柳绵。
    千年汉城郭，万里禹山川。
    西雨生新浸，东晖隔薄烟。
    客愁如峡草，生下楚台前。

张埴　登岳阳楼
    临风把酒此何时，白首登临亦暮迟。
    一片湖光寒日里，品题都是北来诗。

张埴　登岳阳楼
    冻云吹尽楚天宽，鸿去冥冥叫不还。
    饶得两翁文墨在，至今楼上伴君山。

张埴　登岳阳楼
    坐拥湖山把一麾，当年吏部只吟诗。
    平章功业如今许，弃了吟诗选得碑。

张埴　东湖汤饼后进翁展墓饮嵩山踏雨泳归在行相继属和兰亭集献之噤无半
    诸老襟期三十1′，看花杖屦又栖禅。
    春风不断期文意，嘘拂衣冠着一边。

张埴　东湖汤饼后进翁展墓饮嵩山踏雨泳归在行相继属和兰亭集献之噤无半
    溪桥三日雨轻过，归影苍凉雨奈何。
    诗落邙山松柏后，相看有愧少陵多。

张埴　冬夜李仲玉寓所
    门关晡半掩，鸟雀远相呼。
    星宿生圭窦，春风在石炉。
    不胜亲友念，有恨岁年徂。
    坐久四邻静，寒灯势颇孤。

张埴　洞庭登陆池楼
    成陆成池嘘吸间，是谁梦里得其端。
    茫乎世界虚空立，到此人生束缚宽。
    潮色龙边涂月湿，卿心雁外抱云寒。
    明朝又踏桃源去，所可忧兮行路难。

张埴　读陈公孟等伏阙书
    世故相驱入市蓝，无情公用亦难堪。
    温乎此岂神人肯，群也其如祖父惭。
    午夜天狐摇北斗，东风雨射满江南。
    青山白叠仙吟处，岂不酣酣战阿三。

张埴　杜园九日红梅主人以为瑞彭潜心索赋
    鞠后西风醉饮醇，醖香酿影夺初春。
    几年江县依缘旧，一笑孙枝造化新。
    钿翠半偏如意悮，钥鱼晓放守宫人。
    是谁不识花为瑞，分寸跻攀及太真。

张埴　对木犀
    楚山秋色半凄凉，谁与炊成万粟黄。
    明月尚在天上本，西风未了世间香。
    猝然甚有惭羊脾，老矣何曾识蟹肠。
    若得一株红照几，白头今夕醉柴桑。

张埴　风雨后有怀
    凄凄如此雨，仆仆是何人。
    野饭徒炊湿，泥行亦浃旬。
    斯文从古有，我辈及今贫。
    岁晚归南郭，为靴不用银。

张埴　奉韵酬谢
    得失无常所未论，相辉辈行几人存。
    小山政自惭为弟，老瓦何期饮到孙。
    橘盎且还诸老乐，梅花尤是丈人尊。
    向谁谓我翻公案，持向风流觅一樽。

张埴　庚午蛾眉亭
    漠漠西淮云散，滔滔东海潮归。
    鸥鸟飞来石壁，柳花扑上人衣。

张埴　庚午蛾眉亭
    月明宫袍窅窅，新沙钓艇浟浟。
    犀口不能一语，蛾眉只管千愁。

张埴　馆中写怀寄光山琴庵
    动眜六合间，是谁行春风。
    万有本天分，此气何冲融。
    一嘘着旧树，向朵班新红。
    居然受巧摘，持以当晴穹。
    相期到烂漫，一笑成舂容。
    政不满金谷，何复言锦宫。
    未尝五日雨，人事乃尔穷。
    亦思发幽抱，求勿孤天工。
    跛履去洛阳，打拐不谓同。
    旦莫造化手，倘侠辟可衷。

张埴　果泉来馆中
    渤海刀将卖，延陵剑又来。
    未莎霜后鞠，已蘤腊前格。
    有客吟今雨，何人爱古罍。
    长裾青剡剡，不但旅颜开。

张埴　过洞庭书所见
    湿烟吹起岸东西，渔子藏舟竹四围。
    脱下蓑衣扬去雪，不教人道钓鱼归。

张埴　过玉山庄居
    樵路交行石，人家半住云。
    向来披野服，曾到醉山樽。
    虎迹沿波见，鸡啼隔树闻。
    白头离乱日，只认是桃源。

张埴　合江亭
    踏到城隅路尽头，焌湘两水忽交流。
    炉薰不断征蛮祀，碣墨空遗责楚羞。
    石鼓无声山落木，朱陵未觉月生洲。
    冷吟绿净不得句，手搅天风更上楼。

张埴　和汉东先生韵六首
    青瓢归自沧海头，眇然天地飞一鸥。
    今人来来古人去，我自认我山中楼。

张埴　和汉东先生韵六首
    行行采芝复采芝，相期万世同一时。
    可怜群动相啖食，利害悱然争朵颐。

张埴　和汉东先生韵六首
    {宏宀换竹}来黄鹤问故里，养得白鸦在玄田。
    人生擘划千古岁，碧桃开向母楼前。

张埴　和汉东先生韵六首
    凌明放龙去饮泉，何事此牧不在天。
    山中锄芝亦不恶，未入一班输群仙。

张埴　和汉东先生韵六首
    一枰胜负何有心，往往局外多堪吟。
    今人未晤烂柯意，祗道岁月青山深。

张埴　和汉东先生韵六首
    举知欲各天狼时，草木零落美人迟。
    中年新知旧别意，悲乐相忘荃独宜。

张埴　和梅溪岁晚所寄
    客里无鱼未易禁，春风颇忆洞庭针。
    可能更问诙谐肉，发已如今不及心。

张埴　和彭秋宇四月所唐律
    囅声铁聚杯湖上，霍地金舂镜石前。
    凤至祗和成二老，龙眠不作可千年。
    南楼暂阻诗同赋，东郭还存履未穿。
    一优江湖真活计，阿戎肯教第三联。

张埴　和舒波社日清明
    小试麻鞋路半乾，归来连得好诗看。
    去年曾被梅花恼，今过林边辄齿寒。

张埴　湖山馆中酬谢士宜
    吾道不可东，老雁踏长云。
    太息复太息，青海枯成尘。
    喙短莫叫空，此物弗贷人。
    顾影正念群，一唳生湖滨。

张埴　湖山馆中酬谢士宜
    春风采蘯花，悠悠万里道。
    及听负囊歌，又见骑驴好。
    羲和不停策，天地日已老。
    大笑奉美人，谁言头白早。

张埴　惠白团扇
    藤经剡雪通姿哲，筠度湘秋刮骨清。
    两洁不容尘有污，一圆还与世无争。
    生来肖貌难为遁，老去挥毫岂足名。
    林下好风差自快，忍歌桃叶若为情。

张埴　鸡冠花
    墙东鸡冠树，倾艳为高红。
    旁出数十枝，犹欲助其雄。
    趙容夺朝日，桀气矜晚风。
    俨如斗胜归，欢昂出筠笼。

张埴　鸡冠花
    众卉在篱下，惆怅秋光同。
    老农面寸垢，满口封培功。
    吾亦事吾事，买菊浇寒筒。

张埴　寄樊口郑石谷
    春日曾交问，炎天不欲书。
    变惭吾事谬，岂愿后人疏。
    古有嗤章甫，今无购子虚。
    极思樊口酒，共煮井头鱼。
    露白蒹葭冷，江清潦水除。
    年华已如此，又可膏吾车。

张埴　寄樊上友人
    凤凰览德辉，鷾鴯恋庭宇。
    吟诗已戴白，未能参此语。
    百川谷口翁，一笑辋川路。
    桃红杨柳绿，莺歌蝴蝶舞。
    春风吹野水，饮客如渴虎。
    夜业作老梦，鸟啼掌中偻。
    白驹千五百，乐固不偿苦。
    当来渔父湄，慷慨解力睡。
    宾饯十牛鸣，分寸屐齿土。
    何如归霜崖，夜取白石煮。
    长孙汲涧水，拾薪三四五。
    日出如羊胛，家人皆可饮。

张埴　寄黄秀峰
    春风两眼合看花，今年却不在黄家。
    世间岂无鱼羹饭，不似黄家能顿顿。
