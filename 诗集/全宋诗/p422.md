<!-- { "loadSidebar": true } -->
    争供粟泥怀太白，终留梨实待兴公。
    从今若枉诗相问，我住丹霞水竹丛。

陈著　与单君范坐凝坐亭
    危世见交情，相逢坐小亭。
    平看二麦秀，虚受万山青。
    往事酒俱醉，可人诗自醒。
    悠悠一俯仰，白鸟入冥冥。

陈著　与弟观侄津哭伯求弟道茅山泊东林寺坐雨
    西来本自趁晴天，雨卧东林日似年。
    百念已成沈水石，一行真坐逆滩船。
    何妨华鄂添诗集，暂与阛黎结饭缘。
    决意明朝向东去，山堂未到已潸然。

陈著　与弟侄观小圃梅花二首
    看花须看未开时，到七分开看已迟。
    前辈咏梅多此意，水边竹外两三枝。

陈著　与弟侄观小圃梅花二首
    是则看花要及时，看花到实不妨迟。
    前贤亦有留佳句，绿叶成阴子满枝。

陈著　与具氏子书中
    柴门任风开闭，茅屋尽日虚閒。
    站揍粗茶淡饭，报答流水青山。

陈著　与龄叟
    几年西崦寺，门藓路交藤。
    龙象开禅席，钟鱼张法镫。
    领徒耕趁雨，对客句裁冰。
    我亦相忘者，慈云得屡登。

陈著　与内侄汪景渊西窗小酌
    窗下绸缪处，尊中感怆初。
    难危亲话重，修阻见时疏。
    老别堪三载，交谈胜百书。
    溪山已非昔，后更何如。

陈著　与前人对酌醉中
    天宽地阔无拘嫌，日往月来无留淹。
    有兴一日是一日，赏心乐事古难兼。
    我贫到底君不问，君自与我相嬉恬。
    安知朝夕不自给，有酒须与我共酣。
    窗前有菊相色向，采掇为我苦中甜。
    老妻在傍发一噱，谓虽谑浪意自严。
    想见古来圣贤酒无量，千瓢百榼非。
    回头笑谓安得此，但与刘伶阮嗣宗。

陈著　与天宁寺主僧云岫对坐偶成
    潇潇风雨里，得得又开门。
    两榻蕙兰壁，半檐花竹村。
    鸣蛙藏绿暗，归翼带黄昏。
    此景少人会，相看付不言。

陈著　与西寺月石桥二首
    脊梁硬竖支撑佛，心地平铺济渡人。
    不比天台无用物，只将奇险诳愚民。

陈著　与西寺月石桥二首
    相逢相约到云閒，欲往从人却又还。
    留取有余无尽意，眼中处处见西山。

陈著　与徐国英坐西窗渴睡中得四句
    古语相宜数日陪，西风未放木犀开。
    子方兴尽欲归去，小雨又从溪外来。

陈著　雨后雪
    深山雨易雪，片大不成花。
    翁媪热摩面，儿童寒战牙。
    如居峨顶寺，休问洛阳花。
    宜麦今虽兆，明年事未涯。

陈著　雨留景山家
    桂后菊花前，相逢梦觉然。
    閒心时外话，亲意雨中眠。
    投老会难必，临行留更坚。
    西风亦解事，未肯放晴天。

陈著　雨中留范晓村家
    年来常闭户，一动自知非。
    坐雨诗消闷，思家梦当归。
    山林容自拙，道路目孤飞。
    便整回头步，西园笋薤肥。

陈著　雨中旅怀呈郑耐轩
    日日约归舟，谁知雨又留。
    满城为海市，数步有蓬洲。
    湿梦风难送，急心天与仇。
    今朝好晴色，著履可来不。

陈著　寓建宁推厅送黄子俊
    一聆清话觉昏蒙，樽酒何时可再同。
    最是秋风恃轻薄，易吹羁袂作西东。

陈著　元夕风雨
    明日又元日，村祠一哄人。
    溪山浑是雨，镫火若为春。
    忍见饥成鬼，痴将饱望神。
    谁知生意处，官好自忧民。

陈著　元夕应人求题酒肆镫
    镫花三五夜，鼓笛十分春。
    欲见太平事，谁非沈醉人。

陈著　元夕醉梅山弟家
    行年八十病余身，梅坞留连率见真。
    花到诗家方吐气，酒无菜饤不成春。
    世情风雨妨妇路，古道山林有主人。
    珍重此时相得处，弟兄门外是浮尘。

陈著　元夕醉梅山弟家
    为吾大患为吾身，假合将来认作真。
    乌兔有谁相与老，燕莺于我已非春。
    再生未死客中客，万事无闻人外人。
    独有梅花尚知己，不妨一醉且同尘。

陈著　元宵薇山内弟酒边五首
    青镫连夜得论情，瓦缶方淫独古声。
    人意好时天亦应，满山风雨忽天晴。

陈著　元宵薇山内弟酒边五首
    镫宵处处是春台，尽夜还家亦快哉。
    说与诸儿此行好，满襟带得义风回。

陈著　元宵薇山内弟酒边五首
    火是人生日用资，难凭回禄做儿嬉。
    千镫照夜成何事，一点疏防万屋危。

陈著　元宵薇山内弟酒边五首
    日星明概朝廷福，烟火安和田里丰。
    此是古今真乐事，夜镫何用扇淫风。

陈著　云西已矣江东漕司绣春园柱閒诗尚存因次韵以写感云
    柳边桃杏竹边梅，尽是先生手自栽。
    旧事已随春梦断，新愁偏入老怀来。
    空将满柱留题看，无复当花画册开。
    试上层台望秦望，乡心禁得杜鹃催。

陈著　载酒过俞叔可运干夜话
    晴边杖愀学偷閒，十里溪山送入檐。
    门外方争危处路，竹閒自下旧时帘。
    数杯同醉寒时暖，一枕高眠苦后甜。
    何幸诗坛有盟主，狎相来往亦何嫌。

陈著　再用前韵谢吴竹修
    秃髠归阳羡，仙髯卧古藤。
    前贤成昨梦，后辈嗣谁镫。
    倾盖欣如故，吟坛得共登。
    春风吹相聚，聊此寄韦冰。

陈著　赞龄叟留东隐二首
    才出家来恩膦轻，师于东隐却关情。
    一盂菜饭留分与，方信空门有弟兄。

陈著　赞龄叟留东隐二首
    一片丹山云出山，慈云高处共清閒。
    春风轻借吹嘘力，出本无心也会还。

陈著　赞前人第四子良汉周岁
    昨见初绷浴露儿，如今又满一年期。
    山林深处寿高木，薇蕨清风生瑞芝。
    试取印来如异日，能将字认已多时。
    诸郎自是诗尽种，嫡出源源分外奇。

陈著　赞王来山爱竹祠前枯竹再生
    清护祠香立翠寒，谁知活处发霜痕。
    生生与善相为脉，节节是仁皆可根。
    方信虚中涵造化，何妨直下长儿孙。
    更须就此封培去，千亩成阴百世门。

陈著　早晴出门
    山光溪色晓晴閒，鸥鹭在溪雪在山。
    忽然自笑还自语，白日可似溪山閒。

陈著　早行到慈云
    出门早作慈云行，楼阁峥嵘残月明。
    老耳虚鸣眼带梦，恍然和宁闻六更。

陈著　赠弟观之王传心馆数语送行
    今日为何日，风雨春寒痴。
    吾心方恻恻，门外剥啄谁。
    谓我欲见兄，迎面三吁嘻。
    出语复梗塞，书担行有期。
    岂不怀室家，将以疗我饥。
    平生手足谊，奈何忽违离。
    执手因与言，吾道其果非。
    达则仕行志，穷则为人师。
    去家二舍近，非是天一涯。
    行矣汝其勉，第问归何时。
    久而挽首答，身如马受羁。
    去住不在我，此况谁得知。
    吾年七十四，疾病常乘衰。
    汝年亦五十，半发成雪丝。
    年事俱至此，时光去如飞。
    紫荆次第花，鸣雁□相归。
    触目成感慨，赠别难为辞。
    但闻主人贤，安心免相思。
    明朝溪亭酒，为我酌一卮。

陈著　赠东隐小师林复祖
    万木雕零独有松，雪霜风里几春冬。
    须知受变方成物，直上云霄舞翠龙。

陈著　赠黄长孺奉母还家
    潘御迓从灵绪乡，箫吟欢动喜还堂。
    诗书余泽心犹古，桃李春风话亦香。
    卜筑已投山契合，奉甘先与菜商量。
    行边好语须听取，去却来时后会长。

陈著　赠郡经历韩君美
    易为六经彝训祖，诗关万里风化机。
    周孔派外谁复得，商赐言后知者谁。
    穿凿簸弄到今日，家自为诗人自易。
    数不及理数亦妄，吟而无用吟何益。
    京房辈，晚唐诗，
    悖谬之渠漓之靡。虽不能为本真累，
    能误来者滔滔地。鄞幕多缘奎壁照，
    铁做脊梁主公道。有时发经本旨坐虎皮，
    有时续古正音斥蝉噪。老夫耄矣不出山，
    宿学已堕寒灰閒。卓哉斯文有可宗，
    身虽不前心已攀。二松主人忽传意，
    谓曾齿及穷姓了。生来欠识韩荆州，
    我亦自分陈无己。此心胡为乎来哉，
    清风明月肝胆开。满天下是事为事，
    终归敏手经纶才。人文所以经天地，
    直须掀揭山火贲。民事所以寿根本，
    要使人人歌既醉。自顾光阴迫下舂，
    犹欲拭目儒术功。不能颂泰交于风云之表，
    亦可歌丰年于畎亩之中。

陈著　赠陆可复西游
    梅弄疏花近黓天，摇摇征旆浙西船。
    江湖阔处多奇遇，风月初心及少年。
    莫向晚唐中入局，须从老杜上加鞭。
    耄天拙语几乎骂，免示他人作怪传。

陈著　赠茅意山主簿
    旅锁倾城慰寂寥，诗篇到眼见贤劳。
    三年鸾凤风声好，万里骅骝地步高。
    
    【卷13】

陈著　赠平原师妙觉归温州
    喝破炎尘一锡飞，迂程千里访衰迟。
    袖中明月无时价，面上清风似故知。
    契顺何求惟勇义，参寥欲去且谈诗。
    便应立脚五山顶，未死相闻倘有期。

陈著　赠僧仁泽邂逅以数语
    温温白玉璞，楚楚秋兰香。
    胡为乎此中，纸帐柏子房。
    诗书岂不仁，宿念落渺茫。
    况有白渺亲，朝露争余光。
    时复一回首，云飞青天长。
    人生能几何，世事那能量。
    不观身上衣，昔缁今已黄。
    我亦何心者，邂逅成感伤。

陈著　赠舒亦山入越
    危世无山林，颓俗无门户。
    彼美诗书身，悠然自为趣。
    扬扬飞霞佩，清风导前路。
    借问欲何之，谓我稽山去。
