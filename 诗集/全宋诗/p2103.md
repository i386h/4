<!-- { "loadSidebar": true } -->
    区区文墨倦高情，解鞅还游恍惚庭。
    半槽新水六尺簟，卧视云物行空青。
    伊我篮舆抵京县，溽暑黄埃负初愿。
    君家只在御城东，弥月不能三两见。
    求仙未若醉中真，蚁斗蛾飞愁杀人。
    清都梦断理归棹，回首一树琼枝新。
    归来草木春风换，世事蝟毛那可算。
    幸谢故人频寄书，莫笑元郎自呼漫。

秦观　林次中奉使契丹刘仲平出倅郓州同舍十有六人饮饯于丁氏园次少蓬韵
    须句别驾伟仪刑，陵谷初无见坦平。
    七子建安推世艺，五经中秘擅家声。
    南宫参掇端如梦，东观分携空复情。
    莫爱溪堂好风月，早来龙尾道前行。

秦观　林次中奉使契丹刘仲平出倅郓州同舍十有六人饮饯于丁氏园次少蓬韵
    鲜车百乘使龙庭，路指全燕古北平。
    祖帐列仙修故事，行台诸部奏新声。
    留犁挠酒知胡意，尺牍移书示汉情。
    纳节便应归法从，中途已报制书行。

秦观　刘公干
    邺中多贤豪，公干气飘逸。
    弱岁颇徊徨，飘零低金室。
    君王事邀宴，下马列琴瑟。
    豪吹挟哀弹，娱欢非一日。
    当年侍赓酬，珠玉在挥笔。
    五字一何工，妙绝冠俦匹。
    所得虽经奇，未得偏人失。

秦观　流杯桥
    曲水分山阴，舆梁胜溱洧。
    一咏见高风，驷马安足取。

秦观　流觞亭并次韵二首
    缥缈云峦欲尽头，洒然华构引飞流。
    朱盘潋灩开冰监，碧甽萦纡走玉蚢。
    毛骨渐惊超浊界，风烟骤觉变清秋。
    更怜白足如霜句，可羡溪边六逸游。

秦观　流觞亭并次韵二首
    卧龙西畔北池头，水擘华堂瑟瑟流。
    几曲漪涟盘翠带，一峰孤秀浴苍蚢。
    香囊近午清无汗，素扇生凉爽入秋。
    待唤画师来貌取，图成便是竹溪游。

秦观　留别平阛黎
    缘尽山城且不归，此生相见了无期。
    保持异日莲花上，重说如今结社时。

秦观　吕与叔挽章四首
    举举西州士，来为邦国华。
    艺文尤尔雅，经术自名家。
    正有高山仰，俄成逝水嗟。
    贤人各有数，不独岁龙蛇。

秦观　吕与叔挽章四首
    数日音容隔，人琴遂已虚。
    门生应有谥，国史可无书。
    旧室悬蛛网，遗编走蠹鱼。
    定无封禅草，平日笑相如。

秦观　吕与叔挽章四首
    追惟献岁发春间，和我新诗忆故山。
    今日始知诗是谶，魂兮应已度函关。

秦观　吕与叔挽章四首
    风流云散了无余，天禄空存旧直庐。
    小吏独来开锁钥，案头尘满校残书。

秦观　落日马上
    日落荒阡白雾深，紫骝嘶顾出疏林。
    回头己失来时路，杳杳金盘堕翠岑。

秦观　马上口占二首
    向晨结束争长途，利风刮面冰在须。
    冈穷得水马不进，雾暗失道人相呼。
    悠悠旁舍见汲井，轧轧隔林闻挽车。
    游目骋怀自可乐，勿忆乡县增烦纡。

秦观　马上口占二首
    霜风棱棱万木枯，梅花破萼犹含须。
    田家往往事游猎，追逐狐兔相号呼。
    微茫山中起狂烧，隐约林梢低日车。
    马头渐觉有佳趣，勿厌阡陌多萦纡。

秦观　漫郎
    元公机鉴天所高，中兴诸彦非其曹。
    自呼漫郎示真率，日与聱叟为嬉遨。
    是时胡星殒未久，关辅扰扰犹弓刀。
    百里不闻易五羖，三士空传杀二桃。
    心知不得载行事，俛首刻意追风骚。
    字偕华星章对月，漏泄元气烦挥毫。
    猗玕春深茂花竹，九疑日暮吟哀猱。
    红颜白骨付清醥，一官於我真鸿毛。
    乃知达人妙如水，浊清显晦惟所遭。
    无时有禄亦可隐，何必龛岩远遁逃。

秦观　梦伯收文公
    昨夜梦故人，心颜少欢趣。
    自嗟弃有司，却言归山路。
    君王下明诏，群英翕争赴。
    焦鹏共挥翮，跛鳖亦骋步。
    扰扰天地间，飞鸟不知数。
    何意独萧条，命与时相忤。
    空复蔽马牛，不为匠人顾。
    昔为土中花，行待东风煦。
    今为檐下草，远矣沾秋露。
    老母鬓成丝，寒妻被无絮。
    岁暮多严风，絺綌将焉度。
    觉来不复见，抚枕泪如注。
    安得万顷波，活此舟中鲋。

秦观　梦中得此
    缟带横秋匣，寒流烟暮堂。
    风尘如未息，持此奉君王。

秦观　墨竹
    墨君飒飒风雨鸣，垂鸾舞凤翻青绶。
    一竿珍重几百缗，奚啻渭川三万亩。
    金锵玉戛空琴声，婢行奴颜谢花柳。
    得亭真从寂寞间，卓古高标压群丑。
    不须辨直致湘江，便觉满窗凉意透。
    挺然叶节抱风孤，顿应君子虚心受。
    雷迸箨龙龙欲走，樱笋纷纷徒适口。
    破除肉味若闻韶，王猷笑咏还依旧。
    藉槛湘阴净简书，接地春华幻尘垢。
    佛手笔端别有神，往来平安报良友。
    前时无偶後无继，寄宝秘灵宜永久。

秦观　纳凉
    携杖来追柳外凉，画桥南畔倚胡床。
    月明船笛参差起，风定池莲自在香。

秦观　南池
    泛泛池中凫，上下与水俱。
    不与水争力，所以全其躯，
    遇物贵含垢，修身戒明污。
    胡能若云月，浪自惊群愚。

秦观　南都新亭行寄王子发
    洛水泇泇天上动，道人隋渠下梁宋。
    宋都堤上十二亭，一一飞惊若鸾凤。
    光华远继周王雅，宴喜还归鲁侯颂。
    玉觞严令肃衣冠，金缕哀音绕梁栋。
    娟娟残月照波翻，习习暖风吃鸟唘。
    何处高帆落文鷁，谁家骏马嘶征鞚。
    柳枝芳草恨连天，暮雨朝云同昨梦。
    借问亭名制者谁，留守王公才望重。
    胸中云梦吞八九，日解千牛节皆中。
    祥符相公实曾祖，庭列三槐多伯仲。
    承明厌直出荆州，转守此都行大用。
    此都去天才尺五，交广荆扬归引控。
    兔园事迹化黄埃，清泠文雅堪长恸。
    舳舻衔尾车挂辝，昨日出迎今日送。
    送故迎新无已时，古往今来相戏弄。
    亭下嶔崎淮海客，末路逢公诗酒共。
    一樽明日难重持，岂恤官期後芒种。
    今年气候颇云早，夭矫梅花春欲纵。
    行见亭中祖帐开，千乘送公归法从。

秦观　南京妙峰亭
    王公厌承明，出守南宫钥。
    结构得崇岳，岿然瞰清洛。
    是时谪仙人，发轫自庐霍。
    郊原春鸟鸣，来此动豪酌。
    报投一何富，玉桉金刀错。
    新牓揭中楹，千载见远托。
    朼来访陈迹，物色属摇落。
    人烟隔凫雁，田畴带城郭。
    红蕖陨风漪，砂砾卷飞箨。
    青青陵上姿，独汝森自若。
    人生如博奕，得丧难前约。
    金鎚初控颐，已复东方作。
    大明升中天，龙鸾入阶阁。
    深惩渔夺弊，法令一刊削。
    斯民如解悬，喜气郁磅祌。
    公乎数登览，行矣翔寥廓。

秦观　拟郡学试东风解冻
    宝历开新岁，春回斗柄东。
    漪生天际水，冻解日边风。
    浩荡依苹起，侵寻带雪融。
    江河霜练静，池沼玉奁空。
    鱼藻雍容里，云霄俯仰中。
    更无舟楫碍，从此百川通。

秦观　拟题织锦图
    悲风鸣叶秋宵冷，寒丝萦手泪残妆。
    微烛窥人悉断肠，机翻云锦妙成章。

秦观　辇下春晴
    楼阙过朝雨，参差动霁光。
    衣冠纷禁路，云气绕宫墙。
    乱絮迷春阔，荐花困日长。
    经旬辜酒伴，犹未献长杨。

秦观　宁浦书事六首
    挥汗读书不已，人皆怪我何求。
    我岂更求荣达，日长聊以销忧。

秦观　宁浦书事六首
    鱼稻有如淮右，溪山宛类江南。
    自是迁臣多病，非干此地烟岚。

秦观　宁浦书事六首
    南土四时尽热，悉人日夜俱长。
    安得此身作石，一齐忘了家乡。

秦观　宁浦书事六首
    洛邑太师奄谢，龙川仆射云亡。
    他日岿然独在，不知谁似灵光。

秦观　宁浦书事六首
    身与枝藜为二，对月和影成三。
    骨肉未知消息，人生到此何堪。

秦观　宁浦书事六首
    寒暑更拚三十，同归灭尽无疑。
    纵复玉关生入，何殊死葬蛮夷。

秦观　偶戏
    偶戏失班龙，坐谪昆仑阴。
    昆仑一何高，去天无数寻。
    嘉禾穗盈车，珠玉炯成林。
    天飘时一拂，清哀动人心。
    一面四百门，宫谯云气侵。
    阙然竹使符，难矣暂登临。
    群仙来按行，怜我久滞淫。
    力请始云免，反室岁已深。
    亲朋喜我来，感叹或沾襟。
    尘寰君勿悲，殊胜巢嶔崟。

秦观　盼盼
    百尺楼高燕子飞，楼上美人颦翠眉。
    将军一去音容远，只有年年旧燕归。
    春风昨夜来深院，春色依然人不见。
    只余明月照孤眠，回望旧恩空恋恋。

秦观　陪李公择观金地佛牙
    薄伽梵相含空虚，化人分段同璠璵。
    尔来示灭二千岁，真骨万里传中区。
    钱塘有尼号法照，得自禁掖藏金铺。
    欲因此胜高构阁，假设象似开群愚。
    偶从好事至霅上，持出瞻玩相欢娱。
    灵牙宝色玉不如，上有无数光明珠。
    庄严一一出御帑，蜿蜒绣袋荣砗磲。
    是时宾客尽上士，回向已登十地初。
    殷勤称赞出软语。坐人顾眄惊俗污。
    因悲人生信如梦，浪逐声劫霜鬓须。
    一源清净谁复无，枉入诸趋更崎岖。
    愿因今日诣真际，古松白日常萧疏。
    乃知金仙妙难测，余润普及沾凡枯。
    况复老尺亦才辩，朱甍碧凡非难图。
