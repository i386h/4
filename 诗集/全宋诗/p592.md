<!-- { "loadSidebar": true } -->
    只烦将到妆台下，试比何如京兆画？

范成大　次韵陈融甫支盐年家见赠二首
    范村如荒村，一老雪垂领。
    高轩款门来，惊破雀罗静。
    披草出迎客，玉笋森秀整。
    短章虽寂寞，染指已尝鼎。
    归骖不可驻，晨昏思定省。

范成大　次韵陈融甫支盐年家见赠二首
    乃翁一经传，播获了家事。
    短檠寓真乐，尺璧岂良贵。
    年家有宁馨，令我喜无寐。
    加鞭翰墨场，一跃群空冀。

范成大　次韵陈仲思径属西峰观雪
    仙人漓江游，剪水冯夷宫。
    宾友来邹枚，寒辔摇冬珑。
    起望天南陲，玉沙满长风。
    越人来省识，把酒酹层空。
    从来峤南北，人谓将无同。
    那知梁园霰，飞入瑞露中。
    幕府有清士，寻僧上西峰。
    六花信娟巧，未及五字工。
    我亦涤冰砚，课虚贵新功。
    莫嗤两舑儒，毫端尚清丰。

范成大　次韵答吴江周县尉饮垂虹见寄
    垂虹亭上角巾倾，鼍怒龙吟醉不听。
    安得对君浮大白，想应嗤我汗新青。
    梦魂舞蝶随春草，时节宾鸿点暮汀。
    湖海扁舟须及健，莫教明月照星星。

范成大　次韵代答刘文潜司业
    平羌江上首空回，慈姥岩前定把杯。
    纵使石肠都忘却，也应风雨送愁来。

范成大　次韵代答刘文潜司业
    回廊月下短歌行，惟有知音解有情。
    一曲红窗声里怨，如今分作两愁城。

范成大　次韵耿时举、王直之夜坐
    庭叶翻翻闹，灯花粟粟穠。
    关山千里鴈，风雨满城钟。
    陇上新登谷，江头旧熄烽。
    今年吾计得，安稳读三冬。

范成大　次韵耿时举苦热
    赤日才低又火云，巷南街北断知闻。
    荷风拂簟昭苏我，竹月筛窗慰藉君。

范成大　次韵龚养正病中见寄
    衰翁扫轨欲垂车，怪子颓然也向隅。
    激水要令风在下，涸泉翻以沫相濡。
    瘠肥邈尔自秦越，势利纷然皆耳余。
    且复放船来话旧，不妨莲叶卧看书。

范成大　次韵龚养正送水仙花
    色界香尘付八还，正观不起况邪观。
    花前犹有诗情在，还作凌波步月看。

范成大　次韵龚养正中秋无月三首
    词客幕天清露下，老翁卧病破窗中。
    高吟大醉输公等，不见嫦娥与我同。

范成大　次韵龚养正中秋无月三首
    去年怪雨无端甚，今岁痴云亦复然。
    减却新诗酸却酒，乘除添得一更眠。

范成大　次韵龚养正中秋无月三首
    丙夜清光些子见，儿童惊喜强雄夸。
    阑珊高兴应无几，恰似春残看落花。

范成大　次韵郭季勇机宜雪观席上留别
    胜绝尊前万事休，纵非吾土且登楼。
    山迎雨脚俄飞过，风约江声欲倒流。

范成大　次韵韩无咎右司上巳泛湖
    休沐辰良不待晴，径称闲客此闲行。
    春衫欺雨任教冷，病眼得山元自明。
    抹黛浓岚围坐晚，揉蓝新渌没篙清。
    栖鸦未到催归去，想被东风笑薄情。

范成大　次韵汉卿舅即事
    风卷南枝一夜休，孤芳宁肯为人留？
    淡妆素服真成梦，落月横参各自愁。

范成大　次韵汉卿舅即事
    万木垂垂欲改柯，根萌焦渴奈春何！
    晚来础汗南风壮，会有溪云载雨过。

范成大　次韵汉卿舅腊梅
    垂垂瘦萼泫微霜，剪剪纤英锁暗香。
    金雀钗头金蛱蝶，春风傅得旧宫妆。

范成大　次韵汉卿舅腊梅
    湘袂朝天紫锦裳，光风微度绛霄香。
    寿阳信美无仙骨，空把心情学澹妆。

范成大　次韵胡邦衡秘监
    斯言向来立，千古敢疵瑕。
    有命孤蓬转，何心劲箭加。
    人穷名满世，天定客还家。
    回首冥恩怨，虚空不著花。

范成大　次韵即席
    留连银烛照金荷，肠断华年一掷梭。
    月姊有情难独夜，天孙无赖早斜河。
    晶晶霜瓦寒生粟，衮衮风帏细涌波。
    鸹鶡晓啼鸣鹊散，许多佳景奈愁何。

范成大　次韵季陵贡院新晴
    锁闱令严深复深，五星帘幕晴若阴。
    澹云微月谩清夜，短檠政自关人心。
    看灯作晕生睡色，江南行处梦不隔。
    觉来快读新晴篇，恥然寘我莺花前。
    径欲觞公後堂酒，倘烦春衫小垂手。

范成大　次韵姜尧章雪中见赠
    玉龙阵长空，皋比忽先犯。
    鳞甲塞天飞，战逐三百万。
    当时访戴舟，却访一寒范。
    新诗如美人，蓬荜愧三粲。

范成大　次韵郊祀庆成
    帝德重尧绪，天心与舜禋。
    庆期符後甲，元日际初辛。
    土纬扶南极，旄胡拱北辰。
    律谐风自艮，衡正斗垂寅。
    桂燎灵宫晓，萧脂太室晨。
    百神森壁垒，万卫密钩陈。
    日月青旗色，雷霆玉辂尘。
    洗兵银汉水，收雪紫坛春。
    天步临黄道，仙班像玉宸。
    陶匏宗素朴，琮璧慕精纯。
    秘祝裒时对，高斿歨下宾。
    金钟鸣杰虡，朱火＊芳薪。
    日丽鸡竿矗，天旋凤律新。
    端门敷锡後，六合共絪縵。

范成大　次韵举老见嘲未归石湖
    半世吟客舍柳，长年忆后园花。
    为报庐山莫笑，云丘今属谁家

范成大　次韵乐先生除夜三绝
    团蒲曲几坐成痴，北看南观恍是非。
    道眼已空诗眼在，梅花欲动雪花稀。

范成大　次韵乐先生除夜三绝
    天边客里五迎冬，争信还乡似寓公。
    人事都非城郭是，独怜鸡犬识新丰。

范成大　次韵乐先生除夜三绝
    床头历日鬓丝丝，懒倦慵吟守岁诗。
    宜入新年须吉利，明朝把笔写门楣。

范成大　次韵乐先生吴中见寄八首
    金鹤飞来尺素通，新诗字字挟光风。
    三年湖海关心处，都在先生句子中。

范成大　次韵乐先生吴中见寄八首
    官居门巷果园西，桃李成蹊杏压枝。
    如许年芳忙里过，斩新今日试题诗。

范成大　次韵乐先生吴中见寄八首
    墓林栖鸟各深枝，燕子知巢触幔飞。
    倘有三椽今已去，不关五斗解忘归。

范成大　次韵乐先生吴中见寄八首
    懒不看书似姓边，梦魂飞绕白鸥前。
    须知席帽冲尘出，不似篷窗听雨眠。

范成大　次韵乐先生吴中见寄八首
    送春蒙雨涨苹滩，荷叶田田柳絮阑。
    想见垂虹三万顷，拍天湖水钓丝寒。

范成大　次韵乐先生吴中见寄八首
    知从了义透音闻，古井无波岂更浑。
    便好一坑埋众妙，何须六结解诸根。

范成大　次韵乐先生吴中见寄八首
    粟囊聊复寄三餐，埋没缁尘懒濯冠。
    红紫百般纷过眼，乡山岁晚自苍官。

范成大　次韵乐先生吴中见寄八首其
    几多蝼蚁与王侯，往古来今共一丘。
    遮莫功名掀宇宙，百年两角寄蜗牛。

范成大　次韵李器之编修灵石山万岁藤歌
    君不见东林怪蔓之诗三百年，字如金绳铁索相纠缠。
    不如李侯灵石句，笔阵压倒长城坚。
    藤阴诗律两秀发，此段奇事今无前。
    吾闻草木未有不黄落，雨荒霜倒相後先。
    绵绵紫藟天所寿，风雨不动常苍然。
    坚姿绝邻傲所，深本无极融三泉。
    腾蚢舞蛟矫欲去，流苏络带翩如仙。
    班荆蘢芘得吾党，酌泉共吸杯中天。
    诗成一斗属太白，擘笺挥扫如云烟。
    北门西掖君自有，坐拥红药然金莲。
    山腰涧阍莫濡滞，早晚天风吹蜕蝉。

范成大　次韵李子永见访二首
    混俗休超俗，居家似出家。
    有为皆影事，无念即生涯。
    莫觅安心法，翻成捏目花。
    作糜须毂粟，千劫漫炊砂。

范成大　次韵李子永见访二首
    有意能停棹，多情易忆家。
    清诗穿月肋，远梦绕天涯。
    雨蝶衣濡粉，秋蚊喙吐花。
    新凉宜小驻，谈笑有丹砂。

范成大　次韵李子永梅村散策图
    光风先放越溪春，萧散寻诗索笑人。
    藜杖前头春浩荡，三生应是主林神。

范成大　次韵李子永雪中长句
    黄昏苦寒乌鸟稀，吹沙走石交横飞。
    布衾如铁复似水，梦想东风来解围。
    岂知天地有奇事，夜半窗纸生光辉。
    兜罗宝界佛所现，冥凌不敢专璇玑。
    开门倚杖眩一色，迥立此世空无依。
    少年行乐恍尚记，瑶林珠树中成蹊。
    犬骄鹰俊马蹄快，狡穴未尽须穷追。
    湖海粗豪今岂在，但忆鸣哮如饿鸱。
    北邻亦复淡生活，要我忍寒呤此诗。
    手龟笔退不可捉，墨泓龃龉冰生衣。

范成大　次韵林子章阻浅留滞
    客行端似未归云，指点璇杓几易辰。
    喜有风花黄作晕，似闻溪涨绿生鳞。
    我从走俗言无味，君已鸣文笔有神。
    绣段炳然空辱赠，急翻缇袭扫蛛尘。

范成大　次韵刘韶美大风雨坏门屋
    云烟挥翰墨池翻，缃缥如山昼掩关。
    已许六丁收散落，只愁雷电费墙藩。

范成大　次韵陆务观编修新津遇雨，不得登修觉山，径过眉州
    送客多情难语离，仆夫无情车载脂。
    平生飘泊知何限，少似新津风雨时。

范成大　次韵陆务观编修新津遇雨，不得登修觉山，径过眉州
    离合纷纷怕远游，远游仍怕赋登楼。
    何须一望三千里，望尽西州转更愁。

范成大　次韵陆务观编修新津遇雨，不得登修觉山，径过眉州
    雨後蟆颐山色开，玻璃江清已可杯。
    绿荷红芰香四合，又入芙蓉城里来。

范成大　次韵陆务观慈姥岩酌别
    送我弥旬未忍回，可怜萧索把离杯。
    不辞更宿中岩下，投老余年岂再来！

范成大　次韵陆务观慈姥岩酌别
    明朝真是送人行，从此关山隔故情。
    道义不磨双鲤在，蜀江流水贯吴城。

