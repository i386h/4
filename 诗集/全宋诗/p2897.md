<!-- { "loadSidebar": true } -->
    既至即影响，幡脚转不住。
    已而得吉卜，有孙生岁暮。
    人云所生孙，即是师前身。
    往来无处验，虚实何足论。
    识者闻之笑，愚者以为真。
    可怜滕氏子，一生命穷薄。
    晚逃儒者佛，两缘无所觉。
    若果是此僧，无乃行路错。
    聊复成此诗，一任人贬駮。

滕岑　寄友人王晋老
    送君行日雪扬飞，曾几何时画箑挥。
    自别空惊须发变，得书聊证梦魂非。
    紫枢白简家声在，黄卷青灯生事微。
    悟得随缘安乐法，不应羁旅更沾衣。

滕岑　甲申大水二首
    吾州背山面江流，一雨便有泛溢忧。
    况复梅霖倒江海，白昼光若龙移湫。
    眼看上流没高树，下流屋庐渺无处。
    君不见甲子之岁至甲申，如此灾变已三度。

滕岑　甲申大水二首
    歙水震荡方流东，婺水南来塞其冲。
    二水争雄屹不去，孤城汇为河伯宫。
    经旬水落流民复，身存不用嗟无屋。
    君不见去年金虏破淮壖，城郭千里无人烟。

滕岑　江上望西兴
    跨浦桥边万里风，客帆去尽暮江空。
    西兴只在斜阳里，白壁青林淡染红。

滕岑　蒋中丞庭下芙蓉三首
    西风吹下一庭秋，秋自无聊花更愁。
    醉脸晚来红拂掠，未妨萧瑟却风流。

滕岑　蒋中丞庭下芙蓉三首
    莫把秋芳与春比，物生各各以时行。
    只今独步西风里，那得春花与抗衡。

滕岑　蒋中丞庭下芙蓉三首
    菊与为朋竹与邻，闭门谁见晓妆新。
    不须多羡苏堤好，车马往来尘污人。

滕岑　九日求米
    绝粮缺酒两堪悲，宁可无杯不可饥。
    谩有黄花供老眼，正无红粒续晨炊。
    太官羔酒何须羡，朝士茱萸亦谩思。
    聊与重阳添故事，不妨乞米赋新诗。

滕岑　句
    苔痕遗鸟爪，菊本寄蛩音。

滕岑　句
    客橹行何晚，邻机织未休。

滕岑　句
    老屋险不仆，寒袍半欲紪。

滕岑　乐天狂歌词
    忆昔少狂逸，舞酒即典衣。
    痛饮至烂醉，危坐读楚词。
    今我已衰老，不复如前痴。
    尚要饮酒醪，聊用度岁时。
    为儒不登第，为郎又乏赀。
    无衣以准酒，狂歌徒尔为。

滕岑　楼上偶成
    高阁前依柳，幽窗下见池。
    废书凡累日，倚槛独多时。
    谷暖花开遍，山长鸟去迟。
    千穷坐一拙，元自不关诗。

滕岑　楼上偶成
    陇麦已抽穟，山田未立苗。
    雨声愁昨夕，晴色喜今朝。
    柳絮青天雪，松风陆地潮。
    山居足幽事，吾隐不须招。

滕岑　绿柿寄开欲游钓台以诗谢
    西城好在朱夫子，屈指经年隔笑谈。
    忽枉尺书相劳苦，更蒙绿柿远分甘。
    似闻欲访严陵濑，何惜暂辞弥勒龛。
    已约桐君候舟楫，当令风月往迎参。

滕岑　梅花
    欲寻好句乞梅花，从实平章不要夸。
    且道色香谁可比，只才拟议即成差。

滕岑　梅花
    论白人惟议冰雪，言香佛亦取旃檀。
    旃檀冰雪固大好，只恐将渠比并难。

滕岑　梅花
    色香其实无与比，摹写百端良可嗟。
    我今与下语一则，此是梅花非别花。

滕岑　南新慈照寺
    平生不踏南新路，早岁尝诵东坡诗。
    青牛聋僧今不见，慈照乃有那律师。
    君不见世间万事皆儿嬉，不如聋盲百不知。
    双明阁上夕阳时，一笑二子闲争棋。

滕岑　拟白马篇
    白马紫游韁，意气何飘扬。
    五陵富贵子，人谓天上郎。
    春华动新鞭，□盖生辉光。
    行经几台观，下马毬鞠场。
    吹弹陈妙伎，歌舞集名倡。
    欢醉未云足，挥散千金强。
    朝游曛莫返，讫春以为常。
    天禄扬子云，砽砽事文章。
    草玄既自苦，投阁仍自伤。
    平生甚爱酒，何增酣杯觞。
    较彼万不如，虚名何足臧。

滕岑　拟名都篇
    名都一何绮，宇内第一洲。
    富贵习奢靡，{上执下日}御乃其尤。
    沈沈彼大屋，缭垣峻而修。
    主人正恩幸，执事近冕旒。
    金多不可计，势张渠得俦。
    藻幄群艳女，雕舆盛华驺。
    器用尚方亚，服食中禁侔。
    园池亦何似，三岛与十洲。
    称者不胜谈，观者徒眩眸。
    迅雷忽下击，飞电仍穷搜。
    方恃金玉坚，遽为烟雾收。
    天道不可欺，崇替定难筹。
    陈迹变陵谷，谁复为悲忧。

滕岑　秋江四绝
    十日江头一向风，差差寒浪白吹空。
    渔舠轾小不如叶，信意低昂风浪中。

滕岑　秋江四绝
    风色萧萧日色晴，晚潮未到水波平。
    系槎艇子关蓬睡，不管溪南唤渡声。

滕岑　秋江四绝
    一川晚色澹烟浮，不觉潮生水倒流。
    人语津亭灯火闹，客帆椎鼓过沙洲。

滕岑　秋江四绝
    玉轮推上暮云端，金蹙波心一片澜。
    隐隐渔舟横绝去，何人江岸倚楼看。

滕岑　秋晚
    槭槭霜风劲，駸駸物象彫。
    屡迁怜蟋蟀，一败笑芭蕉。
    林叶疏逾响，山云薄易消。
    虽无远行役，对此亦何聊。

滕岑　三月十二日晚雨因取渊明诗微雨洗高林清飚矫云翮之句定韵赋十诗翌
    中年知学道，所得不造微。
    老来衰拙甚，动与世俗违。
    诗书束高阁，蓬藋掩坏扉。
    自应车马绝，不待门墙挥。

滕岑　三月十二日晚雨因取渊明诗微雨洗高林清飚矫云翮之句定韵赋十诗翌
    蚕妇正望晴，耕夫又须雨。
    蚕既恶湿叶，牛惟便润土。
    我不事农桑，薄禄仰官府。
    衣食有不足，何敢怨贫窭。

滕岑　三月十二日晚雨因取渊明诗微雨洗高林清飚矫云翮之句定韵赋十诗翌
    自得林下趣，穷处甘如荠。
    白云为朋友，青山是昆弟。
    幽池萍未生，闲来弄清泚。
    照影不能悟，徒自尘缨洗。

滕岑　三月十二日晚雨因取渊明诗微雨洗高林清飚矫云翮之句定韵赋十诗翌
    风吹飞絮乱，日照游丝高。
    晴景方可爱，暮雨忽潇潇。
    老人蚤睡眠，梦觉鸡戒朝。
    檐声鸣阶除，云气冒山椒。

滕岑　三月十二日晚雨因取渊明诗微雨洗高林清飚矫云翮之句定韵赋十诗翌
    去岁所种竹，今岁望成林。
    竹萌犹未见，时节春已深。
    逮茲一雨润，犊角庶可寻。
    切勿轻剪馘，长养令萧森。

滕岑　三月十二日晚雨因取渊明诗微雨洗高林清飚矫云翮之句定韵赋十诗翌
    久雨爱晴色，久晴欣雨声。
    下人自分别，上天了无情。
    人喜春色丽，又悲秋气清。
    是皆妄心耳，四序奚亏成。

滕岑　三月十二日晚雨因取渊明诗微雨洗高林清飚矫云翮之句定韵赋十诗翌
    远寺有缁徒，殷勤久见招。
    是日篮舆出，轻雨飒晨飚。
    稽首谒佛像，焚香坐僧寮。
    岂惟饭满钵，兼有酒盈瓢。

滕岑　三月十二日晚雨因取渊明诗微雨洗高林清飚矫云翮之句定韵赋十诗翌
    静观一世人，忙多闲者少。
    须发已剥除，应接亦纷扰。
    何术生羽翼，物外得轻矫。
    阀　求九转丹，且尽一尊醥。

滕岑　三月十二日晚雨因取渊明诗微雨洗高林清飚矫云翮之句定韵赋十诗翌
    老人见桃花，悟者有灵云。
    我见亦有悟，花前饮玉醺。
    可怜南北家，论说事纷纭。
    为问参老禅，何如参面君。

滕岑　山礬
    水仙委虀　江梅老，架上酴醿雪未翻。
    千斛妙香留不用，一时分付与山礬。

滕岑　上郑广文
    瓦注非真巧，昌歜非众嗜。
    我诗本不工，好之弗肯置。
    胡能致温饱，颇复作灾祟。
    无盐不自知，刻画要妍媚。
    先生六艺学，已得圣贤秘。
    三绝笑郑虔，诗律乃游戏。
    伊予亦何幸，苴2获巾屦侍。
    岂惟怯大巫，正自惭小技。
    却嗟贾长江，哦诗尹不避。
    文公倘见容，愿教推敲字。

滕岑　题钓台对严氏楼三首
    扁舟江上几曾经，山崦层楼似画屏。
    岂料今为倚楼客，谁能添我入丹青。

滕岑　题钓台对严氏楼三首
    秘祖高怀傲帝王，远孙依旧晦文章。
    不须苦要为官去，看水看山味最长。

滕岑　题钓台对严氏楼三首
    秋江不许一尘染，只有青山倒影寒。
    我欲移家来住此，烦君先为斩鱼竿。

滕岑　题永泰显上人个中庵
    葛藤遍诸方，悟老能几个。
    谁知个中庵，炉火但趺坐。
    斋钵幸不空。法轮常自磨。
    饥餐困来眠，工夫没量大。

滕岑　题永泰显上人个中庵
    内外及中间，无处寻这个。
    若舍内外中，又向鬼窟坐。
    团团踏故迹，笑杀牛挽磨。
    随处即个中，始显机用大。

滕岑　酴醿
    红紫从渠巧斗新，不妨自着素衣巾。
    中庭今夜群仙戏，总是广寒宫里人。

滕岑　酴醿
    向人未肯吐芳心，玉困香融已不禁。
    久矣禅心无色想，如何对此独沉吟。

滕岑　酴醿
    群芳谁不让天柔，笑杀金沙敢并游。
    少借余妍入樽酒，真堪一斗博凉州。

滕岑　玩松竹
    萧萧园中竹，不复数萱草，
    苍苍池上松，岂更问苹藻。
    二物吾所爱，难为俗人道。
    竹如吾之节，松似吾之老。
    烟雨风月中，形声俱媚好。

滕岑　玩松竹
    马目在屋南，龙峰在屋北。
    南为山所障，北半露山色。
    赖有竹与松，足供予燕息。
    竹乃前赠栽，种自别墅得。
    松长已百年，不知谁所植。

滕岑　惜梅
    沙晴日暖雪消时，春到南枝未觉迟。
