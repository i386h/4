<!-- { "loadSidebar": true } -->
陆游　乍晴风日已和泛舟至扶桑埭徘徊西村久之
    十日风雨今日晴，衰病忽减思闲行。
    接篱一幅烟雾薄，舴艋八尺凫鷖轻。
    亭亭孤塔远天碧，曲曲深巷斜阳明。
    数家茅屋门昼掩，不闻人声闻碓声。
    身似庞公不入城，东阡南陌饯余生。
    新年倘有丰年喜，买酒渔村看太平。

陆游　乍晴行西村
    堤树丛祠北，烟村古埭南。
    买鱼论木盎，挑荠满荆篮。
    积潦经旬月，晴光见二三。
    农功殊可念，保麦复祈蚕。

陆游　乍晴至园中
    药笈渔竿每自随，枯筇短帽恰相宜。
    投林但有穷猿喜，伏枥元无老骥悲。
    岩溜甘寒通碧沼，野梅清绝隔疏篱。
    放翁老甚情怀嬾，那办题诗寄所思！

陆游　乍自京麈中得归故山作五字识喜
    门巷如秋爽，轩窗抵海宽。
    初还绶若若，已觉面团团。
    引睡拈书卷，偷闲把钓竿。
    人生快意事，五月出长安。

陆游　斋居书事
    慵养金丹换鬓须，微霜正要称清癯。
    平生风露充蝉腹，到处云山寄鹤躯。
    道室焚香勤守白，虚窗点易静研朱。
    自知世事难谐偶，不待幽人夜见呼。

陆游　斋前独坐戏作
    闭户学僧坐，颓然遗世情。
    虚窗鸽飞影，枯叶犬行声。
    雪拥杉灰暖，云垂纸帐明。
    清馋不可耐，一笑听华鲸。

陆游　斋中读书罢有感
    少时学问苦匆匆，弦诵光阴转手空。
    圣域渊源虽自力，故交零落与谁同？
    荒村莫恨身垂老，後世元知论自公。
    但掩斋扉凭曲几，忘忧正在寂寥中。

陆游　斋中弄笔偶书示子聿
    左右琴樽静不哗，放翁新作老生涯。
    焚香细读斜川集，候火亲烹顾渚茶。
    书为半酣差近古，诗虽苦思未名家。
    一窗残日呼愁起，袅袅江城咽暮笳。

陆游　斋中闻急雨
    一味疏慵养不才，饭蔬亦已罢衔杯。
    衡茆终日人声绝，卧听芭蕉报雨来。

陆游　斋中闲咏
    风号万物作涛声，云截千峰似几平。
    多病支离仍老境，暮秋萧瑟更山城。
    燕觞久罢尘痕积，庭讼全稀藓晕生。
    莫道斋中日无事，焚香扫地又诗成。

陆游　斋中夜赋
    高居终日掩斋扉，幽事常多俗事稀。
    露重丛篁时自泻，风高脱叶有先飞。
    秋衣渐制闻砧杵，社肉初分谢蕨薇。
    却笑老身闲不得，一灯明灭乱书围。

陆游　斋中夜坐有感
    荒山为城溪作壕，风鼓巨木声翻涛。
    鸱枭乘屋弹不去，狐狸欺人怒竖毛。
    雨来红鹤更可恶，争巢一似婴儿号。
    城孤屋老草木茂，正坐人少此辈豪。
    急呼五百具畚锸，欲掀窟穴穷腥臊。
    忽然语罢却自笑，残年何至与汝鏖。
    浣花江色绿如黛，春波艳艳浮轻舠。
    行当系缆柳阴下，仰听莺语倾香醪。

陆游　斋中杂题
    湖水日益长，柳色日益深。
    好鸟西山来，飞鸣过前林。
    年华挽不留，陈迹旷难寻。
    花开少共赏，酒熟惟孤斟。
    王谢今编氓，曲水空山阴。
    一樽欲吊古，已矣子何心？

陆游　斋中杂题
    列屋娥眉不足夸，可斋别自是生涯。
    闲将西蜀团窠锦，自背南唐落墨花。

陆游　斋中杂题
    屯云失南山，三日吹细雨。
    岁月不贷人，蛙声遽如许！
    一年复一年，老至不可御。
    下湿病在脾，余息仅如缕。
    枯皮裹瘦骨，半属松下土。
    屋坏要当颠，安能强撑拄！

陆游　斋中杂题
    小醉微吟过一春，人间侬是最闲人。
    龟毛拂子长三尺，拈起风光处处新。

陆游　斋中杂题
    棐几砚涵鸲鹆眼，古奁香斮鹧鸪斑。
    绝知造物殷懃意，成就衰翁到死闲。

陆游　斋中杂题
    书生每苦饥，得饭已可贺。
    黄齑三百瓮，自是天所破。
    有时尚不继，得米无暇簸。
    昨者雪塞门，烟绝但僵卧。
    虽云迫沟壑，老学不敢惰。
    夜分唤邻翁，我歌尔当和。

陆游　斋中杂题
    西窗日过中，饥坐生眼花。
    援笔课小诗，墨燥字倾斜。
    须臾忽满纸，翩翩若风鸦。
    虽无古人法，简拙自一家，
    乃知雨漏壁，未媿锥画沙。
    俄报豆饭熟，投笔喜莫涯。
    呼童拾涧薪，试我家山茶。

陆游　斋中杂题
    幽居厌见凡花草，红紫纷纷不复栽。
    自斸苍苔换黄土，南山移得玉芝来。

陆游　斋中杂兴
    八十颓龄安所归？萧然终日掩柴扉。
    清心始信幽栖乐，穷理方知俗学非。
    山果满筐猿食足，石泉通笕药苗肥。
    衰翁莫道浑无事，扫叶归来又落晖。

陆游　斋中杂兴
    倒掩衡门手自关，老身著布乱书间。
    有诗尚作清宵祟，无事能妨白日闲。
    薄暮上楼聊试步，经旬止酒自酡颜。
    儿曹莫笑衰翁嬾，拟遍淮南大小山。

陆游　斋中杂兴十首以丈夫贵壮健惨戚非朱颜为韵
    成童入乡校，诸老席函丈。
    堂堂韩有功，英概今可想。
    从父有彦远，早以直自养，
    始终临川学，力守非有党。
    纷纷名佗师，有泚在其颡。
    二公生气存，千载可畏仰。

陆游　斋中杂兴十首以丈夫贵壮健惨戚非朱颜为韵
    士生学六经，是为圣人徒。
    处当师颜原，出当致唐虞。
    斯文阵堂堂，临敌独援枹。
    异端满天下，一扫可使无。
    乃知立事功，先要定规模。
    彼虽力移山，安能夺匹夫！

陆游　斋中杂兴十首以丈夫贵壮健惨戚非朱颜为韵
    公议在天下，如人有元气。
    平居失护养，一旦可胜讳。
    神丹卒难求，百疾起如蝟。
    奄奄息仅属，熟视吁可畏。
    大义在春秋，遗迹悲汉魏。
    君看徐孺子，底物视富贵。

陆游　斋中杂兴十首以丈夫贵壮健惨戚非朱颜为韵
    昔我自蜀归，耆旧已凋丧。
    後来二三公，尚慰天下望。
    千里一纸书，殷懃问亡恙。
    呜呼亦已矣，遗语寄悲怆。
    我亦迫桑榆，便恐无辈行。
    夜窗对青灯，力惫心尚壮。

陆游　斋中杂兴十首以丈夫贵壮健惨戚非朱颜为韵
    余龄垂八十，虽惫犹强饭，
    正如老病马，风沙时一喷。
    玉关眇何许，道里何啻万。
    目中堠历历，欲进不能寸。
    矫首望秋空，徒羡霜鹘健。
    薶骨亦何悲，吾非麒麟楦！

陆游　斋中杂兴十首以丈夫贵壮健惨戚非朱颜为韵
    琅琅诵诗书，尚记两髦髧；
    谁料七十年，沉滞终坎窞。
    炊突映茅庐，日暮烟惨惨，
    忍穷端已熟，抚事空自感。
    狂言悔噬脐，众訾惊破胆。
    尚有爱书心，还如嗜菖歜。

陆游　斋中杂兴十首以丈夫贵壮健惨戚非朱颜为韵
    去国己酉冬，忽见十颁历。
    衰残口两齿，困厄家四壁。
    时看溪云生，饱听檐雨滴。
    悠然度寒暑，何处著欣戚？
    幽人岂知我，月夕闻吹笛。
    何当五百岁，相与摩铜狄？

陆游　斋中杂兴十首以丈夫贵壮健惨戚非朱颜为韵
    扁舟东下硖，日月去若飞。
    当时笔砚旧，久已晨星稀。
    俊逸如伯浑，简诣如知几，
    天高鬼神恶，回首万事非。
    我欲泝黄牛，买屋居青衣，
    九原不可作，哀哉谁与归？

陆游　斋中杂兴十首以丈夫贵壮健惨戚非朱颜为韵
    荷鉯草堂东，艺花二百株；
    春风一朝来，白白兼朱朱。
    南列红薇屏，北界绿芋区，
    偃蹇双松老，森耸万竹舑。
    余地不忍茀，插援引瓠壼。
    何当拂东绢，画作山园图。

陆游　斋中杂兴十首以丈夫贵壮健惨戚非朱颜为韵
    闲居寂无客，柴门昼常关。
    孤舟小於叶，放浪烟水间。
    树暗杨梅村，露下白莲湾，
    钓鱼樵风泾，买酒石帆山，
    向来支许辈，恐亦无此闲。
    道逢若耶叟，握手开苍颜。

陆游　詹仲信出示卜居诗佳甚作二绝句谢之
    十里相望亦未遥，何由频得慰无聊。
    老来万事慵开眼，独喜诗盟不寂寥。

陆游　詹仲信出示卜居诗佳甚作二绝句谢之
    年来阻阔动经时，忽见新篇乃尔奇。
    安得齐纨翦团扇，为君小草卜居诗？

陆游　詹仲信以山水二轴为寿固辞不可乃各作一绝句谢之春山
    策蹇渡桥春雨余，乱山缺处草亭孤。
    不知何许丹青手，画我当年入蜀图。

陆游　占城棕竹拄杖
    参云气压葛陂龙，跨海来扶笠泽翁。
    八十尚思行脚在，与君处处现神通。

陆游　战城南
    王师出城南，尘头暗城北。
    五军战马如错绣，出入变化不可测。
    逆胡欺天负中国，虎狼虽猛那胜德。
    马前嗢咿争乞降，满地纵横投剑戟。
    将军驻坡拥黄旗，遣骑传令勿自疑。
    诏书许汝以不死，股栗何为汗如洗？

陆游　栈路书事
    危阁闻铃驮，湍流见磑船。
    汲江人负盎，骑马客蒙毡。
    梨美来秦地，橙香接楚天。
    痴顽殊耐事，随处一欣然。

陆游　张功甫许见访以诗坚其约
    零落汀苹露气清，北窗昨夜已秋声。
    书来屡有入东约，坐上极思虚左迎。
    激烈哦诗殷金石，纵横落笔走蛟鲸。
    吾曹此事期千载，老眼相逢剩要惊。

陆游　张季长学士自兴元遣人来因询梁益间事怅然有感
    长记残春入蜀时，嘉陵江上雨霏微。
    垂头驴瘦悲铃驮，截道狐奔脱猎围。
    晓度市桥花欲语，晚投山驿石能飞。
    杜鹃言语元无据，悔作东吴万里归。

陆游　张时可直阁书报已得请奉祠云台作长句贺之
