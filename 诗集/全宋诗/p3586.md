<!-- { "loadSidebar": true } -->
    如今政是暮春者，三叹春风舞雩下。

杨万里　题湘中馆
    清境故应好，新寒殊不胜。
    征衣愁着尽，凭槛喜犹能。
    乱眼船离岸，关心山见棱。
    个中有句在，下语更谁曾。

杨万里　题湘中馆
    江欲浮秋去，山能渡水来。
    娵隅蛮语杂，歡乃楚声哀。
    寒早当缘闰，诗成未费才。
    愁边正无柰，欢伯一相开。
    我岂登名晚，今仍作吏卑。
    文能追古作，子未要人知。
    取第真成漫，危言良独奇。
    新知谁不乐，所要白头期。

杨万里　题萧端虚和乐堂
    玉笥风回峡山雨，两公对床方软语。
    少公一生吟样舑，长公半醉少公扶。
    白头兄弟不多有，面如橘红不关酒。
    紫荆花开连理枝，孝友未要时人知。

杨万里　题萧岳英常州草蛊轴，盖尽师之女朱氏之笔二首
    常州草蛊天下奇，女郎新样不缘师。
    未应好手传轮扁，便恐前身是郭熙。

杨万里　题萧岳英常州草蛊轴，盖尽师之女朱氏之笔二首
    笔端春草已如生，点缀蛊沙更未停。
    浅著鹅黄作胡蝶，深将猩血染蜻蜓。

杨万里　题小沙溪郑氏店江亭
    隔水千山又万山，大江仍合小溪湾。
    岸巾独立东风里，眼趁凫雏下急滩。

杨万里　题谢昌国桂山堂
    艮斋印袖出名光，归卧西江一草堂。
    种满山中浑是桂，怪来月窟更无香。
    九秋金粟供朝饭，三径黄花并夕粮。
    履上星辰冠上豸，一时脱却濯沧浪。

杨万里　题谢昌国金牛烟雨图
    金牛烟雨最相关，老子方将老是间。
    不分良齐来貌取，更於句里占江山。

杨万里　题兴宁县东文岭瀑泉，在夜明场驿之东
    笋舆路转崖欹倾，只闻满山泉水鸣。
    卷书急看已半失，眼不停注耳细听。
    石如铁色黑，壁立镜面平。
    水从镜面一飞下，蕲笛织簟风漪生。
    石知水力倦半壁，锺作天一泓水行。
    到此欲小憩，後水忽至前水惊。
    分清裂白两泒出，跳珠跃雪双龙争。
    不知落处深几许，千丈井底碎玉声。
    安得好事者，泉上作小亭。
    酿泉为酒不用麴，春风吹作蒲萄绿。
    醉写泉声入枯木，何处更寻响泉曲。

杨万里　题星子悬黄宰世高问政堂
    黄子侬故人，危子侬门生。
    向来同登漱玉亭，银河洗面醉不醒。
    四年二子不见面，过眼光阴掣飞电。
    今晨忽得问政碑，黄子作堂危子词。
    危子笔力乃尔进，黄子佳政不须问。
    寄言二子各努力，古人也是人作得。

杨万里　题盱胎军东南第一山二首
    第一山头第一亭，闻名未到负平生。
    不因王事略小出，那得高人同此行。
    万里中原青未了，半篙淮水碧无情。
    登临不觉风烟暮，肠断渔灯隔岸明。

杨万里　题盱胎军东南第一山二首
    建隆家业大於天，庆历春风一万年。
    廊庙谋谟出童蔡，笑谈京洛慱幽燕。
    白沟旧在鸿沟外，易水今移淮水前。
    川后年来世情了，一波分护两涯船。

杨万里　题盱眙军玻璃泉
    清如淮水未为佳，泉迸淮山好煮茶。
    熔出玻璃开海眼，更和月露瀹春芽。
    仰看绝壁一千丈，削下青琼无点瑕。
    从事不浇愁肺渴，临泓带雪吸冰花。

杨万里　题徐衡仲西窗诗编
    江东诗老有徐郎，语带江西句子香。
    秋月春花入牙颊，松风涧水出肝肠。
    居仁衣钵新分似，吉甫波澜并取将。
    岭表旧游君记否，荔枝林里折桄榔。

杨万里　题徐载叔双桂楼
    遥怜天上桂华孤，月中何不种两株。
    唐人此句真绝唱，後来诗人半语无。
    向来何人秋风起，吹脱广寒双桂子。
    落向君家楼阁前，种玉开花今几年。
    清宵双影写窗户，却兼月里成三树。
    年年八月九月时，黄金粟缀青瑶枝。
    秋风吹香入月去，风回却带天香归。
    容齐仙人为作碑，诚斋老人为作诗。
    金蟆玉兔已傅诵，莫问姮娥知不知。

杨万里　题玄潭观雪浪阁
    赣江西来千里许，流到阁前虎须怒。
    旌阳横剑居上头，却喝长江教倒流。
    跳作漩花雪山立，溅得琳房满山湿。
    即今水落未足观，桃花浪起君来看，
    一波打窗君胆寒。

杨万里　题薰陾中兴庆寿颂
    炎晖十华生太皇，即宋光武赵少康。
    皇穹柱折地无轴，再辟三极纪八荒。
    与天同仁自同寿，八十万岁登九九。
    淳熙天子驾苍龙，春王三朝领群后。
    是时雪花晓尚飘，日华飞来雪即销。
    玉卮灩海泛椒柏，宝册错锦凋琼瑶。
    虞典汉仪照亿世，可无鸿笔描天地。
    下惟窥园几代孙，浓墨大书三万字。
    点窜封禅典引辞，涂改皇武贞符诗。
    珠玑金玉槌作屑，铸出夏鼎仍商彝。
    歧阳石鼓鱼贯柳，浯溪石崖非好手。
    谁将臣陾中兴庆寿篇，刻之玉版藏名山，
    何千万年，千万年！

杨万里　题严州新堂
    新堂略有次第否？忙里从公一来觑。
    是时新晴收旧雨，小风吹花掠巾屦。
    江山只道不解语，云何惠然堂上聚。
    北山故挽南山住，东溪不遣西溪去。
    向来天藏在何处？遭公拈出天不拒。
    旧亭不为山作主，皆山起楼何以故？
    更烦好手铲东阜，放出钓台寸来许。

杨万里　题益公丞相天香堂
    君不见沉香亭北专东风，謪仙作颂天无功。
    君不见君王殿後春第一，领袖众芳捧尧日。
    此花司春转化钧，一风一雨万物春。
    十分整顿春光了，收黄拾紫皈江表。
    天香染就山龙裳，余芬却染山水乡。
    青原白鹭万松竹，被渠染作天上香。
    人间何曾识姚魏，相公新移洛中裔。
    呼酒先招野客看，不醉花前为谁醉。

杨万里　题永丰刘伯英双清亭
    银河一泒天上来，霜松万本水际栽。
    公干作亭占佳处，栏住清风入窗户。
    醉余绿绮膝上横，学得松声与水声。
    更待九秋月亭午，白玉壶中有新句，
    烦君赤手双拾取。

杨万里　题永新吴景苏主簿梯云楼
    谁道青云不可梯，君家楼阁与云齐。
    诤臣内相名垂日，谏草词头字印泥。
    我昔曾为禾水客，梦中犹忆义山西。
    仇香自有家声在，岂使鸾皇棘上栖。

杨万里　题尤延之右司遂初堂二首
    漫仕风中絮，归心水上鸥。
    把茅新结屋，藜杖旧经丘。
    花底春勾引，灯前夜校雠。
    何如添我住，二老更风流。

杨万里　题尤延之右司遂初堂二首
    诗瘦山如瘦，人遐室更遐。
    荒林庾信宅，古木谢敷家。
    医国君臣药，逃名子母瓜。
    只愁归未得，绿却白鸥沙。

杨万里　题曾景山通判寿衍堂
    人家具庆已燕喜，人家重庆更奇伟。
    宜春台上贤治中，妙龄斫桂广寒宫。
    亲年九十身六二，芝兰玉树森庭砌。
    上堂彩衣称寿觞，下堂绣口喧雪窗。
    紫枢相公喜，祥大书寿衍。
    名其堂五世，其昌未渠央。

杨万里　题曾良臣思堂
    谢墅新成了，潘舆竟不归。
    升堂仰遗像，下拜泣沾衣。
    友哺乌何在，卧冰鱼自肥。
    梦中环佩响，惊喜觉来非。

杨万里　题曾世夫颐斋
    吾友子曾子，滋兰涧溪幽。
    药房动波底，韦编著床头。
    梦吞六画香，身从三圣游。
    上瞻岐山开，下聆雷声收。
    告干閟灵龟，潜渊骑玉蚪。
    食菲足自养，朵颐非所来。
    一朝浮洛书，绿字献禹畴。
    分半啖虞翻，相视一笑休。

杨万里　题曾无媿月窗
    阿兄作云巢，阿弟作月窗。
    乾坤清气只云月，一家两手并取将。
    作巢不用木，只架云为屋。
    作窗不用棂，只掇月为庭。
    兜罗绵上住兄子，银色界中著吾弟。
    阿兄云向笔下生，阿弟月向诗中明。
    弟兄云月两清绝，云月何曾有分别。
    不知云月入胸中，为复胸中有云月。

杨万里　题曾无疑云巢
    兰芷溪头子曾子，日饭兰花饭溪水。
    犹嫌尘土涴荷衣，移家龙山西复西。
    清晨芒屦上山觜，瞥见寸云石边起。
    忽追捉得絮一球，襟包袖里不放休。
    须臾奔腾触怀出，散满晴空那可收。
    云帅却与曾子戏，展为大幕褰为帔。
    独携曾子登云巢，其上无天下无地。
    忽闻阿香笑一呼，曾子惊顾巢亦无。
    归来作巢学云样，夜夜云来宿巢上。

杨万里　题曾无已所藏高匹纸、蔡君谟欧公笔迹
    三韩玉叶展明蠲，诸老银钩卷碧鲜。
    幸自不逢文与可，一竿秋竹扫风烟。

杨万里　题张季长少卿饰庵，名取告词云"学足以自饰
    吾友张饰庵，学到贲上白。
    真贲初非文，至饰亦无色。
    君看瑄玉姿，岂借青黄饰。
    宝气不自中，白虹贯空碧。
    饰庵隐岷岭，英名震京国。
    鲁论感凤叹，春秋辩麟获。
    孝庙聘丘园，有来校坟籍。
    光皇访忠贤，再起贰卿棘。
    未应两朝旧，不侍九重侧。
    训词揭昭回，圣意深记忆。
    盍归赞人文，小却犹讲席。
    未要从子真，带月耕岩石。

杨万里　题张埧夫腴庄图三首
    百里青山十里溪，荷花万顷照红衣。
    临平山下西湖上，总被腴庄拨取归。

杨万里　题张埧夫腴庄图三首
    花光泉响不相参，城市山林难两兼。
    不分腴庄最无赖，一时奄有忒伤廉。

杨万里　题张埧夫腴庄图三首
    花开还喜落还嗟，君被腴庄恼却些。
    何似老夫展横轴，一朝见尽四时花。

