<!-- { "loadSidebar": true } -->
    处处释迦，头头弥勒。
    啐啄同时，无劳外觅。

释道宁　偈六十三首
    此方真教体，清净在音声。
    欲入三摩提，实从闻中证。

释道宁　偈六十三首
    滂沱天际雨，嘹亮寺亭钟。
    耳目不到处，翻怜面壁翁。

释道宁　偈六十三首
    暗里抽横骨，明中坐舌头。
    偏圆不到处，万古及千秋。

释道宁　偈六十三首
    先贤垂范，流落人间。
    日久岁深，禅人不顾。
    语非玄妙，直透重关。
    画瓶打破，渌水青山。
    莫讶报慈多冷淡，得盘桓处且盘桓。

释道宁　偈六十三首
    凛凛玄风，尘尘三昧。
    信手拈来，曾无障碍。
    不用安排，素非憎爱。
    透过斯关，逍遥自在。

释道宁　偈六十三首
    先贤垂范，巧妙临时。
    解烹露地白牛，惯炊黍米香饭。
    煮野菜羹，唱邨田乐。
    更深夜静，与众分冬。

释道宁　偈六十三首
    大家东咬西咬，忽然咬著一个。
    始知是处绿杨堪系马，家家门庭透长安。
    坐断千圣舌头，露出平生光彩。
    莫嫌冷淡无滋味，一饱能忘万劫饥。

释道宁　偈六十三首
    药山老汉慎初护末，佛眼难窥。
    院主狭路相逢，等閒蹉过。
    至今千古之下，挂人齿牙。

释道宁　偈六十三首
    三八念诵，五日一条今古路，
    依俙屈曲隔烟岚。

释道宁　偈六十三首
    祖师门下，妙旨无私。
    不堕物机，混融凡圣。
    所以涅磐城里，作者犹嗤。
    明月堂前，道人不顾。
    灰身灭智，岂是丈夫。
    避色逃声，何名作者。
    捞龙打凤，须信男儿。
    露刃藏锋，还他开士。
    化城抹过，宝所非遥。
    独步坤维，何人境界。
    打破画瓶归去后，南山下雨北山云。

释道宁　偈六十三首
    漏泄春消息，梅花遍界开。
    千峰无异色，平地绝纤埃。
    莫谓白牛无觅处，普贤招手待君来。
    急回首，不须猜，
    乾坤都一片，何用更徘徊。

释道宁　偈六十三首
    大道无私，遇缘展缩。
    年年四月，今朝普请，
    方来禁足。寒山亸袖舞三台，
    拾得横琴弹一曲。一二三，
    四五六。夏雨布长空，
    清声发幽谷。直饶不堕宫商，
    也是强生节目。争如野外农夫，
    击壤高歌鼓腹，不学禅律威仪，
    免见蜡人随逐。丹凤不栖无影树，
    直透烟霄意自殊。

释道宁　偈六十三首
    乾坤之内，宇宙之中，
    高悬舜日，大扇尧风。
    祝一人之寿算，祈万世之穹隆。
    唯吾家佛子受赐颇多，物外优游恁何祝。

释道宁　偈六十三首
    是法住法位，世间相常住。
    南山叆叇生云，北山滂沱下雨。
    通身是口，阿师比拟，
    徒夸唇觜，把定放行。
    目前火急便还家，莫认殊乡为故里。
    官不容鎝，私通车马。
    幸对人天，何妨诘问。

释道宁　偈六十三首
    浩浩尘中，善能垂手。
    悲智冥符，古今希有。
    深入总持门，气宇冲斗牛。
    目连鶖子，攒眉妙德，
    空生缄口。一句无私，
    扫际窠臼。
    
    
释道宁　偈六十三首
    遍界不曾藏，通身无影像。
    相逢莫讶太愚痴，旷劫至今无伎俩。
    无伎俩，少人知，
    大体还他肌骨好，何须照镜画娥眉。

释道宁　偈六十三首
    经入藏，禅归海。
    未足衲僧亲道底，拂袖前行归去来。
    击碎重关门大启。长安夜夜家家月，
    几处笙歌几处愁。

释道宁　偈六十三首
    空王门下，法令当行。
    列局分司，利生为务。
    无明海内，驾起慈舟。
    入我山中，盛栽忍草。
    伶俜游子，诱引还家。
    直指衣中，久怀至宝。
    获解脱道，证本圆常。
    报佛深恩，方名垂手。
    不伤风化，物义两全。
    金殿玉堂留不住，披毛戴角又重来。

释道宁　偈六十三首
    人天普集，龙象交参。
    大事全彰，云何不顾。
    须待提纲举要，鼓唱玄风。
    蔟锦攒花，以为谛当。
    都无所益，枉费心机。
    奈缘中下之流，无由凑泊。

释道宁　偈六十三首
    全提要妙，三藏绝诠。
    海印舒光，该罗法界。
    有情无情，炳然应现。
    有时南州北郡，买卖交关。
    有时看风把柁，顺水行船。
    有时酒肆茶坊，迎宾待客。
    有时投壶走马，歌笑围棋。
    种种多般，要源流出。
    玄关瞥转，大用现前。
    一概无私，平等大道。
    始知诸佛转法轮，群生解差别。
    目击便归来，秤鎚浑是铁。
    如斯告报，正属化门，
    不犯锋楞。善吉岩前草不生，
    侨尸谩把天花散。

释道宁　偈六十三首
    空空至理，杳绝纤埃。
    功勋不到，妙叶难该。
    不落是非中，有无争敢和。
    何劳指註，便请承当。
    过后追风，徒夸好手。

释道宁　偈六十三首
    应机不妙，展事难谐。
    检点将来，弄巧成拙。

释道宁　偈六十三首
    禅家流，勿忌讳。
    干木随身，逢场作戏。
    有时高卧白云，有时持盂闹市。
    有时爱抚没弦琴，有时善宣无量义。
    有时似痴似騣，有时为祥为瑞。
    不是碧眼胡，亦傅大士，
    住，住，
    他年自有知音知，何必清风动天地。

释道宁　偈六十三首
    秋日耀长空，秋江浸虚碧。
    伤嗟门外人，处处寻弥勒。
    蓦路忽抬头，相逢不相识。
    剪尽霜前竹，临豨不化龙。

释道宁　偈六十三首
    万里无云，长天一色。
    不落古今，那该彼此。
    要津把断，风骨旋生。
    设使灵山密付，谩说拈华少室，
    亲传徒夸得髓。师子窟中无异兽，
    象王行处绝狐踪。

释道宁　偈六十三首
    薄{左卑右刂}明月碎清风，浅种深耕莫大功。
    破二作三横竖算，四方八面用无穷。

释道宁　偈六十三首
    诸佛放光明，助发实相义。
    言下合无生，为祥复为瑞。

释道宁　偈六十三首
    灵山顾视，迦叶亲闻。
    白藕峰前，卢公契旨。
    直饶鎝芥相投，未免随波逐浪。
    俱成胜负，犹涉驱驰。
    争似青天为幕，夜月为钩，
    卧藤萝下，块石枕头。
    踏得故关田地稳，不风流处也风流。

释道宁　偈六十三首
    云收天际，雾卷长空。
    坐立俨然，谁家风月。
    这里荐得，早涉崎岖。
    更待商量，般雪填井。
    不许夜行刚把火，直须当道与人看。

释道宁　偈六十三首
    先贤垂范，语真如弦。
    衲子奔波，刚然不顾。
    粉骨碎身未足酬，一句了然超百亿。

释道宁　偈六十三首
    田中稻子已焦黄，颗粒圆成不并常。
    妙手及时收拾后，五湖龙象济饥疮。
    剑为不平离宝匣，药因救病出金瓶。

释道宁　偈六十三首
    一人发真归源，十方虚空，
    悉皆锁殒。浑家不是不进步，
    无奈当门荆棘生。

释道宁　偈六十三首
    高提祖印，独耀寰区。
    坐却舌头，圣凡罔测。
    声前要旨，妙叶难该。
    句后玄关，金鎝双锁。
    通人分上，肯受提撕。
    懞懂禅流，徒夸作略。
    设使五湖衲子，四海高人，
    问似龙飞凤舞，答如玉转珠回。
    向本分事中，白云万里。
    诸缘不涉，岂落今时。
    混沌未分全体现，乾坤才剖失便宜。

释道宁　偈六十三首
    妙孤峰顶，竟日不逢。
    菩提场中，随处合会。
    孰谓祖师关棙险，等閒拈出与人看。

释道宁　偈六十三首
    兔走乌飞，暗移时节。
    入夏早三旬，衲僧彻未彻。
    休寻向上关，莫问西来诀。
    健则松径閒行，困则堂中便歇。
    恩光一道皎然，旷劫未尝生灭。
    无物可并雌黄，教我云何剖说。
    回头踏著自家乡，始信秤鎚浑是铁。

释道宁　偈六十三首
    形名未兆，早涉戈予。
    是非锋起，彻底风流。
    左旋右转，海印全收。
    枯木堂前，徒话会无。
    明山上，任优游，
    君不见，一叶落时天下秋。

释道宁　偈六十三首
    门外春将暮，园林华木残。
    灵云消息在，游子莫{满氵换页}顸。
    云舒四野，雨泻长空。
    花落花开，春来春去。
    往复本非移易，迷悟岂有差殊。
    急回首，不须疑。
    嫩竹抽新笋，寒松长旧枝。
    灵云亲悟处，眉上更安眉。

释道宁　偈六十三首
    生也不知，死出不会。
    不知不会，逍遥自在。
    南北东西，曾无羐碍。
    露地白牛无觅处，火里蝍蟟飞上天。

释道宁　偈六十三首
    古今不异，达者同归。
    踏著斯关，自他兼济。
    山僧不惜眉毛，重为诸人指註。
    休，休，
    丈夫儿合自由。急急修，
    莫悠悠，看看便是结交头。
    莫学陵田栽晚稻，一阵霜风无可收。

释道宁　偈六十三首
    大道皎然，本无迷悟。
    杳忘三际，超越上乘。
    透古透今，非玄非妙。
    通同法界，一种平怀。
    古路无私，何人措足。

释道宁　偈六十三首
    赵州老汉，大似因风吹火，
