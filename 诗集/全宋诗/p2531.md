<!-- { "loadSidebar": true } -->
    蔌蔌藤花满石床，道人端坐受生香。
    海棠枝上莺啼处，二十年前事未忘。

舒岳祥　怀昔
    淮海新封国，东南望止戈。
    纱衣秋意早，石枕雨声多。
    白露皱红枣，西风摆老荷。
    昔年游万里，今日兴如何。

舒岳祥　槐花
    尊贵三公府，匆忙举子装。
    周官那可见，唐制自难忘。
    夕照深宫里，西风大道劳。
    蝉鸣犹未悟，但报早秋凉。

舒岳祥　还龙舒旧隐
    今朝归小隐，雘里喜还悲。
    亡国谁修史，遗民自采诗。
    鼠营新穴壤，鹤理旧巢枝。
    见说寅年泰，冥心待运移。

舒岳祥　浣纱妇
    修竹柴门向山路，晴日满溪春欲莫。
    浣纱少妇不知寒，两脚如霜下滩去，
    少年闲倚青梅树。

舒岳祥　会计家酿得十石日饮三升可周一岁是日一饮成醉
    朱朱石榴树，白白水栀花。
    振鹭青溪客，迁莺碧柳家。
    衰年新旅食，小雨梦京华。
    贫有杯中物，宾来未用赊。

舒岳祥　即目
    藕梢菱蔓织横塘，属玉鵁鶄度渺茫。
    可怪插秧青雨里，暮寒清切水栀香。

舒岳祥　即事
    麦熟南风挂衲畦，山禽快活晓来啼。
    中分草色柴车路，半压藤花石步豩。
    茅屋数家深避马，竹林三里远闻鸡。
    荒村得句将谁赠，墙壁还随即事题。

舒岳祥　即事
    菜花随麦长，田水入池平。
    此景寻常有，何人自在行。

舒岳祥　即事
    冬旱井泉竭，霜清天宇空。
    惊心严戍马，极目览征鸿。
    弓手徵中产，船官及老农。
    可怜时节在，吾道自终穷。

舒岳祥　即事
    二月东风始见梅，山童折得数枝来。
    铜瓶棐几修清供，香鼎中间易卷开。

舒岳祥　即事
    渔翁一叶舞波澜，不及牛童自在眠。
    短备数声烟草晚，柴门疏柳小星悬。

舒岳祥　记梦
    春梦是耶蜚，终惭恋禄微。
    整冠骑马出，欹枕听鸡回。
    食蘖风霜入，还丹志愿违。
    未能忘习气，安得寸心灰。

舒岳祥　记梦
    梅花清入梦，诗骨定非常。
    半树原遮藓，无风也自香。
    篮舆冲暮雪，茅舍带晨霜。
    傍竹依松处，无心肯向阳。

舒岳祥　纪梦
    纚纚桃花万树红，径回无复辨西东。
    人间何处春风好，若欲逃秦入梦中。

舒岳祥　纪梦
    款段徐行稳不厄，迢迢溪路见疏梅。
    青枝欲挽怜香雪，唤取芳尊树下来。

舒岳祥　纪事
    盗贼自反覆，干戈无是非。
    上谋先劫掠，善胜昧攻围。
    礼乐成乌有，诗书入翠微。
    无银堪易米，甘采首阳薇。

舒岳祥　芰荷洲
    绿垤霞川濯锦香，何人著屐上溪航。
    数声疏雨鸣荷叶，两岸清蛙报水凉。

舒岳祥　寄慈林交讲师
    有意西林寻小隐，无田东瀼可雘家。
    闻师投谒不入巷，知我无人能点茶。
    山色一豩连雨色，雪花十里糁松花。
    秋声正与公相似，相对忘言定不差。

舒岳祥　寄达善
    渺渺思君处，悠悠古道旁。
    柴荆人独自，榉柳月昏黄。
    渴鼠寻松溜，饥乌背夕阳。
    王塘在吾目，空费九回肠。

舒岳祥　寄二林
    久客谁为主，无归莫问家。
    古书浇茗碗，冻酒嚥梅花。
    岩静松抛子，沙虚笋养芽。
    二林谁远近，伫立日西斜。

舒岳祥　寄二林
    等闲诗句无题目，忆著二林新意生。
    月皎皎时猿一个，风冷冷处竹千茎。
    春花不及寒花耐，山鸟何如水鸟清。
    欲放诗瓢沧海渺，不如飞雁入鄞城。

舒岳祥　寄胡山甫
    梅梢残雨知头数，溪上无风麦自青。
    迟子不来还独卧，踏檐啼鸟唤入醒。

舒岳祥　寄少白诗后因问讯小潘
    诗翁山膊鬓飕飕，只向岩幽了白头。
    欲共君家阿戎语，蝉联书笥吐难收。

舒岳祥　寄石泉策禅师
    不来三十载，僧与寺俱非。
    棕屦延苍藓，蒲团坐翠微。
    溪伟松顶相，风助竹谈机。
    侍者能栽菊，秋深重扣扉。

舒岳祥　寄帅初
    西家女儿长日愁，白头鼻息撼林丘。
    老去声名惜鸡肋，世间富贵烂羊头。
    青山白鹭水天远，绿叶黄鹂风日柔。
    欲往榆林忘南北，几回吹笛上高楼。

舒岳祥　寄帅初
    寄语榆林戴，年来书不灵。
    翠微双鬓白，茅舍一灯青。
    醉后穷豪在，吟成老健能。
    杨梅时节近，吾欲理行縢。

舒岳祥　寄王真人
    象简银冠觐冕旒，一清沆瀣九天秋。
    西湖处士梅花屋，太乙真人莲叶舟。
    闻道辽东来白鹤，不知函谷度青牛。
    人间天上无拘束，且驾长暾赋远游。

舒岳祥　寄袁季源
    当世佳公子，枝吾雅道多。
    江南有文献，鲁国自强歌。
    火后归新第，兵余喜止戈。
    公车行有召，毋久恋松萝。

舒岳祥　寄袁中素季原
    清谈疏世虑，知发度年华。
    雀饮盆中水，蜂寻案上花。
    郊原新射雉，陂荡早开蛙。
    得句何人赠，棠溪有竹家。

舒岳祥　寄赵敏求
    赵子贫愈好，吟诗送此生。
    焚巢同旅鸟，泛宅老书檠。
    八座清门户，王塘好弟兄。
    杉棚先辱和，欲报怨无琼。

舒岳祥　寄正仲
    相对石屏风，相邀石老翁。
    鱼游山影里，鸟睡水声中。
    诗卷行未了，书囊倒不空。
    笭箵君莫忘，犹约待秋风。

舒岳祥　寄正仲
    渧渧清愁变暮寒，宾鸿去后燕来还。
    流红似雨人千里，总翠如山屋万间。
    竹杖行藏观动静，柴门开阖见忙闲。
    何如上传多髯客，白饭鱼羹养好颜。

舒岳祥　寄正仲
    云峰双鸟破，雪迳一僧分。
    红酒回丹渥，青编笑白纷。
    风昏生月晕，水落织冰文。
    岁莫无来客，开门独候君。

舒岳祥　寄子堂
    知君不寂寞，禅悦只空房。
    书卷依经藏，吟声绕寺廊。
    早霜狸面白，新酒菊花黄。
    共此山家景，西峰隔夕阳。

舒岳祥　寄子堂
    欲出一雨隔，相违十日强。
    鼠过松落粉，雉步麦摇芒。
    酒尽夜难过，书清日自长。
    羊求三迳约，来往莫相忘。

舒岳祥　寄子堂
    来往畏炎热，杉篁取迳微。
    蝶飞逢草住，燕出认檐归。
    云卧从衣冷，风梳爱发稀。
    清谈能解愠，松尘为君挥。

舒岳祥　寄子堂
    不践山中约，时时梦见之。
    况当春雨夜，正作韭虀思。
    种菊秋堪撷，诛茅冬未迟。
    人生难自料，身后要名垂。

舒岳祥　家藏画鹊二轴其一棠梨结子青黄叶亦虫蚀尚带晚花有鹊眠枝上枝若垂
    棠子青黄带晚妍，忘机好鹊压枝偏。
    从来报喜无憎恶，借汝庭柯取次眠。

舒岳祥　家藏画鹊二轴其一棠梨结子青黄叶亦虫蚀尚带晚花有鹊眠枝上枝若垂
    粉节娟娟碧玉枝，螳螂得意更谁疑。
    旁人只与危黄雀，不道中林有鹊知。

舒岳祥　甲申正月二十日游盘谷道院赠石涧鍊师
    沧海连云族，青山远驿尘。
    回旋成小隐，想像着幽人。
    桃树偏临水，梅花讳说春。
    扶舆穿荦确，空翠湿衣巾。

舒岳祥　兼静黄坛杨君书室也取钱起柴门兼竹静之句名之邑里吟人题咏殆遍矣
    本自柴门静，谁令种竹喧。
    月来将画写，负过引书翻。
    默坐雨偏响，闲眠雪易繁。
    动中还有静，此意互为根。

舒岳祥　剪春罗
    谁裁婺女轻罗段，我有并州快剪刀。
    色似山丹殊少肉，形如石竹亦多毫。
    舉脂初褪黄先露，蝴蝶才成翅未高。
    欲向小窗成扇面，世无陶缜倩谁描。

舒岳祥　简胡山甫
    门外月谁敲，花开醉远郊。
    自寻幽寺宿，不耐俗人交。
    裘替疏泉洗，诗添续纸抄。
    一身舟不系，万事柱难胶。

舒岳祥　饯岁行
    岁来沙上草头迎，岁去梅边雪中送。
    岁去年来不自由，我亦送迎何所用。
    人情厌旧只欢新，不道新来老却人。
    喜为儿孙添一岁，可怜光景转成尘。
    送君此去信悠哉，不知明日肯得来。
    宇宙无穷迷道路，追随不见上层台。
    萧萧便恐逐风散，茫茫尚想随潮回。
    岁去匆匆不复顾，我犹留此君何处。
    非缘故岁去无情，自是新年促君去。
    送故迎新一百年，不迎不送无新故。

舒岳祥　贱生之日邀正仲子堂小酌
    开岁恰七十，吾衰病已频。
    从今数正旦，一月有三晨。
    甲子添新志，乾坤寄老身。
    晚年方学易，此意为谁陈。

舒岳祥　将别棠豩遗仲素季厚昆仲
    新交胜旧交，生别犹死别。
    饥魂散欲飞，愁肠郁以结。
    去信诚两难，主客新握别。
    家山杳何许，千丈高巀巐。
    试登黄甘望，百里见积雪。
    我畑无储粟，我箧无重褐。
    妻孥幸团栾，忘此饥与渴。
    倚君为大厦，顾我颜色悦。
    无家未易归，无产难久歇。
    乡校著我名，免在编氓列。
    麦田望有秋，桑叶行可掇。
    贳赀延余年，空囊谁负窃。
    不敢久累君，去去春二月。
    为我谢王戴，徽音无断绝。

舒岳祥　将为鄞江之游先寄正仲三首
    相思不在远，道地一来难。
    残月中峰见，疏星半夜看。
    江湖青草远，风雨小窗寒。
    鄞水饶鱼米，何由得共餐。

舒岳祥　将为鄞江之游先寄正仲三首
    天地悲歌里，江城战血余。
    哀湍泻坏道，斜日照残书。
    发秃因慵栉，园荒亦懒锄。
