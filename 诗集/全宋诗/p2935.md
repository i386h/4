<!-- { "loadSidebar": true } -->
王安石　次杨乐道韵六首其一──後殿朝次偶题
    百年文物士优游，万国今方似缀旒。
    发策东堂招儁乿，回舆北苑罢倡优。
    忽随诸彦登龙尾，尚忆当年应鹄头。
    独望清光无补报，更惭虚食太官羞。

王安石　次叶致远韵
    生涯聊占水中洲，岂即乘桴逐圣丘。
    身与凫飞仍雁集，心能茅靡亦波流。
    由来杞梓常先伐，谁谓菰蒲可久留。
    乘兴吾庐知未厌，故移修竹拟延驺。

王安石　次俞秀老韵
    解我葱珩脱孟劳，暮年甘与子同袍。
    新诗比旧增奇峭，若许追攀莫太高。

王安石　次御河寄城北会上诸友
    客路花时只搅心，行逢御水半晴阴。
    背城野色云边尽，隔屋春声树外深。
    香草已堪回步履，午风聊复散衣襟。
    忆君载酒相追处，红萼青跗定满杯。

王安石　次韵昌叔怀灊楼读书之乐
    志食长年不得休，一巢无地拙於鸠。
    聊为薄宦容身者，能免高人笑我不。
    道德文章吾事落，尘埃波浪此生浮。
    看君别後行藏意，回顾灊楼只自羞。

王安石　次韵昌叔岁暮
    城云漏日晚，树冻裹春深。
    糁密鱼虽暖，巢危鹤更阴。
    横风高弓弩，残溜细鸣琴。
    岁换儿童喜，还伤老大心。

王安石　次韵昌叔咏尘
    尘土轻扬不自持，纷纷生物更相吹。
    翻成地上万烟雾，散在人间要路岐。
    一世竞驰甘睬目，几家清坐得轩眉。
    超然只有江湖上，还见波涛恐我时。

王安石　次韵陈学士小园即事
    墙屋虽无好鸟鸣，池塘亦未有蛙声。
    树含宿雨红初入，草倚朝阳绿更生。
    万物天机何得丧，百年心事不将迎。
    与君杖策聊观化，搔首春风眼尚明。

王安石　次韵冲卿除日立春
    犹残一日腊，并见两年春。
    物以终为始，人从故得新。
    迎阳朝翦彩，守岁夜倾银。
    恩赐随嘉节，无功只自尘。

王安石　次韵冲卿过睢阳
    宫庙此神乡，留亲泊楚艎。
    天开今壮丽，地积古悲凉。
    不改山河旧，犹余草木荒。
    还闻足宾客，谁是汉邹阳。

王安石　次韵冲卿上元从架至集禧观偶成
    昭陵持橐从游人，更见熙宁第四春。
    宝称中开移玉座，华灯错出映朱尘。
    辇前时看新歌舞，仗外还如旧徼巡。
    投老逢时追往事，却含愁思度天津。

王安石　次韵酬昌叔羁旅之作
    君方困旅食，予亦误朝簪。
    自索东方米，谁多季子金，
    高门万马散，穷巷一灯深。
    客主竟何事，萧条梁父吟。

王安石　次韵酬邓子仪二首
    清溪相值各青春，老去临流辄损神。
    事事只随波浪去，年年空得鬓毛新。
    论心未忍遗横目，干世还忧近逆鳞。
    嘉句感君邀我厚，自嗟才不异常人。

王安石　次韵酬邓子仪二首
    金陵邂逅府东偏，手得新蒲每共编。
    采石偶耕垂百日，青溪并钓亦三年。
    君才有用方求禄，我志无成稍问田。
    一笑欲论心迹事，白头相就且欹眠。

王安石　次韵酬府推仲通学士雪中见寄
    朝来看雪咏君诗，想见朱衣在赤墀。
    为问火城将策试，何如云屋听窗知。
    曲墙稍觉吹来密，穷巷终怜扫去迟。
    欲访故人非兴尽，自缘无路得传巵。

王安石　次韵酬龚深甫二首
    恩容楚老护松楸，复得一龚从我游。
    讲肄剧谈兼祖谢，舞雩高蹈异求由。
    北寻五作故未憖，东挽三杨仍有樛。
    陟巘降原从此始，但无瑶玉与君舟。

王安石　次韵酬龚深甫二首
    握手东冈雪满簪，後期惆怅老吴蚕。
    芳辰一笑真难值，暮齿相思岂久堪。
    他日杜诗传渭北，几时周宅对漳南。
    百年邂逅能多少，且可勤来共草庵。

王安石　次韵酬宋妃六首
    洗雨吹风一月春，山红漫漫绿纷纷。
    褰裳远野谁从我，散策空陂忽见君。
    青眼坐倾新岁酒，白头追诵少年文。
    因嗟涉世终无补，久使高材雍上闻。

王安石　次韵酬宋妃六首
    东风渺渺客天涯，病眼先春已见花。
    远欲报君羞强聒，老知随俗厌雄夸。
    穷通往事真如梦，得失秋毫岂更嗟。
    邂逅故人唯有醉，醉中衣帻任欹斜。

王安石　次韵酬宋妃六首
    城中灯火照青春，远引吾方避纠纷。
    游衍水边追野马，啸歌林下应山君。
    愁寻径草无求仲，喜对檐花有广文。
    邂逅一樽聊酩酊，声名身後岂须闻。

王安石　次韵酬宋妃六首
    远迹荒郊谢儁豪，春风谁与驻干旄。
    故交重趼恩何厚，新句连篇韵更高。
    美似狂酲初噉蔗，快如衰病得观涛。
    久佑坏冶成天巧，岂与人间共一陶。

王安石　次韵酬宋妃六首
    无能私愿只求田，时物安能学计然。
    凿井未成歌击壤，射熊犹得梦钧天。
    遥思故国归来日，留滞新恩已去年。
    携手与君游最乐，春风波上水溅溅。

王安石　次韵酬宋妃六首
    
    山陂畴昔从吾亲，诸父先生各佩纷。
    零落长年谁语此，迟回故地却逢君。
    衣冠偶坐论经术，襁褓当时刺绣文。
    更怪高材终未遇，有司何日选方闻。

王安石　次韵酬宋中散二首
    初见彤庭赐履双，便参东阁寄南邦。
    时闻正论除疑网，每读高辞折慢幢。
    陈迹欲寻无复日，旧恩思报有如江。
    风流今见佳公子，投老心旌一片降。

王安石　次韵酬宋中散二首
    超然京洛谅难双，处在家庭誉在邦。
    道义门中窥户牖，风骚坛上见麾幢。
    素书款款谁怜杜，彩笔遒遒独胜江。
    信美贤公有才子，笃诚真复类尨降。

王安石　次韵酬王太祝
    尘土波澜不自期，飘然身与愿相违。
    衰根要路知难植，病羽长年欲退飞。
    高论已嗟能听少，力行还恨赋材微。
    惭君俊少今知我，一见心如客得归。
    
    
王安石　次韵酬微之赠池纸并诗
    微之出守秋浦时，椎冰看捣万谷皮。
    波工龟手咤今样，鱼网肯数荆州池。
    霜纨夺色贾不售，虹玉丧气山无辉。
    方船稳载献天子，善价徐取供吾私。
    十年零落尚百一，持以赠我随清诗。
    君宁久寄金谷地，方执赐笔磨坳螭。
    当留此物朝上国，日侍帝侧书新仪。
    不然名山副史本，褒拔元凯诛穷奇。
    咨予文章非世用，画镂空尔靡冰脂。
    挥毫才足记姓字，窃学又耻从师宜。
    匆匆点污亦何忍，嘉贶但觉难为辞。
    篇终有意责赵璧，穷国恐误连城归。
    倾囊倒箧聊一报，安敢坐以秦为雌。

王安石　次韵酬吴彦珍见寄二首
    君作新诗故起予，一吟聊复报双鱼。
    杖藜高径谁来往，散帙空堂自卷舒。
    树外鸟啼催晚种，花间人语趁朝虚。
    春风处处堪携手，何事临池苦学书。

王安石　次韵酬吴彦珍见寄二首
    篁竹荒茅五亩余，生涯山蕨与泉鱼。
    家贫殖货羞端木，乡里传书比仲舒。
    白日忆君聊远望，青林嗟我似逃虚。
    春风渺渺乌塘尾，漫得东来一纸书。

王安石　次韵酬徐仲元
    投老逍遥屺与堂，天刑真已脱桁杨。
    缘源静翳无鱼渧，度谷深追有鸟颃。
    每苦交游寻五柳，最嫌尸祝扰庚桑。
    相看不厌唯夫子，风味真如顾建康。

王安石　次韵酬朱昌叔五首
    点也自殊由与求，既成春服更何忧。
    拙於人合且天合，静与道谋非食谋。
    未爱京师传谷口，但知乡里胜壶头。
    嗟予老矣无一事，复得此君相与游。

王安石　次韵酬朱昌叔五首
    去年音问隔淮州，百谪难知亦我忧。
    前日杯盘共江渚，一欢相属岂人谋。
    山蟠直渎输淮口，水抱长干转石头。
    乘兴舟舆无不可，春风从此与公游。

王安石　次韵酬朱昌叔五首
    乌榜登临兴未休，共言何许更消忧。
    联裾萧寺寻真觉，方驾孙陵吊仲谋。
    语罢每开欢笑口，诗来仍掉苦吟头。
    已知轩冕真吾累，且可追随马少游。

王安石　次韵酬朱昌叔五首
    白下门东春水流，相看一噱散千忧。
    穿梅入柳曾莫逆，度坠缘冈初不谋。
    世事但如吹剑首，官身难即问刀头。
    长临锻龟真自苦，有兴复来从我游。

王安石　次韵酬朱昌叔五首
    乐世闲身岂易求，岩居川观更何忧。
    放怀自事如初服，买宅相招亦本谋。
    名誉子真矜谷口，事功新息困壶头。
    知君於此皆无累，长得追随圹埌游。

王安石　次韵酬子玉同年
    盛德无心漠北窥，蕃胡亦恐势方羸。
    塞垣高垒深沟地，幕府轻裘缓带时。
    赵将时皆思李牧，楚音身自感锺仪。
    惭君许我论边锁，俎豆平生却少知。

王安石　次韵春日事
    人间尚有薄寒侵，和气先薰草树心。
    丹白自分齐破蕾，青黄相向欲交阴。
    潺潺嫩水生幽谷，漠漠轻烟动远林。
    病得一官随太守，班春无助愧周任。

王安石　次韵答陈正叔二首
    青衫憔悴北归来，发有霜根面有埃。
    群吠我方憎猘子，一鸣谁更识龙媒。
    功名落落求难值，日月泇泇去不回。
    胜事与身何等近，酒樽诗卷数须开。

王安石　次韵答陈正叔二首
    田宅荒凉去复来，诗书颜发两尘埃。
    忘机自许鸥相狎，得祸谁期鹤见媒。
    此道未行身有待，古人不见首空回。
    何当水石他年住，更把韦编静处开。

王安石　次韵答丁端州
    莫嗟荒僻又离群，且喜风谣岭北闻。
    铜柱虽然蛮徼接，竹符还是汉家分。
    春书来逐衡阳雁，秋骑归看陇首云。
