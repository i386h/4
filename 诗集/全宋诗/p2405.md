<!-- { "loadSidebar": true } -->
    雨催虫出穴，寒逼鸟移窠。
    野迳无人翦，疏窗入薜萝。

释延寿　金鸡峰
    松萝高镇夏长寒，透出群峰书恐难。
    造化功成彰五德，洞天云散露花冠。

释延寿　句
    草浓春径狭，树密晚窗阴。

释延寿　句
    长时转不停，非义亦非声。

释延寿　句
    春雨闭花径，晚云生石楼。

释延寿　句
    牛胎生象子，碧海起红尘。

释延寿　句
    绕绣屏飞外蝶，隔金笼语柳中莺。

释延寿　句
    若欲受持者，应须用眼听。

释延寿　句
    言前体道乾坤窄，笔下搜吟海岳枯。

释延寿　句
    步步寒华结，言言彻底冰。

释延寿　凌云峰
    烟萝高巘势凌云，影泻斜阳出海门。
    曾与支公探隐去，夜寒雷雨上方闻。

释延寿　山居诗
    此事从来已绝疑，安然乐道合希夷。
    依山偶得还源旨，拂石闲题出格诗，
    水待冻开成细溜，薪从霜后拾枯枝。
    因兹永断攀缘意，誓与青松作老期。

释延寿　山居诗
    古树交盘簇径深，闃无人到为难寻。
    只和算计千般事，谁解消停一点心。
    冰锁瀑声中夜断，云吞岳影半天沈。
    寒灯欲绝禅初起，透牖疏风触短襟。

释延寿　山居诗
    只园闲适乐箪瓢，莫讶烟霞道路遥。
    龙穴定知潜碧海，鹏程终是望丹霄。
    拨云岩下来泉脉，嚼草坡边辨乐苗。
    门锁薜梦无客至，庵前时有白云朝。

释延寿　山居诗
    贪生养命事皆同，独坐闲居意颇慵。
    入夏驱驰巢树鹊，经春劳役探花蜂。
    石炉午尽寒灰薄，铁磬声微古鏽浓。
    寂寂虚怀无一念，任从苍鲜没行踪。

释延寿　山居诗
    心地须教合死灰，藏机泯迹绝梯媒。
    芳兰只为因香折，良木多从被直摧。
    寒逼花枝红未吐，日融水面绿全开。
    支颐独坐经窗下，一片云闲入户来。

释延寿　山居诗
    达来何处更追寻，放旷谁论古与今。
    风带泉声流谷口，云和山影落潭心。
    资身自有衣中宝，济世谁藏室内金。
    策杖偶来林下坐，鸟声相和唱圆音。

释延寿　山居诗
    事多兴废莫持论，唯有禅宗理可尊。
    似讷始平分别路，如愚方塞是非门。
    刳肠只为生灵智，剖舌多因强语言。
    争似息机高卧客，年来年去道长存。

释延寿　山居诗
    碧峤经年常寂寂，更无闲事可相於。
    超伦每效高僧行，得力难忘古佛书。
    落叶乱渠凭水荡，浮云翳月情风除。
    方知嬾与真空合，一衲闲披憩旧庐。

释延寿　山居诗
    幽斋独坐绝参详，兀尔何如骤世忙。
    拯济终凭宏愿力，安闲须得守愚方。
    柴门半掩花空落，苔径虚踪草自荒。
    最好静中无一事，翛然唯得道芽长。

释延寿　山居诗
    触目堪嗟失路人，坦然王道却迷津。
    井籰梗上存余命，石火光中保幻身。
    任老岂知头顶白，忘缘谁觉世闲春。
    容颜枯槁元非病，亭沼消疏不是贫。

释延寿　山居诗
    言行相应宜此地，空谈大隐也无端。
    升沈岐路非他得，生熟根机且自看。
    瞋火微烟还渐息，贪泉余润亦消乾。
    平生正直须甘取，虚纪门中莫自瞒。

释延寿　山居诗
    怡和心境了然同，大道无私处处通。
    举世岂怀身后虑，谁人暂省事前空。
    门开岩石千山月，帘捲溪楼一槛风。
    赢体健来知药力，缘心寂后觉神功。

释延寿　山居诗
    进退应须与智论，浮萍自在为无根。
    扫门何太抛途辙，解佩犹能弃渥恩。
    草径旋封迷旧迹，苔阶乱织露新痕。
    不唯此景供游赏，无限烟萝尽一吞。

释延寿　山居诗
    尘网休重织是非，冥心何不合玄微。
    庄周梦里多迷旨，惠子渔中少见机。
    拶路古松和冻折，盘空枯叶带霜飞。
    一言可达知音者，还得从吾此路归。

释延寿　山居诗
    抱术澄神蕴道光，石炉闲爇六时香。
    曳空横野云和静，逗石穿崖水自忙。
    晚圃雨来葵叶嫩，晴皮烧后蕨苗长。
    一心包尽乾坤内，莫把闲文更度量。

释延寿　山居诗
    松萝闲锁一身孤，履道安禅是密谟。
    借问野云谁断续，思量春草自荣枯。
    多见异兽心堪伏，来惯幽禽不用呼。
    万物尽从成熟得，莫教容易丧工夫。

释延寿　山居诗
    平生初志已酬之，怀抱怡然寂有归。
    古帙懒开缘得意，幽房长闭为忘机。
    数行鸟阵连云没，一带泉声隔岭微。
    道合古今浑总是，何须更虑昔年非。

释延寿　山居诗
    青山一坐万缘休，努力应须与古俦。
    散诞襟怀因绝趣，消疏活计为无求。
    花明小砌和春月，松暗前轩带雨秋。
    景像自开还自合，怡然何必更忘忧。

释延寿　山居诗
    自甘疏拙司经营，大道从来戒满盈。
    但起贪心迷有限，认能触目悟无生。
    云融远景危峰小，风戛寒溪野艇横。
    禅后不妨敷六义，只图歌出野人情。

释延寿　山居诗
    忙处须闲淡处浓，世情疏后道情通。
    了然得旨青冥外，兀尔虚心罔象中。
    泉细石根飞不尽，云蒙山脚出无穷。
    樵夫钓客虽闲散，未必真栖与我同。

释延寿　山居诗
    且停多事莫矜夸，寂寞门中有道华。
    隈岭静同猿窟宅，栽松闲共鹤生涯。
    宋来只爱添馀禄，春过谁能悟落花。
    唯有卧云尘外客，无思无虑老烟霞。

释延寿　山居诗
    沈沈竹院锁轻烟，澹澹霞光欲曙天。
    遇境偶吟情自逸，逢人话道意无偏。
    古松交处眠青帐，细草浓时坐碧毡。
    只此道遥何所得，蔬食寒寝度年年。

释延寿　山居诗
    危岭如登百尺楼，千般异景望中收。
    浮生但向忙时过，万事须从静处休。
    道直岂教容鬼怪，理平唯只使魔愁。
    空门莫说无知己，满目松萝是我俦。

释延寿　山居诗
    巨侵层峦本自平，只缘人世强分明。
    五侯门外悲观意，长乐坡头去住情。
    学道不如忘有念，修身争是了无生。
    三祗功业犹难及，谁信尘劳直下明。

释延寿　山居诗
    雾锁烟霾宴寂堂，含虚凝绿水云乡。
    搜玄揭裹真风远，招隐诗中野思长。
    真柏最宜堆厚雪，危花终怯下轻霜。
    滔滔一点无依处，举足方知尽道场。

释延寿　山居诗
    投足烟峦养病躯，驰求终是用工夫。
    知般有作皆从智，万种无依自合愚。
    意地已抛尘事业，心田唯种稻根株。
    非时免见千人世，野食山袍自有谟。

释延寿　山居诗
    急景韶颜不可追，岂堪回首暂思之。
    浮云已断平生望，高节须存往日期。
    庭树任猿偷熟果，崖松停鹤惜高枝。
    轮蹄碌碌何时歇，辗尽红尘为阿谁。

释延寿　山居诗
    幽栖岂可事徒然，尽讽莲经夜坐禅。
    吟裹有声皆实相，定中无境不虚玄。
    直教似月临千界，还遣如空度万缘。
    从此必知宏此志，免教虚掷愧前贤。

释延寿　山居诗
    何如深谷一遗人，宴坐经行不累身。
    废宅可嗟频换主，凋丛愁见几回春。
    尖尖石笑烟笼碧，点点苔钱雨先新。
    堪笑古人非我意，居山多是避强秦。

释延寿　山居诗
    有山有水更何忧，知足能令万事休。
    大道不从心外得，浮荣须向世闲求。
    冲开烟缕飞黄鸟，点破潭心瀥白鸥。
    好景尽归余掌握，岂劳艰险访瀛洲。

释延寿　山居诗
    
    万事从来只自招，巡危由己路非遥。
    笙歌韵裹花先落，松桧枝闲云未消。
    数下磬声孤月夜，一炉香翥白云朝。
    谁人会我高楼意，门掩空庭思寂廖。

释延寿　山居诗
    万明从来一径通，但缘分别便西东。
    遗簪只为情难尽，泣路方知意未穷。
    偃仰不抛青嶂裹，往来多在白云中。
    平生分野应难比，涧饮林栖得古风。

释延寿　山居诗
    遁逸从来格自高，莫将泰岳比秋毫。
    冷烟寒月真吾侣，瘦竹苍松是我曹。
    霜树叶疏幽径出，云泉声急晓风高。
    唯当话道闲吟外，时得工夫补毳袍。

释延寿　山居诗
    任运腾腾无所依，闲游长坐性怡怡。
    疏林不遣闲人到，密意多应夜月知。
    骤雨这时苔路滑，拨云行处石桥危。
    尘沙劫尽清风在，何假虚名上古碑。

释延寿　山居诗
    抱拙藏锋过暮年，高名何必指前贤。
    只於心上标空界，谁说壶中别有天。
    郁密远林停宿雾，萧骚疏竹埽寒烟。
    从兹不更移瓶锡，身外无馀意了然。

释延寿　山居诗
    息业怡神道最孤，藏名匿迹合良图。
    冥心难使龙神见，出语须教海岳枯。
    云驻庵前疑有意，鸟鸣庭际似相呼。
    资持随分安排了，最急应须与道俱。

释延寿　山居诗
    松阴疏冷罩寒门，静见吾宗已绝论。
    驱得万途归理窟，更无一事出心源。
    烟云忽闭岩前洞，鸡犬时闻岭下村。
    放旷本来无别意，免教停海起波痕。

释延寿　山居诗
    景虚情澹两何依，抱一冥真绝万机。
    松韵馀风凉竹户，柏摇残露湿禅衣。
    岩灯雾逼寒光小，石像尘昏古画微。
    得趣了然无所虑，任缘终日送斜晖。

释延寿　山居诗
    遁迹无图匿姓名，万重山后葺茅亭。
    随情因事搜新偈，探妙穷微阅古经。
    与道交时心绝念，从缘感处物通灵。
    应须长远存高节，屹屹乔松老更青。

释延寿　山居诗
    闲思尘世大悠哉，进趣门中尽可该。
