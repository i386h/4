<!-- { "loadSidebar": true } -->
    山川光辉为我妍。野僧早饥不能饘，
    晓见寒溪有炊烟。东坡道人已沈泉，
    张侯何时到眼前。钓台惊涛可昼眠，
    怡亭看篆蛟龙缠。安得此身脱拘挛，
    舟载诸友长周旋。

黄庭坚　武陵
    武陵樵客出桃源，自许重游不作难。
    却觅洞门烟锁断，归舟风月夜深寒。

黄庭坚　戊午夜宿宝石寺视宝石戏题
    石形卧苍牛，屭趂古松阴。
    松风与溪月，相守历古今。
    初无廊庙姿，又不能础磚。
    呈文谢珉光，抚质愧球琳。
    金马与碧鸡，光景动照临。
    圯桥授书老，陈仓雊时禽。
    是皆为国器，不尔事陆沉。
    浮云有傥来，得名岂其心。
    谅如曲辕社，长存斧斤寻。
    智士贻美諡，自珍非世琛。
    不材以为宝，吾与汝同音。

黄庭坚　西禅听戴道士弹琴
    灵宫苍烟荫老柏，风吹霜空月生魄。
    群鸟得巢寒夜静，市井收声虚室白。
    少年抱琴为予来，乃是天台桃源未归客。
    危冠匡坐如无傍，弄弦铿铿灯烛光。
    谁言伯牙绝弦锺期死，泰山峨峨水汤汤。
    春天百鸟语撩乱，风荡杨花无畔岸。
    微霠愁猿抱山木，玄冬孤鸿度云汉。
    斧斤丁丁空谷樵，幽泉落涧夜萧萧。
    十二峰前巫峡雨，七八月後钱塘潮。
    孝子流离在中野，羁臣归来哭亡社。
    空床思妇感衐蛸，暮年遗老依桑柘。
    人言此曲不堪听，我怜酷解写人情。
    悲歌浩叹弦欲断，翻作恬淡雍容声。
    五弦横坐岩廊静，薰风南天厚民性。
    人言帝力何有哉，凤凰麒麟舞虞咏。
    我思五代如探汤，真人指挥定四方。
    昭陵仁心及虫蚁，百蛮九译觇天光。
    极知功高乐未称，谁能持此献乐正。
    贱臣疏远安敢言，且欲空江寒滩静。
    渔艇幽人知我心悠哉，更作严陵在钓台。
    吾知之矣师且止，安得长竿入手来。

黄庭坚　希仲招饮李都尉北园
    晓踏骅骝傍古墙，北园同系紫游缰。
    主人情厚杯无算，别馆春深日正长。
    杨柳阴斜移坐晚，酴醾花暗染衣香。
    夜深恐触金吾禁，走马天街趁夕阳。

黄庭坚　息暑岩
    水墨古画山石屏，雷起龙蛇枯木藤。
    石囊嵌空自宫室，六月卷簟来曲肱。
    松风琴瑟心可写，水寒瓜李嚼明冰。
    却登夏畦视耘耔，烘颜炙背栖苍蝇。
    闻道九衢尘作雾，乌靴席帽如馈蒸。
    归尝玉粒不敢饱，高车驷马何能乘。

黄庭坚　溪上吟
    短生无长期，聊暇日婆娑。
    出门望高丘，拱木漫春萝。
    试为省鬼录，不饮死者多。
    安能如南山，千岁保不磨。
    在世崇名节，飘如赴烛蛾。
    及汝知悔时，万事蓬一窠。
    青掅陵陂麦，妍暖亦已花。
    长烟淡平川，轻风不为波。
    无人按律吕，好鸟自和歌。
    杖藜山中归，牛羊在坡陀。
    本自无廊庙，正尔乐涧阿。
    念昔扬子云，刻意师孟轲。
    狂夫移九鼎，深巷考四科。
    亦有好事人，时能载酒过。
    无疑举尔酒，定知我为何。

黄庭坚　席子泽盘祌图赞
    百遇毒而成医，九折臂而信道。
    慈子而长人之幼，爱亲而寿人之老。
    盖尝饮长桑之丸，而得耆域之草。
    此天地之仁气也，而席子以游方之内。
    知万化之如今，忘一世之遗我。
    临流渥足，脱帽箕坐。
    寄槁竹以孤唳，哂秋叶之惊堕。
    此天地之义气也，而席子以游方之外。
    观壑若陵，对卿若兵。
    客或箴之曰：俯仰之间，祸之橐也。
    虎不可暴，河不可乘。
    席子笑而应之曰：此天地之强阳气也，谁能以久生於是方。
    嘘竹莩，致膜眼。
    吟弄风月，使客忘返。
    吾但怪其多能不穷，不知去方朔之近远。

黄庭坚　喜念四念八至京
    朔雪萧萧映薄帏，梦回空觉泪痕稀。
    惊闻庭树鸟乌乐，知我江湖鸿雁归。
    拂榻喜开姜季被，上堂先者老莱衣。
    酒樽烟火长相近，酬劝从今更不违。

黄庭坚　喜太守毕朝散致政
    膏火煎熬无妄灾，就阴息迹信明哉。
    功名富贵两蜗角，险阻艰难一酒杯。
    百体观来身是幻，万夫争处首先回。
    胸中元有不病者，记得陶潜归去来。

黄庭坚　喜知命弟自青原归
    为吏困米盐，曲肱梦灵泉。
    谅非调鼎手，正觉荷锄便。
    在公虽勤苦，归喜叔山禅。
    去我忽数日，草虫傍床煎。
    屋角鸟乌乐，行舆响担肩。
    包解分柿栗，儿女闹樽前。
    白紵绕祖塔，香携青原烟。
    玄珠一百八，夜纫湘缕穿。
    高林风落子，老僧选霜坚。
    袖中出新诗，山水含碧鲜。
    五言吾老矣，佳句付惠连。

黄庭坚　戏呈峨眉僧正简之颂
    普贤菩萨不来，山谷老人不去。
    夜来月上胜峰，说尽萨提露布。
    惊起峨眉衲子，脚酸不到中路。
    杜鹃识甚闹忙，刚道不如归去。

黄庭坚　戏呈孔毅父
    管城子无肉食相，孔方兄有绝交书。
    文章功用不经世，何异丝窠缀露珠。
    校书著作频诏除，犹能上车问何如。
    忽忆僧床同野饭，梦随秋雁到东湖。

黄庭坚　戏呈田子平六言
    茸割即非茸割，肥羊自是肥羊。
    老夫才堪一筋，诸生赞咏甘香。
    却叹佳人纤手，晚来应废红妆。
    荆州衣冠千户，厚意独有田郎。

黄庭坚　戏呈闻善
    堆貀病鹤怯鸡群，见酒特地生精神。
    坐中索起时被肘，亦任旁人嫌我真。

黄庭坚　戏呈闻善二兄
    匏悬篱落鸦窥井，草上阶除雪衮风。
    想得尊前欹醉帽，浑家儿女笑山公。

黄庭坚　戏答宝胜甫长老颂
    易拔苍龙角，难参宝胜禅。
    林泉饱枯涩，烟月唱清绵。
    笑出黄龙手，慵扶阿卯肩。
    持刀欺寡妇，盗佛铸私钱。
    月黑踰城夜，风高放火天。
    解嗤招觉老，担屎污心田。

黄庭坚　戏答晁深道乞消梅二首
    青莎径里香未乾，黄鸟阴中实已团。
    蒸豆作乌盐作白，属闻丹杏荐牙盘。

黄庭坚　戏答晁深道乞消梅二首
    北客未尝眉自颦，南人夸说齿生津。
    磨钱和蜜谁能许，去蒂供盐亦可人。

黄庭坚　戏答陈季常寄黄州山中连理松枝二首
    故人折松寄千里，想听万壑风泉音。
    谁言五鬣苍烟面，犹作人间儿女心。

黄庭坚　戏答陈季常寄黄州山中连理松枝二首
    老松连枝亦偶然，红紫事退独参天。
    金沙滩头锁子骨，不妨随俗暂婵娟。

黄庭坚　戏答陈元舆
    平生所闻陈汀州，蝗不入境年屡丰。
    东门拜书始识面，鬓发幸未成老翁。
    官饔同盘厌腥腻，茶瓯破睡秋堂空。
    自言不复娥眉梦，枯淡颇与小人同。
    但忧迎笑花枝红，夜窗冷雨打斜风，
    秋衣沈水换薰笼。银屏宛转复宛转，
    意根难拔如薤本。

黄庭坚　戏答仇梦得承制
    仇侯能骑矍铄马，席上亦赋竞病诗。
    玄冬未雷苍蛇卧，玉山无年天马饥。
    三天荷戈对摇落，十倍乞弟亦可缚。
    何如万骑出河西，捕取弄兵黄口儿。

黄庭坚　戏答仇梦得承制二首
    结发从征听鼓鼙，未曾一展胸中奇。
    弯弓如月落霜雁，谁道将军能赋诗。

黄庭坚　戏答仇梦得承制二首
    横槊不为万骑先，传杯把笔过年年。
    怀中黄石闲三略，道上青旗漫百篇。

黄庭坚　戏答公益春思二首
    能狂直须狂，会意自不恶。
    蚤知筋力衰，此事属先觉。
    公诗应锺律，岂异赵人铎。
    我为折腰吏，王役政敦薄。
    文移乱似麻，期会急如雹。
    赋敛及逋逃，十九被木索。
    公思当此时，清兴何由作。
    前日东山归，花如萎莎落。
    径欲共公狂，知命知此乐。
    公家胡蜀葵，虽晚尚隐约。
    晴明好天气，蹔对亦惬适。
    妆恨朱粉轻，舞怜衫袖窄。
    衣襦相补纫，天吴乱鸂鶒。
    草茅多奇士，蓬荜有秀色。
    西施逐人眼，称心最为得。
    食鱼诚可口，何苦必鲂鲫。
    清狂力能否，人生天地客。
    不者尚能来，南窗理尘迹。
    草玄续周书，揲策定汉历。
    有意许见临，为公酤一石。

黄庭坚　戏答公益春思二首
    昔人有真意，政在无美恶。
    微言见端绪，垂手延後觉。
    大声久辍响，谁继夫子铎。
    长笑二南闲，斯道公不薄。
    性怀如佩环，诗笔若陨雹。
    前篇戏调公，深井下短索。
    子云最清净，亦动解嘲作。
    光尘贵和同，玉石尚磊落。
    众人开眼眠，公独寤此乐。
    昔在西宫游，初非朝夕约。
    邂逅二三子，蛾眉能劝客。
    坐嫌席闲疏，酒恨盏底窄。
    骊驹我先返，看朱已成碧。
    况闻公等醉，歌舞恣所索。
    舞余必缠头，歌罢皆举白。
    清狂稍稍出，应节自不错。
    譬如观俳优，谁能不一噱。
    何为苦解纷，乃似自立敌。
    人生忽远行，车马无归迹。
    黄粱一炊顷，梦尽百年历。
    弃置勿重陈，虚心待三益。

黄庭坚　戏答荆州王充道烹茶四首
    三径虽锄客自稀，醉乡安稳更何之。
    老翁更把春风椀，灵府清寒要作诗。

黄庭坚　戏答荆州王充道烹茶四首
    茗椀难加酒椀醇，暂时扶起藉糟人。
    何须忍垢不濯足，苦学梁州阴子春。

黄庭坚　戏答荆州王充道烹茶四首
    香从灵坚垄上发，味自白石源中生。
