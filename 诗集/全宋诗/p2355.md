<!-- { "loadSidebar": true } -->

释昙颖　四明十题其八　三层瀑
    出头出飞瀑，落落鸣寒玉。
    再落至山腰，三落至山足。
    欲引煮春山，僧房架刳竹。

释昙颖　四明十题其二　龙隐潭
    老龙恋潭窟，不雨亦不云。
    吐涎出溪滑，吹腥隔林闻。
    疾雷驱未去，鱼鳖竞纷纷。

释昙颖　四明十题其九　丹山洞
    山无凤皇飞，洞有仙人迹。
    蝙蝠大如鸦，莓苔偏上屐。
    自惭无道骨，安问缘云客。

释昙颖　四明十题其六　石笋峰
    巨石如龙孙，耸耸烟雾里。
    明明落溪口，纳纳喧滩齿。
    何当助斋盂，菌蕃徒为美。

释昙颖　四明十题其七　宴坐岩
    心危身亦危，衽席尚颠坠。
    如何崖石上，来坐自安意。
    能喻死生间，无论寤与寐。

释昙颖　四明十题其三　含珠林
    山为骊龙盘，谷作骊龙腮。
    珠树存其间，谁采明月来。
    何须循海隅，笑蚌未成胎。

释昙颖　四明十题其十　师子岩
    岩形若狻猊，不能千里走。
    岂无鸟兽群，与假风雷吼。
    寄谢栖息人，想像真妄有。

释昙颖　四明十题其四　偃盖亭
    既将茅覆檐，复有松为盖。
    五里入山时，憩此得寒籁。
    曾无康乐游，但见云衲会。

释昙颖　四明十题其五　云外庵
    山僧好寂静，入云恨不深。
    峰间一雨昏，林表孤灯沈。
    往来有猿狖，呼啸自成音。

释昙颖　四明十题其一　雪窦山
    重云不藏春，深窦常有雪。
    晓月号松猿，晴壁挂海霓。
    终恍无心人，区区佩环玦。

释昙颖　小溪
    小溪庄上掩柴扉，鸡犬无声月色微。
    一双小舟临断岸，趁潮来此趁潮归。

释昙颖　游上雪窦
    下雪窦游上雪窦，过云峰后望云峰。
    如趋仙府经三岛，似入天门彻九重。
    无日不飞丹洞鹤，有时忽起隐潭龙。
    祇应奉诏西归去，此境何由得再逢。

释坦　偈
    径山有个竹篦，直下别无道理。
    佛殿厨库三门，穿过衲僧眼耳。

释天石　栽松题石
    偃盖覆岩石，岁寒傲霜雪。
    深根蟠茯苓，千古饱风月。

释通理　偈
    峰头驾铁船，三更日轮杲。
    心闲不自明，落叶知谁扫？
    等闲摘个郑州梨，放手元是青州枣。

释惟凤　答宇昭师
    要地无间日，吟踪肯暂过。
    林泉归计晚，雨雪向春多。
    径僻稀来客，庭荒半长莎。
    独眠思旧约，寒梦绕烟萝。

释惟凤　吊长禅师
    霜钟侵漏急，相吊晓悲浓。
    海客传遗偈，林僧寫病容。
    漱泉流落叶，定石集鸣蛩。
    回首云门望，残阳下远峰。

释惟凤　姑射山诗题曾山人壁
    东西望朔漠，姑射独崔嵬。
    一片两片云，终南太华来。
    根绕黄河曲，影落清渭隈。
    深涧饮渴虹，邃洞生秋雷。
    古径穷难尽，晴岚拨不开。
    海鹏飞上迟，边风劲触回。
    傲隐非他古，依灵有奇才。
    曾生心若何，猿声终夜哀。

释惟凤　寄登封宰韩殿丞
    前秋登阁晚，吟次见晴云。
    中岳耸当县，三年静对君。
    朱衣借客典，清俸买书分。
    别后逢摇落，相思隔晋汾。

释惟凤　寄刘处士
    度月阻相寻，应为苦雨吟。
    井浑茶味失，地润屐痕深。
    鸟背长湖色，门间古树阴。
    想君慵更甚，华发昼方簪。

释惟凤　寄希昼
    关中吟鬓改。多事与心违。
    客路逢人少，家书入阙稀。
    秋声落晚木，夜魄透寒衣。
    几想林间社，他年许共归。

释惟凤　寄昭文馆陈学士
    秋深荒外客，独上望京台。
    远信未封去，新鸿又见来。
    地寒边树短，天静瘴云开。
    无限心相向，南宫卧锦才。

释惟凤　寄兆上人
    久负中条约，深秋兴苦何。
    白云归望远，黄叶意空多。
    静卧侵仙掌，微吟隔楚波。
    飞书答招隐，迢递寄烟萝。

释惟凤　句
    寺近东溟日，山连北固春。

释惟凤　句
    草檄飞燕垒，降幡入汉营。

释惟凤　句
    岸尽吴山出，潮平越树低。

释惟凤　句
    众星随手举，万物应心平。

释惟凤　留题河中柴给事望云亭
    郡间思退隐，嘉致望云秋。
    旧客容谁访，新诗许我留。
    棋窗寒日短，琴幌夜灯幽。
    青琐无归梦，期憎话沃洲。

释惟凤　秋灯
    耿耿销深暗，孤窗岂暂忘。
    照回秋梦断，静引夜吟长。
    病鼠惊空穴，寒萤聚缺墙。
    邻居选共惜，及物有馀光。

释惟凤　送陈豸处士
    草长开路微，离思更依依。
    家远知琴在，时清买剑归。
    孤城回短角，独树隔残辉。
    别有邻渔约，相迎扫钓矶。

释惟凤　送史馆李学士任和州
    历阳南望极，岸远石城危。
    去梦惊潮断，行吟见雁随。
    淮帆向风阔，楚木落秋迟。
    到日应间卧，公心帝自知。

释惟凤　送徐涉南归
    长安来雁急，相顾话离心。
    日落思家远，天寒归路深。
    秋光生独树，夕吹响孤砧。
    渐入云乡望，应无越客吟。

释惟凤　与行肇师宿庐山栖贤寺
    冰瀑寒侵室，围鑪静话长。
    诗心全大雅，祖意会诸方。
    磬断危杉月，灯残古塔霜。
    无眠向遥夕，又约去衡阳。

释惟简　偈
    莫离盖缠，莫求佛祖。
    去此二图，以何依怙。
    江淹梦笔，天龙见虎。
    古老相博，月不跨五。

释惟谨　答昆山李明府
    残云微绿一帘深，风送弦歌出昼阴。
    山近烟霞多变态，官清猿鹤亦归心。
    锦囊剩有新诗在，庭户何妨茂草侵。
    元亮曾为莲社客，许令飞舄远相寻。

释惟谨　句
    满径露漙黄般若，戛檐风袅翠真如。

释惟谨　诗二首
    年方十五去游方，终日修行学道忙。
    说我半生辛苦事，石人应下泪千行。

释惟谨　诗二首
    看了青灯梦不成，东风混雪落寒声。
    半生客里无穷恨，告诉梅花说到明。

释惟谨　题钱过庭梅花图
    已把神传画谱，又看格在诗评。
    月落难寻清梦，雪空乃见高情。

释惟谨　舟泊括苍溪口
    茅店在山下，檥舟茅店边。
    钟鸣何处寺，日落满溪船。
    欹枕雁初到，离家月又圆。
    向来曾过此，夜泊石门前。

释惟俊　送南浦明公归日本
    空手东来已十霜，依然空首□回樯。
    明明一片祖师意，莫作唐朝事举扬。

释惟茂　绝句
    四面峰慈翠入云，一溪流水漱山根。
    老僧只恐山移去，日午先教掩寺门。

释惟清　辞无尽居士
    无地无锥彻骨贫，利生深愧泛余珍。
    廛中大施门难启，乞与青山养病身。

释惟清　偈二首
    东坡笑说吃龙肉，舌底那知己燕津。
    能省燕津真有味，会言龙肉不为珍。

释惟清　偈二首
    何知龙肉即独肉，细语粗言尽入神。
    惜彼当年老居士，大机曾未脱根尘。

释惟清　偈九首
    浮云散尽狂波止，天上玉蟾水底圆。
    皎洁迥然通湛寂，此时消息若为传。

释惟清　偈九首
    时时是好时，日日是好日。
    乌兔体全身，灵机何处觅。
    今朝看见昨朝人，依旧眼睛光似漆。

释惟清　偈九首
    古佛不到处，诸人共用。
    诸人不到处，古佛同参。
    同参共用如何显，种田博饭机非浅。
    因思昔日老师言，三界本无何无免。

释惟清　偈九首
    江月照，松风吹，
    永夜清宵更是谁。雾露云霞遮不得，
    个中犹道不如归。复何妲，
    荷叶团团团似镜，菱角尖尖尖似锥。

释惟清　偈九首
    天机藏不得，花笑鸟啼时。
    不等重拈出，当人合自知。

释惟清　偈九首
    山是山，水是水。
    僧是僧，俗是俗。
    更将何物演真乘，六六元来三十六。

释惟清　偈九首
    一是一，二是二。
    头上是天，脚上是地。
    饥即餐兮困即睡，人人皆受如来记。

释惟清　偈九首
    无人知。冲开碧落松千尺，
    截断红尘水一溪。

释惟清　偈九首
    衲僧照彻千差眼，缁素浅深毫发分。
    分处莫非全正令，法王那得独称尊。

释惟慎　句
    敢言知已少，性本类孤云。

释惟一　布袋赞
    逢人乞一文，袋进而敌国富。
    不是下生迟，嫌佛不肯做。

释惟一　禅人请赞
    赤土画簸箕，冬瓜作碓嘴。
    舂碎铁蒺藜，簸出长粳米。
    不须淘汰，不须炊饱，
    尽世人人不知。

释惟一　廛中佛事
    几回几巷复穿衢，货卖南方镇海珠。
    一栲栳都倾出了，不知酬价有人无。

释惟一　朝阳穿破衲赞
    一条屈曲无丝线，半寸攀拳穴鼻针。
    补得完全成一片，举头红日到天心。

释惟一　传上人之吴
    达磨西来有底传，赚人掘地觅青天。
    况今枫落吴江冷，去去休容易泊船。

释惟一　达磨赞
    西来十万里，北渡一茎芦。
    刚道来传法，还曾传得无。

释惟一　刀镊黄陈二生
    手持刀镊谒桑门，叉手擎拳笑语温。
    且说工夫精妙处，断然毫发不容存。

释惟一　刀镊黄陈二生
    双手乖如双眼乖，等闲净出顶门埃。
    几多铁额铜头汉，驻被渠侬按过来。

释惟一　定翁
    日用千差万别中，如如不动等虚空。
    春妍秋靖几更变，此老何曾改旧容。

释惟一　对月了残经赞
    古教只知遮老眼，银蟾不觉上孤峰。
