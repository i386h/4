<!-- { "loadSidebar": true } -->
    醉眠閒听雨，饥鼠齧书檠。

缪鉴　无题
    漠漠冥鸿万里飞，倚兰身与白云齐。
    中原山色青如旧，惟有时人眼力低。

缪鉴　咏鹤
    青山修竹矮篱笆，彷佛林泉隐者家。
    酷爱绿窗风日美，鹤梳轻毳乱杨花。

缪鉴　咏鸡
    数载书窗伴读鸣，群中刚雉羽毛新。
    今朝命试牛刀手，望断函关夜度人。

缪鉴　咏妓
    谁去江云间牧之，玉楼人醉半离披。
    烛摇窗影三更月，人醉花阴十二时。
    访杜秋娘惟我老，梦扬州鹤有谁知。
    临风笑欲垂阳下，重解连环寄所思。

缪鉴　咏妓
    花木最无情，春风一番好。
    人怜新态度，一岁一回老。

缪鉴　咏菊
    谁去东篱号菊庄，饥来三嗅饱诗肠。
    何如陶令归南圃，天赐西风万斜香。

缪鉴　咏围棋
    午香帘影静浮华，对面机心万里赊。
    夹骑倒戈窥虎穴，乱乌横阵占鸥沙。
    当人不让争先着，袖手须饶老作家。
    欲访烂柯山下客，洞深春染碧桃花。

缪鉴　月屋
    一室虚明万境宽，水晶帘映下兰干。
    不从此处逢仙子，争信人间有广寒。
    梅影夜窥霜镜满，桂香秋吸酒台乾。
    客来试间推敲字，笑指湖光上下看。

缪鉴　赠僧
    两脚行来铁石竖，相逢去住总随缘。
    谈空舌本原无语，打破机半不用豢。
    山槛看云斋鼓后，竹窗听雨夜灯前。
    客来沦茗煨寒柮，味胜庐峰第一泉。

缪鉴　纸账
    龟纹薄薄胜纨纱，不用锁金学党家。
    却似矮篷晴载雪，白云横幅乱梅花。

缪鉴　自题小像
    白发苍颜，豩籰兔颖。
    水月光中，梅花弄影。

缪烈　狮子岩
    幽岩萧飒商飚起，一天灏气凉如水。
    金井梧飞兰谷芳，长江浪冷莼鱼美。
    雁字半侧银钩欹，云光净扫光陆离。
    桂花岩下午满枝，随意催送到书帷。
    碧潭烟敛琉璃滑，素娥乘鸾下天阙。
    清晖深射水晶宫，虚明澄澈蛟龙窟。
    上下天光一镜浮，冰轮碾破一天秋。
    今来古往事悠悠，月自升沈水自流。

缪瑜　钓台二首
    王阳在位贡公喜，何况故人作天子。
    掉头不肯从渠游，地把丝竿钓江水。
    欲将此意问遗灵，寂寞江山唤不应。
    至今桐江一拳石，留得人间千古名。

缪瑜　钓台二首
    桐庐江中秋水清，富春山中秋月明。
    钓竿千尺无恙在，持竿我欲从先生。
    先生岂是傲当世，鄙夫患失滔滔是。
    狂澜既倒挽之回，持报故人惟此尔。
    衮衣不博一羊裘，事往台空江自流。
    遂令千古重名节，於乎先生真汉杰。

缪瑜　句
    有客去游丞相阁，无人来问孝廉船。

缪瑜　句
    游人柳叶蹙韋韆。

缪瑜　句
    野田流水溅溅白。

缪瑜　句
    勋业转悠悠。

缪瑜　句
    亭台十二眼双明，一幅画图开水墨。

缪瑜　句
    棲雅照日黄。

缪瑜　句
    解缆浙江头。

缪瑜　句
    寒盟得问鸥。

缪瑜　愚实报诗
    郁攸属者潜煽灾。蜚廉纵风相与偕。
    林林生齿七万户，连甍接栋烧成灰。
    如何老翁一区宅，间不以寸独不{左火右矣}。
    玉石俱焚势应尔，岂有幻术能然哉。
    闻这翁乃好善者，平时事佛经卷开。
    有馀必以济贫乏，不以利欲萦其怀。
    仓卒遂蒙鬼神护，万目注视感惊狂，
    厥初巨焰爇天起，左顾右盼如燔柴。
    翁知无脱免，委身甘作烬与煨。
    麾儿与妇令亟走，誓死死不去无违乖。
    全家酣寝越信宿，如闻大浪声喧貀。
    及其梦觉火亦息，依然一室当催嵬。
    微如蒲萄不熏灼，而况梁栋与桷榱。
    苍苍表善有如此，馀自作孽何足哀。
    作诗志往劝来者，勿以斯语同优徘。

缪志道　读兰皋先生集
    自少从诸老，如公能几人。
    斲轮推老手，削锯妙惊人。
    人物九泉古，诗名千载新。
    矮窗遗稿在，一读一沾巾。

莫俦　题参鸾阁
    群山带雨阴云重，沧海连天水气昏。
    遥想真人乘铁舸，往来三岛鬼神奔。

莫俦　游破山兴福寺
    久闻胜地有莲宫，乘兴来游杖瘦筇。
    庭老樛枝翠璎珞，地生并蒂玉芙蓉。
    飞仙何意来题柱，开涧当年想斩龙。
    归骑回看楼阁处，云深隐隐度疏钟。

莫洞观　游罗浮
    嵯峨千仞控炎陬，铁作桥梁石作楼。
    五岭众山皆拱附，三神一岛自漂流。
    气凌沧海遥相视，看入青云势未休。
    借问穉川今在否，待飞双燕结真游。

莫汲　石龙泛海作
    一帆点破碧落界，八面展尽虚无天。
    柂啸海波阔，今夕何夕吾其仙。

莫济　次韵梁尉秦碑
    六王失国四海归，秦皇东刻南巡碑。
    法因史籀有增减，名与苍颉争飞驰。
    自言功德可歌颂，黔首个个愚无知。
    海神何故独拒命，风涛塞路蟠蛟螭。
    群臣谄佞仙药远，死生治乱分两岐。
    山灵不可守碑记，片段应作龟床支。
    陵谷虽存世代异，耳目双被诞者欺。
    只余纸本落人世，千古遗臭东南崖。
    我闻秦望最高峻，城域所见非昔时。
    何山距县四十里，符合传记壮且奇。
    众峰乃是子孙行，古木几换蛟龙枝。
    指东作西未足怪，父老流传从小儿。
    政如涂山玉帛会，漫不可考岁久之。
    梁君吏隐年甚少，郁郁寸角初解麋。
    裹粮挈榼访古迹，气味萧散如分司。
    忽闻片石在绝顶，小篆无乃斯翁为。
    手披荆棘诃虎兕，拄杖直叩山头皮。
    模糊岂复有字画，此物及见秦乱离。
    当时威势振天下，不言惨毒民嗟咨。
    乘舆所至为刀锯，方岳何暇安礼仪。
    关中屡弃百二险，历数浪指亿万期。
    君臣乃尔自贤圣，鲠论不复相瑕疵。
    陈迹安知百世后，樵夫牧子笑脱颐。
    兴亡俄顷三叹息，抚掌重阅太史辞。
    假使玉箸余笔画，文过其实世所嗤。
    早知金石不可恃，相君应悔燔书诗。

莫济　挽薛常州艮斋先生
    今代论儒学，如君德最优。
    是非千古事，出入九家流。
    身殁言犹在，官卑志未酬。
    傥令兴礼乐，端不后程仇。

莫将　呈南堂静禅师
    从来姿韵爱风流，几笑时人向外求。
    万别千差无觅处，得来元在鼻尖头。

莫柯　题资福院平绿轩
    深林閟嘉趣，门径惬幽居。
    野色通荒阜，津梁动碧虚。
    日边山隐隐，烟外竹疏疏。
    从倚怡双目，白云知故庐。

莫柯　题资福院平绿轩
    世累苦萦束，官闲得自便。
    未赓三隐句，聊叩二乘禅。
    壮志羞朋旧，长歌且圣贤。
    每因休沐地，思办买山钱。

莫崙　伤丁氏故基题一绝于太虚堂
    疏雨斑斑洒叶舟，前山唤客作清游。
    芳华消歇春归后，野草荒田一片愁。

莫蒙　句
    诸天互魔扰，救护世尊忙。

莫蒙　句
    火轮方击毂，风剑已飞芒。

莫若冲　过崇胜院
    首岁融春卜有秋，晓行犹自索貂裘。
    身閒暂脱微官缚，市隐何如此地幽。
    一水相望三里近，十年重到片时留。
    买田拟作终焉计，直是飘然不系舟。

莫若冲　题石门张氏围
    为米徒劳束带难，当时彭泽便休官。
    高情曾赋归来句，尽入名园扁署看。

莫若冲　屠甸
    偶然屠甸见浮屠，为问屠中有物无。
    见说庖丁洲刃在，恢恢全不费工夫。

莫若冲　赵仁父宴邑官平绿见招
    平绿题诗四十年，寻幽不厌水云边。
    一犁还又耕春后，三白曾来醉腊前。
    自笑挂冠林下客，获陪挥尘坐中贤。
    绝嫌幻色撩人思，快睹晴川远接天。

莫若晦　震山岩
    一岩孤峻出尘埃，下瞰僧坊七宝台。
    鸿鹄凌空无碍去，浮山供望有情来。
    临风笑语飘飘远，举酒襟怀落落开。
    莫讶作诗诗句好，醉魂飞自月边回。

莫若拙　平绿轩即事
    结屋地犹浅，钩帘景尽还。
    岚光烟树外，野色酒杯间。
    别墅从渠乐，清吟属我閒。
    狎鸥时点白，机事不相关。

莫漳　句
    一麾出守山水郡，阳山正在君提封。

牟大昌　题帜
    大宋忠臣牟大昌，义兵今起应天祥。
    赤城虽已降为虏，黄山不愿为之氓。

牟及　句
    何日脊令还并影，旧时豚犬已成空。
    困雨葵心终向日，随风柳絮慢漫天。

牟孔锡　句
    天池十里如鉴湖，荷花可折鱼可脍。

牟巘　柏生两石间千岁终不大韩子则欲移之平地以遂其生柏生两石间天命本
    柏生两石间，平地盍移置。
    平地岂不好，又恐伤生意。
    两翁为柏谋，其虑各已至。
    受命独也正，固与凡木异。
    夷险犹尔殊，而我本一致。
    但能全其天，所择不在地。
    我闻柏山名，抱艺久不试。
    自种秋柏实，离离满山翠。
    石碍曾不伤，地平亦不肆。
    岁月渐婉娩，冰雪几凌厉。
    此柏初不知，老大见根柢。
    一笑谢两翁，何省为荣悴。

牟巘　别赵子昂
    粉省星郎蹋晓班，暂随使传走日间。
    荆州利得羽凿齿，江左今称庾子山。
    君意颇为蒪菜喜，人情争羡锦衣还。
    但怜老病匆匆别，白发如何更可删。

牟巘　长江图
    汉川影落鹦鹉洲，金山钟到多景楼。
    老龙几载卧寒碧，中间不断万古流。
    晚来雪浪大如屋，澎湃舞我一叶舟。
    舟移岸转知何处，离离烟草令人愁。
    说与渠侬莫倚柁，转帆别浦盍少休。
