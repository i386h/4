<!-- { "loadSidebar": true } -->
    官似冯唐能老去，节如苏武不生还。

郑樵　灵龟潭
    泉心漱玉开心孔，山色挼蓝熨眼花。
    著手摩娑溪上石，他年来访汝为家。

郑樵　漫兴
    野鸟日啼户外，凉风时入帘间。
    老夫梦后欹枕，稚子病中解颜。

郑樵　漫兴
    陋巷颜回早死，柴桑陶令长生。
    达观千载儿戏，厌见一时利名。

郑樵　漫兴
    门前半亩禾苗，日午翠色可描，
    笑部耦耕沮溺，何劳蓑笠终朝。

郑樵　漫兴
    今古去来有数，乾坤阖辟无涯。
    人生行云流水，处世运瓮搬柴。

郑樵　漫兴
    初秋一雨新凉，子夜长吟未央。
    阶下花枝冷艳。堂前佛火微茫。

郑樵　漫兴
    壶山八面苍翠，兰水一泓涟漪。
    容我放歌问渡，凭谁拄杖支颐。

郑樵　漫兴
    空山无人坚卧，冷灶有饭晚餐。
    安得原宪与语，雪霜不受天寒。

郑樵　漫兴
    花下閒倾浊酒，人前莫道清贫。
    残生全无奢愿，岁月徙倚竹筠。

郑樵　漫兴
    临水时思下钓，闭门聊学吞膻。
    一身苦乐无定，万事安危有天。

郑樵　漫兴
    邻沽数盏微醉，坦腹北窗短眠。
    风送松涛聒耳，惊回梦蝶翩翩。

郑樵　秋水歌
    年年秋水崩江石，秋水年年连天碧。
    山中草木尽号呼，江外鱼龙轻虚掷。
    既怜茅屋化飞蓬，又叹虾蟆共枕席。
    人生变化不可知，且听秋风吹萝薜。

郑樵　送芹斋
    千载清风去不留，何人能伴赤松游。
    乞骸直到骸归日，告老须临老尽头。
    元亮园田何处有，向平昏嫁几时休。
    湖州别驾发深省，挂却朝冠便自由。

郑樵　题夹漷草堂
    堂后青松百尺长，堂前流水日汤汤。
    西窗尽是农桑域，北牖无非花葛乡。
    罢去精神浑冉冉，看来几案尚穰穰。
    不知此物何时了，待看临流自在狂。

郑樵　题夹漷草堂
    堂后施柴堂上烧，柴门终日似无聊。
    蓼虫不解知辛苦，松鹤何能慰寂寥。
    述作还惊心力尽，吟哦早觉鬓毛雕。
    布衣蔬食随天性，休讶巢由不见尧。

郑樵　题南山书堂
    一泓澄沏照人间，明月团团落古湾，
    不向奔流随浪击，独持高洁伴云閒。
    禅房夜静留清鉴，阆苑仙归坠碧环。
    每到轩前心转逸，了无纤翳可相关。

郑樵　题溪东草堂
    春融天气露微微，药草葱芽脉脉肥。
    植竹旧竿从茂谢，栽桃新树忽芳菲。
    天寒堂上燃柴火，日暖溪东解虱衣。
    兴动便携樽到岭，人生真性莫教违。

郑樵　挽通判黄子方
    歌成薤露悲，秋草正离离。
    昔异修文事，今同鬼伯司。
    盾衰双日落，夷惠两风遗。
    衰俗吾无恨，亲曾识紫芝。

郑樵　夏日题王右丞冬山书屋图
    壁间飒飒松涛起，□□□□□水冽。
    呼灯始见王右丞，毫毛矜贵逞奇杰。
    挥洒冬山书屋图，岩壑幽楼坐高哲。
    数笔萧瑟天貌寒，不尽枯枝不尽雪。
    高崖崛曲形凄肃，驱禽逐兽但松竹，
    傍有一水白於峰，千顷奔茫日难昱。
    绢外似觉风惨激，大江尽断船相逐。
    室中之人淡如菊，长年手携一卷读。
    窗外苍虬恣飞瀑，欲夺造化齐冷燠。
    天下无几焦孝然，当世宁更有梅福。
    苦吟抱膝此何人，乃肯萧条立炼谷。
    古今书画技总微，贵有嵚崎生眼目。
    我闻孙登居北山，隆冬披发以自覆。
    又闻昔贤暑重裘，六月御车鄙王侯。
    二公气岸皆千里，郎月白霜胸际浮。
    名士逆天天不怒，冬景能暖夏能秋。
    千载斯人不可致，我於画间得其意。
    揆向高飚远远至，笔光墨汁俱吐弃。
    但悬此幅清吾心，千崖炎伏曦景炽，
    布褐推车我不避。

郑樵　芗林閒居
    芗林苍翠甚，极目可□诗。
    梅子风前落，杏花雨后移。
    清溪过半郭，孤月隐疏篱。
    寂寂云山外，萧然独自知。

郑樵　芗林閒居
    芗林苍翠甚，霁色绕各庐。
    四面鸟声寂，一庭月影疏。
    有山皆入坐，无日不安居。
    好向墙东卧，看人献子虚。

郑樵　湘妃怨
    黄埃游辇毂，翳日冷旌旗。
    龙去攀髯远，鸾孤对影微。
    魂沉江缥渺，泪染竹依稀。
    枯树空千载，寒松已十围。
    芦花深月色，燐火剧萤飞。
    横笛潇湘暮，哀猿何处归。

郑樵　饷馌歌
    提筐兮阡陌，花红兮衣白，
    步迟迟兮心迫迫。行至止兮嗟于役，
    低声相劳兮日其夕。

郑樵　夜雨
    夜雨潇潇至，天寒拥敝裘。
    空床听幻响，独咏解深忧。
    次第园蔬润，参差渔火幽。
    长江风浪息，何日放舟游。

郑樵　昭君解
    巫山能雨亦能云，宫丽三千杳不闻。
    延寿若为公道笔，后人谁识一昭君。

郑樵　昭君怨
    长谢椒房草，终为薄命身。
    那教兰蕙质，翻与雪霜亲。
    脸腻匀脂浅，妆残促恨颦。
    故知关北夜，无分汉南春。
    红泪残胡月，轻衣半洛尘。
    琵琶凄切语，愁杀路傍人。

郑清之　安晚偶成
    五物中间着一翁，园廛随分可支筇。
    章施采服花妆露，戛击鸣球竹啸风。
    疏种密栽观木渐，浅流深浚养泉蒙。
    眼前丘壑无佳句，自哂诗肠苦未穷。

郑清之　安晚轩竹
    松号大夫交可绝，梅为清客志相同。
    英英凤实卑余子，楚楚龙孙过乃翁。
    晚际一弓橐索月，暑中千斛粜清风。
    小轩政欲供晨坐，付女遮阑晓日东。

郑清之　安晚园戏占
    横塘雨过水初平，浪影窥窗一孔明。
    篱下触羝五鹿角，林间反舌百禽声。
    柳公權可送行客，梅子真能宽渴兵。
    谁道夏园无所有，莲花端可傲张卿。

郑清之　庵前徐步
    小桥衔石路，安步水之湄。
    浪盖菰蒲伏，寒禁笋蕨痴。
    蜂房深户牖，燕垒渐涂茨。
    过眼春余几，延缘归思迟。

郑清之　八月初五梦桃杏枝上皆小蕊顷刻间一花先开既而次第皆拆色殊红鲜可
    天孙红锦浅深裁，为惜芳苞未肯开。
    争奈东风披拂甚，枝头次第吐香腮。

郑清之　八月上弦夕
    轻风熨贴晚云开，为放中秋半月来。
    待得月圆多值雨，不如今夕共樽罍。

郑清之　比以拙诗戏调张籍不知作者已盈轴矣辄矣辄和两韵
    展也虞朝遮绩熙，合修厥贡暨熊貍。
    兕容于野虽非地，豹泽其文似识时。
    毛革正须供有用，血牙安事杀为嬉。
    国侨惠政人谁犯，虎听多应谢子皮。

郑清之　比以拙诗戏调张籍不知作者已盈轴矣辄矣辄和两韵
    虓虎宁如龟有知，陆行端自触危机。
    缚渠吕布还须急，驱以王寻谩失威。
    肯使黔态呈短技，直教猎骑合边围。
    恶盈讵必分人兽，猛获终擒自卫归。

郑清之　碧扇行
    冰蚕吐丝青唾茸，天孙转机声隆隆。
    帝象初裁新样月，苍然正色摩寒宫。
    一朝飞随烈士手，九关自此无刚风。
    乘鸾女与蒲葵翁，痴翁騣女谁为容。
    吴刚斧头红玉篆，并州剪刀快如箭。
    化工持此天然巧，古璧团团照君面。
    长安四时生麴尘，马头摇曳春风转。
    君不见醉李白，穷杜甫，
    当时西游乘蹇驴。太清献赋动旒冕，
    脱靴笑视将军奴。奇哉二子真坦率，
    朝暮贳酒黄公垆。游盖飘云手遮日，
    未省有扇如清夫。清夫扇子仅盈尺，
    买断清风归啸庐。何物元规敢相污，
    醉中祗恐李杜呼。我当吮笔如墨唤起文与可，
    把君画入李折杜甫图。

郑清之　臂阁自砭
    云长凿骨未为奇，断臂亭亭对祖师。
    万法从心当自省，个别冷暖有鱼和。

郑清之　臂疼医令灼艾戏成
    幻体当如泡影观，法身清净本坚完。
    四千八万陀罗臂，艾炷教君何处安。

郑清之　别僧
    溪边风景远且平，颇似江乡双眼明。
    柳风淅淅荔口淡，计取生还第一程。

郑清之　病后和黄玉泉韵
    山扉连月款言卮，拟共还家浣客衣。
    愧失养生收一溉，笑擒梦竖窜三危。
    大槐安国休重省，兜率陀天尚缓归。
    一病一衰秋后雨，孰言之武老能为。
    赤明瀹篆正恢台，戏挹雄风涤闷怀，
    病骨喜随新箨换，好诗忽馈宝珠来。
    巨鱼未纵王褒壑，陋室聊淹禹锡阶。
    且共理身如理国，小须握手咏康哉。

郑清之　病目自嘲
    兼旬病目成鸩媒，竟日掩书风为开。
    端如猩猩畏机阱，爱酒着屐须一来。
    信手翻书未终叶，春风已学生牙颊。
    笑同黄卷且寻医，免使鹪{潦氵换右换鸟}翳蚊睫。

郑清之　泊黄檀
    夕阳茅屋占江干，风敛炊烟作暮寒。
    閒看月光牛背上，画图添我一樯竿。

郑清之　茶
    书如香色倦犹爱，茶似苦言终有情。
    慎勿教渠纨裤识，珠槽碎釜浪相轻。

郑清之　晨兴散步
    软红销尽利名韁，兴到湖山取次行。
    万马拍堤春浪起，一龟曝日晓峰横。
    客中寝饭根尘寂，雪后松篁意气生。
    身是定僧无欠剩，惟余双鹤报寒更。

郑清之　晨兴散步
    僧居西畔鹤居南，我向中边住此庵。
    岁晚结交松莫逆，老来知味菜分甘。
    禅心每日闲中得，世事新从梦裹谙。
    隐几空明香穗断，净揩双目对晴岚。

郑清之　晨兴散步
    晚岁知非蘧伯玉，前身作脱戒师兄。
    青山不灼利名火，白发能销忿欲兵。
    境对虚空全体现，眼无拣择内心平。
