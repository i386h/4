<!-- { "loadSidebar": true } -->
    岸峻双旌驻，桥横一水长。
    冻舟真欲住，低雁正成行。
    发发天含籁，棱棱野雨霜。
    停骖重回首，直北是吾乡。

宋祁　按行府城通判张太博有诗美山川风俗因继作
    百尺谯城一凭栏，提封占尽古常山。
    公私雨足耕畴遍，赤白囊空寒候閒。
    拨剌河鲂供大嚼，含糊赵瑟劝酡颜。
    正应此地从军乐，先播辞人丽藻间。

宋祁　八月十四日夜东轩饯赵同州志元吴陕州冲卿徐润州君章
    明月不常值，中秋能暂新。
    谁言一堂上，相与异州人。
    适意苦难得，举杯宁厌频。
    清光定千里，他日远相新。

宋祁　八月望夜不见月有感
    素波凉晕淡层城，怊怅三年此夜情。
    独捲疏帷成默坐，暗虫相应作秋声。

宋祁　八月望夜不见月有感
    九昮含爽助清辉，万里重阴误赏期。
    正恨浮云无意绪，世间偏恼最明时。

宋祁　芭蕉
    逃腊藏深柢，乘春发故莇。
    雨障单盖侧，风偃半旗开。
    脆理缯争裂，斜规扇欲裁。
    无坚喻浮世，金粟信多才。

宋祁　把酒
    歌管嘈嘈月露前，且将身世付酡然。
    谩夸鼷鼠机头箭，不识醯鷄瓮外天。
    青史有人讥巧宦，黄金无术治流年。
    君看醉趣兼醒趣，始觉灵均更可怜。

宋祁　白兆山桥亭
    千尺虹泉界道飞，阴虬横绝负云楣。
    浮梁跨岸神移石，劫烬翻波地献池。
    度日衔花翔翠鸟，经年支榻养灵龟。
    披襟便可袪烦恡，不独东京叔度陂。

宋祁　白兆山寺值雨呈同坐
    飞轩凭望俯丹梯，星雨囊风暝夕曦。
    翠阜天遥云待簇，绀园花老树低枝。
    巾车预畏烟畴迥，蜡屐先忧磴道危。
    未似庾公年最少，桑郊盘马帽檐敧。

宋祁　柏树
    昔托孤根百仞溪，何年移植对芳蹊。
    云岩烈麝相思久，怅望清香未满脐。

宋祁　柏树
    翠柏童然杂蘤间，簿书馀暇独来看。
    不须更共春葩竞，留取青青待岁寒。

宋祁　北归
    一水清波驶，还将桧檝归。
    缨緌成素滥，猿鹤恐长违。
    斗外城隅出，云端阙影微。
    定知朝夕鸟，却望汉台飞。

宋祁　北楼
    危楼孤堞共巑岏，怒激号风结暝寒。
    校尉登临非广武，王孙回望即长安。
    来黣蔽陇蹊牛下，密纲横山猎骑攒。
    梁霰楚氛催岁晏，有人惆怅悔凭栏。

宋祁　北墙董羽水
    万叠云涛墨海间，天机地轴共回环。
    悠然便有沧溟意，况在灵鳌首冠山。

宋祁　北园池上
    中园稍萧槭，日脚净空埃。
    寒蝶飞还下，饥鸥去又回。
    林高风搅叶，垣暗雨留苔。
    颇赋高秋兴，人非骑省才。

宋祁　被召观三圣御书诗
    列圣多能备，俱留乙夜勤。
    出图天与画，观迹帝成文。
    露洒纷仙液，鸾回杂瑞群。
    毫均五色丽，书对十行分。
    玉轴罗新帙，芝泥俨旧薰。
    嗣皇尊世哲，金匮冠攸闻。

宋祁　比日
    比日投簪隐，盂峰列舍椽。
    值岩因作牖，仍磵即疏泉。
    斧烂仙棋路，花飞佛雨天。
    谏帷他夜梦，犹在翠微巅。

宋祁　笔次
    菱花照鬓感流年，始觉空名尽偶然。
    十掷成犍宁是拙，一丸求药浪图仙。
    位卑司败无言责，事少当关许晏眠。
    上此隳官堪自劾，不烦公掾更平镌。

宋祁　敝俗
    陶姚民屋富，梁魏敝风存。
    士阙游乡校，人争倚市门。
    椎埋时结客，博掩竞成喧。
    谁与迁荼堇，移甘朊朊原。

宋祁　避暑江渎祠池
    溪浅容篙短，舟移觉岸长。
    烟稠芰荷叶，霞热荔支房。
    技叠参挝鼓，杯寒十馈浆。
    便成逃暑醉，官事底相妨。

宋祁　汴堤閒望
    虹度长桥箭激流，夹堤春树翠阴稠。
    谁知昼夜滔滔意，不是沉舟即载舟。

宋祁　辨才少白师归天台
    壤色拥行肩，南方应有缘。
    归艎素车浪，宝戺赤城天。
    宴树春园密，谈花画祴鲜。
    凭师无阂智，呵黜二宗禅。

宋祁　兵部学士移镇昭潭
    樯拂南云舣帛兰，再麾湖外叹违颜。
    封君比籍千头橘，瑞祝标祠九向山。
    迎吏出郊驱驽箙，齐兵下席掩刀环。
    汉条缓布褒书降，后乘蒸青几两还。

宋祁　病告作寄武平湖内翰
    病拥绨袍雪领垂，当关重叠报晨晖。
    夷吾畏事将成吃，蘧瑗增年转悟非。
    宦路风波频岁剧，故山薇蕨每春肥。
    馀生正似风前鹢，惭负阳秋说退飞。

宋祁　病间答杂端庞淳之见寄
    廓落弥旬故眼移，居惭君粟养支离。
    绫衾倦梦愁淹卧，星鬓流年报早衰。
    药剂袪繁催月杵，茗腴供啜嗜春旗。
    迷魂复幹闻清唱，不减巫阳筮些诗。

宋祁　病免
    股锡飘然指上方，翠微岩腹腌鹰房。
    江山极睇才多助，竿木投机戏几场。
    麝墨洗馀池溜变，玉瓷清极茗华香。
    秋风莫负重来约，净社霜莲遍碧塘。

宋祁　病兴
    病兴还见岁华阴，身属橐韐久未任。
    主画固须烦孟博，作书宁免倩陈琳。
    仙丸玉匕贪馀饵，甜酎银瓯喜细斟。
    谁笑衣囊长寂寞，横思新得汉台金。

宋祁　病兴见春物欣盛释然有临眺之意
    东风掠野暂轻埃，洒洒残寒伴落梅。
    晓报谷莺朋友动，暖将塞雁弟兄回。
    骤生溪水迎人远，自喜林花索露开。
    老罢何颜玩芳物，试凭狂醉上春台。

宋祁　病兴早朝
    万辔冬珑凤阙西，病兴重喜趁朝闺。
    初霞稍上岩廊戟，落月催传卫士鸡。
    温树未凋风力薄，仙杯已满露华低。
    明光一对清光罢，昏目犹惭眩转迷。

宋祁　伯逢欲予买一田墅因成自讼
    予从大夫后，禄乃二千馀。
    簪笔论何事，藏山著底书。
    病教年事早，拙使宦情疏。
    合治菟裘未，蜗牛尚有庐。

宋祁　博州骆太保
    关榆秋舞折膠风，坐啸边陴忆九重。
    宴榭绿醅春沸蚁，连营清角暮吟龙。
    幕中镂管閒陈檄，塞下兜零罢汉烽。
    计日民谣諠魏阙，褒功仙劄武泥封。

宋祁　卜居
    自乐颜居陋，非论晏市嚣。
    西山宜托疾，东路便归樵。
    穴邃狐情乐，巢完鸟意遥。
    居然深隐去，宁待左生招。

宋祁　不言
    不言非巧宦，要是乏高符。
    托社天教散，为公谷与愚。
    桂枝怀隐树，荆叶恋欢株。
    荣路多高足，争传八列呼。

宋祁　步药北园
    倦持尘簿著纶巾，清眺城隅夏物新。
    幽鹭仪容高似客，晚莺言语巧于人。
    雨边斜照犹衔岭，风后馀凉自舞蘯。
    天借使君仁智地，此来山水更相亲。

宋祁　残花
    林下感馀欢，流芳逐雨残。
    香归蜜房尽，红入燕泥乾。
    梦短休成蝶，肠回却掩鸾。
    故应成异果，持去掷潘安。

宋祁　残秋霁景
    霜昮初毕雨，日气上熹微。
    寒水流无急，高云薄未归。
    书閒仍积箦，琴燥乍移徽。
    负郭泥妨辙，翻劳急掩扉。

宋祁　残月
    阴光随落宿，有意待朝阳。
    晕缺灰馀影，潮平鹭息狂。
    残兵骄子国，隐语大刀郎。
    此夜方诸泪，宁能减数行。

宋祁　曹景宗
    快马如龙度埒尘，射麞放饮藉汀蘯。
    鼻头出火风生耳，宁愿扬州作贵人。

宋祁　草木杂咏五首　海椶
    哆炽风叶张，囷皴雨皮厚。
    丛橑列盖端，攒旄注旗首。
    物以希见珍，材缘怪志丑。

宋祁　草木杂咏五首　楠
    童童挺十寻，一盖摩空绿。
    斜月碍枝回，凉烟附叶宿。
    拙斧无妄加，要经匠者目。

宋祁　草木杂咏五首　枇杷
    有果产西裔，作花凌蚤寒。
    树繁碧玉叶，柯痓黄金丸。
    上都不可寄，咀味独长叹。

宋祁　草木杂咏五首　藤
    虺蔓相结蟠，虬梢互回屈。
    纷若未契绳，繁如已纶綍。
    峭格外圑阴，尤堪庇炎日。

宋祁　草木杂咏五首　橼
    绀实纷累累，柔柯缓若若。
    叶以代新陈，花仍开续落。

宋祁　蝉
    晓腹清呼饱露津，本求仙蜕远嚣尘。
    貂温范蜜非吾族，枉共花冠托此身。

宋祁　长安道中怅然作三首
    三辅古风烟，征骖怅未前。
    山园蓬颗外，宫室黍离边。
    树老经唐日，碑残刻汉年。
    便须真陨涕，不待雍门弦。

宋祁　长安道中怅然作三首
    兴亡作今古，事往始堪悲。
    宫破黄山在，城空北斗移。
    走冈寒兔急，啼戍暮鸦饥。
    灞岸重回首，惟馀王粲诗。

宋祁　长安道中怅然作三首
    城阙今安在，关河昔所凭。
    种祠秦故畦，抔土汉诸陵。
    花树圆排荠，楼云淡引缯。
    南山不改色，千古恨相仍。

宋祁　长葛道中作寄侍读梅给事
    仲春告言归，道次古长葛。
    水穷既舍舟，仅具始脂辖。
    南登高原望，天宇莽庨豁。
    溱冀澹无波，芣騩森相轧。
    春鸠日夜鸣，阳膏浅深达。
    田畯挈壶浆，稚子勤襫襲。
    驱牛洒先稑，趣车载输秸。
    郊柘色欣欣，梢溝流活活。
    县官恩泽美，农节未尝夺。
    贤牧谨诏书，民隐罔遗察。
    射蠲赘聚劳，赋检诛求猾。
    我亦占一尘，闻兹慰饥渴。
    矢诗虽不多，要附许风末。

宋祁　长兄冬夕递宿偶成长句上寄
    绛帻鸡人唱夜筹，宿庐遥忖道山头。
    梦思园吏成羁寝，书掩冤家倦对雠。
    雨阁气昏莲蕂并，烛帘光动蒜条钩。
