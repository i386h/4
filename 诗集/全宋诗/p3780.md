<!-- { "loadSidebar": true } -->
    斯亦足以观矣。

岳珂　二十七日复有旨除帅江西一旬之间两奉除音再赋二首
    披腹忱词久未呈，浃旬两诏下宸京。
    老臣何路通忱悃，圣主无私烛物情。
    鹤陇未渝耕陇志，牛衣空换锦衣荣。
    九重自是真知己，莫惜捐糜负此生。

岳珂　二十七日复有旨除帅江西一旬之间两奉除音再赋二首
    郊廛不隔马牛风，枌梓环阴跬步通。
    湖带江襟邦畛接，雨帘云栋物华同。
    未须豫计荒三径，幸有需章达四聪。
    尚想东湖少棠闹，只今未改旧时红。

岳珂　二苏文登趋阙二帖赞
    文字之祥，劂有原委。
    父师昆弟，以及诸子。
    文兮斜川，道兮颍水。
    以文贯道，一家济美。
    施及翰林，特游戏耳。
    于风味中，亦复是似。
    以坡为骨，以颍为髓。
    苏门之英，来者视此。

岳珂　发排湾过小孤彭郎祠下遂宿马当
    山小孤，矶彭郎，
    中纳百谷吞三江。江流澎湃不可当，
    热比折木倾银潢。渴龙一支走马当，
    宛然天骥初腾骧，回韁矗立江中央。
    西从岷峨暨睢漳，南派五湖通三湘。
    后先奔走争回翔，前驱怒气轩且昂，
    倏然过引意消洋。俨然天子朝明堂，
    坐受万国来氐羌。五瑞咸辑珪与璋，
    拜舞轩陛心俱降。我闻乾坤融结盘古开混茫，
    后人考古徒缣缃，未睹此石天经地纪之维纲。
    君不见古马当，今马当，
    记牒虽漏处有常。上焉柱天植极扶三光，
    下焉立地作镇安八荒。磅礴杳霭排穹苍，
    削平澒洞压鸿庞。万荧棋布高盖张，
    百灵臣伏绝影藏。坐使四海顺流中古无滥觞，
    噫哦伟特那可量。我欲用世取所长，
    便当提作朱亥神椎椎{橘去木加犭}狂。北绝大漠枭名王。
    何空更度金浮梁，一拯垫溺跻康庄。
    连山叠阜化囷仓，心饱万姓饥火肠。
    持此报上歌如冈，遍开寿域同畛疆。
    自今永三十六万岁，淳古比九皇。
    山岧岧兮江汤汤。

岳珂　范参政书怀诗帖赞
    当平世而概想斋坛之国士，因送客而遂及阳关之旧知。
    盖拊髀之思，在上弗替。
    故淳熙之士夫，亦不敢一日而忘可将之奇。
    斯帖之传，固未易例以近世之诗也。

岳珂　范参政行台两司常州成都四帖赞
    纵之而矩不逾，斂之而锋无余。
    实蕴而华敷，云烂而霞舒。
    虽曰近世之书，亦足以为轩几之娱。
    久而信，信而传，
    其殆留而为后世之须。噫嘻石湖。

岳珂　范文正问医帖赞
    元气在天，日星系焉。
    骨骾在身，四体恃焉。
    王国之干，公实似焉。
    有炜翰墨，抑其细焉。
    是书之传，自尹氏焉。
    历年虽多，人争毖焉。
    彼名家者，众或弃焉。
    胁肩夏畦，亦何利焉。

岳珂　范元长观梅诗帖赞
    范本蜀望，世仍忠嘉。
    南渡而来，人门莫加。
    帝咨典型，诏起幽遐。
    翊{微去彳加女}铜龙，执经金华。
    笔取端重，而兼奇葩。
    儒先所推，奚待诩夸。
    有伟丰公，如璧不瑕。
    卷怀枢庭，寓赏梅花。
    公从北方，共之天涯。
    均德比谊，而兼葭莩。
    寒谷将春，轻阴不遮。
    洁栏斯从，寄驿匪赊。
    倡汝和予，屏淫斥哇。
    托彼阴晴，以写正邪。
    爱君之心，对越靡差。
    一瞬百年，遗墨惊鸦。
    臭兮同兰，好兮投瓜。
    二公其仙，星箕汉槎。
    如此帖者，可复得耶。
    清并玉雪，秀同绮霞。

岳珂　范元卿中秋词帖赞
    猗望舒，望三五。
    光璇仪，韵金缕。
    伟健笔，作奇语。
    谁知音，传乐府。

岳珂　范正献书毕帖赞
    士之以道义相从，岂计其功，
    而况乎公。当其任紬绎唐事之寄，
    所以极简编之从容。亦既上成书于迩英，
    而公犹得以三百年之鉴，信其遗风。
    则是一纪之淹，乃所以就百世之功。
    石渠兰台，片言帝聪，
    考盘弗为，皦然初终，
    尤以见公子于元丰。盖尽其魏阙之心，
    而裕陵之于温国，未尝不知其畎亩之忠也。
    此帖之存，公心天通。
    诋斥之诬，吁嗟麟穷。

岳珂　范正献奏议帖赞
    思魏徵之棠，不如列疏屏之十渐。
    爱卫公之柏，不如存舟扆之五箴。
    谏说岂腾口，格君当以心。
    想引笔而行墨，方危冠而正襟。
    追古事以比迹，见忠臣之虑深。
    是虽不足契当时之感悟，不犹可以镜方来之佞壬。
    此左氏所以愤乾溪之痛，而三叹于祈招之德音。

岳珂　范忠宣南都帖赞
    符佑战，九河溢，
    砥柱植兮。珪確竞，
    天地昏，清风涤兮。
    大中之道，关百圣而不熄兮。
    用之不失其时，公独得兮。
    公笔之不倚，而字这不泐兮。
    公意之不偏，而态之不迫兮。
    我观此书，公心尚可觌兮。

岳珂　范资政早馔帖赞
    元佑多世臣。公之德，
    由忠文。岷有阜，
    江有源。传是帖，
    存名门。

岳珂　冯承素兰亭叙帖赞
    猗应龙，蟠九嵕。
    抱骊珠，閟含风。
    见似人，喜若跫。
    作者谁，臣姓冯。

岳珂　奉赓赵季茂雪中感兴二首
    晓雪初明瓦，春云密布空。
    酒惊蕃鹤远，诗坐灞驴穷。
    访戴无嘉客，和陶称倦翁。
    应怜四十韵，衣带贺年丰。

岳珂　奉赓赵季茂雪中感兴二首
    湓城一夜雪，处处饭箩空。
    青序回规运，苍生经屋穷。
    伤心慨疆事，抱膝愧田翁。
    别乘应同志，忧时正原丰。

岳珂　奉寄何正父总干
    经旬羽懒惯山居，不写城间一字书。
    把菊见山新趣倦，泛莲依水旧交痚。
    无心是处友麋鹿，有客寄谁烹鲤鱼。
    见说近来军食足，不妨诗卷访犁锄。

岳珂　奉寄胡教授
    山中秋风寒刮席，忽忆无毡泮宫客。
    夜长萤火一灯孤，四壁蛩声更幽寂。
    文人自古常独清，强挽诗人同此盟。
    饭颗山头报卓午，绛纱帐下听三更。
    吾侪赋分本无二，老子新来添倦意。
    入山四旬未拟回，醉后行歌复醉。
    平生岩穴不作难，更原他人同此欢。
    广文爱山侬待耳，虽有幽寂无侬閒。
    君不见晨招在馆笑在列，楹杙昌苓竞工拙。
    倦翁此事都不知，从今对酒看山嬉。

岳珂　奉礼帖赞
    群贤修禊，书法遂东。
    永欣之传，盛于越中。
    褚虽莫留，犹有远公。
    至今千岩，飒然清风。

岳珂　奉谢何正父日暇荔实茶宣瓜蜜术之贶酬以露芽
    打门军将到山家，小国长须海上楂。
    冰片霞餐正浮蜜，雪穰风味更宜茶。
    颇思野蔌盘无荔，安得珍投琼报瓜。
    泛水旧游浑不记，且看七碗岸巾纱。
    
    
岳珂　奉谢赵季茂遣馈鲎酱
    逃神绣佛正长斋，谁遣缸罂海上来。
    鲛室玄云按犀中，蜃楼红雾染珠胎。
    把螯便合閒双手，据壳未应期才垓。
    尊俎折冲定无敌，江湖岁晚莫论才。

岳珂　佛印清胜帖赞
    欲溯共洄，先涉其流。
    欲观其人，先视其与游。
    东坡之名，在昌黎武威之间。
    而师之能，亦文畅秘演之俦。
    德必有邻，而人焉廲。
    世于是可以察予之去留。

岳珂　富文忠出身帖赞
    其温而惠，有青州救荒之意。
    其劲而竦，有北庭抗议之勇。
    其湍而直，有镇无百度之绩。
    萃是三德，发为遗墨。
    盖静而正者公之心，而用而变者公之迹。
    端委缙绅，言孚意样。
    我思若人，古社稷臣。

岳珂　高宗皇帝蹙龙手札御书赞
    辛伯有言，并后乱后。
    惟圣齐家，知益知损。
    臣得此书，反其三隅。
    一卷之藏，于昭宸谟。

岳珂　高宗皇帝韦杜三诗御书赞
    古者赋诗，惟以言志。
    或陈卒章，或摭首意。
    惟圣秉籾，启于多艰。
    北乡之悲，銮舆未还。
    岁时雇瞻，雪涕凝竚。
    宸毫寄心，亦或有取。
    惟唐二臣，一唱一酬。
    节物感不，下笔不休。
    西清燕閒，念此夐隔。
    郁乎居南，凄其望北。
    璧跗琅钮，舒卷龙笺。
    白云其翔，契阔十年。
    臣之管窥，尝读国史。
    曹勋衣襟，洪皓幅纸。
    或恸或泣，或命以官。
    或间持书，或使问安。
    玉音琅琅，具记青汗。
    宜其注思，感此归雁。
    三诗之作，迭写杜韦。
    社日二篇，独书前诗。
    昭哉圣情，如古之赋。
    迄其弗偿，徒切舜慕。
    霜露之履，谁无此哀。
    此或尼之，谓之何哉。
    是帖之传，式媲遗训。
    敌忾于王，见者必备。

岳珂　高宗皇帝舞剑赋御书赞
    维中兴，焯人文。
    燀皇灵，即清燕。
    垂翰墨，光日星。
    揖怒蛙，市骏骨。
    期混并，写古作。
    示作宠，作豪英。
    臣有剑，淬三河。
    包两京，舞绝世。
    抉浮云，开太清。
    帝有训，誓臣节。
    式钦承，谁制肘。
    起奋袖，愤裂缨。
    郁干将，在宝匣，
    长悲鸣。后百年，
    血郅支，锷尚腥。
    刻斯赞，表帝心，
    传龙庭。

岳珂　高宗皇帝御笔临吴皇象如鹰帖赞
    书法淳古，遡晋而上。
