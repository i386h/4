<!-- { "loadSidebar": true } -->
黄庭坚　叔父给事挽词十首
    曾发公家钜万钱，沟中襁褓却生全。
    三齐水後皆禾稼，不杀耕牛更可传。

黄庭坚　叔父给事挽词十首
    晋地无戎卧贼曹，民兵赐笏解弓刀。
    六年讲武儒冠在，不踏金门著战袍。

黄庭坚　叔父给事挽词十首
    军容百万转风雷，独料王师不战摧。
    三箧飞书公对狱，元丰天子照奸回。

黄庭坚　叔父给事挽词十首
    陇上千山汉节回，扫除民蜮不为灾。
    蜀茶总入诸蕃市，胡马常从万里来。

黄庭坚　叔父给事挽词十首
    廊庙从来不在边，黄扉青琐庆登贤。
    除书未试回天笔，何意佳城到马前。

黄庭坚　叔父给事挽词十首
    荣禄常思泽九宗，山摧梁坏并成空。
    百年遗恨谁昭洗，他日诸郎有父风。

黄庭坚　叔诲宿邀湖上之游以故不果往
    芰荷采尽荇田田，湖光价当酒十千。
    主人邀客殊未来，西风枕簟废书眠。
    睡罢书窗翻墨汁，龙蛇起陆云雨湿。
    晚筵红袖劝倾杯，公荣坐远酌不及。
    章台柳色未知秋，折与行人鞭紫骝。
    金城手种亦如此，今日摇落令人愁。
    双飞鸳鸯一朝只，舂鉯欲匹畏白鸥。
    风标公子诚自多，波净月明如鵾何。

黄庭坚　双涧寺二首
    二水奔奔鸣屋除，松林落日吼乌菟。
    老僧更有百岁母，白发身为反哺乌。

黄庭坚　双涧寺二首
    山韵江深屋翠崖，夜钟声自瓮中来。
    长松偃蹇苍龙卧，六月涧泉轰怒雷。

黄庭坚　双井茶送子瞻
    人间风日不到处，天上玉堂森宝书。
    想见东坡旧居士，挥毫百斛泻明珠。
    我家江南摘云腴，落磑霏霏雪不如。
    为君唤起黄州梦，独载扁舟向五湖。

黄庭坚　睡起
    柿叶铺庭红颗秋，薰炉沈水度衣篝。
    松风梦与故人遇，同驾飞鸿跨九州。

黄庭坚　睡起
    彷佛江南一梦中，虚堂尽日转温风。
    春深稍觉褀衣重，昼永不知樽酒空。

黄庭坚　睡起二首
    帘幕阴阴不见人，日斜窗影弄游尘。
    风和睡起鸟声乐，天地无私花柳春。

黄庭坚　睡起二首
    古来志士愿不辱，少在朝廷多在山。
    寄食生涯无定止，此心长到白云间。

黄庭坚　睡鸭
    山鸡照影空自爱，孤鸾舞镜不作双。
    天下真成长会合，两凫相倚睡秋江。
    
    【卷14】

黄庭坚　司马文正公挽词四首
    元佑开皇极，功归用老成。
    惟深万物表，不令四时行。
    日者倾三接，天乎奠两楹。
    堂堂宁复有，埋玉恸佳城。

黄庭坚　司马文正公挽词四首
    国在多艰日，人如大雅诗。
    忠清俱没世，孝友是生知。
    加璧延诸老，櫜弓抚四夷。
    公身与宗社，同作太平基。

黄庭坚　司马文正公挽词四首
    献纳无虚日，居然迹已陈。
    清班区玉石，宝历顺星辰。
    更化思鸣鵹，遗书似获麟。
    易名无异论，今代两三人。

黄庭坚　司马文正公挽词四首
    毁誉盖棺了，于今名实尊。
    哀荣有王命，终始酌民言。
    蝉冕三公府，深衣独乐园。
    公心两无累，忧国爱元元。

黄庭坚　思亲汝州作
    岁晚寒侵游子衣，拘留幕府报官移。
    五更归梦三百里，一日思亲十二时。
    车上吐茵元不逐，市中有虎竟成疑。
    秋毫得失关何事，总为平安书到迟。

黄庭坚　思贤
    杨家事业绝当时，百家疏通问不疑。
    高文大册书鸿烈，润色论思禁林杰。
    堂堂司直社稷臣，谏有用否不辱身。
    劲气坐中掩虎口，忠言天上婴龙鳞。
    忍能持禄保卒岁，归去求田问四邻。
    今时此事久索漠，吾恐九原公可作。
    我来回首行路难，城郭参差夕照闲。
    风急饥乌噪乔木，孤坟牢落具茨山。

黄庭坚　四休居士诗三首
    无求不著看人面，有酒可以留人嬉。
    欲知四休安乐法，听取山谷老人诗。

黄庭坚　四休居士诗三首
    富贵何时润髑髅，守钱奴与拘官囚。
    太医诊得人间病，安乐延年万事休。

黄庭坚　四休居士诗三首
    一病能恼安乐性，四病长作一生愁。
    借问四休何所好，不令一点上眉头。

黄庭坚　四月丁卯对雨寄赵正夫
    公家常匆务，退食用寝讹。
    相思虽劳勤，书问不能多。
    时雨光万物，开云见羲和。
    乾坤有美意，畎浍未盈科。
    凯风吹南荣，官槐绿婆娑。
    鷾鸸将其匹，来巢自成家。
    於物无讥嫌，人亦不谁何。
    眷言生理拙，无地牧鸡鹅。
    丈人春秋高，雏鷇勤摩挲。
    在公每怀归，安得借明驼。
    畏涂失无乡，酌海持一蠡。
    平生未丝绳，寂寞长生窠。
    故人累累去，宰木上女萝。
    生存半白首，会面阻山河。
    赵侯秉金玉，不与世同波。
    从容觉差晚，鄙心寄琢磨。
    外物良难必，岁寒不改柯。

黄庭坚　四月末天气陡然如秋遂御祫衣游北沙亭观江涨
    沙岸人家报急流，船官解缆正夷犹。
    震雷将雨度绝壑，远水粘天吞钓舟。
    甚欲去挥白羽箑，可堪更著紫茸裘。
    平生得意敀　人会，浩荡舂鉯且自由。

黄庭坚　四月戊申赋盐万岁山中仰怀外舅谢师厚
    只今汉庞公，白发　　州郡。
    穷通视寒暑，仕已谁喜愠。
    长松卧涧底，桴溜多裂璺。
    未须论才难，世人无此韵。
    禅悦称性深，语端入理近。
    涣若开春冰，超然听年运。
    临民秉三尺，朱墨不可紊。
    传闻但言归，心许手自隐。
    欲知南陂稻，得几就收捃。
    胥疏江湖滨，不迩金玉训。
    濡需且肉食，觳觫恐钟衅。
    龙移山发洪，虎乳月生晕。
    竹声寒夏簟，辍寝中夜听。
    寄声向鹿门，傥赐劳苦问。

黄庭坚　寺斋睡起二首
    小黠大痴螳捕蝉，有余不足夔怜蚿。
    退食归来北窗梦，一江风月桃李船。

黄庭坚　寺斋睡起二首
    桃李无言一再风，黄鹂惟见绿葱葱。
    人言九事八为律，傥有江船吾欲东。

黄庭坚　嗣深尚书弟晬日
    骨秀已知骐骥子，性仁端是凤凰雏。
    不腾渥水称神俊，应出岐山作瑞符。
    渐指家人知姓字，试看屏上识之无。
    乃翁断狱多阴德，迳往高门待汝车。

黄庭坚　松下渊明
    南渡诚草草，长沙济艰难。
    夜半舟移岸，今无晋衣冠。
    松风自度曲，我弦不须弹。
    慧远香火社，遗民文字禅。
    虽非老翁事，幽尚亦可欢。
    客来欲开说，觞至不得言。

黄庭坚　宋夫人挽词
    往岁涂宫暗碧纱，倾城出祖路人嗟。
    松柟峰下迁华寝，雪月光中咽晓笳。
    有子今为二千石，同州才数两三家。
    儿孙满地厥衣举，不见归时桃李华。

黄庭坚　宋乔年真赞
    士之坎壈，以其智多。
    因坎壈以为师，用其多以见己。
    相遭於功名之会，图像麒麟。
    独行於寂寞之滨，照影溪壑。
    大者四时尔，小者风雨尔，
    岂真我哉。

黄庭坚　宋宗儒真赞
    宋子勃窣，心有古镜。
    朝四暮三，为笑不竞。
    於一捻一，犹著禅病。
    探丸起死，味药知性。
    忧患不入乎杯中，抱胡琴而风听。
    若乃脱冠袒裼，扪虱应客，
    目如愁胡，拊髀而呼。
    是必追橡栗於云杪，探水月於江湖，
    然後怏於心与。

黄庭坚　送伯氏入都
    贫贱难安处，别离更增悲。
    经营动北征，慈母待春衣。
    短菙驱瘦马，青草牧中嘶。
    送行不知远，可忍独归时。
    太华物华春，街柳啭黄鹂。
    九衢生紫烟，到家使人迷。
    知音者谁子，倦客无光辉。
    王侯不可谒，秣马兴言归。
    岂无他人游，不如我埙箎。
    陈书北窗下，此自有余师。

黄庭坚　送曹黔南口号
    摩围山色醉今朝，试问归程指斗杓。
    荔子阴成棠棣爱，竹枝歌是去思谣。
    阳关一曲悲红袖，巫峡千波怨画桡。
    归去天心承雨露，双鱼来报旧宾僚。

黄庭坚　送曹子方福建路运判兼简运使张仲谋
    曹侯黄须便弓马，从军赋诗横槊间。
    阿瞒文武如兕虎，远孙风气犹斑斑。
    昨解弓刀丞太仆，坐看收驹十二闲。
    远方不异辇毂下，诏遣中使哀恫鳏。
    吾闻斯民病盐策，天有雨露东南乾。
    谢君论河秉禹贡，诘难衖起安如山。
    老郎不作患失计，凛然宜著侍臣冠。
    愿公不落谢君後，江湖以南尚少宽。
    百城阅人如阅马，泛驾亦要知才难。
    盐车之下有绝足，败群勿纵为民残。
    官焙荐璧天解颜，瀹汤试春聊加餐。
    子鱼通印蚝破山，不但蕉黄荔子丹。
    道逢使者汉郎官，清溪弭节问平安。
    天子命我参卿事，奋然相对亦可欢。
    回波一醉嘲栲栳，山驿官梅破小寒。

黄庭坚　送昌上座归成都
    昭学堂中有道人，龙吟虎啸随风云。
    雨花经席冷如铁，一縢日转十二轮。
    宝胜蓬蒿荒小院，埋没醯罗三只眼。
    个是江南五味禅，更往参寻莫担板。

黄庭坚　送晁道夫叔侄
    晁氏出西鄂，世家多艺文。
    文庄和鼎实，尚书亦大门。
    简编自襁褓，簪笏到仍昆。
    向来映轩冕，颇据要路津。
    恩勤均骨肉，四海一尧民。
    实咎晚相见，实惟诸晁孙。
    智囊似内史，笔力窥漆园。
    词林少根蕂，斯人今绝伦。
    我为折腰吏，绿绮网蛛尘。
