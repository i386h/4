<!-- { "loadSidebar": true } -->
    君家瓮头春，胚晖归酒圣。

阳枋　下沱张西叔牡丹号奇品以诗寄花因用韵谢
    天香吹落五云来，满眼浮花只浪开。
    国色不关朝得酒，妆台漫饮紫金杯。

阳枋　下沱张西叔牡丹号奇品以诗寄花因用韵谢
    主人骨相花难比，折赠双花副丽辞。
    为报此花香第一，何须铅粉巧妆褫。

阳枋　晓起四山积雪
    寒透重衾可折胶，雨声瑟瑟风飕飕。
    安排雪句吟春晓，果见青山尽白头。

阳枋　谢涪陵刘君举使君见委北岩常长诗
    雪片冬深玩易编，正公和气理尤浑。
    八分写就龙蛇走，岩藤涧树常蜒蜿。
    莲荡飘裾紫阳学，归来拂拭莓苔痕。
    岩前世事几兴废，道无今古终长存。
    新来五马栽桃李，生平伊洛期穷源。
    下车一笑抚江阁，片心飞度苍崖根。
    生香动荡满幽谷，秋丛濯雨抽兰荪。
    露华滴晴舞夜鹤，云叶卷霁吟朝猿。
    衰翁白首野人服，不爱市井怜山村。
    太守招来说好语，翠萝有路犹堪扪。
    听终不敢谢疲苶，瘦筇强拄岩檐门。
    遗书欲傍梅花读，祗恐使人昭昭己昏昏。

阳枋　谢惠小鲜
    得鱼怅望白云远，怜我盘鲜久乏烹。
    恰喜新橙具双美，金虀催趁玉丝羹。

阳枋　辛卯三月金沙道中
    八九雨点青春老，三两莺声绿荫深。
    眼界无尘归路称，丹青难画此中心。

阳枋　徐毅斋为东翔侄改字为存子
    心酬万事好深惟，来不须迎去莫随。
    天理面前还他细，梦醒休似梦酣时。

阳枋　杨居士送眼药
    去来云去不干山，花落花开春又还。
    世事总归明眼里，皇王帝伯恁催班。

阳枋　谒九江赵守
    浮舟湓浦春，民谣举欣欣。
    问民宁底乐，州有贤使君。
    帝胄擢清班，江国烦殷勤。
    仪型金玉相，肝肠锦绣纹。
    周南蔼忠厚，大雅旧不群。
    固本屹磐石，理兵无丝棼。
    城坚万里长，气壮三边军。
    短吟亟搜枯，弄斧当郢斤。
    聊此窥一斑，所见谐所闻。
    愿公慨神州，边腹久中分。
    五岳判地气，三光离天文。
    倒竭五湖婆，一洗九陵氛。
    钟彝勒伟晔，汗史照芳芬。
    此烈丈夫耳，循常脂足云。

阳枋　谒九江周元公祠嗣性善度先生韵
    圣贤随遇即成都，仰止宗师谒故居。
    面揖光风江渚还，心涵霁月海天舒。
    图由自得前无画，道未守亡今有书。
    共立斜阳归去晚，当年与点意何如。

阳枋　谒夔门桂帅
    阃歌整暇化清夷，笑把宗师正印提。
    绣腑文章开胜馥，锦桃李烂成蹊流。
    旌摇蜀水春浮峡，柝静蛮天月满溪。
    衣衮归欤近宸极，殊勋嘉欢殿头西。

阳枋　谒夔门桂帅
    志欲商伊学欲颜，寻师梦绕五湖间。
    不违誓至仁三月，亲炙宁辞雪万山。
    流海浪浮蜗战角，排云应许豹窥斑。
    还丹知换尘凡骨，趁得先生未出关。

阳枋　谒同年许使君德开
    人人属目快星凰，倚棹溪头起漫郎。
    强仕惯闻纡郡绂，缀班希有擅文场。
    胜栽棠荫两江艰，重著蓝袍再世光。
    人物西清自华选，未应琴鹤久松岗。

阳枋　谒同年许使君德开
    欲造诗坛夺锦标，几回蹑足愧还休。
    君提妙律都先手，我漫家吟浪出头。
    济世自怜无绝力，叩阍刚道有嘉猷。
    先生若动出关兴，便尔挑包逐去舟。

阳枋　乙丑除夕衍少陵韵成七言寄示任儿於珍南
    边隅守岁莫思家，有酒盈樽即颂花。
    爱尔和鸣同野鹤，起予返哺学林鸦。
    生香不断炉烟袅，绛蜡长明跋量斜。
    时序推迁休问当，何思何虎乐无涯。

阳枋　咏黄池诗
    姑苏平野入黄池，烟树重重绿涨迷。
    肆列门前喧坌俗，稻临屋背尽幽棲。
    路长车马南还北，水远帆樯东复西。
    小寺江心间击缆，周回看尽柳盈堤。

阳枋　咏江南景物
    几千进而香杭绿，百亿条溪高柳青。
    簇簇人烟富鸡犬，太平原野喜初经。

阳枋　咏江南景物
    有水青阴浓覆地，无山绿稼远连天。
    垂杨影里风帆乱，知有回溪曲护田。

阳枋　咏江南景物
    幽深鸟屿乱参差，溪水迢遥横复斜。
    鹅鸭驯人不怕棹，间随小艇过芦花。

阳枋　咏丝桐
    地阔天宽人一般，琴心会得语言难。
    高山流水知音少，月白风清时自弹。

阳枋　用昌黎赋鸣雁韵劝蹇从叔出峡与乃兄相依
    楚天空阔雁南飞，整整秋来春又归。
    肠断孤鸿鸣失依，重云片影俦侣稀。
    野老吟情吒兴微，樊笼休羡稻粱肥。
    岷峨回首寸心违，华亭清唳昔人非。
    湖北湖南秋水多，洲渚星稀无纲罗，
    平沙雪浇声相和。挽仰尘世应无他。
    君於此处意如何。

阳枋　用赵教授韵谢程签判春雪
    看来川沪与云飞，道著两间无隐微。
    须信眼前都是易，若求高远又还非。

阳枋　用赵教授韵谢程签判春雪
    肖形可惜被形驱，浪说欢娱未足娱。
    心大如天无不有，何人剖蚌出明珠。

阳枋　游下竺飞来峰和存了侄韵
    嵯峨擅北高，幽静还西竺。
    虎蹲石根奇，龙蟠藤蔓曲。
    面横白水湖，背列浓岚谷。
    鸟碎山逾空，起予诗不俗。

阳枋　与存子侄王南运上风聊句
    舟行缓东去，波蹙疑西流。
    尘扬频闭目，草偃付囘眸。
    翩翩泝岸鹭，缓缓沿波鸥。
    聚沱留积滓，逆浪集浮沤。
    门窥雨斜入，窗望山相留。
    棹苦掌痕肿，烟囘眦泪浮。
    客舟上急争，我楫去悠悠。
    一程分两日，半月仅三州。
    仆嗔粮易竭，客怨利难谋。
    柁斜横水面，人宿避沙头。
    啸想开陵虎，化催西海虬。
    欲寄风伯语，聊以吾诗投。
    何如还借顺，咫尺登瀛洲。

阳枋　云山避地
    依山茅屋两三间，与世相遗尽日间。
    背拥蓝屏半天碧，面对参差横架山。
    径草蒙头云覆屋，泉甘土肥似盘谷。
    剑峰林密杳无边，绵峡潭深幽莫烛。
    有鲜可吃食可茹，康乐和平长自饫。
    有时拂石弄泉声，有时策仗登山去。
    山中日沈山月出，岩暝林晦总佳适。
    平石如台倚山隈，淮拟茅间读叫易。
    尚论古人得我心，商传周姜汉子陵。
    好共栽桃艳长春，却恐渔父来相寻。

阳枋　云游
    走遍天涯地角来，流沙弱水接蓬莱。
    风轮空坐观浮世，明镜亭亭不用台。

阳枋　再和陈提举喜雨
    了无和气格清穹，天意难回执热中。
    骤雨起从南海庙，雄风到自楚王宫。
    却愁水府丹瓢注，解使银河赤岸通。
    急趁机好晴催刈谷，坻京相庆万家同。

阳枋　再和陈提举喜雨
    十万农租要纳王，望霓虽切雨何方。
    又林敬体皇心祷，云汉终歌国祚昌。
    坐使里闾消欢息，幻成境界得清凉。
    欲知千里人情共，盈袖新诗已可装。

阳枋　赠蔺道士
    入水大虫出火龙，一生看守赞神工。
    知行例作等间话，三尽儿童八十翁。

阳枋　贽鄂帅张仕简
    八牖玲珑主理天，复斋心印妙亲传。
    化炉点处金非铁，吏盆清余否亦贤。
    吠息蒹芦湖外月，炊生榆柳灶中烟。
    水浮鄂渚连牛渚，公子行行天上仟。

阳枋　贽鄂帅张仕简
    不为名缰浪出山，朱门桃李恐兰珊。
    师寻湖胸怀阔跨，道满乾坤耳目宽。
    水驿已终三楚尾，天阍犹向五云端。
    登楼便欲骑黄鹤，乞与书生换骨丹。

阳枋　贽何总领
    中兴赋用倚江淮，兼裕良筹仰隽才。
    民社有歌耕足雨，伍符无腹隐枵雷。
    塞边粟积汉而上，地上钱流唐以来。
    相业理财余事耳，安能郁郁此居哉。

阳枋　贽袁茶使
    天隅把袖立春风，井络民情许上通。
    暖到夜郎安静里，寒消白帝抚摩中。
    摘山岂必溪芽尽，市骏何须冀种空。
    月渚扁舟书好读，琅琅声与大江东。

阳枋　贽赵广安
    先生早矣袖薰弦，趁取南风入皛然。
    燕称不妨辞阃幕，鱼枯应喜活民编。
    万家吟赏知微月，千里依棲刺史天。
    河汉定就历届黼黻，大宗宁许久藩宣。

阳枋　中秋黄池舟中独酌五首
    秋深客棹倚吴头，喜见江乡素月浮。
    水墨画成洲渚远，神仙宅尽水云幽。
    心间最与趣相会，句拙怜景莫收好。
    多少楼台罗绮席，未知真是赏中秋。

阳枋　中秋黄池舟中独酌五首
    画桥杨柳击船儿，蟾魄飞来光满溪。
    有水连云疑地阔，无山碍月觉天低。
    鱼堪寄信应时见，雁欲横霜犹未齐。
    白酒堪沽难中割，呼樽独酌画桥西。

阳枋　中秋黄池舟中独酌五首
    赏月东西两地遥，一轮千里共今宵。
    心中至乐成真得，分外间愁不复摇。
    江寺饶吾观白水，郡亭喜弟看洪潮。
    世间欢赏由人尔，天地何曾有寂寥。

阳枋　中秋黄池舟中独酌五首
    居家赏朋天常雨，远客逢秋月倍明。
    世事美时难两得，化工好处少双成，
    诗如遇兴须重赋，酒若逢辰且再倾。
    不是衰迟废拘检，良心随寓自忘情。

阳枋　中秋黄池舟中独酌五首
    一年十二月华圆，何事今宵到处看，
    春夏暖时无底白，雪霜凝处不胜寒。
    酒肠缓放金樽倒，诗兴何妨玉漏残。
    莫学时人贪酩酊，清光未流已阑单。

阳枋　中秋微月和彭水赵文卿韵
    剩雨顽云乍解围，清光此夜拟依稀。
    天工不许厌厌饮，月姊终悭皎皎辉。
    离合随缘都是乐，阴晴任理两忘机。
