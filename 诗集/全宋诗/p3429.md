<!-- { "loadSidebar": true } -->
徐侨　久不作诗立春以诗并酒送滕知丞
    羡君萧散脱尘□，别□□官自不卑。
    判断湖山诗有按，追呼风月酒随司。
    衙官宋玉供奔走，从事青州奉指麾。
    惭我真成今俗吏，固应期会绝文移。

徐侨　酒后
    酒正醺人苦不禁，诗来撩我可无吟。
    轻纨不动清风在，况有松声醒醉心。

徐侨　看栽菊
    我生随所止，唯种竹与菊。
    菊靓而无华，竹清而不俗。
    渊明兴悠然，子猷爱之酷。
    夫我乃兼之，佳趣於尔足。

徐侨　懒书问
    避闹深违俗，耽闲懒作书。
    故人无诮我，丘壑政关渠。

徐侨　立春以诗并酒送滕知丞
    草残木尽又春来，辜负梅花与酒杯。
    政要诗翁裁好句，为从今日洗尘埃。

徐侨　能之寄诗和其月夜泛舟韵以寓相思
    别时来悟合并难，君向湖山去不还。
    好语欲酬嗟侣少，空餐忘补媿官闲。
    身谋未肯忘箕颍，世虑无嫌付触蛮。
    幸有孤山陈迹在，倘来同踏石苔斑。

徐侨　偶书
    有原一本流无穷，有物万殊生不同。
    自从太极两仪后，往古来今感应中。

徐侨　偶书
    日月东西递往还，四时迁易不曾閒。
    要知天地生成妙，只在阴阳进退间。

徐侨　樵夫行
    晨征已输行者早，纷来敛避樵夫道。
    樵夫辛苦刈樵归，昏莫结束更起炊。
    夜半出门星月暗，崎岖露草寒濡衣。
    入市博得升合粮，归来分与妻儿尝。
    依前剥剥上山去，不住朝朝莫莫忙。
    樵夫樵夫休懊恼，世路艰难勤亦好。
    蝗虫四起米价高，怜汝饥劳我未饱。
    我苦闲愁雪满颠，烹葵煮藜过年年。
    夜枕欹倾半眠醒，或起浩叹窥星天。
    逢人说事只忧国，长哀无告穷已极。
    天下奸弊纷如麻，虎狼搏攫殚麋麚。
    愁眠忍饿不敢出，羸瘠膏髓堪推挝。
    冤气干天天垂灾，连年禾稼同枯莇。
    斯人每恨不速死，樵夫纵苦未及此。
    安得人仁公且刚，一扫蠆螫完民疮。
    感动和气时覆斗，樵夫饱食我醉酒。
    待与樵夫齐高歌，昔谈王道今如何。

徐侨　青田舟中
    睡起愁无绪，持书复懒披。
    篷嫌斜日照，襟惬好风吹。
    水阔舟移细，山长鸟去迟。
    悠悠天外意，惟只寸心知。

徐侨　删后坡繁枝出四山剡溪陈正仲作诗有白云移向青林外让与幽人不敢争
    为嫌远目碍双明，只许苍松一干横。
    尽对群峦坐高爽，月来分席不渠争。

徐侨　书斋即事
    尘世灯窗外，寒儒竹简情。
    三杯慰岑寂，一榻寄孤清。
    夜永那能睡，天寒不肯明。
    起来重搔首，江海一鸥轻。

徐侨　双松亭
    双松如老虬，拜然俯於地。
    山下草细微，降从所非类。
    昂藏烈丈夫，肯与樵牧比。
    樛枝若欲颓，直干固不倚。
    外柔内则刚，物耳寓此理。
    吾观世俗流，随人尽弃己。
    此松乃不然，自下弗为耻。
    所立峭已高，其节凛不记。
    满眼春风生，中有岁寒意。
    敢告行道人，视此知所止。

徐侨　司户摄淳安丞同官送至西湖支使有诗因次韵
    把酒湖亭一笑逢，沿湖犹拥绿丛丛。
    倒涵岚影晴烟紫，回射城阴夕照红。
    愁绪不关歌舞外，交情却在别离中。
    片帆我亦随西下，小□凭栏蔌蔌风。

徐侨　送李梦间赴浙东仓
    帝遣轺车重，深怀浙水东。
    幽崖须烈日，寒谷倚春风。
    惠达摧奸里，功浮按职中。
    活人千百万，归报□□宫。

徐侨　送施持正司理解官
    人生会合难，四海皆兄弟。
    解后若为寮，为情乃其至。
    严陵虽陋邦，山水固佳致。
    宦游於其间，亦未为失计。
    嗟嗟我辈人，志不在名利。
    所趋必踏正，所论必根义。
    圣门有格言，胡不憊憊尔。
    险夷融一心，相与共守此。
    维君更直谅，多闻且知礼。
    责善有忠告，规失无因避。
    人或苦难合，我匪以为具。
    始如石落落，终似旗旎旎。
    入议必追联，出游必连轨。
    朝夕恃髈比，同襟能有几。
    君今先我去，落漠将何委。
    政此黯销魂，临分不我鄙。
    绝无儿女悲，慨慷及治己。
    窃闻之先儒，物我均一理。
    达人宏大观，曲士局偏倚。
    偏倚狭一隅，爱恶无公是。
    大观归众善，宽平有余地。
    理义固无穷，虚心知所止。
    感君谦自牧，使我愁翻喜。
    还以作赠言，相观要终始。

徐侨　送叶知道归永嘉约其再为历阳来
    心事相知久，交情一见真。
    静参师友正，细语弟兄亲。
    索去销魂恶，期来刮眼新。
    临分不多语，重会莫过□。

徐侨　送真景元直院将漕江东
    识度追诸老，文章用一班。
    志心深国计，正论豫时艰。
    将指顾忧地，登车慷慨间。
    却闻涂巷语，有诏命公还。

徐侨　送真景元直院将漕江东
    忧国诚如此，忧民事可知。
    政苛纷蠹螫，官墨厌膏脂。
    谁谓长城在，不扶元气衰。
    天颜还咫尺，时听远猷驰。

徐侨　宿野墅五更窗月照瓶中老梅清甚有感
    桃李纷纷一饷花，风清月白老生涯。
    取之无尽山林藏，求而有余农圃家。
    游是理中无愧慊，乐吾心处是荣华。
    较他弦管凄凉地，卮酒杯羹总自奢。

徐侨　滕丞洎沖天观先以诗来次韵谢之
    我本山林人，出处无意固。
    君亦如山泉，随地为流注。
    方其居山时，文豹隐冥雾。
    又如出岫云，散漫歨无据。
    忆昨我与君，相逢同一处。
    时时湖光亭，襟抱一披露。
    君横膝上琴，我踵户外屦。
    梅花落园春，辞君一朝去。
    诗筒遽寥寥，粤从浙濡渡。
    雁去燕复来，不得一字附。
    抚怀兴长嗟，恍然此散聚。
    何期老鹤舑，短翮忽舒布。
    九皋耸孤唳，群仙翕清誉。
    高寒玉峰巅，为尔肯一驻。
    杭严两西湖，未必置爱恶。
    瞥从子陵台，来踏苏公路。
    山友而水宾，风晓而烟暮。
    行止初何心，同是一真趣。
    愿於人海中，更觅山中句。

徐侨　题杜仲高松杉桧图
    老干矗无容，虬枝蔚相倚。
    图以归草堂，怡怡有深旨。

徐侨　题六和塔
    慈恩昔日寄题名，此作江头长短亭。
    潮去潮来知几恨，酣歌渔父许谁听。

徐侨　同官三人率庆裘元量司直於湖中有诗呈诸公
    欲晴未晴还不雨，无日无雨又无暑。
    烟薄微笼四岸山，空翠却向湖中聚。
    今日之游诚佳哉，湖山文字中衔杯。
    相为此约亦已久，天相其逢资追陪。
    吾侪官闲无一事，平生丘壑讵轻弃。
    相从於此合钟情，无奈同襟欲分袂。
    西风着意向芙蓉，绿柳未痚花正浓。
    劝君慢理江头楫，更作一日来从容。

徐侨　晚步
    夕无下照澹云亭，暝入前除独自行。
    栖楼喧沉砌吟迥，雨留微润作秋清。

徐侨　晚望
    陂沼盈盈闲绿水，郊原浩浩涌青禾。
    烟连山际无人语，只有晚归樵牧歌。

徐侨　五云寺
    黄云不似五云深，隐隐回环坐此林。
    峦阜几重遮入路，陇冈百里护来峰。
    单僧怜汝喧鱼板，漫叟便余玩鹤琴。
    茶罢策筇无个事，登高时复一长吟。

徐侨　西湖
    群峦回照紫瀰漫，坐揽湖光风不寒。
    最惜傍栏凫鹭狎，往来不作眼生看。

徐侨　西轩腊梅
    花开何太晚，赖尔张檐楹。
    春后几多日，枝头三四英。
    人嫌芳意懒，我爱澹标清。
    恰好来深夜，移床对月明。

徐侨　喜得孙
    我五十有四，才今见其孙。
    汝父亦三十，得子为之昆。
    人生百年间，歨如驹隙奔。
    其间欣与戚，短长未暇论。
    长长与幼幼，一家团春温。
    岂惟情爱足，是有礼义存。
    嗟我生苦晚，陟岵悲蚤吞。
    有怀当世忧，拙迂不自轩。
    老矣绝他念，先志惟所□。
    诗书茂花实，忠厚丰本根。
    要令汝悲长，续续熟予言。
    功名身外物，孝悌德之源。
    莫先家人正，所贵椒聊蕃。
    今朝情陪喜，添汝壮吾门。
    相与绍清白，无惭故丘园。

徐侨　夏日即事
    桃藤上下蚁行暑，竹影浮沉龟荫凉。
    步缓幽塘成小立，清风微度藕花香。

徐侨　行行歌
    行行兮何之，郊之畴兮山之径。
    耕艺兮雨晴，樵牧兮昕暝。
    室庐兮其伦，老稚兮其性。
    负者蹇兮趋者劲，役而歌兮游以咏。
    机杼兮国资，鸡犬兮家政。
    草萋萋其青兮，木蔚蔚其盛。
    吭林鸣兮尾川泳，空云腾兮月出岭。
    威之霜兮风以令，胡然而然兮，
    森森兮天之命，职我其间兮毋不敬。

徐侨　燕兮歌
    燕兮燕兮，颉颃于飞。
    语呢喃兮声哲支，居慕贤兮身缁衣。
    高明依栖兮王谢侪其主，去来有节兮春秋兮其旅。
    良时赓歌兮对尔吟哦，清燕论文兮聆尔话语。
    燕兮燕兮其禽乎，其禽之嘉宾欤。

徐侨　倚门
    碧松窝里着吾身，风在襟裙月在门。
    灯火未残弦诵习，一团清兴许谁论。

徐侨　毅斋即事
    自吾斋外付诸儿，除却诗书总不知。
    苔色上侵闲坐处，鸟声来和独吟时。
    十分秋风重阳近，一味天凉老者宜。
    调得身心能自慊，止吾所止复何疑。

徐侨　因报谒过西湖
    不见西湖两鬓丝，湖光如旧不□欺。
