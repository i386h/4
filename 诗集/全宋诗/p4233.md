<!-- { "loadSidebar": true } -->
郑刚中　壬申年封州自正旦连雨至元宵不止城中泥淖没骭而人家犹烧灯也
    山城泥淖裹人家，雨脚连绵更似麻。
    元夜何妨灯数点，污渠合是有莲花。

郑刚中　壬申年封州自正旦雨至无宵不止
    江风侵山云不乾，迎春送腊雨漫漫。
    勾萌潜识化工意，泥淖莫嗟行路难。
    闭衣定无元夜醉，拥衾如对九秋寒。
    池塘烟草弄风日，此景当从晴后看。

郑刚中　壬申年封州自正旦雨至元宵不止
    人图作元夜，剪纱累红莲。
    天欲下膏泽，万瓦飞流泉。
    烧灯雨何损，不过市井喧。
    春若无此雨，从谁觅丰年。
    痴儿騣女临管弦，见雨不止意缺然。
    百知灯光祗照夜，山下一犁知几钱。
    人间万事有轻重，况是作止当从天。

郑刚中　壬寅年南游离白沙
    木杪日未升，四野落寒雾。
    昏濛失冈峦，咫尺见行路。
    我独何区区，犯此寒色去。
    重伤寄蹇身，百事已迟暮。
    既不早冲跃，要津先自据，
    又无二顷田，林泉闭门户。
    方此念友朋，升斗活车鲋。
    行行乖素心，芒刺欲谁负。

郑刚中　壬寅年南游至衢州
    分开平绿渡寒溪，溪外垂空日脚低。
    城郭重重随望远，峰峦处处与云迷。
    穷通默定非难识，劳逸时间太不齐。
    又向孤村烟树下，见他乌鸟一番栖。

郑刚中　入信州
    邮亭方此越在衢，已是江南十里逾。
    幽谷日来禽对语，平沙霜重雁相呼。
    溪旁障水横鱼纲，竹下开门出酒壶。
    物态人情随处好，不烦客子叹羁孤。

郑刚中　闰四月夜草亭独坐玩月
    山城向中夜，暑气亦渐歇。
    幽蛩互喧静，飞萤乱明灭。
    清风开竹杪，入此半轩月。
    坐久观我身，不见烦恼热。
    天边白玉盘，只恐有时缺。
    颇思得诗句，倾道好时节。
    著意搜万象，万象无一说。

郑刚中　三月五日圃中
    人愁春去少花枝，我爱园林春晚时。
    嘉木阴阴吐新叶，好风微度绿参差。

郑刚中　山人
    自古山人合在山，山人何幸此偷安。
    身闲不束休文带，发短聊簪子夏冠。
    酒量自来惟恨窄，僦居随分不须宽。
    惟馀骨髓缄封者，尽是君恩报答难。

郑刚中　山斋疏陋每焚香旁舍闻之而斋中不甚觉盖香随风以流也为四十言
    闻时清透骨，聚处细成緺。
    灰厚火得所，山深风奈何。
    四窗都纸破，比舍得香多。
    利彼与自利，吾心宁有他。

郑刚中　山斋霜寒
    山斋仅容身，寒到不嫌窄。
    小窗压茅檐，虚静自生白。
    寂寥贤圣心，颠倒文书册。
    限以一帘垂，中外尘事隔。
    时於高树杪，野鸟翻冻翻。
    南方得此冬，天用享孤客。
    祗恐明朝晴，复作三春色。
    长桥枫叶落，终有吴江忆。

郑刚中　陕西戏成二绝
    边城土俗自随宜，物色人情浩不齐。
    略有江乡相似处，午烟林下一声鸡。

郑刚中　陕西戏成二绝
    出门上马虽所乐，乍见秋风变念家。
    何日随堤霜后路，乱飞榆柳踏平沙。

郑刚中　涉园偶成
    颓龄正是投闲好，胆薄谁知与拙兼。
    棋信天机那论失，酒随客量不教添。
    静冲小雨看花蕾，时拨苍苔候笋尖。
    幽鸟叶间如有语，比翁难作逸群髯。

郑刚中　沈商卿砚
    眼明见此超万古，色如马肝涵玉质。
    白圭之玷尚可磨，涩不拒笔滑留墨。

郑刚中　胜仲少卿公岩桂并诗二绝用韵和之
    摇风暗绿疏疏中，困日轻黄小小花。
    细认幽香已清绝，更随膏馥出君家。

郑刚中　胜仲少卿公岩桂并诗二绝用韵和之
    秋桂荷君亲拍赠，倾盘高插傍胡床。
    儿童谩自温金鸭，三日炉金不敢香。

郑刚中　诗一首
    半区茅屋裹疏篱，无地容盆作小池。
    祗有案头翻笔墨，老翁仿佛似童儿。

郑刚中　十二月二日腊祭前一日致斋惠照清叟察言观色院三绝
    峨冠执法公家整，端冕临祠我亦严。
    深米炉香通问讯，小寒清坐隔疏帘。

郑刚中　十二月二日腊祭前一日致斋惠照清叟察言观色院三绝
    腊祭精严古院幽，邻房不敢对茶瓯，
    何时芒履扶筇竹，度岭相寻溪岸头。

郑刚中　十二月二日腊祭前一日致斋惠照清叟察言观色院三绝
    柳眼浅窥湖水畔，梅花瘦著竹篱边。
    残年未便无冰雪，春意云何已断然。
    
    
郑刚中　十一月十三日宿东林是日小雨不见庐山戏留绝诗于方丈
    浓岚暮雨随人密，远壑幽峦向客悭。
    清旷本吾胸次景，不须云里觅衡山。

郑刚中　十月初梦寄良嗣诗三句云相思一载馀身共远梦与汝同居觉而足之
    武昌分别处，江岸倚篮舆。
    对饮三杯后，相思一载馀。
    身随云共远，梦与汝同居。
    何日秋风夜，灯窗听读书。

郑刚中　十月二十三日赵守侵早泛舟游西山有诗即席各此
    开船侵晓雾，转棹顺江流。
    寺径盘龙腹，州旗映马头。
    水边香草细，云陵小桥幽。
    写物钦清绝，赓篇愧缪悠。

郑刚中　石季平尝为于仲模诗改二字后仲模有诗来复用韵报之且庆朋友间渐能
    赵璧微瑕岂易改，抉磨深贺得良工。
    古人规诲有馀乐，近世交朋无此风。
    二字相裨何预我，一篇兼报重烦公。
    新吟若挂高门外，价比千金迥不同。

郑刚中　石季平题李南画石之傍日叠石为山已是一重公案况画者耶郑子见而笑
    笔画与石叠，二者均是假。
    惟彼此间山，如叠亦如画。
    要当论夫空，万物同一马。
    随缘判此公案时，不知笔作麽生下。

郑刚中　石希孟寄示赋论甚佳有未尽善处辄为涂改因成小诗寄之
    寄我雄文丽且新，冰寒於水岂无因。
    故将丹粉画西子，要见浓涂淡墨人。

郑刚中　时官多以封州俸薄井邑萧条居处湫隘为欢观如闻而赋之
    相逢都说在天涯，禄似蝇头舍似蜗。
    画角楼前皆郭外，虚棚竹上是人家。
    草深正恐鹿为虎，日暮渐迷鸥与鸦。
    老子岂知差别相，高眠饱看荔枝花。

郑刚中　始生之日石子寿以诗所以相属这意再三甚厚饮其酒歌其诗既至于醉也
    五月居山书清永，槐度微风舞疏影。
    儿童喜我悬弧长，洒扫庭除具盘皿。
    烹凫隽鹄未易辨，肴核随时享桃杏。
    颇当杯杓念吾亲，每岁在旁珠炯炯。
    今兹坐席小暌异，便觉亲朋欢意冷。
    远烦浓粉砑蛮笺，细写亲书过修岭。
    堂中久阙起予论，遽此读之双眼醒。
    遐年厚福定由天，嘱我既勤当谨领。
    永怀嘉意不能休，少慰蓼莪心耿耿。
    为君尽放酒杯深，搔首浩歌成酩酊。

郑刚中　是乐居士一日举率说和尚话头云拨草牛风且图性只今性在甚处即得见
    莫疑虑，莫疑虑，
    顺风天帆逆风住。要寻路，
    要寻路，直西须向东门去。
    但看枯藤倒挂天，山前几度三春雨。

郑刚中　受崧兄弟赴漕怀试作二十八言送之
    丹桂亭亭五十尺，共持玉斧取来看。
    从前知有姜肱被，草怕早春天上寒。

郑刚中　书室中焚法煮降真香
    村落萦盘草半遮，到门犹未识人家。
    终朝静坐无相过，慢火熏香到日斜。

郑刚中　书斋夏日
    五月困暑湿，众谓如蒸炊。
    惟我坐幽堂，心志适所怡。
    开窗面西山，野水平清池。
    菱荷间蒲苇，秀色相因依。
    幽禽荫嘉木，水鸟时翻飞。
    文书任讨探，风静香如丝。
    此殆有至乐，难今俗子知。

郑刚中　暑雨
    结庐在深寂，芳檐荫松萝。
    天晴风日温，时有燕雀过。
    今兹夏暑雨，衡门可张罗。
    永叹复自慰，幽兴吾亦多。

郑刚中　数日相识多以荔子分惠雨久而酸予主绝粮日买米而炊戏成二十八言
    穷居无米糁蒿藜，筠笼相先送荔枝。
    安得仙人炼丹灶，试将红玉甑中炊。

郑刚中　水碓
    绕岸车翻水碓鸣，准於舂事亦经营。
    斯民惜费盖如此，力役从今莫漫征。

郑刚中　睡起
    雨过云深竹屋低，老人睡起亦多时。
    风飘嫩竹侵檐入，手挽竹梢题小诗。

郑刚中　四月间读杜牧之荷叶诗一时回首背西风之句尝拟为立春绝
    冰霜枯冻度穷冬，昨夜阳和始用工。
    多少柳条知此意，一时开眼望东风。

郑刚中　寺前书院
    竹屋纸窗无限好，观书学字不妨清。
    谁知夜梦饶惊枕，庄舄依前自越声。

郑刚中　寺前书院中寄季平
    已投幽僻避尘坌，更向檐头著小门。
    满案韦编供白书，一炉柏子对黄昏。
    后生秀爽惭无补，旧学荒凉喜再温。
    此外清愁是何许，杜诗韩笔少人伦。

郑刚中　送陈季常判院
    去年奉使天西角，遇事才疏多自觉。
    不应尚或人改观，增重端因君在幕。
    君才如刃新发硎，到手万牛髋髀落。
    岂能随我困边徼，定自抟风上寥廓。
    峡束秋江风浪清，美君山峡舟楫轻。
    去年联马听箫鼓，今也恨不同此行。
    古人持兵喻槃水，顾我何者能独擎。
    幸留药石苦资助，勿谓相舍真忘情。

郑刚中　送方公美少卿宣谕说畿
    春风入江南，红蒸小桃坼。
    亚卿何壮哉，持节使江北。
    雅牌刻金字，黄旗书御墨。
    奉将出云天，万里布恩德。
    十载分三光，河洛蛮雾黑。
    夜泣孤鬼魂，毒贯生灵臆。
    胚胎此祸者，起自燕山役。
    今兹欲洽明，造物岂晚测。
    关中几万人，性命悬兆亿。
    虏虽识天意，按旧反图域。
    闻其所车载，取及墓前石。
