<!-- { "loadSidebar": true } -->
邵雍　安乐窝中酒一樽
    安乐窝中酒一樽，非唯养气又颐真。
    频频到口微成醉，拍拍满怀都是春。
    何异君臣初际会，又同天地乍絪纭。
    醺酣情味难名状，{左酉右昷}{左酉右襄}功夫莫指陈。
    斟有浅深存燮理，饮无多少寄经纶。
    凤凰楼下逍遥客，郏鄏城中自在人。
    高阁望时花似锦，小车行处草如茵。
    卷舒万世兴亡手，出入千重云水身。
    雨后静观山意思，风前闲看月精神。
    这般事业权衡别，振古英雄恐未闻。

邵雍　安乐窝中看雪
    同云漠漠雪霏霏，安乐窝中卧看时。
    初讶后园罗玉树，却惊平地璨瑶池。
    未逢寒食棃花谢，不待春风柳絮飞。
    酒放半醺帘半卷，此情无使外人知。

邵雍　安乐窝中看雪
    满目是瑶琚，贫家遂富如。
    许观非许卖，宜惨不宜舒。
    醇酿装醺后，重衾造暖馀。
    肯於人世上，造险较锱铢。

邵雍　安乐窝中诗一编
    安乐窝中诗一编，自歌自咏自怡然。
    陶鎔水石闲勋业，铨择风花静事权。
    意去乍乘千里马，兴来初上九重天。
    忺时更改三两字，醉后吟哦五七篇。
    直恐心通云外月，又疑身是洞中仙。
    银河汹涌翻晴浪，玉树查牙生紫烟。
    万物有情皆可状，百骸无病不能蠲。
    命题滥被神相助，得句谬为人所传。
    肯让贵家常奏乐，宁惭富室賸收钱。
    若条此过知何限，因甚台官独未言。

邵雍　安乐窝中四长吟
    安乐窝中快活人，闲来四物幸相亲。
    一编诗逸收花月，一部书严惊鬼神。
    一炷香清冲宇泰，一樽酒美湛天真。
    太平自庆何多也，唯愿君王寿万香。

邵雍　安乐窝中一部书
    安乐窝中一部书，号云皇极意何如。
    春秋礼乐能遗则，父子君臣可废乎。
    浩浩羲轩开陃后，巍巍尧舜协和初。
    炎炎汤武干戈外，恟恟桓文弓剑馀。
    日月星辰高照耀，皇王帝伯大铺舒。
    几千百主出规制，数亿万年成楷模。
    治久便忧强跋扈，患深仍念恶驱除。
    才堪命世有时有，智可济时无世无。
    既往尽归闲指点，未来须俟别枝梧。
    不知造化谁为主，生得许多奇丈夫。

邵雍　安乐窝中一炷香
    安乐窝中一炷香，凌晨焚意岂寻常。
    祸如许免人须诌，福若待求天可量。
    且异缁黄徼庙貌，又殊儿女袅衣裳。
    中孚起信宁烦祷，无妄生灾未易禳。
    虚室清冷都是白，灵台莹静别生光。
    观风御寇心方醉，对景颜渊坐正忘。
    赤水有珠涵造化，泥丸无物隔青苍。
    生为男子仍身健，时遇昌辰更岁穰。
    日月照临功自大。君臣庇癳效何长。
    非徒闻道至於此。金玉谁家不满堂。

邵雍　安乐窝中吟
    安乐窝中职分修，分修之外更何求。
    满天下士情能接，遍洛阳园身可游。
    行已当行诚尽处，看人莫看力生头。
    因思平地春言语，使我尝登百尺楼。
    安乐窝中事事无，唯存一卷伏羲书。
    倦时就枕不必睡，忺后携筇任所趋。
    准备点茶收露水，堤防合药种鱼苏。
    苟非先圣开蒙悋，几作人间浅丈夫。

邵雍　安乐窝中吟
    安乐窝中弄旧编，旧编将绝又重聊。
    灯前烛下三千日，水畔花间二十年。
    有主山河难占籍，无争风月任收权。
    闲吟闲咏人休问，此个功夫世不传。

邵雍　安乐窝中吟
    安乐窝中万户侯，良辰美景忍虚休。
    已曾得手春深日，更欲披衣年老头。
    晓露重时花满槛，暖醅浮处酒盈瓯。
    圣人吃紧些儿事，又省工夫又省忧。

邵雍　安乐窝中吟
    安乐窝中春梦回，略无尘事可装怀。
    轻风一霎座中过，安乐窝中天外来。
    日影转时从杖履，花阴交处傍樽罍。
    人间未若吾乡好，又况吾乡多美才。

邵雍　安乐窝中吟
    安乐窝中春不亏，山翁出入小车儿。
    水边平转绿杨岸，花外就移芳草堤。
    明快眼看三月景，康强身历四朝时。
    凤凰楼下天津畔，仰面迎风倒载归。

邵雍　安乐窝中吟
    安乐窝中三月期，老来才会惜芳菲。
    自知一赏有分付，谁让黄金无孑遗。
    美酒饮教微醉后，好花看到半开时。
    这般意思难名状，只恐人间都未知。

邵雍　安乐窝中吟
    安乐窝中春暮时，闭门慵坐客来稀。
    萧萧微雨竹间霁，噂噂翠禽花上飞。
    好景尽将诗记录，欢情须用酒维持。
    自馀身外无穷事，皆可掉头称不知。

邵雍　安乐窝中吟
    安乐窝中甚不贫，中间有榻可容身。
    儒风一变至於道，和气四时长若春。
    日月作明明主日，人言成信信由人。
    唯人与日不相远，过此何尝更语真。

邵雍　安乐窝中吟
    安乐窝中设不安，略行汤剂自能痊。
    居常无病不服药，就使有灾宜俟天。
    理到昧时须索讲，情於尽处更何言。
    自馀虚费闲思虑，都可易之为画眠。

邵雍　安乐窝中吟
    安乐窝中春欲归，春归忍赋送春诗。
    虽然春老虽牵复，却有夏初能就移。
    饮酒莫教成酩酊，赏花慎勿至{左离右隹}披。
    人能知得此般事，焉有闲愁到两眉。

邵雍　安乐窝中吟
    生为男子偶昌辰，安乐窝中富贵身。
    大字写诗夸壮健，小杯饮酒惜轻醇。
    山川澄净初经雨，草木暄妍正遇春。
    造化功夫精妙处，都宜分信与闲人。

邵雍　安乐窝中吟
    安乐窝中虽不拘，不拘终不失吾儒。
    轻醇酒用小盏饮，豪壮诗将大字书。
    花木暄妍春雨后，山川澄渜九秋馀。
    闲中意思多少，无忝人间一丈夫。

邵雍　安乐窝中自讼吟
    不向红尘浪着鞭，唯求寡过尚无缘。
    虚更蘧瑗知非日，谬历宣尼读易年。
    发到白时难受彩，心归通后更何言。
    至阳之气方为玉，犹恐鑽磨未甚坚。

邵雍　安乐窝中自贻
    物如善得终为美，事到巧图安有公。
    不作风波於世上，自无冰炭到胸中。
    灾殃秋叶霜前坠，富贵春华雨后红。
    造化分明人莫会，花荣肖得几何功。

邵雍　安乐吟
    安乐先生，不显姓氏。
    垂三十年，居洛之涘。
    风月情怀，江湖性气。
    色斯其举，翔而后至。
    无贱无贫，无富无贵。
    无将无迎，无拘无忌。
    窘未尝忧，饮不至醉。
    收天下春。归之肝肺。
    盆池资吟，瓮牖荐睡。
    小车赏心，大笔快志。
    或戴接{上罒下离}，或著半臂。
    或坐林间，或行水际。
    乐见善人，乐闻善事。
    乐道善言，乐行善意。
    闻人之恶，若负芒刺。
    闻人之善，如佩兰蕙。
    不佞禅伯，不谀方士。
    不出户庭，直际天地。
    三军莫凌，万锺莫致。
    为快活人，六十五岁。

邵雍　八日渡洛登南山观喷玉泉会寿安县张赵尹三君同游
    渡洛南观喷玉泉，千峰万峰遥相连。
    中间一道长如雪，飞入寒潭不记年。

邵雍　把酒
    把酒嘱儿男，吾今六十三。
    处身虽未至，请道固无惭。
    世上荣都谢，林间乐尚贪。
    语其贪一也，且免世猜嫌。
　邵雍　把手吟
    富贵把手，贫贱掣肘。
    贫贱把手，富贵掣肘。
    金石之交，死且不朽。
    市井之交，自难长久。

邵雍　罢吟吟
    久欲罢吟诗，还惊意忽奇。
    坐中知爴　体，言外到天机。
    得句不胜易，成篇岂忍遗。
    安和千万载，后世无宣尼。

邵雍　白头吟
    五福虽难备，三殇却不逢。
    太平无事日，得作白头翁。

邵雍　白头吟
    何人头不白，我白不因愁。
    只被人多欲，其如我不忧。
    不忧缘不动，多欲为多求。
    年老人常事，如何不白头。

邵雍　百病吟
    百病起於情，情轻病亦轻。
    可能无俿累，却是有依凭。
    秋月千山静，春华万木荣。
    若论真事业，人力莫经营。

邵雍　百年吟
    百年嗟荏苒，千里痛萧条。
    忍逐东流水，无斯任所飘。

邵雍　半醉吟
    半醉上车儿，车儿稳碾归。
    轻风迎面处，翠柳拂头时。
    意若兼三事，情如拥九麾。
    这般闲富贵，料得没人知。

邵雍　半醉吟
    半醉小车行，世间无此荣。
    凉风迎面细，垂柳拂头轻。
    意若兼三事，情如拥万兵。
    这般闲富贵，料得没人争。

邵雍　杯盘吟
    林下杯盘大寂寥，寂寥长愿似今朝。
    君看击鼓撞锺者，势去宾朋不易招。

邵雍　悲怒吟
    多怒伤人气，多悲伤人心。
    □□□□□，伤心为害深。
    害浅药易治，害深药难任。
    谁能知未病，何药能相寻。

邵雍　悲喜吟
    吴起初辞魏，张仪乍入秦。
    西河蒙惠久，南楚受欺频。

邵雍　笔兴吟
    窗晴气和暖，酒美手柔软。
    兴逸情撩乱，笔落春花烂。

邵雍　臂痛吟
    先苦头风已病躯，新添臂痛又何如。
    无妨把盏只妨拜，虽废梳头未废书。
    不向医方求效验，唯将谈笑且消除，
    大凡物老须生病，人老何由不病乎。

邵雍　辩谤吟
    田丹功盖国，貂勃语回君。
    谤者古来有，犹能杀九人。

邵雍　辩熊耳
    昔禹别九州，导洛自熊耳。
    熊耳自有两，未審孰为是。
    东者近成周，西者隔丹水。
    书传称上洛，斯言得之矣。

邵雍　别寄一首
