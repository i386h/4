<!-- { "loadSidebar": true } -->
    长鸣驰八表，扰扰万驽骀。
    秦王龙凤姿，鱼鸟不足摧。
    腰间大白羽，中物如风雷。
    区区数竖子，缚取如提孩。
    手持扫天帚，六合无尘埃。
    艰难济大业，一一非常材。
    惟时六骥足，绩与英卫陪。
    功成锵八鸾，玉辂行天街。
    荒凉昭陵阙，古石埋苍苔。

张耒　赵德麟有诗言过万寿县得玉芝乃以供一醉之味按道书凡芝皆神仙上药
    王孙憔悴食无肉，天遣枯肠出双玉。
    荒园夜饮供一醉，仙物无乃遭轻辱。
    王孙高名满天下，剸脍龙蛟刀几熟。
    眼高不为小物变，采掇仅同葵薤属。
    怜君十年清颍客，年少未甘窥药录。
    再逢灵药慎勿轻，不死问君安可独。

张耒　赵弟
    男儿何用立奇勋，赵弟从军初不闻。
    但斩郁城侯万户，不须猿臂老将军。

张耒　赵飞燕
    苦心膏沐不论赀，富贵人生各有时。
    直使中流畏仙去，君王何啻似婴儿。

张耒　哲宗皇帝挽词四首
    端拱循尧道，无为十六年。
    偏师擒颉利，上将勒燕然。
    梦损周王寿，丹催黄帝仙。
    凄凉旧载笔，恸哭抱残编。

张耒　哲宗皇帝挽词四首
    秦地蟠螭纽，细阳玉象光。
    升歌陈备乐，信史记多祥。
    夺邑公无怨，开边义侮亡。
    威灵对三后，常在白云乡。

张耒　哲宗皇帝挽词四首
    万世兴王业，千年极治辰。
    泽丘还北祭，玉检议东巡。
    汗竹人间事，因山地下春。
    云天不可望，髯断泣遗臣。

张耒　哲宗皇帝挽词四首
    七月宫车驾，西陵观阙新。
    风云悲厚夜，羽卫异时巡。
    落月低金爵，秋芜暗石麟。
    威灵凛如在，善继有天伦。

张耒　谪官
    谪官成吏隐，古寺度高秋。
    寒灯明夜室，清坐闻更筹。
    裘葛屡往还，感彼岁月遒。
    吾意方有会，谁能赋离忧。

张耒　谪官黄州至南顿驿同李从圣叔侄小饮
    共饭何草草，客来从远道。
    倾壶得残酒，聊以开怀抱。
    年将半百两鬓华，谪官憔悴来天涯。
    神理可冯吾道在，不应长遣路人嗟。

张耒　柘城道中
    欲雪日易晚，不寒风更清。
    崩桥断官路，积水入空城。
    屏翳野初烧，降丘民始耕。
    冬晖疾如马，汲汲暝犹征。

张耒　真阳县昼睡县舍素丝堂
    见君堂下小荷叶，惊我客中春已空。
    一觉西堂亭午睡，悠悠春梦逐春风。

张耒　正月八日坐局沽酒
    为问里闾何蹀躞，上元楚俗习张灯。
    新春此时最佳处，独我坐曹如定僧。
    霜林梦泽苍茫野，烟草江边寂寞城。
    小饮未能来唤藁，双眸终日冷如冰。

张耒　正月词
    红梢一夜樱桃雨，帘卷晓晴鸲鹆语。
    帘旌细浪滚东风，迎得春归与为主。
    玉手娇慵添绣线，栏下菖蒲近相见。
    云屏晓睡翠翘横，楼上寒时正五更。

张耒　正月二日探春
    青春来几时，腊雪消未已。
    苍茫陈根中，新绿已映趾。
    高风变冰霜，和气从此始。
    青芒缀蒲柳，红粒妆桃李。
    融泥发新阳，暖日动生意。
    经年不窥园，偶此携妇子。
    提筐撷野甲，若苦寒蔬美。
    新年酌尊酒，佳节聊燕喜。
    优游自有趣，朝市苦多事。
    闲暇不易求，宁须叹留滞。

张耒　正月二十日梦在京师
    客睡何展转，青灯暗又明。
    春云藏泽国，夜雨啸山城。
    许国有寸铁，耕田无一成。
    朦胧五更梦，俄顷踏王京。

张耒　正月二十五日以小疾在告作三绝是日苦寒
    黄土冈头荠麦长，春阴蔽日午风狂。
    山前梅落无人见，只见幽禽啼暗香。

张耒　正月二十五日以小疾在告作三绝是日苦寒
    春色三分有尚多，且饶芳草占高坡。
    门前柳色如彭泽，争奈陶君止酒何

张耒　正月二十五日以小疾在告作三绝是日苦寒
    见说樱桃已烂开，坐愁风雨苦相催。
    自怜华发伤春客，两见飞花未放回。

张耒　正月六日
    杨柳梢头腊雪消，东风犹着晚寒骄。
    新年花柳传芳信，去腊星霜变斗杓。
    来共春烟情冉冉，洒随疏雨泪萧萧。
    蛾眉一闭年华改，纵有遗魂可得招。

张耒　正月七日雪晴
    西窗融雪飘如雨，故与新春作薄寒。
    昨夜雁声浑向北，梦魂随去过关山。

张耒　正月三日大雪雪晴有感
    平生对雪须千首，何事今春无片词。
    老大怯寒唯泥酒，穷愁须醉不吟诗。
    润催庭柳将开眼，冷送江梅欲别枝。
    何处高楼有残白，旧游无处寄相思。

张耒　正月十八日晴霁登柯眺望二首
    柯山通细履，幽步近青红。
    送目无穷浪，吹花尽日风。
    余生付沮溺，高论看夔龙。
    陈许春多雪，吾行亦欲东。

张耒　正月十八日晴霁登柯眺望二首
    寂寂池亭古，园荒草自春。
    东风独游客，迟日未归人。
    久雨众山晦，初晴万境新。
    长歌视天壤，高兴不无人。

张耒　正月十八日四首
    幽人睡足闻春鸟，共喜晖晖日满篱。
    里巷收灯人寂寞，邻家夫妇赁舂归。

张耒　正月十八日四首
    收灯城市接荒村，翁媪耽眠日已暾。
    何事牧童能早起，缓驱白牯出柴门。

张耒　正月十八日四首
    道旁兰若冷于秋，迎客开门一比丘。
    夜久无人风露冷，空廊饥鼠窃膏油。

张耒　正月十八日四首
    山下书生业读书，荻篱葛蔓避人居。
    最怜无奈穷耽酒，时遣羸童致一壶。

张耒　正月望夜示童子
    呼童致明烛，展我窗前书。
    顾谓尔童子，此岂不足欤。
    得意自忘伪，观一知其余。
    尔观千万灯，岂与一烛殊。
    尔岂不欲醉，举杯倾我壶。
    尔岂不欲饱，构火烹我鱼。
    人生贪外物，要以乐甚躯。
    吾求安不足，安用劳驰驱。

张耒　之天长会宿僧院
    萧条林下寺，客至解尘鞍。
    雨过月逾白，夜深秋向寒。
    老僧无俗累，爱客故盘桓。
    之子静相对，松风清石栏。

张耒　直庐联句
    上合井泉甘若醴，蓬山点茶竹阴底。
    庚伏恩容午课休，宫殿初凉朝雨洗。
    身闲出饮官不嗔，日长睡足长精神。
    未惭便作蠹鱼老，拔毛济世知何人。

张耒　止酒赠郡守杨环宝
    止酒正似塞决河，厚积薪刍傅砂砾。
    坚牢不使见蚁漏，一线才通便奔激。
    莫轻弱箭不穿缟，转眼已惊牛弩射。
    我今止酒用此法，目前逾月无涓滴。
    情钟我辈独痛制，慧通则流那可测。
    惩羹端是合吹虀，用玉无疑初谏漆。
    脾干胃燥生未省，黄姥无聊怨岑寂。
    不忧群饮恼姬翁，但畏独醒嘲楚客。
    茫然自恻还自笑，一身心口相仇敌。
    何妨二竖即奔忙，不废三婴更滋泽。
    平生杯杓不挂眼，一饮便须论斗石。
    低心伏老慎勿痴，此身何啻千金值。

张耒　至安化驿先寄淮阳故人
    萧条安化驿，倦客思悠哉。
    积水连天阔，青山送客来。
    疏篱风卷叶，败屋雨生苔。
    寄语淮阳旧，人今放逐回。

张耒　至后早赴馆二首
    红蜡妆梅冷未黏，柳条偷暖作纤纤。
    高楼残白谁家雪，尽日天寒不卷帘。

张耒　至后早赴馆二首
    城围残雪寒催晓，宫近晴云暖欲春。
    谁觉风光添一线，玉壶漏水报鸡人。

张耒　至日离许州
    先王重至日，静息资微阳。
    闭关绝商旅，后为不省方。
    我独何为者，古寺严晨装。
    酌酒饮僮仆，披裘冒朝霜。
    眷彼道路人，熙然乐而康。
    尊酒迭为寿，华衣冒鲜妆。
    怀古固非士，远客亦可伤。
    悠哉任行止，且复倾吾觞。

张耒　至日有感
    前年至日在何处，寒事萧萧客许昌。
    乞火夜温行客酒，披裘晓冒五更霜。
    暮投阳翟荒凉驿，正见人家灯火光。
    饥马卧嘶毛瑟缩，羸童晓对色苍茫。
    二年旅宦孤村僻，东望归心洛水长。
    佳节几逢长索寞，我生何事苦凄凉。
    更无宾客青山满，只有风霜老树苍。
    昭代宁须厌留滞，冯公白首任为郎。

张耒　至日有感二首
    两逢至日惊身老，远寄周南览物悲。
    佳节风烟长惨惨，他乡人物自熙熙。
    荆榛崤渑秦关破，草树芳华隋苑隳。
    怅望高歌一回首，兹辰尊酒莫相违。

张耒　至日有感二首
    一卧孤村两见冬，独搔华发思无穷。
    荒山极目漫汗雪，老树当庭昼夜风。
    佳节妻儿具樽酒，茅斋斟酌慰愁翁。
    未央晓贺瞻天冕，正在炉烟缥缈中。

张耒　中秋无月戏呈希古年兄
    放逐江湖一钓舟，萧条故国又逢秋。
    炎凉始信来始旧，岁月相催逝不留。
    日落千蛩喧户牖，风高一雁下汀洲。
    地无积潦蟾华好，谁买新醪作夜游。

张耒　中秋夜东刹赠仁公
    盈盈秋月不余分，叶露悬光可数尘。
    此地正须烦一笑，要令排户问东邻。

张耒　中秋夜酌
    一片秋天碧万寻，月华初上水沉沉。
    遣愁不用先愁醉，更看清光到夜深。

张耒　种芭蕉
    幽居玩芳物，自种两芭蕉。
    空山夜雨至，滴滴复萧萧。
    凉叶泛朝露，芳心展夕飚。
    东堂日虚静，秀色慰无聊。

张耒　种菊：
    何馨香之芬敷兮，昌绿叶而紫茎。
    是其名为菊兮，爰植予之中庭。
    性清平而不躁兮，味甘爽而充烹。
    当秋露之惨凄兮，舒煌煌之华英。
    色正而丽兮，气芬以清。
