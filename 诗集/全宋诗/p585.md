<!-- { "loadSidebar": true } -->
    振振信厚皆麟趾，聀聀羽仪多凤凰。
    扶持天日岂易事，往岁一段尤辉光。
    无何谗口乱白黑，至欲疏远空藩墙。
    天相宗社迄感悟，重惟孤立当懲创。
    有伟丈夫在远外，是尝拒贼贼莫伤。
    渊洪胸次自磊磊，慷慨颜貌真堂堂。
    吾君想象日已久，急下诏书来取将。
    旁招俊乿第一义，理乱之机戒履霜。
    名世之卿夫岂少，贵戚之卿人所望。
    有怀器业得施用，感激为赋维城章。

度正　太孺人生朝
    万事随缘处处安，分明淡泊有馀欢。
    痴儿解赋蟠桃颂，拙妇能炊脱粟餐。
    天上神仙谁羡慕，人间真乐我团栾。
    愿如松柏坚刚寿，相与年年保岁寒。

度正　题锦屏山
    积翠浮空老不枯，英灵今此定何如。
    万章松柏还蒙密，千载风云颇阔疏。
    一气周汉无间断，四时变化有盈虚。
    凭高极目怀嵩华，此愤何时可一摅。

度正　挽黄通判明叔座主
    政在伾文过十年，几多岩穴老英贤。
    公车牍上皆亨路，夜壑舟移閟下泉。
    事业鼎彝千古恨，文章衣钵万灯传。
    兑斋遗稿今无恙，更看诸郎各勉旃。

度正　挽刘大监思恭
    簪绂源流远，诗书气味香。
    啼莺翔涧谷，鸣凤瑞朝阳。
    壮志欣辰告，羸躯痛夕亡。
    万夫今失望，拟欲问苍苍。

度正　挽刘大监思恭
    一门金玉友，仲也更高明。
    天粹仁几熟，心融义亦精。
    有怀殊未究，所论略施行。
    握手悲无日，临风涕泗横。

度正　挽史教授子正
    独抱遗经手不停，振衣艺苑自雷霆。
    文如曾子反居亚，才过高轩又短龄。
    共叹麒麟封白壤，喜看鸿雁在青冥。
    慈颜莫作虚空想，西简先生千字铭。

度正　小舟泝马湖江
    横斜骤雨巾折角，屈曲小舟屋打头。
    石壁愈高天愈远，乱云深处羁縻州。

度正　校书西衙枕上呈刘原朝
    夜雨不肯晓，拥衾独长叹。
    借问叹何为，嘿嘿终无言。
    回风起相薄，万物无欢颜。
    我心如古人，作诗歌岁寒。

度正　徐夫人挽章
    芬芳兰蕙畹，笾豆有司存。
    抱烛丹心苦，深居德性尊。
    庭前桑有附，户外竹生孙。
    遗范章章古，新诗诏后昆。

度正　燕漕司进士小诗奉勉
    奋迹山林志甚疏，滥当春棘品贤书。
    学开邹鲁人无异，文到卿云士有馀。
    力战吝骄存广大，深培根本黜浮虚。
    此中几许经纶地，万里先看一步初。

度正　谒茶使
    剑南剑北尽仪型，妙墨题名入画屏。
    风卷渥洼来汗血，天开井络得茶星。
    照人一点应神会，回首三年更眼青。
    云外修程横九万，附渠飞翼上青冥。

度正　谒江州易彦章
    经帷谏阁竟云何，且著莲花峰下麽。
    书院凄凉安处问，庐山突兀为谁高。
    依依松柏经年好，泛泛莺花逐日过。
    万世清芬悬日月，元来得失一毫毛。

度正　谒新汉州范文叔
    叹息中兴后，斯文一发如。
    废兴天有命，用舍道何疏。
    太史遗风在，南翁绝学馀。
    君王欲尧舜，安得赋归欤。

度正　谒新汉州范文叔
    来纡广汉绂，却近子云居。
    风月谁同会，林泉乐有馀。
    卑词老中允，分宅卜横渠。
    后来端有望，吾道竟何如。

度正　谒新汉州范文叔
    巴岳东峰下，舂陵别驾踪。
    陈编新德业，陋质古心胸。
    雅得千秋契，那知并世逢。
    乐哉开后觉，乞我一中庸。

度正　益昌书怀
    熙宁使者今何在，元佑师臣去不归。
    独对江山舒望眼，悠然天际见云飞。

度正　赠{上雨下隻}先生
    眼如明月口如神，闲里乾坤物外身。
    世上穷通都莫问，粹然生色几何人。

度正　正伏承泽深佥判学士贤友以正生朝宠贶佳篇辄次元韵
    当年霁月正光凝，坐对窗前草吐英。
    已羡同时希洁白，更高异代继澄清。
    蒲庐有道应知化，花柳无私自应诚。
    世重世轻皆自乐，登坛还与莅斯盟。

度正　正伏承泽深佥判学士贤友以正生朝宠贶佳篇辄次元韵
    特立谁能为道谋，千钧岂可委庸流。
    正涂壅底如丛棘，此意萧条若缀旒。
    指掌人归容景慕，传心书在正研求。
    恭惟天道何由谬，服力田畴自有秋。

度正　正伏承泽深佥判学士贤友以正生朝宠贶佳篇辄次元韵
    清献重逢在永阳，方知此道浸明昌。
    非聪何以闻天籁，有畀终须辨国香。
    不贰见知忠肃瓘，逸民晚遇太师光。
    圣贤出处宁无意，舍则深藏用束装。

度正　正伏承泽深佥判学士贤友以正生朝宠贶佳篇辄次元韵
    自洛而闽幸有传，更相私淑百馀年。
    面言犹及金为口，手墨何妨锦作笺。
    在昔见闻迷卓约，至今鑚仰叹高坚。
    分明太极图中意，更续源源付后贤。

度正　正蒙主文教授大著宠示佳章辄继严韵仰酬盛意之辱兼呈诸契丈幸赐采
    珍重知音审五声，也从纸上得张程。
    设科久矣何曾见，想像双瞳万古惊。

度正　正蒙主文教授大著宠示佳章辄继严韵仰酬盛意之辱兼呈诸契丈幸赐采
    眼空未可叹贤无，瓦砾中间有宝珠。
    多谢三峨孕清淑，安排贡籍贡鸿儒。

度正　正蒙主文教授大著宠示佳章辄继严韵仰酬盛意之辱兼呈诸契丈幸赐采
    学禁初行好断魂，中庸大学委尘昏。
    如今天子都除却，正学何忧更屈伸。

度正　正蒙主文教授大著宠示佳章辄继严韵仰酬盛意之辱兼呈诸契丈幸赐采
    少省风雷亦壮哉，曾将科目放颜回。
    因寻俊秀传衣钵，笑指凌云得得来。

度正　正蒙主文教授大著宠示佳章辄继严韵仰酬盛意之辱兼呈诸契丈幸赐采
    冥搜窃叹眼俱高，我欲还家备百牢。
    三十三人齐上去，举杯帆外送洪涛。

度正　正同诸丈钱别制干郎中
    春风来户牖，春雨过庭隅。
    揽袂送征车，去去不须臾。
    借问何人斯，玉立美且姝。
    庆历丞相孙，太学学为儒。
    一日上震怒，大奸伏其辜。
    议者不深计，但惟和是图。
    直欲函其首，而往献匈奴。
    君言国大柄，不过赏与诛。
    况此非常刑，何言归之欤。
    日月天之经，山河地之枢。
    纲维在名分，臣子当力扶。
    大义傥一失，自今难枝吾。
    此事如君家，曾老姑之夫。
    又如和议初，编修澹斋胡。
    精诚贯金石，勇气激顽懦。
    北庭闻此言，何敢更凶愚。
    公卿顾之叹，识者空嗟吁。
    有如此英才，一第岂足污。
    便当司献纳，朝夕赞庙谟。
    奈何遗之外，沈浮在江湖。
    应聘入宾筵，万里来成都。
    我昔闻其名，英声震八区。
    今幸见其面，堂堂六尺躯。
    胸中浩无际，万卷储经郛。
    开口论世事，不讦亦不谀。
    况兹当才难，所怀真所须。
    奉檄过西鄙，敢惮历崎岖。
    西州号陆海，剑外颇焦枯。
    男耕饥不粟，女蚕寒不襦。
    连年难丰登，今其庶矣乎。
    抚摩劝薄敛，劳来先蠲逋。
    疾苦得上闻，欢声沸道涂。
    褰裳韩信溪，去就想不拘。
    徘徊萧何堰，万斛收赋租。
    酾酒李固墓，九原傥可呼。
    再拜武侯祠，武侯伊吕徒。
    事业虽不就，千载悬规摹。
    一力扶汉鼎，初若甚区区。
    北震于曹魏，东连于孙吴。
    驯致河洛间，南望携箪壶。
    传记尚可考，遗迹应未芜。
    曩闻张忠献，初官敛版趋。
    殷勤严先生，赠言良非迂。
    具云今汉中，二士山泽癯。
    引之与为友，道义相涵濡。
    以此忠献公，德业日敷腴。
    驾言过汉中，愿毋疾其驱。
    世固不乏士，安知今也无。
    邂逅或相遇，提携与之俱。
    引领星桥边，云间望归凫。

度正　知县九十一丈应聘成都赋诗为别
    珍重圭璋彦，经纶半世闲。
    纷纷徒自黠，默默了非顽。
    怀道心虽泰，忧时鬓已斑。
    操存期入室，得失讵逾闲。
    忽遇风云会，应思雨露颁。
    慨言全蜀病，均是一家患。
    友爱惟天性，侵牟可厚颜。
    未能忘狗鼠，安得及孤鳏。
    昔志词何屈，今行势莫艰。
    坎离交接地，损益覆翻间。
    户外元无盗，山前怎有蛮。
    都缘人好事，所以物生奸。
    善恶无他道，廉贪是要关。
    但令归似水，何用积如山。
    问政文而上，论心武以还。
    未言齐地利，当念破天悭。
    公议尤相傃，愚言殆未删。
    君王何必利，孟叟语非讪。

度正　至喜亭诗
    扁舟三峡备艰难，幸脱风波魄未安。
    山已陵夷成赔嵝，水无约束渐瀰漫。
    半天堤柳垂人暖，满地江梅怯岁寒。
    坎坷一生何所用，它年湖海一渔竿。

度正　制干判院初度载临谨以梅起兴赋三绝句为斯文寿一笑幸甚
    江梅吐出五花新，绰约林间早占春。
    多谢天公孕佳实，中心浑是那仁仁。

度正　制干判院初度载临谨以梅起兴赋三绝句为斯文寿一笑幸甚
    冰魂玉岳映霜林，四月飞成点点金。
    遥想清香能止渴，应知此意可为霖。

度正　制干判院初度载临谨以梅起兴赋三绝句为斯文寿一笑幸甚
    傅岩人起应旁招，道德光明相业高。
    试问当年调鼎事，非梨非粟不能桃。

度正　制置侍郎阁学台座俯从乡论营求胜地改建贡闱严严翼翼实称朝廷所以
    中兴诏下九重天，分建科场贡蜀贤。
