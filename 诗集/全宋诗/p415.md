<!-- { "loadSidebar": true } -->
陈著　送衢州孔明达官郡学得代送行次韵
    三载分毡正学规，初心元不为穷饥。
    官身恰似僧游锡，归面无惭妇织机。
    霄汉故交为有后，山林遗老辱相知。
    前程步步须珍重，岁晚江空人物稀。

陈著　送阮子俊归池阳
    袖携诸老义门诗，烨烨精神起病衰。
    千里远来风教地，一言不及浪游私。
    山家饭粟论交淡，驿路逢梅信步迟。
    古道蔼然三代上，由来好事要扶持。

陈著　送苏松轩路教解任
    三载多材地，一团和气乡。
    蛙池疏道脉，蓬岛矗文芒。
    明日归舟稳，春风驿路长。
    词林是毡旧，此去足翱翔。

陈著　送同少野赴华藏寺二首
    絮帽蒙头太白峰，忽然霹雳起虚空。
    遁庵强出本心退，荼毒高迁好样同。
    南北云山十年梦，东西浙水一家风。
    无边福量如何说，龙象都归禽纵中。

陈著　送同少野赴华藏寺二首
    落花流水去帆孤，风雨交情奈老夫。
    诗屋知谁共云月，笑图和我入江湖。
    千山遮眼梦自到，万笠传声书可无。
    家有寿翁垂百岁，尚因归省及桑榆。

陈著　送徐倅
    堂堂东嘉英，文章笔如椽。
    箳篁驻鄞城，迎刃解剧烦。
    最声彻闾阖，诏使归日边。
    人方办杯水，前事乃不然。
    才难复才难，得见青琅玕。
    爱护犹恐伤，那可轻弃捐。

陈著　送许耀卿入越
    三宿相留亦是缘，东风吹上镜湖船。
    閒心可为流觞事，古眼应探窆石前。

陈著　送洵之越
    有美一人来自东，与儿洵约西游同。
    谓闻古越多胜迹，庶可洗眼开心胸。
    窆石亭空思禹迹，飞翼楼高忆蠡功。
    过司马寓第，如见涑水叟。
    入稽山书院，如见晦庵翁。
    东山则想谢太傅之雅量，上虞则感李参伯之孤忠。
    读范老堂记则怀憩堂于出守，问祈国里曲则想持帽于方童。
    伟哉圣贤所森布，关乎名教无终穷。
    彼柯亭之烟竹，兰亭之觞水，
    剡溪之雪舟，邪溪之樵风。
    虽非本色□慕羡，然亦余兴相迎逢。
    盍陪簦笠风雨外，固异萍梗江湖中。
    八十一岁汝我惧，二百里近我汝容。
    目而送之岂漫往，归以复我将谁从。
    滔滔世变犹古道，修竹可竹两人龙。

陈著　送严伯长教授邑庠任满
    手扬教铎下龙汀，三载从容擅最称。
    禄釜半虚家继廪，书窗独冷仕如僧。
    狎曾问字春风坐，惜欠论心夜雨镫。
    此去兰台芸阁邃，尚须时寄一溪藤。

陈著　送严心传鄞县学教任满
    贤哉昔鲁山，心地出芝兰。
    不负义方教，相传本色官。
    三年脚根正，万里路头宽。
    须信功名事，要教人耐看。

陈著　送沿江制使姚橘州尚书自金陵赴召三首
    自紫岩来百载余，我公德量世閒无。
    官高也只如韦布，家庆真堪入画图。
    忙处转多閒气象，平时惟做实工夫。
    此行当坐经纶阁，须念苍生已及肤。

陈著　送沿江制使姚橘州尚书自金陵赴召三首
    阃寄当今第一难，三年裘带笑谈閒。
    宽扶民力野声乐，静压边风江水閒。
    □□有缘钟阜在，清朝却诏履星还。
    过家闻说须留憩，荷满江洲笋满山。

陈著　送沿江制使姚橘州尚书自金陵赴召三首
    当年赤手战南宫，道眼收归造化中。
    欲把一陶成异日，已教两度受春风。
    登门英俊知何限，著意孤寒却最丰。
    但愿身如秋后菊，橘州深处寄霜丛。

陈著　送邑簿阮杏山解任
    杏山高高压群山，山灵发秀生凤鸾。
    便应骞腾梧桐表，胡为回翔枳棘閒。
    谁知异物非凡翼，志在远大须培植。
    固非燕雀所能知，正恐鸿鹄亦未识。
    去年桂子香中晴，五彩颺下民欢迎。
    雝雝仁气才鼓荡，今春已趣云霄程。
    清水一壶留矮屋，顺风万里送行色。
    内将搅辉仪周行，外将和鸣福万国。
    老夫耄矣阻攀行，一诗寄意无他肠。
    愿言双旌导前路，飞致凤花开处是桐乡。

陈著　送邑簿周信解任
    秋风好，秋风好，
    吹起栖鸾上云表。邑人欲留留不住，
    彩旗绣帐长安道。歌者相和舞者蹈，
    欲说遗爱知多少。朱弦直，
    青铜照，奸回百巧终莫欺，
    正大一交如夙好。处事无难轻车就熟路，
    据理必争疾风加劲草。三年任满如始至，
    万里当远到。拥箳篂，
    植旌纛，分内功名非外求，
    时来为之特谈笑。尚须续续□飞笺，
    勿谓老夫年已耄。

陈著　送邑宰丁溉之解任置酒取别因赋示
    古道转悠悠，送君那值秋。
    恶怀醒似醉，苦语去难留。
    镫雨今宵酒，帆风明日舟。
    从今梦相见，老眼在心头。

陈著　送邑宰丁溉之任满
    君不见南山峰晴倚空，有时烟岚失青葱。
    又不见碑潭水清贯市，有时波涛涨黄滓。
    铜章一临山水閒，变态有甚水与山。
    自从有邑知几尹，仁闻始终无二三。
    况直焦氛半封内，转为乐国非容易。
    飞凫忽载福量来，力量精神有余地。
    吾乡由来文献多，道脉无如世故何。
    蔬园每每今栋宇，芹波瀰瀰新弦歌。
    小民艰食业山海，弱肉难供虎狼噬。
    寒忽暖衣饥忽食，昼无打门夜无吠。
    百里乳哺父母怀，恶稔时劳匣剑开。
    同寮议论兄弟视，理到肯放山笔回。
    苦蘖隽永世味外，甘棠种在人心里。
    图志虽书不书书，颂碑歌记如何记。
    及瓜而工芒芒行，花城如画琴在堂。
    手挥帐饯前路阔，唾去金馈西风香。
    来不携家影相逐，去不挑包心自足。
    眉閒迎笑动瑶琴，膝下候归翻彩服。
    南溪景擅孟城奇，酒丹米白鱼蟹肥。
    家林燕喜莫惜醉，仕宦得閒能几时。
    平实工夫根本大，舒徐步武官职耐。
    向上规模看宰邑，谁能如公三出宰。
    谁能如公彻底清，谁能如公不眩名。
    卓乎高哉日月证，足以行矣云霄程。
    出门为民还小驻，肯借心香勤旱雨。
    一雨三日岂偶然，异日作霖天已许。
    老夫生身八十年，何幸亲见真前缘。
    既无筋力送之远，又乏词藻扬其贤。
    漫将进而咏涂歌者，掇拾万一溪藤写。
    长揖奉为行李累，为我一读清天下。

陈著　送曾孙灼出赘卢氏
    男生必有室，有室在嗣亲。
    家贫或出赘，出赘难为人。
    汝今为此行，及此初花春。
    粼粼潮迎舟，叶叶风吹巾。
    凤云已在眼，不觉生精神。
    我方为汝忧，老语因重陈。
    其修汝容止，其谨吻唇。
    门庭勿忘旧，市井勿随新。
    沈醉不如醒，饫饱不如贫。
    侥幸多非福，欢笑容易颦。
    主敬为根本，力学解因循。
    贤□□□翁，昔我相面频。
    别来五十年，匆匆隔一尘。
    谁知有今日，汝得□□□。
    □□翁婿洽，义实师生均。
    造次莫非教，岁月如去轮。
    □□□□□，何此为终身。
    留欲副清冰，归欲见老椿。
    要须日凛□，□□□□津。

陈著　送张子乔之杭
    文旆舞翩翩，西征兴浩然。
    树香三井路，花影六桥船。
    酒贵难为醉，诗清易得传。
    丈夫须衣锦，宝重黑头年。

陈著　送赵榷院
    彼美稽山松，托根高高峰。
    当年脱蓬蒿，直上将擎空。
    卓立旁无依，磊砢多春冬。
    风霜受变足，身老气益充。
    苍翠照四山，枝柯结虬龙。
    世人那能见，尘埃眯双瞳。
    匠师知何在，立当要路中。
    需林方皇皇，有林能不容。

陈著　送竺甥秀
    恭惟吾外祖，盛德表一乡。
    身都云南瑞，一母十郎娘。
    吾母实居长，钟爱非寻常。
    择婿流俗外，眼高意见长。
    岂无富豪子，熟视不得当。
    吾父本儒家，诗礼夙自将。
    乃以吾母妻，相期早腾骧。
    谁知古罍洗，不入盆盎场。
    回溯外祖心，终老弗能忘。
    膝閒出苦语，此心汝其偿。
    饮泣何敢受，负山类蚊虻。
    二十一年閒，母没父亦亡。
    我发既种种，杏园仅沾芳。
    著鞭幸有路，盖与忽仆僵。
    前言空在耳，欲报天茫茫。
    吾婿在吾前，吾子罗吾旁。
    努力各努力，世道须明昌。
    听之勿藐藐，方来那可量。
    庶几未了事，发为前人光。

陈著　宿洞真观呈卢竹溪
    傍家新筑好，儒道不相妨。
    松火客床梦，梅花诗屋香。
    欲盟六逸醉，始托四明狂。
    高视黄尘表，翛然何有乡。

陈著　宿灵石方丈
    偶因尘隙游灵石，不觉夷犹到夜深。
    坐对半窗山月影，参成一片白云心。
    螀著露更相调，老叶无风也自吟。
    分得僧床伴僧梦，梦阑诗料满山林。

陈著　宿天宁寺偶成
    参差新复古禅关，残树疏篁百亩閒。
    清晓轩窗初过雨，黄尘城市自深山。
    一家暂付客天外，半榻聊分僧夏閒。
    犹有故人相访问，到无言处是时难。

陈著　岁首戒子到外家展驾寄内弟竺少博
    古俗流传重岁新，交相来往笃亲亲。
    外家在望无十里，内表如今能几人。
    筋力难施身已老，形骸不索意方真。
    儿曹能拜可妨遣，要使绸缪百世春。

陈著　题丹霞洞
    丹山高处坐龙宫，山下人归润泽中。
    北马一尘飞不到，危时方见有神功。
    
    
陈著　题东堂竹
    种来三世远，一片绿猗猗。
