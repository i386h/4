<!-- { "loadSidebar": true } -->
    君思深厚犹惭惧，敢向他人更乞怜！

陆游　半俸自戊辰二月置不复言作绝句
    俸券新同废纸收，迎宾仅有一絡裘。
    日锄幽圃君无笑，犹腾墙东学侩牛。

陆游　半丈红盛开
    满酌吴中清若空，共赏池边半丈红。
    老子通神谁得似？短筇到处即春风。

陆游　宝积寺
    偶来游古寺，景逐眼前生。
    岩上高僧坐，林间野客行。
    望穷沧海远，吟久暮云平。
    此境真难到，登临暂适情。

陆游　宝剑吟
    幽人枕宝剑，殷殷夜有声。
    人言剑化龙，直恐兴风霆；
    不然愤狂虏，慨然思遐征。
    取酒起酹剑：至宝当潜形，
    岂无知君者，时来自施行。
    一匣有余地，胡为鸣不平？

陆游　饱食
    饱食无功媿汗青，灯前顾影叹伶俜。
    马衰犹养疑知路，龟久当捐为不灵。
    腰下徒夸绶若若，镜中何止发星星。
    石帆回首初非远，要及清秋斸茯苓。

陆游　暴雨
    风怒欲掀屋，雨来如决堤。
    孤灯映窗灭，羁鸟就檐栖。
    暑令方炎赫，秋声忽惨凄。
    传闻涨江水，已断瀼东西。

陆游　暴雨
    苍龙挂东南，夭矫拏万仞。
    虽然杂云气，爪尾略可认。
    明日暴雨来，继以雷大震，
    平地成江河，吞卷才一瞬。
    吾庐久倾坏，不压真堇堇。
    所欣憔悴中，一饱天不吝。
    余功到场圃，草木皆绿润。
    萧然岸角巾，三叹抚庭榡。

陆游　暴雨
    黑云如龙爪，白雨如博棋。
    老屋处处漏，此夕将何之？
    岂惟移床避，殆欲悬釜炊。
    扰扰舍中人，具食不以时。
    儿女乃可怜，赤脚啼午饥。
    语儿姑少忍，开霁会有期。

陆游　悲齿落自解
    年运而往君自宽，此生异竟有衰残。
    语讹嚼废寻常事，只作儿童　齿看。

陆游　悲歌行
    士如天马龙为友，云梦胸中吞八九，
    秦皇殿上夺白璧，项羽帐中撞玉斗。
    张纲本不问狐狸，董龙何足方鸡狗。
    风埃蹭蹬不自振，宝剑床头作雷吼。
    忆遇高皇识隆准，岂意孤臣空白首！
    即今埋骨丈五坟，骨会作尘心不朽。
    胡不为长星万丈扫幽州？胡不如昔人图复九世雠？
    封侯庙食丈夫事，龊龊生死真吾羞！

陆游　悲歌行
    读书不能遂吾志，属文不能尽吾才。
    远游方乐归太早，大药未就老已催。
    结庐城南十里近，柴门正对湖山开。
    有时野行桑下宿，亦或恸哭中途回。
    檀公画计三十六，不如一篇归去来；
    紫驼之峰玄态掌，不如饭豆羹芋魁；
    腰间累累六相印，不如高卧鼻息轰春雷。
    安得宝瑟五十弦，为我写尽无穷哀！

陆游　悲歌行
    感慨常自悲，发为穷苦辞。
    偪仄不少伸，梦中亦酸辛。
    脂车思远道，太息令人老。
    中原宋舆图，今仍传胡雏！
    此责在臣子，诸公其可已？
    谈笑复旧京，令人忆西平。

陆游　悲歌行
    有口但可读离骚，有手但可持蟹螯。
    人生坠地各有命，穷达祸福随所遭。
    嗟予一世蹈谤薮，汹如八月秋江涛。
    尊拳才奋肋已碎，曹射箭尽弓未弢
    形尪骨悴吹可倒，摧拉未足称雄豪。
    一身百忧偶得活，残年幸许归蓬蒿。
    时时照水辄自笑，霜颅雪颌不可薅。
    脱身仕路弃衫笏，如病癣疥逢爬搔。
    见事苦迟已莫悔，监戒尚可贻儿曹。
    勉骑款段乘下泽，州县岂必真徒劳！

陆游　悲秋
    病後支离不自持，湖边萧瑟早寒时。
    已惊白发冯唐老，又起清秋宋玉悲。
    枕上数声新到雁，灯前一局欲残棋。
    丈夫几许襟怀事，天地无情似不知。

陆游　悲秋
    烟草凄迷八月秋，荒村络纬戒衣裘。
    道人大欠修行力，平地闲生尔许愁。

陆游　悲秋
    秋灯如孤萤，熠熠耿窗户；
    秋雨如漏壼，点滴连早暮。
    我岂楚逐臣，惨怆出怨句？
    逢秋未免悲，直以忧国故。
    三军老不战，比屋困征赋。
    可使江淮间，岁岁常列戍？

陆游　悲秋
    一抛蓑笠雪溪舟，八载梁州复益州。
    才破繁华海棠梦，又惊摇落井梧秋。
    晓班无复趋行殿，晚境惟思老寝丘。
    病肺经旬疏酒盏，愁来惟是上南楼。

陆游　悲秋
    形骸枯槁病侵陵，少睡长饥一老僧。
    霜夜羁愁更无赖，莫收书策且留灯。

陆游　悲秋
    萧萧衰鬓点新霜，人静房栊易断肠。
    等是闭门愁里过，任教风雨坏重阳。

陆游　悲秋
    残年孤寂不禁秋，醉自凄凉醒更愁。
    富贵空成守钱虏，吾今何止百宜休。

陆游　悲秋
    小雨帘栊惨淡天，醉中偏藉乱书眠。
    梦回有恨无人会，枕伴橙香似昔年。

陆游　北窗
    北窗无俗物，三伏有余凉。
    玉麈消长日，风漪可一床。
    盏分新作茗，炉拨欲残香。
    却岸纱巾去，翛然野水傍。

陆游　北窗
    半世蝉嘶坐北窗，耄年依旧守残缸。
    买书安得黄金百，觅句如求白璧双。
    老气尚思吞梦泽，壮游曾是钓巴江。
    寒生事业秋毫尽，笔力终惭鼎可扛。

陆游　北窗
    北窗本意傲羲皇，老返园庐味更长。
    犊健戴星耕白水，蚕饥冲雨采青桑。
    俚儒朱墨开冬学，庙史牲牢祝岁穰。
    从此鬓毛虽似雪，未妨击壤颂虞唐。

陆游　北窗
    白首微官只自囚，青灯明灭北窗幽。
    五更风雨梦千里，半世江湖身百忧。
    壮志已孤金锁甲，倦游空揽黑貂裘。
    灞亭夜猎犹堪乐，敢恨将军老不侯。

陆游　北窗
    云开见山雪，院静闻松风，
    吏去曲肱卧，疑非尘世中。

陆游　北窗
    寒泉断藕素丝长，纹簟开瓜碧玉香。
    午睡觉来桐影转，无人可共北窗凉。

陆游　北窗
    垂老乞骸骨，飘然辞圣朝。
    竹头那足用，桐尾不禁焦。
    短褐缝綀布，晨餐采药苗。
    风霜征雁路，灯火衲僧寮。
    陇客询安否，狸奴伴寂寥。
    北窗鸣落叶，愁绝夜迢迢。

陆游　北窗
    老人日夜衰，卧起常在背。
    窗间一编书，终日圣贤对。
    东皋客输米，粲粲珠出碓；
    南山僧饷茶，细细雪落磑；
    吾儿亦解事，稀甲自鉯菜。
    一饥既退舍，百念皆卷旆。
    闲身去俗远，澄念与道会。
    宿痾走二竖，美睡造三昧。
    挂冠反布韦，上印谢银艾。
    庭中石苍然，此客真度外。

陆游　北窗
    晏婴长不满五尺，淳于饮能至一石。
    老无功名未足叹，滑稽玩世亦非昔。
    当年交友倾一时，谁料蓬门今寂寂！
    陈山李石千载士，早死当为天下惜。
    斯文显晦端有命，道悠运促非人力。
    我今稽山一老农，百岁不死知何益？
    後生可畏要有人，谁能隐若一敌国？
    狂言勿发心自惊，归卧北窗还默默。

陆游　北窗
    破屋颓垣啸且歌，一窗随处寄婆娑。
    阅人每叹同侪少，遇事方知去日多。
    云湿沙洲秋下雁，雨来荻浦夜鸣鼍。
    何时更续扁舟兴？剩载郫筒醉绿萝。

陆游　北窗
    帘影参差午漏前，盆山绿润雨余天。
    诗无杰句真衰矣，酒借朱颜却怅然！
    海燕理巢知再乱，吴蚕放食过三眠。
    名泉不负吾儿意，一掬丁坑手自煎。

陆游　北窗
    小雨霏霏旋作晴，北窗清润绿阴成。
    却缘政拙文书少，卧听帘栊燕子声。

陆游　北窗
    九陌黄尘早暮忙，幽人自爱北窗凉。
    清吟微变旧诗律，细字闲抄新酒方。
    草木扶疏春已去，琴书萧散日初长。
    破羌临罢榰颐久，又破铜協半篆香。

陆游　北窗病起
    一饥可忍万缘轻，况复幽窗疾渐平。
    更事天公终赏识，欺人鬼子漫纵横。
    道边尘起频障扇，门外波清剩濯缨。
    不为褊心憎薄俗，客星祠下是归程。

陆游　北窗怀友
    中年妄意慕轲雄，白首终希尺寸功。
    落落要居流俗外，兢兢恐堕异端中。
    仰天俯地犹多媿，饭豆羹藜已过丰。
    幸有北窗堪讲学，故交零落与谁同？

陆游　北窗即事
    衡茅随力葺幽居，扫地焚香乐有余。
    分食时能下檐鹊，作洲常悔诳池鱼。
    游归又失相寻客，睡起重开未了书。
    袖手悠然便终日，不辞世俗笑迂疏。

陆游　北窗即事
    北窗最与嬾相宜，世上纷纷了不知。
    露井甘寒初浚後，小山葱蒨乍晴时。
    粗餐岂复须鲑菜，蓬户何曾设扊　？
    幸有床头藤杖在，登临未遽叹吾衰。

陆游　北窗哦诗因赋
    二十来年赋远游，一窗又复寄南州。
    双鹅戏雨陂塘晓，乱叶飘风院落秋。
    颜鬓蹉跎愁览镜，江山重复怯登楼。
    平生事业诗千首，残稿从教处处留。

陆游　北窗哦诗因赋
    露下萤飞仲秋月，山围水绕建安城。
    病多不辨酒中圣，身远且令心太平。
    数卷蠹书行老矣，一盂蔬饭太憎生。
    白云只在檐间宿，听我清宵咏句声。

陆游　北窗偶题
    尔丛香百合，一架粉长春。
    堪笑龟堂老，欢然不记贫。

陆游　北窗偶题
    晓晴林鹊喜，昼暖蜜蜂喧。
    我老诗情尽，逢春亦一言。

陆游　北窗偶题
    帘外燕翩翩，归时在社前。
    不辞飞渡海，来看赛丰年。

陆游　北窗偶题
    烟波两鸂鶒，肯为放翁来。
    菰米犹能给，苍颜得屡开。

陆游　北窗试笔
