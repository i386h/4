<!-- { "loadSidebar": true } -->
杨万里　题刘伯山蕃殖图二首
    老子平生只荷锄，误携破砚到清都。
    归来荒尽西畴却，媿见刘家蕃殖图。

杨万里　题刘伯山蕃殖图二首
    黄云翠荚杂玄珠，上熟今年不负渠。
    说似田家早收拾，一番风雨一番踙。

杨万里　题刘朝英进齐
    灯火三更雨，诗书一古琴。
    惟愁脚力软，未必圣门深。
    莫笑云端树，初如涧底针。
    不应将一第，用破半生心。

杨万里　题刘道原墓次刚直亭
    山南山北蔚松楸，四海千年仰二刘。
    迂叟馈缣宁冻死，伯夷种粟几时秋。
    平生铁作三尺喙，土苴人间万户侯。
    庐阜作江江作阜，始应父子不傅休。

杨万里　题刘德夫真意亭二首
    湖上轩窗片片开，谁家不傍读书台。
    新亭自有人知处，只拣风烟好处来。

杨万里　题刘德夫真意亭二首
    渊明有意自忘言，真处如今底处传。
    客子若来问真意，镜中人影水中天。

杨万里　题刘高士看云图
    偶为看云且罢琴，万山寒隔一溪深。
    谁言咽月餐云客，中有忧时致主心。

杨万里　题刘景明百马图扇面
    雾鬣如无笔，霜蹄不带埃。
    直言明眼著，若个是龙媒。

杨万里　题刘景明百牛图扇面
    吉语闻田父，新年胜故年。
    借侬百觳觫，雨里破荒田。

杨万里　题刘寺僧房
    曾醉山间金叵罗，山应识我我怀他。
    顿添花竹明松桧，依旧菰蒲暗芰荷。
    试问锦屏无恙否，向来梅树巳无多。
    未须看遍新亭榭，胜日重来一一过。

杨万里　题刘翔卿蔚然楼二首
    诚叟颠狂与醉题，艮翁珍重洒环词。
    山棱莫学诗肩瘦，月写云描总是诗。

杨万里　题刘翔卿蔚然楼二首
    楼上青编入骨香，楼前碧岫透帘光。
    乘风飞上广寒殿，下看秋容一点苍。

杨万里　题刘直卿崇兰轩
    风亦何须过，林仍不厌深。
    莫将春色眼，来看岁寒心。
    政坐香通国，端令佩满襟。
    楚人更饶舌，得免世间寻

杨万里　题刘子远春风堂
    艮斋先生门下士，寒星向晓今余几。
    春风堂上刘更生，十年桂山问奇字。
    艮斋正脉谁真传，更生得髓仍得肝。
    春风卷著两袖里，放出搏扶天地间。

杨万里　题刘子远宴坐画图楼
    大年小景真儿戏，郭熙远山闲故纸。
    东山一塔作毛锥，试点卢溪一溪水。
    洒出楼前千万峰，一一奔腾入楼里。
    金华仙翁强解事，攘我楼中新句子。

杨万里　题浏阳县柳仲明致政云居山书院
    云居山高三万尺，下插浏江上撞日。
    柳下和风百世师，有孙避地来筑室。
    奕叶隐居三百年，栽桃种杏今满川。
    当家相傅一破砚，此外文字九千卷。
    旄头毕方书散亡，维仲明父再耿光。
    木叶衣裳野蕨肠，牙签玉轴还堆床。
    更於山下起高阁，竹户松窗照林岳。
    阁上诸郎夜诵声，太一真人降云鹤。
    向来有子中文科，泮宫弹琴咏菁莪。
    柝氏门闾人刮目，仲明依旧一渔蓑。

杨万里　题龙归寺壁
    题字才前岁，冲寒又此行。
    竹能知雨至，窗不隔江清。
    走檄还曾了，禁人未肯晴。
    息肩更须喜，问路可怜生？

杨万里　题龙舜臣逊志斋
    龙子辛勤莳纸田，少年笔势已翩翩。
    欲知圣处真消息，不是原夫一两联。

杨万里　题陆子泉上祠堂
    先生吃茶不吃肉，先生饮泉不饮酒。
    饥寒秪忍七十年，万岁千秋名不朽。
    惠泉遂名陆子泉，泉与陆子名俱传。
    一辨佛香炷遗像，几多衲子拜茶仙。
    麒麟图画冷似铁，凌烟冠剑消如雪。
    惠山成尘惠泉竭，陆子祠堂始应歇，
    山上泉中一轮月。

杨万里　题吕子明国谕退庵
    笔砚工为崇，湖山若约盟。
    坐忘非圣处，行乐且吾生。
    一笑谁当会，孤斟句恰成。
    何时却乘兴，雪外叩柴门？

杨万里　题罗巨济教授蓬山堂
    蓬莱藏室盛东都，只著古书并老儒。
    後来许事晓星疏，登车不落问何如。
    广文先生自有饭，诸公衮衮端无羡。
    著脚金坡不作难，问津木天何足辨。
    作堂聊尔题蓬山，此岂有意亦偶然。
    登瀛仙人多姓许，未必先生肯为伍。
    书生饶舌定可憎，此话姑置莫葛藤。
    先生诸孙皆玹永，诵书已作弯鹤声。
    请来欹桄细细听。

杨万里　题罗溪李店二首
    栋宇整齐窗户明，一峰对面一江横。
    下程长是无佳店，佳店偏当未下程。

杨万里　题罗溪李店二首
    谁道村郊野味侵，柴扉竹榻草花清。
    行行且止成佳梦，不减崔张惊梦身。

杨万里　题眉山程侅所藏山谷写杜诗帖
    杜家碧山银鱼诗，黄家虎卧龙跳字。
    六丁难取真寄愁，程家十袭今三世。
    程家苏家元舅甥，子瞻正辅外弟兄。
    正辅有孙文百链，笔倒三江胸万卷。
    公车献策五十篇，玉札国体航化源。
    远谋小扣囊底智，环词未出海内傅。
    三年抱璞咸阳市，子虚无因达天帝。
    如今却买巴峡船，峨眉山月秋正圆。
    丈夫身健恐不免，即召枚皋未渠晚。

杨万里　题榠查红叶
    榠查将叶学丹枫，戏与攀条撼晚风。
    一片飞来最奇绝，碧罗袖尾滴猩红。

杨万里　题南海东庙
    罗浮山如万石锺，一服南走如渴龙。
    雷奔电万遮不住，直抵海滨无去处。
    低头饮海吐绛霞，举头戴著祝融家。
    珠宫玉室水精殿，万水一日朝再衙。
    青山四围作城郭，海涛半浸青山脚。
    客来莫上浴日亭，亭上见海君始惊。
    青山缺处如玉玦，潮头飞来打双阙。
    晴天无云溅碎雪，天下都无此奇绝。
    大海更在小海东，西庙不如东庙雄。
    南来若不到东庙，西京未睹建章宫。
    海神喜我著绮语，为我改容收雾雨。
    乾坤轩豁未能许，小试日光穿漏句。

杨万里　题南屏山兴教寺清旷楼，赠择讷律师
    清旷楼中夕眺间，落晖残雨两生寒。
    楼中占尽南山了，更占西湖与北山。

杨万里　题南雄驿外计堂
    携家度岭夜乘槎，小泊凌江水北涯。
    二月山城无菜把，一年春事又杨花。
    举头海国星辰近，回顾梅山草树遮。
    客子相逢闻好语，看山只欠到南华。

杨万里　题潘彦政叔侄濯缨斋
    愚溪之口湘江左，茅斋不小亦不大。
    斋前看江江只流，江中望斋斋更幽。
    两潘读书韵清壮，湘妃出听鱼吹浪。
    大潘皎如鹤出林，小潘不减在沙金。
    向来姓名到天府，市人莫笑渠尘土。
    濯缨当属最闲人，两潘且弹冠上尘。

杨万里　题彭孝求碧云飞观
    寸云如絮起青原，飞空化作一碧山。
    天风吹上南斗边，砰然堕在快阁前。
    老彭有孙拉云住，海蜃吐楼压云去。
    日暮佳人来不来，朗诵汤休断肠句。

杨万里　题栖贤寺三峡桥
    栖贤与楞伽，初本共一山。
    古潭宅神龙，睡醒厌久踚。
    是夕起雷雨，震得天地翻。
    此山拆为两，一溪断中间。
    下窥黑无地，上攀青到天。
    从此两禅寺，路绝不往还。
    祖师见之笑，弹指降神奸。
    问天借横蝩，搭渡溪两边。
    倒倾千崖雪，飞下一玉渊。
    余怒尚雷吼，声拔诸峰根。
    我来不能去，轻生倚危栏。
    忽然心为动，毛骨森以寒。
    上人指断岸，犹带初拆痕。

杨万里　题青山市汪家店
    小小楼临短短墙，长春半架动红香。
    杨花知得人孤寂，故故飞来入竹窗。

杨万里　题清江胡民瞻忍堂
    俗物茫茫奈我何，儿女昵昵不用呵。
    先生笑问有酒麽，醉来得句自长哦。
    家风孝友春风软，床无黄金且青简。
    君不见多愁多恼张公艺，拄却御前百余字。

杨万里　题清远峡峡山寺二首
    只道真阳天下稀，不知清远亦幽奇。
    攀崖下照龙湫水，细咏东坡老子诗。

杨万里　题清远峡峡山寺二首
    见说岩中雪色猿，啸声时出翠微间。
    不看新月初三夜，却觅当时旧玉环。

杨万里　题丘成之司理明远阁
    决曹据按尘似海，高阁退食心如冰。
    夜将官本校家本，万山围里短檠灯。
    能文未得傲能吏，好官不应傅丁字。
    何时著脚最高层，目送归鸿挥绿绮。

杨万里　题山庄草虫扇
    风生蚱蜢怒须头，纨扇团圆璧月流。
    三蝶商量探花去，不知若个是庄周。

杨万里　题山庄小集
    莫笑山庄小集休，篇篇字字爽於秋。
    向来枫落吴江冷，一句能销万古愁。

杨万里　题沈子寿旁观录
    逢著诗人沈竹斋，丁宁有口不须开。
    被渠谱入旁观录，四马如何挽得回。

杨万里　题十里塘夜景
    物色当秋半，登临更夜阑。
    山光倒眠水，水影上摇山。
    宿鹭都飞去，渔人独未还。
    老夫与明月，分割一清湾。

杨万里　题瘦牛岭
    牛头定何向，牛尾定何指。
    我不炙汝心，我不穿汝鼻。
    如何不许见全牛？雾隐云藏若相避。
    行行上牛背，上下三十里。
    一雨生新泥，寸步不自致。
    胡不去作牵牛星，渴饮银河天上水。
    胡不去作帝藉牛，天田春风牵黛耜。
    却来蛮村天尽头，塞路长遣行人愁。
    夕阳芳草只依旧，瘦牛何苦年年瘦。

杨万里　题漱玉亭，示开先长老师序
    山根玉泉仰面飞，飞出山顶却下驰。
    自从庐阜泻双练，至今银湾乾两支。
    雷声惊裂龙伯眼，雪点溅湿姮娥衣。
