<!-- { "loadSidebar": true } -->
唐季渊　挽吕东莱二首
    方持河汾业，云胡不假年。
    斯文今已丧，此道后谁传。
    秘馆藏新吏，门人缉旧编。
    未明修短理，昂首问苍天。

唐季渊　挽吕东莱二首
    忆昔精蓝舍，提撕意颇浓。
    笑谈犹在耳，趋步遽无踪。
    万里悲风翮，中宵寤岁龙。
    百身嗟莫赎，涕泪洒寒松。

唐介　碧落洞
    余生本孤拙，所志在云石。
    薄宦偶缠锁，未遂林泉适。
    迩来备台选，幸一当言责。
    狂愚抵罪辜，遽从遐徼谪。
    区区数千里，车马倦行役。
    浈阳颇善地，解辔喜安席。
    官散无所事，度日多闲隙。
    太守苏宣甫，邀我访奇迹。
    西山有石室，疑是灵仙宅。
    翛然烟径入，讶若天门陃。
    中泻一溪清，傍映千峰碧。
    万穴滴瑶乳，两岸张翠幕。
    爽气来先秋，昏岚生未夕。
    不知造化意，何为置穷僻。
    周生说到难，兹文不虚摭。
    怪容诚莫状，胜迹今始获。
    暂已莹耳目，久觉生虚白。
    拂拭缨上尘，回头谢朝客。
    虽非吾所乐，聊以慰奇只。
    圣恩未放还，屡游君莫惜。

唐介　九日赠僧
    今日是重阳，劳师访野堂。
    相逢又无语，篱下菊花黄。

唐介　句
    著要及春前后到，趁赋梅花庾岭东。

唐介　句
    越林多蔽天，黄柑亲丹橘。

唐介　明王寺
    日高霞散彩，松老鹤巢枝。
    坏壁诗犹在，纱笼何用之。

唐介　谪官渡淮舟中遇风欲覆舟而作
    圣宋非狂楚，清淮异汨罗。
    平生仗忠信，今日任风波。
    舟楫颠危甚，鼋鼍出没多。
    斜阳幸无事，沽酒听渔歌。

唐泾　丙子纪事
    才结岁寒盟，归来诧太平。
    阁中呼尚父，殿下狎门生。
    着手营三窟，回头失两京。
    闻今不闻古，咄咄诡知兵。

唐泾　读史怀友
    羞登广式议英雄，匣却吴钩弢却弓。
    幕下清谈王太尉，门前白马褚司空。
    一编袞斧风尘表，千古纲常天壤中。
    说与华阴扪虱老，何曾正朔在江东。

唐泾　广亡徙海
    箕冠如栉拥茅旌，谁执髐旄歃晋盟。
    遵海而南关气数，渡江以北少功名。
    火旗晻霭云藏阙，水阵周遭雪压城。
    一榻不容人鼾睡，那知雾岛是神京。

唐泾　和朱以性
    拟驾奇肱阅四方，转头又是海生桑。
    雁虽有帛难寻汉，猴纵无绯肯拜梁。
    泱漭黄流翻地轴，屈盘紫气贯天章。
    箧中留取秋兰佩，不识人间有水苍。

唐泾　怀黄小牧
    瓠俎桑弧莅旧盟，天将吾道寄山林。
    梧桐卧雨鱼生釜，梅坞吟云鹤伴琴。
    海上苏卿今白发，山中杜甫老丹心。
    拟呼尊酒论今古，黄叶萧萧楚水深。

唐泾　甲戌客临安
    金谷烟花醉未醒，鼾边无梦到功名。
    十郎复里长函剑，六丈胸中旧賏兵。
    天豕星沈狼有影，海鰌风紧鹤无声。
    如闻浩浩愁相讯，何日衣冠乐太平。

唐泾　江南四迁国之亡天也歌以纪之
    吴峰一发暮云孤，愁向湘累讯故都。
    风去只余韵乐在，雁来还有帛书无。
    杏坛有客陈孤注，平陇何人复五铢。
    歌彻黍离风雨恶，南山深处叫乌乌。

唐泾　江南四忠节国之纪也歌以哀之
    咄咄薰风梦已灵，手提孤注竟逃盟。
    南冠入海五百客，北旆归燕七十城。
    自信丹心终徇国，只惭白面不知兵。
    二爻无遯公知否，底事吴门变姓名。

唐泾　江南四忠节国之纪也歌以哀之
    同时人物今犹昨，只有先生死朔方。
    殿下青衣晋天子，窖间白发汉中郎。
    平生东海心犹壮，千古西山骨亦香。
    三复累臣吟啸集，天荒地老气苍苍。

唐泾　江南四忠节国之纪也歌以哀之
    谁把南牙压武夫，到头还似二公无。
    矢心海上逃秦爵，努力山中匿赵孤。
    赤羽星沈迷辇凤，红旗风劲逐樯乌。
    三神杳眇人何在，留取丹心付董狐。

唐泾　闽亡徙东广
    逖泉已矣又菇蕕，半壁乾坤只恁休。
    频岁建杓移北斗，何人持节救东瓯。
    烟蜚樯艣风涛怒，云锁楼台日月愁。
    南望羊城天欲暮，可堪回首问神州。

唐泾　崖山亡
    万里舆图入朔方，摇摇孤注海之阳。
    石尤风恶云藏轸，天驷星沈月掩房。
    岛上有人悲义士，水滨无处问君王。
    羲和指着乌飞路，去去虞渊暮色苍。

唐珏　冬青行二首
    马箠问髐形，南面欲起语。
    野麕尚屯束，何物敢盗取。
    余花拾飘荡，白日哀后土。
    六合忽怪事，蜕龙挂茅宇。
    老天鉴区区，千载护风雨。

唐珏　冬青行二首
    冬青花，不可折，南风吹凉积香雪。
    遥遥翠盖万年枝，上有凤巢下龙穴。
    君不见犬之年羊之月，霹雳一声天地裂。

唐康　潮阳尉郑太玉梦至泉侧饮之甚甘明日得之东山上作梦泉记令余作诗为
    入道肯著相，出神得佳泉。
    起寻定中境，偶在山之巅。
    四人蹋{抗扌换乔}{抗扌换虚}，数里闻潺湲。
    循声到巉绝，满意流甘鲜。
    虽深石可数，太察鱼难筌。
    分为缟练长，溅作珠玑圆。
    一窥宿酲解，三嚥沉疴痊。
    恍惚尚疑梦，欢呼欲成癫。
    山涧短於井，海饮痰生涎。
    那知道在迩，几作野遗贤。
    事故由人兴，物为知已妍。
    谁陪濠上游，谅携室中。
    虽无十丈华，中有一滴禅。
    名酒觉殊胜，宜茶定常煎。
    兰亭羽觞冷，鱼腹青个连。
    新文来远矣，开卷犹淙然。
    径欲抱琴去，临流听天全。
    不但受以耳，庶几神者先。
    写为梦泉操，第入乐府篇。
    将前辄复却，万事付有缘。

唐良骥　赠金仁山
    公已苍头我黑头，两情常得守清幽。
    纷纷世事浮云变，汩汩人生逝水流。
    行止何期南又北，交情又见夏还秋。
    可堪天意常如此，只合无心任去留。

唐良骥　赠金仁山
    命有穷时道不穷，命穷何处更求通。
    此生未老应须学，万事由来要适中。
    物欲尽时心始旷，天真动处气初融。
    百般佳处难形状，自与常人迥不同。

唐梅舑　句
    水落一阶翻碎玉。

唐人机轴　句
    风暖柴荆鸟语幽，麦高麻矮野桑柔。

唐人鉴　答诚斋问卜
    闻爇炉香要决疑，不疑何用卜著龟。
    圣人自有韦编在，进退存亡岂不知。

唐人鉴　潇湘渔父歌
    乾淳老人气岳岳，破冠穿履行带索。
    撑肠拄肚书万卷，临风欲言牙龄落。

唐时　思政堂
    邵阳府第之西，湖山之东，
    耽耽大厦磨苍穹。贤哉郑侯为栋隆，
    朝夕思政於其中。取君子之九思以谨行，
    取季子三思以尽忠。及思治道贵清静，
    又效曹参舍盖公。之子于归筑百堵，
    已见丰年咏华黍。周公待旦复何为，
    赞赞宣王之复古。

唐士耻　比目
    夷吾深旨人须识，解使封山意不行。
    当日鱼盐如靡密，已无林放小关情。

唐士耻　丙寅孟夏闻捷和陈平
    朝家遵养自三宗，一旦吾皇定一戎。
    近事长庚偏入月，清诗太白又先功。
    天声地界光今古，帝邑王京共会同。
    延喜楼前新冠带，应多黄发颂归忠。

唐士耻　代人次韵曹郎中雷字二首
    骈罗瑟玉尽珍材，须女辉躔色为开。
    并合郑乡如旦月，铿宏唐律过春雷。
    共惊高义摩云表，定上夷庚握斗魁。
    鹏鷃逍遥俱有适，亨衢端是匝天回。

唐士耻　代人次韵曹郎中雷字二首
    计偕方此愧非材，先达仍劳绮席开。
    已喜抠衣披密雾，还将雅什助惊雷。
    定须劲翮摩云舞，各是清班重哲魁。
    任昿龙门如细许，直须早早借春回。

唐士耻　代人上谢丞相生朝
    阅说中元生上相，莱公勋业无以尚。
    阴为月兮月为臣，清光欲满银荡荡。
    银光荡荡翻未奇，未奇新弦初上时。
    尧蓂鼎来方十枝，韬藏万斛冰雪辉。
    莱公比公应少歉，初度差公四日期。

唐士耻　代赵寺上韩平原生辰五十韵
    天佑升平主，时生不世贤。
    源流多柱石，勋业满云烟。
    昔者谋深幄，今兹压细毡。
    三登裨圣化，八表仰英躔。
    初度光辉发，重侯鼎鼐传。
    台符明炳炳，寿秩启绵绵。
    良月初弦上，珍蓂八叶鲜。
    门弧乔木茂，床笏庆枝连。
    芝玉更麟凤，干戈杂豆笾。
    食牛增气概，卜弁借腾骞。
    会遇真神比，亨通正吉先。
    龙翔云五色，璧合历千年。
    密借留侯策，端同仲父权。
    钺旄交粲烂，师揆却蝉联。
    辇毂殊庭暇，圭茅锡祉坚。
    图回无间雓，运用独周旋。
    生息宁屯泽，才猷入大甄。
    十年如一日，广照及重渊。
    物在由仪咏，人怀颂德篇。
    汗编深以刻，银笔大如椽。
    庆历并元佑，商高若汉宣。
    开禧仍酌古，尧舜欲无前。
    几许弥缝力，初无缓急弦。
    有年偏总总，束帛倍戈戈。
    合副苍生望，高居赤舄筵。
    白麻荣盛世，黄阁度群仙。
    体绝千官上，心驰四裔边。
    伟谋殊磊落，汉碛定联翩。
    又是韩扶赵，几何蓟且燕。
    三宗时晦永，九帝版图全。
    忆昨婴兼臼，应关地与天。
    蚤开明圣祚，竟脱虎蛟涎。
    献子存孤意，迁书振代铨。
    云礽知有寄，似续更增妍。
    每自殚葵向，那能惮手胼。
