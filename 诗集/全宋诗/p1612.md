<!-- { "loadSidebar": true } -->
    壮岁志先定，耆年气不衰。
    治高为县日，名重佐州时。
    雅望登朝著，忠言彻帝墀。
    亨途日千里，阔步不容迟。

楼钥　娄忠简公挽词
    边事衅初开，惟公论不回。
    深谋比娄敬，极力阻王恢。
    儿戏何堪用，冰山忽已推。
    朝廷始更化，大老盍归来。

楼钥　娄忠简公挽词
    共政三年久，蜚英四海尊。
    色词无假借，风裁靡嚣喧。
    但欲持公道，宁容启幸门。
    经纶终未究，犹有典刑存。

楼钥　娄忠简公挽词
    寮寀侍储闱，如公久任稀。
    载欣商皓起，终惜汉疏归。
    问字烦参订，谈经赖发挥。
    一书真总要，星日重光辉。

楼钥　娄忠简公挽词
    得姓共东楼，同朝两故侯。
    文编叨二序，诞日颂千秋。
    老矣俱宜去，公乎不少留。
    来书墨犹湿，展读泪空流。

楼钥　卢夫人挽词
    名族著岗头，幽闺女教修。
    良人惊梦蝶，众子慕桑鸠。
    物化了难问，壶彜谁为牧。
    于公有佳兆，衮衮看公侯。

楼钥　卢甥申之自吴门寄颜乐间画笺
    年来吴门笺，色泽胜西蜀。
    春膏最宜书，叶叶莹栗玉。
    贤甥更好奇，惠我小画幅。
    开缄粲殷红，展玩光溢目。
    巧随砑光花，傅色湿丹绿。
    桃杏春共妩，兰桂秋始肃。
    赵昌工折枝，露华清可掬。
    妙手真似之，臧去不忍触。
    苟非欧虞辈，谁敢当简牍。
    又闻乐间君，古篆颇绝俗。
    併求数纸书，寄我慰幽独。

楼钥　鲁少卿挽词
    棣萼仪鸳缀，翛然两鬓斑。
    时清嗟岁晚，游倦得身闲。
    人在羲皇上，经传伯仲间。
    桂枝芳未已，何止倍燕山。

楼钥　鲁少卿挽词
    前辈风流泯，灵光独岿然。
    指囷推甲簇，跪履记丁年。
    有子伤埋璧，惟翁亦蜕蝉。
    功名虽已矣，千载尚遗编。

楼钥　陆参议挽词
    中外衣冠盛，流传识后凋。
    声名三语掾，身世半僧寮。
    宝晋书尤逸，坡仙隐可招。
    梅溪残月堕，芜没旧风标。

楼钥　陆参议挽词
    饰吏先儒雅，低徊五十霜。
    萑蒲扫韶石，桑柘满黄冈。
    知己平津老，传家删定郎。
    八龙无半在，风雨夜侵床。

楼钥　陆郎中挽词
    壮岁联双捷，衰年困百罹。
    肉身心佛子，霜发貌婴儿。
    万事几樽酒，百年千首诗。
    浮生成梦觉，吾道竟何之。

楼钥　陆郎中挽词
    从弟忝东床，相从二十霜。
    人琴一何苦，冰玉两俱伤。
    别久成今昔，归来失老苍。
    稽阴终反葬，西望倍凄凉。

楼钥　陆提刑挽词
    数马谦恭甚，挥犀色笑温。
    风流士龙裔，文采左丞孙。
    晚幸成三径，身胡遽九原。
    素钦仁者勇，大狱竟平反。

楼钥　陆提刑挽词
    早岁擅词场，夷途列雁行。
    一麾分楚甸，双节照江乡。
    莲社容寒晚，葭莩接老苍。
    八旬俱已矣，回首倍凄凉。

楼钥　陆宣城挽词
    奕世承家学，诸公荐吏能。
    政传花县美，心与练江澄。
    易箦去何远，攀辕悲不胜。
    伤哉嬴博葬，泪尽老延陵。

楼钥　鹿伯可郎中园池杂咏　柑隅
    霜著芳苞翠作围，数椽潇洒映斜晖。
    木奴何必须千树，乞得閒身径且归。

楼钥　鹿伯可郎中园池杂咏　桂堂
    芳树丛生庭砌间，高枝更许后来攀。
    主人勿恋山中桂，招隐还应看小山。

楼钥　鹿伯可郎中园池杂咏　见一堂
    灵澈清诗千载传，始闻林下有斯贤。
    傍人只道休官早，见一名堂已十年。

楼钥　鹿伯可郎中园池杂咏　梅坡
    江梅留待主人还，见说归时得饱看。
    回首残花飞作雪，一峰当户正高寒。

楼钥　鹿伯可郎中园池杂咏　三友径
    公是端人友必端，世情冷暖不相干。
    虽云门外可罗雀，三益还能耐岁寒。

楼钥　鹿伯可郎中园池杂咏　松岭
    翠云深处曳枯筇，插碧堂堂十八公。
    全似华阳隐君子，挂冠归去听松风。

楼钥　鹿伯可郎中园池杂咏　桃蹊
    几树桃花相映开，主人归路入天台。
    凭谁寄语玄都观，前度刘郎不更来。

楼钥　鹿伯可郎中园池杂咏　小东山
    客石东山志不渝，归来寻得静工夫。
    从教更为苍生起，携妓何妨且自娱。

楼钥　鹿伯可郎中园池杂咏　星潭
    山头分下一泓清，石甽团团瞰小亭。
    身在赤城名绛阙，至今潭影照郎星。

楼钥　鹿伯可郎中园池杂咏　月沼
    玉洁冰清一壑专，箨龙何处引涓涓。
    深知月满还亏缺，只学蟾光一半圆。

楼钥　鹿伯可郎中园池杂咏　云龛
    浮云舒卷原无定，此意谁能为饱参。
    出岫无心归亦尔，不妨今日与同龛。

楼钥　鹿伯可郎中园池杂咏　止室
    流行坎止事无多，举世营营自网罗。
    珍重主人真止矣，直如古井更无波。

楼钥　鹿伯可郎中园池杂咏　竹坞
    几年种竹未成丛，一日归来翠扫空。
    尽好闭门高枕臣，从今日日是清风。

楼钥　鹿夫人挽词
    内外言无间，初终志不移。
    白头供妇职，彤管著贤规。
    庆术珠三树，芳先桂一枝。
    凤岑归去路，含笑不应悲。

楼钥　鹿夫人挽词
    庆霈疏封日，姑慈不忍违。
    人方侈君赐，我独避恩辉。
    孝笃神应劳，风高家愈肥。
    新传快女婿，亦复挂冠归。

楼钥　闾丘医视脉曰老人之脉如小春有感
    老去光阴似小春，如何比得少年人。
    君看桃李秋风后，纵有花开不是真。

楼钥　吕崇德挽词
    剸剧推才刃，临机妙斲轮。
    传家得清白，满腹是精神。
    未上金闺籍，空留花县春。
    善人阳报在，兰玉正诜诜。

楼钥　吕崇德挽词
    回首情亲处，相过濑水阳。
    十年能几见，一疾痛云亡。
    县郭山空秀，家园橘自霜。
    主人今已矣，鸥鹭亦凄凉。

楼钥　洛社老僧听琴
    宴坐萧斋不作劳，谓予何事走蓬蒿。
    从容试问今年几，手植黄杨三丈高。

楼钥　洛社老僧听琴
    自言几载不闻琴，屡听清弹苦契心。
    少待庭柯蝉噪静，为师更作醉翁吟。

楼钥　茅夫人挽词
    清心玉映许谁同，更有飘飘林下风。
    政尔高情协宗老，故宜嘉遯乐庞公。
    远谋蚤识身为重，晚境还知性亦空。
    已拟张林碑妇德，合归彤史巨编中。

楼钥　梅仙岩
    梅山遗迹若为寻，怪石崚嶒一径深。
    未必当时真隐处，清风自觉袭衣襟。

楼钥　妙峰亭
    一峰高出白云端，俯瞰天涯千万山。
    试向冈头转圆石，不知何日到人间。

楼钥　缪伯恭挽词
    我实由汪出，垂髫托外门。
    非惟拜先德，犹及见新婚。
    谨厚推乡曲，恩慈笃弟昆。
    善人今已矣，余庆在儿孙。

楼钥　莫将仕挽词
    自叹清才久陆沉，晚从内典用工深。
    谛观焝焝死生际，宁复纷纷利禄心。
    载酒今谁问奇字，遗经古亦胜黄金。
    十年契阔遽如许，老泪临风自不禁。

楼钥　莫铜陵挽词
    经学高余子，躬行慕古人。
    儒风三叶秀，和气一门春。
    台岭渐摩久，铜官抚字均。
    庠东亡二老，凝望倍沾巾。

楼钥　莫子执挽词
    乐有父兄贤，谈经绛帐前。
    桂林孤素志，芹泮老遗编。
    小阮情何切，童乌业未传。
    槔閒最崇笃，口口话齐年。

楼钥　木蕴之国博迁居
    寄斋今日又迁居，门巷相过五尺余。
    王子何妨借人屋，渊明不必造吾庐。
    大千眼里无非奇，三十乘中皆是书。
    祀灶卜邻无用尔，只今天上有锋车。

楼钥　木蕴之国博迁居
    名大人称屈，心閒我自余。
    言诗今子贡，作赋古玄虚。
    凤沼定平进，鸥盟殊未痚。
    潭潭府中去，只作寄斋居。

楼钥　南江酒家
    南江舟檝饱经行，桥外人家最可人。
    賸种寒杉映修竹，快沽村酒趁鲜鳞。
    潮痕落草橹声动，日脚衔山凉意新。
    酷爱老樟横卧处，他时来此坐垂纶。

楼钥　南山广莫轩
    广莫乘风隘九州，乱山无数点平畴。
    一千里外在吾目，三十年来无此游。
    地下天高俱历历，鸢飞鱼跃两悠悠。
    昌黎费尽南山句，旷望还能似此不。

楼钥　宁海刘君挽词
    不识紫芝眉，空传有道碑。
    义方真可法，闇室肯容欺。
    未觉山川改，深明昼夜知。
    薤歌憀不称，冢子素能诗。

楼钥　宁海骆君挽词
    古易人皆学，惟君志益坚。
    研朱滴秋露，读简断韦编。
    空谷甘无用，佳儿尚有传。
    清风谁得似，竹满卧床前。

楼钥　潘大卿挽词
    直上青云不作难，壮年何事挂衣冠。
    功名已矣乘时望，风节翘然见岁寒。
    鸿去冥冥砫不到，蝶飞栩栩梦惊残。
    伤心耆老今无有，留得遗编向后看。

楼钥　陪沈虞卿使君游钱园
    休沐无官事，公庭且放衙。
    城中寻胜地，道上引高牙。
    潭府临芳径，东岩玩物华。
    山林真夐绝，栋宇谢豪奢。
    陶令亲栽菊，秦侯晚种瓜。
    裴公余绿野，六一醉琅玡。
    幽阪森三友，飞桥粲百花。
    树深藏曲折，谷险路豦豣。
    道院罗星斗，禅房供释迦。
    鳌峰思御气，画舸想乘槎。
    佳处城环雉，吟边路绕蛇。
    登山携翠袖，喝道屏银檛。
    井市花相映，湖陂柳半遮。
