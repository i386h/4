<!-- { "loadSidebar": true } -->
    吏事岂所堪，民病何可医。
    藏和清其心，此外慎勿为。
    县郭有佳境，千峰豨水西。
    云树杳回合，岩峦互蔽亏。
    弹琴坐其中，世事吾不知。
    时时寄书札，以慰长相思。

徐铉　送高舍人使岭南
    西掖官曹近，南溟道路遥。
    使星将渡汉，仙掌乍乘潮。
    柳映灵和折，梅依大庾飘。
    江帆风浙浙，山馆雨萧萧。
    陆贾真迂阔，终童久寂寥。
    送君何限意，把酒一长谣。

徐铉　送高先驱辈南归
    乡国悲有事，风光属后生。
    名从天上得，身上故都行。
    草色初裁绶，鹏飞不算程。
    自怜枯与思，相送剩含情。

徐铉　送高秀才
    龙门一上嫌轻进，关塞西游自爱山。
    缑岭春归林影密，津桥人静水声闲。
    如今正得幽寻兴，佗日青云不易还。

徐铉　送龚明府九江归宁
    茂宰隳官去，扁舟著彩衣。
    湓城春酒熟，匡阜野花稀。
    解缆垂杨绿，开帆宿鹭飞。
    一朝吾道泰，还逐落潮归。

徐铉　送龚员外赴江州幕
    烦君更上篵金台，世难民劳藉俊才。
    自有声名驰羽檄，不妨谈笑奉罇罍。
    元规楼迥清风满，匡俗仙春尽画障开。
    莫忘故人离别恨，海潮回处寄书来。

徐铉　送国子徐博士之沣州
    多才适世用，学者不遑处。
    新词八咏楼，更泛涔阳浦。
    行当应列宿，且复施甘雨。
    高斋闲坐时，清谈孰为伍。

徐铉　送郝郎中为浙西判官
    大藩从事本优贤，幕府仍当北固前。
    花绕楼台山倚郭，寺临江海水连天。
    恐君到即忘归日，忆我游曾历二年。
    若许他时作闲伴，殷勤为买钓鱼船。

徐铉　送和州张员外为江都令
    经年相望隔重湖，一旦相逢在上都。
    塞诏官班聊慰否，埋轮意气尚存无。
    由来圣代怜才子，如觉清风激懦夫。
    若向西冈寻胜赏，旧题名处为踌蹰。

徐铉　送黄梅江明府
    封疆多难正经纶，台阁如何不用君。
    江上又劳为小邑，箧中徒自有雄文。
    书生胆气人谁信，远俗歌谣主不闻。
    一首新诗无限意，再三吟咏向秋云。

徐铉　送黄秀才姑熟辟命
    世乱离情苦，家贫色养难。
    水云孤棹去，风雨暮春寒。
    幕府才方急，骚人泪未乾。
    何时王道泰，万里看鹏抟。

徐铉　送净道人
    北阜与西山，前期梦寐间。
    羡师乘兴去，应拟此生闲。
    乔木人谁在，鲈鱼我未还。
    归心寄秋水，东去日潺潺。

徐铉　送净道人东游
    身服竺乾教，心为邹鲁儒。
    观风游稷下，访古入中都。
    短景程途远，寒原店舍孤。
    东州多俊造，能赏碧云无。

徐铉　送客至城西望图山因寄浙西府中
    枚叟邹生笑语同，莫嗟江上听秋风。
    君看逐客思乡处，犹在图山更向东。

徐铉　送蒯司录归京
    早年闻有蒯先生，二十余年道不行。
    抵掌曾论天下事，折腰犹悟俗人情。
    老还上国欢娱少，贫聚归资结束轻。
    迁客临流倍惆怅，冷风黄叶满山城。

徐铉　送蒯员外东游旧治
    百岁犹强健，知君即地仙。
    孤飞下华表，太息问桑田。
    故吏今谁在，高名昔共传。
    伊余亦遗才，相送一潸然。

徐铉　送乐学士知舒州
    忆在同安郡，谁知是胜游。
    仙山常独往，骚客自忘忧。
    暂别经多难，劳生已白头。
    羡君驱蒨旆，兼得漱清流。
    民俗常如古，风光最称秋。
    短歌聊抒意，为我谢沙鸥。

徐铉　送礼部潘尚书致仕还建安
    名遂功成累复轻，鲈鱼因起旧乡情。
    履声初下金华省，帆影看离石首城。
    化剑津头寻故老，同亭会上问仙卿。
    冥鸿高举真难事，相送何须泪满缨。

徐铉　送李补阙知韶州
    南国求良牧，中朝辍谏官。
    君思偏念远，臣节岂辞难。
    骑影过梅岭，溪声上赣滩。
    曲江宜访古，韶石好凭栏。
    诗影缘情远，民心逐政宽。
    衰翁寻旧分，为致葛洪丹。

徐铉　送李道士南游
    云水李道士，曾为中贵人。
    绮纨终不恋，松鹤自相亲。
    云气苍梧晚，芒花紫盖春。
    匏瓜老犹系，惆怅望行尘。

徐铉　送李秀才归建安
    昔闻武夷士，皆是帝曾孙。
    李君即其人，命舛道常存。
    爱子已折桂，华组耀闺门，
    吾身可拂及，彩服归丘园。
    捧觞庆北堂，其乐不可言。
    清溪环幽居，远岫横前轩。
    弹琴咏招隐，芳意飘若兰。
    老夫无此分，何必矜弹冠。

徐铉　送李著和之汉阳
    闻道驱征旆，行行至汉阳，
    初程微雨齐，满路落花香。
    远宦心常适，青云去未妨。
    惟余亲戚分，惆怅上河梁。

徐铉　送历阳方明府
    古县横江北，弦歌似武城。
    善辞金马召，欣着彩衣行。
    旧感河山色，离愁浚水声。
    外门庐井在，相送几重情。

徐铉　送廖舍人江南安抚
    上天本爱民，治乱当有时。
    伤嗟江表人，三灾迭扰之，
    如何遭盛明，不能免流离。
    王泽限遐远，孰云天听卑。
    贤哉廖夫子，尽忠不雇私。
    朝闻青蒲奏，暮见轺车驰。
    愚闻奉使者，受命不受辞。
    但使民瘼廖，无忧国赋亏。
    贞观笑割股，文侯谕治皮。
    学古平生事，行行当在兹。
    赠言聊执手，愿子副心期。

徐铉　送刘山阳
    旧族知名士，朱衣宰楚城。
    所嗟吾道薄，岂是主恩轻。
    战鼓何时息，儒冠独自行。
    此心多感激，相送若为情。

徐铉　送刘司直出宰
    之子有雄文，风标秀不群。
    低飞从墨绶，逸志在青云。
    柳色临流动，春光到县分。
    贤人多静理，未爽醉醺醺。

徐铉　送孟宾至如归员外还新淦
    暂来城阙不从容，却佩银鱼隐玉峰。
    双涧水边欹醉石，九仙台下听风松。
    题诗翠壁称逋客，采药春畦狎老农。
    野鹤乘轩云出岫，不知何日再相逢。

徐铉　送秘阁朱员外知复州
    景陵山水旧知名，珍重诗人建隼行。
    未免簿书劳利刃，省贪烟月纵高情。
    扬雄阁下诸生送，陆羽门前百吏迎。
    圣代群贤皆得路，三年倾首望鹏程。

徐铉　送南华张主簿改承县
    适去庄生邑，还临孔父乡。
    仍闻旧隐处，近在武夷傍。
    道气年长度，儒风日以光。
    何时看解组，归去事仙方。

徐铉　送欧阳大监游庐山
    家家门外庐山路，唯有夫君乞假游。
    案牍乍抛公署晚，林泉已近暑天秋。
    海潮尽处逢陶石，江月圆时上庾楼。
    此去萧然好长往，人间何事不悠悠。

徐铉　送彭秀才
    贾生去国已三年，短褐闲行皖水边。
    尽日野云生舍下，有时京信到门前。
    无人与和投湘赋，愧子来浮访戴船。
    满袖新诗好回去，莫随骚客醉林泉。

徐铉　送彭秀才南游
    问君孤棹去可之，玉笥春风楚水西。
    山上断云分翠霭，林间晴雪入澄溪。
    琴心酒趣神相会，道士仙童手共携。
    他日时清更随计，莫如刘阮洞中迷。

徐铉　送钱副使黎阳发运
    一杯寒食酒，珍重送君行。
    花影黎阳渡，春风浚水声。
    泛舟无废事，聘骥有修程。
    应用方无暇，何须怆别情。

徐铉　送钱先辈之虔州
    子实东南美，来参第一流。
    从容持片玉，谈笑运前筹。
    赣石连云秀，廉泉带月秋。
    可怜行乐地，况从板舆游。

徐铉　送清道人归西山
    尝忆漱甘醴，洪涯药臼旁。
    今来眇如梦，此景未曾忘。
    土地组老无味，林泉路更长。
    羡师从此去，当暑扣云房。

徐铉　送容州程员外端州吴员外
    士生秉道义，公论重才名。
    美哉双白壁，高价等连城。
    昔在南国时，折桂尝抗衡。
    今为北朝客，通籍齐振缨。
    连镳适炎徼，并命曲州兵。
    地远乃寄重，无为惮遐征。
    俗杂则财难，法在通其情。
    投香与还珠，前哲有遗声。
    君看奏谏者，接武趋承明。
    掺袂赠斯言，斯言勿见轻。

徐铉　送阮殿丞之静海
    闻子东征效远官，行行春黯离魂。
    中途辍棹寻吴苑，西向登陆楼望海门。
    鹏舍曾嗟经岁谪，灵光空念岿然存。
    陵迁谷变今如此，为我停骖尽酒罇。

徐铉　送阮监丞赴馀杭
    杨柳依依水岸斜，鷁舟东去思无涯。
    坐临棋局延明月，行采题诗对落花。
    虚白亭中多宴赏，钱塘湖上剩烟霞。
    风光到处宜携酒，况有馀杭阿姥家。

徐铉　送阮洗马之全州
    望苑回先马，山城驻使车。
    塼中值归雁，频寄北来书。

徐铉　送慎大卿解官侍亲
    圣朝无事九卿闲，蔼蔼东门彩服还。
    旧日高名齐汲郑，今朝至行似曾颜。
    更怜霜髩垂玄发，犹恨深居远旧山。
    老鹤乘轩真自愧，徘徊空在稻粱间。

徐铉　送施州单员外
    精金百鍊始知难，何似仙枝两度攀。
    名逐凤书归故里，身从鸟道入巴山。
    诏宣远俗皇恩厚，惠洽齐民利刃闲。
    珍重加餐顺风土，归来高步七人班。

徐铉　送史馆高员外使岭南
    东观时间暇，还修喻蜀书。
    双旌驰县道，百越从轺车。
    桂蠹晨餐罢，贪泉访古初。
    春江多好景，莫使醉吟疏。

徐铉　送苏州梁补阙
