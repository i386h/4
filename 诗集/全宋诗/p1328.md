<!-- { "loadSidebar": true } -->
李新　答李丞用其韵
    四时秋色可春回，古铁囊空信短才。
    纸尾依随丞不负，天西穷绝客何来。
    顽云垂翼山碉暗，荞麦饶花雪岭开。
    投老播流情味恶，孤城移作望乡台。

李新　答李丞用其韵
    年少文声许过秦，仁涂便失自由身。
    初思鲈鱠翻归兴，不见仙槎却问津。
    道德千言遥胄事，文章万丈当家春。
    鱼从丙穴如收得，更与张华细辨鳞。

李新　打剥牡丹
    大芽如茧肥，小芽瘦如锥。
    我今取去无厚薄，不欲气本多支离。
    绿尖堕地那复数，存者屹立珊瑚枝。
    姚黄魏紫各王后，肯许阥冗相追随。
    姬周祧庙曾祖祢，主父强汉疏宗支。
    昔人立朝恶党盛，改群杂莠何可知。
    一母宜男竟衰弱，岂有如许宁馨儿。
    吾惧生蛇为龙祸，又畏百工无一师。
    故今披剥信老手，如与造化俱无私。
    明年春归乃翁出，空庭还闭绝代姿。
    风雨大是遭白眼，酒炙谁复来齐眉。
    衡门一锁略安分，绸缎谷待赏几时。
    寄根王谢自得地，燕子归来汝莫疑。

李新　大佛寺留题
    绿簊寒松小翠微，鱼声寂寂鼓声稀。
    山头远见龟屏出，海峤谁迁石笋归。
    欲得鬼神添岭桧，却愁风雨断天衣。
    醵钱欲作翚飞观，一钵无妨厌蕨薇。

李新　大雪不宜干人
    漫瀰江天慁霏雪，市薪黄金粲环玦。
    大寒叵堪出门户，已麾中涓刺漫谒。
    著作千卷字不同，不希牧守上三公。
    榻西有酒鹅儿色，鸿音读书句成拍。
    句成拍，不是平生等闲客。

李新　代张元老上许漕
    人生刊维久覆醯，故教使节出天西。
    后来武库成清职，平日家风归品题。
    欲见流钱凭马策，稍闻刮膜待金篦。
    鴒原曾冠仙鳌顶，应觉人间太华低。

李新　代张元老上许漕
    文章摛锦已堆胸，直指威声府仰中。
    蜀部星高千幛静，平舆龙起一渊空。
    阅人妙学函明镜，飞镝清心本素风。
    垂手污涂收酱瓿，为怜识字老扬雄。

李新　登城望江边
    山外浮云云外城，江边羌角水中声。
    九分雪发功名晚，一寸冰衔去就轻。
    山与绣屏天刻画，兽编土宇地欹倾。
    早扶藜杖关头去，要向中州看太平。

李新　登牛溪岭
    岷峨润眼长可人，清江水绿如九亲。
    水光山色不相送，自涯需返情太真。
    另车驱将向何处，到此已与魑魅邻。
    投荒哀过三良死，可赎人亦百其身。

李新　登天台
    江云不与山云接，土雨还因夜雨消。
    独上天台肆遐瞩，故乡只隔一山遥。

李新　登西楼呈桑彦周
    独自行藏莫倚栏，市廛野色不相干。
    是中门户也罗雀，何处身心更梦棺。
    锦水背人朝暮去，雪山随我久长寒。
    一生著作惊磨灭，欲借君家铁砚看。

李新　东陂
    珠槃出海山峥嵘，荥阳城东春水生。
    路沙陷车没马脚，行人避沙堤下行。
    个中人利鱼芡美，轻舠细纲晨纵横。
    烟云瀰茫水面阔，鸥鹭不管机心萌。
    齿繁九州无无旷土，此地何得无人争。
    我欲决水界畦垄，万顷毕种沲为明秔。
    黄穰大笠趁春雨，日与老农来劝耕。

李新　东海曲
    鉴湖摇碧冷吞吴，虎丘雪树纷琼珠。
    破雾冰轮薄云母，河汉微茫星有无。
    清辉浩渺夫差国，爽气横空凝夜白。
    古石寒生万丈光，飞虹远射徐卿宅。
    徐卿世有玉麒麟，长噙凤语城南客。
    东海蟠桃经复红，千年消息倚春风。

李新　东津净行院
    老於春事无交涉，退作淘金榻底沙。
    蚕到两眠方健叶，柳成三倒却飞花。
    小桃涨浪堤痕润，绿麦翻风燕羽斜。
    不得毫釐稽古力，起人松竹问谁家。

李新　东平县君挽词
    玉翰飞过碧江东，露泣三荆向晓风。
    贝叶尘生昏旧绿，蘯花烟老堕疏红。
    鸟沉孤影桓山外，虫返青冥璧水空。
    德范岂惟坟上土，传家清训是无穷。

李新　冬
    北风多雪霜，严冬无劲草。
    独有青青松，岁寒能自保。
    坐歌凤凰曲，心驰千里道。
    歌声徒绕梁，谁知此怀抱。

李新　冬夜有感
    蓼虫常食苦，旅雁自知寒。
    谈士惜卷舌，将军解愁鞍。
    雪霜满天冬夜永，地炉无火青灯残。
    功名富践苦不早，一年百日红尘道。
    西还故国无故人，憔悴少年心已老。
    读书当许万户侯，岂意却作苏秦羞。
    深取闾阎薄徒笑，鲁人不识东家丘，
    吾祖谪官还旧里，灞陵亭尉犹低视。
    少卿偶作匈奴降，陇西士人惭姓李。
    由来人世轻不遇，文章第一空徒尔。
    俛出跨出何施颜，当时悔过淮阴市。
    夜深气射青云霄，此生早晚当乘轺。
    弹冠举手揖豪贵，行得紫绶牢结腰。
    本是壮夫志，几成儿女曹。
    平生重恩义，聊为寄风骚。

李新　冬至夜宿飆口市
    宁辞举棹频，不觉又黄昏。
    有感逢冬节，无穷宿水村。
    客心愁待旦，杯酒强开樽。
    共祝同欢庆，亨途莫我论。

李新　读五代史
    瓜割沟分几战场，坎蛙穴蚁自侯王。
    铁枪妄谓千人敌，溺器犹须七宝粧。
    诸国岂能臣癞子，九龙那得贮归郎。
    堪悲五十年来事，荼毒蒸民倍感伤。

李新　杜鹃
    终日欲归去，蹉跎空岁华。
    只知催客泪，何处是君家。
    寄子他巢稳，颁春故国赊。
    林梢啼不尽，流恨入山花。

李新　泛松溪
    浪激冰花潄大堤，山回云影照寒溪。
    一生怀抱无人见，又跃芦梢困马蹄。

李新　访幽人
    紫骝摇玉东城东，绿眉少年双颊红。
    扫尘先风骚客，豪气几吞云梦泽。
    新诗一夜急春风，飘落樱桃点窗白。
    青烟昼覆琉璃樽，何时投袂歌王孙。
    归去来，黄陵老鸦啼日昏。

李新　飞将
    老翁望封竟无有，自是翁骨生来丑。
    猿臂悬知不入相，且有杀降聊藉口。
    翁今远孙骨虽瘦，不解鵰能饮酒。
    自汉至今太寂寥，何得遥遥纪华胄。
    尚方侯印只方寸，岂有铸金大於斗。
    为翁力取置肘间，令翁千岁无恨颜。

李新　飞练歌呈宋豳州宏文
    玉娥入月云钩衣，素裙雪绡云畔垂。
    三山老仙不倦舞，霓裳半在秋江举。
    谢郎解取澄江拟，飞下高城化清泚，
    朝元环佩玉玲珑，天风吹落人间耳。
    六月夸父暍将死，一吸澜翻九河水。
    蟾乡换入石泉中，古柳阴前授琼几。
    清泉无苦多酌我，空洞麟肠已行舸。
    穷源直上翠微峰，小段参差绣岭宫。
    归来泉边却张席，女头残月投苍璧。

李新　飞仙道中
    鸟衔桃李堕高卑，陵谷逢春花作衣。
    犹忆去年携小筥，上山独自采春薇。
    涧流到海住家处，今我无家何更归。
    修途老来倍酸苦，晚雨一丝愁一缕。
    晓征春事太平无，未尽蜀天已秦语。
    仰看鸿鹄向南飞，笑杀鸱鸢争腐鼠。

李新　分蒲萄遗苏必强
    吏归珍客赐，手自举铜盘。
    珠酿旧琼液，烟匀秋露漙。
    初分马乳碧，聊别水晶寒。
    教彻梨园曲，停歌一处餐。

李新　汾阴曲
    吾爱西湖段干木，凛然节概凌孤竹。
    遗风扫地青冢存，汾水千年为谁渌。
    水边剑佩锵寒玉，熊车来作江阳牧，
    忠梗峨峨一面霜，想像古人今在目。
    我叹今人似古人，丝桐为播汾阴曲。

李新　冯秀才宅晚饮
    雪丝雾幕晚阴浓，还隔家山几许重。
    引睡恁君一樽酒，欲将归梦过鳌峰。

李新　浮春斋
    烟鼎金颜碧线长，是中日日载春阳。
    翠翰结屋惊鳌北，绿叶翻波梦水乡。
    静昼鸟啼三月老，路人风送百花香。
    从它流出红英去，化作人间有韵粧。

李新　妇嘲
    岁晚随君色色无，嫁时我自有琼琚。
    借令值客休扪虱，幸未诗勿中专驴。
    宁与渔樵安旧隐，莫言封禅著新书。
    夜寒憎见牛衣泣，起执晨炊触釜鱼。

李新　赋邓士载祠
    高鸟无余弓自除，由来名盛不堪居。
    易挥道左降王缚，难弭朝端谤箧书。
    更欲平吴功未就，可怜出蜀智何疏。
    凤台山月知冤魄，夜夜停光照故墟。

李新　感歌行
    春陌露草悲铜驼，汉宫秋吹惊纨罗。
    北虫成尘天峨峨，铁牛古背横黄河。
    兰陵千篇穷愁死，屠狗一剑袪群魔。
    酒阑感概姒如轲，两眼耀日云生波。
    是时功名当如何，痴儿坚女徒悲歌。

李新　感贫女
    天然素质胜铅华，一握青丝过老鸦。
    信手画眉成柳叶，移盆贮水当菱花。
    长忧夜雪侵肌骨，不识春风到齿牙。
    媒妁近来趋势利，终年元未适良家。

李新　感事
    银涛千里引长吟，玉轸他年有古音。
    云起不知山有助，鸟啼争奈竹无心。
    画蛇可笑须安足，撄市堪悲只见金。
    莫与浮去较休戚，北窗棋酒夜方深。

李新　感俗
    回肠惊绀发，汩脚沁寒眸。
    活壤连千里，封狐媚一丘。
    生憎守钱虏，冷诮富民侯。
    不厌江西水，长年傍屋流。

李新　高宜试剑石
    巨石中分断，涓流自此东。
    尧仁方宅土，项氏曷当锋。
    兴起汉高业，勤劳夏禹功。
    故应行道者，知古企遗踪。

李新　高祖试剑石
    拔山盖世何为者，三尺青龙不切泥。
    且向断崖聊一试，如闻鬼母夜悲啼。
    
    
李新　隔墙吹箫悲深有作
