<!-- { "loadSidebar": true } -->
    余声示竟钟鼓鸣，雾散烟收人不见。

薛师石　寄蔡任
    不见三百日，问君消息多。
    身閒诗有味，不净月无波。
    琴里怀孤竹，书中寄永和。
    遥怜一江隔，何计得相过。

薛师石　寄龙虎山道士孔野云
    上清三十六，院阁皆幽清。
    漱齿泉新汲，晞发日始升。
    自除烧墨灶，昼夕诵黄庭。
    所得异畴昔，出山畏逢迎。
    同当知非年，寄诗聊写情。

薛师石　寄守上人归闽省亲
    从小服缁素，三衣竟不长。
    心空无物碍，顶重有诗囊。
    去与云相似，来期春未央。
    家山指萱草，微笑奉高堂。

薛师石　寄题赵十四知县听雨堂
    谁弹石上琴，涓涓流水响。
    主人性清旷，静夜发幽想。
    何心指蓬阆，取近对湫荡。
    应有可人来，烟蓑曳双桨。

薛师石　寄题赵紫芝墓
    辛未联诗别，九年成恍惚。
    大星坠地旋无光，君身入土名不没。
    呈越之水相交流，寂寞诗魂何处游。
    不闻孤鹤唤人醒，空见梅花似人影。
    无复东岩招谢客，应住西湖伴和靖。
    世上如今一句无，一灵独存势欲孤。
    我有生刍来未得，只愁宿草易荒芜。

薛师石　寄谢黄元信惠茶
    建溪金铤直几千，余性所嗜一已偏。
    寻常草卉不足进，龙团凤夸如珉坚。
    长须健卒前月到，手提茶器急取煎。
    妻儿攒眉笑苦涩，为言真味兹天然。
    易牙去已久，吾齿若贝编。
    枵肠岂废食，睡省非壮年。
    惜此余香滞喉颊，巡除吟咏声諓諓。
    诗成寄题建宁郡，主茶官吏俱时贤。
    合同缄印一时毕，进奉飞驰争春妍。
    天子不敢尝，荐以寝庙先。
    定自褒嘉到属郡，趣君密迩玉炉烟。
    一以此味沃天下，邪魔驱扫无留连。

薛师石　寄雁荡诗僧
    雁荡峰前夜雨晴，空房不住有蝉声。
    一身閒后发难白，五字吟来思极清。
    少见出山多入定，还於夏末起秋程。
    何如更待黄花节，雇我来游计已成。

薛师石　寄赵叔鲁
    相知言莫尽，别后意如何。
    命笑春冰薄，愁因夜雨多。
    全家寓京国，无地著吟哦。
    会得穷通理，从余缉薜萝。

薛师石　寄赵紫芝
    别后访消息，传言一半虚。
    前官已不就，所向定何如。
    苦雨厌羁思，春风欺旧庐。
    怀人闭门夕，专拟寄来书。

薛师石　巾山
    两峰争起入云层，半属虚空半属僧。
    斜日满山人到少，任蕃去后我来登。

薛师石　金贤良
    虚号贤良岂疗饥，短衣结袖竟何为。
    空携痛哭能言策，不遇勤求下诏时。
    老去说诗犹有味，寒业索酒莫教迟。
    家贫身死知无计，自有傍人为立碑。

薛师石　净光长老极能诗
    近住城中寺，阴云渍竹房。
    雨多香篆久，春去药苗芳。
    室里从人问，吟边与世忘。
    一身全是道，头白有何妨。

薛师石　句
    泉涌龙频跃，山灵鸟不来。

薛师石　句
    半洞容千佛，诸峰共一云。

薛师石　哭刘咏道
    案上韩文与杜诗，小斋閒澹亦相宜。
    人怜贫病忧无计，自说文章乐未涯。
    礼合古初山友哭，袝从先世夕郎知。
    生平直谅嗟往，不哀辞是诔辞。

薛师石　哭周宗彝
    已叹交情看渐少，闻君怛化重伤神。
    手栽寒竹惟添笋，堂掩空山不见人。
    旧说媾婚今且置，新怀情悃向谁陈。
    独怜头白曾参母，清夜悲号血泪频。

薛师石　李白墓
    野火攻残竹数枝，诗魂飘荡定何之。
    娟娟秋月照采石，不在荒坟在水湄。

薛师石　梅雨
    梅雨润兼旬，暑月不知夏。
    溪流三尺强，舟人惊昨夜。
    余家有瓜田，苹藻纷揉藉。
    鱼暇失凭依，跳跃至床下。
    卑湿畏暮年，扶策升台榭。
    难原方丈食，互市物踊价。
    四邻各凄凉，惟有酒可借。
    五月藉新白，咀嚼胜枣。
    闭门人事绝，几晚乌巾卸。
    震雷压不住，神龙未遑暇。
    或谓蛟为孽，胡不宁尔舍。
    旱涝政本农，偏惠及閒架。
    皇天无所私，未遽损禾稼。
    一洗天下清，作我圣人化。

薛师石　秋晚寄赵紫芝
    数日秋风冷，丘园独自身。
    閒看篱下菊，忽忆社中人。
    苦咏肩常瘦，移家债又新。
    极知君淡泊，十载得相亲。

薛师石　水心先生惠雇瓜庐
    未成三径已荒芜，劳动先生枉棹过。
    数朵葵榴发深愧，一池鸥鹭避前呵。
    路通矮屋惟添草，桥压扁舟半没河。
    再见缁维访渔父，却无渔父听清歌。

薛师石　送鲍份父
    地僻官仍小，兹行古迹多。
    矩罗应失笑，庞媪亦经过。
    宦业知余事，宗风竟若何。
    □□□□□，满舍是青莎。

薛师石　送陈器之赴绍兴初官
    郡古湖如镜，照人心胆清。
    閒曹应事简，尽日读书声。
    府主旧知举，同僚亲弟兄。
    人言游宦乐，难得比君荣。

薛师石　送从善云游
    雁荡天台去，閒寻倚杖藤。
    路边应得句，禅坐似无能。
    顶笠偏愁雪，山猿不畏僧。
    傥逢清塞伴，休原入传灯。

薛师石　送法照
    论著天台教，诗参左纬来。
    閒行过蓬荜，相对坐莓苔。
    讲席虚前月，重游约后回。
    仍闻藏禊帖，应放为吾开。

薛师石　送高邮周主簿兼呈陈君端
    绕县重湖色，难同说簿清。
    虽云古邮置，不似近边城。
    月落淮田阔，风晴隋柳轻。
    乡人在曹职，相得为诗情。

薛师石　送郭子奇
    永嘉官满后，归处是仙居。
    柳舞陶潜径，桃迎阮笔车。
    名高唐寺塔，箧满晋人书。
    看步青云上，题缄寄隐庐。

薛师石　送蒋肖韩
    岳阳有仙迹，君去颇相宜。
    已料官閒日，多吟湘水诗。
    高风琴断裂，白月酒涟漪。
    无意求人荐，惟应我自知。

薛师石　送蒋肖韩赴弋阳
    弋水桥边接长官，水晶山色让清寒。
    共知雕弊今称剧，自倚廉勤道不难。
    吏退早衙花谷静，鹤翔秋戹讼庭宽。
    从来遇事就凝滞，应只忧民劳寸丹。

薛师石　送谨师
    谨师牢绊脚，语别意茫茫。
    入寺随拐杖，当禅月满床。
    多因新见解，抛却旧篇章。
    为我金山去，钳锤问一场。

薛师石　送卢次夔兼柬庐九秘书
    蔡邕初入直，撰著几书成。
    所取友若此，遥知人至清。
    朝回收疏稿，夜语杂诗情。
    愧我多年别，相烦一寄声。

薛师石　送王成叟先生访丁子植
    老懒无铭检，一年身耐贫。
    还思温岭去，别我苦吟人。
    柳色行三月，雩风浴暮春。
    旧时同学友，迎拜绿袍新。

薛师石　送王倅之兴化
    梅溪好源委，流德至今存。
    独继贤人业，共推君子孙。
    官清五字好，州小贰车尊。
    所历七闽郡，从兹水不浑。

薛师石　送文子监草料场
    坐局何烦听晓鸡，豆萁苜蓿亦诗题。
    好文不爱今人体，色养宁嫌古署低。
    翰苑旧交应雇访，相门新近事招携。
    岁寒惟有君於我，老去过从许杖藜。

薛师石　送翁灵舒閒游
    袖有新诗如美玉，知君去意十分浓。
    山行见草认灵药，午歇就阴依古松。
    两鬓已添蓬蔂色，三年判作飘零踪。
    羁情夜后更愁绝，深涧断猿溪寺钟。

薛师石　送夏肯父
    霜晴雁荡白，五日计乡程。
    野烧明山店，轻舆憩岭平。
    乞铭甘久客，爱母起归情。
    孝极天为感，师文早晚成。

薛师石　送项季约入成都幕
    阁书入兵幕，束袖学戎装。
    峡峭芺侵月，秋清猿嗛霜。
    迂程看阵碛，到处宿诗堂。
    若比仲宣乐，输君发未苍。

薛师石　送谢强学主建德簿
    少年初试吏，濯印富春亭。
    水可清人骨，山曾隐客星。
    俸廉专母养，政简静公庭。
    守是贤侯子，应看荐墨青。

薛师石　送薛泳
    病里风光总虚掷，岸花园柳雨中休。
    无端好客随春去，送酒吟诗一并愁。

薛师石　送叶季重之官吴门
    君继贤人业，试官阊阖门。
    但门要离墓，莫看真娘坟。
    虎丘寺前生野草，一花一叶皆丽好。
    用心冷淡不此嗜，自有诗礼长探讨。
    给旁余閒庭庑空，小舆应亦上垂虹。
    桥边风驶寄书便，只写平安报乃翁。
    我惭空空易痚斥，时亦抠衣侍函席。
    春膏流滑傥寄将，待写续经藏屋壁。

薛师石　送叶宰赴丰城
    君往为官处，江西寇已平。
    狱閒空剑气，堂静响琴声。
    有法催常税，无私得众情。
    时方急贤路，名定达公卿。

薛师石　送张直翁
    宰公诗句是骚人，官舍况临湘水滨。
    衡岳望中思策蹇，沧浪清甚欲垂纶。
    长於一县花开后，独访三闾庙里频。
    元亮何曾藉知己，翩然出处自由身。

薛师石　送张直翁之筠阳
    时平民事少，诗句定能清。
    况作江西去，放教秋水生。
    山花香淡泊，湘竹恨分明。
    朝士多知尔，慈溪旧有声。

薛师石　送赵端行
    纷纷帝族贵，钦兹神秀门。
    永嘉分奕叶，甚盛二枝蕃。
    吾友天乐翁，实惟游之孙。
    身虽羁旅尽，诗则骚雅存。
    侄行有科第，作尉期高骞。
    是曰提刑后，令闻方腾喧。
    大心欲图南，小枝不在言。
    十年相聚首，伟论孰敢援。
