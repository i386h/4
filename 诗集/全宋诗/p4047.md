<!-- { "loadSidebar": true } -->
张閏　张以道归自甬东先饷土物两诗为谢
    梨柿鱼盐来海上，殷勤持送与閒官。
    缘何似得千金赠，明日重亲语笑欢。

张閏　张以道归自甬东先饷土物两诗为谢
    红满芙蓉菊满黄，连朝衰病负秋光。
    乘除自此无忧恼，醉赏家园一万场。

张閏　珍林
    李枣栗银杏，橙梨柿木瓜。
    杨梅与金橘，不让满园花。

张閏　真珠园和净慈僧韵
    冒寒畦菜青黄色，意到春风才一息。
    踏雪山僧折简来，不学渡江携履只。
    我方开樽酒如泉，浩然得味无中边。
    何须随喜楞伽讲，始似閒行白乐天。

张閏　震泽戏书鹅鹤
    市梢茅广三两间，旁有数鹅行复还。
    适从何来令威老，矫首便觉高情閒。
    群鹅不度风姿少，罢亚相随过汀草。
    令威流盼略无言，寄与谁知自瀛岛。
    少焉戛然鸣一声，岂暇更顾儿童惊。
    直上青天三万丈，鹅在人间夸字样。

张閏　正月八日喜霁
    未春天气已佳晴，病起光风满意明。
    竹色舞帘金翠活，鸟声穿户角宫成。
    黄麻天上登周召，浊酒林间慕绮荣。
    从此寻芳绕阡陌，野翁相遇诧时平。

张閏　正月初四日听新乐成绝句
    鳌抃钧天沸广场，渡江何翅纪铿锵。
    频年遏密无悰绪，乐叟閒来说泰皇。

张閏　正月初四日听新乐成绝句
    治音安乐绍熙初，试听咸韶可并驱。
    鼗武磬襄奚足数，作成从引不愁无。

张閏　正月初四日听新乐成绝句
    呜呜胡笛鹧鸪声，三叠鸣兽舞袖轻。
    灯市花村旧欢醉，如今自厌邈无情。

张閏　正月三日同诸亲从叔祖阁学登宁寿观东西山寻至邻园次叔祖韵
    超旷欣便静，纷哗厌处浓。
    客亲非外约，地胜适新逢。
    诗兴骖黄鹤，仙情寄赤松。
    烟平千万户，此处认歌钟。

张閏　之官离桂隐
    坎止流行总付天，好閒初志独茫然。
    巢成不去怜林鸟，门外空维念钓船。
    老矣春容聊索漠，薰兮风序向清妍。
    雨声未易催愁得，投暇归来意归便。

张閏　至华藏寺先呈琏长老
    切莫撞钟领众迎，作家相见要情真。
    亦庵自是优婆塞，知事当人定不瞑。

张閏　中秋后一夜观月
    昨夜月色佳，孤坐不及赏。
    深叹一岁中，此景无复两。
    冒冷试出户，雾气方漭沆。
    金行既中分，宇宙萃澄漺。
    堂堂大圆镜，倒摄山河像。
    或云有挂树，强作枝叶想。
    畴能穷兆腾，聊尔付惚恥。
    曾无惊鹊飞，但听悲虫响。
    气舒厌偪仄，望极增叹仰。
    今夕看尤好，流光透帷幌。
    祗欠些子缘，照物尚晶爽。
    盆池局墙角，刺历认菰蒋。
    病余不举酒，安得诗思广。
    何当揖浮丘，跨鹤离尘坱。

张閏　种菊
    今年植菊良寡谋，丛萎满望如田畴。
    黄深白浅欠旌别，未表劲净专高秋。
    初移风雨连朝恶，才到暄晴骤开却。
    铺毡未暇坐观嬉，携筇粗放行吟乐。
    游蜂冶蝶拨不开，粉趐云动鸣轻雷。
    霜前姿性本介洁，肯受浼辱宁摧颓。
    道人犹拣鲜鲜蕊，铜瓶拘浸重添水。
    一声清磬晓窗深，香边坐断三千偈。
    歌缘酒分从束轻。正色已定十种名。
    来年自种先献佛，不应直为杯中物。

张閏　种蜡梅喜成
    道帝方讶扑人香，金蓓花开满担装。
    尚有松钗佳枝杪，买归偏称插山堂。

张閏　种蜡梅喜成
    僧庐草剑石崖根，惯见西湖不喜论。
    安得便如居士意，移为官舍读书轩。

张閏　种蜡梅喜成时欲暂往梁溪
    出得荆扉喜欲颠，园夫撑到蜡梅船。
    包封山土根微脱，束缚溪藤叶尚鲜。
    搬处侧从新迳里，种时围向旧台边。
    叮咛等待吾归看，切莫开花小至前。

张閏　重过凤山高氏
    屋负山陲晚，篱侵水泺秋。
    农桑能自力，鹅鸭岂它求。
    逆数曾来日，遮留更觉稠。
    夜歌听歡乃，催兴满沧洲。

张閏　重九前一日领客登城即席次张以道韵
    未倒花前凿落金，登携那怕嫩寒侵。
    归牛下陇争浮水，宿鸟随山不过林。
    衰鬓预吹明日帽，放歌时带故园音。
    菊烟桂露虽情物，须索高蟾管夜深。

张閏　重九日病酒不饮而园菊已芳薄莫吟绕亦有佳兴因和渊明九日閒居诗一
    心境本一如，美恶缘妄生。
    惟今寻常日，强以重九名。
    入秋雨泽悭，连朝更晴明。
    木叶未苦凋，禽鸟皆春声。
    寓形天宇内，自顾非壮龄。
    年年登高时，无菊酒漫倾。
    何如兹岁好，金英照轩荣。
    远怀紫桑翁，合处无疑情。
    不饮还醺然，妙寄由天成。

张閏　重五日饮偶成长句
    林墅光阴日日新，不因时节强随人。
    青红雨砌戎葵柳，金玉风池荇菜蘯。
    千载是非均似梦，一朝醒醉肯沈身。
    彩丝昌歜喧儿女，谁信清吟兴独真。

张閏　重午
    林间忘时节，今朝忽重午。
    雨过天未昧，轻阴障初暑。
    追思儿童日，争先缠彩缕。
    葵榴映昌歜，梅李参角黍。
    书堂给休假，欢呼屡跳舞。
    但喜逢佳辰，那知岁如许。
    遄经六六回，劳生竟何补。
    幸早安静乐，飞潜伴鳞羽。
    犹怜艾作人，狞瞠俨当户。
    想其亦处畏，势险正骑虎。
    孰若平地我，不随时仰俯。
    门前鸥鹭波，宅畔花柳圃。
    晨看一卷经，暮饮三杯醑。
    诗成诗落韵，格调任逾矩。
    大胜汩罗人，独醒徒自苦。

张閏　舟过良渚
    船出修门未有诗，直须凤口汎晴溪。
    缘何独景方吟得，拙句频年不立题。

张閏　舟行
    经夕舟行路未赊，不须寒梦早还家。
    云运冈势通增野，雨溢滩声走乱沙。
    蘯蓼静怜鱼世界，菰蒲遥想雁生涯。
    玄真便合苕溪隐，莫待摧颓两鬓华。

张閏　舟行观新月
    一痕如掐夕天涯，望转青林出没时。
    不是山高爱藏月，月光犹嫩怯人窥。

张閏　昼寒一杯辄欲酩酊因静坐道室
    岁晏常多白昼阴，软帘毡帐御寒侵。
    观书偶要得天隐，作传定难题醉吟。
    犬吠远闻风绰散，叶凋谁顾雨堆深。
    湖边莫道春回未，紫草依稀动绝岑。

张閏　朱师关画梅溪春晓图
    梅溪之水何清哉，万顷玉碧天边来。
    两山拱挹各异状，上有磅礴巨石菜落生莓苔。
    松萝笼蒙共纠结，带映万蕊纷瑶瑰。
    香繁粉艳露凝湿，下视凡卉真舆台。
    露裾褊襠彼仙子，褰裳矫首遥相俟。
    心清悟物思相羊，指点八极供翱翔。
    胎仙舞空为前导，紫芝煜煜更芬芳。
    时当初霁放晓色，赫日滉漾咸池光。
    罗浮幽梦奚烦数，西湖漫赋横斜句。
    相逢弭棹定情亲，翠榴瑶罂恣倾举。
    东鸦西兔从飞驰，维北有斗南有箕。
    化工精妙得师旨，写入缣素不使捐毫釐。
    保当著身此溪上，溪清梅白森相向。
    吾与二子成三人，共看桑田乾海浪。

张閏　竹轩诗兴
    柴门风卷却吹工，陿径初成竹旋栽。
    梢影细从茶碗入，叶声轻逐篆烟来。
    暑天倦卧星穿透，冬昼閒吟雪压摧。
    预想此时应更好，莫移墙下一株梅。

张閏　庄器之贤能良居镜湖上作吾亦爱吾庐六诗见寄因次韵述桂隐事报之兼
    吾亦爱吾庐，地僻犹深山。
    山亦前后有，远望碧玉环。
    繄昔近市居，局促几泥蟠。
    买园辟荒榛，运量百亩宽。
    勤劳艺且筑，就绪五载间，
    葛巾雅相宜，何心傲蝉冠。
    流光隙中驶，霜鬓映苍颜。
    恬愉无竞外，幸免历世患。
    帝人笑野拙，枉是家长安。
    开门面陂泽，岸岸蒲蓼湾。
    此身夫何疑，郊岛乃瘦寒。

张閏　庄器之贤能良居镜湖上作吾亦爱吾庐六诗见寄因次韵述桂隐事报之兼
    吾亦爱吾庐，万木纷秀挺。
    一一新主盟，非特时管领。
    缅怀蛮角氏，陨腐争夺境。
    跃然起予衷，大类困浇茗。
    扫空市虎疑，照破杯蛇影。
    步宽更容人，园中无陿径。

张閏　庄器之贤能良居镜湖上作吾亦爱吾庐六诗见寄因次韵述桂隐事报之兼
    吾亦爱吾庐，第一桂多种。
    西香郁天地，不假风迎送。
    花开与花落，真境未尝动。
    群芳亦时有，幻巧云锦综。
    廓然清净观，岂复计收壅。
    红红白白处，政自见日用。
    江山虽阻修，此乐朝暮共。
    逢场任竿木，何许非戏弄。
    一笑和君诗，是亦梦中梦。

张閏　庄器之贤能良居镜湖上作吾亦爱吾庐六诗见寄因次韵述桂隐事报之兼
    吾亦爱吾庐，试听谈向背。
    维南汇平湖，浙水实分派。
    两峰屹三塔，形势远襟带。
    城中那有此，到处怜湫隘。
    拿舟信所之，讵复防厉揭。
    猿鹿鹜幽旷，引遁科远害。
    抱垣更通津，渔钓欲寄快。
    都缘迹不羁，彻老心自在。

张閏　庄器之贤能良居镜湖上作吾亦爱吾庐六诗见寄因次韵述桂隐事报之兼
    吾亦爱吾庐，精舍出其右。
    南山祝吾君，身自乐畎亩。
    福田非住相，初不藉耕耨。
    众生睹善法，政合远奔走。
    谁知在家僧，特未断荤酒。
    更有一般獃，望南看北斗。

张閏　庄器之贤能良居镜湖上作吾亦爱吾庐六诗见寄因次韵述桂隐事报之兼
    吾亦爱吾庐，门前卖时蔬。
    满担风露香，选择未始无。
    苏子觅二顷，杨翁营一区。
    两者况见成，自顾惭晨晡。
