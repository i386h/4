<!-- { "loadSidebar": true } -->
    骈集千艘岸，喧拿百吏声。
    黄旗优仕贾，白夺困商程。
    吴楚方忧蹙，研桑谩计赢。
    坐观还一笑，关市古无征。

岳珂　过啄木岭暑暍憩道傍移时始行三首
    啄木侵云起，流金正日中。
    涧深犹断港，山崦略无风。
    自是人来去，何关暑蕴隆。
    羲皇正高卧，多愧北窗翁。

岳珂　过啄木岭暑暍憩道傍移时始行三首
    凭轼汗如雨，低檐气若炊。
    垂头疑大病，驻足便多时。
    舆隶争阴{左木右越}，家人荐药糜。
    吾生党行道，暑暍亦奚为。

岳珂　过啄木岭暑暍憩道傍移时始行三首
    鸟道度巑绝，禽名通古今。
    筑亭聊驻马，息木未成阴。
    路峻天应近，崖幽雾更深。
    畏途犹避热，坐有蹑云心。

岳珂　韩献肃古法书诗帖赞
    韩氏之宝轴，文献相续，
    蔚其盈屋。曷知夫高贤之何以见取，
    忠义之孰为并录。遗篇之若褚若柳，
    手笔之或雇或陆，想其锦绣在篚，
    玙璠韫椟，名迹争丽，
    荣光相属。既追怀古今之不朽，
    见嗜好酸鹹之可卜。是故诗者题品之攸寓，
    赞者歌咏之不足。即此帖之藏于宝真，
    殆所谓同工而异曲者兮。

岳珂　韩忠献北道京邑二帖赞
    扶桑擎日，厥干万尺，
    以为公笔。天寿平格，
    元圭昭锡，以为公墨。
    阴阳阖辟，鳌柱立极，
    见此伟特。太山绝壁，
    九河碣石，莫动笔力。
    有云五色，曾著瑞籍，
    多士辟易。繄天实启迪，
    岂以诩饰，如彼韦陟。
    公骑鹏翼，归侍帝侧，
    有是遗迹。荣光交射，
    星月珠璧，终古不忒。
    维珂之得，再拜叹息，
    坱坙孰测。几几赤舄，
    尚想公德，永镇下国。

岳珂　韩忠献早夏众春二诗帖赞
    五言简严而意不迫，七言丰腴而体不忒。
    意公仿佛于景物之间所谓造化生意者，
    盖亦毕于翰墨。
    如彼纤巧，旬锻月炼，
    又焉和以践其阃阈。春萌夏假，
    默具帝力。公诗自然，
    于以观德。

岳珂　浩歌行
    浩然一气古到今，古人无愧惟此心。
    青天为幕地为席，醉里聊作乌乌吟。
    君不见人生所重独名谥，一代简书耀青史。
    当时命名偶然耳，跖圣丘愚果谁是。
    又不见人生所原中贵豪，汾阳钟鼎颜簟瓢。
    只今等是一堆土，宁识生前时所遭。
    或言惟势可凌物，旦作参军暮苍鹘。
    富方炼炭贫牛衣，上下升沈总瓢忽。
    又言有才堪动人，文章不过尘。
    卿云复生饱谢作，我亦不识知谁真。
    书函阖开古所患，万札千缄漫堆案。
    当年京洛驿走尘，未见远官救刘晏。
    人情炎凉今所同，鞠{左月右上丞下厄去厂}却篲寿乃公。
    小儿会睡触屏风，亦复谄语无所容。
    回思一拙胜百巧，囊粟侏儒先亦饱。
    才从埽轨学{左度右攵}门，边上锄犁不相保。
    又思三窟寄一身，东来入渏南入闽。
    已惭下车冯妇笑，又恐雇影痴儿嗔。
    一壶一锸醒复醉，便作刘伶藉糟计。
    易园蓊蔚棠湖清，席上老兵未渠异。
    一花一柳春复秋，更效凝式东西游。
    池荷渐衰枣红近，卹纬那免孤嫠忧。
    噫嘻人生万事大似纎抽楼，百绪千端无物不如许。
    归欤一曲浩浩歌，尧舜揖逊汤武兴干戈。
    从来剑佩常相磨，吴地万物如予何。
    渊明嗜酒称第一，不知寄傲义熙除酒更何术。
    雍端但爱杰与梨，借使无此未应对酒成白痴。
    乐天仅识庐山奇，肯信琴书泉石不堪引妻儿。
    青山独往苦不早，自是金谷白首同归有何好。
    浩歌对山开酒缸，看到月堕黄金盆。
    往来正尔劳季布，贤佞岂必关王尊。
    胸中浩浩雇所存，贯珠击节何足论。
    我不能苦身刻骨为名抵死求媚妩，
    又不能南柯北牖指梦所历为喜怒。权热文章共生死，
    谀书呓语相推许。为身择地已为累，
    随戏逢场亦何补。凛然浩气天地间，
    眇视万古同人寰。沧溟易狭杯芥宽，
    北斗炳烂银河乾。浩歌正尔吐天籁，
    风月笙竽均一噫。来者浩浩不可期，
    指此无愧惟心知。青山白云随所之，
    浩歌更赋归来兮。

岳珂　何恭敏料理帖赞
    虐焰熏天，而公以勺水欲救其燎原。
    观公之帖，虽久别之一见，
    亦将以归之时数之自然。
    胸中所处者素定，宜其敢于撄豺之锋，而吐天下之公言也。

岳珂　荷花盛开以病旬余不至亭上偶成二唐律
    病襟傭策杖，天镜恰开奁。
    青盖迷前浦，红妆间曲檐。
    藻窥知鹭上，萍破识鱼潜。
    会看吴公阵，宫蛙奏晓严。

岳珂　荷花盛开以病旬余不至亭上偶成二唐律
    好在中孚泽，犹横未济舟。
    掷金随柳舞，跳玉趁莲讴。
    埽榻方思士，钩帘也觅侯。
    病夫均一笑，此意本无求。

岳珂　贺高中书兼崇政殿说书三首
    豠通三府，高名动四聪。
    凤池仍旧渥，虎观册新功。
    昼日槐方翠，秋风枣已红。
    直须先抗议。莫待人云中。

岳珂　贺高中书兼崇政殿说书三首
    日月熙明地，风云际会辰。
    紫宫瞻象逼，丹房喜情亲。
    逊志贤谟在，仔肩圣德新。
    耕宰须负鼎，从此学商臣。

岳珂　贺高中书兼崇政殿说书三首
    迩联咨夕访，清问切辰猷。
    博学今中垒，遐征古上游。
    齿寒当预计，身履即良筹。
    颇牧岂云远，隐忧其有瘳。

岳珂　贺李微之兼工侍二首
    奎章夜下九重天，雍乘畴咨法从贤。
    纪雉重开五工正，止麟还见一经传。
    紫荷佩袷新簪橐，青汗磨铅旧简编。
    便合史筵尊领袖，红云堆里望台躔。

岳珂　贺李微之兼工侍二首
    当时邛蜀起徵君，褒贬春秋赖洽闻。
    又见璧跗攽异数，要令金匮阐斯文。
    鱼凫西隔一隅地，龙马南来四世勋。
    陈古鉴今皆实迹，论思亟原张吾军。

岳珂　鹤林寺
    秋枕竹鸣屋，昼棋松掩关。
    雨晴犹湿泾，云薄不藏山。
    未洗中原恨，谁消永日闲。
    西风动征显，空愧鬓毛斑。

岳珂　洪文惠盍簪帖赞
    公作隶古，与先汉侔。
    发为书翰，顺涂挟辀。
    公相孝宗，曾不少留。
    归安一丘，始终休休。
    我护淮饷，祖公前修。
    登华信亭，步得江楼。
    摩挲石题，瞻睇银钩。
    风静鹊巢，月明沙鸥。
    意公其来，偕造物游。
    迹则不磨，心兮焉求。

岳珂　洪元夏{僚去亻日小加目}行业赞集王右军书帖赞
    天津织女琼为梭，的皪八体辉明河。
    云章玉字炯不磨，一洗秦籀麾周科。
    人世剪割同绮罗，百衲尚可睨伐柯。
    告身莫易矧换鹅，浙江轰貀老伏波。
    龙象骇栗严撝诃，玉函金钥神畀珂。
    一洗海岳遗恨多，千岩唐晋春嵯峨。

岳珂　后江行十绝
    日日征帆上水风，掀天雪浪骇鱼龙。
    不须检校江行历，知过云山几万重。

岳珂　后江行十绝
    远村烟暝牛羊下，近岸波澄鸥鹭閒。
    一抹斜阳江似镜，天移小景向人间。

岳珂　后江行十绝
    指点神鸦送客樯，江山回首郁苍苍。
    吴朝千载兴亡地，极目长淮恨更长。

岳珂　后江行十绝
    拥骑年时忆往来，旧时行处半莓苔。
    山云勒驾应频笑，又是江南勾当回。

岳珂　后江行十绝
    夕舂正是隔前溪，江路行人犹未归。
    我笑卧龙成底事，晨光尽欠踏熹微。

岳珂　后江行十绝
    叫着渔郎急掉头，一声别浦听莲讴。
    山遥水远应同趣，我亦青帘问酒楼。

岳珂　后江行十绝
    湓波已近见康庐，风月烟云自卷舒。
    白鸟归来閒似我，向山深处认巢居。

岳珂　后江行十绝
    官牌夹外少人烟，商妇琵琶久断弦。
    司马青衫不须泣，江鸥对我正忻然。

岳珂　后江行十绝
    西望沙羡东秣陵，湓江中道是归程。
    柳阴系缆人归后，频有黄鹂三四声。

岳珂　后江行十绝
    人生最好是归来，六月火云溶雪醅。
    散发晞风须一醉，月明携簟又凉台。

岳珂　后元佑行上辨章乔益公
    正月二日天气清，六符两两三阶平。
    合门催班报麻案，珂马玎玲万人看。
    押麻参政拆玺封，宣词舍人来殿东。
    鞠躬一声百寮听，军国平章乔益公。
    天心果与人心同，大哉圣断天与通。
    本朝太平说元佑，五岳三光浑未剖。
    当年一日三制颁，吕范堂堂分左右。
    虔中大老更魁杰，申国勋名比韩富。
    民生是时非汉唐，亲见至治跻羲皇。
    一尘不起四夷服，轨顺星躔蕃五谷。
    士皆有造百姓宁，官僚彻底清似冰。
    桁杨毕空戈革偃，天街镜净无搀枪。
    彼何人斯阶启厉。九县回飙八弦沸。
    高皇疋马开东南，王业中兴今五世。
    穷荒{左革右未}{左革右曷}何自来，中原万里吹黄埃。
    数殚剥复回否泰，胚膠元气钟奇才。
    耆明寿隽轶千古，吕望鹰扬称尚父。
    便教旦奭居东西，穆穆迓衡今再睹。
    官家即日开天章，貂冠玉佩游岩廊。
    一都一俞一吁咈，四海春风已披拂。
    圣贤自昔难相逢，巨鱼纵壑鸿遇风。
    舆人欢呼争诵说，元佑嘉熙莫分别。
    君不见徂徕处士歌一夔，浓墨大字庆历诗。
    生民至今受其赐，千载万载生光辉。
    陋儒笔研久不治，安得椽笔摹英辞。
