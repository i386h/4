<!-- { "loadSidebar": true } -->
    只争一水是江淮，日暮风高云不开。
    白鹭倦飞波政阔，都从淮上过江来。

杨万里　江天暮景有叹二首
    一鹭南飞道偶然，忽然百百复千千。
    江淮摠属天家管，不肯营巢向北边。

杨万里　江西道院集送吉州太守朱子渊造朝二首
    庐陵难做定何如，请年黟川朱大夫。
    秋月满怀春满面，视民如子吏如奴。
    万艘白粲何曾欠，百雉金城旧更无。
    归侍玉皇香案了，甘棠便是瑞莲图。

杨万里　江西道院集送吉州太守朱子渊造朝二首
    公在乡邦我在京，百书终不慰生平。
    西归一见还倾盖，夜坐相看话短檠。
    老去可堪频送客，古来作恶是离情。
    云泥隔断从今始，肯倩征鸿访死生。

杨万里　江西道院集戊申四月九日得请补外初出国门宿释迦寺
    出却金宫入梵宫，翠微绿雾染衣浓。
    三年不识西湖月，一夜初闻南涧锺。
    藏室蓬山真昨戏，园翁溪友得今从。
    若非朝士相追送，何处冥鸿更有踪。

杨万里　江西道院集戏赠江干芦花
    避世水云国，卜邻鸥鹭家。
    风前挥玉尘，霜後幻杨花。
    骨相缘诗瘦，秋声诉月华。
    欲招卢处士，归共老生涯。

杨万里　江下送客
    却因送客动归心，过市逢喧闷不禁。
    偶见人家好池馆，柳行尽处一亭深。

杨万里　江行七日阻风至繁昌，舍舟出陆二首
    日日江行怖杀侬，逆风恶浪打船蓬。
    只今判却肩与去，遮莫掀天浪与风。

杨万里　江行七日阻风至繁昌，舍舟出陆二首
    山行辛苦水行愁，只是诗人薄命休。
    管取如今遵陆了，云开风顺水东流。

杨万里　江雨三首
    雨点飞来水面初，湿银盘里走真珠。
    龙宫可是忙收拾，万斛齐倾半霎无。

杨万里　江雨三首
    雨里油窗莫要关，滴来堪玩洒堪闻。
    万珠贡入龙宫了，剩得檐前数颗看。

杨万里　江雨三首
    翡翠洲横绿锦山，真珠汁洗水精砖。
    江天万景无拘管，乞与诗人塞满船。

杨万里　将赴高安，出吉水，报谒县官，归涂宿五峰寺二首
    风暄雨暖日和柔，道是穠春不道秋。
    楚楚江枫新结束，柿红衫子锦缠头。

杨万里　将赴高安，出吉水，报谒县官，归涂宿五峰寺二首
    野寺重来记昨游，一弹指顷几经秋。
    五峰绝顶双松树，相识儿时到白头。

杨万里　将近许市望见虎丘
    许市人家远树前，虎丘山色夕阳边。
    石桥分水入别港，茅屋垂杨仍钓船。

杨万里　将睡四首
    老夫岂不眠，只是眠未得。
    若到睡思来，华胥是谁国。

杨万里　将睡四首
    一更打二点，夜夜此时睡。
    今夜当此时，不睡缘底事。

杨万里　将睡四首
    已被诗为崇，更添茶作魔。
    端能去二者，一武到无何。
    
    【卷17】

杨万里　将睡四首
    睡去非不愿，热来无奈何。
    蒙渠致西爽，为汝守南柯。

杨万里　将至地黄滩
    未到地黄滩，十里先闻声。
    樯竿已震掉，未敢与渠争。
    舟人各整篙，有如大敌临。
    搴篷试一望，溅雪纷淙琤。
    乃是水磑港，为滩作先鸣。
    真滩定若何，老夫虚作惊。

杨万里　将至建昌
    梅雨芹泥路不佳，闷来小歇野人家。
    绿萍池沼垂杨里，初见芙蕖第一花。

杨万里　将至醴陵
    行尽崎岖峡，初逢熨帖坡。
    寒从平野有，雨傍远山多。
    也自长沙近，其如此路何？
    披丈浑不恶，冻手奈频呵。

杨万里　将至萍乡欲宿为重客據馆乃出西郊
    哦诗浑忘路高低，忽怪松梢与路齐。
    准拟醉眠萍实驿，驿西西去更山西。

杨万里　将至永丰县
    清和天气半阴晴，下轿携筇取次行。
    不奈永丰山色好，云窥雾看未分明。

杨万里　蒋莲店有书柳子厚寄吴武陵琴诗三读敬哦五言
    秋晴得凉行，壁阅遇佳读。
    巳咽犹余滋，将烬忽剩馥。
    语妙古未多，听难今良独。
    追诵惜去眼，信步遑拟足。
    惊心一鸟鸣，隔溪两峰绿。

杨万里　轿中风翻书卷
    卷册登车强出山，展来未读眼先昏。
    无端又被春风妒，叶叶吹开更扬翻。

杨万里　轿中绝句
    雪洗林花颊，金挼陇麦髯。
    卷帘双眼远，隔树一峰尖。

杨万里　轿中看山
    买山安得钱，有钱价不贱。
    住山如冠玉，人见我不见。
    世言游山好，一峰足双茧。
    峰外复有峰，历尽独能遍。
    不如近看山，近看不如远。
    请山略退步，容我与对面。
    我行山欣随，我住山乐伴。
    有酒唤山饮，有蔌分山馔。
    隔水绝高寒，萦云偏蒨绚。
    雨滋青弥深，日炫紫还浅。
    端居忽飞动，遐逝即回转。
    孤秀呈复逃，层尖隐还显。
    掇入轿中来，置在儿上玩。
    劣行三两驿，已阅百千变。
    非我去旁搜，皆渠来自献。
    寄言有山人，勿卖亦勿典。
    金多汝安用，价重山亦怨。
    估若为我低，伤廉又非愿。
    山已在胸中，岂复有余羡。
    羡心固无余，更借山一看。

杨万里　轿中望泛仙山
    上却篮舆卷却帘，晓寒旋索熟衣添。
    孤松已自三千丈，更在仙山第一尖。

杨万里　揭阳道中二首
    猒穿山径石嶔崎，喜见川原路坦夷。
    更著两行团树子，引人行远不教知。

杨万里　揭阳道中二首
    地平如掌树成行，野有邮亭浦有梁。
    旧日潮州底处所，如今风物冠南方。

杨万里　节日新晴归自天庆
    初日明鴈腹，酸风迎马头。
    如何一雨过，添却满城秋。
    楼观色俱喜，槐榆影独愁。
    节中公事少，吏散得吾休。

杨万里　解舟惠州东桥
    南宦宁差北，西归敢再东。
    猿声云树月，客枕露船风。
    绿发春全白，苍颜酒不红。
    莫憎愁与病，留取伴衰翁。

杨万里　解舟雷江，过东流县
    云散烟还合，天昏日半烘。
    青山犹淡白，碧水欲轻红。
    棹进欣恬浪，公无怨逆风。
    回思五湖里，敢望大江东。

杨万里　解舟上饶明晖阁前
    玉水风船擘岸开，一帆飞到雨花台。
    思量饶歙山溪路，梦里征行也莫来。

杨万里　解舟棠阴砦
    湖尽有残渺，情知无慱澜。
    纵眺犹杳空，至竟济者安。
    回思遇险时，分晷过亦难。
    亦岂有奇画，死生听之天。
    安知天矜否，此外无控搏。
    一风动旬月，三日忽自阑。
    未涉浪自怖，既涉焉用髈。
    畏涂已数践，老命偶再全。
    还家切勿诉，空遗儿女潸。
    亦勿诉同列，同列已预言。

杨万里　解舟铜陵，望淮山白云二首
    天惜淮山不惜银，浑银砌起一长城。
    淮山里在银城里，半山诸峰越样青。

杨万里　解舟铜陵，望淮山白云二首
    银城遮不尽淮山，许事何缘便达天。
    谁遣诗人强饶舌，和山失却忽苍然。

杨万里　芥齑
    茈姜馨辣最佳蔬，孙芥芳辛不让渠。
    蟹眼嫩汤微熟了，鹅儿新酒未醒初。
    枨香醋酽作三友，露叶霜芽知几锄。
    自笑枯肠成破瓮，一生只解贮寒葅。

杨万里　金凤花
    细看金凤小花丛，费尽司花染作工。
    雪色白边袍色紫，更饶深浅四般红。

杨万里　金鸡石在玉山东二首
    相傅石里两金鸡，不记胡商凿取时。
    一只遭檎一飞去，至今月落不曾啼。

杨万里　金鸡石在玉山东二首
    头高尾下翠毵毵，却恐相傅是妄谈。
    十七里头徐老店，檐东道北北桥南。

杨万里　金陵官舍後圃散二首
    江梅未落杏先繁，萱草都齐柳半匀。
    却是浅寒花较耐，东风未要十分温。

杨万里　金陵官舍後圃散二首
    旋种花窠二百株，不知种了有花无。
    阿谁便向春工说，急捣红蓝染玉酥。

杨万里　金溪道中
    野花垂路止人行，田水偏寻缺处鸣。
    近浦人家随曲折，插秧天气半阴晴。

杨万里　金畓花联句
    两日风狂雨更颠，取将暖去正衣单。
    金畓花发关谁事，何用夜来如许寒。

杨万里　近岸
    十日都无一日晴，牵船客子总斜行。
    一川黄犊朝朝饱，岸草何曾减寸青？

杨万里　近故太师左丞相魏国文忠京公挽歌辞三首
    孝庙深知已，今皇正宰官。
    一言能定国，二圣得重懽。
    立节山相似，容人海未宽。
    至今死诸葛，虏使胆犹寒。

杨万里　近故太师左丞相魏国文忠京公挽歌辞三首
    镇蜀双清献，回天再子明。
    何曾动声色，一笑付权衡。
    临绝缘忧国，平生不近名。
    中兴贤相傅，日月夺光精。

杨万里　近故太师左丞相魏国文忠京公挽歌辞三首
    柏府公峨豸，荆溪我把麾。
    闻风无半面，折简两相知。
    偕掾胶投漆，分襟云与泥。
    楼成扁山浦，洒泪欠题诗。

杨万里　近故魏国夫人卢氏挽歌辞三首
    胄出开元相，贤称魏国嫔。
    秪教纪彤管，不见转鸿钧。
    瓜葛春风里，苹蘩南涧滨。
    古今书列女，仁孝几何人。

杨万里　近故魏国夫人卢氏挽歌辞三首
    唐代崔家母，升堂乳阿姑。
    姑言吾报妇，孙孝妇如吾。
    此假前无古，夫人独与俱。
    秪看秦国语，更恐李唐无。

杨万里　近故魏国夫人卢氏挽歌辞三首
    素节勤仍俭，清风冷似冰。
    秋衣孟光布，夜绩敬姜灯。
    拱木霜何早，同茔雪政凝。
    郎君一夔足，再看九霄鹏。

杨万里　近节
