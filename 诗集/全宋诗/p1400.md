<!-- { "loadSidebar": true } -->
    为惊野鸟巢间乳，懒过邻僧竹里居。
    新溜迸凉侵静语，晚云浮润上残书。
    何烦彊捉白团扇，一柄青松自有余。

林逋　喜皎然师见访书赠
    金锡锵然款蠹关，云膏浓渚对跳峦。
    清如霜月三五夕，瘦似烟篁一两竿。
    旧社久抛魂梦破，近诗才举骨毛寒。
    池轩夜静且留宿，往往自将秋籁弹。

林逋　喜马先辈及第后见访
    肄业十年初，萧然此饭蔬。
    何期桂枝客，来访竹林居。
    香炷看新诰，尘痕拂旧书。
    回轩应瞔瞔，将与岭云疏。

林逋　喜姪宥及第
    新榜传闻事可惊，单平于尔一何荣。
    玉阶已忝登高第，金口仍教改旧名。
    闻喜宴游秋色雅，慈恩题记墨行清。
    岩扉掩罢无他意，但爇灵芜感盛明。

林逋　峡石寺
    长淮如练楚山青，禹凿招提甲画屏。
    数崦林萝攒野色，一崖楼阁賏天形。
    灯惊独鸟回晴坞，钟送遥帆落晚汀。
    不会剃头无事者，几人能老此禅扃。

林逋　夏日池上
    莲香如绮细蒙蒙，翡翠窥鱼袅水葓。
    卷箔未生单簟月，凭栏初过一襟风。
    横欹片石安琴荐，独倚新篁看鹤笼。
    沉李冻醪无寄与，可怜潇洒兴谁同。

林逋　夏日即事
    石枕凉生菌阁虚，已应梅润入图书。
    不辞齿发多衰病，所喜林泉有隐居。
    粉竹亚梢垂宿露，翠荷差影聚游鱼。
    北窗人在羲皇上，时为渊明一起予。

林逋　夏日寺居和酬叶次公
    午日猛如焚，清凉爱寺轩。
    鹤毛横藓阵，蚁穴入莎根。
    社信题茶角，楼衣笐酒痕。
    中餐不劳问，笋菊净盘樽。

林逋　小圃春日
    岸帻倚微风，柴篱春色中。
    草长团粉蝶，林暖坠青虫。
    载酒为谁子，移花独乃翁。
    于陵偕隐事，清尚未相同。

林逋　小隐
    门径独萧然，山林屋舍边。
    水风清晚钓，花日重春眠。
    苒苒苔衣滑，磷磷石子圆。
    人寰诸洞府，应合署閒仙。

林逋　小隐
    鲁望无来已百年，又生吾辈在林泉。
    谁知隐遁为高尚，敢道文章到圣贤。
    月界晓窗琴岳润，竹摇秋机墨云鲜。
    南塘一霎霏微雨，更拥渔蓑上钓船。

林逋　小隐自题
    竹树绕吾庐，清深趣有余。
    鹤閒临水久，蜂懒采花疏。
    酒病妨开卷，春阴入荷锄。
    尝怜古图画，多半写樵渔。

林逋　小园春日
    草烟横碧露华微，乘兴春园懒欲归。
    聚散有情输蛱蝶，浅深无色比蔷薇。
    浮名莫惜千钟贵，急景须防百岁稀。
    一事不堪身衣褐，且偷闲眼看芳菲。

林逋　小舟
    舷低冷戛荷千柄，底{左舟右少}斜穿月半轮。
    一笠一蓑人稳坐，晚风萧飒弄青蘯。

林逋　谢马程先辈惠蜀牋
    数幅丹霞夹白云，封题何事寄幽人。
    亏君视草禁中客，乞我浣花豩上春。
    且与巾箱为玩好，更无篇什写清新。
    我来卧病还多感，一笔蛛丝满砚尘。

林逋　新竹
    粉环匀束绿沉枪，袅露差烟{左山右雙}{左山右雙}长。
    卷箔乍惊双眼健，倚阑寻觉百毛凉。
    齐披古锦围山阁，背迸寒犀过寺墙。
    堪笑数根苍翠者，强颜如立少年场。

林逋　杏花
    蓓蕾枝梢血点乾，粉红腮颊露春寒。
    不禁烟雨轻欺着，只好亭台爱惜看。
    隈柳帝桃斜欲坠，等莺期蝶猛成团。
    京师巷陌新晴后，卖得风流更一端。

林逋　盱眙山寺
    下傍盱眙县，山崖露寺门。
    疏钟过淮口，一径入云根。
    竹老生虚籁，池清见古源。
    高僧拂经榻，茶话到黄昏。

林逋　雪三首
    瓦沟如粉叠楼腰，高会谁能解酒貂。
    清夹晓林初落索，冷和春雨转飘萧。
    堪怜雀避来闲地，最爱僧冲过短桥。
    独有闭关孤隐者，一轩贫病在颜瓢。

林逋　雪三首
    湿飘乾堕著豩林，阵猛花尖聚砌阴。
    晓沫平随茶筹薄，冻痕全共药锄深。
    慵多只好披诗看，狂甚无如叩几吟。
    更想天山两三骑，臂鹰拳蹬簇駸駸。

林逋　雪三首
    皓然窗户晓来新，画轴碑厅绝点尘。
    洛下高眠应有道，山阴清兴更无人。
    寒连水石鸣渔墅，猛共松篁压寺邻。
    酒渴已醒时味薄，独援诗笔得天真。

林逋　易从上人山亭
    湖水江湾隔数峰，篱门和竹夹西东。
    闲来此地行无厌，又共吾庐看不同。
    灵隐路归秋色里，招贤庵在鸟行中。
    屏风若欲相搀见，合把巉岩与画工。

林逋　易从师山亭
    林表秋山白鸟飞，此中幽致亦还稀。
    西村渡口人烟晚，坐见渔舟两两归。

林逋　隐居秋日
    行药归来即杜门，啸台秋色背人群。
    幽虫傍草晚相映，远水着烟寒未分。
    高亢可能称独行，穷空犹攎赖斯文。
    过从好事今谁是，自笑何如杨子云。

林逋　呦呦
    深林摵摵分行响，浅葑茸茸叠浪痕。
    春雪满山人起晚，数声低叫唤篱门。

林逋　又和病起
    展转匡床乍起来，缥缸湘帙亦慵开。
    三年一尉湖东住，谁识神仙本姓梅。

林逋　又咏小梅
    数年闲作园林主，未有新诗到小梅。
    摘索又开三两朵，团栾空绕百千回。
    荒邻独映山初尽，晚景相禁雪欲来。
    寄语清香少愁结，为君吟罢一衔杯。

林逋　予顷得宛陵葛生所茹笔十余筒其中复得精妙者二三焉每用之如麾百胜
    江南秋兔老毫疏，数字钟王尚贾馀。
    因读退之毛颖传，可怜今日不中书。

林逋　予顷得宛陵葛生所茹笔十余筒其中复得精妙者二三焉每用之如麾百胜
    神锋虽缺力终存，架琢珊瑚欠策勋。
    日暮闲窗何所似，灞陵憔悴故将军。

林逋　玉梁峡口怀朱严从事之官岭外两夕舟次于此
    苍莽江湾尽入深，数家村坞在山阴。
    烟横落木寒初静，水带微阳晚未沉。
    极览定非他辈事，不来终负此生心。
    鲈鱼斫鱠松醪酒，曾属诗人两日吟。

林逋　园池
    一径衡门数亩池，平湖分张草含滋。
    微风几入扁舟意，新霁难忘独茧期。
    岛上鹤毛遗野迹，岸旁花影动春枝。
    东嘉层构名今在，独愧凭阑负碧漪。

林逋　园庐
    柴关寒井对萧辰，自爱栖迟近古人。
    闲草遍庭终胜俗，好书堆案转甘贫。
    桥边野水通渔路，篱外青山见寺邻。
    懒为躬耕咏梁甫，吾生已是太平民。

林逋　园庐秋夕
    兰杜裛衰香，开扉趣自长。
    寒烟宿墟落，清月上林塘。
    意想殊为适，形骸固可忘。
    援琴有余兴，聊复寄吟觞。

林逋　杂兴四首
    短褐萧萧顶幅巾，拥书才罢即嚬呻。
    耕樵可似居山者，饮馔长如病酒人。
    闭户不无慵答客，焚香除是静朝贞。
    前贤风概聊希攎，一刺偏多井大春。

林逋　杂兴四首
    散帙挥毫总不忺，病怀愁绪坐相兼。
    苔痕作意生秋壁，树影无端上古帘。
    一壑等闲甘汩汩，五门平昔避炎炎。
    惟应数刻清凉梦，时曲颜肱兴未厌。

林逋　杂兴四首
    湖上山林画不如，霜天时候属园庐。
    梯斜晚树收红柿，筒直寒流得白鱼。
    石上琴尊苔野净，篱阴鸡犬竹丛疏。
    一关兼是和云掩，敢道门无聊相车。

林逋　杂兴四首
    掉臂何妨入隐沦，高贤应总贵全真。
    次山有以称聱叟，鲁望兼之传散人。
    拂水远天孤榜晚，夹村微雨一犁春。
    不知图画谁名手，状取江湖太古民。

林逋　载答
    官曹久已称廉吏，田里时来顾散人。
    文战谈围棋局外，绛侯何事号功臣。

林逋　赠崔少微
    贤才负圣朝，终日掩衡茅。
    尚静师高道，甘贫绝俗交。
    晒碑看壁蠹，蒸术拾邻梢。
    却忆杨夫子，劳劳事解嘲。
    
    
林逋　赠当途朱仲敏
    甚与时流道不同，南朝台阁是家风。
    高闲几格图书畔，冷澹门庭树石中。
    因寄诗牌寻胜景，攎投文卷数名公。
    荣登显达他年后，应笑冥冥弋者鸿。

林逋　赠胡明府
    一琴牢落倚松窗，孤澹天君得趣长。
    谒庙有时封县版，坐衙终日着公裳。
    为收牌印教村仆，偶检图书见古方。
    微足税粮人更静，却搘吟策立秋廊。

林逋　赠胡人
    妻儿终攎弃，旧识尽名贤。
    高节嫌趋世，常流笑学仙。
    金方烧易得，星度算来玄。
    祇说寻山去，相期已数年。

林逋　赠蒋公明
    高亢近谁同，心闲爱子慵。
    居深避俗客，睡起听邻钟。
    纸轴敲晴响，茶铛煮晚浓。
    南斋屡招宿，幽话数诸峰。

林逋　赠金陵明上人
    高社似东林，修行岁月深。
    讲多删旧抄，斋早唤幽禽。
    上国名流重，诸方学者寻。
    长因对清话，山阁转松阴。

林逋　赠钱唐邑长高秘校
    几万人家山水中，为官古雅少人同。
    疏帘衙退卷花轴，曲槛客来凭竹风。
    唯道簿书多傍俗，自怜琴酒未妨公。
    等闲呵出郭门近，轻棹绕湖寻佛宫。

林逋　赠任懒夫
    未肯求科第，深坊且隐居。
    胜游携野客，高卧看兵书。
    点药医闲马，分泉灌晚蔬。
    汉廷无得意，谁攎荐相如。

林逋　赠张绘秘教九题　诗笔
    青镂墨淋漓，珊瑚架最宜。
    静援花影转，孤卓漏声迟。
    题柱吾无取，如椽彼一时。
    风骚兼草隶，千古有人知。

林逋　赠张绘秘教九题　诗壁
    数题留粉堵，还胜在屏风。
    坐读棋慵下，眠看酒恰中。
