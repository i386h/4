<!-- { "loadSidebar": true } -->
    零雨不出动隔旬，门前秋草长於人。
    江湖浩渺欲无岸，锦石最小犹生云。
    微阳片月何曾见，只有莓苔昏生砚。
    田家黍穗未暇悲，茅屋且为萤火飞。

许顗　紫骝马
    黄金络头玉为{左角右夐}，蜀锦障泥乱云叶。
    花间顾影骄不行，万里龙驹空汗血。
    露床秋粟饱不食，青蒭苜蓿无颜色。
    君不见东郊瘦马百战场，天寒日暮乌啄疮。

许奕　题樊汉炳墓
    高志峥嵘局九州，直从人里著仙筹。
    青囊书在鬼神泣，黄绢词高冰雪羞。
    槐里但知曾折角，兰台无复问长头。
    玉棺夜入青云去，山是人非白鹤愁。

许尹　朝阳岩
    漫作游仙去，灵槎进晚凉。
    悬岩迷日月，倒影浸潇湘。
    风满征帆过，云归度鸟忙。
    相忘物外趣，时许棹相将。

许尹　和吴谨微游仙都五首
    仙都踪迹想遗书，我欲归时更问途。
    忽得新诗如见画，山蹊野径不须迂。

许尹　和吴谨微游仙都五首
    山中鹤怨无寻处，洞口云归未得归。
    忆著仙都旧时路，石梁苔涩履痕稀。

许尹　和吴谨微游仙都五首
    玉貌仙人老不癯，世间荣辱此中无。
    烟云昨夜微销铄，似怪题舆车骑都。

许尹　和吴谨微游仙都五首
    黄帝得仙从此去，鼎湖传说几经年。
    龙髯堕地成春草，直到如今不上天。

许尹　和吴谨微游仙都五首
    桃源归路净无尘，只是当时避世人。
    仙事茫茫类如此，鼎湖辙迹恐非真。

许应龙　拜赐宫花纪恩诗
    济济跄跄蔼缙绅，祝尧均效华封人。
    觞称凤阙懽声沸，花锡鸾枝内样新。
    露叶巧裁隋苑彩，天葩先借汉宫春。
    举头仰戴君恩重，好尽忠诚报紫宸。
    不用凉州羯鼓催，阳和已逐小春来。
    谁将万点花间艳，都向百官头上开。
    样巧賸裁隋苑彩，影摇斜蘸汉宫杯。
    玉阶再拜君恩重，洋溢懽声遍九垓。

许应龙　次韵张太博方得余所遗二程先生集辨二程戏邵子语
    文字未科斗，图书未龟龙。
    灿然天地间，此理触处逢。
    是谓象之祖，而为数之宗。
    昊羲古神圣，先得人所同。
    文因而繇之，旦出亦并雄。
    讫于我孔圣，天命滋益恭。
    浑然一理贯，密察而从容。
    辞变于象占，四者固所崇。
    推时以知变，象占在其中。
    荒荒秦汉后，学者昧所从。
    不以灾异会，则以虚无通。
    天开周氏子，易道乃复东。
    动静静复动，终始始而终。
    上承千年绪，下起百世风。
    同时有邵子，讲道于伊嵩。
    天地之运化，阴阳之无穷。
    即物验消长，先机知吉凶。
    邵子极道数，独立几无戎。
    二程阐周孔，为时开矇矇。
    其归则一耳，昧者结忡忡。
    学之将奈何，矧余倍颛蒙。
    要知羲皇心，须踏周孔踪。

许应龙　代上何枢密
    宋元宪公王沂公，妙龄擢第魁南宫。
    清华历遍升谏省，雍容二府亮天工。
    却敛经纶来望郡，一镇天雄一镇郓。
    政声洋溢彻宸聪，丹诏紫泥催入觐。
    庙堂端委秉钧衡，致君尧舜风俗醇。
    至今景佑皇佑治，振荡人耳如雷霆。
    巍巍勋绩谁能继，三叹真贤生不世。
    岂知今日元枢公，矫翼天衢更凌厉。
    礼闱得隽冠群英，旋登言路撄龙鳞。
    运筹帷幄参有密，翻私雨露泽全闽。
    生平出处总相契，左揆尚虚天有意。
    宣麻指日下彤廷，整顿乾坤迈前美。
    萱堂正富八十春，彩衣辉映衮衣新。
    二公荣贵虽同辙，如此盛事真无伦。
    先子姓名叨附骥，况复团司同殿记。
    遗簪堕履傥未捐，惠顾尚期逮孙子。
    鲰生鼓箧趋贤关，朔风急劲修涂艰。
    坱坙洪钧转一气，为借阳和先破寒。

许应龙　代上庠同舍上廷评
    忆昔弱冠游芹宫，颍川先生振文风。
    跹跹媚学比如栉，抠衣执经函丈中。
    何人才识最奇伟，惟公表里珪璋粹。
    学精姬公经国书，赋飘司马凌云气。
    词场价涌荐争魁，赐也何如敢望回。
    一别星霜逾十阅，侧耳誉声轰如雷。
    翩翩荐鹗翔西渏，一飞直上黄金阙。
    排云披腹呈琅玕，蟾窟仙枝径攀折。
    枳棘难淹鸾凤栖，金科得隽易如携。
    趋归立拜廷评命，青琐黄扉指日跻。
    屈指曩年同砚席，五人已作龙门客。
    乡书黉舍多有之，碌碌未能著奇节。
    著鞭无若祖生先，策足要津仪班联。
    自笑尘踪犹隐雾，拭目亨衢问天渊。
    绨袍恋恋故人意，堕履遗簪未捐弃。
    不求而荐佩私恩，高谊如公今有几。
    虽然前事已参差，荷借邹生律再吹。
    苦无好语为公谢，拌擞枯肠成此诗。

许应龙　代同舍上郎中
    人物依然吕洞宾，冰霜风骨玉精神。
    退朝花底千官散，标格如公有几人。

许应龙　代同舍上郎中
    能赋人人说颍川，谁知妙诀已亲传。
    词场屡草干将句，掷地金声震九天。

许应龙　代同舍上郎中
    逸气飘飘正妙年，纵横礼乐扫三千。
    胪传玉陛星辰晓，姓字巍居鼎甲先。

许应龙　代同舍上郎中
    父子同时践禁涂，一门荣耀世间无。
    愿凭曹霸丹青笔，绘入衣冠盛事图。

许应龙　代同舍上郎中
    册府方羊冠列仙，粉闱深处烂星躔。
    黄扉已设屏风隔，会见丝纶下日边。

许应龙　东庵广福禅院
    十年不到雪峰山，寂寂春风昼掩关。
    千载祖师无尽意，门前流水绿回环。

许应龙　凤池立碑纪事
    阅尽衣冠盛事图，三魁同郡古来无。
    词科得隽真鸿笔，仙籍联荣总钜儒。
    此日姓名辉石刻，他年步武接天衢。
    浯溪更把元勋勒，藉藉休声震八区。

许应龙　夫人黄氏挽诗
    枢庭勇退古无前，内助端由妇德贤。
    燠馆凉台供燕乐，衮衣褕翟庆联翩。
    虽云生死皆同岁，犹恨徜徉未百年。
    遥想铭旌摇曳处，江山草木亦凄然。

许应龙　馆中和赏桂诗
    喜陪盛集桂丛间，拟赋新诗未敢先。
    忽拜清篇真寡和，难将拙语更争妍。
    枝头烂漫黄金粟，度上风流紫府仙。
    凡骨岂容攀俊轨，也沾賸馥醉花前。

许应龙　贵妃阁春帖子
    木德新回律，琼壶暖不冰。
    举头闻鹊喜，翔舞下觚棱。

许应龙　贵妃阁春帖子
    月射璇题烂，风传玉漏清。
    仰瞻云汉表，辉润四星明。

许应龙　贵妃阁春帖子
    昨夜东风入律新，朝来蕙露净无尘。
    玉觞椒酒陪欢宴，总道今春胜旧春。

许应龙　贵妃阁春帖子
    贤哉淑德继鸡鸣，密赞关睢美化行。
    夙夜若为勤警戒，始终一念欲相成。

许应龙　贵妃阁春帖子
    翠管银罂旧事传，新春賸喜在新年。
    巧裁彩胜迎佳节，更祸君王寿万千。

许应龙　贵妃阁端午帖子
    撷秀斗群芳，兼收百药良。
    不因仁及物，庶草曷蕃昌。

许应龙　贵妃阁端午帖子
    淑德仪宫阃，天教受祉繁。
    艾人暨桃印，奚用更悬门。

许应龙　贵妃阁端午帖子
    丹篆钗符彩缕鲜，承恩侍宴玉皇前。
    一年一度为端午，此去应须亿万年。

许应龙　贵妃阁端午帖子
    裁成御服进君王，雾縠云绡叠雪香。
    却效葛覃躬节用，不忘澣濯旧衣裳。

许应龙　贵妃阁端午帖子
    槛有榴花沼有莲，南薰拂拂晚凉天。
    六宫莫度新翻曲，只理云和伴舜弦。

许应龙　和懽郡重九韵
    铃斋静暇锁棠阴，幽壑何妨窈窕寻。
    咳唾珠玑辉众目，铮鐆琴瑟乐宾心。
    引杯非为黄花醉，设席欣逢皂盖临。
    来岁茱萸赐朝士，看君鲸吸玉壶斟。

许应龙　和闽帅
    龙飞天子揽英雄，旧德欣逢泰道通。
    丹诏果然颁北阙，彩舟行矣驾东风。
    雨馀杉径新添绿，暖入花妆旋姹红。
    待得湖边春色满，我公已在凤池中。
    新凿南湖接海潮，油幢领客泛兰桡。
    那知半夜雨声急，却放新晴物色饶。
    尽日登临陪步武，高谈洒落挹风标。
    阳春白雪真难和，泚笔惟书道路谣。

许应龙　和邹守鹿鸣宴
    贤守声名重泰山，肯将曲学误儒冠。
    相期素节终身履，不道青云得路难。
    多士联翩阊阖去，忠言凌厉雪霜寒。
    朱辬指日归枫禁，廷策烦公具眼看。

许应龙　贺同知生辰
    訾陬之月如阳春，君臣庆会应昌辰。
    虹星牛渚将诞圣，崧高维岳先生申。
    日角珠庭辉绿鬓，仙风道骨真宣靖。
    才凌铁干四十围，量狭银潢三万顷。
    端委枢庭赞化工，制胜谋谟谈笑中。
    九扈告成村墅月，一尘不警戌楼风。
    勋名元是青毡旧，衮衮名公谁出右。
    黄麻昕夕下彤廷，玉带貂蝉辉衮绣。
    曈曨瑞日上公槐，宣劝黄封天上来。
    賸喜千秋佳节近，需云复宴凤凰台。
    福禄固知公自有，不待占星问牛斗。
    鲰生只备三千诗，留取年年祝公寿。

许应龙　皇帝阁春帖子
    日向皇都永，冰从太液融。
    青阳才转律，物物被和风。

许应龙　皇帝阁春帖子
    宽大书方布，欢声四海同。
    阳春如有脚，造物不言功。

许应龙　皇帝阁春帖子
    圣德乾坤大，皇图日月长。
    远人咸畏慕，国势寝安强。

许应龙　皇帝阁春帖子
    金华彩胜年年巧，柏酒椒盘岁岁新。
    恭愿吾皇千万寿，四时无日不阳春。

许应龙　皇帝阁春帖子
    三白从来兆岁丰，几看瑞雪舞回风。
    苍龙挂阙农祥正，击壤行歌我稼同。
