<!-- { "loadSidebar": true } -->
    春事初移柳，人家未摘茶。
    生儿了门户，馔客有鱼暇。
    笑我尘埃者，奔驰鬓易华。

陈造　隗嚣
    诸父论情是至亲，若为见卖苟全身。
    发崔冤魄旋无憾，眼见君侯杀伯春。

陈造　魏帝庙
    佛貍岁未卯，志欲吞宇县。
    当年江饮马，腥血浸淮甸。
    地人饭耕牛，有井巢归燕。
    至今阅遗史，为汝空饮恨。
    缅想瓜步留，杀气缠吴分。
    云何此山椒，遗像俨高殿。
    无乃甘事雠，吴俗昧所见。
    或复绵历久，后嗣忘敌怨。
    冥漠彼有识，福汝吾敢信。
    君看赵与薛，猣国冒祸釁。
    魏侯继前躅，长呼死白刃。
    胡不户祝之，香火均远近。
    岂但祈神休，抑使顽懦雷。
    谁令决从违，引手适我原。

陈造　魏知元有赠仍索诗此言别二首
    朋从应酬岐薄厚，魏郎凛凛金石友。
    四年再面情转亲，日有温言到衰朽。
    泾渭不混清浊流，云雨肯随翻覆手。
    自今淮徼望吴天，安得山林长聚首。

陈造　魏知元有赠仍索诗此言别二首
    作诗求工今则然，古人培本深其源。
    周鸦庄骚略未究，浪摹月露缀语言。
    知君胸中藏武库，平生游戏皆好句。
    老夫血指妙斲前，亟当还家事温故。

陈造　文炳近岁节感怆作诗宽之
    严侯才气旧无朋，晚作江淮肉食僧。
    饱对风烟吐膏馥，时因节物动销凝。
    君今宛是林和靖，我亦何如杜伯升。
    浊酒寒菹共一笑，未妨同剔课诗灯。

陈造　文帝
    君王俭德本天然，萧相鸠营已造天。
    不见千门并万户，露台虽罢未为贤。

陈造　闻师文过钱塘二首
    行役儿无虑，衰怀自不忘。
    待潮何处泊，听雨共更长。
    指俟乌供哺，先容雁著行。
    更宽三日计，茫苍下归艎。

陈造　闻师文过钱塘二首
    九堰三江外，欹帆侧柂频。
    海鲜当日箸，雨鹊定随人。
    椒酒须分岁，江梅巧借春。
    团栾多乐事，未沬物华新。

陈造　闻舒州书生聚众为盗
    边头仅绝胡尘警，频年麦秕禾不颖。
    淮民久矣困憔悴，淮俗岂常藏不逞。
    槌炉血马中夜呼，劫吏驱民刃加颈。
    吾民苦旱无生意，更复跳梁汝为便。
    堂堂王度无玷缺，赫赫军军容仍暇整。
    前年蜑户煽凶威，长蛇猯摇湖岭。
    元戎白羽才一挥，欲丐微生一无幸。
    尔曹么麽真癣疥，天网莫倚容蛙黾。
    昧逐青虫干斧锧，盍辞绿林救要领。
    鲸鲵虀粉有前戒，傥被皇恩各乡井。
    旱魃逞妖民倒垂，庙堂圣贤自司命。
    径须委节发陈禀，少息流离服顽横。
    劝分己责可次第，庶援沉焚痊国病。
    正资方岳佐尧禹，侧伫剡章伸此请。

陈造　闻盱眙北使信感事再次韵
    猰犬妖狐合故栖，丞关底限一丸泥。
    幄中已办吞青海，甲外宁惟馘白题。
    犁老上庭烦指顾，笞中行背问颠迷。
    提封旧物渠须计，一候韑汗更向西。

陈造　无题
    多誉庸非蠲忿草，一谦良是辟兵符。
    先生謦欬忘鸡口，俗子过逢动虎须。

陈造　无题三首
    酒鸱车后无何饮，易卷床头脱复看。
    岂谓浮生须此具，世纷方解不相干。

陈造　无题三首
    薄宦受风梗，还家归岫云。
    行人与乔木，老色竟平分。
    末路惭周朴，穷交有墨君。
    看渠绶若若，千骑诧乡枌。

陈造　无题三首
    才不时宜嬾治生，学专信已一官轻。
    只今尚友须千载，独惜时无尚子平。

陈造　无题三首
    浪出嗟何补，归来乐有馀。
    山川付不借，天地托蘧庐。
    酒熟聊呼客，钩垂不在鱼。
    平生栖遁意，政用盖迂痚。

陈造　无题三首
    居为耕叟出为官，出处人将二致看。
    朝市山林俱乐地，却须神武挂衣冠。

陈造　无题三首
    卧病十四五，秋来身自轻。
    已拚不籍在，宁复可怜生。
    每笑隐者传，尚存身后名。
    灌园聊日力，分药且交情。

陈造　吴节推赵杨子曹器远赵子野携具用韵谢之
    平日从俊游，寂寂坐多病。
    犯床漫飞埃，瑶笙罢重请。
    昔游喜复到，风物他日盛。
    坡恐名燕支，楼亦诧端正。
    新交间旧友，气合宫羽应。
    谭麈冰霜厉，笔阵鹅鹳劲。
    吏隐分乐地，与世不好径。
    拔贫办一欢，挟贵轻百乘。
    四豪载酒过，讲德珠璧映。
    歌奏云近人，舞罢鸾顾镜。
    酬酢忘主宾，笑语似纷竞。
    朱楼识阿盼，白酒醉师命。
    明朝耐残酲，江声醒幽听。
    此乐谪仙后，同异君试订。
    四豪成风手，可但只字警。
    我投诗社名，拜手敢貌敬。

陈造　芜湖感旧
    下帆同乌栖，挂帆逐鸡起。
    但见芜湖月，耿夜清如水。
    江左此壮县，我昔舟屡舣。
    诸公各敬客，款曲岂今比。
    酒杯惯邀留，妓围供燕喜。
    流连动十日，挥扫或千纸。
    旧游想如昨，故交今余几。
    逝者泉壤隔，存者参辰似。
    浪凭楚些招，盍寄相思字。
    可能唤巫阳，且欲托双鲤。

陈造　武昌
    客子修程未息肩，江山佳处小留连。
    醉临庾亮楼前月，梦闯回翁洞里天。
    形势盘萦蹲虎凤，轮蹄隐轸度丝弦。
    登高欲赋还东望，楚些无因唤谪仙。

陈造　西林访铦师
    天将宿雨净春空，却著湖山鼓吹中。
    载酒言辞藉花伴，运斤来看斲泥工。
    前身师定参寥子，拙宦吾今张长公。
    挽首人间皆长物，未妨分飨北窗风。

陈造　喜雪六首
    寒空黯惨塞不开，篵琼屑玉卷地来。
    乾坤变灭定何意，风为披拂云剪裁。
    和声载路天亦喜，簸弄花絮为春台。
    了知麦秋更好在，老农指此丰年媒。

陈造　喜雪六首
    平明僮奴更笑呼，群飞掇取如拾涂。
    僵鸢窘兔真鲜腴，劝汝贷此惊啼乌。
    巢营卯伏知念母，一一向来反哺雏。
    枭獍纵横凤高引，殄灭此族宁良图。

陈造　喜雪六首
    玉龙睡起长风激，尽蜕玉鳞漂八极。
    蓬仙帝女聚瑶台，剪水效祥谁所役。
    或疑天公陋尘域，幻作冰壶供一剧。
    是耶非耶竟莫知，杯酒聊容曲身直。

陈造　喜雪六首
    淮春之楼高突兀，凭栏小耐寒如割。
    平湖穹山两西子，爱此鲜妆巧涂抹。
    回首斜阳照屋梁，玉际坤舆尚摧压。
    今宵更呼甓社龙，高挂明珠照空阔。

陈造　喜雪六首
    去年孰不苏捐瘠，今年已馀四鬴食。
    自公之来适吾原，挽回太和寿此域。
    一旬再雪近岁无，日日欢谣沸阡陌。
    瓦沟待泮亦不恶，要趁春前作三白。

陈造　喜雪六首
    南邻赏雪珠箔褰，红炉绿酒围婵娟。
    非邻飞雪洒枕席，拥户亭午无炊烟。
    袁安吻燥屋不补，东郭足皲履已穿。
    呜呼悲歌兮歌且止，安得薪炭如蓬酒如水。

陈造　喜雪篇
    玄冥职寒事，庀职今几时。
    穷秋试雪似早计，冬令欲尽噤莫施。
    风声不怒日车近，客裘未绵河未渐。
    吴门十万家，心口同一疑。
    天公行四序，暑寒各有宜。
    岁云暮矣未见雪，嗣岁何以销疹疵。
    或云太湖龙，避静扃神扉。
    把弄明月坐贝阙，世间休戚吾何知。
    瑶台十二层，列坐万玉妃。
    屑琼翦水亦戏事，仙界运指想不龟。
    徒劳望切切，终竟来迟迟。
    芹宫冰氏翁，见与俗异岐。
    亦知仙人不作省事过，龙公肯如游惰儿。
    顾此千里间，司命付吏师。
    拊摩穷日力，日究仍夜思。
    向来裸露各温燠，一衾一絮公手之。
    赵衰之日周比屋，更以晴日相融怡。
    黄童白叟歌且舞，和声协气埙应篪。
    群仙飘然下，龙亦赴指麾。
    先之汛洒五日雨，一雪不待公有祈。
    花作坻垅絮作阵，雪为翦刻风为筛。
    岂直冬温要弹压，抑令宿麦蒙沾滋。
    去年岂无雪，雪神春不归。
    赈施不预计，熟视民饥羸。
    他邦亦此雪，灾祥闲是非。
    苦乐咫尺殊，满听民嗟咨。
    孰知此雪瑞此土，邦之人兮建德之游春台嬉。
    坡仙昔颍尾，喜雪忧民罢。
    赋薪贵粟亦户到，盛事未远谁可追。
    即今欲雪未雪已著念，挽回春意能先期。
    拟揭苏台之仙惠慈术，请继颍仙千古垂。
    惜无师旷琴，幼眇弦吾诗。

陈造　喜雨二首
    永宁开善皆留宿，梦破阶除急雨倾。
    人道行车定膏泽，我知龙伯念春耕。

陈造　喜雨二首
    招宝山邻娑竭宫，县峰仍接补陀峰。
    晴晴雨雨皆如响，谬挹池鳗拜土龙。

陈造　喜雨口号呈陈守伯固十二首
    旱风虫孽久挻灾，好雨如今陆续来。
    谁道天人不相与，青章解挽帝心回。

陈造　喜雨口号呈陈守伯固十二首
    共说邦君祷雨时，衋如疾痛切肤肌。
    公心一片秋空月，可但圆通大士知。

陈造　喜雨口号呈陈守伯固十二首
    未明出作夜深归，敢怨今年雨后时。
    岂独旱杷全好在，晚秧不死尚堪移。

陈造　喜雨口号呈陈守伯固十二首
    醮坛初上水沉烟，甓社龙公敢晏眠。
    为建清泠三万斛，坐令翠密舞中田。

陈造　喜雨口号呈陈守伯固十二首
    贷绝交通腹殷雷，人家一雨便春台。
    即看商贩接踵集，已有米船衔尾来。

陈造　喜雨口号呈陈守伯固十二首
    钱轻币重病吾农，未有奇方起困穷。
