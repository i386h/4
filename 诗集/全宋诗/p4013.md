<!-- { "loadSidebar": true } -->
    乐从长者游，论事亦亹亹。
    知我中原时，早与大门齿。
    流落天南端，相过不相鄙。
    乃翁四男儿，君盖处其季。
    家世贤弟兄，自立要如是。
    古学傥有成，终身保无愧。
    陋哉斗筲人，惟见目前利。
    茲焉入三吴，索诗饯行李。
    何补仆马饥，聊复慰深意。
    可同洪乔书，尽付浙江水。
    今夕灯烛凉，便当茱菊醉。
    畏途重语离，瓶卧莫遽起。

张元干　菊
    秋风著意菊丛黄，不怕东篱五夜霜。
    曾记南阳饮潭水，要令道骨合仙方。

张元干　句
    玄鲫随钩诚养亲。

张元干　筠溪居士跳出随顺境界把住放行自在神通纵横妙用已是摸索不著妙现
    珍重筠溪旧主人，我知明水是前身。
    如何一念初无过，便有多生未了因。
    止酒裙襦成厌杂，逃禅槌拂要比邻。
    云居嫡子重拈出，流布诸方此话新。

张元干　哭邹德久二首用前韵
    出守真成梦蚁宫，天台云色亦愁容。
    时来盍锡万钉带，仙去俄归群玉峰。
    川上可惊如逝水，岁寒徒有后凋松。
    烦将老眼银河泪，共洒西风絮酒浓。

张元干　哭邹德久二首用前韵
    穷达那知十二宫，由来与世不相容。
    乃翁极谏牵龙衮，百谪同愁割剑峰。
    前辈品题推玉树，平生忧患挺苍松。
    伤心身后夸君赐，泉路恩光底事浓。

张元干　兰溪舟中寄苏粹中
    气吞万里境中事，心老经年江上行。
    三径已荒无蚁梦，一钱不直有鸥盟。
    云收远嶂晚风熟，浪打寒滩春水生。
    沤雁北飞知我意，为传诗句濮阳城。

张元干　李丞相纲生朝三首
    梁溪万折必流东，间气英姿叶梦熊。
    出入三朝推大老，险夷一节合苍穹。
    守关虎豹徒窥闯，得雨蛟龙定长雄。
    衮绣未归聊袖手，不妨闲作黑头公。

张元干　李丞相纲生朝三首
    炎景生贤佐，三朝火王时。
    德威虽敌畏，忠荩只天知。
    安国惊何久，收功会有期。
    他年调鼎地，黄发属公师。

张元干　李丞相纲生朝三首
    戡乱登廊庙，群公数靖康。
    一身轻去就，百口恃安强。
    天意非难见，人情漫自凉。
    殷勤酌周斗，矍铄更鹰扬。

张元干　李丞相纲生朝三首
    将坛丙午赞亲征，相印元年佐圣明。
    贼子乱臣俱破胆，皇天后土实同盟。
    扶持更俿民休戚，进退元知势重轻。
    舍我其谁公健在，乞身赢得见升平。

张元干　李丞相纲生朝三首
    希世推英伟，行藏孰是非。
    横流曾砥柱，袖手且深衣。
    槐影摇黄合，星躔焕紫微。
    山林愚已老，衮绣看公归。

张元干　李丞相纲生朝三首
    济世功名肯力为，风云遇合贵逢时。
    欲知辟谷师黄石，便是扁舟号子皮。
    后进忌能逾日月，敌人用间果蓍龟。
    福城东际笙歌地，且祝千龄醉荔支。

张元干　李丞相生朝
    柱史生周室，仙源谱系崇。
    储星昭昴宿，降岳表神嵩。
    间气凭家世，宗臣挺祖风。
    梦求终作楫，猎卜果非熊。
    感遇云龙会，恩深雨露丰。
    折冲渊圣日，辉赫靖康功。
    社稷欹倾际，乾坤震荡中。
    力扶神器正，坚守帝都雄。
    割地争三镇，回天定两宫。
    壮图期敉难，大节耻和戎。
    去国孤舟远，忧时百雉空。
    建炎欣翊戴，鸿庆袭光融。
    相印机衡重，兵权号令通。
    安危繄礼貌，进退肯雷同。
    巨屏频循抚，真祠示眷蒙。
    欢声逢谷旦，善颂达苍穹。
    弼亮需元老，平章合上公。
    五行推有本，六甲混无穷。
    再造邦基固，中兴大运隆。
    保民跻寿域，千载简宸衷。

张元干　刘建州母夫人难氏挽章
    慈颜推寿相，懿范在吾乡。
    不待黄堂养，空遗紫诰藏。
    板舆悲骑省，板舆悲骑省，
    鹤客吊龙骧。风卷铭旌去，
    松冈閟夜长。

张元干　留寄黄檗山妙湛禅师
    晨发芗城越数峰，我来师出失从容。
    白云遮日蔽秋寺，青嶂闻猿惊暮钟。
    世乱可无闲地隐，山深偏觉老僧慵。
    他年芋火谈空夜，雪屋松窗约过冬。

张元干　龙眠墨梅
    江南一枝春，岁久暗香灭。
    怪得深夜寒，荒村映残雪。

张元干　吕公像
    巾裹唐装本布衣，平生唯识一钟离。
    此中养得婴儿就，世上行尸有许悲。

张元干　吕公像
    秋空一剑岳阳楼，醉里乾坤日夜浮。
    五百年间兴废事，不知谁是赤松游。

张元干　乱后
    乱后今谁在，年来事可伤。
    云深怀故里，春老尚他乡。
    宁复论秦过，终当作楚狂。
    维舟短篱下，聊学捕鱼郎。

张元干　雒阳陈去非自符宝郎谪陈留酒官予时作丞澶渊旧僚友也有诗次韵
    寒水绕近郭，栖鸦蔽高原。
    映带幽人居，暝色起草根。
    衡门东南开，濁河日夜奔。
    所喜古堤月，初出烟江村。
    不入城市久，懒访亡与存。
    羡子了万事，坐以一气春。

张元干　麦秋亨
    东坡喜雨事如此，吾舅名亭思不群。
    不问两歧何许秀，且看十顷卷黄云。

张元干　漫兴
    老答书题懒，贫营口腹忙。
    未能忘壮志，讵肯变刚肠。
    晷短催寒急，灯明伴漏长。
    床头褚衾在，不怕满檐霜。

张元干　岷山万松图
    叠嶂连娟入翠微，乔松蔽日有孙枝。
    江流不尽松声远，雪栈行人力困时。

张元干　墨菊
    老眼惊花暗，斜枝落纸愁。
    晚来闻冷雨，幻出一篱秋。

张元干　偶成寄友人
    万里天南客，三年日至归。
    群阴虽久否，吾道岂终微。
    顾我民称逸，如君遁正肥。
    鲸鱼波浪稳，云翼有时飞。

张元干　陪李仲辅昆仲宿惠山寺
    苍山崷崒中，殿古起野色。
    仰空象纬高，抚事戎马隔。
    三子俱人豪，语默有典则。
    安知今夕游，值此老宾客。
    危言惊鬼神，怀旧痛京国。
    寄书白帝城，问道屈原宅。
    三春闻竹枝，万里共悽恻。
    风来松柏悲，月落世界黑。
    相看炯不寐，袖手了无策。
    去去更酌泉，吾生易南北。

张元干　彭德器北堂太夫人挽诗
    早岁嫠居久，儒家守志贫。
    白头躬祭祀，老眼喜缝纫。
    哭妇无遗恨，怜孙不忍嗔。
    一朝违孝养，力疾叫苍昮。

张元干　七月三日雨不止后一日作
    暝色复已夕，雨声全未疏。
    掩关颇嗜卧，篝灯空照书。
    点滴闻瓦沟，决溜鸣阶渠。
    试作华屋想，未减严城居。
    大江汹波浪，旷野风号呼。
    那知三家村，有此一腐儒。
    是身在宇宙，何适非蘧庐。
    陵谷傥迁变，楼观皆空虚。
    安心无秘法，绝念忘畏途。
    生死尚可处，此境固有余。

张元干　上平江陈侍郎十绝
    了堂先生古遗直，贬剥私史专尊尧。
    二蔡怀奸首排击，始终大节不同朝。

张元干　上平江陈侍郎十绝
    灼见祸机宁有死，剖心立敌肯忘言。
    向来逆料无遗恨，彻底孤忠抱至冤。

张元干　上平江陈侍郎十绝
    前贤一节皆名世，此道终身公独行。
    每见遗编须掩泣，晚生期不负先生。

张元干　上平江陈侍郎十绝
    南荒百谪愈不屈，便道忽闻天遣来。
    峨帽焚香姑拱立，果无片楮可成灾。

张元干　上平江陈侍郎十绝
    酒酣怒发上冲冠，四十年前庐阜南。
    杖履周旋痛开警，为言小子颇尝参。

张元干　上平江陈侍郎十绝
    英灵精爽平生话，尚记先生苜蓿槃。
    仙去星辰终不灭，至今梦想骨毛寒。

张元干　上平江陈侍郎十绝
    功名碎啄与时同，譬似青天白日中。
    不觉片云随雨雹，适从何处运神通。

张元干　上平江陈侍郎十绝
    常佩了堂一则语，睢阳举似刘潞州。
    大朝不复见丙午，二老信然成古丘。

张元干　上平江陈侍郎十绝
    先生许可能尊祖，词采今存干蛊身。
    碑版灿然垂世誉，要知忠肃有门人。

张元干　上平江陈侍郎十绝
    伤心顷拜公床下，一气飘零余几人。
    七十衰翁谁信及，话言端欲广书绅。

张元干　上张丞相十首
    闽粤诸侯地，春风尽去思。
    三年歌德政，万户绘生祠。
    位极聊方伯，谋深必帝师。
    待公安社稷，四海被恩私。

张元干　上张丞相十首
    广汉家山远，临川道路旁。
    安舆怀故壘，同气听甘棠。
    雪后风烟润，春归草木香。
    丹心驰魏阙，梦想万年觞。

张元干　上张丞相十首
    活国勋奇甚，平戎志未衰。
    肯从时论屈，自许世人知。
    豹尾遥临镇，蝉冠暂祝厘。
    天将擒颉利，露布舍公谁。

张元干　上张丞相十首
    百六古今有，两宫开陃无。
    兴师诚刷耻，奋袂竞捐躯。
    必挟三灵助，能令万国孚。
    九宫驱六甲，何患五单于。

张元干　上张丞相十首
    蠢尔天骄子，中原祸太深。
    野心殊叵测，内地任频侵。
    日昃那常晦，阳生自剥阴。
    德光非不僭，终识杀狐林。

张元干　上张丞相十首
    国士多孤愤，君侯特长雄。
    玉墀曾复辟，铁券会论功。
    宇宙尊文物，华夷界土风。
    力扶炎运正，此意合苍穹。

张元干　上张丞相十首
    衮绣春秋富，旂常事业新。
    三迁推孟母，一德表商臣。
    任重能知止，功成合保身。
