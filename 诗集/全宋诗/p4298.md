<!-- { "loadSidebar": true } -->
    曲礼毋不敬，圣门恭而安。
    少成复习惯，心广仍体胖。

周必大　王籍文学求读书堂诗
    倚相端能记典坟，子羔未可治人民。
    十年莫作攸之恨，万卷方知甫也神。
    堂下从渠糟粕议，城南容我简编亲。
    铁更三擿韦三绝，将圣犹然况后人。

周必大　王季海正言父宣义挽词
    三世儒科独隐沦，功名岂必在吾身。
    早看伯氏囊荷旧，晚喜郎君谏草新。
    绛县人存疑甲子，论衡书就困庚辛。
    遥知会葬车千两，絮酒淋漓卧冢麟。

周必大　往蒙丘宗元知县以佳句为寿今承解邱次韵赠别
    百里人人卧去轮，儿从父老季从昆。
    飞凫空恋古仙伯，展骥难留庞士元。
    蟾桂影圆人欲别，骊驹歌阕客无言。
    太微已动哀乌色，应待循良款相垣。
    
    【卷08】

周必大　望皖公山
    太婆岭独高秋浦，皖公山正望龙舒。
    端如牛女隔天汉，不似彭郎近小姑。

周必大　文忠烈公居洛有丙午同甲会诗今执政府凡三位枢密使王季海参政钱师
    文公八十会伊川，盛事于今又百年。
    岂意苍颜华发叟，亦陪黄阁紫枢仙。
    府居末至容连栋，班路前瞻愧比肩。
    丁丙连干支合德，君臣庆会岂虚传。

周必大　闻西省赏酴醿芍药戏成小诗奉简泰之侍讲舍人年兄并以丁香橄榄百枚
    群玉圈中作主人，紫薇花底会嘉宾。
    风光总属程夫子，好念文昌寂寞春。

周必大　闻西省赏酴醿芍药戏成小诗奉简泰之侍讲舍人年兄并以丁香橄榄百枚
    满架冰肌合碧云，翻阶翠袖映红裙。
    玉堂只有金沙在，伴直明朝又属君。

周必大　闻西省赏酴醿芍药戏成小诗奉简泰之侍讲舍人年兄并以丁香橄榄百枚
    酒颁挏马莫分甘，金赐麟蹄敢搯尖。
    红白赏残堪底用，雨中折赠未伤廉。

周必大　闻西省赏酴醿芍药戏成小诗奉简泰之侍讲舍人年兄并以丁香橄榄百枚
    从来引玉即抛砖，自笔囊空百不堪。
    赖得酒酣须茗饮，聊将青子助回甘。

周必大　无心居士刘君挽词
    应物无心善自宽，临财有义肯儒酸。
    竹林逸老多馀庆，鸿苑奇书独饱观。
    名父平生淹簿领，佳儿他日绍衣冠。
    追思再世相逢旧，西望梅溪一永叹。

周必大　吴斗南架阁求梦芳亭诗
    屈平流放楚江皋，萧艾丛中思郁陶。
    君是国香人服媚，诗情端合反离骚。

周必大　吴斗南架阁求梦芳亭诗
    枕中莫问熟黄粱，梦里何妨集众芳。
    芸省翻书慵辟蠹，兰闱起草会含香。

周必大　芜湖宰沈约之端节惠诗编次韵为谢
    令君到处即文场，未怕簿书期会忙。
    神术有时朝赐履，赓歌无路赞垂裳。
    彭州篇什元飞动，工部交游更老苍。
    自古诗人贵磨琢，试看淇澳咏文章。

周必大　五次韵
    客嘉合馈五先浆，竹好仍生一味凉。
    天与冰肌胜傅粉，星驰火齐捷飞黄。
    将雏华表疑丁冷，唤渡京江忆杜娘。
    屡枉新篇谁可拟，一川烟草贺横塘。

周必大　五月南山蛟坏民田百亩胡英彦有诗次韵
    旌阳昔屠蛟，勋塞天宇大。
    涵淹此遗种，千岁不悔过。
    良苗蔚怀新，倏作渺茫堕。
    懦夫愧鼻祖，无策祗愁卧。
    勇哉韩退之，切齿鳄为祸。
    雄词坐以逐，岂必劳{左占右刂}剁。
    有如卫承我，经物谁能涴。
    清泉复化土，鱼鳖枯到剉。
    从今仕执珪，先已最郡课。

周必大　五月三日游简寂食甜苦笋知观欧阳齐年求诗
    疏食山间荼亦甘，况逢苦笋十分甜。
    君看齿颊留馀味，端为森森正且严。

周必大　武岗太守罗挽辞二首
    富贵由身致，廉勤守自然。
    常珍惟脱粟，老伴只残编。
    天已偿高寿，人犹望百年。
    千车会葬者，谁间大夫贤。

周必大　武岗太守罗挽辞二首
    忆昨登门日，蟠斋拥夜炉。
    疾奸频齽齘，悼往一喑呜。
    激烈看前辈，疲庸愧小儒。
    英灵那戢木，尚想抗狂胡。

周必大　务观得曾吉甫茶反以诗见遗因次其韵
    诗仙饷予北苑雪，正欲一洗东华尘。
    道山廷尉俱梦事，唤醒野轩真主人。

周必大　戊午仲春同甲小集次旧韵
    会老三人似颍川，同生绛县免疑年。
    尊常有酒何妨醉，事每无心即是仙。
    俭欲固应知足足，忘形谁问是肩肩。
    香山已写丹青像，洛诵仍凭副墨传。

周必大　戊子岁除以粣代酒送邦衡邦衡有诗见戏仍送牛尾貍次韵
    先生岂比习池徒，薄酝仍惭校尉厨。
    献粣聊将追粔籹，餵糟只欲伴屠苏。
    削肌知自何人手，灌顶疑尝释氏醐。
    必许寻花兼问柳，敢辞挈榼更提壶。

周必大　西昌陈诚之送黄楼芍药仍枉长篇老懒不能次韵戏答二绝句连岁许红都
    芍药名先记郑风，那因嘉木辨雌雄。
    姚黄后出今亡矣，合把黄楼列上公。

周必大　西昌陈诚之送黄楼芍药仍枉长篇老懒不能次韵戏答二绝句连岁许红都
    六一先生旧帅扬，分宁太史尹西昌。
    只缘未睹红都胜，便似参谋待海棠。

周必大　西美司书赋生瑇瑁佳篇仍索鄙句奉和一首
    衷甲藩身却误身，谁教全体黠斑鳞。
    幸容生致池中物，忍使刳为席上珍。
    剩买鱼盐便尔性，閒随龟鹤称吾真。
    却思御合纹如豆，侍食钧天二十春。

周必大　戏示凝神庵张椿龄
    仙师足厌踏京洛，亦复懒控茅峰鹤。
    遗形聊示德充符，闭目定从陈铁脚。

周必大　显学尚书楼大防奉九十六岁之亲戏彩未央古今鲜俪远蒙五诗皆和鄙句
    萱堂眉寿正增川，手种蟠桃莫计年。
    得道身陪金母宴，应缘居近宝陀仙。
    煌煌八座欢承膝，济济诸孙戏叠肩。
    家庆新图争快睹，愿将摹本寄邮传。

周必大　祥符长老智华写余真求赞
    五蕴皆空，四大和合。
    昔者逢场，东涂西抹。
    今兹面壁，有问无答。
    似耶非耶，任师指拨。

周必大　向以书戏邦衡云某自庐山游西山当就迎公召节今邦衡有诗督此语不验
    慧远遥同社，洪崖近拍肩。
    松枝年纪万，棐实岁逾千。
    径欲通天汉，忙因棹酒船。
    午城均一握，易地即皆然。

周必大　萧端伟挽词
    二顷良田数亩居，笔耕学殖世名儒。
    兰闱初喜携儿去，蒿里旋悲与妇俱。
    四季浇花非实相，百年种德是宏模。
    素车会葬空闾巷，试问他人得尔无。

周必大　萧彦育顷年示诗篇且求次诚斋待制所赠佳句之韵尝许赴省时勉为之适
    诗勿惊人日以昌，巍科只待赋阿房。
    源深元自流三峡，干老今谁敌豫章。
    肯向洛阳寻白傅，曾从江夏学黄香。
    漠廷结绶君家事，不羡弹冠贡与王。

周必大　小诗戏王驹甫请来早转约伯威德源得善彦和志伯西美粹夫及愚卿兄弟
    岩桂芙蓉映菊篱，小春仍上海棠枝。
    畒头幸有茅柴酒，来看平园万户棋。

周必大　孝宗皇帝挽诗二首
    圣德高难继，天心远莫推。
    如何尧舜主，不与武宣时。
    勤政精弥厉，平戎志竟赍。
    唯留大风句，千古日星垂。

周必大　孝宗皇帝挽诗二首
    移御重华意，微臣粗探端。
    思陵三载服，文母万年欢。
    方侍瑶池宴，俄藏禹穴冠。
    余生卧江海，空有泪成丹。

周必大　新光州守赵师奭字国佐才高一世仕京口以谗废宰太和以忧归得郡待对
    籍甚天支万事通，伤哉人爵一生穷。
    飞英北固谗何极，游刃西昌秩未终。
    千骑绝怜成画饼，八人乃忍助融风。
    只因快阁长流水，遗恨滔滔向浙东。

周必大　新镇江通判蔡挽词
    计相声名久不磨，庆余丰报属君多。
    原鸰重遇非常主，庭鲤仍收最上科。
    但使家声常燀赫，不辞官路独蹉跎。
    仁人天岂惜眉寿，自要曾孙同逝波。

周必大　信国太夫人慕容氏挽词二首
    门地荣听履，夫家世梦松。
    初终无一欠，富贵有三从。
    疾愈龙宫药，恩加象服封。
    乘鸾期忽至，谈笑返仙峰。

周必大　信国太夫人慕容氏挽词二首
    早暮阯游识，曾饕截发餐。
    升堂乖宿约，禊洛罢荣观。
    女史新彤管，宗臣泣素冠。
    哀荣谁可拟，嘉佑富之韩。

周必大　徐教授写予真求赞
    虽非戚戚小人儒，亦岂堂堂大丈夫。
    写向广文官舍里，巍冠为我讲唐虞。

周必大　徐泾教授求六一先生赞
    我不识公，而哀斯文。
    稷言皋谟，宋艳班香。
    四海所宗，一乡何有。
    瞻之在前，瞠乎若后。

周必大　徐商老参议直阁进书登瀛创儒荣堂来索鄙句许示奏稿寄题
    三孔三刘岁月赊，后来儒术数君家。
    五枝旧折燕山桂，八月新乘海上槎。
    方履圆冠无愧怍，西崑东观有光华。
    牙签纵许窥青简，银海何堪眩黑花。

周必大　徐元敏察院顷和子中兄长篇语颇相属今承出使交广次韵送行兼简经略
    少年同仕秦淮口，醉里殷勤扫花帚。
    苍颜白发二纪中，梦断赏心并折柳。
    非才晚污论思地，分察久观弹击手。
    端方期不负耳目，诘曲谁能学跟肘。
    善良无忧藜藿采，谗谄有类麏{上鹿下加}走。
    三年执法念少休，万里立功图不朽。
    遥知二十五州民，即日春风散醇酒。
    吏惊绣斧指东海，士喜文星避南斗。
    由来炎云多瘴疠，是处黄茅少林薮。
    自从英英贤牧至，蔽芾棠阴地无丑。
    同年相逢定倾盖，痛饮何妨暂濡首。
    书来不用诧梅花，共说苍生苏息否。

周必大　徐稚山龙学挽词二首
    有美传清雅，无憬问介通。
