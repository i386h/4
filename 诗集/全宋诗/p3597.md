<!-- { "loadSidebar": true } -->
    半点暄凉能几许，古来豪杰总成空。
    木犀香杀张园了，雪嗅金挼欠两翁。

杨万里　新酒歌
    酸酒齐汤犹可尝，甜酒蜜汁不可当。
    老夫出奇酿二缸，生民以来无杜康。
    桂子香，清无底，
    此米不是云安米，此水秪是建邺水。
    瓮头一日遶数巡，自候酒熟不倩人。
    松槽葛囊才上榨，老夫脱帽先尝新。
    初愁酒带官壶味，一杯径到天地外。
    忽然王山倒瓮边，只觉剑鋩割肠里。
    度撰酒法不是侬，此法来自太虚中。
    酒经一卷偶拾得，一洗万古甜酒空。
    酒徒若要尝侬酒，先挽天河濯渠手。
    却来举杯一中之，换君仙骨君不知。

杨万里　新居翦茅
    小筑初开一亩基，晚风散策已相宜。
    山童何急催归去，正是凉生月上时。

杨万里　新凉
    毛空两日散霏微，勒住阴云且四垂。
    一路新凉君会否，晴无日色雨无泥。

杨万里　新凉感兴
    初退生衣进熟衣，新凉只与睡相宜。
    草争人迹微疏处，荷怯秋风欲动时。
    又是一年将过眼，如何两鬓不成丝。
    中元节後新来懒，草册才抄第二诗。

杨万里　新凉五言呈尤延之
    暑极无可增，夏余亦复几。
    幽人暍欲腊，日日望秋至。
    秋至凉不随，夏去热未已。
    一夕睡美余，秋从簟波起。
    新凉来何方，洒若清到髓。
    夕前轻雨作，雨後微风駃。
    凉偶与之偕，未必凉因此。
    向来亦风雨，既止暑更倍。
    但令暑为凉，老病有生意。
    何必问所来，亦莫悲徂岁。

杨万里　新柳
    辇路金丝半欲垂，外间玉爪未渠开。
    上林柳色休多忆，更趁春风看一回。

杨万里　新柳
    柳条百尺拂银塘，且莫深青只浅黄。
    未必柳条能蘸水，水中柳影引他长。

杨万里　新路店道中
    去秋行部惨山容，得似春山意态浓。
    嫩绿峰当新雨後，乱红花发烂晴中。
    仙姿玉骨丹青写，雾鬓风鬟锦绣幪。
    染得笔头生五色，急将描取入诗筒。

杨万里　新晴
    瑶霜珠露两相鲜，玉宇金钲万里宽。
    欲作一晴多少日，早知秪费数朝寒。
    暴禾场里鸡豚乐，试笔窗前纸墨乾。
    儿女莫餐新淅饭，打头荷畑且输官。

杨万里　新晴东园晚步二首
    一月秋阴一日晴，山禽相贺太丁宁。
    不愁白发千茎雪，随喜黄庭一卷经。
    晚雾薄情憎远岭，夕阳死命恋危亭。
    孤吟道是无人觉，松竹喧傅菊细听。

杨万里　新晴东园晚步二首
    忙里清流也带尘，闲中底物不长新。
    水将树影挥空帚，枫换秋容作好春。
    自是不皈归便得，老来下笔笔如神。
    莺花煎炒无虚日，贱相诚斋一老人。

杨万里　新晴读樊川诗
    江妃瑟里芰荷风，净扫痴云展碧穹。
    嫩热便嗔疏小扇，斜阳酷爱弄飞虫。
    九千刻里春长雨，万点红边花又空。
    不是樊川珠玉句，日长淡杀个襄翁。

杨万里　新晴西园散步四首
    久雨令人不出门，新晴唤我到西园。
    要知春事深和浅，试看青梅大几分。

杨万里　新晴西园散步四首
    池水初生盖玉沙，雨余碧草卧堤斜。
    日摇波影缠桥柱，绣出栾枝遍地花。

杨万里　新晴西园散步四首
    红雨斑竹外蹊蹊，黄金嫋嫋水边丝。
    举头拣遍低阴处，带叶青梅摘一枝。

杨万里　新晴西园散步四首
    厌见山居要出来，出来厌了却思回。
    人生毕竟如何是，且看桃花晚{上艹下含}开。

杨万里　新晴晓步
    冬来暮暮雨丝丝，竹径梅坡迹顿稀。
    作意新晴聊一出，行逢湿路却成归。

杨万里　新秋盛热
    度夏今年未觉难，那知秋热政无端。
    晚林不动蝉声若，蝉亦无风可得餐。

杨万里　新秋晚酌
    胡床东乡坐，秋风忽凄其。
    老夫襄病骨，急令闭东扉。
    西扉亦半掩，压风作东吹。
    何必风及我，风入凉自驰。
    睌蝉见谁说，我饮渠便知。
    飞从何方来，径集庭树枝。
    三叹复九咏，话尽新秋悲。
    我老悲已忘，汝语复为谁。
    老乌啼一声，不知蝉所之。

杨万里　新热送同邸归客有感二首
    日日思亲未拜亲，何时乞我自由身？
    同来客子送归尽，更送後来无数人。

杨万里　新热送同邸归客有感二首
    瘦不缘诗不为春，只教悬罄未教行。
    清和天理不归去，六月长途作麽生。

杨万里　新暑追凉
    去岁冲炎横大江，今年度暑卧筠阳。
    满园无数好亭子，一夏不知何许凉。
    待等老夫亲勘当，更招幽鸟细商量。
    朝慵午倦谁相伴，猫枕桃笙苦竹床。

杨万里　新霜
    得得今年未有寒，天公小靳不全判。
    欲呈瑞雪飞花样，先遣浓霜起草看。
    瓦脊生尘总琼玉，梅梢著粉忽琅玕。
    老夫到老嫌冬热，十指朝来出袖难。

杨万里　新亭送客
    六朝岂是乏勋贤，为底京师不晏然。
    柏壁买人天一笑，楚囚对注後千年。
    锺山唤客长南望，江水留人懒北还。
    强管兴亡谈不尽，枉教吟杀夕阳蝉。

杨万里　新涂抛江
    烟雨横江水著天，不曾复涝似今年。
    绿堤何用千株柳，只与行人碍过船。
    
    【卷36】

杨万里　新栽德安牡丹，透根生孙，枝皆千叶种也，即非接头。二月瑞云红初
    日上浑迟在，花乘绝早看。
    精神百倍好，风露七分寒。
    夜宴醒犹醉，晨妆湿未乾。
    子孙更千亿，紫笋绕团栾。

杨万里　新竹
    东风弄巧补残山，一夜吹添玉数竿。
    半脱锦衣犹半著，箨龙末信没春寒。

杨万里　行部决狱，宿新隆寺观邹至完题壁
    道乡千古一清风，雪壁银钩墨尚浓。
    若爱殿前苍玉佩，断无身後碧纱笼。

杨万里　行部有日喜雨
    一雨天良苦，连霄酿不成。
    强摩昏睡眼，来看滴阶声。
    环细开来大，珠跳灭又生。
    稻花知我出，喷雪待相迎。

杨万里　行部暂辞金陵同列有感
    爽气来江外，秋容上柳梢。
    生遭女颓骂，老解子云嘲。
    襄病聊飞屐，行藏镇把包。
    君看社後燕，还忆社前巢。

杨万里　行路难五首
    君不见河汤花，今如泥土昔如霞。
    君不见武昌柳，春作金丝秋作帚。
    人生马耳射东风，柳色桃花却长久。
    秦时东陵千户侯，华虫被体腰苍璯。
    汉初沛邑刀笔吏，折腰如磬头枪地。
    萧相厥初谒邵平，中廷百拜百不应。
    邵平後来谒萧相，故侯一拜一惆怅。
    万事反覆何所无，二子岂是大丈夫。
    穷通流坎皆偶尔，搏扶未必贤枪榆。
    华胥别是一天地，醉乡何曾有生死。
    侬欲与君归去来，千愁万恨付一杯。

杨万里　行路难五首
    老夫少时不信老，长笑老人恃年少。
    如今老矣不笑人，却被少年开口笑。
    少年何苦笑老人，老人旧日颜如春。
    兴来百瑆山雙玉，醉後千篇笔有神。
    自古圣贤皆白骨，谁道今人不见古时月。
    孔子盗跖俱尘埃，杜陵老人今亦安在哉。

杨万里　行路难五首
    黄金筑台赐白璧，车前八驺门列戟。
    彻侯万户秩万石，珠户玉房贮倾国。
    傅呼一声万人开，将军相国天上来。
    不知道旁雍门子，已叹麇尘登高台。
    雍门解遣孟尝泣，孟尝不泣渠何急。
    只知富贵如云浮，不知贫贱饥死寒死愁不愁。

杨万里　行路难五首
    长门陈阿娇，却要一生金屋贮娇饶。
    长信班婕妤，却要一生纨扇从玉车。
    妾心秪作专房地，别人亦有承恩意。
    妾心不肯著别人，君心还肯如妾心。
    春风秋月浑不管，花落花开空自怨。
    千秋万岁一笑休，月明空照古人愁。

杨万里　行路难五首
    造化小儿不耐闲，阿兄阿姊一似颠。
    两手双弄赤白丸，来来去去绕青天。
    赤丸才向西山没，白丸又向东山出。
    只销三万六千回，雪色少年成皱铁。
    铁色头须却成雪双丸，绕从地下复上天，
    少年一入地下更不还。日日喜欢能几许，
    况有烦恼无喜欢。莫言酒不到刘伶坟上土，
    刘伶在时一醉曾三年。明珠一百斛，
    更添百斛也只心不足。侯印十九枚，
    更添一倍也只眉不开。先生笑渠不行乐，
    莫教人笑先生错。

杨万里　行圃
    饭罢来窥园，晴路忽流水。
    石子净无尘，一一湿如洗。
    夜来元无雨，霜消痕尚尔。
    稚子有素约，杖屦从我戏。
    老夫偶独先，稚子久不至。
    初心一何乐，中路惨不喜。
    怅望行复歇，回顾亦三四。
    行逢木蕖开，攀翻嗅霜蕊。

杨万里　行圃
    薤本新痕割复齐，豆苗初叶合仍离。
    鷽声政好还飞去，不为诗人更许时。

杨万里　行圃二首
    摘杞搜枯梗，攀花脱脆包。
    蝶呈新样粉，柳送隔城梢。

杨万里　行圃二首
    澹天薄日倦春游，苍桧丛篁引迳幽。
    忽有小风人未觉，荠花无数总摇头。

杨万里　行阙养种园千叶杏花二首
    不信东皇也有私，如何偏宠杏花枝。
    於中更出红千叶，且道此花奇不奇。

杨万里　行阙养种园千叶杏花二首
    白白红红两不真，重重叠叠是精神。
    谁言跂石眠云客，也见长杨五柞春。

杨万里　行役有叹二首
    去年丐西归，谓可休余生。
    今年复东下，驾言入神京。
    卧治方小安，趋召岂不荣。
    何如还家乐，醉吟听溪声。

杨万里　行役有叹二首
