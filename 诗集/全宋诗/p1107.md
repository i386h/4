<!-- { "loadSidebar": true } -->
    涛头开沸白，石齿聚寒清。
    纳纳三江暮，油油万壑倾。
    澄清浑漠测，泯默谅无声。

黄彦平　石祈晚泊
    江树繁阴合，江流涨沫浑。
    归舟带圆月，倚棹并衡门。
    表表浮屠迥，连连睥睨昏。
    梅花腾远响，杨柳想新翻。

黄彦平　石钟寺
    秀发九华晴景，摧颓五老苍颜。
    暮雨朝云佳处，小姑依约烟鬟。

黄彦平　石钟寺
    朔风驱水作猜澜，眼里庐山脚至难。
    少待须臾莫仓卒，卸帆聊憩石钟山。

黄彦平　送何端卿帅泸
    何侯石友平生事，傅粉风流讵可同。
    谁使拥旄三峡外，不留持橐五云中。
    啼猿此去欺残月，回雁因来吒便风。
    亦念人生行乐尔，且拈重碧擘轻红。

黄彦平　送何端卿帅泸
    人物当年盛学宫，笑谈尝许小人同。
    分襟短艇江湖去，回首觚棱涕泪中。
    却叙桅花听夜雨，又还菰菜动秋风。
    祗应黄屋收京了，邂逅东华踏软红。

黄彦平　送胡帅
    征南下车再寒暑，比屋罢民手摩抚。
    使渠安业不扰渠，恐负来时天上语。
    汉官题名当家谱，向来诸公孰为伍。
    天下中庸有胡公，不畏强御陈仲举。
    年时丞相双旌举，南浦飞云作霖雨。
    文昌戎政念得人，谁令两公归接武。
    周宣中兴藉方虎，秦王学士开天府。
    只今陛下更辛苦，要折遐冲付尊俎。
    忍饥种麦未盖土，军民嗷嗷两难处。
    从容宫漏未遽移，亦及渔樵人物否。

黄彦平　送黄司录
    异县伤流落，同官及老成。
    诗书尚家法，谱系更宗盟。
    岁暮一樽酒，阳春千里行。
    双旌定何处，抚字振新声。

黄彦平　送黄司录
    雪销南国瘴，花偏北枝梅。
    华发天边老，微阳树底回。
    未知身外事，聊覆掌中杯。
    检点樽前客，明年几去来。

黄彦平　送徐稚山江西漕
    长江分东西，下流隔沧楚。
    方船漕红粟，出节须调护。
    催科急星火，踏浪轻尘土。
    公私此一时，长短要相补。
    水生春岸阔，江争桃花吐。
    饯宴地得频，片帆会当举。
    烟鬟小姑山，晓镜女儿浦。
    雁雁破行飞，鸭鸭避人语。
    平生钓竿手，只合江湖去。
    因君偶别离，感我犹羁旅。

黄彦平　送扬当时夔漕
    桃花浪稳布帆张，汉节新除蜀郡郎。
    自昔儒林无别墨，只今文苑有他杨。
    碧难回保光灵远，白狗稠滩道路长。
    我亦郎潜归未得，故溪幽梦炯鸥行。

黄彦平　宿东流县威神寺
    雪梅风柳破韶光，又扑片尘宿净坊。
    坏壁老师真数面，隔年题字故斜行。
    王春三月向人好，禅诵六时销日长。
    来往区区祗如此，桃花应亦笑刘郎。

黄彦平　宿机关报喻县戏为俳礼
    短短长长柳，疏疏密密杉。
    秧深先熟稻，叶贵再眠蚕。
    御暑乌油伞，伤春白贮衫。
    乡风尽江右，魂梦莫湘南。

黄彦平　宿坡书事
    决决沙泉取次流，小堤闲贮一奁秋。
    莫将霞鹜飞飞影，认作兰成万斛愁。

黄彦平　宿坡书事
    拟裁垂柳待棲乌，招买风光计已疏。
    只有碧芦驯白鸟，击愁萦恨不关渠。

黄彦平　宿香严寺
    章原暝边宠会宿，塔岭尖处胡孙愁。
    且并山腰欹侧过，莫从高顶望神州。

黄彦平　宿香严寺
    天生忠孝程伯禹，国有老成黄嗣深。
    山北山南时一过，闲云野鹤故人心。

黄彦平　岁晚楚亭集唐句
    百丈牵江色，连樯并米船。
    樵苏喧晚渡，鸥鹭浴晴天。
    问舍惭元德，登楼忆仲宣。
    司存兼吏隐，虽有一山川。

黄彦平　岁晚楚亭集唐句
    辇路生春草，云安有杜鹃。
    羁棲投老日，邂逅中兴年。
    纪凤初年逼，迁　o霁景鲜。
    愁宽卑湿地，欣对艳阳天。

黄彦平　题刘氏市隐亭
    云合日景暮，鸟啼芳意休。
    闲　3必佳境，倦客得深投。
    主人定何人，方技家者流。
    持廉不二价，博物要兼收。
    丹砂出勾漏，杜若来芳洲。
    卢橘　　林夏，桂丛小山秋。
    鱼虫傥适用，剥啄无虚求。
    潜山试途捷，隐居吾庐幽。
    喧寂若两忘，容膝万事周。
    佳名志华屋，他日或重游。

黄彦平　田家春日二首
    纬竹梁溪面，诛茅舍道旁。
    腊收冰下纸，春课社前姜。
    露草牛羊长，风花杖屡香。
    人生但如此，官独为谁忙。

黄彦平　田家春日二首
    迟日芳众草，微风被野田。
    荒山有吠犬，穷屋亦炊烟，
    花已清明近，茶将谷雨前。
    供输了官事，粗粝任吾年。

黄彦平　田间春晚
    麦苗初种今如许，少日行遮雉子斑。
    看舞翠绡三百顷，却须花絮了春闲。

黄彦平　田间春晚
    浅白深红小睡馀，梦残春去绿扶疏。
    更无蜂蝶怜膏馥，时有娇莺隐自呼。

黄彦平　王子才军中有道鬻笔既售而去日吾姓管中破视有细字日李洞长求之不
    车马相逢地，龙蛇杂处中。
    从容李洞长，游戏管城公。
    堕履方圯下，跳壶已阆风。
    还同贺水部，乘兴看行宫。

黄彦平　吴虎臣献书行阙
    山北山南烟霭横，破烟啼鸟已催耕。
    能来夜雨连床语，大似春风不世情。
    琳馆陆沉吾已老，金门宠辱子方惊。
    集贤学士应相谓，诗客形容太瘦生。

黄彦平　五峰竹
    此君抱节怀霜露，裁以广寒修月斧。
    区区拔颖陋管城，落落中绳宜岫府。
    潜心几绝西门佩，隶古亲传伏生语。
    后来颉颃追时好，客卿子墨先生楮。
    慈恩柿叶剡溪藤，俗嗜纷纷那足数。
    何人喜事翻新制，林下风流微近古。
    宣心写面却缄囊，百划千葩增媚妩。
    青奴小忍供笔砚，晴窗示尔梅花赋。

黄彦平　晓发东流如建德途中作
    听风听水东流寺，为雨为云建德山。
    拍枕波声犹在耳，参天秀色不违颜。
    春来草草才正月，柳内时时见一斑。
    虀臼工夫浑未有，藁砧行李已来还。

黄彦平　已酉人日
    寒梢发颖斗临寅，玉烛初调七日春。
    稍稍江云欲回雁，醺醺花气已撩人。
    胡来莫道长安近，老去空惊甲子频。
    南渡诸君且书剑，北宕双阙正风尘。

黄彦平　元符己卯冬至先君罢兴国令宿皇恐滩有诗云倦客逢长至扁舟泊元宵难
    去年度长淮，霜月照孤驿。
    今年适异县，香雾依禅寂。
    人生几冬至，南北均行役。
    风枝无停号，遗句诵悽恻。
    生男当门户，堕地要膂力。
    抚我谓我臧，诲我以文秫。
    宁知事大谬，木拱玄尚白。
    百巧换千穷，只有不如昔。
    晚灯离室暗，又踏它山碧。
    行行重行行，风尘儿亦得。

黄彦平　约建德蔡令游梅山晨起微雪
    长年踪迹困尘埃，几向名山勒驾回。
    闲约访僧寻野寺，翻成踏雪看官梅。
    岫云要是无心出，溪月犹能有兴来。
    竹折松欹更愁绝，不妨吟赏助清哀。

黄彦平　约建德蔡令游梅山晨起微雪
    青回沙际草先知，稍傍芳林上故枝。
    野寺残僧微雪后，冻云寒雁共来时。
    不愁眼里无诗本，却要胸中有画师。
    已拚入城官长驾，留连风物得归迟。

黄彦平　越少隐移漕广东
    五岭馀炎蒸，三湘漫清绝。
    犬牙地相入，要是俱百粤。
    赵侯干莫器，盘错中排决。
    近惟高帝孙，远付使者节。
    悠悠南海路，惘惘舂陵别。
    君才谁得如，郎星映卿月。
    功名与事业，邂逅当俯拾。
    姑行毋疾驱，迟补中都阙。

黄彦平　赵丞相黄冈独往亭
    土生涉道有深浅，时来行身随近远。
    飞云邂逅作霖雨，雨足云归自舒卷。
    南阳躬耕心不悔，东山忽起颜犹腆。
    威行巾帼喜折屐，得倍古人谋盖鲜。
    杨飆恸哭野王筝，欢息成言那及践。
    关中丞相富丘壑，掩鼻功名聊不免。
    前年一战靖江浒，今年再战开淮甸。
    心期绿野园林胜，梦想黄冈松桧晚。
    渊明孤往欲问津，赤松从游非从愿。
    凭虚或喜凌云赋，还游请续离骚传。

黄彦平　重过京口
    江北江南形胜地，忆伤游子少年心。
    无波分杨柳边碧，月带蔷薇笑里阴。
    铁瓮只今虽料理，金山久已罢登临。
    寄声瘗鹤岩头字，莫厌龙蛇万里深。

黄彦平　骤雨宿香步
    阿香被召雷挟辀，飞廉受职云随宇。
    冥官鬼伯俱奔走，东风作恶神灵雨。
    山长已自疲荦确，泥深况复愁沮洳。
    夜投古寺亟燎衣，灯烛荧煌汤湢具。
    移床避漏皆相似，欲往华胥仍龃龉。
    曲肱齤齤初未遑，蓐食还须戒徒御。
    长年行役虽劳事，胜日登蝌或相补。
    会到诸峰最上头，俯看万壑争流处。

黄夷简　句
    宿雨一番蔬甲嫩，春山几焙茗旗香。

黄夷简　句
    襟带巴连蜀，封疆楚接吴。

黄夷简　咏华林书院
    桐轩潇洒远尘机，伯始英风世不衰。
    千亩自封轻渭叟，五经同拜重宣尼。
    衣无常主门多义，仓有余粮俗共熙。
    仁智眼前从所乐，利名身外更何思。
    琴清善召云中鹤，床稳高蓍叶上龟。
    茶煮玉泉僧至日，酒萏金蚁菊芳时。
    往来虚席宾朋盛，朝暮过堂子弟奇。
    万卷诗书归腹箧，地仙踪迹少人知。

黄义贞　白云寺
    巘云宝刹诵瑶编，屋上灵云每见连。
    知是苍穹相表异，却教瑞气日缠绵。
