<!-- { "loadSidebar": true } -->
    升平重见上元天，箫鼓声中璧月圆。
    惟有高门更多喜，金盘分送洗儿钱。

方回　庆陆仁重举男四首
    积善悬知庆有余，芝兰袞袞秀阶除。
    紫阳一滴泉源远，早聘名儒授四书。

方回　秋大热上七里滩
    吾生所未见，自古恐亦无。
    秋半不肯凉，赫日炎洪炉。
    沸湍七里滩，触热乘畏途。
    坐船汗如浆，况彼牵挽夫。
    一樯合众力，至数十辈俱。
    踏竿气欲绝，沙立僵且枯。
    西瓜足解渴，割裂青瑶肤。
    焉得大冰盘，沾丐及此徒。
    侥幸据势位，极意求所误。
    愿回君子心，略念小人躯。

方回　秋到
    秋到山居僻，贫无异味尝。
    擘黄新栗嫩，炊白早籼香。
    渐減家人病，徐添夜气凉。
    凭谁理荒秽，篱落菊苗长。

方回　秋风
    剩喜秋风起，空庭老树间。
    夜凉瞻北斗，晨爽对南山。
    □□黄花近，今年白羽閒。
    未妨缺耕敛，尚觉老躯顽。

方回　秋风歌
    君不见七月一日海上风，浙水西东淮水东。
    盐亭网户十万许，潮头三丈一扫空。
    高门大屋耸金碧，瞬息浮入龙王宫。
    官吏军民不知几，肉无肥瘦鱼腹中。
    纵尸横骨互撑拄，蝇蚋姑嘬鹰鹍同。
    人家妇女金缠臂，恶少斫之残血红。
    富商大贾浮巨舶，犀象珠玑夸豪雄。
    三五百艘□□□，□□纸船纸梢工。
    善登高树毒蛇满，善泅有蛇缠其躬。
    □□□家无一口，甚寇屠戮兵战攻。
    我忆淳熙前辛丑，赤地□□飞蝗虫。
    江南人才殊未少，南康救荒赖文公。
    我忆嘉熙□辛丑，西湖涸底舟不能。
    人肉馒头市肆卖，艮山门潮尧水洪。
    水旱厄运古来有，皇天得不怜民穷。
    辛丑定数不可免，愿言少杀神怨恫。

方回　秋后渐凉
    楼东清晓起参旗，火伏三金喜应期。
    车马尘中犹苦热，故山已是早凉时。

方回　秋日
    尽日秋园掩竹扉，小堂临砌坐斜晖。
    有心觅句无心得，畦叟浇花蚱蜢飞。

方回　秋日古兰花十首
    绿叶梢头紫粟攒，离骚经里古秋兰。
    时人误唤孩儿菊，惟有诗翁解细看。

方回　秋日古兰花十首
    可待清秋菊共芳，春苗夏叶已先春。
    握兰故事人谁识，夙世庞眉汉署郎。

方回　秋日古兰花十首
    远闻香淡近闻浓，紫穗丝丝吐雪茸。
    不识幽人殢姝子，儿曹方醉木芙蓉。

方回　秋日古兰花十首
    玉露金风喜乍凉，紫茎绿叶荐秋芳。
    今年最好中秋月，更着秋兰月下香。

方回　秋日古兰花十首
    大似斯文不遇时，无人采佩世无知。
    援琴与鼓猗兰操，五百年间一退之。

方回　秋日古兰花十首
    椒浆桂酒蕙蒸肴，学子人能诵楚骚。
    惟有籍兰无识者，老夫对尔首频搔。

方回　秋日古兰花十首
    纫兰为佩楚忠臣，直道从来不屈身。
    为报拖金鸣玉者，如君多是折腰人。

方回　秋日古兰花十首
    雪丝忪细紫团栾，今代无人识古兰。
    本草图经川续断，今人误作古兰看。

方回　秋日古兰花十首
    一干一花山谷语，今兰不是古时兰。
    重阳菊料千丝紫，隆准曾孙却解看。

方回　秋日古兰花十首
    楚词兰有晦翁注，模写真容本陆玑。
    不待花开着囊贮，紫茎绿叶可熏衣。

方回　秋暑家多病者
    酷暑端何物，穷居值此辰。
    交秋六七月，连病两三人。
    虚屈名医至，深怜老子贫。
    婢慵吾亦愧，煮药缺乌薪。

方回　秋思七言八首
    久不作诗诗律废，时须饮酒酒皆悭。
    翠微云外宣平宅，一棹归欤隐此山。

方回　秋思七言八首
    重阳时节黄花近，老子情怀白发新。
    点检客囊无一物，江湖七十五年身。

方回　秋思七言八首
    大庾岭头梅挂月，居庸关外草连天。
    马牛风古不相及，障雾饕风一梦然。

方回　秋思七言八首
    将相共扶黄道日，神仙独隐紫阳山。
    云深夜注参同契，身在虚无缥缈间。

方回　秋思七言八首
    郎官己未老秋崖，丞相庚申老讷斋。
    己亥□螭竹坡老，吾乡三老挂予怀。

方回　秋思七言八首
    早遇鹤山先生子，晚登和义郡王门。
    静翁道翁两知己，恸哭新坟接旧坟。

方回　秋思七言八首
    七旬有二传凶问，九月初三记庭辰。
    客里偶然逢此日，淮思江望泪痕新。

方回　秋思七言八首
    菊殿百花梅第一，重阳节遇小春来。
    年年岁岁身长健，摆去穷愁醉几杯。

方回　秋晚感怀
    脱絺著褐事如何，啬暖饶寒岁易过。
    □喜晚芳怜早谢，细看园菊验塘荷。
    风霜天地秋声急，老病心情醉日多。
    读破少年三万卷，枉将身世堕南柯。

方回　秋晚杂书三十首
    煌煌鸡冠花，飞昂丽前轩。
    异物尚贵少，焉用此卉繁。
    翰音赋首饰，鸣将雄其群。
    植物复肖之，天巧讵可原。
    细视足诡怪，恶多谓宜芟。
    嗟哉近霜草，十九已不蕃。
    独兹峙荣豾，岂不胜枯樊。
    留以伴嘉菊，亦足华我园。

方回　秋晚杂书三十首
    屈子悼芙蓉，胡于木末采。
    谁欤变秋树，水花俨高垲。
    本非莲藕类，稍稍具姿彩。
    厥植亦匪贞，朝泽暮已痗。
    叔世尚浮卉，貌取实故萎。
    吾庐百昌戕，一二此根在。
    无奈儿女曹，爱之若芳茝。
    曾不如荞穄，足用拯疲馁。

方回　秋晚杂书三十首
    酒为万有神，菊实百卉仙。
    敢问神谓何，我肠苦愁煎。
    此味一濡唇，倏忽千忧捐。
    仙说又何谓，南阳有其泉。
    昔人饮芳润，槁项足引年。
    閒居爱重九，二物心怀旃。
    秋热寒华迟，家贫时醪悭。
    屯乖勿深叹，古亦有斯贤。

方回　秋晚杂书三十首
    畴昔夏之夜，百虫无不鸣。
    侵寻迫秋杪，惟有蟠蟀声。
    微物乏巨喙，寒翅厉酸清。
    露将化为霜，欲鸣声不成。
    瓦石有深缝，缄默逃汝生。
    不然且立死，焉问懒妇惊。
    天地布肃令，讵别物重轻。
    岂惟蝼蚁蛰，神龙亦潜形。

方回　秋晚杂书三十首
    我观满囷粟，一粟之所充。
    海鱼千百亿，孕卵与粟同。
    春菊寸许芽，霜华秋丛丛。
    误耘或失溉，槁死厥壤童。
    万物生必成，塞天曾不容。
    殀阏尽屯厄，宇宙将无空。
    忍哉锐头辈，不恤地上虫。
    汉网非少宽，六合无人踪。

方回　秋晚杂书三十首
    思诗夜无寐，佳句招不来。
    不思忽有得，清晨视空阶。
    昨日所未有，红叶初可枚。
    小雨过庭菊，一夕粲然开。
    饥雀噪檐隙，纺车响林隈。
    百动各有为，此复挂我怀。
    秋意美初寒，经营一衔杯。
    炊仆告薪尽，空庖风卷埃。

方回　秋晚杂书三十首
    去年归我庐，移菊于邻家。
    今年灌我畦，百本余秋华。
    阅时十二朔，暄凉更韭瓜。
    逋债之所丛，诋诟纷交加。
    燃头复割肠，笑口仍呀呀。
    低价弃薄产，未办充馋拿。
    忧端如箭来，惟有醉可遮。
    买酒卖书籍，匹如死天涯。

方回　秋晚杂书三十首
    今年初发春，主人饮我酒。
    借问主人谁，是邦之太守。
    座中有上客，俨然八十叟。
    优伎何纷喧，观者拄肱肘。
    于时梅始华，菊荣倏秋九。
    此主愤仆诬，逮对以疽踣。
    此客抱老病，亦复正丘首。
    人生会皆尔，曷不覆大斗。

方回　秋晚杂书三十首
    何以知秋深，衾薄无浓梦。
    梦断复不眠，寒气夜已纵。
    幻虚成诸有，谁实神其用。
    积惨以消之，化工似好弄。
    东家生育喜，西舍哭泣痛。
    鸿荒考妣初，万代几宾送。
    释氏寂灭乐，此理未必中。
    浩然思无涯，雨鸣鼓钟动。

方回　秋晚杂书三十首
    有金当报恩，有剑勿报雠。
    忘雠不过辱，忘恩禽兽俦。
    雏乌哺其母，豺獭知献羞。
    岂伊具有面，曾不畜产侔。
    鲁叟造化心，笔底天春秋。
    如彼货与{外鬼内隹}，何足私怨尤。
    千里忽命驾，□予将焉求。
    为言笃故谊，一饭敢不酬。

方回　秋晚杂书三十首
    周诰恶沈湎，礼设萍氏禁。
    愚夫或败德，贤者故克敬。
    上有朝廷燕，下有乡党饮。
    倍食与无算，岂闻起酗竞。
    但此忘忧物，过嗜足致病。
    汤剂所不攻，朝窗卧若暝。
    虽然极困羸，亦未害性命。
    百病皆不可，病酒差独胜。

方回　秋晚杂书三十首
    世运日已季，帝王降而霸。
    人品亦复然，穷极事狙诈。
    孟坚列九等，三三以相亚。
    圣有生而知，愚至不可化。
    吾谓上上人。老死守田舍。
    远迹牛豕间，胼胝事耕稼。
    彼昏慕鼎食，厥价下之下。
    何待临伏锧，然后发悲咤。

方回　秋晚杂书三十首
    昔闻有烈士，哀歌缺唾壶。
    衰暮心不已，徇名殆忘躯。
    我老讵复尔，一壑不愿余。
    外物百无嗜，惟喜读我书。
    空樽已绝沥，寒庖仅微蔬。
    儿啼得非馁，尘编聊自娱。
    弊庐匪无山，犹兹寄城隅。
    车马不至处，愿言迁林居。

方回　秋晚杂书三十首
    吾年志学初，故已嗜为诗。
    三霜当六十，无复一黑髭。
