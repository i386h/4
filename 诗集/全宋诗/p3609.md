<!-- { "loadSidebar": true } -->
    屋疏茅送月，壁密荻分霜。
    病趾催趺坐，残更妒晓光。
    暖寒无上策，来早借朝阳。

杨万里　至永和
    出城即便见青原，正在长江出处天。
    却到青原望城里，楼台些子水云边。

杨万里　至永州城外
    恋恋庭闱竟北征，槐花唤我试诸生。
    了知归近犹看堠，更有愁来即入城。
    愚水端能勤入梦，嵛峰何得嬾相迎。
    只应白发持环久，见我跫然笑未成。

杨万里　至鹧鸪洞
    岸冻树逾瘦，日高林始明。
    瑶草密如积，玉泉中暗鸣。
    初至心为动，欲归脚还停。
    江洧千万峰，穿侬两鞋青。
    如何鹧鸪岭，咫尺来未曾。

杨万里　炙蒸饼
    圆莹僧何矮，清松絮尔轻。
    削成琼叶片，嚼作雪花声。
    炙手三家市，焦头五鼎烹。
    老夫饥欲死，女辈且同行。

杨万里　稚子弄冰
    稚子金盆脱晓冰，彩丝穿取当银钲。
    敲成玉磬穿林响，忽作玻黎碎地声。

杨万里　中和节日步东园三首
    两晨又不到东园，沙径朝来合小乾。
    可惜红梅将落去，怕风怕雨不来看。

杨万里　中和节日步东园三首
    五出桃花千叶绯，团栾绕树间芳菲。
    攀来欲折还休去，看到残红教自飞。

杨万里　中和节日步东园三首
    一年佳节又中和，三分春光一巳过。
    莫恨峭寒花较晚，留连春色尽从他。

杨万里　中秋病中不饮二首，後一首用辘轳体二首
    去年两浙浙西州，今夕南溪溪上头。
    满著玻璃一盆水，洗开玉镜十分秋。
    病来不饮非无酒，老去追髈摠是愁。
    自笑独醒仍苦咏，枯肠雷转不禁搜。

杨万里　中秋病中不饮二首，後一首用辘轳体二首
    无风无雨并无云，今岁中秋尽十分。
    毕竟冰轮谁为转？碾穿玉宇不生痕。
    坐看儿辈纷然饮，也遣先生半欲醺。
    自是清樽负明月，不閞明月负清樽。

杨万里　中秋後一夕登清心阁二首
    昨夜云为崇，今霄月始妍。
    如何一日隔，便减半分圆？
    影里偏宜竹，光中不剩天。
    客来休遣去，我醉正无眠。

杨万里　中秋後一夕登清心阁二首
    秋夜真成书，西山却在东。
    吹高半轮月，正赖一襟风。
    清景今年过，何人此兴同。
    青天忽成纸，似欲借诗翁。

杨万里　中秋前二夕钓雪舟中静坐二首
    月到南窗小半扉，无灯始觉室生辉。
    人间何处冰壶是？身在冰壶却道非。

杨万里　中秋前二夕钓雪舟中静坐二首
    去岁中秋政病余，爱他月色强支吾。
    今年老矣差无病，後夜中秋有月无？

杨万里　中秋前两日别刘彦纯彭仲庄於白马山下
    忽忽离合梦非梦，续续谈谐眠不眠。
    莫道对床容昜著，试思分手几何年。
    长亭更放金荷浅，後夜谁同壁月圆。
    要得长随二三友，不知由我定由天。

杨万里　中秋前一夕，携酒与子仁侄登多稼亭
    月忽飞来随我傍，我还飞入月中央。
    如何桂树许多影，不隔永轮些子光。
    自古中秋多苦事，非风即雨断人肠。
    醉来不信寒欺酒，露湿杯盘冻作霜。

杨万里　中秋前一夕，雨中登双溪叠嶂，已而月出二首
    州在三峰最上头，上头高处更高楼。
    都将万岳千岩景，堆作双溪叠嶂秋。
    晚雨才收山尽出，暮天似水月如流。
    敬亭堪喜还堪恨，领得风光揽得愁。

杨万里　中秋前一夕，雨中登双溪叠嶂，已而月出二首
    双溪叠嶂旧知名，投老初登眼不醒。
    一雨飞来四天黑，乱云遮断万峰青。
    急呼月色开秋色，夺得昭亭与敬亭。
    自笑诗翁犹狡狯，不饶山鬼弄精灵。

杨万里　中秋前一夕玩月
    月拟来宵好，吾先今夕遭。
    缯外半壁许，已复一轮高。
    迁坐明相就，群飞影得逃。
    望秋惟有此，彻夜敢辞劳。

杨万里　中秋无月，既望，月甚佳二首
    中秋无月莫尤天，月入秋来夜夜妍。
    且道今霄明月色，何曾减却半分圆？

杨万里　中秋无月，既望，月甚佳二首
    月到中秋故故无，今霄月好莫渠孤。
    旧传月径圆千里，影落金杯只粒珠。

杨万里　中秋无月，宿青弋江，晓行新寒
    新寒催我索衣裘，凉雨凄云摠是愁。
    耐冷素娥今老去，夜来桂殿罢中秋。

杨万里　中秋无月，至十七日晓晴
    劣到中秋云便兴，中秋过了却成晴。
    雾横平野村村白，日上疏林叶叶明。
    岁事不应如许早，朝来已觉嫩寒生。
    春吟不似秋吟好，觅句新来分外清。

杨万里　中秋与诸子果饮
    几年今夕一番逢，千古何人此兴同？
    酒入银河波底月，笛吹玉桂树梢风。
    莫言秋色无多巧，净洗清光也费工。
    老子病来浑不饮，如何频报绿尊空。

杨万里　中秋雨过月出
    欲遣清风扫乱云，先将一雨净游尘。
    今年大作中秋事，月色何孤我辈人。
    照却八方还剩在，看来千古许清新。
    不眠不惜明朝补，报答孤光醉是真。

杨万里　中秋月长句
    西山走下丹砂丸，东山飞上黄金盘。
    径从碧海升青天，半湿尚带波涛痕。
    初辉淡淡寒不动，月华犹轻桂华重。
    黄罗团扇暗花纹，蹙金突起双龙凤。
    须臾正面天中央，银钲退尽向来黄。
    乾坤熔入冰壼里，万象都无只有光。
    平生爱月爱今夕，古人与我同此癖。
    去年中秋天漆黑，今年中秋月雪白。
    先生旧不论升斗，近来畏病不饮酒。
    月下醒眼搔白首，明年月似今宵否？

杨万里　中书胡舍人玉堂夜直用万里所和汤君雪韵和寄，逆旅再和谢焉
    紫禁仙人视草闲，宫云低到绮疏间。
    玉如为作回风舞，金炬高烧带笑看。
    得句却嫌椽笔小，冲泥遣慰客毡单。
    夜哦妙语锵鸾鹤，不觉梅梢霁日团。

杨万里　中涂小歇
    山僮问游何许村，莫问何许但出门。
    脚根倦时且小歇，山色佳处须细看。
    道逢田父遮侬住，说与前头看山去。
    寄下君家老瓦盆，他日重游却来取。

杨万里　中元前贺余处恭尚书祷雨沛然沾足
    数点飘萧供晚清，二更倾泻到天明。
    雷驱云气如旋磨，雨遍山村却入城。
    簟面顿无秋後暑，檐牙最爱梦中声。
    尚书幸有为霖手，偏洒江东作麽生。

杨万里　中元日午
    雨余赤日尚如炊，亭午青阴不肯移。
    蜂过无花绝粮道，蚁行有水遏归师。
    今朝道是中元节，天气过於初伏时。
    小圃追凉还得热，焚香清坐读唐诗。

杨万里　中元日晓登碧落堂，望南北山二首
    节里少公事，底忙起侵晨。
    望秋怯残暑，及此东未暾。
    登山俯平野，万岳皆白云。
    身在白云上，不知云绕身。

杨万里　中元日晓登碧落堂，望南北山二首
    米山不知重，近见三两叠。
    远者淡不真，眇与天相接。
    晨光染红云，正向山外贴。
    映出青万层，还与云俱灭。

杨万里　中元日早起
    欲借微凉问万松，万松自热诉无风。
    清晨秋暑已如许，那更斜阳与日中。

杨万里　仲冬诏追造朝供尚书郎职舟行阻风青泥三首
    东阙催人赴赤墀，北风栏我泊青泥。
    会当老子有行日，未信北风无住时。

杨万里　仲冬诏追造朝供尚书郎职舟行阻风青泥三首
    破篱外面即江流，枯树梢头总客愁。
    隔水远山浓复淡，殷勤点缀一川秋。

杨万里　仲冬诏追造朝供尚书郎职舟行阻风青泥三首
    江神风伯战方酣，北浪吹翻总向南。
    未放人扶下江柁，却教眼看上江帆。

杨万里　仲良见和再和谢焉四首
    未惜诗脾苦，端令鬼胆寒。
    吾才三鼓竭，君思九江宽。
    作者今犹古，灯前卷又看。
    不辞须捻断，只苦句难安。

杨万里　仲良见和再和谢焉四首
    谁谓陈三远？髯张下笔亲。
    夫何此意合，恐有宿生因。
    我岂慵开眼，年来寡见人。
    更烦雕好句，割取楚江春。

杨万里　仲良见和再和谢焉四首
    健论开仍阖，清规高更寒。
    抗章胡未报，忧世可能宽。
    收用今宁晚，飞骞尚会看。
    自怜千虑短，所愿一枝安。

杨万里　仲良见和再和谢焉四首
    岂不为寮久，兹焉独愈亲。
    卜居如不近，同志竟何因。
    山鸟频招饮，江花解笑人。
    风颠仍雨急，枉却一年春。

杨万里　重九後二日同徐克章登万花川谷，月下传觞
    老夫渴急月更急，酒落杯中月先入。
    领取青天并入来，和月和天都蘸湿。
    天既爱酒自古传，月不解饮真浪言。
    举杯将月一口吞，举头见月犹在天。
    老夫大笑问客道，月是一团还两团。
    酒入诗肠风火发，月入诗肠冰雪泼。
    一杯未尽诗已成，诵诗向天天亦惊。
    焉知万古一骸骨，酌酒更吞一团月。

杨万里　重九前四日，昼睡独觉
    睡思初酣过午睡，起来四顾已斜阳。
    添糊窗隔无风气，旋晒衣裘有日香。
    旧雨不来从草绿，新豱独酌又花黄。
    去年重九穷忙过，可遣今年更作忙。

杨万里　重九前五日再游翟园
    翟园不到才几日，寒梢冷叶秋箫瑟。
    只有黄花数点明，上照青松下苍石。
    记得春头来此嬉，梅花太瘦杏花肥。
    巷南巷北皆春色，恰似吾人年少时。
    忽怪翟园如许老，园应笑我衰容早。
    来岁春光更一来，我衰依旧园还少。

杨万里　重九日雨仍，菊花未开，用辘轳体
    良辰巧与赏心违，四者能并自古稀。
    恰则今年重九日，也无黄菊两三枝。
