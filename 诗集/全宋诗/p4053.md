<!-- { "loadSidebar": true } -->
    但得余生无病恼，从渠南北与西东。

章甫　即事
    暑雨何时了，江云不肯开。
    穷途惟有死，薄俗动相猜。
    怪事供诗卷，閒愁付酒杯。
    欲从湖海去，安得小舟来。

章甫　即事
    俯仰怜身世，飘零玩岁时。
    道途多异说，客子有新诗。
    日落乾坤惨，风生草木悲。
    高楼空北望，清泪不胜垂。

章甫　即事
    天意诚难测，人言果有不。
    便令江海竭，未厌虎狼求。
    独下伤时泪，谁陈活国谋。
    君王自神武，况乃富貔貅。

章甫　即事
    门静悠悠日，春愁淡淡天。
    风尘殊未已，形影自相怜。
    有客还诗债，无人与酒钱。
    感时歌慷慨，忧国泪潺湲。

章甫　即事
    风急收残雨，花轻点客衣。
    江山争秀发，燕雁不同飞。
    异县交游少，中原信息稀。
    王师战甚苦，方解蔡州围。

章甫　即事
    弟妹今安在，飘零各贱贫。
    诗成难寄远，目断更伤神。
    风俗殊方异，交情白首新。
    辛勤营一饱，媿此百年身。

章甫　即事
    探报无虚日，淮东有捷音。
    周王方北伐，蠢动敢南侵。
    四海当多事，群公在一心。
    祖宗功业盛，德泽结民深。

章甫　即事
    两淮仍蜀道，群寇再侵寻。
    不戒兵犹火，唯夸旅若林。
    皇图终复古，天意亦难谌。
    咨尔无猖獗，须思后患深。

章甫　即事
    群寇仍猖獗，城边即弃捐。
    休兵虽上策，讲信竟虚传。
    人事今如此，天心恐未然。
    忍令唇齿地，重此染腥羶。

章甫　即事
    初失清河口，駸駸遂逼人。
    余生偷岁月，无处避风尘。
    精锐看诸将，谋谟仰大臣。
    愞夫忧国泪，欲忍已沾巾。

章甫　寄棻萩主
    问讯棻萩主，萩中事若何。
    得诗堪供佛，学道想无魔。
    关塞兵戈定，江湖岁月多。
    他年白莲社，藜杖饱经过。

章甫　寄韩漕子云
    诏书淮上遂休兵，玉帛相随下帝京。
    且喜王师还禁卫，独烦使节在边城。
    转输积雪河冰合，离别春风塞草生。
    细札催归应不晚，到家犹及趁清明。

章甫　寄淮东总领许叔庸
    太平寺里留诗别，江北江南几秋月。
    那知未著侍臣冠，坐总军储持使节。
    平生一饭不忘君，蟠胸万卷皆经纶。
    闻说别来头更白，忧国只今能几人。
    忆昨同倾京口酒，笑我凋零已蒲柳。
    晓驱黄犊破荒烟，留眼看公印如斗。
    短篇自昔蒙品题，老矣无复能新奇。
    乐府流传妙天下，小胥妙寄定何时。

章甫　寄金山良书记
    浮玉山头屋数椽，同龛弥勒忆当年。
    只今输与良书记，睡起晴窗看钓船。

章甫　寄金山良书记
    不向金山作主人，春江鸥鸟定相亲。
    凭君与问寒岩树，今见桃花几度新。

章甫　寄荆南友人
    余生自拚一虚舟，未害寻请慰客愁。
    梅欲飘零犹醖藉，柳才依约已风流。
    关心弟妹无黄犬，入梦江湖有白鸥。
    别后故人相念否，东风应倚仲宣楼。
    
    
章甫　寄上曾仲恭侍郎借净香寮诗韵
    官酒味甚薄，客怀愁正浓。
    节物苦催人，水叶鸣西风。
    觅句了无得，寂寞谁与同。
    凭高望京口，佳气何葱葱。
    中有贤府主，莹然冰雪容。
    家学传正派，政声摩秋空。
    閒哦燕寝诗，香篆萦房栊。
    别来未兼旬，频夜梦见公。
    白沙距西津，片帆可即通。
    会当涤场圃，还奉杖履从。
    只恐趋召还，接武夔与龙。

章甫　寄题郭侯至喜堂
    岷江西来会众水，峡束奔湍吁可畏。
    年长三老更相贺，舟到夷陵若平地。
    宁知市朝车马尘，仕路风波尤畏人。
    急流往往捷有神，滟澦瞿唐何足云。
    只今四海滔滔是，未省几人知此理。
    君侯不与世沉浮，家有新堂名至喜。
    武昌重镇居上游，云屯禁施用谐貔貅。
    君侯智略谁与俦，天子久宽西顾忧。
    令严将士无骄色，玉帐昼閒人语寂。
    中斋一榻净无尘，自炷炉香读周易。
    有时领客尊酒同，雅歌投壶双颊红。
    门前官柳摇春风，想应目送天边鸿。
    狐兔中原须尽扫，功成身退天之道。
    角巾归路颺轻舟，童仆懽迎人未老。

章甫　寄题极星亭
    杜陵白首尚书郎，一见瀼西春草长。
    忽思苍梧叫虞舜，翩然短棹下瞿塘。
    晚泊江亭生暝色，野服出船乌帽侧。
    南极一星落江湖，战尘蔽天兵未息。
    闾阎恶少印累累，不梦周孔嗟吾衰。
    机心去尽鱼鸟狎，在处诗篇神护持。
    四百年间一弹指，当时松竹今余几。
    南望冰魂不可招，波翻落日愁云起。

章甫　寄赵鄂州
    田家禾黍方登场，枯桑索索天雨霜。
    黄花篱落尚可醉，今我不乐思武昌。
    武昌使君半年别，前日书来慰愁绝。
    想思为我作西亭，徙倚阑干只明月。
    大材开府何优游，政声日随江水流。
    赐金增秩未为宠，咫尺丹诏催归辀。
    灯前春雨同挥翰，南风吹船着淮岸。
    云间过雁唤愁生，短褐饭牛歌夜半。

章甫　简查仲明
    佛法若大海，我生犹蚊虻。
    饮少腹已满，鼓翅作微鸣。
    查侯饱禅学，如说且能行。
    有如辽天鹤，岂受网罟婴。
    有身未免俗，时时还入城。
    篮舆过茅屋，无异同条生。
    相见非何事，说法俱纵横。
    妙处固不二，其实无所争。
    愿君更方便，除我疑惑情。
    要如两圆镜，相照交光明。

章甫　简李牧之
    落日还家聊面壁，剥啄谁来破幽寂。
    语音相似桑梓同，风骨轩然双颊红。
    亹亹清谈霏玉屑，多说东湖与霜杰。
    江西故老已凋零，听君论诗犹典型。
    君今久占宣城籍，我是江湖未归客。
    客愁时事两苍茫，一醉邀君君莫惜。

章甫　简唐先生谷
    藩篱落日鸟雀闹，江湖西风鸿雁高。
    病躯已厌秋夜永，农事更伤终岁劳。
    穷愁满眼未容遣，俗物败意时相遭。
    隐芝庵中有高士，拄杖请来同出邀。

章甫　简王漕左司
    人生天壤中，孰不有所求。
    小大虽不齐，逐物常同忧。
    士子文字间，亦各从所爱。
    取舍未必同，於道均无害。
    我生才甚下，志与俗子殊。
    思贤惄如饥，觅句聊自娱。
    惟公盛德人，君今乃行古。
    富贵等云烟，词翰敏风雨。
    荆湖十五州，玉节何煌煌。
    门庭无杂宾，读书清昼长。
    抠衣愿从游，自视亦何有。
    未知函丈地，能着野人否。
    公诚一顾之，足以为我荣。
    淮南有石田，归趁春雨耕。

章甫　简熊帅景瞻
    槐柳阴中数间屋，粗饭濁醪羹杞菊。
    过门问字欠无人，只有图书伴幽独。
    剥啄是谁来叩扃，手持札翰趋吾庭。
    风采九州安抚使，得得遣骑相招迎。
    我愿识公从宿昔，贵贱殊途那易得，
    亲染云笺贲草庐，惊喜盈怀仍叹息。
    折节下士古所稀，岂意於公今见之。
    况公位貌已崇重，英声凛凛威羌夷。
    满堂宾客皆豪杰，从容何止谈风月。
    野人自视殊缺然，或可为诗纪勋业。

章甫　简张安国
    南北东西厌问津，西海忘形今几人。
    惟公名誉一世重，虽不吾与吾当亲。
    气吞云梦并余子，深厚文章六经似。
    昂霄耸壑正当时，发策决科余事耳。
    上方忧顾大江东，虎踞龙盘气象雄。
    却袖玉堂挥翰手，来成方面保厘功。
    西风澹日边云碧，岁晚军情犹未得。
    不应矫首送飞鸿，想得攒眉正忧国。
    雅闻一诺值千金，推挽尤多乐善心。
    坐上能容野人否，试听客里短长吟。

章甫　荐饥
    陇亩还枯旱，鉯犂谩苦辛。
    饥寒知不免，盗贼恐相因。
    忧国书生志，安民圣主仁。
    丰凶端有数，天本爱斯民。

章甫　荐饥
    久客身长健，频年谷不登。
    天时有差忒，人事亦因仍。
    鹏运溟南北，鱼呼水斗升。
    世途惟论报，谁饭在家僧。

章甫　閒吟
    春风略不欺贫贱，美酒真堪托死生。
    芳草又依穷巷绿，残尊重与故人倾。
    雨余入馔添蔬笋，昼永欹眠忆弟兄。
    但得一廛供送老，更将诗颂纪升平。

章甫　閒吟
    梅花白尽柳初黄，春未平分日已长。
    老眼明边湖水绿，閒愁来处楚山苍。
    高吟且喜诗无病，痛饮方知酒有肠。
    南北故人强健否，谁知旅鬓欲秋霜。

章甫　江北
    江北多戎马，江南有战船。
    艰难吾欲老，辗转夜无眠。
    归去须三迳，飘零又一年。
    邻舟听客语，愁绝晚来天。

章甫　九日
    登高长是易销魂，多病新来目更昏。
    强引儿童追节物，久拚身世任乾坤。
    江风冷拂乌纱帽，篱菊香浮老瓦盆。
    回首西湖如昨日，交游凋谢不堪论。

章甫　九日寿之见过
    老去犹耽酒，归来自拨醅。
    绝怜黄菊好，仍有故人来。
    怀古空三叹，挼香更一杯。
    横山无十里，骑马未须回。

章甫　九日忆俞若晦
    出处殊途会面难，君留湖上我江干。
    黄花三度不同醉，白发数茎尤寡欢。
    鹗立寥寥天地大，鸿飞漠漠水云寒。
    登高时节还相忆，朝露谁怜坠林兰。

章甫　句
    只欠蛾眉把屈卮。

章甫　句
