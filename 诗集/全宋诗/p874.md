<!-- { "loadSidebar": true } -->
    先生乐道者，于世澹无欲。
    高风自绝人，正行不违俗。
    朼来城阙游，不受麈事触。
    目久望林壑，驾言反幽筑。
    家临滍水阳，路转春山曲。
    东风吹百花，红紫满岩谷。
    蚕桑事未起，农里得徵逐。
    社酒浊易求，山蔬晴可劚。
    幽寻月哇岭，高卧日照屋。
    应念尘中人，胡为自羁踨。

韩维　送李寺丞宰蓝田
    君诚岩壑徒，出宰亦山县。
    尚喜终南峰，苍翠不去眼。
    春风吹征车，千里度灞漣。
    到日胜事繁，花光老秦甸。

韩维　送李廷老归河阳
    爱子良自持，不复前日并。
    乃能从古人，帖帖事闲静。
    西轩雨新足，众药长条颍。
    援琴对浊酒，尽此夏日永。
    归心不可留，知子念晨省。
    驱车遵大河，回首望嵩岭。
    相思倘以诗，见寄尉幽屏。

韩维　送李宜德为县太原
    昔叨符守访乡评，守节安贫得水名。
    道在莫嗟为邑晚，禄微须喜及亲荣。
    风吹白菊篱边别，雨落黄榆塞下行。
    善抚疲羸修分职，边庭无事正休兵。

韩维　送李瑜屯田通判润州
    耳熟江南胜事传，闻君官去便翛然。
    江流截楚红尘断，山势吞吴秀色连。
    紫蟹迎霜新受钓，黄花吹酒正当前。
    嗟予不得从斯乐，坐看秋风发画船。

韩维　送刘景元观察守襄阳
    荆州太守驾朱辬，宝笔题诗出御前。
    应厌笙歌消暇日，欲将才业效当年。
    千章翠木云间寺，百丈清江雪后船。
    看取古来良吏迹，苍碑突兀岘山巅。

韩维　送刘巽殿直官蜀
    车马萧条西出门，怜君宦薄意能闲。
    并游多得贤豪士，久困独无憔悴颜。
    白酒园林休洛社，黄花风露见岷山。
    男儿荣滞古来有，收取功名晚节间。

韩维　送吕寺丞
    古有从军乐，人今衣彩行。
    春风骐骥健，朝日凤凰鸣。
    树远秦中道，花繁塞下城。
    篇章闻旧俗，当为放遗声。

韩维　送门客李秀才赴省试
    伤思易子闻前戒，务学求师是至言。
    岂有车鱼延上客，欲将诗礼示诸孙。
    青衿散后人千里，黄菊开时酒一尊。
    壮岁雄图当自勉，未应长啸入苏门。

韩维　送宁极还山
    晨冰结车辙，朔野风正厉。
    君行良亦勤，正与苦寒值。
    超然出门去，曾不顾我议。
    譬如云飞鸿，势不受维挚。
    开笼姿其往，万里在展翅。
    场功十月毕，田家足豳事。
    儿童樵牧归，荆扉寂已闭。
    燃薪烛茅屋，并坐侄与弟。
    自爱村醪熟，或以山鹿馈。
    冻蔬劚青黄，寒药煮根柢。
    从容温饱间，万事一无累。
    嗟予不得往，注目云接地

韩维　送三哥守蜀
    昔我忠宪公，握节临西州。
    于今三十载，馀爱尚应留。
    旌旗怆独往，山水记同游。
    一歌缁衣诗，涕下不能收。

韩维　送沈学士知常州
    毗陵今古号名州，况是风流得隐侯。
    吴岫稍迎双隼旆，洛尘凡敝几貂裘。
    预期庭下无嚚讼，还向樽前作艳讴。
    去去国门认不羡，画船烟浪入清秋。

韩维　送石昌言归蜀
    省署聊休直，皇恩许过家。
    朝廷宠儒雅，车骑有光华。
    行色星垣动，褒章宰树加。
    遥加蜀父老，来道竞咨嗟。

韩维　送思上人南归
    尘埃不可久，归卧故山秋。
    荣利非其好，风骚得所求。
    晨征随社燕，夜宿近江鸥。
    闻子禅林胜，它年一系舟。

韩维　送宋钧秀才落第还乡
    漆雕不肯仕，仲尼悦其然。
    乃知君子学，躁进非所先。
    去圣邈千载，兹风复谁传。
    趋营不自反，廉耻一以捐。
    爱君抱冲淡，荣利不可迁。
    读书本仁义，洞见末与颠。
    失志不为辱，谋道方复坚。
    临分求规言，顾我昧所宣。
    愿君崇远业，无愧古人贤。

韩维　送孙广
    文才武略有家规，懿行乡闾雅见推。
    乘障讵能申远业，偃戈良喜遇清时。
    风吹秀菊篱边发，雨落黄榆塞下悲。
    白首情怀何以慰，从军早寄仲宣诗。

韩维　送孙通直
    白首归来养性情，同时流辈尽雕零。
    忘怀物外思游好，访旧樽前得典刑。
    霜月醉留湖榭白，雪风吟度陇山青。
    斯民利病君多识，好奉新书谒帝庭。

韩维　送太素南游
    戕性伤生俗所同，人间今见百年翁。
    无稽不学公超雾，有待犹嗤御寇风。
    心到灵源千虑息，气随真火百骸通。
    临觞不用嗟离阔，达者相忘道术中。

韩维　送王二广渊签书洛中
    吾尝登嵩丘，下视伊与洛。
    王都一河壮，气象郁回礴。
    又闻彼其下，地美民俗乐。
    朱宫待游幸，窈窕飞观阁。
    气交卉木茂，奇艳或可愕。
    清渠碧玉色，左右随酾凿。
    丹樱结春实，紫笋翻夏箨。
    喟予抑幽恨，神往迹屡却。
    羡君署吏去，跃马春游薄。
    追游当及早，胜事不可落。
    为我谢林岫，终期蹈前约。

韩维　送王奉议知吴江县
    闻说吴江上，长桥百丈虹。
    蠔粘能固本，人度若乘空。
    明委三秋月，清来万里风。
    君知此为政，名惠广无穷。

韩维　送王氏兄弟
    抑疾伏田里，晨昏结烦忧。
    如彼衣上垢，岁久不可漱。
    忽闻车马音，来过吾庐幽。
    相见一长恸，悲风为迟留。
    张灯具餐饭，涕泗稍复收。
    南堂夜相对，油然破离愁。
    虽无盈樽酒，清论代献酬。
    高篇璨成诵，输写殊不休。
    婆娑双凤凰，飞舞光彩浮。
    忽然变瑰怪，风霆拔金暇。
    倾听魄已悸，何暇测其由。
    君家门阀大，先世勤令猷。
    晋公典册文，太尉廊庙谋。
    子孙今多才，信矣阴德流。
    还辕欲何语，赠子诗聿修。

韩维　送卫真晏太丞
    才名宰相子，二十取辞科。
    得县古称厉，登楼朝见涡。
    疲民劳赋役，静理足弦歌。
    八桧仙祠在，知君秀句多。

韩维　送谢师直归马上作
    送客西郭门，适与嘉宾遇。
    杂花被原野，南尽远目注。
    扑扑乱朱纷，蒙蒙凝白雾。
    林下风正柔，繁香不飞去。
    日长人意间，归骑款不遽。
    陶然行且歌，良惬静者素。
    却念陌上人，春愁纷似絮。

韩维　送辛十七作尉盐城
    少年嘉誉冠诸生，白首青衫仅有成。
    千里辛勤州县职，一觞凄惨里闾情。
    家临颍水花催发，柳绕长堤絮扑行。
    寸禄折腰何必去，道存心在即渊明。

韩维　送兄弟还都至长葛河上四首　别后作
    朔风吹惊鸿，行列失后行。
    苍苍雪压船，齿齿冰着岸。
    离马声正悲，别脸泪犹泫。
    却望携手处，危樯映林见。

韩维　送兄弟还都至长葛河上四首　双禽
    双双河洲禽，文彩披丹质。
    飞翔不离渚，鸣戏自终日。
    寒鱼伏冰池，岁暮饥尔匹。
    不欲远求林，投身避罗毕。

韩维　送兄弟还都至长葛河上四首　晚步
    爱此霁景侍，舍舟步高岸。
    夕阳照渡口，急急水纹乱。
    霜鸦田间鸣，沙鸟波上散。
    登临岂非美，当轸别后叹。

韩维　送兄弟还都至长葛河上四首　舟中夜坐
    晴霜落波底，斗柄插堤外。
    扁舟灯火明，樽酒夜相对。
    临欢意暂遣，念离心已痗。
    篙师喜冰拆，理楫事晨迈。

韩维　送休上人之荆门玉泉寺
    怜师真达者，于世了无求。
    万事沤起灭，一身云去留。
    楼台金地古，风雨玉泉秋。
    安得超尘网，相从物外游。

韩维　送洵阳王令之官
    离马嘶高枝，郊原夏景深。
    还持长者政，往慰远人心。
    种黍侔千户，张鱼盛百金。
    江山永嘉咏，时寄草堂吟。

韩维　送尧夫知陈州
    亮节金坚气玉温，入登廊庙出藩垣。
    谈经每尽先儒息，议政居多长者言。
    恩恤疲羸蠲重赋，礼加耆耄屈常尊。
    白头但祝公归早，南陌或陂并短辕。

韩维　送曾通直入京
    敏学高文俊茂身，少年今见鲁公孙。
    明心早得无生意，清耳常闻有味言。
    绿鸭陂中春纵棹，芰荷池上雨移樽。
    临分有赠非他物，声利精忘道始存。

韩维　送张七元构仕亳州
    萧条平马逐飞蓬，回首园林平露中。
    政事文章君得法，如今太守古人风。

韩维　送赵员外之官宪州
    仲扶岷峨秀，弱岁儒其冠。
    读书觑前古，饱见万事端。
    行已去畦町，为文鄙彫剜。
    应举二十载，不免瓢与箪。
    西游秦函国，崆峒上巑岏。
    却视关塞广，有如掌中丸。
    攻守势所利，浩然入窥观。
    是岁羌事作，贼兵犯鄜丹。
    君怀济时略，忠愤激肺肝。
    上书伏两观，音辞若琳玕。
    臣策倘见用，坐令敌气殚。
    天子壮其语，县城使位以官。
    黄绶系腰下，行行不遑安。
    炎天风尘多，远道车马单。
    饯觞不亲酌，曷致朋友欢。
    今兹塞垣将，所在麾旄攒。
    孰能谋而毅，孰能正以宽。
    孰用赏不信，孰为刑不残。
    谅非专达任，易以奇画干。
    庶几成大功，展子凌霄翰。
    顾我顽钝者，诧契岁屡寒。
    赠言非所工，当否聊一看。

韩维　送忠玉提刑还朝
    十五年前相遇地，白头还喜一樽同。
    从容笑貌忘君老，款密情期似乃翁。
