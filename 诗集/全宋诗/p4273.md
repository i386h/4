<!-- { "loadSidebar": true } -->
    莫道长安天样远，长安自不厌江湖。

郑猷　咏生子安应试新亭二诗
    前年谏猎出长杨，乞得新亭作醉乡。
    好把青衫送酒媪，从教人识御眯香。

郑有年　青霞谷
    少室隐居空索价，北山俗驾费移文。
    道人笑破世间事，去住身心如白云。

郑域　槟榔
    海角人烟百万家，蛮风未变事堪嗟。
    果堆羊豕乌青榄，菜饤丁香紫白茄。
    杨枣实酸薄纳子，山荼无叶木棉花。
    一般气味真难学，日啖槟榔当啜茶。

郑域　句
    旅程一见错欢喜，仿佛吾乡茉莉花。

郑域　句
    九里花田地。

郑域　句
    果子庵摩勒。

郑域　句
    槟榔共聘幣。

郑域　茉莉花
    风韵传天竺，随经入汉京。
    香飘山麝馥，露染雪衣轻。
    玉瑳莲子作尖丸，龙脑熏香簇满冠。
    好是莹无红一点，苦教红却不堪看。

郑域　山丹花
    团栾蜂蕊簇枝间，铅鼎成丹七返还。
    乞与幽人伴幽壑，不妨相对两朱颜。

郑域　素馨花
    妙香真色得之天，羞御铅华学女妍。
    只向温柔乡里活，怕寒不许上林传。

郑域　题法相岩
    法相具诸相，宝方无定方。
    突兀虎豹立，嵌空蛟龙藏。
    入地转轮远，透天圆窦光。
    何人鉴混沌，掷弃官路傍。

郑域　题灵惠
    高山如逸民，不肯近人迹。
    孤悄尺五天，空洞容数百。
    不招龙自来，其下为窟宅。
    天下待霖雨，胡为耽睡癖。
    我今唤飞廉，驾汝上空碧。
    吾鞭不亡施，慎勿惮劳瘠。

郑域　游黄杨岩
    暮秋访幽阴，谢屐凌崩空。
    行到山顶间，还与平地同。
    举手抉层云，下视无高峰。
    疏藤挂赤蚢，粘苔糁青茸，
    面首三神山，缥缈沧海东。
    指点笑语高，吹声半天中。
    安得大鹏背，载我游无穷。

郑域　玉蕊花
    维扬后土庙琼花，安业唐昌宫玉蕊。
    判然二物本不同，唤作一般良未是。
    琼花雪白轻压枝，大率形模八仙耳。
    山溪野路多见之，樵夫摧残如猘藄。
    比之玉蕊似实非，金粟冰丝那有此。
    花须中有碧胆瓶，别出珑总高半指。
    清馨静夜冲九天，招隐瑶台女仙子。
    乘风跃马汗漫游，偷折繁香分月姊。
    紫茎柘叶荼釄条，少到寻常人眼底。
    翰林内苑集贤阁，雨露承天近尺咫。
    后生不识天上花，又把山礬轻比拟。
    叶酸而涩供染黄，不著霜缣偏入纸。
    江乡老少知此名，郑{左木右希布换右}瑒半无正字。
    方言土谚胡舌讹，乌马成焉固应尔。

郑域　者提花
    此花移种自招提，借佛为名识者希。
    优缽曼陀是要何似，并参香问因依。

郑裕　一经堂
    莆之甲姓，实维大方。
    紫囊锦帐，阀阅膏粱。
    有子盈之，乃其最良。
    心志乎道，视之如忘。
    博究六艺，并包五常。
    东家尼父，北窗羲皇。
    日相讨论，兼收并藏。
    五经在笥，一经名堂。
    谦以自牧，虽晦而光。
    实浮于名，虽抑而扬。
    伊昔孟氏，排墨与杨。
    斯文羽翼，吾道栋梁。
    岂特诗书，独称其长。
    诸儒之说，于孟何伤。
    吾子命名，既择而详。
    通而贯之，辉涵汪茫。
    剖破藩篱，无门无旁。
    默契韶护，能宫能商。
    正蒙析滞，起废鎝肓。
    以一知万，名实乳彰。
    人知同好，絺句绘章。
    玄酒太羹，子独先尝。
    经术之间，骥骋康庄。
    典谟之文，凤鸣朝阳。
    学报天子，业缵星郎。
    以经名家，非子谁当。

郑钺　哭陈丞相
    大厦将倾一木支，登陴恸哭志难移。
    螳螂怒臂当车日，精卫衔沙塞海时。
    梦里忽惊元主朔，军中犹卓宋家旗。
    孤臣万死原无恨，独怪山翁总不知。

郑爚　句
    月似故人能赴约，鹭如小友可忘年。

郑云林　海棠
    贪诗闲费珠生心，水际云崖到处寻。
    可惜春花吾老矣，海棠烟雨闭门深。

郑云林　芍药
    与春相识亦多年，今岁春胡不到园。
    一任阶前无芍药，免教蜂蝶两争喧。

郑郧　游洋州崇法院
    晓色熹微麦陇间，杖藜徐步扣禅关。
    两浇水足东西堰，一抹云收南北田。
    仕路驰驱惊岁晚，僧寮燕坐觉身閒。
    故园早办归来计，莫待星霜满鬓斑。

郑蕴　题玉岩次韵
    乱山环绕疑无路，却望人家岭上村。
    古寺性耽泉石趣，孤城不见水烟昏。
    早行携杖雪初起，夜诵挑灯景尚暄。
    遥问隐居何处是，满岩松竹至今存。
    世路从来疏散甚，江山好处且归休。
    饭馀正好远寻景，棋罢何妨间倚楼。
    岭外梅疏初破腊，若前松老不知秋。
    晚风落日催归兴，更约闲时取次游。

郑瓒　句
    一水玻璃似苕霅，群山俎豆胜方壶。

郑宅　题朱文公唐石坟庵
    云谷高风挽不留，尚余书泽贲松楸。
    山瞻泰华岩岩耸，水接濂伊混混流。
    千古为渠开日月，百年知我有春秋。
    自怜晚学无仙骨，空把遗编记话头。

郑芝秀　芙蓉峰
    芙蓉峰插最高峰，上有仙台近碧空。
    不惮攀萝登绝顶，俯盾尘世一樊笼。

郑仲熊　岩桂花
    天公怜我太岑寂，每岁殷勤两度开。
    收拾落英将底用，博山香裹荐清杯。

郑周卿　句
    鹤归空有恨，云散本无心。

郑滋　游五官谷
    大厦将颠仆，一木安能支。
    唐室既颓齧，有才何所施。
    表圣隐王官，出处适其宜。
    藩镇方跋扈，拥兵相雄雌。
    尾大不可掉，网纪日凌夷。
    虽云务姑息，要求无定期。
    当此谁为援，欲进速祝基。
    优游向泉石，琴酒聊自恣。
    休休复莫莫，终永忘所规。
    著史以见志，迂阔从人嗤。
    风驭去不返，幽谷空遗祠。
    名与前峰高，挺挺为表仪。
    洁与飞瀑并，浊流应忸怩。
    方今重完节，褒封来非迟。
    发扬在守土，抗章无愧辞。
    庶几慰精爽，光辉于盛时。

郑子思　三贤祠
    飞凤屹立万仞壁，下有深渊不可测。
    问讯深潘有何物，骄然杰骜护巢穴。
    寻常任意自出没，砥柱中流喷涛雪。
    舟人偶有毫厘失，挫手婴鳞即粉骨。
    每到王正上七日，昂头掉尾见金脊。
    霁严收怒了无迹，共与邦人供踏迹。
    滩头鸡卜人得吉，鼓吹秋千总春色。
    但见五采文焕发，尽是前贤醉鸦墨。
    今来古往几风月，要之勿用果何益。
    莫邪尚不终磨灭，筇杖一跃肯踨蹐。
    我龙会见乘霹雳，起作甘霖沛天泽。

郑子覃　题苕溪道观壁
    纷纷红雨入苍苔，密荫新成莺友来。
    拟逐幽人梦蓬岛，一声裂竹故警回。

郑子信　句
    古人随水去不返，此字与山留无穷。

郑作肃　中秋登青原台
    去年中秋节，郑州正弄兵。
    羽檄方四驰，酒觞难一倾。
    今年当此日，往事久已平。
    不但櫜弓矢，又复见丰登。
    桂魄十分满，暮容千里晴。
    节物向人好，江山入眼明。
    群峰翠霭郁，静练秋光澄。
    霜竹裂石响，焦桐号钟清。
    页页高台上，飘飘欲云凌。
    矫首宇宙宽，韀　影尘滓轻。
    今夕定何夕，此身非幻身。
    谓言坐中客，不饮若为情。

止翁　无弦琴
    月作金微风作弦，清音不在指端传。
    有时弹罢无生曲，露滴松梢鹤未眠。

钟伯澹　句
    百丈平湖一点山，碧琉璃涌小蒲团。

钟季玉　宴建昌耋老
    大老如游更老鼓，迎来公宇共称觥。
    问年齐说生乾道，有日重新见太平。
    八九十翁同胜会，一千余岁侈羀　英。
    燕毛序齿关风化，观感油然孝敬生。

钟浚　送程给事知越州
    过乡昼锦剖符雄，海上蓬莱第一宫。
    自古胜游矜物外，于今藩阃压江东。
    湖同清赏绝尘境，风月高吟虚讼诵。
    促诏归来如汉典，出分千里入三公。

钟克俊　句
    自许有身埋汉土，终怜无泪哭秦廷。

钟离景伯　咏地藏殿牡丹一茎五花
    春风荣万木，此卉异常葩。
    海角逢三月，僧房见五花。
    馨香惊俗眼，灿烂照高牙。
    公子休追赏，如来会上夸。

钟明　书义倡传后
    洞庭之南潇湘浦，佳人娟娟隔秋渚。
    门前冠盖但如云，玉貌当年谁为主。
    风流学士淮海英，解作多情断肠句。
    流传往往过湖岭，未见谁知心已赴。
    举者却在天一方，直北中原数千里。
    自怜容华能几时，相见河清不可俟。
    北来迁客古藤州，度湘独吊长沙傅。
    天涯流落行路难，暂解征鞍聊一顾。
    横波不作常人看，邂逅乃慰平生慕。
    兰堂置酒罗馐珍，明烛烧膏为延伫。
    清歌宛转绕梁尘，博山空蒙散烟雾。
    雕床斗帐芙蓉褥，上有鸳鸯合欢被。
    红颜深夜承燕娱，玉笋清晨奉巾屦。
    匆匆不尽新知乐，惟有此身为君许。
    但说恩情有重来，何期一别岁将暮。
    午枕孤眠魂梦惊，梦君来别如平生。
    与君已别复何知，此别无乃非吉徵。
    万里海风掀雪浪，魂招不归竟长往。
    效死君前君不知，向来宿约无期爽。
    君不见二妃追舜，恨染湘竹终不枯。
    无情湘水自东注，至今斑笋盈江隅。
    屈原九歌岂不好，煎胶续弦千古无。
    我今试作义倡传，尚使风期后来见。

