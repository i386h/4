<!-- { "loadSidebar": true } -->
    地静苔过竹，沙清树入池。
    野人来尽日，山鸟话多时。
    偶傍松窗立，微风动七丝。

赵湘　辇下送沈天锡
    未第逢花尽，残阳照渡头。
    入关频值雨，归棹独随鸥。
    树暗藏鸣鸟，山空接漫流。
    琴书不同去，犹在酒家楼。

赵湘　秦淮晚泊
    晚泊秦淮上，无人独倚樯。
    遥峰平积水。别浦露残阳。
    往事随天望，新蝉聒树黄。
    渔翁有深意，不语自鸣榔。

赵湘　秋日过韩原隐居
    霜落门前石齿清，静中曾听咽泉声。
    分题会客多无说，抱疾迎僧忽强行。
    窗外叶随蝉影过，井边苔趁雨痕生。
    纱巾任侧衣从破，二十年来不到城。

赵湘　秋日过吴侃幽居
    掩门多径草，凉气动疏林。
    细雨经烟尽，微阳到菊深。
    话诗无鸟过，试茗有僧寻。
    欲去还留宿，窗边月照琴。

赵湘　秋日江亭
    远岸鸣蝉未攎休，蝉边风叶动飕飗。
    平沙露白聊宜鹤，孤岛分青独映秋。
    野色半侵凉气湿，水光低引夕阳流。
    题诗尽日无人伴，空忆潇湘有钓舟。

赵湘　秋日宿楚江西寺
    沧浪生计任西东，人向萧园寄断蓬。
    灯影半轩无梦寐，雨声长夜在梧桐。
    閒僧正笑吟髭白，故国那堪水树红。
    志业未知谁念我，明朝江上苇花风。

赵湘　秋晚舟泊桐江
    严子陵边水自流，夕阳无语倚松舟。
    乍逢风月羞为客，及到溪山识尽秋。
    移树断蝉初过雨，立沙孤雁偶随鸥。
    乡心旅思何人会，芦草萧萧一笛幽。

赵湘　秋夕旅馆言事
    一点孤灯万城身，离肠曾搅九回频。
    梧桐自管秋来雨，蟋蟀谁妨夜后人。
    枕上梦将衣共短，卷中诗与发同新。
    江边但厌携琴去，明月西风满路尘。

赵湘　秋夕宿杨明府厅
    主人无俗缘，留客菊花边。
    雨气寒并竹，秋声夜杂蝉。
    爽知于酒称，閒觉爱棋偏。
    不欲欹孤枕，更深却潄泉。

赵湘　秋夜集李式西斋
    泽国秋光淡，诗家夜会清。
    雨余逢月色，风静得琴声。
    小径幽虫绝，寒阶落叶并。
    尝茶不攎睡，自起绕池行。

赵湘　秋夜舟中作
    酒醒身计正悠悠，泽国如萍信水流。
    独夜听鸿深浦宿，坏篷连雨一灯秋。
    年来自觉新诗澹，江上谁怜旧业优。
    肠断山家数声笛，不知孤客在孤舟。

赵湘　僧院苔
    香销人寂寂，铺碧断尘埃。
    积雨声初尽，高僧定未开。
    冷痕穿竹去，秋阵隔泉回。
    此处应长在，閒人况不来。

赵湘　山居引泉
    自引灵泉胜取冰，入云穷穴始因僧。
    閒疏咽处秋无际，静听时来月有层。
    乍觉疏林多爽气，渐疑幽石减寒棱。
    雨余终夜西风起，流过吟窗溅著灯。

赵湘　山行
    翠满衣裳远径分，渐供幽兴入诗门。
    临泉自爱窥筇影，过藓何妨驻屐痕。
    因惹断云还倚石，偶看残照学呼猿。
    行行却喜无人到，曾为秋来挂梦魂。

赵湘　剡中唐郎中所居
    古柳垂溪水，当门系雪舟。
    开樽延白鸟，扫树带清秋。
    阁上看华顶，窗中见沃洲。
    寻常投刺少，来即是诗流。

赵湘　上谷川尹殿丞
    琐闼题诗送赴官，郡斋潇洒谢公閒。
    树边棋阁开秋锁，池上吟窗见昼山。
    吏散独行红叶外，酒醒地望白云间。
    郊原渐有新烟火，知是逋民鸟道还。

赵湘　圣号雅二篇
    天监王德，莫如宋赫。
    宋道平平，莫如法天。
    皇法昊天，覆罔攸私。
    达乎鬼方，化被孔时。
    维戬维禄，维生维育。
    被彼虫鱼，及尔草木。
    惟命克遂，于其有俶。

赵湘　圣号雅二篇
    皇振厥猷，法天以宁。
    我法我度，我经我营。
    或风或雨，或雷或霆。
    日月昭然，奋皇之明。
    霜肃以平，露泽以清。
    左右百辟，烂兮敷星。

赵湘　圣号雅二篇
    皇实法之，配道无作。
    始则以宽，终靡庸度。
    呜呼下民，亦孔之莫。
    皇鑑下土，将安将乐。
    皇视四方，匪丑匪恶。
    法尔天永，民祷斯恪。

赵湘　圣号雅二篇
    赫赫君道，皇其崇之。
    遹彼不教，皇实基之。
    维基伊何，实以无为。
    海隅苍生，被服熙熙。

赵湘　圣号雅二篇
    天下既平，狄人既庭。
    其棘匪劳，神圣以宁。
    无乱斯聪，无惑斯明。
    衣裳自垂，冕旒是凝。

赵湘　圣号雅二篇
    焌哉皇极，道靡有息。
    勤勤以谟，罔视其迹。
    鑿饮自鼓，耕食自绩。
    维相以歌，勿荷后辟。

赵湘　圣号雅二篇
    皇宅斯道，汗汗浩浩。
    贤俊茀茀，钟鼓考考。
    爰煦尔赤，爰妥其老。
    乐只万国，宁德攸宝。

赵湘　圣号雅二篇
    皇道磨徹，载昭载晰。
    克彼有截，万国是悦。
    皇矣圣朝，绵尔瓜瓞。
    是崇是洁，万世贻厥。

赵湘　书韩山人壁
    山木争高叶尽深，山人半醉在庭阴。
    常时具馔多餐药，偶夜听松不弄琴。
    雨后看苔连井口，秋来见月到池心。
    近闻墙外诸峰卖，只向茶铛便煮金。

赵湘　书韩隐人壁
    雨黑径垂莎，全家在薜萝。
    树高穿井出，门掩烧痕过。
    写易澌生砚，悬壶月上柯。
    近来山屐老，枯齿旅无多。

赵湘　书松门寺壁
    物外纤尘绝，堪闻乐道歌。
    好山光不尽，幽鸟语无多。
    树影秋云杂，泉声昼磬和。
    高僧自禅定，时有野人过。

赵湘　宋颂
    九区混茫，皇天锡皇。
    羲教农化，勋纪华彰。
    继华于禹，承禹于汤。
    比于文武，逮其成康。
    圣道攸传，富寿无疆。
    隋之弃仁，天命不常。
    歼厥侈毒，祚归巨唐。
    唐孙复昏，荡于四方。
    民瘼其咨，逾于怀襄。
    草创中间，崩析滋章。
    割山裂川，国为披猖。
    氓不堪命，神恫其殃。
    俾宋有图，横驰竖张。
    日月五辰，齐其启光。
    实维太祖，肇基建邦。
    有若有苗，逆命弗祥。
    爰整其师，赫怒斯扬。
    荆舒既贡，南海趋跄。
    庸蜀微卢，虽险无当。
    惟尔曰夏，毒靡有流，
    民始克昌。屡饥而馔，
    久渴面浆。冰极授衣，
    暑烦降凉。洎我圣君，
    传叶振芳。圣神仁明，
    浩浩汪汪。吴人来王，
    并汾慑降。服不以戎，
    彭罔其镗。风雨攸暨，
    如禽集翔。淳复天人，
    礼修夏商。前正后直，
    左贤右良。忠正并驱，
    回邪踨藏。鳏恤寡矜，
    寇屏宄亡。药蒸石黎，
    法衡度量。乃宅孝悌，
    乃谨序庠。衣帛食肉，
    罔有攸伤。关讥匪艰，
    什一靡庞。虽有罟网，
    不罗汙潢。虽有山林，
    不乱斧{左爿右斤}。虽有权衡，
    民不以强。虽有郛郭，
    民不以防。宗庙既清，
    郊社甚庄。品物争瑞，
    史载交相。未诰俗化，
    将时合苍。盈耳四海，
    但闻洋洋。其雍其熙，
    无施无为。乾坤法之，
    治于垂衣。蒙彼蚩蚩，
    不觉不知。天下一致，
    夫何虑思。清之净之，
    平之泰之。倏变于道，
    殊途同归。伟焉厥图，
    本蕃益枝。百世之后，
    实流其奇。史官既良，
    康哉具书。古有吉甫，
    为宣王诗。是故臣湘，
    作夫颂辞。圣德形容，
    神明告兹。狂斐恐慴，
    少颂史遗。

赵湘　送春
    留客强歌还强醉，送春多雨又多风。
    五更池馆孤灯尽，三月江城一夜空。
    青鉴照髭疑有白，子规啼树已无红。
    相逢赖得明年约，应向花前慰断蓬。

赵湘　送到逢吉
    独去谁相待，全家寄旧林。
    雨声乡外尽，秋色水边深。
    别酒香和菊，新诗束傍琴。
    将行还共立，江上起孤砧。

赵湘　送丁鹗下第客游
    尊有泣复歌，清泪酒相和。
    别岸春风静，孤舟夜雨多。
    鸟鸣烟草露，花逐夕阳波。
    我亦无戮者，东西欲奈何。

赵湘　送杜少府赴华阴
    行路华山前，之官发黑年。
    移家攎拔宅，作尉已呼仙。
    近县云随鹤，当门树著蝉。
    吟诗因夜坐，毛女落秋天。

赵湘　送韩起
    门外雨初晴，春深送客行。
    离筵近流水，芳草向空城。
    远鸟啼仍乱，残花坠欲并。
    会须频饮酒，莫遣白髭生。

赵湘　送韩屿秀才南游
    杨柳一蝉清，关河九日行。
    却来时未熟，此去雨初晴。
    仆懶嫌书重，驴幽喜骨轻。
    还因得新句，山寺遍题名。

赵湘　送驾部刘侯赴厥诗
    帝有天命，四方是宣。
    祥有时数，元极则传。
    爱物在皇，恶盈在天。
    惟彼庐墟，安宁有年。
    土沃无蠹，民骄且专。
    穷侈勿度，宄猾相肩。
    彼孽既盈，厥兆斯绵。
    天子眷之，丞相竦然。
    佥曰畴当，刘侯其贤。
    帝命钦哉，布教甚玄。
    俭以示之，信以布之。
    侈焉猾焉，禁之制之。
    惟公拳拳，是民咨咨。
    惟民未知，其恶去迟。
    公恐公惧，吾知天时。
    将及弗度，明年果饥。
    雨师不顾，其岁莫支。
    回禄仍怒，公豫其知。
