<!-- { "loadSidebar": true } -->
    山月转松影，涧泉鸣夜窗。
    清谈虎溪远，痴坐鹿门庞。
    敌国终亡灭，边城合受降。
    晨钟发秋思，同梦绕三江。

张元干　止戈堂
    谯门直北望燕山，乙巳年来例破残。
    可但中原仍祸结，谁令东粤独偷安。
    西师有请君侯力，南愿无忧圣虑宽。
    恶少至今犹胆落，云台须入画图看。

张元干　止戈堂
    八州贤牧喜休兵，千骑重来竹马迎。
    万瓦连甍存比屋，十年回首赖长城。
    举觞谈笑精明甚，缓带登临步武轻。
    多是门墙旧宾客，愿公黄发佐升平。

张元干　子立昆仲垂和游天宫诗既工且敏义不虚辱再此见意
    华裾绿发等青春，诗似机云定后身。
    家学乃翁真具眼，祖风当代岂凡人。
    字中仙爪便搔痒，句里灵犀解辟尘。
    万壑争流君看取，西兴从此是通津。

张元干　紫岩九章章八句上寿张丞相
    赫赫紫岩，白虹贯渊。
    玉生其中，匪雕匪镌。
    登於廊庙，圭璋浑全。
    温如之质，所宝象贤。

张元干　紫岩九章章八句上寿张丞相
    紫岩赫赫，众山维则。
    秉国之钧，百僚是式。
    志殄仇方，力复明辟。
    时方中兴，勋冠今昔。

张元干　紫岩九章章八句上寿张丞相
    紫岩高兮，上摩穹窿。
    雨露润泽，风云会同。
    表宋宗臣，礼泰智崇。
    皇以昭之，简在帝衷。

张元干　紫岩九章章八句上寿张丞相
    紫岩广兮，作镇坤位。
    尽臣之道，厚德以载。
    开国南阳，厥绪光大。
    是似是续，福禄未艾。

张元干　紫岩九章章八句上寿张丞相
    瞻彼紫岩，降神所储。
    进退有度，威仪甚都。
    粤自己未，帅於无诸。
    以忠以孝，奉承安舆。

张元干　紫岩九章章八句上寿张丞相
    北堂之尊，命妇称首。
    逢是谷旦，酌以大斗。
    公如老莱，衣衮裳绣。
    式歌且舞，以介眉寿。

张元干　紫岩九章章八句上寿张丞相
    土宇未复，繄公陃之。
    士风未变，繄公革之。
    军律未振，繄公鼓之。
    国论未定，繄公断之。

张元干　紫岩九章章八句上寿张丞相
    来朝伊何，筑堤於沙。
    对扬伊何，言宣其麻。
    明明天子，坐於正衙。
    徯公来归，相我邦家。

张元干　紫岩九章章八句上寿张丞相
    紫岩之松，在涧之沚。
    下有茯苓，兔丝蔓只。
    结为琥珀，深根固柢。
    愿公难老，受茲燕喜。

张元干　走笔次廷藻韵二绝
    风雨声中过半春，泥深郊水阻游人。
    老夫不出浑闲事，但觉年来白发新。

张元干　走笔次廷藻韵二绝
    小苏一物绝风流，竹杖荒鞋爱讨幽。
    招隐归来吐佳句，何时一笑共重游。

张元干　祖颖漕使希道使君以绝句相酬答聊成二章解嘲併发一笑
    从渠冷蕊篱边少，未放浮蛆瓮面空。
    高烛几时催夜饮，隔帘度曲也英雄。

张元干　祖颖漕使希道使君以绝句相酬答聊成二章解嘲併发一笑
    薰炉玉暖云生岫，晓鉴鸾窥翠扫空。
    未许尊前听金镂，两公新句漫争雄。

张元干　左举善人物高妙才具敏特要当为世用而乃携孥抚孤以不二价从事丹壶
    小隐丹壶时凭栏，它年兴在跨黄班。
    不妨游戏橘中乐，政尔经营湖上山。
    谁识胸怀容万顷，聊将身世寓三间。
    故人有子犹流落，我辈逢渠转厚颜。

张元孝　醴泉歌
    君不见齐城城西范公泉，曾照当年范公影。
    范公一去不复返，异时此地成佳景。
    先贤口泽气尚存，甘棠璐遗爱谁能并。
    貌公遗像龛公泉，千年恒对佗山岭。
    惟有此山见此公，后乐不废林泉景。
    古来豪杰宦辙经，山川草木皆引领。
    不独照耀翰墨光，抑且品题丹青炳。
    顾予昔忝宗伯省，谐世无术伤骨鲠。
    一年谪官此羁栖，数向寒泉挽修绠。
    冰壶日日潄，涓滴解使心常醒。
    平生颇味海内水，此与金山可并骋。
    膏泽定有鬼神护，清流自与乾坤永。
    忽复飘然当去兹，泉声引韵若为哽。
    坎洼讵测源流深，鸟鹊空噪梧桐冷。
    君不见古人饮水必廉泉，临流洗耳须清颍。
    嗟哉此水可洗心，往来祠下宜深省。

张圆觉　遗陈氊头
    释氏三千金世界，道士十二玉楼台。
    不知云鹤今何处，空使氊头夜卧阶。

张远猷　澹山岩
    岩窦天下奇，黄诗天下稀。
    洞明无所隐，石势争欲飞。
    雷鼓今犹在，澹仙何未归。
    磨崖文断灭，苔藓却成衣。

张爚　请赵季宪主玉虚道院
    来自东山东复东，飞空一剑伴丝桐。
    能令矮屋疏篱下，如在十洲三岛中。
    炼句入神敲夜月，谈玄动客笑春风。
    闻师曾得长生诀，同采丹砂访葛翁。

张爚　上赵主簿霁宇
    辞棘鸾飞远，重来棹雪舟。
    政声清似水，官况冷於秋。
    谱系王侯贵，文章班马流。
    赈民问钱谷，名已在金瓯。

张爚　重沓岭
    松间叠石步高低，啼鸟幽林听隔溪。
    七尺枯藤可扶老，青鞋香汗落花泥。

张云友　灯花联句
    青灯知有喜，花发满堂红。
    宝饼攒金蚁，琼钗缀玉虫。
    根非滋夜雨，蘥绽催春风。
    照破乾坤事，能攘日月功。
    燄凝中夜露，烬落五更钟。
    蟾桂光无比，冰花巧不同。
    无香开瑞瓣，有燄似珍丛。
    鹊噪欢娱定，蛛丝信息通。
    今宵真有感，好事喜相逢。
    不假金乌照，应非玉斧工。
    草虫空乱树，野燐谩枮蓬。
    蛾至浑疑蝶，蛟飞不是蜂。
    酒亲思杜老，诗咏忆韩公。
    不昧本来者，孤光曜太空。

张云友　雪窗联句
    霜风寒袭人，梅香清透骨。
    莫色冥九峰，月华澹双阙。
    青猿啸苍虬，红萤粘绿发。
    滕六欲飞花，巽二急催雪。
    炉烹兽炭红，帘捲鸳罗缬。
    更烧古龙涎，满斟清凤血。
    堆盘老榛栗，托契旧瓜葛。
    笑挥白玉麈，共说丹砂诀。
    飘飘志欲仙，酣酣耳正热。
    松鹤警清露，烟麋卧苍樾。
    一雁过天外，孤鹊绕木末。
    隐约银汉星，微芒翠杉月。
    烛花冻不泪，火柿拨欲灭。
    回首顾壁影，开怀吐谈屑。
    结习三生路，慷慨万人杰。
    聚散如浮萍，死生犹幻沫。
    万事一置之，四皓不渠劣。
    夜深尸泣鬼，岁晚霜摩鹘。
    泉涸水涯涘，云渺天空阔。
    饿鼠齧枯藤，冻蝇栖琐闼。
    觞咏兴未阑，烘堂各粲发。

张泇　录苔梅
    老身全身著艾蒳，不耐久蛰潜拿空。
    爪头拨动阳春信，香在霜痕雪点中。

张泇　题黄碧酒肆
    东风吹雨水平沙，下却篮舆访洒家。
    行役不知春早暮，墙头红杏欲飞花。

张蕴　不寐
    空床展转对孤檠，寒漏年长更雨声。
    如此乾坤閒岁月，明朝华发满头生。

张蕴　除夕
    京国逢除夕，栖迟鬓欲霜。
    春声生竹爆，岁色动椒香。
    戒睡听鸡早，占诗探茧忙。
    烛花频送喜，儿女笑烘堂。

张蕴　垂虹
    四岸俱地只有天，烟樯如雨落鸥前。
    不知笠泽翁何许，波上清风一万年。

张蕴　垂虹
    忆着前游十四年，三高祠下夕阳船。
    无钱买得鲈鱼鱠，吟就橘花香里眠。

张蕴　春朝偶题
    忙里偷閒答物华，一官随分是生涯。
    春风酒棹湖堤柳，晓月吟鞯辇路花。
    报喜忽闻枝上鹊，忘机时下屋头鸦。
    残年钝闷今朝尽，重对菱花拂帽纱。

张蕴　次韵月中闻鹤
    月明华表语霜清，万籁沉沉静有声。
    一自别来瓀树长，几回飞梦到曾城。

张蕴　次韵月中闻鹤
    孤影徘徊且月中，流离满贮酒如空。
    东皇太一应来下，笑指梅花一信通。

张蕴　翠蛟亭
    道人锁蛟天柱半，客来纵蛟作奇观。
    飞风动地轰晴雷，雄拿怒攫石欲开。
    明珠万斛撒成雨，忽趁流云入银浦。
    仙田种玉耕春烟，润流九里无凶年。
    问蛟悲去何时还，道人仰笑意自閒。
    月中携手听潺湲。

张蕴　翠蛟亭呈孙元素鍊师
    剡剡星虹白日寒，山香一曲落云端。
    乘虬道士排空去，怒雨声摇碧玉峦。

张蕴　丹阳道中流寓人
    累土编茅古制庳，官田种秫得沽私。
    自言身健无徭役，犹胜平生江北时。

张蕴　祷雪天竺由灵鹫过冷泉
    降香天竺去，瀹茗冷泉来。
    新径石间过，危亭木杪开。
    烟山晴茗画，霜叶湿如灰。
    点检经行处，今年未见梅。

张蕴　道场山
    访碑无古迹，丹碧覆嵯峨。
    塔向城中共，山从寺右多。
    疏松涉溪路，远溇太湖波。
    何锴书堂在，犹嫌隔翠萝。

张蕴　道中观戽水戏书
    秧马泥深茧犊閒，烛龙顾影桔槔间。
    寻常六月江南雨，不比君王帑藏悭。

张蕴　东庵与道者语有感
    瘦策松间日又斜，更过东崦吃僧茶。
    丹青岭树胆寒叶，水墨江天噪乱鸦。
    付酒一杯真乐事，读书万卷是愁涯。
    更尝世故知閒味，河水依然鬓自华。

张蕴　多景楼
    假日此登临，凄凉北望心。
    戍烽孤障杳，塔影一江深。
    黠虏投鞭想，将军誓楫吟。
    所嗟人事异，天险古犹今。

张蕴　凤鹤鹊三题与江社同赋
    一去朝阳寂不闻，西康台北起寒云。
    梧花竹实年年事，柰此喧啾百鸟群。

张蕴　凤鹤鹊三题与江社同赋
