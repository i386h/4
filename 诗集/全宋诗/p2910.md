<!-- { "loadSidebar": true } -->
    五月人间同此意，故知彭泽到羲皇。

汪莘　孟秋朔日天台刘允叔和叔乡人陈思敬饯饮钱塘门外双清楼上
    西湖日日可寻芳，楼上凭栏意未忘。
    斫取荷花三万朵，作他贫女嫁衣裳。

汪莘　暮春二十八夜枕上有怀
    迩来尤觉光阴速，昼夜分明似水流。
    却是光阴无变动，谩教浮世有春秋。

汪莘　暮春二十八夜枕上有怀
    茅檐环走两金轮，二十九番杨柳春。
    回首半生无觅处，祗应留得见前身。

汪莘　偶题
    浮云散尽月孤明，月裹仙人影更清。
    忆昔相逢不相识，如今同坐复同行。

汪莘　潘别驾寄牡丹歌次韵
    别驾寄我新时章，赏花须赏花中王。
    我诵此诗欲大叫，山川灵气未始亡。
    忆昔少年健如虎，两脚不住寻奇芳。
    何曾着眼看桃李，天台洞口呼刘郎。
    痴儿騣女意自得，不肯随我超凡常。
    嵩山洛浦忽入梦，秦人汉士俱堂堂。
    仰天大笑不复道，朱宫紫府森开张。
    是时青春二三月，姚家一树真黄裳。
    其余牛家魏家种，千红万碧罗新妆。
    论花固是花中杰，论人亦是人中祥。
    不觉我醉花亦醉，不觉花香入亦香。
    气高已压玉笥缀，骨硬肯羡金钗行。
    授我以元君之云篆，沃我以王母又霞觞。
    当时跳出生死窟，自此踏倒名利场。
    怀洞庭兮悲潇湘，吟清风兮咏沧浪。
    仙人击节相属儿，贱子起舞尤颠狂。
    历聘二十八列宿，遍谒三千六上皇。
    东风未断薰风起，江北吹落江南藏。
    天葩何年到此土，形貌虽减神犹昌。
    濂溪先生夸富贵，东坡老子怜忠良。
    不如煎酥煮面吃，大胜三碗搜枯肠。

汪莘　潘别驾自祁门回
    白马嘶风入紫阳，使君一笑列壶觞。
    秋原是处堪图画，豆子花红稻半黄。

汪莘　迁入新居后客至偶成
    方壶客去偃云床，槐柳阴阴日逢长。
    睡起不知天早晚，问人山顶是斜阳。

汪莘　庆元五年休宁权县郑丞吴山寺劝农次韵
    骏马轻衫拂晓行，野塘春水縠纹生。
    心知沮溺无寻处，犹把津头问耦耕。
    凤凰城裹旧徘徊，村裹吴山跃马来。
    也有旗亭沽酒处，可怜桃杏向人开。

汪莘　秋怀十首
    形骸欹仄面皮黄，破屋三间号柳塘。
    自大暑来真畏暑，到微凉处便知凉。

汪莘　秋怀十首
    四野秋风交敝庐，时平不用蔺相如。
    有人来问生涯事，指点蓑衣学钓鱼。

汪莘　秋怀十首
    秋云无复似春浓，天地何人到此穷。
    斜日淡烟今古恨，如何都付与孤鸿。

汪莘　秋怀十首
    北渚风生千叶秋，洞庭波起夕阳收。
    楚人临水为谁立，帝子隔烟相对愁。

汪莘　秋怀十首
    自分为人类鲁皋，几将心事泛吴舠。
    手搏日月供宸笔，拣尽金鸡玉兔毫。

汪莘　秋怀十首
    曾向潇湘遇水仙，倏来如月去如烟。
    深林一笑闻山鬼，余处幽篁不见天。

汪莘　秋怀十首
    伤春未了又悲秋，无复欢悰到酒舟。
    茅屋半欹篱半倒，伏羲一卷在床头。

汪莘　秋怀十首
    玉露金风刮夜天，疏桐缺月耿窗前。
    十诗未尽穷愁志，说与家僮汝自眠。

汪莘　秋怀十首
    一带青峦失旧青，荻花枫叶夕阳明。
    闲思天上多官府，自是幽人道未成。

汪莘　秋怀十首
    虞帝周王不复生，几多豪杰应离明。
    凤凰览遍真难事，直至而今欠一声。

汪莘　秋兴
    闲步水南因水北，仍从山后复山前。
    日归海底龙方觉，月到天心虎正眠。

汪莘　秋兴
    天处涵天心广大，月中吐月性光明。
    夜来飞上昆仑顶，独倚琼楼啸一声。

汪莘　秋兴
    一旦秋风起洛滨，东归聊复寄鲈莼。
    如今已在渔乡住，宜与清朝作散人。

汪莘　秋兴
    水边杨柳怯秋风，忆昨杏花相映红。
    心地不随时节变，始知天下有英雄。

汪莘　秋兴
    萝衣袅袅带凉风，人道秋空岂是空。
    白日不知天上事，众星环拱紫微宫。

汪莘　秋兴
    七尺经霜翠竹竿，斩来石壁钓江湍。
    丝头垂下骊龙口，掣得明珠似月寒。

汪莘　秋兴
    秋天尤觉晓天清，仰首看天俯首行。
    不但长歌声似鹤，一身浑似鹤般轻。

汪莘　去昌化县西四十里留宿陈东鲁南楼
    碧玉山中白玉溪，武陵村落午时鸡。
    南楼一觉春宵雨，夹路桃花送马蹄。

汪莘　群玉堂即事
    蓬莱道山到者稀，忽随飚驾同来归。
    天横阆野望不尽，地绝瀛海如无依。
    初得松门入萧瑟，渐绕苔径穿芳菲。
    奇花异卉不可识，但觉春是人间非。
    高檐长廓白日静，朱帘绿幕清风微。
    仰观群玉三大字，始忆上帝书所储。
    赤图绿牒文字古，空桑孤竹音调希。
    饮中八仙各洒落，琼林风月相光辉。
    坐而投壶妙贯耳，立而对弈工解图。
    吟诗诵赋清且永，何事顾我频嘘欷。
    君不见咸平景德时，太平都在杨刘诗。
    又不见庆历元佑际，后来谁与欧苏继。
    只今延阁多才贤，如玉在山珠在渊。
    杨刘欧苏未为老，秦皇鼌张俱少年。
    有客野於孟东野，更宜卢仝作诗社。
    碧笺小纸辱佳命，青林紫笔令挥写。
    君山天酒浇枯肠，吸尽一回酴醾香。
    赠君千岁白鹿健，报我三尺金鱼光。
    羽陵蠹简非我处，老上龙庭欲飞去。
    凤台南轩又招手，第一内宅由来住。
    东西南北身已老，安得丹液还元脑。
    碧桃洞口花乱飞，留待归来不须扫。

汪莘　壬戌岁春怀
    病起南皋二月时，镜中樗散鬓成丝。
    不因雀噪檐间树，春雪春晴总不知。
    抱疾衡门与药亲，苦无筋力尚精神。
    东风日夜开桃李，不为人间失意人。

汪莘　壬子岁云峰写望
    西极层云最上层，碧云峰著白云楞。
    六龙顶佩斜阳下，恰似青纱一点灯。

汪莘　日月莲花歌
    伟哉天地间，谁家两枝莲。
    红莲一枝瑰子鲜，白莲一枝雪样妍。
    两花径面各千里，压尽众草无朱铅。
    不见卖花翁，不知阿谁担南躔又北躔。
    不见采花蜂，但见乌蟾两点追过天津桥那边。
    有时双晕更整整，有时五彩尤戈戈。
    有时露下花头湿，有时风起花头偏。
    五凤衔入渊中渊，六龙插上天中天。
    一入一上知何年，至今络绎如梭穿。
    花敛作昏舒作昼，世间未识春前后。
    神农教民乱耕耨，唐侯指出两花定节候，
    唐侯司花方少年，朝朝暮暮长与花周旋。
    苟非其人子莫传，为花拣得花中仙。
    姚家爱花故不俗，花前自鼓薰风曲。
    采旗幻想芙蓉面，晚来旗脚薰风转。
    此花不费一钱买，付与后来司花模楷。
    青春飞过秋飞回，红白芙蕖花自开。
    曾观尧舜山河去，也见汉唐池馆来。
    看花人逐年年改，畴昔看花几人在。

汪莘　瑞粟歌
    君不见济阴九种禾，又不见河南六岐麦。
    何似新安海阳县，瑞粟一枝超简册。
    嘉定四载六月中，采来颖自东极东。
    龙枝凤冠云蕖丛，令人多力善走颜色红。
    六岐九穗岂足道，径欲一醉敲金钟。
    赵君不敢留，驰以告宰公。
    宰公不敢留，驰以告太守意甚忠。
    嘉定圣人坐法宫，声色不迩心在农。
    嘉定圣人与天通，故产瑞粟昭年丰。
    新安太守见此喜，谓匪奇花异卉同，
    销金黄罗手自封。再拜献天门，
    进入开天容。吾闻粟有神，
    其姓曰庆天。吾闻粟字制，
    其西曰金坚。吾闻粟字释，
    盖取阳精相续如百川。请君占所闻，
    可以知开先。我歌贺宰公，
    宰公归太守。我歌贺太守，
    太守归我皇极天子大父母，愿见太平万古万万古。
    惟有贫儒都不知，但愿食粟长无饥。

汪莘　闰十一月东行腊月立春夜秀州船场玩月甲辰正月廿四日出都城廿七日
    鸦声欲断雉声起，柳眼已青桑眼黄。
    故乡春事正如许，春事只缘思故乡。

汪莘　三九十九日过松江五绝
    在家每忆松江好，及到松江又忆家。
    梦见樵青来竹裹，笑将渔父插桃花。

汪莘　三九十九日过松江五绝
    万顷烟婆短棹飞，一双鸥鸟弄斜晖。
    如今频作姑苏客，遥指当年旧钓矶。

汪莘　三九十九日过松江五绝
    煎茶徐读散人传，对酒朗吟渔父词。
    除却月风同此意，祢应烟雨暗相知。

汪莘　三九十九日过松江五绝
    薰风吹梦听新蝉，又向长桥舣钓船。
    好剪吴松半江水，袖归三十六峰前。

汪莘　三九十九日过松江五绝
    笠泽沧波拥洞庭，望中七十二峰青。
    待偕龙女乘云去，占取参天一画屏。

汪莘　三月谢吴子文
    为我归途怯晚风，解袍添我意何穷。
    念君夜度青松岭，亦恐寒侵气体中。

汪莘　寿高秘书
    万壑千岩映翠霞，越王城下竞传夸。
    青天白日秘书舫，乳燕鸣鸠内相家。
    高浪趣潮沧海直，大鹏横击五云斜。
    自吹玉笛相为寿，昨夜菖蒲吐紫花。

汪莘　寿高内翰
    胸次包天烛九垓，正须博大济时材。
    朝从碧落搏风角，暮泛灵槎出斗魁。
    别墅已将修竹隐，朱门仍向镜湖开。
    如今且为苍生起，一取前贤气焰回。

汪莘　寿高内翰
    璞玉浑金表裹同，心知言动有阴功。
    一门人杰成龙种，三世科名各继宫。
    华盖共瞻天座北，勾陈长扈帝垣中。
    野人只待秋风起，去向西湖作钓翁。

汪莘　寿高内翰
    鹤立青松老令威，佳辰山水倍清辉。
