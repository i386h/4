<!-- { "loadSidebar": true } -->
    可笑倚阑人醉后，只将青眼看芙蓉。

宋伯仁　秋田小立
    两间茅屋是谁家，浅水汀洲舞荻花。
    牧笛数声红日晚，自惭身世客天涯。

宋伯仁　秋雨简刘主簿
    秋到天涯未两旬，西风无日不霖霪。
    数行新雁千门晓，十幅轻帆万里心。
    落宦只宜闻早去，长淮未许作狂吟。
    江南谁倚阑干曲，丹桂香中酒自斟。

宋伯仁　劝僧还乡
    世事无过尔尔，禅心只好休休。
    江上数峰如削，西风不碍归舟。

宋伯仁　散愁四首
    著意功名四十年，柳花空满鬓丝边。
    男儿无补朝廷事，有愧饥餐困即眠。

宋伯仁　散愁四首
    小楼呼酒揖青山，翠碧珑璁一笑间。
    山若有情应问我，如何犹似野人閒。

宋伯仁　散愁四首
    清贫如水尽无妨，只愿伊周立庙堂。
    扶起太平千载脉，且随农父乐耕桑。

宋伯仁　散愁四首
    旋买犁锄学种田，一声长啸霅溪边。
    微茫白水山如画，好个江南万里天。

宋伯仁　山下
    山下六七里，山前八九家。
    家家清到骨，只卖水仙老。

宋伯仁　扇
    师璋今有几家同，名重蒲葵价亦穹。
    髹柄但夸千缕骨，不知曾未掩西风。

宋伯仁　上安晚先生郑左相
    直上昭文便乞闲，貂蝉鬓底未全斑。
    静看世事千年后，总在梅花一笑间。
    松菊主宾虽自得，君王休戚暗相关。
    更须正笏岩廓上，整顿皇家若泰山。

宋伯仁　上存耕先生赵大资
    清朝登用旧英耆，圣主忧民展皱眉。
    万寓已绵十岁脉，十年新改一盘棋。
    吟髭雪映尧黄屋，讲厦春生汉玉卮。
    补衮日增磐石重，诗人喜见太平时。

宋伯仁　书座右
    蛮触小功名，须教一念轻。
    受恩知报饭，临事贵徵羹。
    寿域惟仁宅，心田以道耕。
    泰然忘然我，无使狎鸥惊。

宋伯仁　书座左
    天地一遽庐，吾身自卷舒。
    翁能从失马，子亦岂知鱼。
    谨独甘居漏，安贫且饭疏。
    昨非今未是，宁不赋归欤。

宋伯仁　水边闻雁
    芦花新有雁，四面水连天。
    清净非人世，吾诗咏不全。

宋伯仁　四十
    役役人间世，齐头四十年。
    读书虽未已，作事亦徒然。
    宦业蕉中鹿，生涯叶底蝉。
    愿逢时务好，一榻醉时眠。

宋伯仁　送庐陵王月窗秀才之武昌谒秋壑贾侍郎
    一双芒鞋一橐诗，等闲西上欲何之。
    青原山下家虽远，黄鹤楼前笛未吹。
    秋壑最宜秋到后，月窗当趁月明时。
    问君如见调羹手，说寄梅花寄阿谁。

宋伯仁　送马廿七秀才归小枯村
    轻轻飞絮扑花枝，喜傍兰亭说旧诗。
    君去小枯应为我，细看山带晚晴时。

宋伯仁　送杨提干过淮求辟
    功名会底不为难，莫把登科作等闲。
    豪杰岂容忘矢石，行藏只要识机关。
    天连芳草千家雨，月照长芦四面山。
    但是辟书休自懒，偏亲绿鬓已成斑。

宋伯仁　苏州有感
    秋意满姑苏，扁舟忆五湖。
    铃声边报急，帆影客心孤。
    野港青如染，遥山澹欲无。
    英雄应念我，时事满银须。

宋伯仁　岁旦
    居閒无贺客，早起只如常。
    桃版随人换，梅花隔岁香。
    春风回笑语，云气卜丰穰。
    柏酒何劳劝，心平寿自长。

宋伯仁　题李长啸漕元赁居
    可种梅花便可居，此身安处即吾庐。
    胸中丘壑无今古，笔底烟霞自卷舒。
    着脚且坚君子操，知心自有圣人书。
    吾侪幸是苕川客，只好溪头学钓鱼。

宋伯仁　题象山县栖霞观应真亭简住持张弱士
    杜鹃声裹立东风，山色应怜鬓已蓬。
    二麦晓寒新雨后，一年春事落花中。
    醉斟浮蚊邀仙客，笑揖飞鸥问钓翁。
    檐个万竿君子竹，虚心能得几人同。

宋伯仁　题象山县栖霞观应真亭简住持张弱士
    万玉丛中屋四檐，柳花时候笑掀髯。
    谁将海上山千点，纪作人间画一缣。
    药灶未寒丹可炼，春风犹力酒宜添。
    透瓶泉冷无人酌，输与黄冠自养恬。

宋伯仁　题智门寺寄住山伊岩玉老
    紫微深处着招提，古迹名臣事两寄。
    宣子画由高庙治，越王心有孝宗知。
    万竿玉立春来早，六角池深月上迟。
    禅定十年帘不卷，不知门外几盘棋。

宋伯仁　题智门寺寄住山伊岩玉老
    笋轿冲烟落翠巅，白岩山裹借床眠。
    饱听溪水云深处，笑索梅花雪后天。
    几世世修三世福，万灯灯是一灯缘。
    吾生误读磨崖颂，落得吴霜点鬓边。

宋伯仁　听琴
    静夜听鸣琴，秋风动幽谷。
    何为钟子期，千古无人续。

宋伯仁　听雨
    冻雨潇潇未肯晴，洒窗声似煮茶声。
    山童酤得邻家酒，炒栗炉头独自倾。

宋伯仁　通新代者书偶作
    庭阴日日杜鹃啼，问我胡为未赋归。
    官况苦如梅豆小，人情轻似柳绵飞。
    三年独自知操纵，两耳从他说是非。
    瓜戍喜催新代者，獃衫应许换征衣。

宋伯仁　晚春二首
    风甽残花满地红，别离樽俎谩匆匆。
    春光未肯收心去，却在荼蘼细影中。

宋伯仁　晚春二首
    绿阴阴裹惜韶华，自缚筠梢扫落花。
    可笑游人心未懒，杜鹃啼处拨琵琶。

宋伯仁　晚春溪行
    青山数里一溪横，片片花边舞燕轻。
    耕遍水田新雨足，晴天晓色柳风清。

宋伯仁　晚凉
    两两蝉声送夕阳，竹阴移绿上藤床。
    黄昏急雨无多子，喜得今宵梦亦凉。

宋伯仁　忘机
    我以沤为我，沤为我即沤。
    非沤亦非我，机事两忘不。

宋伯仁　维扬万花园
    细柳营基锁绿苔，万花新种小亭台。
    芙蓉喜见江南客，故向西风一夜开。

宋伯仁　闻角
    晓角经秋每厌听，那堪和月在边城。
    从来只说梅花引，未识梅花曲外声。

宋伯仁　问梅
    痴风衮衮送寒来，竹裹人家总未开。
    唯有老岩心事苦，瘦筇敲雪问梅腮。

宋伯仁　无事
    日日溪头看好山，尘嚣无一可相关。
    梅花未必能如我，花谢花开未得閒。

宋伯仁　无题
    落花帘箔雨垂垂，重念长亭析柳时。
    人在一犁春水外，此情唯有鹁鸠知。

宋伯仁　吴江四桥
    不独吴江第四桥，风波处处险如潮。
    人心但得平如水，浪自滔天橹自摇。

宋伯仁　五老
    壮年期佐汉中兴，岂谓蟠螭睡不醒。
    可惜满床廷对稿，白头翻录道家经。

宋伯仁　五老
    髀肉丰腴鬓发疏，将军健饭待何旭。
    七禽不了中原事，羞读君问劳书。

宋伯仁　五老
    齿发俱无背已驼，雨耕摩破几青蓑。
    高皇庆寿推恩诏，暗读全文忘不多。

宋伯仁　五老
    短发误髯一棹船，白头波浪几掀天。
    儿孙各占芦花住，网得鲈鱼即酒钱。

宋伯仁　五老
    著破箱中欲嫁衣，翠颦何止只忧葵。
    春来偷摘斑斑发，泪湿菱花只自知。

宋伯仁　午睡
    午梦惊回笋簟凉，坦夷襟度即潇湘。
    诗高自与梅花好，食淡方知共味长。
    事说万端多画虎，人无一念不亡羊。
    满头飞絮春零乱，莫笑狂夫老更狂。

宋伯仁　兀坐
    坐对清清一穗香，悄无人语日偏长。
    砚盘数点梅花片，暗引游蜂度粉墙。

宋伯仁　西湖晚归
    一轮红日倚青山，只在湖光数里间。
    听得画船入说道，钱塘门到夜深关。

宋伯仁　西湖晚归
    风力尖纤酒力微，重添脱下薄绵衣。
    心忙愈觉苏堤远，趁得渔船载得归。

宋伯仁　西津渡
    掀天雪浪镇三边，亿万王师未必然。
    可惜大江如旧日，苦无人着祖生鞭。

宋伯仁　席上有举东坡集归去来字诗十首醉中戏续一首
    傲世欲何求，归来已倦游。
    琴诗聊自啸，丘壑复相留。
    问菊时携酒，乘风或棹舟。
    乐天良有以，心事老田畴。

宋伯仁　戏作
    青梅黄尽雨无多，柳影重重午日过。
    忽听隔篱人语笑，采莲艇子上新河。

宋伯仁　夏日
    泓泓圆碧漾新荷，猎猎斜风颤绿莎。
    农事正忙三月后，野田齐唱插秧歌。

宋伯仁　夏日
    满庭新绿午阴阴，风弄疏帘雨弄晴。
    窗下岸书眠一觉，不知人世有公卿。

宋伯仁　夏日
    数点沙鸥掠野塘，雨声初歇水微茫。
    桥边十里荷花荡，输与渔人卧晚凉。

宋伯仁　小舟晚赏荷花
    天浮月景水浮天，路绕山头树绕烟。
    船小小行人意适，藕花新索酒杯传。

宋伯仁　谢淅东赵宪使
    未肯归耕负郭田，举杯方欲问青天。
    乡心固忆张翰脍，壮志还思祖逖鞭。
    政化一番新事业，春风千里赖陶甄。
    男儿得遇人知忆，愿听鸡声夜不眠。

宋伯仁　谢沿海制使颜侍郎举
    羞把床头短铗弹，弓裘殊愧一丝官。
    但知晓雪侵髭满，不拟春风着眼看。
    东阖选抡前固有，西班腾踏近尤难。
    先生浓点陶鎔笔，安得梅花月共寒。

宋伯仁　行色
    拟作惟扬数月留，西风劝我买归舟。
    功名得失千年梦，豪杰穷通万斛愁。
    黄菊已花休峦酒，青山何处不登楼。
    渔翁自倚船篷睡，一任男儿白尽头。

宋伯仁　学馆閒题
    据见定时俱是足，苦思量处便成痴。
    请君打退閒烦恼，啜粥烹花细和诗。

宋伯仁　雪后
    暖地难为雪，春天易得晴。
    落梅狂客意，啼鸟故园声。
    秋乐从他事，湖山寄此生。
    愿将身与世，浑似柳梢轻。

宋伯仁　寻孙花翁
    东风吹雨湿西湖，未许苏堤酒剩酤。
