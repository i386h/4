<!-- { "loadSidebar": true } -->
    愿公善保千钧重，莫管他家热椀鸣。

释慧空　送清知客
    从生至老只这汉，历历孤明没形段。
    虽无形段却淆讹，要是红炉千万煅。
    如今何处是红炉，两浙江南试行看。
    空生老矣浑不知，栽松只在寒岩畔。

释慧空　送人化修上
    尔祖传家唯此钵，中虽无物不忧贫。
    持从闹市门头过，倒廩倾囷自有人。

释慧空　送人化修上
    尽谓黄龙山里龙，弥年翻去碧潭空。
    君行为报居人道，遐迩虽殊一雨同。

释慧空　送僧归净众
    君不见昔日贵湖抛保福，苧溪溪畔曾叮嘱。
    汝归东海我归山，鸟道行人难措足。
    又不见无隐当年隐石师，独傍岩阿烧栗皮。
    尘埃扰扰未归客，四壁生涯说向谁。
    我今不向石师住，贵湖亦非吾住处。
    溪边流水自西东，岩畔栗皮任堆聚。
    信脚来到五华峰，峰头重整旧家风。
    为报漳泉诸道友，吉山元是福山翁。

释慧空　送僧三首
    蜀川老觉家潼川，怀中交子是铁钱。
    三年听讲大慈寺，执卷问之不识字。
    三年参禅大隋山，盖龟劫火犹顢頇。
    瞿塘忽放铁船下，不问滟澦堆如马。
    逆风使过荆湖南，焦荔林中来放憨。
    同风莫倚闽与蜀，饮水更须防蛊毒。

释慧空　送僧三首
    支提天冠千眷属，龟山蔡柳两尊宿。
    总在参禅屋角头，开眼光光互相烛。
    参禅自是云水俦，四顾坤维有高躅。
    胜妙光中不肯留，六六要明三十六。
    当其行，歌一曲，春草青兮春水绿。
    东山老矣夫何言，纵有言兮不堪读。

释慧空　送僧三首
    东山送人只一句，才拟钦承喝出去。
    而今更向纸上求，大似因鹰拏死兔。
    猷禅猷禅知不知，坚坐守之无了时。
    趁取西风霜未落，泐潭百丈在江西。

释慧空　送深书记
    东海鲤鱼吞却海，西河师子口门大。
    金刚唤起足行神，还却赵州行脚债。

释慧空　送深书记
    吹毛不是凡间铁，百匝千重唯一决。
    出头天外笑呵呵，喜得空生不曾说。
    
    
释慧空　送疏山化主
    疏山开山矮师叔，手中木蛇称最毒。
    近江无水山无柴，我昔到时无不足。
    休论苦瓠与甜瓜，是圣是凡同一家。
    但看开山好基业，与伊随分著些些。

释慧空　送行上人归塔慧力空印和尚灵骨于西山
    古佛大塔广，量廓虚空界。
    凡圣位其中，如光无杂坏。
    出生与入灭，一一得自在。
    众生迷本心，当处自留碍。
    良哉空印师，火后灵骨在。
    凭谁密安置。有子如行辈。
    山为碧玉环，水作青罗带。
    巍巍镇巍巍，永下诸天拜。

释慧空　送泽化士兼简云门二老
    青蛇在握心方壮，赤骥追风路不遥。
    透得云门铁关过，海涛声撼洛阳桥。

释慧空　送泽化士兼简云门二老
    吉山何啻百弥卢，袖里携来一物无。
    前路逢人即拈出，不知谁是赤须胡。

释慧空　送泽化士兼简云门二老
    过了云门更好看，前头孤峻有姜山。
    三关一箭收功后，南海波斯念八还。

释慧空　送照上人
    五华崷崒白雪中，送尽行人是此峰。
    若问此峰何面目，但言瓶锡住经冬。

释慧空　送知殿
    西天胡子没髭须，南北禅和苦觅渠。
    合眼相逢开眼笑，君山点破洞庭湖。

释慧空　送知殿
    人人尽有光明，只恐点时不到。
    试携投子油瓶，一一与伊按过。

释慧空　送知殿
    诸佛光中众生，众生光中诸佛。
    若明生佛一如，便见重重涉人。

释慧空　送知殿
    修廊下夜沈沈，古殿中香冉冉。
    要参过去灯明，只在如今一点。

释慧空　送知殿
    黑月夜中无别，行人下足即疑。
    须得心灯发现，令渠是处光辉。

释慧空　送宗上人游方
    华峰壁立为初友，雁宕深奇为指南。
    临济儿孙上封老，见今说法在灵岩。

释慧空　颂草堂老师付顶相赞后圆相
    六国朝阊阖，三山插杳冥。
    禅流相借问，冬后一阳生。

释慧空　颂古
    梁魏山河本太平，无端容此老狐精。
    九年皮髓分张尽，只履空棺更诳人。

释慧空　颂古
    不是风兮不是幡，祖师端的广南蛮。
    夜深趁得曹溪渡，失却番禺两岸山。

释慧空　颂古
    马师瞎却亮师眼，一入西山更不返。
    我有二十二藤条，寄与山中这担板。

释慧空　颂古
    宗师一等把宗纲，鲁祖垂慈太著忙。
    璞玉浑金虽定价，往来多是不相当。

释慧空　颂古
    楚王城畔水东流，淮海维扬是九州。
    芦管一声春梦破，斜阳还在树梢头。

释慧空　颂古
    庐陵米价忽相酬，巨宋山河四百州。
    青草渡头韩干马，绿杨阴里载嵩牛。

释慧空　颂古
    藏身北斗道弥昌，三脚虾{左虫右麻}著锦裆。
    多少病猫餐死鼠，日中抬首眼无光。

释慧空　颂古
    说似一物则不中，个是南岳让和尚。
    东山早曾与黱来，带累同行俱喫棒。

释慧空　颂古
    杖林山下竹筋鞭，六月行人口吐烟。
    曾在祸融峰顶见，十分月出在平田。

释慧空　颂古
    新妇骑驴阿家牵，潦倒禅翁雪满颠。
    不解炉头煨死火，客来偏爱出人前。

释慧空　颂古
    大食波斯饮百杯，停杯把挹万人魃。
    送风使过黄牛峡，不问瞿塘滟澦堆。

释慧空　颂古
    杖林山下竹筋鞭，生长由来古佛先。
    一击眼睛才定动，又随烟雨过秦川。

释慧空　颂古
    德山棒，临济喝，
    寸刃未施先败阙。丛林尽谓是上机，
    明眼衲僧也大屈。

释慧空　颂古
    赵州老倒一禅和，勘破台山个老婆。
    笑倒石门庵内客，一条济水过新罗。

释慧空　颂古
    野鸭羽翼能几长，马师眼孔些子大。
    从他飞去拟何之，须待拽回遭笑怪。

释慧空　颂古
    庞公惭愧全无，马祖慈悲心大。
    直饶吸尽西江，东山未向伊道。

释慧空　颂古
    引鼻拽回野鸭，元来却是家鸡。
    不管晦明风雨，才到五更便啼。

释慧空　颂古
    不是风兮不是幡，胡僧两耳带金环。
    分明有语无人会，又上高楼看远山。

释慧空　颂古
    身披粗布伽梨，手把大木槵子。
    天寒坐火炉头，动是说蛇说虎。

释慧空　颂古
    不是幡兮不是风，毒蛇卧在酒杯中。
    寒山抚掌丰干笑，万里鸿沟属沛公。

释慧空　颂古
    我手何似佛手，拈起扇子擗口。
    打落帝释花冠，却是寒山扫箒。

释慧空　颂古
    不是风幡不是心，曹溪一路尽平沈。
    俊鹰岂肯篱边立，直透青霄万万寻。

释慧空　颂古
    我脚似以驴脚，车轮顿生八角。
    三千刹海波澄，一阵西风叶落。

释慧空　颂古
    十智同真验作家，可中毫忽不容差。
    若无师子翻身句，现在徒将面自夸。

释慧空　颂古
    人人尽有生缘，落花流出桃源。
    过后再寻无处，满蓑烟雨渔村。

释慧空　颂古
    古人悟处今人眼，善巧休为眼画眉。
    不见马头人厮扑，一拳打倒只临时。

释慧空　颂古
    佛手驴脚生缘，三山影落中天。
    武帝多方学道，王乔端坐神仙。

释慧空　颂古
    盲人端的有眼，铁牛通身无骨。
    不信问取桃花，便见灵云败阙。

释慧空　颂古
    一等作野狐，堂堂大丈夫。
    徐行青草岸，踏破洞庭湖。

释慧空　颂古
    桃花春暖尽情开，一见无疑颇俊哉。
    不是钓鱼船上客，无人把手上高台。

释慧空　颂古
    西来密意庭前柏，有语无语徒分拆。
    若是道人但举来，只黱守株无了日。

释慧空　颂古
    灵云失脚，玄沙落堑，
    三十年冰河发焰。

释慧空　颂古
    咄哉王老师，赤穷身也卖。
    吃些油糍归，至今被人怪。

释慧空　颂古
    钱塘潮头来，成都药市集。
    叵尀汝州风，吹落毛僧笠。

释慧空　颂古
    六国平来一瞬中，心王不动八方通。
    后前汗马无人见，只要重论盖代功。

释慧空　颂古
    南瞻部州鉯地，东弗于逮种麦。
    西瞿耶尼拽磨，北郁单越喫面。

释慧空　颂古
    百书不如一归家，千闻不如一见面。
    既归归见复何为，解道德山无佛殿。

释慧空　颂古
    泥人煅就九转丹，石女一喫乘飞鸾。
    天门九重弹指间，再拜天帝除天官。
    瓜期既及风驭还，海变桑田知几番。
    又寻东山访平安，去时与偈墨未乾。

释慧空　颂古
    戳瞎大地众生眼，夺其一切资生物。
    尽情推入大火坑，听从阿耨池中出。
    然后为念普安慰真言，唵摩尼佛吼屈聿。

释慧空　颂古十首
    做得些儿活计成，人前卖弄逞才能。
    直饶踏杀人无数，也是西川老鬼精。

释慧空　颂古十首
    从头数到一二三，倒数却成三二一。
    直饶善会大衍算，掐指巡文数不出。

释慧空　颂古十首
    动弦别曲，叶落知秋。
    抉议不来，休休休休。

释慧空　颂古十首
    主人无德客无机，石火光中闪电飞。
    同死同生同得失，此心能有几人知。

释慧空　颂古十首
    鬼门帖卦鬼犹惊，又见毛头扫帚星。
    若得过关公验正，夜深把手御街行。

释慧空　颂古十首
    连马连人劈一刀，虚空迸血涌波涛。
    千千万万人争看，谁解分开盖胆毛。

释慧空　颂古十首
    卧龙才雷迅，猛虎便咆哮。
