<!-- { "loadSidebar": true } -->
    孤吟一夕怀康乐，广陌黎明望紫骝。

宋祁　常山杨氏有二怪石奇险百状田曹张中行家雒阳遍见都中诸家所得异石
    块然两奇石，谲怪状难悉。
    千仞裂嵯峨，一气与崷崒。
    四隅藓肃肤，万古云渍骨，
    补馀天所委，陨罢星不没。
    横苍对偃寒，怒翠竞腾突。
    神媪秘弗露，狂鳌抃而失。
    由兹落人宇，得用玩奇质。
    屹如不可转，挺若无所屈。
    斗虎攫馀痕，乖龙卧残窟。
    撑掉壮士槊，奋立直臣笏。
    危顶烟夭矫，窄窦雷郁律。
    涛头缩不长，魖臂愤相捽。
    变现载灵牒，呵护费神物。
    穷陬苦陋库，珍碧恐涸汩。
    各保坚{左石右感}姿，以待封山日。

宋祁　朝天岭
    天岭循归道，征旟面早暾。
    滩声逢石怒，山气附林昏。
    谷啭如禽唘，尘交作马痕。
    萋萋芳草意，无乃为王孙。

宋祁　朝阳
    腷膊鸡声夜向晨，东方飞景到云林。
    簾帏已是曈曈晓，庭户全无曀曀阴。
    可是梧桐长得地，也应葵藿久倾心。
    日边早晚来环赐，见说清光注意深。

宋祁　朝阳
    缩宿沈榆彩，沧溟转若华。
    才晞汉盘露，便映洛神霞。
    鸣凤梧冈迥，桑柔桂笼斜。
    照梁休自许，城上已啼鸦。

宋祁　车驾出猎和丁学士
    九扈聊清野，三驱比出畋。
    紫云华盖上，玉斗帝车前。
    藻卫罗长薄，星枪落晚廛。
    旗开龙对舞，骖合雁相联。
    鱼贯围中队，风毛仗里天。
    寒熊批怒掌，饥鹘下苍拳。
    困兽开仁纲，良禽献庙鲜。
    赐庖飞骑促，劳饮釂烽传。
    历览黄图迥，裴回翠帽旋。
    迩臣将盛美，吉日继王篇。

宋祁　陈奉礼宰四明
    大庭联袂掞英华，龙凤池名在一家。
    雁塔墨痕鴒继序，桂林春色棣交花。
    袍薰茂草萋萋远，樯竖归风栉栉斜。
    灵越弦歌皆胜践。递赓清思赋馀霞。

宋祁　陈济赴举兼省觐
    相从同是日边人，两见江南碧草生。
    冯铗车鱼初倦客，梁山风雨苦思亲。
    虹桥刻柱前盟苦，兽锦裁囊丽曲新。
    袍雪纷纷君莫顾，汉皇终自识平津。

宋祁　晨赴书局
    上直蓬山远，轻轩截九逵。
    晓光衔睥睨，秋色静罘羜。
    渐觉苏裘敝，行嗟潘领衰。
    鹪鹩自有志，不羡帝梧枝。

宋祁　丞相庞公归政就第数有新诗传播都下偶成拙句上纪盛德二首
    方道逍遥一品身，尽收和气付凝神。
    小车殿里抛丞相，南极星边伴老人。
    双鹤对眠云帐月，五芝催耨雨岩春。
    支离旧客公知否，私计东山作近邻。

宋祁　丞相庞公归政就第数有新诗传播都下偶成拙句上纪盛德二首
    第门行马护清埃，拂席时时宴具开。
    安石风流今日是，平津宾客几人来。
    幄中谋熟君筹在，川上身閒汝檝回。
    绝俗新章满都纸，向时疏傅定无才。

宋祁　成都
    风物繁雄古奥区，十年傖父巧论都。
    云藏海客星间石，花识文君酒处壚。
    两剑作关屏对绕，二江联派练平铺。
    此时全盛超西汉，还有渊云抒颂无。

宋祁　呈成上人
    佛国天花两送春，岁阴何意重相亲。
    劳师且置弥天论，凿齿今才敌半人。

宋祁　呈胡希元进士二首
    离邦嗟病免，道旧乐朋簪。
    刻画忘齐丑，膏肓倚郑箴。
    轩鸿遡霄路，和鹤答溪阴。
    为藄求羊径，时容一往寻。

宋祁　呈胡希元进士二首
    茕茕官绶解，落落饮瓢空。
    君惠容藏疾，交情助讳穷。
    倦谈嗟墨客，掉首观鸿蒙。
    已卜良邻计，无忧吾道东。

宋祁　城外
    次舍梁陈外，风烟周郑间。
    徐驱四郊路，遍识属城山。
    野雪融残素，岑霞就暝殷。
    几宵星影动，知伴传车还。

宋祁　城西晚眺
    北榭风轻爽醉襟，天涯摇落对登临。
    一篙寒浪船移浦，千尾残阳鸟赴林。
    倦客亭皋时远笛，早寒墟里渐疏磚。
    凭栏不觉休边角，暝气苍茫失半岑。

宋祁　城隅晚意
    寥寥天意晚，稍觉井闾闲。
    水落呈全屿，云生失半山。
    牛羊樵路暗，灯火客舟还。
    暝思输凫鹄，归飞沆漭间。

宋祁　程密学知益州
    墀涂昼对光尧蓂，细札芝泥袭绶馨。
    三独旧台呼辐宠，十连新府梦刀灵。
    云梯霁日明钩栈，雨阁苍苔蚀剑铭。
    只恐廉襦歌未厌，萤煌归应六符星。

宋祁　池上
    晚瞩西池上，池清暑气微。
    云烟互明灭，蒲荇两因依。
    戏鰋来无定，眠凫久自飞。
    纷吾刀笔虑，逢此憺忘归。

宋祁　池上
    雨止菰蒲老，风生杜若秋。
    水光晴动日，莲气晚薰舟。
    暗坞飞萤出，疏丛白鸟留。
    此时成丽赋，宁减耫游鯈。

宋祁　池蛙
    越国车前矜勇甚，子阳井底太骄生。
    乘时不羡云溟乐，口作仪同鼓吹声。

宋祁　愁吟
    夜雨平阶滴，寒灯照幔孤。
    未生灵运草，先据惠施梧。
    千里徒伤目，三年欲变儒。
    回肠啼络纬，远恨送襜褕。
    怨曲传繁瑟，悲歌缺唾壶。
    此中如借问，掩鼻愿操觚。

宋祁　出城所见赋五题
    二月雨堪爱，霏霏膏泽盈。
    添成竹箭浪，催发杏花耕。
    迥湿风头冷，微含日脚明。
    居然嘉应在，谁是束长生。

宋祁　出城所见赋五题
    二月水堪爱，泮流清复浑。
    影深天在底，红乱日摇痕。
    鹜没小舟度，鱼喁新藻翻。
    有人无限思，惭愧仲长言。

宋祁　出城所见赋五题
    二月花堪爱，全开未落时。
    香轻长抱蕊，霞破即团枝。
    舞蝶何曾定，流莺不待期。
    劳君金缕唱，更尽拍浮卮。

宋祁　出城所见赋五题
    二月草堪爱，一番芳意还。
    远迷天泱泱，低隐雉斑斑。
    细雨鲜原润，东风古道閒。
    王孙归定否，持问桂枝山。

宋祁　出城所见赋五题
    二月风堪爱，悠悠天际生。
    向空鸣籁细，乘暝作寒轻。
    拂水纹层浪，穿条杌紫茎。
    烦君期素魄，相伴倒春清。

宋祁　出城写望
    驱车南陌道，物色喜春还。
    水暖初成浦，云晴不抱山。
    原姿平澶漫，禽唘巧间关。
    此适非谋野，祠官只在闲。

宋祁　出城暂憩林下
    下马清林下，翛然忘俗情。
    山禽不辨种，溪草尽无名。
    露笋披斑箬，风葩抗紫茎。
    徘徊漱岩溜，未忍濯尘缨。

宋祁　出次近郊
    江练东南楚塞长，野烟寒气共苍茫。
    局辕班马思长道，攫肉饥乌下夕阳。
    旅舍樵苏劳后爨，农家簦笠远相望。
    坐观民瘼无他画，庭列貆鹑目眩觞。

宋祁　出郊
    茂草平堪藉，长杨绿自垂。
    郊晴艾帐远，桥迥犊车迟。
    有鹤迎飞盖，无蛇赌赐卮。
    秦楼何用识，马尾结青丝。

宋祁　出野观农二首
    杏蕊菖芽正及春，风烟万顷缥陂匀。
    果然庄腹三餐饱，悒悒深耕不顾人。

宋祁　出野观农二首
    炊饢中林烟火迟，劝农官吏驻春旗。
    蓬蒿意盛阳膏动，正是陈根可拔时。

宋祁　初除直讲献内阁冯学士孙侍郎
    圆海崇遗教，中陵育茂材。
    雾从仙市合，风向舞雩来。
    宝篆侔东壁，儒篇访曲台。
    泮芹参上俎，燕篲拥轻埃。
    鼓箧华冠聚，丘山缥帙开。
    虫形浮墨沼，鼠耳绽经槐。
    有客缘承乏，无庸愧滥陪。
    难重汉家席，易眩鲁门杯。
    学困青箱广，书愁皓首催。
    空尘博士议，不称洛阳才。
    高阁连云景，层城枕斗魁。
    惟应仲尼冶，未惜铸颜回。

宋祁　初到郡斋
    专城四十外，中石二千馀。
    旷日惭良术，班春赖细书，
    学慵前志忘，身远故人疏。
    姑俟天藏疾，雌堂日燕居。
    省分由来拙，操心本自危。
    十年今得调，三匝此逢枝。
    攘臂贪丰粟，装怀倦诉词。
    竹林谁见忆，迢递始平麾。

宋祁　初到郡斋三首
    暂解枢机任，来从海上閒。
    浮云富贵外，一马是非间。
    月衮生潮浦，风香堕桂山。
    苍生虽击望，要作冶城还。

宋祁　初到郡斋三首
    我里诚云乐，公今况释劳。
    秋蒪不下豉，霜蟹恣持螯。
    林静来晨燎，江喧入夜涛。
    功成奋嘉藻，宁欲傍离骚。

宋祁　初到郡斋三首
    温省绸缪罢，乡州偃息时。
    鹤情归不怨，凤德老无衰。
    月树供园蓀，仙囊续宴卮。
    自惭淮守薄，千里与言诗。

宋祁　初伏休沐
    伏时诏休偃，闭门谢朋侪。
    羲和挟升阳，晓气红崔嵬。
    炎林欝歳露，焦原横赭埃。
    怒甚崒崒云，旱始隆隆雷。
    况我庇茨宇，烦襟安得开。
    囚拘诉巾帻，仇怨被酒杯。
    汤沐未及具，反为虮虱咍。
    北风殊杳嘿，羲人安在哉。

宋祁　初入蜀州阁道作
    缘云栈脚转嵯峨，使者重来叱驭过。
    杜宇有冤啼夜月，女萝凭鬼护山阿。
    岩深树气埋苍雾，峡窄江形束素波。
    自问一春行役苦，带环移眼奈衰何。

宋祁　初侍讲筵有感上呈经筵诸公
    迩英何幸奉经筵，俗状婆娑艾服年。
    兰叶初窥图上字，奎钩乍识禁中天。
    坐凭重席惭清问，能读三坟赖众贤。
    犹藉向来稽古力，不然须合早归田。

宋祁　初宿东阁追忆文简丁公作
    辞阁玉堂东，依然昔所从。
