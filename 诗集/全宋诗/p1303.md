<!-- { "loadSidebar": true } -->
    夜饮宁辞醉，春酲莫厌投。
    有人重载酒，后会不须谋。

李弥逊　游梅坡席上杂酬
    得路山方尽，如归馆暂投。
    春风供笑傲，一醉岂人谋。

李弥逊　游石门用前韵促陈丞
    昨夜浓阴泼墨来，比邻折简小奚催。
    印窗寒月晓前白，寻壑春舆天际回。
    盏面绿浮新展叶，杖头黄碍半肥梅。
    知君自扫松间径，古锦何妨此地开。

李弥逊　游雪峰将至大目溪
    选物随人意，轻帆百里间。
    舟痕风力健，客枕橹声闲。
    山合尘踪断，秋高爽气还。
    望州相见处，蓦直透三关。

李弥逊　游玉华洞
    步出山门日已西，昏鸦寒并隔巢枝。
    更寻陈迹穿阴洞，藓壁关真屈径奇。

李弥逊　又和少章别
    非无山林意，去住亦随缘。
    落日有归翼，乱山犹着鞭。
    风檐依路湿，烟树著行圆。
    沮绝归时思，新诗句句传。

李弥逊　虞仲通判以溪声名轩约同赋
    山根出泉泻鸣玉，上有苍崖擎佛屋。
    无风水石自撞触，不尽潮音发寒谷。
    宰官不是云间陆，旧识南泉生处熟。
    当轩大榜与名目，平地重翻偃溪曲。
    曲中时转三妙语，一一声音谈佛祖。
    喧貀噫视十方鼓，万壑风雷送烟雨。
    此声不属闻中取，六鉴相攘竟谁主。
    后来纷纷何足数，五乳峰头曾赚举。
    山翁有耳百不闻，团蒲曲几穷朝昏。
    何时沿溪掬寒绿，扫叶煎茶睡初足。

李弥逊　与粹之游支提九日仲宗以诗酒见寄次韵答之
    蛇径回环织女机，足间欹石碍云飞。
    西风短发期乌帽，落日清尊走白衣。
    病眼逢山寒水净，妄心更事远烟微。
    扫除磊磈装怀地，为载千岩万壑归。

李弥逊　与德洪明甫伯与暮春六日同登乌饮於浴鸦池琴侍以石上坐忘归分韵得
    老怀不知春，但爱远峰碧。
    乘高恣遐观，未快双目击。
    稍为松根坐，遂与参井逼。
    女娲补天馀，坠此百炼石。
    摩挲苍藓痕，上有雅沿迹。
    引觞起自斟，盏面不容滴。
    举头挽飞云，颇觉天半窄。
    追随二三子，顾我独衰白。
    向来无雩春，胜践同今昔。
    偶忘千岁忧，共此一笑适。

李弥逊　与公序避暑石盎方昼欲寝闻林间鸟乐因得小诗云
    一林啼鸟不知名，应怪山翁此地行。
    化蝶与周俱是梦，游鱼知我久忘情。
    胸中丘壑真馀事，世上功名畏后生。
    但得盈樽供自酌，何妨人境卧渊明。

李弥逊　与公晔饮西山坐上再和前韵
    了无一物可当情，休数行年问丙丁。
    世事于今浑似梦，醉魂从此不须醒。
    江流带月分清浊，星汉无云见纬经。
    酒尽更谋须稚子，坐听潮落响霜汀。

李弥逊　与何西仲秉烛饮梅下
    山茶著包大如茧，初见寒梢一花展。
    强将老眼趁年华，日日芒鞋踏苔藓。
    花神似苦山翁催，不问春风有深浅，
    树头纷纷弄月明，冰雪琼瑶乱裁剪。
    痴□公事无了时，与花拚作十日期。
    阑风伏雨恐相逼，夜傍花阴烧烛随。
    攀条嚼蕊兴不尽，满把自摘香传衣。
    星星霜鬓簪不得，小撚疏英翻酒卮。
    儿童莫作吴歲声，山翁正与花神盟。
    生愁一片风飘零，留取北枝宽作程。

李弥逊　与老禅诸上人同游鼓山灵源洞
    茶瓯唤起清昼眠，涧松岩竹谈幽禅。
    秋曦忽随壮士臂，暮景已入诗人肩。
    尘缘咄咄鱼吞饵，胜呈堂堂驹着鞭。
    屐齿欲回还小立，隔溪明灭见江船。

李弥逊　与罗邵诸公同游陈氏园分江头千树人欲暗得树字
    春风谱世情，去我若驰鹜。
    北枝未破粉，断萼已飘素。
    殷勤南郭綦，邀我速冠屦。
    著鞭向晴原，盘传咄嗟具。
    移樽晚色间，醉入众香聚。
    花浮承露盘，座绕临风树。
    停杯忆昨游，香色尚深驻。
    重来未旬浃，顿觉心腹露。
    后会虽可期，稍稍迫迟暮。
    酬花了无计，一醉其殆庶。
    如何竞剪烛，雕绘觅奇句。
    愿当百罚深，肯效黄金注。

李弥逊　与似表弟游石门怀蹈元时中用高字韵
    逼人尘事等牛毛，袖手端须着眼高。
    策蹇倦追千里马，荷锄安用百金刀。
    病来避酒连三月，春半寻山第一遭。
    不见鞭鸾两仙吏，祗应上界变分曹。

李弥逊　与同馆昼会王公衡家分韵得瓜字
    秋曦上观阙，晨驺散蜂衙。
    追随我辈人，偶到蓬莱家。
    主人心远尘，门无车马哗。
    峰峦生几棐，图书乱签牙。
    午簟琅玕清，专瓯荐流霞。
    会令秋风思，悠悠起在涯。
    微官浪自缚，相蔓萦寒瓜。
    爱子庭宇静，同官谢纷华。
    寓意语成剧，忘机虑乃赊。
    得酒且复尽，昏林欲藏鸦。

李弥逊　雨中登北楼
    白首登临海一隅，晚风吹雨上髭须。
    日边不邮平安使，云影满川山有无。

李弥逊　玉山道中有感二首
    溪绕长山屋绕溪，隔林楼阁暮钟迟。
    青灯一枕家山梦，镜里平明满面丝。

李弥逊　玉山道中有感二首
    寂寞新阡草未长，一身千里路茫茫。
    秋风解染愁人泪，枫叶能红菊亦黄。

李弥逊　月夜携家筠庄露半池上分韵得谁字
    累石骊泉十丈围，周遭种柳未成丝。
    溪童掬水得明月，山客扫花安屈卮。
    一榼团栾儿女辣，四更历落斗牛垂。
    拦街白叟笑相问，倒着接{上四下离}歌者谁。

李弥逊　岳公来住涌泉愿为出化者十八人原上座因行袖诗谒筠溪老人风致清远
    屐声何土遣瞿昙，示病溪翁为扫庵。
    檐葡香中一盂饭，不妨归去饱同参。

李弥逊　云门道中晚步
    层要叠巘暗东西，山转岗回路更迷。
    望与游云奔落日，步随充水赴前溪。
    樵归野烧孤烟尽，牛卧春犁小麦低。
    独绕辋川图画里，醉扶白叟杖青藜。

李弥逊　再次前韵
    玉井花开十丈柄，天真不比铅华靓。
    长梯摘实埋金沙，碧甽吹香彻朝暝。
    风篁为我清夜吟，拍浮酒泉不用斟。
    酒酣喝月下寒绿，玻璃影底罗辰参。
    江妃水仙尚依稀，凌波挽客变重违。
    得钱何须问升斗，为君更试持螯手。

李弥逊　再和见示绝句
    一阶春雨两檐风，冷枕青灯睡未浓。
    欲断新篇无好语，喜君消息到黄龙。

李弥逊　再和久旱望雨韵
    高田黄欲枯，下田青欲变。
    三更轳辘声，挈水急於电。
    污池鱼不游，坎井蛙自见。
    助苗更辞劳，人力讵能偏。
    那忧日一食，正惧李三咽。
    微云不成雨，但作眼中眩。

李弥逊　再和明复蹈元之什
    湓江散吏来万里，借屋僧房冷如水。
    支颐一束傥会心，容膝数椽真傲世。
    大而无用涧底松，过者不顾道傍李。
    卖刀买犊愧老农，汲水埋盆作儿戏。
    画墁求饱人共嗤，怀璧虽珍吾不以。
    宰公政明一善收，丞公声同从瑕弃。
    着酒时浇磊块胸，传歌为洗淫哇耳。
    坐中冰雪回冬舑，句里云烟发春媚。
    我惭匪报正羞缩，君肯包荒过称谓。
    葛藤更与话短长，菽麦安能辨非是。
    但闻古来说庞公，搬柴运水不谈空。

李弥逊　再用粹中韵各赋牡丹梅花二首
    曾倚沉香作好妆，竹篱茅屋肯深藏。
    天寒翠袖留空谷，岁晚长眉闭上阳。
    投辖尚能来好事，着鞭应恐并馀芳。
    广平赋罢诗肩瘦，不为梅花恼石肠。

李弥逊　再用粹中韵各赋牡丹梅花二首
    寒花入眼乱纷纷，高卧袁安雪塞门。
    春透交枝才照座，风摇断萼已飘村。
    返魂香细宁辞折，自暖杯深不待温。
    为约竹君同我老，交情此外更谁论。

李弥逊　再用前韵
    半生来去隔年巢，垂老朝昏一把茅。
    白酒黄鸡时唤客，碧梧翠竹旧论交。
    身闲野雁无行迹，妄尽霜林只战梢，
    賸欲细谈真子喻，谁难戏作少上嘲。

李弥逊　再用前韵
    詹下飞云若可呼，树头岩影暗浮图。
    不知人世路多少，只见前山似覆盂。

李弥逊　再用前韵
    长檠当昼知无用，团扇经秋叹已陈。
    我独不才端有似，五年泽国又逢春。

李弥逊　再用前韵
    薄宦驱人不亦劳，久纡章服碍爬搔。
    何时归卧钟山石，荷插长随手种桃。

李弥逊　再用前韵
    努力避喧遭掣村，强颜追好得嗔拳。
    交情只有春风厚，千里随人不用钱。

李弥逊　再用前韵
    今年春早未全衰，社酒盘中不风梅。
    快把霜刀倩天女，燕忙时节有花开。

李弥逊　再用前韵
    逢逢伐鼓水边村，狼藉盘盘祝社君。
    但愿官曹皆鱼旧，不须南北稼如云。

李弥逊　再用硕夫韵二首
    一丘一壑半生中，旁舍小儿见老翁。
    归来赋就晚迳绿，醉时歌罢春灯红。
    壮心欲尽孤云薄，昨梦不留寒月空。
    茗碗粥盂能事毕，四三朝暮付狙公。

李弥逊　再用硕夫韵二首
    北窗欹卧风引裾，静看燕雀沿阶除。
    攀缘已断蚁旋磨，结习尚存鱼蠹书。
    一区未辨扬雄宅，驷马不过渊明庐。
    苍松翠竹湖边趣，至乐岂在真知鱼。

李弥逊　再用王才元少师韵
    十年趁飞蓬，来作海边梦。
    曾无竹马迎，长辨柳车送。
    长须乞米炊，骥子学诗诵。
    自公弭节归，许我势鞭从。
    听诗鬼神泣，看剑星辰动。
    欢留文字饮，静憩苾蒭供。
    辨疑每及争，攻短不惮痛。
    搜奇至帝求，探赜或奇中。
    谁知烟霞姿，肯与尘土共。
    长风起青冥，逸思搅空洞。
