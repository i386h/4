<!-- { "loadSidebar": true } -->
    捧打石师子，只要实头人。
    出家无正因，不得正命食。
    是真出家儿，不费秋毫力。
    讲得天雨花，说得石点头。
    人人是檀越，负命者上钩。

黄庭坚　效进士作观成都石经
    成都九经石，岁久麝煤寒。
    字画参工拙，文章可鉴观。
    危邦犹劝讲，相国校雕刊。
    群盗烟尘後，诸生竹帛残。
    王春尊孔氏，乙夜诏甘盘。
    愿比求诸野，成书上学官。

黄庭坚　效孔文举赠柳圣功三首
    武库五兵森森，名驹万里駸駸。
    英风爽气如林，读书凿井欲深，
    学道却要无心。

黄庭坚　效孔文举赠柳圣功三首
    妙言玉质金相，学问日月悠长。
    良贾故要深藏，屈体下心堂堂，
    灰头土面辉光。

黄庭坚　效孔文举赠柳圣功三首
    王良终日驰驱，曹商日乘从车。
    七芧鼓舞群狙，学问圣处功夫，
    千古与我友俱。

黄庭坚　效王仲至少监咏姚花用其韵四首
    映日低风整复斜，绿玉眉心黄袖遮。
    大梁城里虽罕见，心知不是牛家花。

黄庭坚　效王仲至少监咏姚花用其韵四首
    九疑山中萼绿华，黄云承袜到羊家。
    真筌虫蚀诗句断，犹托余情开此花。

黄庭坚　效王仲至少监咏姚花用其韵四首
    仙衣襞积驾黄鹄，草木无光一笑开。
    人间风日不可奈，故待成阴叶下来。

黄庭坚　效王仲至少监咏姚花用其韵四首
    汤沐冰肌照春色，海牛压帘风不开。
    直言红尘无路入，犹傍蜂须蝶翅来。

黄庭坚　写真自赞五首
    饮不过一瓢，食不过一箪，
    田夫亦不改其乐，而夫子不谓之能贤，
    何也。颜渊当首出万物，
    而奉以四海九州，而享之若是，
    故曰人不堪其忧。若余之於山泽，
    鱼在深藻。鹿得丰草，
    伊其野性则然。盖非抱陆沈之屈，
    怀迷邦之宝。既不能诗成无色之画，
    画出无声之诗。又白首而不闻道，
    则奚取於似摩诘为。若乃登山临水，
    喜见清扬，岂以优孟为孙叔敖，
    虎贲似蔡中郎者耶。

黄庭坚　写真自赞五首
    吏能精密，里行媋恤，
    则不如兄元明，而无元明忧疑万事之敝。
    斟酌世故，铨品人物，
    则不如其弟知命，而无知命强项好胜之累。
    盖元明以寡过，而知命以傲世。
    如鲁直者，欲寡过而未能，
    以傲世则不敢。自江南乘一虚舟，
    又安知乘流之与遇坎者哉。

黄庭坚　写真自赞五首
    或问鲁直似不似，似与不似，
    是何等语。前乎鲁直，
    若甲若乙，不可胜纪。
    後乎鲁直，若甲若乙，
    不可胜纪。此一时也，
    则鲁直而已矣。一以我为牛，
    予因以渡河而彻源底。一以我为马，
    予因以日千里计。鲁直之在万化，
    何翅太仓之一稊米。吏能不如赵张三王，
    文章不如司马班扬。颀颀以富贵醙毒，
    而醙毒不能入其城府。投之以世故豺虎，
    而豺虎无所措其爪角。则於数子，
    有一日之长。

黄庭坚　写真自赞五首
    道是鲁直亦得，道不是鲁直亦得。
    是与不是，且置勿道。
    唤那个作鲁直，若要斩截一句，
    藏头白海头黑。似僧有发，
    似俗无尘。作梦中梦，
    见身外身。

黄庭坚　谢曹子方惠二物二首之博山炉
    飞来海上峰，琢出华阴碧。
    炷香上褭褭，映我鼻端白。
    听公谈昨梦，沙暗雨矢石。
    今此非梦耶，烟寒已无迹。

黄庭坚　谢曹子方惠二物二首之煎茶缾
    短喙可候煎，枵腹不停尘。
    蟹眼时探穴，龙文已碎身。
    茗椀有何好，煮缾被宠珍。
    石交谅如此，湔袚长日新。

黄庭坚　谢陈正字送荔支三首
    十年梨枣雪中看，想见江城荔子丹。
    赠我甘酸三百颗，稍知身作近南官。

黄庭坚　谢陈正字送荔支三首
    斋余睡思生汤饼，红颗分甘惬下茶。
    如梦泊船甘柘雨，芭蕉林里有人家。

黄庭坚　谢陈正字送荔支三首
    橄榄湾南远归客，烦将嘉果送蓬门。
    红衣襞积蛮烟润，白晒丁香之子孙。

黄庭坚　谢答闻善二兄九绝句
    身入醉乡无畔岸，心与欢伯为友朋。
    更阑骂坐客星散，午过未苏发鬅鬿。

黄庭坚　谢答闻善二兄九绝句
    未尝顷刻可去酒，无有一日不吟诗。
    诗狂克念作酒圣，意态忽如少年时。

黄庭坚　谢答闻善二兄九绝句
    群猪过饮尚可醉，疥手辧瓮庸何伤。
    柳家兄弟太迫窄，狂药不容人发狂。

黄庭坚　谢答闻善二兄九绝句
    莫作叫号惊四邻，瓮中有地可藏真。
    渊明醉握远公手，大笑绝倒人不嗔。

黄庭坚　谢答闻善二兄九绝句
    阮籍醉睡不论昏，刘伶鸡肋避尊拳。
    至今凛凛有生气，饮酒真成不愧天。

黄庭坚　谢答闻善二兄九绝句
    公择醉面桃花红，人百忤之无愠容。
    莘老夜阑倾数斗，焚香默坐日生东。

黄庭坚　谢答闻善二兄九绝句
    椎床破面枨触人，作无义语怒四邻。
    尊中欢伯笑尔辈，我本和气如三春。

黄庭坚　谢答闻善二兄九绝句
    陶令舍中有名酒，无日不为父老倾。
    四座欢欣观酒德，一灯明暗又诗成。

黄庭坚　谢答闻善二兄九绝句
    阮籍刘伶智如海，人间有道作糟丘。
    酒中无诤真三昧，便觉嵇康输一筹。

黄庭坚　谢公定和二范秋怀五首邀予同作
    西风一叶脱，迹亦不可扫。
    巷有白马生，朝回焚谏草。
    谁云事君难，是亦父子间。
    所要功补衮，不言能犯颜。

黄庭坚　谢公定和二范秋怀五首邀予同作
    四会有黄令，学古著勋多。
    白头对红叶，奈此摇落何。
    虽怀斲鼻巧，有斧且无柯。
    安得五十弦，奏此寒士歌。

黄庭坚　谢公定和二范秋怀五首邀予同作
    采莲涉江湖，采菊度林薮。
    插鬓不成妍，谁怜飞蓬首。
    平生耦耕地，风雨深稂莠。
    谢公遂如此，永袖绝弦手。

黄庭坚　谢公定和二范秋怀五首邀予同作
    往日孙阳翟，才可任遗补。
    击强如摧枯，食蘖不知苦。
    属者缺谏垣，时论或未许。
    傥可假一邦，使民作邹鲁。

黄庭坚　谢公定和二范秋怀五首邀予同作
    用智常恨耄，用决常恨早。
    推毂天下士，诚心要倾倒。
    海宇日清明，庙堂勤洒扫。
    何为陈师道，白发三径草。

黄庭坚　谢公择舅分赐茶三首
    外家新赐苍龙璧，北焙风烟天上来。
    明日蓬山破寒月，先甘和梦听春雷。

黄庭坚　谢公择舅分赐茶三首
    文书满案惟生睡，梦里鸣鸠唤雨来。
    乞与降魔大圆镜，真成破柱作惊雷。

黄庭坚　谢公择舅分赐茶三首
    细题叶字包青箬，割取丘郎春信来。
    拚洗一春汤饼睡，亦知清夜有蚊雷。

黄庭坚　谢何十三送蟹
    形模虽入妇女笑，风味可解壮士颜。
    寒蒲束缚十六辈，已觉酒舆生江山。

黄庭坚　谢胡藏之送栗鼠尾画维摩二首
    貂尾珍材可笔，虎头墨妙疑神。
    颇知君尘外物，真是我眼中人。

黄庭坚　谢胡藏之送栗鼠尾画维摩二首
    丹青貌金粟影，毛物宜管城公。
    只今为君落笔，他日听我谈空。

黄庭坚　谢黄从善司业寄惠山泉
    锡谷寒泉撱石俱，并得新诗虿尾书。
    急呼烹鼎供茗事，晴江急雨看跳珠。
    是功与世涤膻腴，令我屡空常晏如。
    安得左辬清颍尾，风炉煮茗卧西湖。

黄庭坚　谢景叔惠冬笋雍酥水梨三物
    玉人怜我长蔬食，走送厨珍自不尝。
    秦牛肥腻酥胜雪，汉苑甘泉梨得霜。
    冰底斲春生笋束，豹文解箨馔寒玉。
    见他桃李忆故园，馋獠应残遶窗竹。

黄庭坚　谢景文惠浩然所作廷珪墨
    廷珪赝墨出苏家，麝煤漆泽纹乌韞。
    柳枝瘦龙印香字，一袭一日三摩挲。
    刘侯爱我如桃李，挥赠要我书万纸。
    不意神禹治水圭，忽然入我怀袖里。
    吾不能手抄五车书，亦不能写论付官奴。
    便当闭门学水墨，洒作江南骤雨图。

黄庭坚　谢人惠茶
    一规苍玉琢蜿蜒，藉有佳人锦段鲜。
    莫笑持归淮海去，为君重试大明泉。

黄庭坚　谢人惠猫头笋
    长沙一月煨鞭笋，鹦鹉洲前人未知。
    走送烦公助汤饼，猫头突兀想穿篱。

黄庭坚　谢荣绪割贶见贻二首
    何处惊麏触祸机，烦君遣骑割鲜肥。
    秋来多病新开肉，粝饭寒葅得解围。

黄庭坚　谢荣绪割贶见贻二首
    二十余年枯淡过，病来箸下剧甘肥。
    果然口腹为灾怪，梦去呼鹰雪打围。

黄庭坚　谢荣绪惠贶鲜鲫
    偶思暖老庖玄鲫，公遣霜鳞贯柳来。
    虀臼方看金作屑，鱠盘已见雪成堆。

黄庭坚　谢送碾壑源拣芽
    矞云从龙小苍璧，元丰至今人未识。
    壑源包贡第一春，缃奁碾香供玉食。
    睿思殿东金井栏，甘露荐椀天开颜。
    桥山事严庀百局，补衮诸公省中宿。
    中人传赐夜未央，雨露恩光照宫烛。
    右丞似是李元礼，好事风流有泾渭。
    肯怜天禄校书郎，亲敕家庭遣分似。
    春风饱识大官羊，不惯腐儒汤饼肠。
    搜搅十年灯火读，令我胸中书传香。
    已戒应门老马走，客来问字莫载酒。

黄庭坚　谢送宣城笔
    宣城变样蹲鸡距，诸葛名家捋鼠须。
    一束喜从公处得，千金求买市中无。
    漫投墨客摹科斗，胜与朱门饱蠹鱼。
    愧我初非草玄手，不将闲写吏文书。

黄庭坚　谢檀敦信送柑子
