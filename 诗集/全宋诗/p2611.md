<!-- { "loadSidebar": true } -->
    奉迁后主，合侑文考。
    有主则止，有匹得行。
    遂旅豆笾，以及芼牲。
    明水太羹，有飶有澄。
    鼓钟钦钦，鼓瑟鼓琴。
    考悦妣安，蠲我德音。
    德音惟何，帝受纯嘏。
    不专斯飨，用赦天下。
    开释罪辜，赐逮九军。
    一人作孝，庶邦蒙仁。
    礼非天作，托始于圣。
    圣克正始，万世攸定。
    作述交善，神人胥庆。
    天谓皇帝，既付所覆。
    帝克孝治，奉亲以侑。
    其收丕祺，蕃衍后昆。

宋祁　司马相如琴台
    故台千古恨，犹对旧家山。
    半夜鸾凰去，他年驷马还。
    死忧封禅晚，生爱茂陵閒。
    惟有飘飘气，仍存天地间。

宋祁　司徒待中宣献公挽词二首
    美痬交明晦，浮龄讵控抟。
    宗盟一箇弱，人赎百身难。
    赐敛荣絺衮，临哀驻玉銮。
    欲知桃李爱，朝绂共汍澜。

宋祁　司徒侍中宣献公挽词二首
    斯文推旧德，忧国变华颠。
    夙夜劳三事，东西止百年。
    温辞联册秘，良史大都传。
    他日贤臣垅，心知望圃田。

宋祁　思归
    心悸真摧橹，年衰逼异紌。
    西征何日赋，东走向来狂。
    遂隔承明谒，虚称建礼郎。
    去都魂黯黯，思幄泪浪浪。
    见{上艹下戾}惭纡绶，逢荷误索囊。
    醒无次公酒，老畏侍中香。
    前席初延问，烦言已中伤。
    翕眉争恃笑，绕指讵容钢。
    事隐或投杼，根危因拔杨。
    阴收主父草，几落尝人章。
    雾露淮天恶，亭皋楚塞长。
    平时犹有感，尔日固迴肠。
    溪涨淹蒲牒，洲风挫药房。
    芿区晴外远，山痓暝前苍。
    毒虺寒犹蠚，饥豺昼不藏。
    若为贪坐阁，自此戒垂堂。
    沦骨深恩在，雕蟲绪业荒。
    身孤惟夕梦，时到黼帷傍。

宋祁　思归
    刻意伤春属暮楼，江皋归棹怅夷犹。
    青萝怨鹤英山晓，疏笛吟龙卧坞秋。
    掩泣泥阳思祖庙，长怀彭泽废先畴。
    裂繻前誓风霜苦，早晚怀黄识汉侯。

宋祁　思归
    去国倏三岁，颇知归思纷。
    南心晓城斗，北眼暮楼云。
    珥笔行将脱，朝珂冷不闻。
    莫论持帅节，畎畝尚思君。

宋祁　思贤阁图予真愧而成咏
    忝中二千石，罢能辄图真。
    揆予本完士，蚤蒙善养仁。
    执笏班华位，飞绥侍邃宸。
    如何金紫服，乃裹丘壑身。
    西南一面重，朼来驾朱轮。
    牵拙岁再期，初无德在民。
    形象安足纪，崖略聊自陈。
    质陋眸子瞭，志泰眉宇伸。
    谁谓彼其子，而传阿堵神。
    爵里三十八，赫赫多名臣。
    瞻前谢前哲，垂后惭后人。

宋祁　四季花
    群葩各分荣，此独贯时序。
    聊披浅深艳，不易冬春虑。

宋祁　四日汎舟马家园
    浅蒲垂蔓两厓深，閒刺烟篙到碧浔。
    会待乘春留禊帖，茂林脩竹似山阴。

宋祁　四望亭
    秋城聊一眺，物色已苍茫。
    爽籁风驱远，寒烟晚曳长。
    祠成樗作社，戍罢女留墙。
    要是凋年感，能回倦客肠。

宋祁　松
    冒雪虬枝密，凌空麈影匀。
    叶倾秦帝雨，华老宓妃尘。
    不见栖鸾客，多逢击马人。
    寄声遭匠石，千尺谢轮囷。

宋祁　送保定张员外
    倾座仙风冠颍奇，枳鸾移调位犹卑。
    兰薰夕膳三林案，草妬春袍一采丝。
    烟戍星残低序雁，陇天云断送歌骊。
    报成结课行堪待，慰荐连章达帝帷。

宋祁　送炳宗巢簿
    世德封胡后，英游终贾年。
    尘缁去郡客，木落渡淮天。
    揖吏贪持簿，劳歌倦倚弦。
    无忧亲釜薄，新复古圭田。

宋祁　送蔡元翰贤良昆仲
    美箭出东南，之子裒然秀。
    绰绰令兄弟，茂器偕年就。
    九流无近讨，六艺乃遐究。
    诏书求异等，二惠兹来观。
    牍均方朔多，辐比吾丘凑。
    蹀足蚁封场，刷羽桐花囿。
    孤音或少和，至宝不期售。
    肇允褰褐衣，薄言返岩窦。
    江皋看鱼乐，山径怀雉嗅。
    无忽豫章材，行参柏梁构。

宋祁　送长兄游随阳
    汉东烟树露蝉嘶，回首周南涕易危。
    梁苑谩传居右赋，扶风谁识最良眉。
    仙巾雨垫愁怀路，素壁尘凝忆问诗。
    他夜梦魂知不远，蘧蘧长绕越禽枝。

宋祁　送常熟尉钱访
    隽誉高乡品，仙姿并国游。
    新恩绀纶绶，遗社酎金侯。
    赋阁诸伧笔，尘缁倦客裘。
    平明催櫂鹢，几信候潮鰌。
    下鼓蒪萦箸，持螯酒溢瓯。
    江南三月草，为子剩离忧。

宋祁　送常州陈商学士
    红梨秋老石渠霜，并欲萧萧伴祖觞。
    台上补绫收柘枕，水边古兽得韖囊。
    浮云并盖辞京辇，晓月将潮促使艎。
    缘饰有文成政速，剩储灵气茹芝房。

宋祁　送陈动之
    绨帙抛蓬观，军牙佐柳屯。
    伏熊均轼宠，睡貉袭裘温。
    睢苑寒云隔，渔挝暝鼓喧。
    帛书无厌数，知有雁为门。

宋祁　送承制刘兼济知原州
    假节分州郡，抡才出将门。
    还提射声旅，并破护羌屯。
    尺诏方临遣，新书得细论。
    旃酋陪猎帐，戍校接欢罇。
    后伍韐橐密，前驱鼓吹喧。
    陇笳梅落怨，边阵月残奔。
    赤白犹传警，先零久负恩。
    行期雪家耻，三捷奏天阍。

宋祁　送次饶赵职方罢成德军通判还朝
    倅乘淹荣序，封轺促觐期。
    文章二台妙，昆弟五常眉。
    树隐征邮密，花留祖盖迟。
    秋毫供握处，春草见归时。
    书笏人思对，垂橐客怆离。
    羡君如彩凤，先集翠梧枝。

宋祁　送殿院张奎漕京东
    霜柏轻寒惊曙乌，使台东道亚风旟。
    人瞻御史乘骢贵，钱续司农朽贯馀。
    睢苑千门聊按节，齐官三服罢移书。
    此行须信褒恩美，新诏黄金饰佩馀。

宋祁　送丁殿直郴阳监军
    渠浪撼残星，飘然颺彩舲。
    怀人送归客，短候续长亭。
    望寺□垂组，还书待杀青。
    无妨军垒隙，壶柘侑宾醽。

宋祁　送段秘丞同理金陵
    赭丹濡笔狱无冤，佐守初依凤沼莲。
    南土出藩申伯宠，辟书为首嗣宗贤。
    蟠龙运厌山围国，爏角宵凉水际天。
    哲辅定知三入相，期君同赴渭滨畋。

宋祁　送范希文
    日夕朋簪远，空成咄咄嗟。
    危言犹在口，飞语已磨牙。
    室救鸱鴞毁，庭喧獬豸邪。
    青蒲空顿首，白简遂为瑕，
    身历千金险，头经一夕华。
    便应过楚泽，河异向长沙。
    篑土障河拙，园葵望日赊。
    尽焚温室草，尚得使君车。
    胜壤堪怀古，扁舟复载家。
    此时能痛饮，努力咏馀霞。

宋祁　送梵才辰吉还天台
    归祴卷兰芽，城标拂曙霞。
    溪行鸥避锡，冉供马衔花。
    翠柰经园密，苍莓渡彴斜。
    暮云他日合，相望在天涯。

宋祁　送冯彭寺丞长兴知县
    天外仙凫舄影翻，河干画鹢棹声喧。
    奇才欲向菰芦国，丽赋空留霰雪园。
    短柳摇摇迎去袂，初花的的伴离罇。
    汀蘯续赏饶清思，为拂吴兴旧墨痕。

宋祁　送福州通判陈铸
    州阁纡新绶，乡枌历故廛。
    先驱长卿贵，随子大家贤。
    桂蠹闽君贡，刀耕越俗田。
    春邮有归信，正待早梅传。

宋祁　送高记室广州幕
    楚国王孙后，梁台赋客贤。
    贪磨盾鼻檄，重冠玳簪筵。
    去路南溟地，离魂北斗天。
    庾鲑三种嫩，虞璧一双鲜。
    飓影风争怒，珠胎月对圆。
    慎持斋疾意，密启伫详延。

宋祁　送格尧臣
    祖帟都门路，秋风满客衣。
    台舟三鷁驶，官舄两凫飞。
    乡思临波远，离忧傍酒微。
    不应缘事事，手自废谈围。

宋祁　送巩汉卿同年赴五原理掾
    再赴天官调，仍还多士乡。
    华阴馀雾散，光禄故垣长。
    春柳侵湖绿，秋云际幕黄。
    片言民讼息，编美冠州堂。

宋祁　送贵溪尉周懿文先辈
    几日铨符给诏程，赐袍如草滞僚英。
    大言久废三千奏，倦曲难终一再行。
    吴蟹沈波秋稻富，海鱼藏穴夜潮平。
    待君削牍登文石，趣与渊云继颂声。

宋祁　送郭太保知相州
    螭阶看引羽林兵，罢直还家得使旌。
    黼帐三云清晓别，锦鄣千骑上头迎。
    鸳沈故瓦秋烟阔，凤下长阿夕照平。
    谁伴燕休同把酒，嘈嘈歌鼓亚夫营。

宋祁　送韩太祝
    云阵星躔促传车，长安初日望储胥。
    金闺引籍中天阙，玉字藏家上帝书。
    祖道泛萍觞易釂，赋园飞雪席应虚。
    承明再过怀先业，磐石深沈禁树疏。

宋祁　送韩廷评婺州市征
    去程烟草妬蓝袍，越绝天文宝婺高。
    五两樵风船画鹢，九秋犀烛鹭翻涛。
    吴监煮海通关赋，陆橐收金析利毫。
    仙酎油囊鲈鱠洁，未妨馀暇左持螯。

宋祁　送河中司马待制
    从祀天坛歇翠薰，西门征輗怆离群。
    暂违册府三重阁，先过楼船一曲汾。
    賨炙击鱼开左席，戏壶争马宴中军。
    鹸楼西北怀都思，尽日凭高不碍云。

宋祁　送胡宿同年主合肥簿
    归路青袍杂采裳，何言县枳滞鸾翔。
    恨无旨酒邀枚叟，愁听斑骓送陆郎。
    四剖楚萍资夕膳，一弦淮月望春艎。
    铃斋坐镇儒林丈，密启行闻达上方。

