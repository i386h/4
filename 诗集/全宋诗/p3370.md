<!-- { "loadSidebar": true } -->
    后王诰命章施日，天地文明盛丽时。
    历草自生萧相叶，桂花须占郄诜枝。
    千钟顿止真堪畏，万石他年更不疑。

项安世　代作五首
    苍龙元住五云东，此日黄昏却正中。
    琴瑟铜壶添水箭，翩翻珠户记桑蓬。
    上弦月色如银白，南极星光似烛红。
    岁岁年年尊酒畔，小荷香雾绿槐风。

项安世　代作五首
    流霞元是吾家饮，生日曾供老杜诗。
    色借榴心芳露重，香分荷气碧泉滋。
    重闱永夜宜开酌，六礼今年看结褵。
    可但椿长并桂永，灵妃萧史寿无期。

项安世　代作五首
    孟尝当户三千客，镇恶成名百二关。
    天以高名钟是月，人于季孟得其间。
    八风巡日开云荚，半壁腾空映雾寰。
    共祝星郎千岁喜，天孙早晚渡银湾。

项安世　丹阳感旧
    东来复西去，却数十三年。
    三过丹阳县，俱乘万里船。
    半生行役里，两鬓客愁边。
    属玉沧波上，清標倍炯然。

项安世　澹山岩遇雨二首
    水放沙痕出，云将晚色昏。
    微茫上西渡，浩荡出南门。
    欹侧缘山罅，嵌空下石根。
    书崖无数墨，入寺两山髠。

项安世　澹山岩遇雨二首
    山神从狡狯，心赏莫蹉跎。
    况近茱萸节，县知风雨多。
    不冲新润去，将奈积阴何。
    相戒添裘褐，排云入薛萝。

项安世　道山风雨
    年华澹滟满皇州，时节凄凉限胜游。
    雨后石渠新水长，风前芸阁晚香愁。
    不堪高点梅花老，强倚千丝柳带柔。
    又是长安一百五，春阴漠漠未能休。

项安世　得句
    平生为斯文，思极心欲破。
    得句如得官，欢喜不能奈。
    绕状行成匝，如觉此身大。
    昔我得官时，悠然但高卧。

项安世　得桃源丁知县书
    为报桃川老令威，病夫三岁不开帷。
    窗中见日知晨暮，瓶里看花记岁时。
    新读子书多乙者，旧吟诗藁尽丁之。
    无人肯共闲人语，满腹闲情独自知。

项安世　登石头山
    山腰万竹閟清寒，上彻山头望始宽。
    州渚东西分线路，台城表里见毫端。
    青开淮甸天空阔，紫覆钟山气郁盘。
    城下秋江来万里，独能伸手障狂澜。

项安世　钓矶
    水深石可灶，水浅石可矶。
    多谢山中石，与翁不相违。

项安世　钓台
    数仞山头一小亭，只消此地过平生。
    崎岖狭世才伸脚，已被刘郎卖作名。

项安世　钓台
    君房足下竟成谀，只是韩歆已破除。
    岂有江湖钓竿手，为君台阁奉文书。

项安世　丁教授家猫狗皆相乳二首
    周郊奉犬用刑樽，尧蜡迎猫似捕神。
    直是苏公比台谏，未知韩子喻家人。
    鹰鹍化作鸾将凤，獬廳移成驺与麟。
    煦煦徐徐何必善，使知刚毅有深仁。

项安世　丁教授家猫狗皆相乳二首
    血人于牙犬政猛，杀鼠如邱猫事狞。
    邻子忽如亲子爱，人情何似物情平。
    再三仁者须存勇，万一天资与习成。
    恐被麋麑邀作友，或遭鼠弟□为兄。

项安世　东斋
    桃花不解言前事，菊蕊还须记旧人。
    惟有轩前旧移竹，向人憔悴似相嗔。

项安世　冬至前简陈正已李季允
    节物吹葭近，乡闾送篚频。
    髈虞倾一市，憔悴独三人。
    驿破风搜屋，船低月暗津。
    吾亲于越外，日夜鬓毛新。

项安世　都下呈叔表兄
    相望五千里，话别十三年。
    知我到江左，烦兄来日边。
    朋游俱健否，须发已卷然。
    共说儿童事，分明在目前。

项安世　都下次韵酬松阳叶叔文
    君不见昆罔烈焰燔苍穹，中有一气亘天如白虹。
    又不见徂徕之山丈雪，但见磊块硉兀错立于其中。
    从来人事看晚岁，不兴儿童争此世。
    五金流处要璠玙，万木枯时待松桂。
    我家松源妙人物，水怪山奇古仙窟。
    山含水气生万嘉，水抱山形成百折。
    卯山先生山水郎，呼吸水怪含山光。
    栽悔不入积李候，植蕙自爱深林芳。
    笔端风月三千首，血指前头甘袖手。
    腹中文字五千卷，白眼旁边不开口。
    流泉百尺松风凉，玉琴一曲自琅琅。
    三间茅屋夜有光，直入斗牛何煌煌。
    万钟嵯峨剑头米，九州几何太仓秕。
    得钱嫁女吾事了，归向空山教儿子。
    此时方帽一先生，野老相过无姓名。
    草间泥饮同一醉，醉里小诗还自成。
    竹杖山边行翠围，松舟水上眠风漪。
    山行水宿似有道，或者疑是唐天师。
    古来艺达非道许，道在回愚与参鲁。
    战于蛮触焉得刚，落尽皮毛吾甚武。
    复雷有象地中藏，丰屋无人天际翔。
    舍梧养樲师也贱，有芸无揠农之良。
    徐行周视故无遗，大道不劳私智窥。
    堂堂夏屋忍空旷，扰扰利场同絷维。
    我生有志今十龄，黎黄求友昼夜鸣。
    迩来渐觉前路阔，旋叫魂魄还精营。
    羡君金玉好弟昆，况有百年闾里恩。
    浮名于世已无欲，此事向我当深论。
    九重城里得斯人，一笑洗尽衣中尘。
    路傍看者谁解此，请君持问无名君。

项安世　都下次韵谢松阳沈术人二首
    向来定远太平平，自殿银袍五百英。
    觜距不堪夸度席，齿牙无复近乡评。
    重探虎穴颜何厚，忽见稽山眼暂明。
    赖有东阳老居士，相逢一笑又诗成。

项安世　都下次韵谢松阳沈术人二首
    下帘读易沈君平，老向人间识世英。
    戏把年龄聊复问，从来富贵不须评。
    聊翩诗笔粗豪甚，矍铄精神顾盼明。
    我欲求田古松邑，君言此计几时成。

项安世　都下送外舅任知县赴茶马司辟
    皇华万里赴临洮，亲向君王乞骑曹。
    合为圣朝修马政，可容穷邑试牛刀。
    横驱旌节半天下，自许才名一世豪。
    早晚西来八千匹，九重何似答贤劳。

项安世　读本朝史有感十首
    若讷希文受责均，前贤初岂有冤亲。
    暮年颖上还惆怅，引得无穷射羿人。

项安世　读本朝史有感十首
    力荐资深入柏台，独延吉甫客翘材。
    如何岁晚钟山寺，只见黄州副使来。

项安世　读本朝史有感十首
    晚遭吕范攻尤峻，死辟荆舒恨未销。
    举世共非前濮议，无人细考后尊尧。

项安世　读本朝史有感十首
    非独苏仙念老穷，古灵亦复丰孤跨。
    白头不得诸公力，惟有西塘八十翁。

项安世　读本朝史有感十首
    师道在三鸟可畔，友伦居五岂容亏。
    恰方誉瓘俄倾瓘，亦有尊颐不求颐。

项安世　读本朝史有感十首
    京携刽子丹谁颈，怒发私书族几家。
    天上那无黄背子，人间岂有白桃花。

项安世　读本朝史有感十首
    未谏瑶华世未知，故人已讶道乡迟。
    退之著论差伤早，不待阳城伏阙时。

项安世　读本朝史有感十首
    垂帘复辟身居稳，送吕迎章话又新。
    瞒得庭中相泣者，难瞒屏后窃听人。

项安世　读本朝史有感十首
    翻来覆去几枰棋，靖国崇宁各一时。
    前日雕笼栖宿者，等间飞过蔡家池。

项安世　读本朝史有感十首
    愈作唐经还蓄缩，邕知汉事谩喽啰。
    假令实录成书了，其奈雍邱问日何。

项安世　读程仁秀才淳熙秦稿
    孝星当宁髦英，志士担簦入凤城。
    直犯瞓颜知主圣，敢讥当路见时清。
    文章不用施花草，情实都如告父兄。
    老向穷檐知不恨，曾披阊阖吐峥嵘。

项安世　读杜贤良文卷
    举公售浅戒深钩，学士谈根讳末流。
    万古斯文真一发，百年逢子散千愁。
    气雄声正师韩集，格重词妍似柳侯。
    天遣孤穷应有意，未追彖击莫轻休。

项安世　读三国志
    曹刘有志混华戎，无奈吴儿两炬红。
    赤壁焰烧云梦泽，夷陵光照永安宫。
    人间自此鼎三足，天上无由日再中。
    惟有葛公心未死，夜深寒月照孤忠。

项安世　读撄宁诗集效其体寄荆门赵守二首
    玉州政事荆州说，邻叟欢呼病叟闻。
    转地光风芽甲暖，照天寒鉴骨分毛。
    花村犬睡沈抱柝，秧地人归劝耦耘。
    安得旌旗来北梦，放教恩泽到南云。

项安世　读撄宁诗集效其体寄荆门赵守二首
    多谢君侯尊古德，新开诗集向春风。
    隔生始见斯文贵，未死谁邻此老穷。
    纸上岁时犹可数，句中恩怨已成空。
    若为唤得撄宁起，看破浮云合更工。

项安世　读竹林先生墓铭
    嵩安乡社榻罔阡，野客铭诗嗣子镌。
    花发鸟啼春觅句，草深萤度夜开编。
    竹林名字人知否，玉树秙祥我谓然。
    十万丈夫旁可置，六千君子后多言。

项安世　度周卿携司马公送蒲中舍诗小程先生谒傅长宫剌求跋
    马公首丹籍，程子亦其次。
    大书天九门，凛凛见名字。
    度君独何心，葅歜而剥芰。
    艓子大于匙，可卧不可跋。
    中有两同行，马诗与程剌。

项安世　对雪呈判府周丞相
    变调曾转九重天，偃息何难十国连。
    坐遣朝云将朔雪，一清瘴雨与蛮烟。
    丰年预见宽心曲，俭俗能忘念目前。
    更想朝来穷巷里，闭门高卧有遗贤。

项安世　对月
    少日曾相识，重来有故情。
    殷勤前度月，依旧向人明。
    扰扰魄生死，区区轮满盈。
    何如长半掩，万古不西倾。

项安世　二日至襄阳诗卷为偷儿持去
    华黍诗亡更自珍，银杯羽化未须嗔。
    不然雷电将天上，或者浮沉自水滨。
    郑老本无氈可守，虎头政恐画能神。
