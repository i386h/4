<!-- { "loadSidebar": true } -->
    叱驭无长阪，筹边有旧楼。
    遗安阴德在，衮衮见公侯。

楼钥　许待制挽词
    蚤擅文窴　价，名公屡品题。
    碑铭摹谏省，丘壑访愚溪。
    得句追飞兔，摛毫走怒猊。
    遗编闻好在，后学仰筌蹄。

楼钥　许待制挽词
    十载更麾节，阳春万里同。
    时时逢蜀士，一一话文翁。
    到处留遗爱，诸郎守教忠。
    庆源知未艾，往日有阴功。

楼钥　许深父饷酒覆於舟中
    千里贻书慰寂寥，更将尊酒饷今朝。
    先生忽已成乌有，用事何因见白超。
    醉里谩思鲸吸海，梦回谁悟鹿藏蕉。
    何时痛饮论心曲，云满江东望眼遥。

楼钥　雪
    丙午九月才入冬，晦日忽惊雪堕空。
    传闻都城更复早，万官入贺明光宫。
    自从开霁更不雨，和气直似青春浓。
    斗柄插子日丁卯，夜煽裂缺鞭雷公。
    从以震霆至三四，惊破蛰户纷昆虫。
    宁知玄冥全未究，翻手作云千里同。
    暗窗初听洒珠雹，巽二滕六方施工。
    一日喜见瓦沟积，忍寒待伴炯不融。
    二日三日遂盈尺，膏润四海恩无穷。
    古来诗人咏不尽，巧思横出昌黎翁。
    少时奋笔不肯已，老矣袖手便痚慵。
    儿曹作戏记昨梦，舞狻狞踞金双瞳。
    谁人苦欲撩诗思，更作玉山高数峰。
    移将刘叉两冰柱，辉映愈觉清心胸。
    见之跃跃忽技痒，起呵冻笔寻诗筒。
    开门一看天宇阔，素霓百万翻长风。
    琼楼玉宇满妙界，千林宝树春玲珑。
    恨无高台三百尺，纵观万象凌空濛。
    固知幻影有变灭，一时如入崑阆中。
    仙家俄顷阅尘劫，安知此际非神功。
    賸喜年来米价贱，便欲扶犁随老农。
    墙头濁醪走来过，相与痛饮歌年丰。

楼钥　雪窦道中
    城居久矣厌尘劳，来访名山写郁陶。
    客路行随流水远，征人与坐白云高。
    千林舞翠吹蓬鬓，二麦摇青照紵袍。
    努力共登天尺五，要看飞雪喷云涛。

楼钥　雪豨仙隐
    君之生兮天之西，望雪山兮名之以雪豨。
    君之游兮海之湄，隐于雪窦兮杳然何归。
    子从其父兮孙访吾祖，子志不遂兮孙之心良苦。
    嗟嗟，阆中君兮弃家而远游，
    蹇胡为乎不久留。其遂蝉蜕尘埃而仙耶，
    其亦肥遯得道不死而隐于四窗之幽耶。扪萝以寻于烂平兮既不可见，
    莽白云之廿里兮欲进兮焉求。青棂兮实繁，
    莎罗兮花稠。鞠侯兮相与群，
    白鷳兮啸其俦。谓为远兮何景物之良是，
    谓在迩耶将径之何由。肖群像兮兹堂，
    谨奉尝兮良畴。君其来兮庶几其见之，
    君之不来兮徒相羊以夷犹。

楼钥　雪中简林景思刘振之
    骤寒忽变雪花飞，抱膝长吟况可乱。
    襩被可能来过我，忍寒相与话新诗。

楼钥　雪中迎驾
    都人久不望威颜，惊喜鸣鞘风雪间。
    万井欢声迎晓仗，九天和气下人寰。
    龙楼笑启瑶池宴，鵷序欣趋玉笋班。
    道上峰头皆见日，绝胜衔烛照崑山。

楼钥　寻春次韵
    一自东皇天上来，坐看芽蘖起枯莇。
    化工潜有洪钧转，春事何劳叠鼓催。
    晚景鬓凋宁再绿，去年花谢又重开。
    赏花携酒那容缓，走遍郊原莫便回。

楼钥　寻春次韵
    晓来陌上雨斑斑，同社相将便出关。
    席地亦堪寻酒所，得园径与坐花间。
    从教多病须行乐，任是清贫也破悭。
    门外红尘深几许，谁人能得此身闲。

楼钥　烟雨楼夜坐
    暮霭横空黯未收，晚来凉动满怀秋。
    澹云影里千山月，残角声中百尺楼。
    参坐共为文字饮，高谈不见古念愁。
    夜阑半醉意方适，径欲乘风汗漫游。

楼钥　沿檄柯山归别张特秀
    我昔志学年，侍亲宦西安。
    弟兄游庠校，见君平生欢。
    君才独颖出，逸驾不可攀。
    夜窗共檠灯，春游合杯盘。
    虚堂卧雪岭，杰阁横云山。
    烂柯上危磴，乌巨沿溪湾。
    是时气相高，辩论俱澜翻。
    一别二十年，天街见峩冠。
    殿庐香决科，蓝袍立清班。
    黄牒墨犹湿，大弨力能弯。
    尔来又五载，短书能几番。
    兹焉捧檄来，吏牍方拿烦。
    室迩叹人远，一朝脱笼樊。
    满意纵剧谈，痛饮到夜阑。
    十步九太行，此事亦孔艰。
    进哭老先生，画图惨青纶。
    特显顾何为，一昔成大还。
    回思我伯氏，人琴有余叹。
    感今念畴昔，相与涕泪潸。
    故人怅无几，恍如春梦残。
    有酒不得饮，有琴不成弹。
    复归坐冷屋，使我凋朱颜。
    我归不可迟，倚门梦连环。
    君言欲舂粮，伴我行路难。
    欲去不得去，僧坊话閒关。
    年各几半百，后会鬓亦斑。
    何处更有诗，此心匪石顽。
    群忧发孤笑，属联不当悭。
    气岸有如君，著身簿尉间。
    盐车勿长鸣，会当上天闲。
    掺祛不忍别，雨声为潺潺。
    君有门户责，殷勤愿加餐。

楼钥　颜侍郎挽词
    宴坐勿庵上，睎颜亦是颜。
    平心真似水，立说信如山。
    屡拥皇华节，盍登清禁班。
    始终无玷阙，风裁许谁攀。

楼钥　颜侍郎挽词
    禄养嗟无及，朝朝饭一僧。
    移忠躬蹇蹇，锡类日焌焌。
    赋政优吴郡，知贤仰阜陵。
    清忠与公恕，余庆启昆仍。

楼钥　颜侍郎挽词
    赘倅丹丘日，眼看康济泉。
    同朝叨奖予，侍坐得周旋。
    妙画多传宝，遗文合细编。
    典刑今已矣，西望涕潸然。

楼钥　燕居
    大老今居东海滨，燕居晚岁更申申。
    外生但喜长依教，一笑相从莫问贫。
    闲里只将诗作活，酒边犹有笔如神。
    乞言授几俱休论，且作羲皇以上人。

楼钥　杨待制挽词
    望重威无怒，仁深勇有余。
    百年忧国志，满箧荐贤书。
    德政不胜载，才猷示尽摅。
    佳儿人物似，真可大门闾。

楼钥　杨待制挽词
    蜀道名天险，驰驱敢惮劳。
    剑头悬六印，梦里益三刀。
    汉殿联簪橐，燕山拥节旄。
    惜哉觇国意，不得试龙韬。

楼钥　杨待制挽词
    蜀用东南彦，皇家属意深。
    贰卿频报政，上相最知心。
    泛宅俱杭苇，同朝拟断金。
    庙廊期引类，疾病两侵寻。

楼钥　杨待制挽词
    事契因同荐，交情晚益亲。
    半生文会少，万里宦游频。
    别后书犹湿，归来迹遽陈。
    何能发潜德，空有泪霑巾。

楼钥　杨花
    杜门无绪看芳菲，见说杨花满路飞。
    谢汝不随人冷暖，因风翻舞到柴扉。

楼钥　杨花
    雨压轻寒春较迟，春深不见柳绵飞。
    忽然飞入閒庭院，疑是故人何处归。

楼钥　杨花
    柳绵无数糁枝头，日暖随风扑画楼。
    万象可观惟有雪，喜看清昼满空游。

楼钥　杨花
    为我轻攀绿柳枝，带花低护笑携归。
    日长深院微风动，要看鬆绵当面飞。

楼钥　杨花
    野芳庭草是生涯，老去只宜闲在家。
    几日惜春留不住，小鬟为我拾杨花。

楼钥　杨圣可棋集余方归自桃源不及预次韵
    屏处尤便野性慵，故人何幸总相逢。
    赋归敢慕陶彭泽，自免犹睎邴曼容。
    棋酒交欢情正洽，江山得助景方浓。
    嗟余误入桃源去，总路满城闻晚钟。

楼钥　杨武恭王挽词
    历数中兴将，谁为第一功。
    两朝忠卫上，四海雅推公。
    富贵无危溢，哀荣有始终。
    吾知尚遗恨，不见朔庭空。

楼钥　杨武恭王挽词
    勇气真虓虎，仁心剧放麑。
    推锋多折馘，解缚屡招携。
    细柳门坚闭，长杨马不嘶。
    夜深星忽堕，何处问撑犁。

楼钥　杨武恭王挽词
    父祖成完节，丹心激懦夫。
    忱戈枭逆虏，抚剑志伊吾。
    忠孝公何愧，哀荣世所无。
    从今紫荷橐，接武上亨衢。

楼钥　杨武恭王挽词
    王爵报元勋，临危更致身。
    鲸波飞战舰，狼子叹江神。
    木落淮南暮，尘清塞外春。
    功臣谁第一，图画在麒麟。

楼钥　杨州琼花
    回忆灵根六十年，秋深恨不见芳鲜。
    兹从淮上来千里，非比人间聚八仙。
    曾有画图称小异，谅应后土爱孤妍。
    或言天杖诚虚语，荣悴中分亦偶然。

楼钥　姚江高风阁
    不从文叔作三公，归著羊裘大泽中。
    石濑钓台非故地，云山江水自高风。
    烟迷宿草古遗恨，树拥危楼新奏功。
    仙驭飘飖疑不远，翩然独鹤度寒空。

楼钥　叶处士画貂蝉喜神见惠
    重烦妙手费丹铅，貌出衰容信宛然。
    君看头颅已如许，岂堪头上著貂蝉。

楼钥　夜读王承家县丞诗编
    向来深夜快挥犀，不听清谈又许时。
    净洗昏眸争呼烛，为君读尽一编诗。

楼钥　夜读王承家县丞诗编
    炼句工深与味长，固知家学富青箱。
    莫言一脔能尝鼎，更欲为余倾锦囊。

楼钥　夜携家登南渡桥
    几过长桥下，清宵得意行。
    风高江水急，月上海潮生。
    空迥寒逾峭，更深境过清。
    扁舟难久驻，转柂问归程。

楼钥　夜游独峰下
    峰背正白月舒光，峰影横野万丈强。
    仰之弥高立卓尔。蔽遮星斗摩穹苍。
    半秋风露清彻骨，望望直欲随风翔。
    归寻玉虚步松迳，月轮正涌门中央。

楼钥　夜坐
    重云烟雨日冥冥，柱礱流津意未晴。
