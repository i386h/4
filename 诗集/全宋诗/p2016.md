<!-- { "loadSidebar": true } -->
    银蒜鈎帘宛地垂，桂丛乌起上朝晖。
    枉将玳瑁雕为押，遮掩春堂碍燕归。

欧阳修　菱溪大石
    新霜夜落秋水浅，有石露出寒溪垠。
    苔昏土蚀禽鸟啄，出没溪水秋复春。
    溪边老翁生长见，疑我来视何殷勤。
    爱之远徙向幽谷，曳以三犊载两轮。
    行穿城中罢市看，但惊可怪谁复珍。
    荒烟野草埋没久，洗以石窦清泠泉。
    朱栏绿竹相掩映，选致佳处当南轩。
    南轩旁列千万峰，曾未有此奇嶙峋。
    乃知异物世所少，万金争买传几人。
    山河百战变陵谷，何为落彼荒溪濆。
    山经地志不可究，遂令异说争纷纭。
    皆云女娲初锻链，融结一气凝精纯。
    仰视苍苍补其缺，染此绀碧莹且温。
    或疑古者燧人氏，钻以出火为炮燔。
    苟非神圣亲手迹，不尔孔窍谁雕剜。
    又云汉使把汉节，西北万里穷昆仑。
    行经于阗得宝玉，流入中国随河源。
    沙磨水激自穿穴，所以镌凿无瑕痕。
    嗟予有口莫能辩，叹息但以两手扪。
    卢仝韩愈不在世，弹压百怪无雄文。
    争奇斗异各取胜，遂至荒诞无根原。
    天高地厚靡不有，丑好万状奚足论。
    惟当扫雪席其侧，日与嘉客陈清樽。

欧阳修　刘丞相挽词二首
    南国邻乡邑，东都并隽游。
    赐袍联唱第，命相见封侯。
    念昔趋黄合，相看笑白头。
    盛衰同俯仰，旌旐送山丘。

欧阳修　刘丞相挽词二首
    连章相府辞荣宠，拥旆名都出镇临。
    年少已推能宰社，乡人终不见挥金。
    长蛟息浪归帆稳，乔木生烟蔽日深。
    平昔家庭敦友爱，可怜松檟亦连阴。

欧阳修　刘秀才宅对弈
    乌巷招邀谢墅中，紫囊香佩更临风。
    尘惊野火遥知猎，目送云罗但听鸿。
    六著比犀鸣博胜，百娇柘矢捧壶空。
    解衣对子欢何极，玉井移阴下翠桐。

欧阳修　留守相公祷雨九龙祠应时获澍呈府中同寮
    古木郁沉沉，祠亭相衮临。
    雷驱山外响，云结日边阴。
    ◇霂来初合，依微势稍深。
    土膏潜动◇，野气欲成霖。
    陇上连云色，田间击壤音。
    明光应奏瑞，黄屋正焦心。
    帝邑三川美，离宫万瓦森。
    废沟鸣故苑，红蘤发青林。
    南亩犹须劝，余春尚可寻。
    应容後车客，时作洛生吟。

欧阳修　留守相公移镇汉东
    周郊彻楚垧，旧相拥新旌。
    路识青山在，人今白首行。
    问农穿稻野，候节见梅英。
    腰组人稀识，偏应邸吏惊。

欧阳修　留题安州朱氏草堂
    俯槛临流蕙径深，平泉花木绕阴森。
    蛙鸣鼓吹春喧耳，草暖池塘梦费吟。
    赌墅乞甥宾对弈，惊鸿送目手挥琴。
    嗟予远捧从军檄，不得披裘五月寻。

欧阳修　留题南楼二绝
    偷得青州一岁闲，四时终日面孱颜。
    须知我是爱山者，无一诗中不说山。

欧阳修　留题南楼二绝
    醉翁到处不曾醒，问向青州作麽生。
    公退留宾夸酒美，睡余欹枕看山横。

欧阳修　留题齐州舜泉
    岸有时而为谷，海有时而为田，
    虞舜已殁三千年。耕田浚井虽鄙事，
    至今遗迹存依然。历山之下有寒泉，
    向此号泣于昮天。无情草木亦改色，
    山川惨淡生云烟。一朝垂衣正南面，
    ◇夔稷契来联翩。功高德大被万世，
    今人过此犹留连。齐州太守政之暇，
    凿渠开沼疏清涟。游车击毂惟恐後，
    众卉乱发如争先。岂徒邦人知乐此，
    行客亦为留征轩。

欧阳修　留题镇阳潭园
    官虽镇阳居，身是镇阳客。
    北园潭上花，安问谁所植。
    春风无先後，烂漫争红白。
    一花聊一醉，尽醉犹须百。
    而我病不饮，对花空叹息。
    朝来不能归，暮看不忍摘。
    谓言花纵落，满地犹可席。
    不来才几时，人事已非昔。
    芳枝结青杏，翠叶新奕奕。
    落絮风卷尽，春归不留迹。
    空余绿潭水，尚带余春色。
    疑春竟何之，意谓追可得。
    东西遶潭行，蜂鸟已寂寂。
    惘然无所依，归驾不停轭。
    寓兴诚可乐，留情岂非惑。
    至今清夜梦，犹遶北潭北。

欧阳修　榴花
    絮乱丝繁不自持，蜂黄蝶紫燕参差。
    榴花最恨来时晚，惆怅春期独後期。

欧阳修　柳
    雨阔堤长走画辕，絮兼梨雪堕春烟。
    东风苑外千丝老，犹伴吴蚕尽日眠。

欧阳修　柳
    绿树低昂不自持，河桥风雨弄春丝。
    残黄浅约眉双歛，欲舞先夸手小垂。
    快马折鞭催远道，落梅横笛共余悲。
    长亭送客兼迎雨，费尽春条赠别离。

欧阳修　龙门泛舟晚向香山
    暂解尘中绂，来寻物外游。
    搴兰流水曲，弄桂倚山幽。
    波影岩前绿，滩声石上流。
    忘机下鸥鸟，至乐耫游鯈。
    梵响云间出，残阳树杪收。
    溪穷兴不尽，系榜且淹留。

欧阳修　龙溪
    潺潺出乱峰，演漾绿萝风。
    浅濑寒难涉，危槎路不通。
    朝云起潭侧，飞雨◇江中。
    更欲寻源去，山深不可穷。

欧阳修　龙兴槷小饮呈表臣元珍
    平日相从乐会文，博枭壶马占朋分。
    罚筹多似昆阳矢，酒令严於细柳军。
    蔽日雪云犹靉靆，欲晴花气渐氛氲。
    一◇万事皆毫末，蜾蠃螟蛉岂足云。

欧阳修　楼头
    百尺楼头万叠山，楚江南望隔晴烟。
    云藏白道天垂幕，帘卷黄昏月上弦。
    桑落蒲城催熟酒，柳衰章陌感凋年。
    发光如葆宁禁恨，不待为郎已飒然。

欧阳修　庐山高赠同年刘中允归南康
    庐山高哉几千仞兮，根盘几百里，
    ◇然屹立乎长江。长江西来走其下，
    是为扬澜左里兮，洪涛巨浪日夕相舂撞。
    云消风止水镜净，泊舟登岸而远望兮，
    上摩青苍以晻霭，下压后土之鸿厖。
    试往造乎其间兮，攀缘石磴窥空豧。
    千岩万壑响松桧，悬崖巨石飞流淙。
    水声聒聒乱人耳，六月飞雪洒石砿。
    仙翁释子亦往往而逢兮，吾尝恶其学幻而言唚。
    但见丹霞翠壁远近映楼阁，晨锺暮鼓杳霭罗幡幢。
    幽花野草不知其名兮，风吹露湿香涧谷，
    时有白鹤飞来双。幽寻远去不可极，
    便欲绝世遗纷痝。羡君买田筑室老其下，
    插秧盈畴兮酿酒盈缸。欲令浮岚暖翠千万状，
    坐卧常对乎轩窗。君怀磊砢有至宝，
    世俗不辨◇与珁。策名为吏二十载，
    青衫白首困一邦。宠荣声利不可以苟屈兮，
    自非青云白石有深趣，其气兀硉何由降。
    丈夫壮节似君少，嗟我欲说安得巨笔如长杠。

欧阳修　鹭鸶
    激石滩声如战鼓，翻天浪色似银山。
    滩惊浪打风兼雨，独立亭亭意愈闲。

欧阳修　鹭鸶
    风格孤高尘外物，性情闲暇水边身。
    尽日独行溪浅处，青苔白石见纤鳞。

欧阳修　旅思
    调苦歌非乐，岐多泪始零。
    羞弹长铗剑，终恋五侯鲭。
    陌草薰沙绿，江枫照岸青。
    南陔动归思，兰叶向春馨。

欧阳修　绿竹堂独饮
    夏篁解箨阴加樛，卧斋公退无喧嚣。
    清和况复值佳月，翠树好鸟鸣咬咬。
    芳◇有酒美可酌，胡为欲饮先长谣。
    人生暂别客秦楚，尚欲泣泪相攀邀。
    况兹一诀乃永已，独使幽梦恨蓬蒿。
    忆予驱马别家去，去时柳陌东风高。
    楚乡留滞一千里，归来落尽李与桃。
    残花不共一日看，东风送哭声嗷嗷。
    洛池不见青春色，白杨但有风萧萧。
    姚黄魏紫开次第，不觉成恨俱零凋。
    榴花最晚今又拆，红绿点缀如裙腰。
    年芳转新物转好，逝者日与生期遥。
    予生本是少年气，瑳磨牙角争雄豪。
    马迁班固自歆向，下笔点窜皆嘲嘈。
    客来共坐说今古，纷纷落尽玉麈毛。
    弯弓或拟射石虎，又欲醉斩荆江蛟。
    自言刚气贮心腹，何尔柔软为脂膏。
    吾闻庄生善齐物，平日吐论奇牙聱。
    忧从中来不自遣，强叩瓦缶何譫譫。
    伊人达者向乃尔，情之所锺况吾曹。
    愁填胸中若山积，虽欲强饮如沃焦。
    乃判自古英壮气，不有此恨如何消。
    又闻浮屠说生死，灭没谓若梦幻泡。
    前有万古後万世，其中一世独虭蟧。
    安得独酒一榻泪，欲助河水增滔滔。
    古来此事无可奈，不如饮此◇中醪。

欧阳修　栾城遇风效韩孟联句体
    岁暮氛霾恶，冬余气候争。
    吹嘘回暖律，号令发新正。
    远响来犹渐，狂奔势益横。
    颓城鏖战鼓，掠野过阴兵。
    扫荡无余霭，颠摧鲜立茎。
    五山摇岌巌，九鼎沸煎烹。
    玉石焚冈裂，波涛卷海倾。
    遥听午合市，争呼夜惊营。
    惨极云无色，阴穷火自生。
    电鞭时君划，雷轴助喧轰。
    孔窍千声出，阴幽百怪呈。
    狐妖凭莽苍，鬼焰走青荧。
    奋怒神增悚，中休耳暂清。
    胡兵占月晕，江客候鼍鸣。
    飘叶千艘失，飞空万瓦轻。
    猎豪添马健，舶稳想帆征。
    畏压频移席，阴祈屡整缨。
    冻消初醒蛰，枯活欲抽萌。
    病体愁山馆，春寒赖酒铛。
    鸡号天地白，登◇看晴明。

欧阳修　洛阳牡丹图
    洛阳地脉花最宜，牡丹尤为天下奇。
    我昔所记数十种，於今十年半忘之。
    开图若见故人面，其间数种昔未窥。
    客言近岁花特异，往往变出呈新枝。
