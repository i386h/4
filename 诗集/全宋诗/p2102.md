<!-- { "loadSidebar": true } -->
    岁逢困敦斗申指，辰次庚辰漏传子。
    梦出城闉登古原，草木萦天带流水。
    千夫荷锸开久殡，前有一人状瑰伟。
    素冠长跪焌酒殽，云是刘郎字全羔。
    马鸣车响断还续，人境晦明秋色裹。
    既寤茫然失所遭，河转星翻汗如洗。
    世传梦凶常得吉，神物戏人良有旨。
    全{上羊下火}声名海县闻，闭久当开乃其理。
    娟娟二十四桥月，月下吹箫聊尔耳。
    洗眼看君先一鸣，九万扶摇从此始。

秦观　寄陈季常
    一钩五十犗，始具任公钓。
    揭竿趣灌渎，与尔不同调。
    先生本西蜀，侠气见英妙。
    哀怜世间儿，细黠似黄鹞。
    侍童双擢玉，鬓发光可照。
    骏马锦障泥，相随穷海峤。
    平生携手好，十七登廊庙。
    小生相吏耶，徒枉尺书召。
    暮年更折节，学佛得心要。
    鬻马放阿樊，幅巾对沉燎。
    泠泠屋外泉，兀兀原头烧。
    欲知山中乐，万古同一笑。

秦观　寄蓴姜法鱼糟蟹
    鲜鲫经年渍醽醲，团脐紫蟹脂填腹。
    後春蓴茁滑於酥，先社姜芽肥胜肉。
    凫卵累累何足道，飣餷盘餐亦时欲。
    淮南风俗事瓶罂，方法相传为旨蓄。
    鱼鱰蜃醢荐笾豆，山蔌溪毛例蒙录。
    辄送行庖当击鲜，泽居备礼无麋鹿。

秦观　寄李端叔编修
    旗亭解手屡冬春，闻道归来自发新。
    马革裹尸心未艾，金龟换酒气方震。
    梦魂偷遶边城月，道从公穿禁路尘。
    知有新编号横槊，为凭东使寄淮滨。

秦观　寄李公择郎中
    节旄淮畔脱秋风，忽跨鲸鱼上碧空。
    华秀两跗当重露，文成五色在高桐。
    江南又说衣冠盛，廷右仍瞻礼乐隆。
    朝睍既升淮海见，瀌瀌雨雪自消融。

秦观　寄钱节
    论月柴门不浪开，命车良为故人来。
    茫然极目春千里，尚想愁肠日九回。
    绿水池边聊复尔，黄梁枕上信悠哉。
    何时共约参寥子，自撷青菁作饭材。

秦观　寄少仪弟
    一隔音尘月屡迁，忽收来问涕潸然。
    栖迟册府吾如昨，流落江村汝可怜。
    梦里漫成池草句，愁来空诵棣华篇。
    卑飞暂尔无多恨，会有高风送上天。

秦观　寄孙传师著作
    上林池御富春风，十里宫青错御红。
    应与少年修故事，误随游毂柳花中。

秦观　寄孙莘老少监
    一出承明七换麾，君恩复许上彤墀。
    白衣苍狗无常态，璞玉浑金有定姿。
    天上图书森似旧，人间岁月浪如驰。
    鳌头只在蓬山畔，行赴蟠桃熟後期。

秦观　寄题傅钦之草堂
    河阳有洑流，经营太行根。
    盛德不终晦，发为清济源。
    斯堂济源上，太行正当门。
    仰视浮云作，俯窥流水奔。
    修竹带藩篱，百禽鸣朝暾。
    相望有盘谷，李愿故居存。
    主人国之老，实惟商岩孙。
    班行昔供奉，亟进逆耳言。
    天子色为动，群公声亦吞。
    萧条冰霜际，不改白玉温。
    出处士所重，其微难具论。
    公勿思草堂，朝廷待公尊。

秦观　寄题卢君斗斋
    侠气轩轩翰墨场，邅迥世路鬓成霜。
    出从车马行千里，归与琴书寄一方。
    鸟啭入帘春欲破，炉香侵梦日初长。
    扁舟会有山阳役，聊借狂夫挹酒浆。

秦观　寄题倪敦复北轩
    倪郎才韵照冰壼，北向开轩颇自娱。
    檐度蕙风鸣鴶鵴，壁经梅雨画螔蝓。
    觥筹交错银河挂，文史纵横角簟铺。
    官舍私居同是漫，莫嗟三径就荒芜。

秦观　寄题王钦之自圆庵
    诛茅北户结圆庐，从事风流入画图。
    珠箔粉垣藏混沌，葛巾藜杖造虚无。
    春闲居士天花室，昼静仙人白玉壼。
    遥想吏行凫鹜散，沉烟一穗对团薄。

秦观　寄题赵侯澄碧轩
    风流公子四难井，更引清漪作小亭。
    润及玉阶春涨雨，光浮藻井夜涵星。
    卷帘几砚成图书，倚槛须鬟人钟屏。
    何日解衣容借榻，卧听螭口泻泠泠。

秦观　寄新息王令藏春坞
    令尹才高寺为空，岁时行乐与民同。
    旋开小坞藏春色，更制新声写土风。
    客向樽前忘尔汝，路穿花去失西东。
    无言妫女今焉在，桃李相传恨未穷。

秦观　寄曾逢原
    孟夏气候好，林塘媚晴辉。
    回渠转清流，藻荇相因依。
    丛薄起疏籁，众鸟鸣且飞。
    高城带落日，光景酣夕霏。
    即事远兴托，抚己幽思微。
    超摇弄柔翰，徙倚弦金徽。
    美人邈云眇，志愿固有违。
    丹青傥不渝，与子同裳衣。

秦观　寄张文潜右史
    解手亭皋才几月，春风已复动林塘。
    稍迁右史公何泰，初阅除书国为狂。
    日出想惊儒发冢，风行应罢女争桑。
    东坡手种千株柳，闻说邦人比召棠。

秦观　驾幸太学
    原庙初更十二章，还舆诏跸幸诸庠。
    法天辟水遥迎仗，应月深衣不乱行。
    风动四夷将遣子，礼行三舍遂宾王。
    前知此举追虞氏，果有球音发舜堂。

秦观　江月楼
    仙翁看月三百秋，江波日去月不流。
    肯因炎尘暝空阔，直与江月同清幽。
    苍梧云气眉山雨，玉箫三年无今古。
    九天雨露蛰蛟龙，琅玕长凭清虚府。

秦观　金山晚眺
    西津江口月初弦，水气昏昏上接天。
    清渚白沙茫不辨，只应灯火是渔船。

秦观　进南郊庆成诗
    於赫龙飞後，中区八月秋。
    合严天地祀，远继祖宗休。
    熙事将兴举，彝章预讲诹。
    纷然典台议，断自太任谋。
    宗伯方承命，元龟遂告猷。
    三钱封内帑，五瑞辑诸侯。
    路寝前斋玉，清宫复射牛。
    长迎南至日，圆即自然丘。
    扈跸三千剑，干霄十二楼。
    钩陈严御座，太一奉宸游。
    好雨虚闻毕，生阳不待邹。
    浮云依斗散，华月宣天流。
    霄被黄裵却，霜空曲盖收。
    堪舆同顾飨，河岳尽怀柔。
    麾日初鸣仗，旗风不满旒。
    回銮龙入驭，传诏鹤为邮。
    崇庆天虽老，华胥圣不忧。
    衣冠千玉简，宇宙一金瓯。
    可但丰年屡，当知世德求。
    惭无班马手，作颂配商周。

秦观　精思
    精思洞元化，白日升高昮。
    俯仰凌倒景，龙行速如神。
    半道过紫府，弭节聊逡巡。
    金床设宝几，璀璨明月珍。
    僲者二三子，眷然骨肉亲。
    饮我霞一杯，放怀暖如春。
    遂朝玉虚上，冠剑班列真。
    无端拜失仪，放斥令自新。
    云霄难遽返，下土多埃尘。
    淮南守天庖，嗟我实何人。

秦观　九月八日夜大风雨寄王定国
    长年身外事都捐，节物惊心一怅然。
    正是山川秋入梦，可堪风雨夜连天。
    桐梢摵摵增凄断，灯烬飞飞落小圆。
    湔洗此情须痛饮，明朝试就酒中仙。

秦观　句
    自是我翁多盛德，顿回秋色作春阴。

秦观　句
    槿篱护药才通径，竹笕通泉白遍春。

秦观　句
    梦魂思汝鸟工往，事故著人羊负来。

秦观　句
    高邮西北多巨湖，累累相贯如连珠。

秦观　句
    雨砌坠危芳，风檐纳飞凉。

秦观　句
    断霞一抹海天低。

秦观　句
    城晚通云雾，凉亭到芰荷。

秦观　句
    泥新乌栋初巢燕，萍匝荒池已集蜻。

秦观　开府李公挽章
    报国封章数，论交意气真。
    先朝贵公子，当代老成人。
    月动融尊酒，花催郑驿宾。
    谁知古原上，马鬣一朝新。
    戚里薨耆旧，哀荣世未如。
    襚加三事衮，尊致两宫舆。
    卤簿前衢隘，歌锺後院虚。
    英风知不坠，芝玉茂庭除。

秦观　客有传朝议欲以子瞻使高丽大臣有惜其去者白罢之作诗以纪其事
    学士风流异域传，几航云海使南天，
    不因名动五千里，岂见文高二百年。
    贡外别题求妙札，锦中翻样织新篇。
    淹留却恨鸳行旧，不得飞觞驻跸前。

秦观　客有遗子以假山石盆池者闻陈元发有石菖蒲作此诗乞之
    瑟瑟风漪心为青，更窥崷崒眼增明。
    可怜一片江山样，只欠菖蒲十数茎。

秦观　口号
    平原居士今无影，鹦鹂空洲谁举杯。
    犹有渔阳掺檛鼓，为君醉後作轻雷。

秦观　乐昌公主
    金陵往昔帝王州，乐昌主第最风流。
    一朝隋兵到江上，共抱凄凄去国愁。
    越公万骑鸣笳鼓，剑拥玉人天上去。
    空携破镜望红尘，千古江枫笼辇路。

秦观　雷阳书事
    骆越风俗殊，有疾皆勿药。
    束带趋祀房，用史巫纷若。
    弦歌荐茧栗，奴士洽觞酌。
    呻吟殊未央，更把鸡骨灼。

秦观　雷阳书事
    一笛一腰鼓，鸣声甚悲凉。
    借问此何为，居人朝送殇。
    出郭披莽苍，磨刀向猪羊。
    何须作佳事，鬼去百无殃。

秦观　雷阳书事
    旧传日南郡，野女出成群。
    此去尚应远，东门已如云。
    蚩氓托丝布，相就通殷懃。
    可怜秋胡子，不遇卓文君。

秦观　离魂记
    深闺女儿娇复痴，春愁春恨那复知。
    舅兄唯有相拘意，暗想花心临别时。
    离舟欲解春江暮，冉冉香魂逐君去。
    重来两身复一身，梦觉春风话心素。

秦观　李端叔见寄次韵
    君文豪赡无与俦，使我吟讽忘离忧。
    浩如沅湘起阳侯，翻星转日吞数州。
    华章藻句饶风力，顷刻朱红迷畛域。
    一班纵复为管窥，万派终难以蠡测。
