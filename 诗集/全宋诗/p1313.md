<!-- { "loadSidebar": true } -->
    文翁以来节度府，羽翼此邑天西维。
    春秋俎豆列二祀，昼夜几砚严十师。
    荀卿许从异户入，子贡只得肩墙窥。
    我生一官五讲席，所至冻誉栖寒枝。
    自从上庠吏外学，行德自谓心无欺。
    眼看旄头拂紫彗，左文右武今何时。
    涂侯居乡足领袖，金橐相与倾其私。
    自闻盛事喜欲舞，出力敢后吾人期。
    黄庭细书不足道，笼鹅尚可寻羲之。
    澹台斩龙由搏虎，书成有似二子为。
    高山仰止不无意，鹏翼九万云天垂。

李石　次韵季真留别
    即物那知身是客，黄花空自委篱东。
    泪痕已逐西风尽，只有悲秋写未穷。

李石　次韵贾文学见赠
    方舟不似逆风船，船上烧香稳坐禅。
    五鼓紞如随鸟动，一春老矣学蚕眠。
    黄梅半熟雨不止，白发也应天见怜。
    赖有比雘贾诗老，醉中相对耸诗肩。

李石　次韵李判官见赠
    须髯残雪兀陈编，炀者何由更避烟。
    荣宦君方收晚岁，论交我亦得忘年。
    佐州相与营杯水，有路从今出瓮天。
    一日尚能千里驾，此间老骥不须鞭。

李石　次韵孙翊尉
    口头截断不须工，谁信春秋是国风。
    笔下均调成一气，东屯唤起杜陵翁。

李石　次韵孙翊尉
    刍狗分明迹已陈，凿开七窍是天真。
    低枝斥鷃从渠笑，深水蛟龙得自神。

李石　次韵孙翊尉
    子佩青青得玉工，先生老矣舞雩风。
    仙官便拟轻藜藿，我欲求为田舍翁。

李石　次韵唐立夫永川五柳堂堂李齐年所建十年间三易名立夫作令为复之
    我与李侯初不熟，但闻弦歌政声速。
    永川鸡犬数山外，迄今语言犹可录。
    向来官舍卜清疏，把酒横琴仅容足。
    眼前可无起予者，故作斜川著行录。
    不妨奄有靖节名，此堂岌岌柳英英。
    易名伐树公则去，名尚可复柳易生。
    唐侯初来理前事，收拾神名还旧地。
    坐令轩冕争夺心，各有田园萧散意。
    古人陈迹那复论，丈夫志气高入云。
    因知特地豪杰士，不待西伯还明君。

李石　次韵喜雨
    云色垂轩泼墨深，夜闻萧瑟振枯林。
    自怜一榻清凉意，想见千畦餍饫心。
    共道苏天私此泽，后来商旱更谁霖。
    公归还记田田业，坐看荷珠自劝斟。

李石　次韵谊夫九日忆去岁共游东林
    菜饮无期岁已侵，高谈何处著幽深。
    二年旅寄不堪说，九日盟寒那复寻。
    此地有时容醉玉，寒花无数吐秋金。
    与君成是无诗句，闻道西山似竹林。

李石　次韵宇文守携酒相访
    天雷裂山崖，骤雨翻盆盎。
    田亩怀政最，草木知治状。
    使君富经术，暂屈乘一障。
    黄堂燕清香，比屋醉春酿。
    文章出指授，学校均幼壮。
    独我困樊笼，老矣神不王。
    寻医诗未免，勉力追绝唱。
    滔滔原夫辈，感此舍人样。
    旌旗出幽扉，俎豆忽迂访。
    小摘情益亲，村舂未忍相。
    蜀叟初不识，汉墨拜奇贶。
    从今门张罗，一任台无饷。

李石　次韵张当进题神君庙
    桂楫方东泛，荷衣已出尘。
    曲江寻相业，犹是姓张人。

李石　次韵赵荣州题芦雁画
    毕弋横前路，江湖寄此身。
    平沙下双雁，不见问津人。

李石　次韵赵彦肤柏梁体送张道录
    烊铜作梁剑栈编，峡江百丈青云缘。
    峡山鸟道飞翩翩，蜀仙自得壶中天。
    丈人口诀谁与传，青城一炷心香烟。
    萦藤络蔓紫翠牵，清河链师天上仙。
    玉华楼高瞰平川，白日下界黑鬼缠。
    帝曰汝往予详延，鼎转九丹书八篇。
    清风来翔明月前，夏日不暍冬不绵。
    青骡白鹤忘岁年，是家仙种张祖先。
    椒子红熟丹浴泉，酿成白酒斗十千。
    先生日日贪醉眠，为我寄语来日边。

李石　次张益州芝草十二韵
    绍兴己卯武成庙，庙殿之栋三秀芝。
    学官奔走暨多士，日绕百匝不暂离。
    欲奏九重望恩幸，寒饿水火如切肌。
    先期到堂白宰相，宰相曰可甚易为。
    乐工伶伦饰金玉，拟荐清庙裁歌诗。
    石时官忝博士职，岂敢立论超等夷。
    曰此五行金沴木，木不曲直尝闻之。
    将军鹰扬兆异气，弄兵往往忧潢池。
    矧今裕民民未裕，圣虑日轸天下饥。
    斯言一出自拭目，再召再逐弥岁时。
    山东山西将与相，一天雨露均无私。
    喜闻谋帅用乡士，乖崖以来无此奇。
    目之所睹世有异，口不敢言人更知。
    顷年喋血岷峨下，启此厉阶端自谁。
    种芋从今我田喜，沤麻却得吾水滋。
    中和薰蒸感瑞物，雪山增重阴云披。
    昔人佳政喜传授，便谓子产胜子皮。
    江南诸子识我语，帐下未忍骄群儿。
    商山一曲似可作，出处恐笑山翁痴。
    不如去学赤松子，掉舌三寸为帝师。

李石　大渡河鱼甚美皆巨口细鳞鳜也本草以鳜为石桂鱼
    小跃水泉玉不如，细生仍得芼春蔬。
    莫将北海金虀脍，轻比西江石桂鱼。

李石　大水寓武信二首
    前时布谷鸣，早种不入土。
    翻然变阴沴，两旬作淫雨。
    半夜水囓堤，一决不及御。
    贫民无灯火，下应酬已没股。
    晓登树杪呼，出没见屋膂。
    舟车或幸灾，桂玉岂易煮。
    天数苟有定，民患谁适与。
    我穷一席地，此忧岂暇汝。
    为汝愁天公，闭户不欲语。

李石　大水寓武信二首
    民无穴居智，不知彼狐狸。
    奔流决户入，尚怀囊橐资。
    仓卒老稚计，共此高树栖。
    茫茫无舟筏，渺渺失陵陂。
    号呼性命急，千钧悬一丝。
    引手幸免鱼，十五为流尸。
    古今民父母，唯有恺悌诗。
    吾诗本不作，聊以箴厥堤。

李石　大雨水忧三堰决坏且念吾挺之在病无与共此忧者四走笔为问四首
    秋夏之交天雨水，水来不少热更多。
    火光焰焰毒人肺，不惜一湿倾天河。

李石　大雨水忧三堰决坏且念吾挺之在病无与共此忧者四走笔为问四首
    淫雨不止已及月，扊扅供釁无宿烟。
    池蛙齐声振鼓吹，苔藓一色堆金钱。

李石　大雨水忧三堰决坏且念吾挺之在病无与共此忧者四走笔为问四首
    人道西山有龙穴，雷霆动江二水深。
    龙仙且莫坏我堰，我堰一决人陆沉。

李石　大雨水忧三堰决坏且念吾挺之在病无与共此忧者四走笔为问四首
    君今已作十日病，我去颇觉三秋迟。
    俸钱不来水破灶，君自不饱我忍饥。

李石　祷雪堋口庙
    岷峨皎皎玉千峰，只欠平川一尺融。
    土雾不成云外霰，江沙半杂夜来风。
    针头可惜丘中麦，堋口来祈应上公。
    饱死侏儒果何意，连年调年战声中。

李石　祷雨
    吾家何必自耕耘，淮上新添战马群。
    圣水洑流天汉永，颠风扇雪地炉焚。
    但教东海无冤气，便可西郊放密云。
    浪遣蛇医与龙鬭，邈然天听若无闻。

李石　到沉黎举家瞶气上如聋者逾月乃愈医人云此瘴气也
    儋史之孙病耳翁，人佯谓我与真同。
    蚊飞鬓外年时事，鹊噪愁边晚更空。
    老去鹿皮终可隐，听如龙鼻反能聪。
    昭文不鼓非无意，勉为慈亲奏凯风。

李石　到夔门呈王待制
    手挈东风上水关，凤书迎日看新班。
    五湖家世乌衣巷，三峡楼台赤甲山。
    画戟门开春尽永，卧龙帐稳海波閒。
    安危大计须公等，天定应知即赐环。

李石　道卫甥送酒
    亲旁未敢酌贪泉，白发风灯喜惧年。
    渠辈相夸玉蕊佩，我贫正欠杖头钱。

李石　德辉郎君名嘉橘其小字也书来云修嘉辰故事并蒙惠二尊怅然有感二首
    风高准拟整乌巾，簪菊难逢酒主人。
    为语闭门投辖子，一般曲糵万家春。

李石　德辉郎君名嘉橘其小字也书来云修嘉辰故事并蒙惠二尊怅然有感二首
    逐客佳晨省醉眠，出门未办杖头钱。
    却因厨酿分双榼，添入诗图作九仙。

李石　邓通城
    相公旧筑与云平，千载毡裘尚震惊。
    多少金钱满天下，不知更有邓通城。

李石　殿柱记
    苍龙甲戌岁，修筑周公殿。
    文翁至高君，学校已再变。
    顺考兴平年，寔纪汉之献。
    或云钟会书，入木字隐见。
    自献而至会，朔历斗杓转。
    会初入蜀时，意不止弱禅。
    有如猿猱系，百巧欲伺便。
    杀女不作难，机锋剧刀箭。
    会书固出繇，家法素所善。
    至学艾笔迹，暮夜走邮传。
    老昭岂易欺，真伪猝难辨。
    欺昭尔尚可，蜀士多秀彦。
    当其下笔时，宁不愧颜面。
    虽蒙黼藻文，不搑粪土贱。

李石　钓车道人远来再以前韵赠之
    泥行草屩自扶轮，来上平冈问谷神。
    要识方舟老博士，卢敖元是避秦人。

李石　东湖感事二首
    桃李洲中别一春，雪山肯为障红尘。
    鬼神半夜应怜我，魑魅今朝不喜人。
    烟雨晦明窗外眼，风霜来去树边身。
    细思只合归耕好，并舍何由笑我贫。

李石　东湖感事二首
    一官职檄冷秋水，尽日量书接夜灯。
    老去髭须无可染，秋来面目自生憎。
    湖通堰尾听泉激，日出山尖见雪层。
    结习未除江海客，不忘回首梦觚棱。

李石　东湖探梅
    短短青蒲浅浅沙，春风不隔水仙家。
    一枝未报江南信，旋琢湖水看雪花。

李石　东山行
    龙池山头唤龙起，见说花开龙亦喜。
    喜将一雨洗山光，晓涨初分两豨水。
    东山渡桥烟霞簇，山半亭台艳桃李。
