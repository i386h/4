<!-- { "loadSidebar": true } -->
    老来日月速，去若弦上箭；
    方看出土牛，已复送巢燕。
    清晨觅缣衣，正午废纨扇。
    北窗小雨余，盆山郁葱蒨。
    病体为之轻，一笑玩笔砚。
    虽无颜柳工，挥洒亦忘倦。
    纸穷墨渐燥，蛇蛍争入卷。
    属儿善藏之，勿遣俗子见。

陆游　北窗睡起
    杏梢红湿昼初长，睡过窗间半篆香。
    久厌客游归自好，本无才术老何伤。
    依蒲不去群鱼乐，点草还惊小蝶忙。
    堪笑放翁无一事，强将诗句占年光。

陆游　北窗睡起
    违物离人不计年，万金难买北窗眠。
    高怀元在羲皇上，大事已明空劫前。
    樵路细盘云外岭，钓筒倒插水中天。
    此时消息君知否？千载巢由未足贤。

陆游　北窗微阴
    露滴林梢花送香，风吹池面雨输凉。
    蠹书一卷作老伴，麦饭半盂支日长。
    学道莫如心自肯，杜门真与世相忘。
    君恩不报虽知媿，稊米安能益太仓。

陆游　北窗梧叶坐间落四五有感
    高梧一叶脱，便觉秋不远。
    晨起发满梳，梧衰孰云晚。
    古来追电足，历块或小踠。
    金鼓噪阵间，此任岂驽蹇。
    女子则多怨，丈夫当自反。
    默观忧患机，推见生死本。
    山林嫌独往，台省亦衮衮。
    会稽归去来，皋桥住差稳。

陆游　北窗闲咏
    阴阴绿树雨余香，半卷疏帘置一床。
    得禄仅偿赊酒券，思归新草乞祠章。
    古琴百衲弹清散，名帖双钩榻硬黄。
    夜出灞亭虽跌宕，也胜归作老冯唐。

陆游　北窗雨中作
    郁蒸作不解，风雨来有信，
    岂惟窗户清，更喜草木润。
    简编既陈前，灯火亦可近。
    跂予望圣贤，倾河洗骄吝。
    扶衰幸未死，吾道其少进。
    安得平生欢，怀抱为君尽？

陆游　北槛
    北槛近中堂，缘阶物自芳。
    晨清花拱露，地僻藓侵廊。
    坐久时闲卷，吟余或炷香。
    终朝无客至，一枕到羲皇。

陆游　北坡梅开久一株独不著花立春日放一枝戏作
    日日来寻坡上梅，枯槎忽见一枝开。
    广寒宫里长生药，医得冰魂雪魄回。

陆游　北望
    北望中原泪满巾，黄旗空想渡河津。
    丈夫穷死由来事，要是江南有此人！

陆游　北望
    中原堕胡尘，北望但莽莽。
    耆年死已尽，童稚日夜长。
    羊裘左其衽，宁复记畴曩？
    岂无豪俊士，愤气塞穹壤。
    我欲友斯人，悲诧寄遐想。
    梦行黄河滨，云开见仙掌。

陆游　北望
    昔我初生岁，中原失太平。
    宁知墓木拱，不见塞尘清。
    京洛无来信，江淮尚宿兵。
    何时青海月，重照汉家营？

陆游　北望感怀
    荣河温洛帝王州，七十年来禾黍秋。
    大事竟为朋党误，遗民空叹岁时遒。
    乾坤恨入新丰酒，霜露寒侵季子裘。
    食粟本同天下责，孤臣敢独废深忧！

陆游　北崦
    毒热惮轻出，新凉寻旧盟。
    西郊犹近市，北崦渐谋耕。
    松菊有佳色，山林无俗情。
    行行望绩火，一点隔林明。

陆游　北岩
    舣船涪州岸，携儿北岩游。
    摇楫横大江，褰裳蹑高楼。
    雨昏山半失，江涨地欲浮。
    老矣宁再来，为作竟日流。
    乌帽程丈人，闭户有好修。
    骇机一朝发，议罪至窜投。
    党禁久不解，胡尘暗神州。
    修念以稔祸，哀哉谁始谋？
    小人无远略，所怀在私雠。
    後来其监兹，赋诗识岩幽。

陆游　北岩采新茶用忘怀录中法煎饮欣然忘病之未去也
    槐火初钻燧，松风自候汤。
    携篮苔径远，落爪雪芽长。
    细啜襟灵爽，微吟齿颊香。
    归时更清绝，竹影踏斜阳。

陆游　北园篱外放步
    北园西出路逶迤，荆作门扉枳缚篱。
    锄麦正忙人满野，营巢未定鹊争枝。
    招呼父老尝新酿，约束儿童筑坏陂。
    遇兴闲行便终日，隔溪绩火已参差。

陆游　北园杂咏
    西村林外起炊烟，南浦桥边系钓船。
    乐岁家家俱自得，桃源未必是神仙。

陆游　北园杂咏
    舍北桥东幽事多，老夫饭饱得婆娑。
    茅檐日落闻舂相，荻浦烟深有棹歌。

陆游　北园杂咏
    小桥密接西冈路，支径深通北崦村。
    老子意行无远近，月中时打野人门。

陆游　北园杂咏
    东吴霜薄富园蔬，紫芥青菘小雨余。
    未说春盘供采撷，老夫汤饼亦时须。

陆游　北园杂咏
    鉯麦家家趁晚晴，筑陂处处待春耕。
    小槽酒熟豚蹄美，剩与儿童乐太平。

陆游　北园杂咏
    闲伴邻翁去荷鉯，林疏历历见村墟。
    怪生白鹭飞无数，水落滩生易取鱼。

陆游　北园杂咏
    短筇行乐出柴荆，雪意阑珊却变晴。
    林际已看春雉起，屋头还听岁猪鸣。

陆游　北园杂咏
    岁残已似早春天，隔水横林一抹烟。
    闻道埭西梅半吐，携儿闲上钓鱼船。

陆游　北园杂咏
    白发萧萧病满身，冻云野渡正愁人。
    扬鞭大散关头日，曾看中原万里春。

陆游　北园杂咏
    暮年身似一虚舟，付与沧波自在流。
    垂地雪云吹不散，且倾桑落脍槎头。

陆游　北斋
    新竹侵幽幔，疏莲散远汀。
    研朱朝点易，捣櫱夜潢经。
    岩壑知心赏，琴樽乐性灵。
    会当烦太史，一奏少微星。

陆游　北斋
    质衣葺北斋，欹壤略撑拄。
    窗扉则虚名，聊足度寒暑。
    独学无与论，推核实劳苦。
    审观古人意，十亦得四五。
    无功与子光，相可岂待语。
    一床宽有余，高卧听檐雨。

陆游　北斋书志示儿辈
    初夏佳风日，颓然坐北斋。
    百年从落魄，万事忌安排。
    乡俗能尊老，君恩许赐骸。
    饥寒虽未免，何足系吾怀！

陆游　北渚
    北渚露浓苹叶老，南塘雨过藕花稀。
    新秋渐近蝉更急，残日已沉鸦未归。
    铜镜面颜无药驻，玉关勋业与心违。
    一蓑一笠生涯在，且醉苍苔旧钓矶。

陆游　被酒径卧比觉已五鼓矣
    俗事驱人挽不回，经年无地濯氛埃。
    酒酣稍觉客愁破，睡觉忽闻山雨来。
    窗外树寒无鸟宿，壼中水暖有梅开。
    五更欲起先惆怅，烛下文书已作堆。

陆游　被命再领冲佑有感
    残骸日益衰，晨夜抱疾痛。
    地炉得微火，终日不喜动。
    读书旧成癖，今但坐作梦。
    未能追鸿冥，乃复分鹤俸。
    风霜舍边柳，合抱皆手种。
    眼中人尽非，欲话谁与共？

陆游　比从人觅酒皆酸薄戏作此诗
    酒尽聊凭折简求，不知人要博凉州。
    墙隅弃置空三叹，露下萤飞奈此秋。

陆游　比得朋旧书多索近诗戏作长句
    庭下讼诉如堵墙，案上文书海茫茫，
    酒酸杊冷不得尝，椎床大叫欲发狂。
    故人书来索文章，岂知吏责终岁忙。
    寒龟但欲事缩藏，病骥敢望重腾骧？
    日曛稍退凫鹜行，小山丛竹堂东厢。
    呼儿深炷铜炉香，楚骚为我祓不祥。

陆游　比作陈下瓜麴酿成奇绝属病疡不敢取醉小啜而已
    翠蔓扶疏采撷忙，麴生系出古淮阳。
    蹋成明月团团白，酿作新鹅淡淡黄。
    醅瓮秋凄惊凛冽，糟床夜注爱淋浪，
    西斋幽事新成谱，首为高人著此方。

陆游　闭合
    闭合孤城剩放慵，桐江清绝胜吴松。
    云收忽见北山雪，月落正闻西寺钟。
    世味老来无奈薄，土思病後不胜浓。
    蓴羹岂止方羊酪，轻许平生笑士龙。

陆游　闭户
    箪瓢虚道不堪忧，闭户方从造物游。
    安乐本因无事得，功名常忌有心求。
    洗除仇怨忘蛮触，收歛光芒静斗牛。
    儿报床头春瓮熟，人间万事转悠悠。

陆游　闭户
    屏居无一事，闭户常经旬。
    勿云草舍陋，爱此油窗新。
    三日不作诗，幽禽语撩人。
    尺素杂行草，往檄江梅春。

陆游　闭户
    收身归死镜湖傍，闭户悠悠白日长。
    巷僻断非容驷路，肠枯那有蹴蔬羊。
    书生正可蹈东海，世事漫思移太行。
    睡起不知天早暮，坐看萤度篆盘香。

陆游　闭户
    老人闭户动经月，嬾就东家借蹇驴。
    身後有名岂如酒，体中不佳聊读书。
    秦王开图见匕首，汉相徇市载厨车。
    人间忧怖古如此，莫怪荒畦常荷锄。

陆游　闭户
    乞身林下养衰残，闭户宁容外物干？
    正使有为终淡泊，未能无疾已轻安。
    寸阴息念如年永，丈室端居抵海宽。
    老子尔来深达此，却嫌儿女话团栾。

陆游　闭户
    声利能令智者愚，放翁闭户养迂疏。
    地炉枯叶夜煨芋，竹笕寒泉晨灌蔬。
    徇俗不如翻著袜，爱山只合倒骑驴。
    今朝更有欣然处，万里知心一纸书。

陆游　闭户
    冠盖长安几番新？放翁只似向来贫。
    满窗红日价无敌，半榼新醅香动人。
    宴坐心光无蔽障，横眠踵息自清匀。
    世间不用询名字，身是无怀上古民。

陆游　闭门
    闭门何所乐，聊息此生劳。
    霜薄残芜绿，风酣万木号。
    研朱点周易，饮酒读离骚。
    断尽功名念，非关快剪刀。

陆游　闭门
    闭门高卧镜湖傍，元自无闲可得忙。
    泛罢杯觞余菊苦，玩残指爪带橙香。
    灯昏共度空阶雨，蛩冷偏依丈室床。
    不待衰年宦情尽，未来如雁到衡阳。

陆游　闭门
    寂寂云山千万重，闭门不忍叹涂穷。
    高秋酒熟雪浮瓮，中夜剑归雷吼空。
