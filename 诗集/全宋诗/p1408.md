<!-- { "loadSidebar": true } -->
    丹旐悠扬转寒日，尚疑帘下彩衣翻。

林季仲　挽林潜圣先生词
    省己知为政，忘言是读书。
    世儒谁说此，学子可怜渠。
    文物思前非，风烟翳故庐。
    倚楹独长叹，吾道竟何如。

林季仲　晚眺二首
    秋色澹修渚，夕光明小楼。
    溪虚烟漠漠，天迥雁悠悠。
    短发存堪数，黄花插自羞。
    青山本无事，敛黛为谁忧。

林季仲　晚眺二首
    病与老相守，慵思静自便。
    故园三径菊，归路一蓑烟。
    高下云连谷，纵横水护田。
    凄凉千古事，簇簇夕檐前。

林季仲　魏府君挽词
    霜露长悲陟岵人，见翁强健却酸辛。
    家徒四壁知无恨，掌有双珠未是贫。
    老去米盐浑不问，病来药石强相亲。
    归从先垄平生志，松下应逢月色新。

林季仲　项居士挽词
    老友从初岁，温恭见隐居。
    谁云不为政，只此是知书。
    末俗惟多伪，何人得似渠。
    春江照丹旐，恨亦到龟鱼。

林季仲　萧朝宗旅寓有途穷之叹次韵以广其意
    路入长安处处同，断桥绝港自相通。
    地高何羡三公贵，境乐那知四壁空。
    万象森罗皆拱北，百川曲折定趋东。
    懒从宦达如曾闵，也有芳猷到不穷。

林季仲　萧德起诸人约游西湖小疾不赴
    倚杖舑然一病夫，羡君联骑出西湖。
    若逢佳处能相忆，寄与新诗作画图。

林季仲　谢李端明惠李翰林集
    江汉滔滔去不回，几人留得诗名来。
    要须洗以千斛水，莫令胸臆生纤埃。
    清狂我爱李太白，乱之鸥鹭谁嫌猜。
    一生事业在杯酒，富贵於我何有哉。
    长安市上唤不醒，醉眼徐为君王开。
    挥毫散雾金銮殿，气使权倖如奴儓。
    风骚独步千载上，鞭挞扬马咍邹枚。
    长流夜郎得不死，定知造物须怜才。
    文采至今独未泯，耳孙气象何崔嵬。
    寤言世士少风骨，慨然刀欲扶衰颓。
    刊传家集流海内，廉顽立懦兹为媒。
    分颁亦及蓬荜士，使者踏破阶前苔。
    神交不待读终卷，骑鲸恍惚来瑶台。
    气酣日落酒不足，更挽天河注玉杯。
    呜呼俗隘真可哀，吾非斯人谁与陪。
    朝游蓬莱夕方丈，去去相随翔九垓。

林季仲　许厚之挽词
    跋马西州路，山川泪眼傍。
    看君有遗范，如我见横塘。
    寒日低瓜步，浮云接建康。
    隔江多少恨，付与雁南翔。

林季仲　薛康朝挽词
    意气平生百不伸，一麾晚出守宜春。
    功名到此当言命，才术如公岂后人。
    庭集鵷雏知有种，盘堆苜蓿未全贫。
    江寒木落悲无那，诗寄蓬窗墨尚新。

林季仲　厌於行役感梅赋诗
    归袖曾攀墙外子，征鞍又拂雪中花。
    往来应被江梅笑，笑我经年不在家。

林季仲　移竹次林英伯韵四首
    苍苔斲破斧痕新，移傍颓檐慰病身。
    见我浑如旧相识，此君端是个中人。
    孤高自比西山洁，澹泊宁甘南巷贫。
    梦断啼鸦窗转月，怜渠犹把影相亲。

林季仲　移竹次林英伯韵四首
    不向窗前著色新，老夫无处可安身。
    寒梢已拔千寻剑，空腹堪容数百人。
    染泪浪传湘水恨，结根终伴杜陵贫。
    回头万事皆衰歇，岁晚相从尔独亲。

林季仲　移竹次林英伯韵四首
    手种琅玕照眼新，老来深寄五湖身。
    连宵留得枝间月，邀我同为物外人。
    封殖不贪千户富，依栖可慰一生贫。
    武夫称谓殊粗俗，却恨樊川语未亲。

林季仲　移竹次林英伯韵四首
    娟娟犹带露痕新，分得江潭未化身。
    岁晚定知堪傲雪，生来不肯强随人。
    心如庞老空诸有，节比原思不恨贫。
    月淡风清卧寒谷，倡予和女复谁亲。

林季仲　迎华观落成苏侍郎赋诗次韵
    乱山争挟我先登，拭眼还惊见未曾。
    不为游观事斤筑，可怜撑拄费薪蒸。
    竹依窗牖秋鸣玉，月堕樽罍夜饮冰。
    说与溪船莫吹笛，断肠人在最高层。

林季仲　用前韵酬高仲贻见赠
    杖藜谷口伫归云，生理萧条一葛巾。
    未敢轩眉焚芰制，更期晚节伴霜筠。
    江山约我盟犹在，风月於人意自新。
    木落寒林水清浅，小桥共看雪梅春。

林季仲　游大龙湫宿寿昌竹轩
    茶罢移床就竹眠，泠然风起和流泉。
    山禽未绝东归客，时送清音到枕边。

林季仲　游智者寺
    一迳萦迂上翠微，乱红无数扑人衣。
    匆匆来往成何事，不似山禽自在飞。

林季仲　有客
    有客有客，托於空谷。
    问何以乐，乐彼幽独。
    矫矫其松。籫籫其竹。
    微风过之，泠然成曲。
    岁曰莫止，霰雪交挥。
    谁与晤语，怀我人斯。
    我之怀矣，褰裳从之。
    泥淖伊阻，中心怅而。
    岂无他人。以翱以翔。
    意气所亲，不能弭忘。
    遥遥遗绪，久矣弗敭。
    之子之秀，吾宗之光。
    我有薄酒，子试歠兮。
    雪霁江明，共此月兮。
    企焉新诗，到蛰窟兮。
    老子鬅鬿，正愁绝兮。

林季仲　又用前韵二首
    雕甍华栋照晴空，更忆檐前十八公。
    四望川流何富有，一时歌咏许谁同。
    海吞万壑苍烟外，地涌双峰白浪中。
    洞接仙都春色早，桃花认得鹤溪翁。

林季仲　又用前韵二首
    遗迹榛芜四十年，使君跋马独依然。
    要将旧观还骚客，幻出新亭倚半天。
    井邑参差图障里，烟霞明灭酒尊前。
    我今不是贫居士，买断江山莫计钱。

林季仲　袁居士来自桐庐索诗赠二绝句
    霜髯垂臆杖过眉，得得桐庐江上来。
    对我休谈钓台好，姓名方挂北山移。

林季仲　袁居士来自桐庐索诗赠二绝句
    木落空山霜露寒，却驱羸马傍长安。
    君看仕路风波恶，孰与严陵七里滩。

林季仲　袁居士挽词
    君看袁居士，苍然松柏姿。
    生涯一樽酒，事业五言诗。
    去跨月边鹤，空余床下龟。
    江村相送处，尚忆杖过眉。

林季仲　再次前韵
    野性由来爱水云，强将麋鹿著冠巾。
    救时或用鲁连子，谈古空如司马筠。
    胡雁惊心双泪落，吴霜点鬓二毛新。
    腐儒无用终羞死，只合归耕垄上春。

林季仲　再次前韵酬赵宝学
    佳章一见一开颜，读向寒窗到日斑。
    笔阵知公来似雨，诗肩笑我耸如山。
    皂雕气欲凌千里，老骥身犹绊六闲。
    闻说汉庭思祭酒，诏书相继促河间。

林季仲　再次前韵书怀
    两眼昏花近十年，简编惟见字斑斑。
    养生正合师黄石，招隐宁须待小山。
    薄宦本无朱组愿，高眠得伴白云閒。
    清风却似怜孤寂，时送禽声到枕间。

林季仲　早春有怀
    青春无语到天涯，百舌枝头漫自夸。
    红破轻寒入桃萼，香和宿雨落梅花。
    风吹杖屦千山晚，水照林塘两鬓华。
    万事萧条兵革里，北飞愁见雁行斜。

林季仲　赠别陈给事
    仕途多汩没，归袖独飘颺。
    要伴赤松子，终辞青琐郎。
    水云宽处好，日月静中长。
    万事休回首，停桡即故乡。

林季仲　赠李端明
    洗尽烟岚见海山，池塘春草亦怡颜。
    野沈犬警清宵迥，檐转堂阴白昼闲。
    移镇又传三叠鼓，告庭行促百官班。
    攀辕父老休相忆，总在炉锤橐籥间。

林季仲　赠李举之别
    摛藻才何赡，哦松志未酬。
    奉祠得南岳，戏彩向丹丘。
    贾谊方年少，冯唐已白头。
    桃花烟浪暖，看子上瀛洲。

林季仲　赠刘舍人次德裕弟韵
    雁塔联名记昔年，天涯一见破衰颜。
    人言巧宦何曾巧，我欲閒居未得閒。
    弱植自怜葭倚树，雄文才许管窥斑。
    明公旧有经纶手，今日宁当缩袖间。

林季仲　赠虞教授别
    儒生底用苦知书，学到根源物物无。
    曾子当年多一唯，颜渊终日只如愚。
    水流万折心无竞，月落千家境自孤。
    把手沙头莫言别，与君元不隔江湖。

林季仲　赠赵遂甫别
    才擅金枝秀，名标桂籍先。
    有如此公子，不负我同年。
    风落松间雪，沙明竹外船。
    天涯人老矣，尊酒忆凄然。

林季仲　张叔靖咏萤次韵
    榛莽荒秋雨，郊坰接暮阴。
    挟明如自喜，穿隙互相寻。
    昼伏终羞日，宵征欲乱参。
    林惊光不定，叶脱势俱沈。
    代烛时临卷，随风屡拂琴。
    青荧行爝火，的皪漾沙金。
    巧自缘帘幙，翻令念藁砧。
    徘徊怜扇影，婉娈傍衣衿。
    窗曙星河落，江寒霜露深。
    危踪怅何往，腐质谅难任。

林季仲　赵宝学挽词二首
    珠海光无尽，瑶山气自温。
    鸿基开烈祖，余庆袭贤孙。
    妙墨潜虬动，雄词骇浪翻。
    九重应震悼，同性失毛原。

林季仲　赵宝学挽词二首
    粲粲霜蕤晚，凄凄烟渚秋。
    长随山简马，同上谢公楼。
    诗句入飞鹜，歌声落钓舟。
    那知倚栏处，直北是松楸。

林季仲　赵殿撰赏红梅次韵
    西湖独未赋红梅，留待知音细细开。
    好把新诗补遗逸，不才空与作云来。

林季仲　赵守泛舟康侍郎有诗次韵
    弹压湖山有主人，我如鸿雁亦来宾。
    连云岛屿参差见，过雨林塘取次新。
    霜橘似夸千户富，雪梅欲放一枝春。
    酒醒月落愁无那，听彻残更断晓闉。

林季仲　赵彦挽词
    铁面声名满九州，尔来孙子亦风流。
    怡云自比陶弘景，下泽谁如马少游。
