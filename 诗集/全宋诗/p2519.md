<!-- { "loadSidebar": true } -->
    四观宝树七重行，宝叶华敷妙宫殿。
    宝幢幡盖影重重，十方佛国于中现。

释遵式　十六观经颂　水观第二
    次作水想见西方，一切皆为净土水。
    既见水已想成冰，皎然映彻琉璃地。

释遵式　十六观经颂　无量寿佛身观第九
    无量寿佛金色身，光明普照群生类。
    勤修智者系心观，诸佛现前同授记。

释遵式　十六观经颂　下品上生观第十六
    若人虽不谤尊经，造众恶业无惭愧。
    临终遇劝念弥陀，生彼十劫得初地。

释遵式　十六观经颂　下品下生
    有作五逆十恶业，应堕地狱受诸苦。
    临终遇劝念弥陀，决定超生于彼土。

释遵式　十六观经颂　下品中生
    若有众生犯众戒，盗取僧祇三宝物。
    临终遇劝念弥陀，一念顷间生彼国。

释遵式　十六观经颂　杂往生观第十三
    重想弥陀二菩萨，神通变现事如前。
    杂沓观成无量福，定生安养奉金仙。

释遵式　十六观经颂　中品上生观第十五
    受持五戒八戒斋，修行诸戒回向愿。
    命终生彼闻法音，应时即得阿罗汉。

释遵式　十六观经颂　中品下生
    孝养父母行仁义，临终复遇善知识。
    广说弥陀大愿因，屈伸臂顷生彼国。

释遵式　十六观经颂　中品中生
    若人至心一日夜，持戒持斋无破缺。
    以此功德回愿生，七日华敷成记莂。

释遵式　十六观经颂　总观第六
    众宝国土宝楼阁，宝树更兼池间错。
    此个总观若成时，名为粗见彼极乐。

释遵式　释大方广佛华严经贤首菩萨赞佛偈
    又放光明名见佛，此光觉悟将终者。
    令随悟念见如来，命终得生其净土。

释遵式　释大方广佛华严经贤首菩萨赞佛偈
    见有临终劝念佛，及示尊像令瞻敬。
    俾于佛所深归仰，是故得成此光明。

释遵式　送苗推官
    官满载琴书，乘春入上都。
    烟波离远岸，桃李发中途。
    俸薄尊常浅，诗清道太孤。
    登朝无恨晚，未有白髭须。

释遵式　隋观法师塔
    五六百年内，金躯亦化尘。
    方知新冢上，尽是古人身。
    白发争名急，青山送骨频。
    除师灵塔外，一一好沾巾。

释遵式　为檀越写弥陀经正信偈发愿文
    稽首十方佛，弥陀圣中尊。
    方等修多罗，一切法宝藏。
    观音及势至，大地菩萨僧。
    我以诚信心，刻板并印造。
    阿弥陀经卷，及以正信偈。
    旋造各一万，施四众受持。
    偈以发信心，经以资读诵。
    若有每日中，至少诵三卷。
    年诵千八十，十年万八百。
    况复多诵者，及历多年数。
    如是积功德，自然生佛前。
    我此万卷经，随所流布处。
    极少得一人，诵持生净土。
    我愿承此力，决定生彼国。
    况复于多人，人亡经复在。
    展转相传授，是名无尽灯。
    灯灯相照耀，破生死长夜。
    显出佛菩提，究竟悉同生。
    常寂光净土，持此清净福。
    回向奉群亲，我国圣帝王。
    及圣后圣位，仁寿各万年。
    覆育群氓类，我父母眷属。
    怨亲非怨亲，咸承胜善根，
    同生安养国。

释遵式　五峰合涧诗　白猿峰
    人死猿亦亡，碧峰空崔嵬。
    六龙驭圆景，巨壑流红埃。
    今亦看诚古，后还思悲哀。
    兹山俯南涧，水洁影如颓。
    春筱生嫩筠，秋兰变枯莇。
    方新林下寺，吟此心悠哉。

释遵式　五峰合涧诗　飞来峰
    乾坤持中枢，动运非物图。
    欝欝彼灵鹫，飘飘如飞凫。
    层空累怪石，古木生其膚。
    仁虎终安栖，白猿时号呼。
    钱源注鲛室，谢月扬天衢。
    曩喆多遗尘，清风来四隅。

释遵式　五峰合涧诗　合涧
    灵峰天竺寺，水向南北流。
    源远无竭时，石渠平且修。
    潭洁照台馆，岸滋蔚松楸。
    晚霁起长虹，夜寒吟潜虬。
    余居山水中，炎夏长如秋。
    飞梁会一泻，清响出林邱。

释遵式　五峰合涧诗　稽留峰
    武林神仙宅，代有隐者游。
    谷静云性闲，源长水涵幽。
    吾居余十年，自足忘百忧。
    岂嚼不死草，夙陪无生俦。
    道惭情未损，身与世为雠。
    安得会昔人，竹枝歌中秋。

释遵式　五峰合涧诗　莲华峰
    青瑛丽芙蕖，造化工且奇。
    辉彩向星河，结根在天地。
    临飚无馨香，御雨不离披。
    朝霭发翠华，暮云生碧姿。
    鼎湖几荣落，华岳何盛衰。
    独尔谢群芳，自将天地期。

释遵式　五峰合涧诗　月桂峰
    嫦娥戏仙桂，掷子落人寰。
    秀颖发矫林，芳馨胜远山。
    兔边甘百上，鸟外谁一攀。
    月里催人老，云根伴余闲。
    余霞照海甸，高翠暖湖关。
    康乐不在哉，猿来空庭间。

释遵式　依修多罗立往生正信偈
    稽首西方安乐刹，弥陀世主大慈尊。
    我依种种修多罗，成就往生决定信。
    住大乘者清净心，十念念彼无量寿。
    临终梦佛定往生，大宝积经如是说。
    五逆地狱众火现，值善知识发猛心。
    十念称佛即往生，十六观经如是说。
    若有欢喜信乐心，下至十念即往生。
    若不尔者不成佛，四十八愿如是说。
    诸有闻名生至心，一念回向即往生。
    唯除五逆谤正法，无量寿经如是说。
    临终不能观及念，但作生意知有佛。
    此人气绝即往生，大法鼓经如是说。
    一日一夜悬缯盖。专念往生心不断。
    卧中梦佛即往生，无量寿经如是说。
    昼夜一日称佛名，殷勤精进不断绝。
    展转相劝同往生，大悲经中如是说。
    一日二日若七日，执持名号心不乱。
    佛现其前即往生，阿弥陀经如是说。
    若人闻彼阿弥陀，一日二日若过等。
    系念现前即往生，般舟经中如是说。
    十日十夜六时中，五体礼佛念不断。
    现见彼佛即往生，鼓音王经如是说。
    十日十夜持斋戒，悬缯幡盖然香灯。
    系念不断得往生，无量寿经如是说。
    若人专念一方佛，或行或坐七七日。
    现身见佛即往生，大集经中如是说。
    若人自誓常经行，九十日中不坐卧。
    三昧中见阿弥陀，佛立经中如是说。
    若人端坐正西向，九十日中常念佛。
    能成三昧生佛前，文殊般若如是说。
    我于众经颂少分，如是说者无穷尽。

释遵式　隐者
    一径千峰里，何人更往还。
    无为无事者，白首白云閒。
    酿酒担寒瀑，寻猿过别山。
    岂知名利客，鞭马向秦关。

释遵式　游天台观
    古观春山下，寻幽似有期。
    瀑清冥坐久，峰好独归迟。
    客啸巢禽识，仙踪药叟知。
    我来无别趣，禅性尽相宜。

释遵式　赠智伦弟
    溪竹拥疏帘，溪云冷不厌。
    千岩唯虎伴，一讲许诗兼。
    煮茗敲冰柱，看经就雪簷。
    有时开静户，寒日下峰尖。

舒邦佐　病中口占
    拂枕投床鼻息鸣，邻鸡报午梦还惊。
    一春已过半春了，十日曾无五日晴。
    唤客难同藉草饮，隔墙虚认卖花声。
    十年前忆西湖上，柳荫苏堤取次行。

舒邦佐　残腊书怀
    冰池照日暖初融，准拟迎春更饯冬。
    杯酒乍疏情少绪，尺缄稽报病多慵。
    残年断送风和雪，晚节相依竹与松。
    回首思量十年事，倦投降枕听鸣钟。

舒邦佐　蚕妇叹
    舍南舍北争采桑，欲老未老蚕满筐。
    晓切叶缕细且长，夜梦茧簇白间黄。
    缲成万丝手中香，医得三月眼前疮。
    有余更著输官忙，无衣敢歌卒岁章。

舒邦佐　嘲燕子
    去岁相过日，朱帘正上钩。
    双双如旧识，一一话离愁。
    留为荷花夏，归因梧叶秋。
    今年头转白，还识主人不。

舒邦佐　初夏二首
    稍久梅黄雨，新晴麦熟天。
    寸怀煎百虑，一病费三年。
    方册强遮眼，短窗时送眠。
    三生偿业尽，四体合安便。

舒邦佐　初夏二首
    卢橘金珠似，梅梅火齐如。
    燕衔春去后，蝉噪夏阴初。
    药访三年艾，心凝一束书。
    老身仍著病，节物最关渠。

舒邦佐　春半即事
    春来晴景少，昼夜已平分。
    寒锁花藏莟，风微水皱纹。
    端成空识字，谁可共论文。
    惟有铜炉在，时拈柏子焚。

舒邦佐　春暮
    日月一箭过，春光又别人。
    竹孙才解箨，梅子已生仁。
    阅世真旋磨，重诗老斲轮。
    壮怀因病落，孤负百年身。

舒邦佐　春日即事五首
    正昼春风自展扉，双双燕子望巢飞。
    杨花却是元无定，吹落南邻不肯归。

舒邦佐　春日即事五首
    架上酴醿万玉浮，当年攀折为迟留。
    而今老病空相对，花不羞人人自羞。

舒邦佐　春日即事五首
    桃杏酣酣著意红，当时只要嫁东风。
    而今却被东风误，一片西飞一片东。

舒邦佐　春日即事五首
    鸣鸠乳燕寂无声，蜜熟花蜂亦懒营。
    睡起卷帘春已晚，竹篱穿笋两三茎。

舒邦佐　春日即事五首
    谷雨催秧蚕再眠，采桑女伴罢秋千。
    前村亦少游人到，牛歇浓阴人饷田。

舒邦佐　春晚
    桑柘枝头一一空，林峦放出画屏风。
    鹭鸶惊晚归飞急，零乱昏烟一抹中。

舒邦佐　戴氏楼名折桂来觅诗赋二十八字
    秋入高楼风露凉，疑从月里送清香。
    五枝高折非难事，问取燕山窦十郎。

