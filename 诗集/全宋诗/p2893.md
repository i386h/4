<!-- { "loadSidebar": true } -->
    五更将吏知人意，吹作梅花塞外声。

陶弼　园居
    篁韵松涛入耳清，诛茅欣见径初成。
    更添苍柏雨非辈，相伴高枝作雨声。

陶弼　沅州
    使介直登双御阁，州符就领五蛮溪。
    争雄白鹊临崖斗，忆子玄猿绕涧啼。

陶弼　岳州
    平湖七百里，四望白波围。
    影触吴天阔，寒吞楚泽微。

陶弼　再过阳朔寄人
    昔日儒衫今武车，重来耆老尚奔趋。
    后人相继皆清德，小吏回看半白须。
    条教谩为新楷法，官资犹作旧称呼。
    里门不闭田畴辟，好买丹青别画图。

陶弼　赠章使君
    善战无如新息侯，汉兵才度绿萝州。
    爱君挽我陶溪粟，直到洋河水口头。

陶弼　昭州
    假守昭平郡，偷闲少送迎。
    亭标梅句老，堂识敬公名。

陶弼　昭州
    假守昭平郡，当门桂水清。
    海遥稀蚌迹，峡近足滩声。

陶弼　昭州
    假守昭平郡，诗情比阆仙。
    蝉声风叶外，鸟影月池边。

陶弼　昭州
    峡束江盘天影随，轻船双下几危机。
    初晴古木猿三叫，未晚阴崖日半规。
    篁竹数家何处县，清溪一曲几篇诗。

陶弼　直钩亭
    半载持竿野水东，山翁心不类渔翁。
    何须巧饵悬钩上，会使奸鳞落鼎中。
    西伯道高来吕望，文宗才短失卢仝。
    纵人能取鳞中意，南海波澜一夜空。

陶弼　中湖
    宁越佳山水，中湖赏称心。
    环流随郡暂，倒影动禅林。
    夏簟一般冷，春瓶相对深。
    使君少仁智，赖得会高吟。

陶弼　祝融峰
    曾过祝融峰顶上，步随明月宿禅关。
    夜深一阵打窗雨，卧听风雷在半山。

陶弼　紫薇花
    人言清禁紫薇郎，草诏紫薇花影旁。
    山木不知官况别，也随红白上东廊。

陶弼　醉石
    守边无一事，载酒翠崖东。
    几稳平沙上，杯流醉石中。
    野蔬沿涧绿，林果映江红。
    休把鼓钟动，此欢鱼亦同。

陶伯宗　如归亭
    吾家本住洞庭西，烟雨生涯接钓矶。
    今日吴江亭上望，水光山色却如归。

陶崇　笔山
    晚来设色霞成绮，秋至回文雁作行。
    借问墨池何处是，一江环绕漱琳琅。

陶崇　访僧归云庵
    閒过选佛场，归云翠如泼。
    入门偶有言，启颊师便喝。
    掩耳煨芋炉，但把火深拨。
    呼童酌玉虹，注之旃檀钵。
    嘘灰然微红，横铛水煎活。
    茶酣登甲亭，双眸为之豁。
    鸟啼空山幽，翔来集木末。
    风月一何佳，团坘共披抹。
    悠然澹忘归，于兹得解脱。

陶谷　寄赠梦英大师
    是个碑文念得全，聪明灵性自天然。
    离吴别楚三千里，入洛游梁二十年。
    负艺已闻喧世界，高眠长见卧云烟。
    相逢与我情何厚，问佛方知宿有缘。

陶谷　句
    气与金钟病眼明。

陶谷　句
    井蛙休恃重溟险，泽马曾嘶九曲滨。

陶谷　句
    尖簷帽子卑凡厮，短靿靴儿末厥兵。

陶谷　句
    此生头已白，无路扫王门。

陶谷　石桥
    重重翠幛耸云端，玉殿金楼缥缈间。
    圣境不容凡俗到，故将飞瀑隔尘寰。

陶谷　题玉堂壁
    官职有来须与做，有才用处不忧无。
    堪笑翰林陶学士，一生依样画葫芦。

陶金　过全州
    南北东西几万峰，郡城如在画图中。
    何人裁断湘妃竹，半蘸秋江作钓筒。

陶梦桂　八月十三夜月
    人情何待十分圆，满目金波已浩然。
    明到杜陵头上发，寒侵郑老客中毡。
    中秋未必似今夕，好景其如又隔年。
    多谢望舒知此意，冰轮缓碾冰加鞭。

陶梦桂　酬坚大师
    蜀山越峤倦跻攀，拄杖经年挂壁间。
    驹隙光中惊迅速，龙泉山时占清闲。
    但存宝藏明珠在，不管石头行路难。
    香冷磬残经卷了，倚栏静数暮鸦远。

陶梦桂　酬君山远上人送别
    恋恋君山未解维，高僧来送赠行诗。
    谁知归去陶元亮，又遇当年远法师。
    莲社欲留听说法，菊篱那忍负归期。
    临岐重约头陀会，记得江干话别时。

陶梦桂　次弓天锡送胡儒文韵
    不论朝市与山林，两鬓难禁白发侵。
    物外休论天下事，书中要见古人心。
    老来酒债浑无有，公等诗名尽可寻。
    吟料从来无尽藏，江湖万里水云深。

陶梦桂　次友人韵
    绿竹漫山元迹玉，青苔满地又流钱。
    个般也怕难消受，日炷炉薰答上天。

陶梦桂　次韵粲上人
    飞锡来寻避俗翁，不辞劈面受霜风。
    因君发被诗催白，知我颜须借酒红。
    秀谷几年千里隔，空寮今夕一灯同。
    恨无日暮碧云句，编入文通杂绶中。

陶梦桂　次韵德修弟
    自古贤名隐魏亭，老夫底用更专城。
    得闲且看云来往，不饮休论酒浊清。
    险阻备尝知世味，消磨不尽是诗情。
    西堂不作惠连梦，共听茅檐夜雨声。

陶梦桂　次韵德修弟
    一笑相逢在眼前，底须尺素付邮传。
    池塘生草寻残梦，风雨连床了宿缘。
    遮暮雪霜侵两鬓，倚云梨枣出丹田。
    从今不原重分手，粝饭团栾满百年。

陶梦桂　次韵二首
    倦倚栏杜对暮霞，展君吟卷喜无涯。
    圆如掌上黄金弹，清比梅梢白玉花。
    试问山林无我辈，却将景物付谁家。
    风檐把玩徘徊久，烟在平林月在沙。

陶梦桂　次韵二首
    平塘古木带余霞，清荫遧遭水四涯。
    在世能消向两屐，恼人无奈四时花。
    好随彩笔题诗句，笑入青帘卖酒家。
    却忆当年杜陵老，有谁相伴醉长沙。

陶梦桂　次韵龚子辉
    身计平生尽付天，归来环堵更萧然。
    君於客客怀新绂，我愧斋中只旧毡。
    一见便论千古事，定教迟了十余年。
    驽骀强欲追高躅，病骨摧颓怕受鞭。

陶梦桂　次韵红彦谟
    沧海张天子，秋来会面稀。
    携诗晓相访，话旧夜忘归。
    德劭吾身润，道行天下肥。
    穷通都莫问，一炷篆烟微。

陶梦桂　次韵坚大师
    明时有分坐空山，终日心游天壤间。
    无欲始安贫里乐，是人只得睡时闲。
    离家便忆居家好，论事那知任事难。
    自快此身天所相，干戈丛里得生还。

陶梦桂　次韵良佐
    回也逍遥只寓言，参乎三省道真传。
    明知荣悴何由我，谁道修为亦属天。
    朝市山林皆寄耳，简编灯火故依然。
    穷年砽砽人休讶，山宅舑儒便是仙。

陶梦桂　次韵良佐歇心歌三首
    一生受用燕营窠，百岁光阴马驻坡。
    晚境喜无干己事，故人远寄歇心歌。
    君开经卷尘缘了，我辟山林诗料多。
    得句却愁成绮语，何如一意向禅那。

陶梦桂　次韵良佐歇心歌三首
    随意栽培花几窠，梅坡安稳即銮坡。
    土尊岂胜茅柴酒，法曲何如歡乃歌。
    着意事无虚事有，快行时少坐时多。
    闲身散诞休惊去，尘世光阴等刹那。

陶梦桂　次韵良佐歇心歌三首
    鸟窠看了看蜂窠，才上坡来又下坡。
    松竹径中逢野老，芰荷香里唱渔歌。
    归来不见香风改，老去何愁明月多。
    况有句文供佈施，僧来也唤作檀那。

陶梦桂　次韵毛幼声
    人生自得即逍遥，到底声名不用高。
    心地一朝收汗马，泰山万仞等秋毫。
    处囊脱颖君非晚，为米折腰余惮劳。
    喜得新诗当又选，何须痕饮读离骚。

陶梦桂　次韵陶明甫
    寸质元非紫磨金，少地徒有济时心。
    中年世味谙常尽，晚节宗门趋向深。
    万境皆空何所着，百年未满得长吟。
    人间俯仰咸尘迹，惟有江山不古今。

陶梦桂　次韵同舟诸丈
    古岸留云色，晴江老日华。
    捉船人上水，挝鼓客还家。
    已自身如叶，何堪眼更花。
    摇摇强招饮，茅店酒旗斜。

陶梦桂　次韵汪山园
    泉石相干兴味长，梦魂飞不到钱塘。
    病来弘景难忘药，老去渊明不御觞。
    旧馆溪山勤检校，新收风月懒平章。
    读书事业依然在，一目犹惭不十行。

陶梦桂　次韵汪山园
    急雨声中夜漏长，晓来嫩水涨平塘。
    试扶竹杖穿三径，知折梅花荐一觞。
    我纵捻须难得句，君才开口便成间。
    偃旗仆鼓退三舍，且逊元戎十乘行。

陶梦桂　次韵汪子与
    生来骨相不如人，那更心空似此君。
    一见好书惟恐尽，每逢佳客怕言分。
    自知原宪贫非病，莫问琴张达是闻。
    吟罢不知身已老，莫教万里净无云。

陶梦桂　次韵王衡甫
    野径溪桥取次行，山青水秀眼增明。
    身居尘外年年健，心到灰时事事轻。
    文阵挥戈吾退舍，诗坛歃血子同盟。
    直将修月拿云手，拾得人间句见成。

陶梦桂　次韵友人
    只将梦幻视浮生，志念俱消岂复增。
    竹杖芒鞋轻胜马，布衣蔬饭淡於僧。
    睡魔为祟勤呼茗，病眼羞明懒近灯。
    好把金鎞轻掠削，近来知有阿谁能。

陶梦桂　大儿时中堂成德修弟喜而赋之因次元韵
    有谭名利者，耳若了不闻。
    心乎平似水，身也懒於云。
    眇眇居人世，髒髒过隙曛。
    田园趣归去，风月谩平分。
    有子万事足，一堂何足论。
    还欣身有托，或谓寿无根。
    静处安吾分，超然忘世纷。
    炉薰祝万寿，持用答吾君。

陶梦桂　登胡氏楼
    草际露华白，天边云浪开。
    好风何处起，和月入帘来。

陶梦桂　登胡氏楼
    水将罗带绕，山展画图开。
