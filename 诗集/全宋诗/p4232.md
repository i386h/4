<!-- { "loadSidebar": true } -->
    何曾不解此，日食万钱肉。
    宁如祗藜藿，却有阶前玉。
    影乱邺侯书，颠倒手都触。
    清风过馀凉，散作酒尊缘。
    疏金忽琐碎，天际一钩曲。
    婆娑观此身，要俗不得俗。

郑刚中　拟送傅推官吉先予以绍兴己已六月自复徙对吉先后一月到任
    漂流忆昨到封川，相继人看渌水莲。
    屈指君犹成一任，过头吾已出三年。
    款门对坐惟棋局，判袂论情付酒船。
    九月秋风去帆疾，可能相望不依然。

郑刚中　拟题黎簿尉梅隐用其韵
    梅仙隐去事难论，故种疏梅隐小轩。
    虽似扫除颜色冗，不妨游戏簿书繁。
    月明客共藏花影，醉梦君应到酒尊。
    我亦寄身修竹里，颇欣成性得存存。

郑刚中　拟为孙立之谢
    酴醿只作酴醿白，自得新诗添秀色。
    花头已是戴恩光，更渍露华无气力。

郑刚中　拟为孙立之谢
    肯为酴醿题好句，句成更肯轻相付。
    明年公对紫薇花，欲得此诗无觅处。

郑刚中　拟州学横翠轩
    太华载雪千丈寒，砥柱中流万夫愕。
    未教耸翠入青苍，故对书窗且横著。
    平铺秀气一里许，不露云尖与山脚。
    何人半破好东绢，画出潇湘秋色薄。

郑刚中　哦诗
    怕醉还思醉，哦诗未得诗。
    过云飞雨急，斜照晚凉迟。
    嫩绿开荷叶，新红入荔枝。
    踌躇搔短发，倚槛立多时。

郑刚中　偶成
    乱寻花木傍山栽，虽有此门未必开。
    过眼利名休挽我，年来心地已如灰。

郑刚中　偶书
    冬温霜气薄，日暮岚烟重。
    萧然一区宅，半与主人共。
    门前行迹稀，病足免迎送。
    观书忽倦懒，酒力亦微动。
    寒灯吐孤花，布被寻幽梦。

郑刚中　偶书
    帝恩容贷比天宽，天见孤臣涕泪潸。
    数日得看书半卷，一身犹占屋三间。
    团团便是故乡月，叠叠只如东越山。
    第引沧浪澡心骨，尧云终自不违颜。

郑刚中　偶书
    望春楼上倚阑时，祗此霜天也自奇。
    远水平山浑似画，新寒爱日稳催诗。
    不知木叶藏村舍，忽有鸡声过短篱。
    闲却主人朝省步，经年端坐看清晖。

郑刚中　偶书
    未抱床头酒瓮乾，莫来楼上倚阑干。
    浓云垂地卷不起，细草连天都是寒。

郑刚中　偶书
    芭蕉嫩绿上开叶，荆莉香幽疏著花。
    虽设柴门多避客，如今端的似僧家。

郑刚中　偶书
    何时见池馆，一二佳友生。
    酣饮入深夜，竹间灯火明。

郑刚中　偶书
    身名蹭蹬元无况，杯酒流行强自宽。
    夜半穷阎闭梅雨，昏昏灯火泪中看。

郑刚中　偶题
    轩前有修竹，穿纸入窗棂。
    清风动摇之，壁间影纵横。
    轩后有修竹，山花依以生。
    幽芳吐孤艳，不与翠色争。
    愚翁坐其间，万虑蠢不萌。
    不识动与静，但觉怀抱清。
    千古愧张藉，眼明心已盲。

郑刚中　偶题窗间
    一骑山行岂是侯，霸陵要自莫呵休。
    蒙恩君欲知轻重，曾督坤维六十州。

郑刚中　潘叔愚诗有归家更读万卷书之语义荣司谏为其未切於道也则作诗以警
    弟见史贤文学饱，意欲书卷穷探讨。
    兄知纸上道不真，为弟谈禅说枯杭。
    弟兄游戏作三昧，妙语生风洗烦恼。
    头钻故纸在百痴，口纸谈禅痴不少。
    冥冥道妙不容声，口语文收俱未了。
    虽然公岂不解此，慧力纸人先洞晓。
    暂借北山葛藤话，诱引群生入深渺。
    云堂齐散归时想，自把万缘俱一扫。

郑刚中　泮宫出示盛作一编并父还还集一册作二十八字先还其编
    墨带残膏浓复淡，笔生春意瞓而温。
    昨朝借我还还集，须信芝兰别有根。

郑刚中　陪权郡符正民九日游西山
    符公寄郡理，犀刃不可触。
    白书庭无讼，一切就整萧。
    秋风九月凉，闲暇顾僚属。
    谓兹落帽会，千载有贤躅。
    西山多爽气，盍亦具艰仆。
    晓出古城隅，薄雾隐疏木。
    乍见溪山明，已洗簿书俗。
    云间阿兰若，小步偏深曲。
    逸兴不受制，更到山之麓。
    吊古动高怀，临风展遐瞩。
    扶光迫西汜，回棹泛清渌。
    钩帘陈密坐，罗列进肴餸。
    宾这岸巾帻，礼数免挽束。
    时因笑语惊，鸥鹭入芦竹。
    导从偃旌旗，城郭初灯烛。
    我愧人物微，情瞔久虚辱。
    终日陪后乘，可但玩黄菊。
    亦复见民田，枯秸瘦无谷。
    那能给租赋，止可纵刍牧。
    吾民窘穷状，蠹损非一日。
    愿施膏泽手，小使千里足。
    化此登高乐，伴散入幽谷。
    尽令登春台，老稚同鼓腹。
    公徐登庙堂，摩天逞鸿鹄，
    下瞰清中原，更作四海福。

郑刚中　盆池白莲
    芬陀利出盆池上，妙时薰我三生障。
    月明风细愈严净，政恐下有威光藏。

郑刚中　频夜灯花顾予有何喜其可喜者又心之所自知不待灯报也
    何烦喜事灯来报，喜事山间足可夸。
    绿竹乍移都出笋，素馨冲腊小开花。
    疏牙送饭匙犹健，细字抄书笔有加。
    况是山前膏雨足，平平春水浸秧芽。

郑刚中　频夜烛花
    蜜炬香光照夜红，垂垂帘幕静无风。
    金盘五寸花成穗，可但钗头缀玉虫。

郑刚中　浦江道中
    惊忧度岁月，靡觉佳序临。
    玉露破金菊，方知秋气深。

郑刚中　浦江道中三绝
    瘦骨岩岩祸患馀，追随人事愈驰驱。
    何时酒扫松楸畔，小盖茅庵只读书。

郑刚中　浦江道中三绝
    篮舆风紧揭心帘，雨著春衣润欲粘。
    满眼阴云压平野，此时怀抱恶憎恶。

郑刚中　浦江道中三绝
    寒梅蓄积香成蕾，古柳安排绿入条。
    景物年年觉新好，所怜幽旬自萧骚。

郑刚中　浦江书院中
    弱云障阴黑，疏雨弄织细。
    寒灯不生花，庭户起愁吹。
    虫话已停声，夜半亦何啻。
    失手置书卷，抚心目惊悸。
    念此十年间，分明随梦寐。
    一从双鹤飞，顾影亦顦悴。
    病添女子愁，贫丧丈夫志。
    远去松楸旁，团聚类儿戏。
    千金买卜龟，所用良失计。
    孤悲愈绸缪，万感集肠胃。
    卷被拂空床，斑斑落清泪。

郑刚中　砌下黄菊暮秋始开为赋此篇
    小栏培土待重阳，雨洗金钱未肯忙。
    终藉九秋扶正色，谁能三嗅为清香。
    陶潜属意空诗好，胡广随缘却寿长。
    古昔风流无处问，碎花浮泛一尊黄。

郑刚中　砌下两修竹
    砌下两修竹，翠色含烟新。
    尽日肯相对，萧然如可人。
    清风动遥虚，亦不厌我贫。
    时时一相过，吹拂席上尘。
    二物有嘉意，尉我穷悴身。
    常观有道者，尚与鹿豕群。
    奚必广团聚，共共如飞蚊。
    清风与修竹，吾不失所亲。

郑刚中　前山寻兰
    眼债未全无，惜春心尚有。
    喜闻幽兰臭，寻过东出口。
    披丛见孤芳，正似得佳友。
    小锸破苍藓，护致归座右。
    秀色带尘埃，清芳动窗牖。
    爱媚固无厌，嗟惜亦云久。
    今为花木者，贵重无与偶。
    第能吐青红，贡献率奔走。
    官舟塞古汴，往往载蒲柳。
    尔何守幽林，国香空自负。
    所幸无改芳，可使名不朽。

郑刚中　蔷薇
    一架蔷薇四面垂，花工不苦费胭脂。
    淡红点染轻随粉，浥偏幽香清露知。

郑刚中　清明前风雨兼旬城外桃李无在者书室中有酴醿一瓶置之甚久盖风雨所
    素质吐孤芳，柔条敷瘦绿。
    谁将刻楮手，作此数蕤玉。
    园林烟雨多，百卉飞蔌蔌。
    小室偶深静，花意犹清淑。
    置之砚席间，鼻观常芬馥。

郑刚中　清明前三日将晚风雹大作枕上赋此
    寒云压初晓，檐溜如飞瀑。
    惊雷下檐来，万瓦鸣枯竹。
    长髯不敢卧，起视乱双目。
    报言此何祥，众宝归我屋。
    细大同茧栗，照耀比灯烛。
    又如倾水晶，一扫可数斛。
    翁速共罗取，富者人所欲。
    长髯尔何痴，妄想堪捧腹。
    降包注大雨，是岂诵不熟。
    都缘春风老，地远孤花木。
    瘴裹荔枝林，东皇意宁足，
    骑龙作清明，云间散珠玉。

郑刚中　清明前十日大雪二首
    五花素色逼窗檐，纸帐重将布被添。
    天为韶阳太妖治，故令剪水作清严。

郑刚中　清明前十日大雪二首
    南山春晏蕨生芽，怪得清寒数倍加。
    一雪洗将红紫去，高低林树试瑶花。

郑刚中　秋思
    晓来自扫寒阶净，雨后又还黄叶添。
    秋色庭前容不尽，随风萧飒过疏帘。

郑刚中　秋夜山居
    路转城西一里馀，不妨山径自崎岖。
    四邻酒熟人常笑，万木秋深叶不枯。
    空翠入窗浓欲滴，夜凉扶月静尤孤。
    有时虽是风翻屋，赖我元无屋上乌。

郑刚中　秋夜闻雨
    海风吹屋乱疏更，花结灯昏背短檠。
    暑避新凉和有渐，酒扶孤梦未曾成。
    满帘都作芭蕉响，四壁时兼络纬声。
    晓起茅檐落馀滴，炉香痴从不妨清。

郑刚中　秋雨遽凉
    数日窗无疏竹影，烟中长有万丝飞。
    不知小雨催时节，但觉朝来欠夹衣。

郑刚中　去冬
    去冬竹瓦迎新雪，曾下珠玑到酒盘。
    正月便回春意暖，五更微带雁声寒。
    门谙寂寞何须翟，鬓就衰残岂是潘。
    祗有报恩心耿耿，自馀都作六如看。

