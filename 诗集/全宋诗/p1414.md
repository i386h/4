<!-- { "loadSidebar": true } -->
    千春衣莓苔，偕老食风露。
    世人轻结发，覆水或旦暮。
    乃羽无情缘，永与天壤固。
    停舟一访古，久欲祛此锢。
    父老向我言，曾是梁朝墓。
    衣冠化黄土，古丘亦成路。
    当年殉金棺。兹物独如故。
    阅世如过客，兴亡了不悟。
    时借牛砺角，敲火戏童竖。

林景熙　侍应平坡侍郎郊行口占二首
    春霖卷流芳，霁旭浮远野。
    白首贞元人，相期古松下。

林景熙　侍应平坡侍郎郊行口占二首
    试耕黄犊健，入社白鸥真。
    柳外呼舟去，水风吹葛巾。

林景熙　书陆放翁诗卷后
    天宝诗人诗有史，杜鹃再拜泪如水。
    龟堂一老旗鼓雄，劲气往往摩其垒。
    轻裘骏马成都花，冰瓯雪碗建溪茶。
    承平麾节半海宇，归来镜曲盟鸥沙。
    诗墨淋淳不负酒，但恨未饮月氏首。
    床头孤剑空有声，坐看中原落人手。
    青山一发愁蒙蒙，干戈况满天南东。
    来孙却见九州同，家祭如何告乃翁。

林景熙　疏懒为四明何君赋
    野意云同散，闲门草自新。
    不知世网密，为谢客车频。
    风月兼忘我，山林亦恕人。
    咸阳欢黄犬，荣辱古为邻。

林景熙　蜀头陀客吴岁久持行精勤有道者也
    三峡无归梦，间云澹石床。
    半生修白社，孤影寄朱方。
    觉路心如月，高年顶不霜。
    翻邻来往者，终日为谁忙。

林景熙　述怀次柴主簿
    独闭柴门木石亲，诗筒剥啄不妨频。
    青灯风雨多离梦，白发江湖少故人。
    谩读楚骚招太乙，谁听郢曲和阳春。
    书香剑气俱寥落，虚老乾坤父母身。

林景熙　双桧堂为鲁圣可行可赋
    鱼头公子冰雪姿，根柢忠信华文辞。
    乃翁手植岂无意，贞固已作层霄期。
    气含芝术体松柏，容成山下神仙宅。
    清阴冉冉生庭除，绿雾纤纤护琴册。
    风檐对语如索诗，君家伯仲谐埙篪。
    养成材器丰且硕，蓄泄云雨蟠蛟螭。
    黄州谪臣坐诗累，杳杳蛰龙空九地。
    苍根留取千载芳，何物丑秦盗名字。

林景熙　舜庙
    声断薰弦万壑幽，三千年事水空流。
    衮衣剥落星辰古，野庙凄凉鹿豕秋。
    孝友风微惟故井，神明胄冷尚荒州。
    九疑回首孤云远，老泪斑斑楚竹愁。

林景熙　宋武帝居今为寿丘寺
    青衣梦破满林烟。一掷乾坤亦偶然。
    僧屋翠微看月上，江上犹似永初年。

林景熙　送春
    蜀魄声声诉绿阴，谁家门巷落花深。
    游丝不系春晖住，愁绝天涯寸草心。

林景熙　送葛居士住栖碧庵
    越山巉巉越台孤，井以双鲤曾走吴。
    满坡丛竹遗旧箭，回首霸业空烟芜。
    诗人访古凌绝壁，危栖竟欲老深碧。
    声摇孤枕海涛壮，影伴瘦筇山月白。
    了然道者亦离尘，一龛松下分秋云。
    祗今虎豹满平陆，练骨谁与笺青昮。
    琴心剑气角寂寞，醉墨淋漓风雨落。
    九十九峰归梦寒，玉笙泠泠跨飞鹤。

林景熙　送果上人游五台
    万里参师最上关，五台高处雪花寒。
    出门有碍邻吾老，独枕残书梦杏坛。

林景熙　送果上人游五台
    飘飘孤锡度风沙，南北由来本一家。
    参透五台峰顶雪，却归大庾看梅花。

林景熙　送横舟真士游茅山
    海鲵吹腥浪千尺，野渡横舟人不识。
    春风未暖六经灰。闲抱黄庭煮白石。
    缘章夜彻九虎关，坐使业海生青莲。
    蟾蜍窟冷手自探，西湖一鹤梅花仙。
    四时茫茫行大块，君向何山飞羽佩。
    双袖携云发天台，孤竹骑龙穷地肺。
    瓣香持谒三茅君，上清祠笈开琼文。

林景熙　送胡汲古归严陵觐亲
    胡君白云心，乡梦搅幽夕。
    挑灯起我言，相对竟恻恻。
    问君何时归，心已寄飞翼。
    我归万山遥，君归一水直。
    十年湖海间，耕砚苦不穑。
    居然保章甫，晨省无愧色。
    高堂椿树苍，萱花在堂北。
    再拜捧寿卮，晴芳满瑶席。
    埙篪夜床温，冠盖春巷塞。
    万古天伦中，真乐非外借。
    明朝浙东西，片云渺何极。

林景熙　送叶伯几之奉化
    亲携琴册出烟萝，海国儒风近若何。
    笔挟龙渊灵不尽，官邻雪窦冷偏多。
    诗书千载关经济，师友三年要琢磨。
    老去喜逢奎运转，送君犹拂旧冠峨。

林景熙　送友人孔济之之金华
    余子纷纷气可吞，青霄万里合孤骞。
    藻芹池冷三年客，丝竹堂高几世孙。
    前辈修名似山斗，斯文清气在乾坤。
    故人要路如相问，为说苍苔独闭门。

林景熙　送喻舜举归寿乃翁七十
    闻君有奇气，千岩在胸中。
    岁晚携甘旨，归以献乃翁。
    乃翁松柏姿，深村侣樵农。
    风尘了不识，七十颜如童。
    举桉各华发，抱孙戏花丛。
    境闲意易足，食淡神常丰。
    乃知世纲外，宇宙皆空同。
    仰山千岁酒，采袖围春风。

林景熙　苏小小墓
    歌扇风流忆旧家，一丘落月几啼鸦。
    芳魂不肯为黄土，犹幻燕支半树花。

林景熙　宿七里滩
    寥落空江上，买鱼开酒尊。
    乱山含雪意，孤艇寄枫根。
    滩近不成梦，鸿飞欲断魂。
    偶呼英帽语，一犬吠前村。

林景熙　宿台州城外
    荒驿丹丘路，秋高酒易醒。
    霜增孤月白，江截乱峰青。
    旅雁如曾识，哀猿不可听。
    到家追此夕，三十五邮亭。

林景熙　孙供奉
    绯衣受天恩，日瞻唐殿驾。
    朱三尔何为，欲使两膝下。

林景熙　太学同舍徐应穮誓沈井后十年众为营墓立碑私谥正节先生
    高名不与魄俱沈，鱼腹孤忠耿至今。
    翠碣已书身后谥，寒泉犹照死时心。
    神游旧月山河改，梦断疏槐风雨深。
    埋骨誓终从武穆，栖霞岭树隔秋阴。

林景熙　陶山十咏和邓牧心　附子冈
    洞霞疑接台峰近，石机空歌蜀道难。
    一种灵苗人不识，半山霜夜南痕乾。

林景熙　陶山十咏和邓牧心　葛仙翁石床
    钧天梦破珊瑚枕，岩壑春供悲翠屏。
    一卷典庭云半席，夜深读与岭猿听。

林景熙　陶山十咏和邓牧心　集仙桥
    流来一水截人寰，虹背秋寒十二阑。
    白鹤飞边人影绝，天风吹佩玉珊珊。

林景熙　陶山十咏和邓牧心　任公子钓右
    巨犗长竿钓海波，空遗矶石卧荒坡。
    千年无此垂纶手，多少饥民向浙河。
    
    
林景熙　陶山十咏和邓牧心　上下二镬
    元非铸冶自成湾，乌兔烹煎那得闲。
    却问黄粮几番熟，不知沸鼎在人间。

林景熙　陶山十咏和邓牧心　石船
    玉笥孤帆唤不来，长风破浪忆江淮。
    不知海水何年陆，万斛龙骧寄断崖。

林景熙　陶山十咏和邓牧心　石广
    一室元无斧凿痕，闲云四壁守孤猿。
    空山静阅古今过，不老乾坤是此门。

林景熙　陶山十咏和邓牧心　舜田
    闻说东夷有圣人，历山何处此耕云。
    露苗犹洒当年泣，寂寞春风鸟自耘。

林景熙　陶山十咏和邓牧心　陶宴岭
    右笑拂青问隐君，千岩秋色此平分。
    当时宴坐无人识，唯有松风共白云。

林景熙　陶山十咏和邓牧心　右若耶溪
    晴峰无数蘸清流，窈窕寒生六月秋。
    百练不须欧冶剑，沼吴人在采莲舟。

林景熙　题长春子自画
    辟谷曾吞日月华，春风不老聚三花。
    玄关一窍通无极，白发余生笑有涯。
    野鹤相看盟秀竹，洞云何处食灵瓜。
    披图彷佛榴皮迹，珍重还如东老家。

林景熙　题海上人栖云楼
    水村烟景隔晴霏，十二阑干在翠微。
    一壑暮年间独倚，半檐秋影澹相依。
    柏炉贝叶香犹润，纸帐梅花梦不飞。
    会得此中无所住，来来去去总玄机。

林景熙　题陆大参秀夫广陵牡丹诗卷后
    南海英魂叫不醒，旧题重展墨香凝。
    当时京洛花无主，犹有春风寄广陵。

林景熙　题陆秀夫负帝蹈海图
    紫宸黄阁共楼船，海气昏昏日月偏。
    平地已无行在所，丹心犹数中兴年。
    生藏鱼腹不见水，死抱龙髯直上天。
    板荡纯臣有如此，流芳千古更无前。

林景熙　题水云深处
    霏霏弄间熊，滟滟扬素纹。
    幽人不可即，但见水与云。
    苍狗纷世情，瞿塘在平地。
    所以盟白鸥，万荷最深处。

林景熙　天台隐者
    俗驾不曾到，瘦筇时复携。
    肺肝清涧饮，鬓发老岩栖。
    野巷犹鸡犬，春城自鼓鞞。
    未应人世外，别有武陵溪。

林景熙　桐角
    田家无律吕，声寄始华桐。
    碧卷春风老，清吹野水空。
    客心寒食后，牛背夕阳中。
    不惹梅花恨，年年送落红。

林景熙　挽徐若翁
    化鹏有便风初积，栖鹏无端日已斜。
    绝漠亦传垂死偈，故朝曾是劝忠家。
    层霄梦断关山笛，深雪魂归院落花。
    公论盖棺应自定，犹言遗德在东嘉。

林景熙　挽浙西提举李公
    文献凋零半垄云，荆花旧宅冷溪滨。
    欲知礼乐千年事，曾寄行藏八袠身。
    旌节自天惊隔世，衣冠入地见全人。
    鹄袍犹忆谈经处，风雨宫槐暗落薪。

林景熙　王德辅邀饮新醅予与陈用宾老辄先醉座上分韵得水字
    朔风号枯林，吹寒入肌髓。
    江湖客影孤，况复怀万里。
    白战不持铁，何以破愁垒。
    惟有无功乡，岁墓足可恃。
    良朋邀我游，瓦盘列山卉。
    轧轧鸣珠泉，滟滟浮翠蚁。
    初疑变气候，渐觉忘我尔。
