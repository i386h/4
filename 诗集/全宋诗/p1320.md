<!-- { "loadSidebar": true } -->
李石　题师永锡知县画老竹枯木二首
    水墨三十年，一枝更一节。
    工夫不争多，尽立庭下雪。

李石　题苏氏巽风阁
    巽风起东南，大地万物小。
    吴门共延瞩，匹练横江表。

李石　题王氏歟竹亭
    夏虫不知水，朝菌不见月。
    吹息天地间，随分了寒热。
    谁为歟岁晚，久久媲清节。
    君家不令君，千金僦别业。
    不殊山阴宅，孙子今几叶。
    胜取三百廛，共坐六十劫。
    春林扇温风，夏簟落苍雪。
    重来得更仆，千偈不须说。

李石　题薛公肃问梅图
    湖风吹衣筇九节，瘦如梅花骨欲折。
    诗魂别后谁与招，独立西湖树边月。

李石　题阴山七骑图
    回岩客子卖墨人，诸孙卖笔笔有神。
    墨翁已入蓬莱殿，笔孙有愧中书君。
    迩来小孙兼好画，两幅溪藤七匹马。
    虎狼避路狐免藏，逆风吹沙霜满野。
    邛崃关头大渡河，使君五马千丈坡。
    猎将一围看蛮走，醉敲铜鼓蛮踏歌。
    急收此画人莫识。矍铄之翁夸笔墨。
    不知再泛洞庭船，袖中一剑随飞仙。

李石　天彭得解
    一第枫宸岁月深，槐花杯酒喜同斟。
    真成冀北空群马，便作双南满地金。
    计上八人才子数，笔端四海状元心。
    蜀天九万看鹏运，侧耳潮头驾捷音。

李石　天彭受代迁静正堂以代者未到漫兴二首
    客宦去未得，山风来不迟。
    东湖霜后冷，北斗夜深移。
    老桧新翻叶，狂花故著枝。
    忧时恐无补，只益鬓丝垂。

李石　天彭受代迁静正堂以代者未到漫兴二首
    罢戍成迁次，投閒想帮居。
    风霜欺老大，书信卜交疏。
    黄叶频供扫，青山炯自如。
    斯文身健在，归及岁之余。

李石　天彭行县
    公馆静寥寥，园亭景物饶。
    溪光明短彴，树影荫危谯。
    山鸟忽双下，池鱼时一跳。
    主人王事简，文酒日逍遥。

李石　听水琴
    本自无弦奏凯风，水流空洞作丁东。
    虀盐老向伊耆氏，何必闻韶肉味中。

李石　同邓使君赏双头牡丹
    兼金必贵双，珏玉不独只。
    嫣然彼丛生，佳处亦求匹。
    沙寒水成练，雪洞山立壁。
    春回小洛阳，淑气自融液。
    主人似维摩，拈花许入室。
    不碍清净眼，粉黛眩青亦。
    联香飒轻吹，并影旭朝日。
    有如猗兰心，相同不相敌。
    偶来饮此酒，对花情有激。
    试哦常棣章，反经道如一。

李石　同韩子东赏牡丹
    呜呜晓角春风送，日日官身随鸟动。
    但知敲傍负佳辰，纵有芳菲难入梦。
    起寻北郭新雨后，愁见西山含雪冻。
    茅茨虽暖岂宜花，笑我此行真凿空。
    向来洛上定真谱，只许姚花充物贡。
    只今老病陪少年，驽骑何能追骏鞚。
    便将花裓问天女，欲返田园寻二仲。
    此花含笑我不言，且插一枝风帽重。

李石　同王夔州探梅
    莫因红紫媚楼台，洁白光中处处栽。
    香骨未应春雪妒，素心偏向暖风开。
    清樽妙赏今谁健，晓角年光不用催。
    别后西归玉堂约，诗筒只有月边来。

李石　挽船
    群儿生长轻江湖，上船下船谁使驱。
    江牵百丈沙水涩，岸上风雪谦泥涂。
    下循枯苇鹅鸭乱，上控绝壁猿猱呼。
    可怜进寸得退尺，挽脚不住头欲扶。
    均之两两穷性命，我自有罪非尔辜。
    二年学省一不补，天子幸赦怜其愚。
    一船放归小如叶，满载岂有海上珠。
    琴书之外求长物，去时未有来时无。
    尔曹怜我共努力，归路尚远天西隅。
    泊船且醉花柳岸，为尔尚肯满眼沽。

李石　挽何与时
    留滞周南隔要津，尚余家传付坚珉。
    才高未觉儒冠误，句好仍传乐府新。
    诸子尚能频屈指，一门今有几朱轮。
    吾乡水镜君尖恨，耸壑昂霄会有人。

李石　挽沈提刑
    金马堂堂有陆沉，斯人出处可重寻。
    豸冠议论回天力，绣节平反念母心。
    一代师承无别派，百年朋旧托遗音。
    便当佳传磨苍翠，桐桂森然欲出林。

李石　王晦叔许惠歙砚作诗迫之
    书生总不羁，岂是谬进取。
    偶然一舟具，初不作出处。
    三年客江湖，风浪恣掀舞。
    君门九天上，一一守菟虎。
    是间无先容，何忍弃外府。
    万卷久已破，一字未及吐。
    归来赋蜀都，笔下带吴语。
    传闻两坑石，妙处天可补。
    试遣长须来，拜赐君已许。

李石　王家亭池
    涪川胜处城之西，万松直上王家池。
    池心有亭无四壁，五月菡萏生沦漪。
    向来城中望山上，但见一抹深黛眉。
    却从山中望诸处，云雾平野光参差。
    飞鸿群往山数点，阵马万匹江东驰。
    眼前景物费酬答，中有隐几无言师。
    题诗他日要人识，君家有叔良不痴。

李石　王显之求名其二子日忠厚日忠恕
    有子固可贺，无子谁为羞。
    尧圣传世念，厉丑似己忧。
    有子与无子，人事天为谋。
    王家乌衣巷，叶叶追前修。
    乃翁万卷书，一一手校讎。
    厚恕命尔名，万金美田畴。
    种德日夜日，藨蔲期深秋。
    字表名所出，无意孔与周。
    陶公责端宣，晋人警师仇。
    君家膝上郎，有如昔徐侯。
    富贵二雏语，岂有卑微休。

李石　王真画桃花玉颊儿扇
    飞上桃花玉颊儿，小红轻踏碧萎蕤。
    莫教啄破枝头雨，怕见胭脂泪点垂。

李石　问赵有方乞琴
    公子年时尚奇伟，大剑横腰发冲起。
    自言学道晚有得，心静无波古潭水。
    平戎万卷喑不吐，蟠向胸中作宫徵。
    眼明惯识峄阳材，手制教成古绿绮。
    人生会费几两屐，巧处才容一张纸。
    许多黑瘦肯忍饥，枵腹悲鸣聒人耳。
    公子公子赠我来，明珠白璧遭沉埋。
    我家老马解仰秣，渠家煮鹤充枯柴。

李石　五更一点月照窗几以为晓也披衣视之雪厚至尺许喜甚赋诗
    雪片成孤立，蟾华与共游。
    从教惊蜀犬，曾是喘吴牛。
    蹲石依松瘦，寒溪映竹流。
    遥知明岁稔，携酒上南楼。

李石　武侯祠
    风弄波涛鼓角喧，蜀江犹有阵图存。
    纶巾羽扇人何在，眼看群儿戯棘门。

李石　悟仙庵
    担头活计任推移，前世生身后世知。
    沥血山中留语句，至今橛上系驴儿。

李石　西堂前老松状如偃盖或云即摩顶松也松产茯苓为人窃去松今不存因栽
    阿师从何来，最是两肩苦。
    一头载梵书，一头荷慈母。
    至今江上松，东西随仰俯。
    此松岂有情，摩顶记佛语。
    松根白衣仙，日夜瑞光吐。
    翩然紫霄上，蛰龙起雷雨。
    我来悟前缘，父老指环堵。
    风花即几席，经草随步武。
    重栽渺生意，合抱阶尺土。
    他年十八公，此地记初祖。

李石　喜雨谣
    春水摇冻春水肥，小风卷沙梅雪飞。
    东皇劝人作耕织，天雨粒粒机中丝。
    田家喜说新年话，苔青映门竹枝亚。
    有钱输官官不嗔，满地黄金不论价。

李石　虾蟆碚
    水晶宫中玉虾蟆，多年栖息嫦娥家。
    忍饥不及一夜啗明月，天帝怒尔谪下三峡脚手犹爬沙。
    婪酣大肚饱清气，但见琼流珠液百尺垂唅呀。
    峡人只作泉水看，不知元和漱咽犹是月之华。
    从来至味不可说，陆羽只作第四夸。
    可怜提瓶肥羜子，强饮百斛莫救肝胆邪。
    我闻老蟾之酥乃仙药，能使风草化作黄金芽。
    何如闭口自润泽，换尔丑质生角牙。
    会当骑尔却上月宫去，下看桑海渺渺凌苍霞。

李石　峡中
    峡水方中驻，归舟溯蜀门。
    竹枝声处处，梅蕊雪村村。
    来去山峦笑，啼号地主恩。
    幸然穷性命，不必赋招魂。

李石　夏旱
    四月旱火坤西维，湫潭百丈沧江湄。
    潭中老龙帝所御，偃蹇不任世俗羁。
    招呼频费香火诚，去则甚速来何迟。
    炎官火伞日轮午，一尘不动天琉璃。
    火光之中兴白雾，风伯鼓鞴雷奋椎。
    黑云压城白昼暝。倒泻银汉倾天池。
    帝勅九乌以震死，血饱龙吻纷淋漓。
    再拜谓龙曷少霁，龙与我职均有司。
    商霖傥可通帝梦，正直炯炯唯龙知。

李石　仙巢
    仙人九天上，骖鸾绁飞虬。
    飘飘紫霄御，下作人间游。
    二十四洞天，海上横十洲。
    乾门凿井络，丹梯云气浮。
    中有三仙山，璫佩鸣琳璯。
    群仙各分化，一笑芳菲留。
    我作招仙诗，披风上巢楼。
    仙鸟衔玉书，仙花拂人头。
    手挽北斗柄，揖取银河流。
    六合正泥滓，一洗苍生忧。

李石　香橘二首
    霜余袅袅撷秋芳，露洗娟娟百宝光。
    龄冷欲餐琼树玉，手温谁握洞庭香。

李石　香橘二首
    千林独觉一林芳，稼碧搀先送晓光。
    鲁酒未妨杯雪冷，麝兰半杂袖风香。

李石　小孤庙
    唤作孤姑恐未讹，寄名栎社不争多。
    但云龙女来行水，免使牛郎暗渡河。

李石　小桃
    方春花气苏，谁忍犯霜晓。
    漫山千树桃，缩颈听春鸟。
    独此开数株，此桃也不小。
    晨霞碎林霏，绛雪压枝袅。
    梅魂正零落，月影夜悄悄。
    陈新接物态，俯仰映池沼。
    蓬莱有大桃，岁月较多少。
    自从偷儿得，弱水隔浩渺。
    且与倾绿尊，乍见喜围绕。
    尚有芥子微，须弥寄毫杪。
