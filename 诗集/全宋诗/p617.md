<!-- { "loadSidebar": true } -->
    别久十年知几梦？情亲万里只初心。

范成大　送刘唐卿户曹擢第西归
    学道何关紫与青，发身聊假佛名经。
    归来解尽程书缚，千古文章似建瓴。

范成大　送刘唐卿户曹擢第西归
    槐黄灯火困豪英，此去书窗得此生。
    学力根深方蒂固，功名水到自渠成。

范成大　送刘唐卿户曹擢第西归
    中年亲友惜分离，况我身兼老病衰。
    余景庶几犹及见，登瀛召客过门时。

范成大　送刘唐卿户曹擢第西归
    我识岷峨最上头，当年脚力与云浮。
    两山父老如相问，一席三椽正卧游。

范成大　送刘唐卿户曹擢第西归
    四海西州旧故多，烦君问讯各如何？
    心期本自无南北，万里天波一月波。

范成大　送陆务观编修监镇江郡归会稽待阙
    宝马天街路，烟篷海浦心。
    非关爱京口，自是忆山阴。
    高兴余飞动，孤忠有照临。
    浮云付舒卷，知子道根深。
    是说云门好，全家住翠微。
    京尘成岁晚，江雨送人归。
    边锁风雷动，军书日夜飞。
    功名袖中手，世事巧相违。

范成大　送琴客许扬归永嘉
    乌帽休冲九陌埃，瘦藤定约到秋回。
    龙湫鴈荡经行处，断取松风万壑来。

范成大　送施元光赴江西幕府
    镇南旌旆照江皋，入幕如今客最高。
    月暗秋城稀击柝，云飞朝栋剩挥毫。
    长亭酒尽歌三叠，半夜溪深雨一篙。
    莫恋阳关更西路，九关归路踏金鳌。

范成大　送寿老往云间行化
    天平船子过华亭，舍卫城中次第行。
    留取钵盂归院洗，东岩新出一泉清。

范成大　送苏秀才归永嘉
    再入庭闱再入山，偷闲百日了金丹。
    他年拔宅上升後，休道使亲忘我难。
    大道凝神术养形，形神俱炼始功成。
    劝君观妙还观徼，先作顽仙地上行。

范成大　送遂宁何道士自潭湘归蜀
    尘埃波浪几东西，归去丹瓢挂杖藜。
    戊己炉中真造化，功成分我一刀圭。
    书剑飘然席未温，火云扑地暑烟昏。
    山黄水浊湖南路，竹月荷风忆范村。

范成大　送唐彦博宰安丰，兼寄呈淮西帅赵渭师郎中
    唐子皦自鲜，水清石粼粼。
    绣肠五车书，不鄙簿领尘。
    黟山与桂岭，一笑二十春。
    天涯会面难，岁晚情话真。
    五管无贤侯，但有岚烟昏。
    此岂功名场，往戍清淮滨。
    北门诗书帅，平生吾故人。
    问讯今何如，凌烟上星辰。
    为言落南客，病作寒蛩呻。
    飘飘北归梦，夜绕吴淞云。

范成大　送滕子昭绩溪罢归
    天马西极来，目力尽九寰。
    执辔者谁欤？堕此空谷间。
    草深石啮足，一跃度孱颜。
    长风送逸驾，荡荡登虎关。
    五云清都上，白日开帝闲。
    钩陈动光彩，球琳锵辔环。
    亦复念旧群，依然叹驽顽。
    红尘起天末，可望不可攀。

范成大　送通守林彦强寺丞还朝
    鴈荡之山天下无，奔岸绝壑不可图。
    地灵境秀有人物，新安府丞今第一。
    纷纶草木变喧寒，竹节松心故凛然。
    穷山薄宦我无恨，识公大胜荆州韩。
    梅风涨溪绿如酒，晓插樯乌上南斗。
    只今广厦论唐虞，斟酌正须医国手。
    秀眉津津双颊丹，想看鸣佩翔九关。
    诸公倘欲持公议，莫遣此贤思故山。

范成大　送通守赵积中朝议请祠归天台
    城头千峰青绕屋，城下滩流三百曲。
    谁云逼仄复逼仄，尚有高轩肯来辱。
    红梅花下两芳春，春风惠和如主人。
    抢攘尘土簿书里，见此缫籍天球温。
    厚禄故人车结辙，掉头独泛清溪月。
    不从世外得超然，世间谁肯如公决。
    生平我亦一沙鸥，苇白芦黄今正秋。
    送公使我归思动，破烟冲雨忆扁舟。
    明年想见东山起，我亦煎茶石桥水。
    道逢蓑笠把渔竿，即是马曹狂掾史。

范成大　送同年万元亨知阶州
    老我曾颁万里春，怜君飞棹也浮秦。
    当年千佛名经裹，又见西游第二人。

范成大　送同年万元亨知阶州
    路入南山旧汉畿，油油清渭照牙旗。
    古业百战功名地，正是鸡鸣起舞时。

范成大　送同年万元亨知阶州
    十年关陇困科输，圣德如天尽扫除。
    临遣中和二千石，好乘春日下宽书。

范成大　送同年朱师古龙图赴潼川
    杏园耆旧如晨星，白头相对眼故青。
    奉常礼乐照东蜀，十年清名留汉廷。
    蜀人减估天恩厚，高议清阴犹记否？
    迩来闻道更蠲除，此段始终君一手。
    归见岷峨无愧词，父老笑迎还叹咨。
    贾生未可去宣室，屯膏一州谁谓宜。
    魏阙江湖关出处，招头不用催鸣橹。
    遥知梦境尚京尘，哑吒满船闻鲁语。

范成大　送汪圣锡侍郎帅福唐
    承明才入又南州，重见旌旗照柁楼。
    道义平生无捷径，风波随处有虚舟。
    如公未可违文石，稽古何妨欠碧油。
    我亦登门烦著录，此行无力为王留。

范成大　送汪仲嘉待制奉祠归四明，分韵得论字
    丹霄碧海眇高骞，厌直承明却自论。
    宝马十年听漏箭，扁舟一雨看潮痕。
    侍臣相忆松门远，归客还怜菊径存。
    清润要非山泽相，又烦一札下云根。

范成大　送汪仲嘉侍郎使虏，分韵得待字
    圣人坐明堂，洪覆等穹盖。
    岁颁两玉节，前後歌出塞。
    公才有廊庙，安用试专对。
    要烦第一人，镇抚大荒外。
    嫩寒欺别酒，微月见征旆。
    遥知燕山雪，飘洒汉冠佩。
    玉色照穹庐，骄子亦心醉。
    要领一笑得，归来安鼎鼐。
    是时春正佳，湖上花如海。
    清游不可迟，日日檥船待。

范成大　送王纯白郎中赴闽漕
    声利场中百战鏖，今谁勇退似公豪。
    缓寻南粤千山路，先破西兴百尺涛。
    平日曼容嫌禄厚，他年文本叹官高。
    才名政尔归安往，富贵追踪未可逃。

范成大　送王仲显赴琼筦
    三径蓬蒿春雨肥，微君谁与开柴扉？
    电光射牛书过目，虹气干斗酒淋衣　
    十年五别岁月老，一方万里音尘稀。
    谁云沧海断地脉，莫信天南无雁飞。
    
    【卷13】

范成大　送温伯归福唐纳妇，且约复游霅川
    揽秀堂前一笑倾，都忘身世两浮萍。
    扶藜处处从君赏，落笔时时得我惊。
    荔熟闽山劳梦想，苹香苕水约逢迎。
    祗愁误入桃源後，从此车轮四角生。

范成大　送文处厚归蜀类试
    万里东来万里归，正怜寡妇与孤儿。
    死生契阔心如铁，风雨飘摇鬓欲丝。
    早集汉庭陪振鹭，莫留岷岭恋蹲鸱。
    故家零落今余几，门户非君更属谁

范成大　送文季高倅兴元
    素衣京洛怅成缁，青鬓江吴喜未丝。
    烛暗不眠谈旧事，酒阑作恶问行期。
    琴书情话须亲戚，风雨残春更别离。
    屈指归来重一笑，扫除门巷著旌麾。

范成大　送闻人伯卿赴铜陵重送伯卿
    雪花来无时，入春送三作。
    冰柱冻不解，去地才一握。
    东风畏奇寒，未敢破梅萼。
    已僵员峤蚕，那问纥干雀。
    万径无行踪，扣户惊剥啄。
    故人竹叶舟，岁晚梦漂泊。
    自云饥所驱，岂不念丘壑。
    经谊金华省，文采石渠阁。
    平生百未试，墨绶吓猿鹤。
    取舍一熊掌，得丧两蜗角。
    不嫌干进钝，俯仰无愧怍。
    低回簿书丛，万卷无处著。
    惜哉小举袖，负此不龟药。
    颇闻江皋县，讼简民气乐。
    政成松竹林，诂训缉家学。
    酒翁力菑畲，待子收播获。
    三年此书出，众说眇萤皦。
    持归许窥观，慰我久离索。
    今朝云泼墨，霰雨纵横落。
    檣竿挽不住，帆峭北风恶。
    难忘昆弟语，易散清夜酌。
    匆匆别知赋，掩涕倚郛郭。

范成大　送吴元茂丞浦江
    玉笋翻乘县佐车，飘然不肯待新除。
    才名已被人争说，官薄何妨计小疏。
    忆昨西湖同我载，从今南浦望君书。
    遥知敛板趋风後，始觉丞哉果负予。

范成大　送吴智叔检详直中秘使闽
    抗章襩被岂公难，已说高风立懦顽。
    客路莫嫌河畔草，直庐须爱道家山。
    秋生莲浦船初泛，春满茶溪骑趣还。
    却访故人西府旧，定烦书札堕田间。

范成大　送徐叔智运使奉祠归吴中
    手种湖边花百亩，东风日夜催归去。
    当年辛苦种花时，不道白头犹未归。
    君如肯过城南陌，但向水云红处觅。
    烦呼猿鹤问平安，当有畦丁解看客。
    我今江船亦欲东，檞迎枫桥成两翁。
    压枝万朵虽过尽，尚及巢龟莲叶中。

范成大　送许耀卿监丞同年赴静江倅四绝
    南国春深雁欲回，湘江花浪一帆开。
    知君不为骖鸾去，直为渊明五斗来。

范成大　送许耀卿监丞同年赴静江倅四绝
    罗带江流碧玉峰，旧游如梦一星终。
    烦披石寻题字，定有人能记此翁。

范成大　送许耀卿监丞同年赴静江倅四绝
    雁塔交亲比断金，故人岁晚更情深。
    只今不隔同年面，想见青云异日心。

范成大　送许耀卿监丞同年赴静江倅四绝
    官涂真有上竿鱼，玉笋翻乘别驾车。
    闻道留行有公论，从今日日看除书。

范成大　送严子文能判建康
    四海论交赖有子，一日不见真愁予。
    人谁可与话心曲，天忽遣来同里居。
    懊恼春来不数面，丁宁岁晚犹频书。
    黑头屡别那敢惜，叹息駸駸霜满梳　　

范成大　送曾原伯运使归会稽，用送徐叔智韵
