<!-- { "loadSidebar": true } -->
释行海　次徐相公韵十首　出塞
    红罗抹额坐红鞍，阵逐黄旗拨发官。
    秋戍卢龙番鼓哑，夜屯白马虏星寒。
    铁球步帐三军合，火箭烧营万骨乾。
    兵器徒知是凶器，止戈为武帝心宽。

释行海　次徐相公韵十首　老将
    战曾无甲马无鞍，谏猎书生贱武官。
    每忆云中擒虏健，几番雪里枕戈寒。
    箙留响箭机心在，袍损团花血点乾。
    间拍旧弓怜臂力，更怜西北战场宽。

释行海　次徐相公韵十首　老马
    瘦脊棱棱跨弊鞍，无骑北将服南官。
    衰鬃不弁青丝脆，旧铁犹衔白沫寒。
    料足雨催荣草长，蹄香春暾野花乾。
    可怜骄骏今无用，羞见新驹学步宽。

释行海　次徐相公韵十首　李显忠
    五丈高原跃战鞍，同州太守旧藩官。
    路挑野斗皈南急，旗猎风鸣带北寒。
    采石盘中兵胆涌，橘红袍上箭痕乾。
    鸡豚放却西元帅，只要当时国步宽。

释行海　次徐相公韵十首　刘鍂
    五色戎旌百万鞍，徒夸龙虎统兵官。
    嚣喧闪电蕃营乱，阵算回风虏帐寒。
    兵法用过黄石远，血盟沥公尽心乾。
    太平弟子忧成病，安得征君旧业宽。

释行海　次徐相公韵十首　入塞
    血战胡儿尽堕鞍，一番奏凯一封官。
    兵枭铁鹞威方猛，酒赐金蕉胆不寒。
    雁塞月阴青燐淡，渔阳雪苦紫茸乾。
    胡亡未必胡无种，韬略萦心不放宽。

释行海　次徐相公韵十首　少将
    满身铁甲据金鞍，百战功成始拜官。
    尽阵解围兵势活，分旗夺地戟光寒。
    并吞北虏心长勇，未捷中原泪不乾。
    建立太平终有日，扁舟已爱五湖宽。

释行海　次徐相公韵十首　少马
    龙堪斗健铁为鞍，频载将军战得官。
    逐北蹄奔胡雪滑，嘶边鬣耸朔风寒。
    金閕辔上红缨乱，火印轮中白汗乾。
    草满沙场无暇吃，阵前缰勒不曾宽。

释行海　次徐相公韵十首　魏胜
    第一山东逐虏鞍，平淮命作守淮官。
    英雄内比黄金贵，死斗牙穿毒箭寒。
    雨洒红刀胡血滴，风披斑甲虎皮乾。
    功高孤竹今如此，旧恨茫茫沧海宽。

释行海　次徐相公韵十首　岳飞
    战守京河不下鞍，臣图恢复不图官。
    十年南渡客头白，万里北征戎瞻寒。
    叛桧班师金诏急，留飞赤子泪嗥乾。
    可怜身死莫须有，从此王墓未得宽。

释行海　悼许梅屋
    相伴梅花过一生，月香水影是肝肠。
    如今梅坏先生死，屋外春风吹夕阳。

释行海　悼允上人
    白云寺里同听讲，卜得山斋竹树幽。
    君已不来梅自发，世皆如梦水长流，
    寒灯苦志归黄土，俗客轻人将白头。
    万惜少年多是死，静思吾道转堪愁。

释行海　得方山人书因有所怀
    三度寄书浑不到，故人书到我方闻。
    路歧南北成如此，聚散情怀恰似君。
    千里倍看今夜月，两乡遥认隔江云。
    寒窗正自怜孤影，听得断鸿声念君。

释行海　登姑苏台
    姑苏台上鹿麇来，流水千年去不回。
    野草青青都是恨，春风不放百花开。

释行海　蝶
    三三两两舞春暄，玉翅香须更可怜。
    拂草巡花情未定，又随风絮过秋千。

释行海　丁卯秋八月奉檄住嘉兴先福寺
    无端檄下白云中，水国迢迢宋梵宫。
    草入空斋随意绿，花开野地向人红。
    夕阳每感皈巢鸟，秋色偏怜出塞鸿。
    一个闲身闲不彻，风霜添得鬓成翁。

释行海　丁未昏
    异乡芳草故乡情，闻道烟烽满旧京。
    林下岂无贤圣迹，城中唯有管弦声。
    水流云散成寥落，花笑莺啼做太平。
    今日已无荣辱念，此山深处寄浮生。

释行海　丁未昏
    极目东南王气浮，雨余春色满皇州。
    看花一饮翻如醉，听角无心亦自愁。
    吴越是非残客梦，山川今古白人头。
    殷勤更向楼中望，只有孤云得自由。

释行海　丁朱
    独住云边旧草堂，恨无微力答吾皇。
    又惊烽火交丁未，暗惜山河到靖康。
    塞马病衔秋草白，乡兵泣对野花黄。
    年来喜报残金灭，歌舜歌尧入乐章。

释行海　东掖怀天竺
    十年心事已蹉跎，吴越兴亡付绿波。
    衰鬓又惊黄叶落，故乡遥认白云多。
    葛洪井畔三生石，处士梅边士里荷。
    总是平生快心处，夜长无奈月明何。

释行海　洞微翁挽章
    凄凉木末搴芙蓉，万里鹰扬路忽穷。
    箭到红心翻堕地，花成绿子又随风。
    可怜玉兔沉沧海，却放寒乌占碧桐。
    万事看来都是梦，山林犹忆旧英雄。

释行海　读金{左金右卑}集
    白水青山总上心，可怜月色夜沉沉。
    平生到处无人到，说向人知路转深。

释行海　读朋友旧书
    故人南北路漫漫，旧信重将子细看。
    字字总添离别恨，暮天风急雁声寒。

释行海　杜宇
    蜀水蜀山归路迷，烟林春晚草萋萋。
    野花如血无人管，空向长安枝上啼。

释行海　杜宇
    白首几人能到家，暮云残月隔三巴。
    巴江不是无皈路，何事年年怨□□。

释行海　渡钱塘江
    东风晓出凤凰城，烟棹悠悠春水平。
    征雁北归乡有思，大江东去世无情。
    渡人来往青山在，霸业兴亡白鸟惊。
    惆怅鲸吞心未死，至今朝暮逐潮生。

释行海　对月
    海兔上天星斗稀，满身清影立多时。
    望中欲倩姮娥手，掷下秋香一两枝。

释行海　风浪阻行再获聚首故作是诗
    鱼龙吹浪阻行舟，又得相寻暂聚头。
    不是于君多惜别，自缘今日少交游。
    斜风细雨吴天远，芳草垂杨越路愁。
    昨夜不知人未去，误教魂梦过南州。

释行海　逢舍弟
    兄弟相逢在浙西，问家言客思依依。
    已难与汝凄凉别，终不教吾独自归。
    流落异乡成老貌，别来无处寄寒衣。
    死生今日心方稳，消息相传总是非。

释行海　赋独山
    一峰突兀上虚空，石怪藤幽树树风。
    四面白云人不见，磬声如在有无中。

释行海　赋秋蓬
    芦茎密织水烟笼，恰与湘渔屋檨同。
    昨夜苹香熏梦醒，又添荷叶盖西风。

释行海　庚午春作
    相逢处处说干戈，又报天骄走渡河。
    乡国不知音问少，友朋无奈别离多。
    杨花漠漠迷春思，芳草萋萋感暮歌。
    猿鸟亦移深树隐，野人只在旧烟萝。

释行海　庚午春作
    槜李当年是越乡，客情何事忽清凉。
    霜催燕子归南国，露逼虫声上北堂。
    野外几重秋水白，天涯一片暮云黄。
    年年有雁书难寄，无梦到家空夜长。

释行海　归剡五首
    此生书剑学无成，癖爱林泉梦亦清。
    甘苦已知浮世味，亲痚尽见旧交情。
    五湖风月随闲客，十载冰霜对短檠。
    归得又思沧海去，是谁堪结岁寒盟。

释行海　归剡五首
    三十将成道未成，菱花频照意频惊。
    百年得趣非容易，万事无心是太平。
    白雪阳春谁欲听，青鞋布袜世相轻。
    天台庐岳难忘处，泉石皆知旧姓名。

释行海　归剡五首
    天地宽闲鼓角痚，江南烟景忆当初。
    乍归故里仍如客，偏爱沧洲不为鱼。
    草木有心知雨露，楼台回首作丘墟。
    夕阳咏罢餐秋菊，又放青山入弊庐。

释行海　归剡五首
    流水东流竟不回，已将心事作寒灰。
    窗前白鸟寻常过，篱下黄花寂寞开。
    玉佩金鞍浑是梦，凤箫龙管只堪哀。
    多时不得中原信，暮雨西风雁自来。

释行海　归剡五首
    处处溪山处趣真，不曾富贵不曾贫。
    梦中觅句浑如醒，秋后看花亦似春。
    未许黄金酬苦节，只应白鸟伴闲身。
    门前一径苍苔色，终岁喜无车马尘。

释行海　癸酉春侨居无为寺归云阁以十五游方今五十为题信笔十首终在五首
    十五游方今五十，羞将白发对春风。
    故园泉石情长在，近日江湖趣不同。
    莺友怕寒抛柳巷，蜂臣探暖到花丛。
    芳菲时节偏多感，无奈归心逐塞鸿。

释行海　癸酉春侨居无为寺归云阁以十五游方今五十为题信笔十首终在五首
    十五游方今五十，磨穿铁砚又重磨。
    江南自寄双鱼去，桥上谁乘驷马过。
    春入桑麻惊老眼，冷思天地发长歌。
    山林亦是吾君赐，日望官军眜白河。

释行海　癸酉春侨居无为寺归云阁以十五游方今五十为题信笔十首终在五首
    十五游方今五十，客亭杨柳感人多。
    江山是处逢春好，风月关情奈老何。
    冒雨花开新接树，衔泥燕补旧营窠。
    故园昨夜思归切，听得櫂船人唱歌。

释行海　癸酉春侨居无为寺归云阁以十五游方今五十为题信笔十首终在五首
    十五游方今五十，每嫌屈蠖苦求伸。
    许由不肯为天子，文叔犹能念故人。
    几处池塘初解冻，一时桃杏又争春。
    五湖烟景虽然好，萱砌难忘白发亲。

释行海　癸酉春侨居无为寺归云阁以十五游方今五十为题信笔十首终在五首
    十五游方今五十，几番坎止又流行。
    生来不作千年调，死亦何须五鼎烹。
    周室黍离狼虎国，尧天花蔼凤凰城。
    看山欲跨山中马，却怪一春无好晴。

释行海　桂山再归草堂
    不听猿啼天竺树，几番春换马塍花。
    草堂白雪翻新句，蕙帐青毡属故家。
    野火暂留明月住，好山多被乱云遮。
    流行坎止人间事，握手相看两鬓花。

释行海　桂岩为学上人赋
    蟾枝花放月香浮，石里幽人住最幽。
    昨夜满林风露冷，广寒宫殿一般秋。

释行海　和浩师书事
