<!-- { "loadSidebar": true } -->
    为公唤觉荆州梦，可待南柯一梦成。

黄庭坚　戏答荆州王充道烹茶四首
    龙焙东风鱼眼汤，个中即是白云乡。
    更煎双井苍鹰爪，始耐落花春日长。

黄庭坚　戏答李子真河上见招来诗颇夸河上风物聊以当嘲云
    浑浑旧水无新意，漫漫黄尘涴白鸥。
    安得江湖忽当眼，卧听禽语信船流。

黄庭坚　戏答龙泉余尉问禅二小诗
    重帘复幕锁蛾眉，银烛金荷醉舞衣。
    长为扶头欠{左豆右斗}酒，不关禅病减腰围。

黄庭坚　戏答龙泉余尉问禅二小诗
    翻头作尾掉枯藤，腊月花开更造冰。
    何似清歌倚桃李，一炉沈水醉红灯。

黄庭坚　戏答欧阳诚发奉议谢余送茶歌
    欧阳子，出阳山。
    山奇水怪有异气，生此突兀熊豹颜。
    饮如江入洞庭野，诗成十手不供写。
    老来抱璞向涪翁，东坡原是知音者。
    苍龙璧，官焙香。
    涪翁投赠非世味，自许诗情合得尝。
    却思翰林来馈光禄酒，两家水监共寒光。
    予乃安敢比东坡，有如玉盘金叵罗，
    直相千万啻过。爱公好诗又能多，
    老夫何有更横戈，奈此于思百战何。

黄庭坚　戏答史应之三首
    先生早擅屠龙学，袖有新硎不试刀。
    岁晚亦无鸡可割，庖蛙煎鳝荐松醪。

黄庭坚　戏答史应之三首
    老莱有妇怀高义，不厌夫家苜蓿盘。
    收得千金不龟药，短裙漂絖暮江寒。

黄庭坚　戏答史应之三首
    甑有轻尘釜有鱼，汉庭日日召严徐。
    不嫌藜藿来同饭，更展芭蕉看学书。

黄庭坚　戏答王定国题门两绝句
    非复三五少年日，把酒偿春颊生红。
    白鸥入群颇相委，不谓惊起来宾鸿。

黄庭坚　戏答王定国题门两绝句
    颇知歌舞无窍凿，我心块然如帝江。
    花里雄蜂雌蛱蝶，同时本自不作双。

黄庭坚　戏答王观复酴醾菊二首
    谁将陶令黄金菊，幻作酴醾白玉花。
    小草真成有风味，东园添我老生涯。

黄庭坚　戏答王观复酴醾菊二首
    吕园未肯轻沽我，且寄田家砌下栽。
    他日秋花媚重九，清香知自故人来。

黄庭坚　戏答王居士送文石
    南极一星天九秋，自埋光景落江流。
    是公至乐山中物，乞与衰翁似暗投。

黄庭坚　戏答王子予送凌风菊二首
    病来孤负鸬鹚杓，禅板蒲团入眼中。
    浪说闲居爱重九，黄花应笑白头翁。

黄庭坚　戏答王子予送凌风菊二首
    王郎颇病金瓢酒，不耐寒花晚更芳。
    瘦尽腰围怯风景，故来归我一枝香。

黄庭坚　戏答宣叔颂
    探龙渊，履虎尾。
    别狐貉，辨蛍虺。
    头雪白，心灰死。
    老斲轮，不教子。
    君闻此，当洗耳。

黄庭坚　戏答俞清老道人寒夜三首
    索索叶自雨，月寒遥夜阑。
    马嘶车铎鸣，群动不遑安。
    有人梦超俗，去发脱儒冠。
    平明视清镜，正尔良独难。

黄庭坚　戏答俞清老道人寒夜三首
    闻道一稊米，出身缚簪缨。
    怀我伐木友，寒衾梦丁丁。
    富贵但如此，百年半曲肱。
    早晚相随去，松根有茯苓。

黄庭坚　戏答俞清老道人寒夜三首
    牧羊金华山，早通玉帝籍。
    至今风低草，戢戢见白石。
    金华风烟下，亦有君履迹。
    何为红尘里，颌须欲雪白。

黄庭坚　戏答张秘监馈羊
    细肋柔毛饱卧沙，烦公遣骑送寒家。
    忍令无罪充庖宰，留与儿童驾小车。

黄庭坚　戏答赵伯充劝莫学书及为席子泽解嘲
    平生饮酒不尽味，五鼎馈肉如嚼蜡。
    我醉欲眠便遣客，三年窥墙亦面壁。
    空余小来翰墨场，松烟兔颖傍明窗。
    偶随儿戏洒墨汁，众人许在崔杜行。
    晚学长沙小三昧，幻出万物真成狂。
    龙蛇起陆雷破注，自喜奇观绕绳床。
    家人骂笑宁有道，污染黄素败粉墙。
    诚不如南邻席明府，蛛网锁砚蜗书梁。
    怀中探丸起九死，才术颇似汉太仓。
    感君诗句唤梦觉，邯郸初未熟黄粱。
    身如朝露无牢强，耫此白驹过隙光。
    从此永明书百卷，自公退食一炉香。

黄庭坚　戏答诸君追和予去年醉碧桃
    当时倒著接{上四下离}回，不但碧桃邀我来。
    白蚁拨醅官酒满，紫绵揉色海棠开。

黄庭坚　戏和答禽语
    南村北村雨一犁，新妇饷姑翁哺儿。
    田中啼鸟自四时，催人脱裦著新衣。
    著新替旧亦不恶，去年租重无裦著。

黄庭坚　戏和舍弟船场探春二首
    雨余禽语催天晓，月上梨花放夜阑。
    莫听游人待妍暖，十分倾酒对春寒。

黄庭坚　戏和舍弟船场探春二首
    百舌解啼泥滑滑，忽成风雨落花天。
    城南一段春如锦，唤取诗人到酒边。

黄庭坚　戏和文潜谢穆父松扇
    猩毛束笔鱼网纸，松柎织扇清相似。
    动摇怀袖风雨来，想见僧前落松子。
    张侯哦诗松韵寒，六月火云蒸肉山。
    持赠小君聊一笑，不须射雉彀黄间。

黄庭坚　戏和于寺丞乞王醇老米
    君不见公车待诏老诙谐，几年索米长安街。
    君不见社陵白头在同谷，夜提长鑱掘黄独。
    文人古来例寒饿，安得野蚕成茧天雨粟。
    王家圭田登几斛，于家买桂炊白玉。

黄庭坚　戏简朱公武刘邦直田子平五首
    不趋吏部曹中版，且鱠高沙湖里鱼。
    虽无季子六国印，要读田郎万卷书。

黄庭坚　戏简朱公武刘邦直田子平五首
    欢伯可解藜藿嘲，孔方定非金石交。
    君看刘郎最多智，昨者火事几焚巢。

黄庭坚　戏简朱公武刘邦直田子平五首
    刘郎好诗又能文，方我奔窜义甚敦。
    为亲未葬走人门，闭门却扫不足论。

黄庭坚　戏简朱公武刘邦直田子平五首
    朱家埙篪好兄弟，陋巷六经葵苋秋。
    我卜荆州三亩宅，读田家书从之游。

黄庭坚　戏简朱公武刘邦直田子平五首
    朱公趋朝瘦至骨，归来豪健踞胡床。
    日看省曹阍者面，何如田家侍儿妆。

黄庭坚　戏书秦少游壁
    丁令威，化作辽东白鹤归，
    朱颜未改故人非。微服过宋风退飞，
    宋父拥篲待来归，谁馈百牢鹹鹆妃。
    秦氏乌生八九子，鸦乌之兄毕逋尾。
    忆炊门牡烹伏雌，未肯增巢令汝棲。
    莫愁野雉疏家鸡，但愿主人印累累。

黄庭坚　戏书效乐天
    造物生成嵇叔嬾，好人容纵接舆狂。
    鸟飞鱼泳随高下，蚁集蜂衙听典常。
    母惜此儿长道路，兄嗟予弟困冰霜。
    酒壼自是华胥国，一醉从他四大忙。

黄庭坚　戏题
    平生性拙触事真，醉里笑谈多忤人。
    安得眼前只有清风与明月，美酒百船酬一春。

黄庭坚　戏题葆真阁
    真常自在如来性，肯綮修持祗益劳。
    十二因缘无妙果，三千世界起秋毫。
    有心便醉声闻酒，空手须磨般若刀。
    截断众流寻一句，不离兔角与龟毛。

黄庭坚　戏题斌老所作两竹梢
    老竹帖妥不作奇，嫩篁翘翘动风枝。
    是中有目世不知，吾宗落笔风烟随。

黄庭坚　戏题承天寺法堂前柏
    树底蒲团禅老家，高僧倚坐日西斜。
    有人试问西来事，无处安排玉如意。
    方者风旛动不同，不道风幡境亦空。
    开口已非无问处，高僧不语人归去。

黄庭坚　戏题大年防御芦雁
    挥毫不作小池塘，芦荻江村落雁行。
    虽有珠帘藏翡翠，不忘烟雨罩鸳鸯。

黄庭坚　戏题戎州作余真
    前身寒山子，後身黄鲁直。
    颇遭俗人恼，思欲入石壁。

黄庭坚　戏题巫山县用杜子美韵
    巴俗深留客，吴侬但忆归。
    直知难共语，不是故相违。
    东县闻铜臭，江陵换祫衣。
    丁宁巫峡雨，慎莫暗朝晖。

黄庭坚　戏题小雀捕飞虫画扇
    小虫心在一啄间，得失与世同轻重。
    丹表妙处不可传，轮扁斲轮如此用。

黄庭坚　戏题曾处善尉厅二首不动庵
    茅茨中安一床寂，天女原非世间色。
    道人今日八关斋，莫散花来染衣祴。

黄庭坚　戏题曾处善尉厅二首超然台
    鸡埘啄雁如鴐鹅，万里天衢且一波。
    宫锦络衫弓石八，与人同状不同科。

黄庭坚　戏效禅月作远公咏
    邀陶渊明把酒涴，过陆修静送虎溪。
    胸次九流清似镜，人间万事醉如泥。

黄庭坚　戏咏高节亭边山矾花二首
    高节亭边竹已空，山矾独自倚春风。
    二三名士开颜笑，把断花光水不通。

黄庭坚　戏咏高节亭边山矾花二首
    北岭山矾取意开，轻风正用此时来。
    平生习气难料理，爱著幽香未拟回。

黄庭坚　戏咏江南土风
    十月江南未得霜，高林残水下寒塘。
    饭香猎户分熊白，酒熟渔家擘蟹黄。
    橘摘金苞随驿使，禾舂玉粒送官仓。
    踏歌夜结田神社，游女多随陌上郎。

黄庭坚　戏咏蜡梅二首
    金蓓锁春寒，恼人香未展。
    虽无桃李颜，风味极不浅。

黄庭坚　戏咏蜡梅二首
    体薰山麝脐，色染蔷薇露。
    披拂不满襟，时有暗香度。

黄庭坚　戏咏零陵李宗古居士家驯鹧鸪二首
    山雌之弟竹鸡兄，户入雕笼便不惊。
    此鸟为公行不得，报晴报雨总同声。

黄庭坚　戏咏零陵李宗古居士家驯鹧鸪二首
    真人梦出大槐宫，万里苍梧一洗空。
    终日忧兄行不得，鹧鸪应是鼻亭公。

黄庭坚　戏咏暖足瓶二首
    小姬暖足卧，或能起心兵。
    千金买脚婆，夜夜睡天明。

黄庭坚　戏咏暖足瓶二首
    脚婆原不食，缠裹一衲足。
    天日更倾泻，飄面有余燠。

黄庭坚　戏咏猩猩毛笔二首
    桄榔叶暗宾郎红，朋友相呼堕酒中。
