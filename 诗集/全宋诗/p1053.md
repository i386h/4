<!-- { "loadSidebar": true } -->
    夜久金茎添沆瀣，室虚璧月映琉璃。
    远来醉侠匆匆去，近出诗仙句句奇。
    独怪区区践绳墨，相逢未省角巾攲。

黄庭坚　次韵文潜
    武昌赤壁吊周郎，寒溪西山寻漫浪。
    忽闻天上故人来，呼船凌江不待饷。
    我瞻高明少吐气，君亦欢喜失微恙。
    年来鬼崇覆三豪，词林根柢颇摇荡。
    天生大材竟何用，只与千古拜图像。
    张侯文章殊不病，历险心胆原自壮。
    汀洲源雁未安集，风雪牖户当塞向。
    有人出手办兹事，正可隐几穷诸妄。
    经行东坡眠食地，拂拭宝墨生楚怆。
    水清石见君所知，此是吾家秘密藏。

黄庭坚　次韵文潜立春日三绝句
    眇然今日望欧梅，已发黄州首更回。
    试问淮南风月生，新年桃李为谁开。

黄庭坚　次韵文潜立春日三绝句
    谁怜旧日青钱选，不立春风玉笋班。
    传得黄州新句法，老夫端欲把降幡。

黄庭坚　次韵文潜立春日三绝句
    江山也似随春动，花柳真成触眼新。
    清浊尽须归瓮蚁，吉凶更莫问波臣。

黄庭坚　次韵文潜同游王舍人园
    移竹淇园下，买花洛水阳。
    风烟二十年，花竹可迷藏。
    九衢流车马，相值各匆忙。
    岂有道边宅，静居如宝坊。
    幅巾延客酒，妙歌小红裳。
    主人有班缀，衣拂御炉香。
    常恐鷤鴂鸣，百草为不芳。
    故作龟曳尾，颇深漆园方。
    初开蜗牛庐，中置师子床。
    买田宛丘间，江汉起滥觞。
    今此百亩宫，冬温夏清凉。
    身闲阅世故，宇静发天光。
    安肯声利场，牵黄臂老苍。
    张侯笔瑞世，三秀丽斋房。
    作诗盛推赏，明珠计斛量。
    扫花坐晚吹，妙语益难忘。
    重游樊素病，捧心不能妆。
    来日犹可追，听我歌楚狂。

黄庭坚　次韵文潜休沐不出二首
    风尘车马逐，得失两关心。
    惟有张仲蔚，门前蓬藋深。
    自公及归沐，毕愿诗书林。
    墙东作瘦马，万里气駸駸。

黄庭坚　次韵文潜休沐不出二首
    与世自少味，闭关非有心。
    戎葵一笑粲，露井百尺深。
    著书洒风雨，枯笔束如林。
    苏公叹妙墨，逼人太駸駸。

黄庭坚　次韵文少激祈雨有感
    穷儒忧乐与民同，何况朱轮职劝农。
    终日虀盐供一饭，几时肤寸冒千峰。
    未须丘垤占鸣鹳，只要朝廷起卧龙。
    从此滂沱徧枯槁，爱民天子似仁宗。

黄庭坚　次韵闻善
    扶醉三竿日，题诗一研埃。
    张罗门带雪，投辖井生苔。
    待得成丘陇，谁能把酒杯。
    常应黄菊畔，怅望白衣来。

黄庭坚　次韵无咎阎子常携琴八村
    士寒饿，古犹今，
    向来亦有子桑琴。倚楹啸歌非寓淫，
    伯牙山高水深深，万世丘垄一知音。
    阎君七弦抱幽独，晁子为之梁父吟。
    天寒终纬悲向壁，秋高风露声入林。
    冷丝枯木拂珠网，十指乃能写人心。
    村村击鼓如鸣鼍，豆田见角谷成螺。
    岁丰寒士亦把酒，满眼飣餷梨枣多。
    晁家公子屡经过，笑谈与世殊臼科。
    文章落落映晁董，诗句往往妙阴何。
    阎夫子，勿谓知人难，
    使琴抑怨久不和。明光昼开九门肃，
    不令高才牛下歌。

黄庭坚　次韵吴可权题余干县白云亭
    曩谁筑孤亭，胜日有感遇。
    永怀刘随州，因榜白云句。
    遗老不能谈，岁月忽成屡。
    绿阴斤斧尽，华屋风雨仆。
    吴侯七闽英，宰县有真趣。
    弦歌解民愠，根节去吏蠹。
    材收佛宫余，工有子来助。
    厦成燕雀贺，水满凫雁翥。
    四海名士来，一笑坐客聚。
    云兴碧山留，云散清江去。
    斯须成苍狗，皆道不如故。
    至人观万物，谁有安立处。
    寄语吴令君，但遣糟床注。

黄庭坚　次韵吴宣义三径怀友
    佳眠未知晓，屋角闻晴唘。
    万事颇忘怀，犹牵故人梦。
    采兰秋蓬深，汲井短绠冻。
    起看冥飞鸿，乃见天宇空。
    甚念故人寒，谁省机与综。
    在者天一方，日月老宾送。
    往者不可言，古柏守翁仲。

黄庭坚　次韵惜范生
    范侯躯干小，实有四海心。
    稍舑疑内热，不怒见勇沉。
    沽玉市无价，汲泉井方深。
    得失有毫末，明年斧可寻。

黄庭坚　次韵喜陈吉老还家二绝
    公庭无事吏人休，垂箔寒厅对弈秋。
    催织青笼簄白酒，竹炉煨栗煮鸡头。

黄庭坚　次韵喜陈吉老还家二绝
    夜寒客枕多归梦，归得黄柑紫蔗秋。
    小雨对谈挥尘尾，青灯分坐写蝇头。

黄庭坚　次韵戏答彦和
    本不因循老镜春，江湖归去作闲人。
    天于万物定贫我，智效一官全为亲。
    布袋形骸增磗磊，锦囊诗句媿清新。
    杜门绝俗无行迹，相忆犹当遣化身。

黄庭坚　次韵向和卿行松滋县与邹天锡夜语南极亭二首
    雪泥滑滑到山郭，提壶劝沽亦不恶。
    林中解道不如归，家人应念思归乐。

黄庭坚　次韵向和卿行松滋县与邹天锡夜语南极亭二首
    冲风冲雨走七县，唯有白鸥盟未寒。
    坐中更得江南客，开尽南窗借月看。

黄庭坚　次韵谢公定王世弼赠答二绝句
    何用苦吟肝肾愁，但知把酒更无忧。
    声名本不关人事，看取青门一故侯。

黄庭坚　次韵谢公定王世弼赠答二绝句
    酒因咀嚼还知味，诗就呻吟不要工。
    王谢风流看二妙，病夫直欲卧墙东。

黄庭坚　次韵谢黄斌老送墨竹十二韵
    古今作生竹，能者未十辈。
    吴生勒枝叶，筌寀远不逮。
    江南铁钩锁，最许诚悬会。
    燕公洒墨成，落落与时背。
    譬如刳心松，中有岁寒在。
    湖州三百年，笔与前哲配。
    规模转银鉤，幽赏非俗爱。
    披图风雨入，咫尺莽苍外。
    吾宗学湖州，师逸功已倍。
    有来竹四幅，冬夏生变态。
    预知更入神，後出遂无对。
    吾诗被压倒，物固不两大。

黄庭坚　次韵谢借观五老图
    五老天然一会闲，太平时节振儒冠。
    相君于理回天诏，辅国驱夷立寒桓。
    妖术图奸梁木坏，党碑雷震雹冰寒。
    丹心忠厚来安泰，惠泽垂流仰止看。

黄庭坚　次韵谢外舅病不能拜复官夏雨眠起之什
    丈人养痾卧，此道取众弃。
    强饭尚可饱，力田苦常匮。
    欲从群儿嬉，出语不妩媚。
    轩窗坐风凉，编简勘遗坠。
    自安井无禽，未叹旅焚次。
    夏暑极阳功，时霖作阴事。
    呼儿疏孳畦，植杖按瓜地。
    南山云气佳，北极冕旒邃。
    自欣须发白，得见衣裳治。
    山林收枯槁，草木洗憔悴。
    舐痔以车来，探珠遭龙睡。
    腹便时蒙嘲，身退得自恣。
    伊优无下僚，肮脏谢高位。
    谁能领斯会，好在漆园吏。
    
    
黄庭坚　次韵谢外舅食驴肠
    垂头畏庖丁，趋死尚能鸣。
    说以雕俎乐，甘言果非诚。
    生无千金辔，死得五鼎烹。
    祸胎无肠胃，杀身和椒橙。
    春风都门道，贯鱼百十并。
    骑奴吹一吷，驵骏不敢争。
    物材苟当用，何必渥洼生。
    忽思麒麟楦，突兀使人惊。

黄庭坚　次韵谢子高读渊明传
    枯木嵌空微暗淡，古器虽在无古弦。
    袖中正有南风手，谁为听之谁为传。
    风流岂落正始後，甲子不数义熙前。
    一轩黄菊平生事，无酒令人意缺然。

黄庭坚　次韵徐文将至国门见寄二首
    槐催举子作花黄，来食邯郸道上粱。
    便欲扫床悬麈尾，正愁喘月似灯光。

黄庭坚　次韵徐文将至国门见寄二首
    千头剖蚌明珠熟，百尺垂丝鱠缕长。
    柳下石门君有此，可能冲雪厌清凉。

黄庭坚　次韵徐仲车喜董元达访之作南郭篇四韵
    董侯从军来，意望名不朽。
    款门拜徐公，在德不在酒。
    徐公虽避俗，对客辄粲然。
    耳不闻世事，时诵陶令篇。

黄庭坚　次韵杨君金送酒
    扶衰却老世无方，惟有君家酒未尝。
    秋入园林花老眼，茗搜文字响枯肠。
    醡头夜雨排檐滴，杯面春风绕鼻香。
    不待澄清遣分送，定知佳客对空觞。

黄庭坚　次韵杨君全送春花
    化工能斡大钧回，不得东君花不开。
    谁道纤纤绿窗手，磨刀剪彩唤春来。

黄庭坚　次韵杨明叔见饯十首
    平津善牧豕，佽飞能斩蛟。
    终藉一汲黯，淮南解兵交。
    杨子有直气，未忍死草茅。
    引之入汉朝，谁为续弦胶。

黄庭坚　次韵杨明叔见饯十首
    杨君清渭水，自流浊泾中。
    今年贫到骨，豪气似元龙。
    男儿生世间，笔端吐白虹。
    何事与秋萤，争光蒲苇丛。

黄庭坚　次韵杨明叔见饯十首
    事随世滔滔，心欲自得得。
    杨君为己学，度越流辈百。
    坐扪故衣虱，垢袜春汗黑。
    睥睨纨裦儿，可饮三斗墨。

黄庭坚　次韵杨明叔见饯十首
    清静草玄学，西京有子云。
    太尉死宗社，大鸟泣其坟。
    寂寞向千载，风流被仍昆。
    富贵何足道，圣处要策勋。

黄庭坚　次韵杨明叔见饯十首
    桑舆金石交，既别十日雨。
    子舆裹饭来，一笑相告语。
    杨子果箪瓢，诸公不能举。
    傥可从我归，沙头驻鸣橹。

黄庭坚　次韵杨明叔见饯十首
    山围少天日，狐鬼能作妖。
    睒闪载一车，猎人用鸣枭。
    小智窘流俗，蹇浅不能超。
