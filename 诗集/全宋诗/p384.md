<!-- { "loadSidebar": true } -->
陈造　再次韵二首
    欲辔青骢试小行，拥衾待得晓窗明。
    端知霁日浑无价，可信啼鸠识未萌。
    胜处风烟堪一醉，是家池馆擅双清。
    不忧儿辈妨人乐，倚赖诗豪五字城。

陈造　再次韵二首
    自揖高人拥鼻吟，湖滨诗酒便论心。
    天教联绶同民社，日许挑灯订古今。
    刺眼未妨翻著袜，跃炉宁问不祥金。
    简编自有千年计，迟子追还正始音。

陈造　再次韵二首
    近墅何妨一再行，后车应著老弥明。
    诗成直奈抢榆上，谭胜宁容鄙吝萌。
    鸥鹭一滩窥语笑，松筠千挺峙寒清。
    从今好绘斜川集，莫靳流传到帝城。

陈造　再次韵二首
    历块飞黄可得追，加鞭十驾浪驱驰。
    不应猗顿怀周朴，敢向天仙话土芝。
    晚傍涪翁观落笔，了知高叟固为诗。
    谬为恭敬吾何取，政恐龙泉有倒持。

陈造　再次韵二首
    吹花舞絮才俄顷，可待区区刻楮成。
    催动江梅傲春意，喜听冰筹滴阶声。
    剡溪载酒人乘兴，县圃明空月碾晴。
    更想捧觞天一笑，恩光旋浸凤凰城。

陈造　再次韵复文炳
    君犹芹泮老宾朋，我似房公再世僧。
    烟径幽寻春澹沲，月窗冷语夜澄凝。
    人情感旧多为祟，酒盏浇愁更计升。
    笑命棋枰同永夜，旋添萁火上篝灯。

陈造　再次韵后篇戏朱
    淙淙雨势欲沈城，衮衮辞源亦对倾。
    辟户浑疑云气近，诵诗如在玉壶清。
    射知猿臂须穿札，陈怯鱼丽且闭营。
    只把两君新句法，为歌丰乐诏诸生。

陈造　再次韵后篇戏朱
    似闻新醖敌宜城，想对檐花又独倾。
    别乘工为海鲸吸，广文当念露蝉清。
    投醪频遣春浮颊，盗印宁无夜闯营。
    约束长须牢闭户，瓮间防有毕先生。

陈造　再次韵寄林郎中
    林侯理窟元无底，如拜宣尼亲阙里。
    经笥沈醇文笔古，俯视时流皆日耳。
    我生忧虞占多半，鳖跛蠖屈今已惯。
    林侯尚抗他庾尘，盍明尝作不二观。
    相鲁君小公仪休，从政顾自愧由求。
    崧高蒸民有吉甫，飘风浪欲歌来游。
    索米惜不留行在，坐论看君偕五大。
    樵讴或配鼎彝收，衰翁纵衰犹可待。

陈造　再次韵寄杨宰
    小家作活鱼脱渊，凶歉之备渠能先。
    劳勤颇似抱瓮叟，安得心数如计然。
    人方渴羌欲沽水，龙公睡足那容已。
    怒卷淮江作飞雨，旱魃潜藏蝗蝻死。
    令君后祷亦鲁雩，天心默随人意孚。
    百里旄倪歌载涂，我亦饱饭竟潜夫。
    今君岂复池中物，中年默绶人称屈。
    高郎小邑径刺史，老子贺书当不日。

陈造　再次韵林郎中
    醉乡陶然真我底，落世瞢作鱼千里。
    颇思溪风鸣桧枝，一洗半生市声耳。
    帝城春月雨强半，蹑屐冲泥今已惯。
    湖莹冰奁涛涌山，回思向来领奇观。
    角角倦鹊语未休，晚鸠饶舌如有求。
    明朝定可载酒去，携儿一为湖上游。
    湖西群艳虽无在，宿云扫空天宇大。
    蹇吾健倒趁早归，醉尉未须嗔目待。

陈造　再次韵马主簿二首
    冥搜成癖漫勤斯，缅想骚人正坐驰。
    点化今逢万金剂，神奇蒸出九华芝。
    三吴才隽应焚砚，万里风烟尽入诗。
    盍与元刘论伯仲，未容郊岛更矜持。

陈造　再次韵马主簿二首
    左顾衰翁底取斯，转头归马又西驰。
    剩催阿买抄新稿，大胜斋房纪瑞芝。
    乐岁人家皆有酒，高秋天气总宜诗。
    霜花露菊留迎客，预戒西成省控持。

陈造　再次韵三首
    得君清句我愁无，不惜长哦缺唾壶。
    句法森严谁到此，了知岛可但中途。

陈造　再次韵三首
    俗尘我亦怜多病，道价师今重五天。
    投老鼎山追旧约，未妨林壑着舑仙。

陈造　再次韵三首
    连朝飞雨暗群山，局步修廊广靋间。
    会作闲人留十日，当令屐齿遍苔班。

陈造　再次韵十首
    重见发更白，羁栖偕在行。
    余嗟遽如许，子亦可怜生。
    不粒书新券，霜蔬煮破铛。
    诗成莫浪出，或取世儒轻。

陈造　再次韵十首
    曲巷才人迹，泥涂没屐深。
    未妨冲雨到，要伴掉头吟。
    大巧专亭毒，何时扫疹淫。
    浊醪君莫厌，排闷勉孤斟。

陈造　再次韵十首
    客舍无佳晤，君来肯小留。
    衣穿从见肘，赋好似登楼。
    论世聊扪舌，输棋不计筹。
    明窗坐方稳，寒日为谁遒。

陈造　再次韵十首
    吴门诗酒伴，入社记吾曾。
    香篆温难烬，铜壶冷易冰。
    赓酬恕吾老，声价放渠增。
    衰谢犹回首，思分蔀屋灯。

陈造　再次韵十首
    朝家无阙政，秋葃继春雩。
    恤纬怜吾怯，知言敢自诬。
    闭阴宁董傅，为己肯杨朱。
    未断蜗缘壁，仍多豕负涂。

陈造　再次韵十首
    城西山水窟，早晚命篮舆。
    胜绝僧能有，拘挛我不如。
    山云侧步踊，雪壁细行书。
    它日尝般礴，萧然乐有馀。

陈造　再次韵十首
    中天有台阁，知问汝何能。
    世路信薄命，吏曹须异称。
    北归甘醉叟，西上且聋丞。
    执友论文地，能地兴可乘。

陈造　再次韵十首
    进业湖海窄，取名丝缕轻。
    因君论前辈，卫道有金城。
    潢潦先知本，机缄贵用情。
    灵台与秋日，炯烛古今明。

陈造　再次韵十首
    仕为饥寒近，归怜兴味长。
    卜居从诡谲，勿药幸康强。
    邻拟千钱买，书开万卷藏。
    残年文字癖，更欲竞流光。

陈造　再次韵十首
    靖节瓶无粟，思归更命车。
    慵垂督邮带，况袖子公书。
    老我须闲适，尘缘得破除。
    还应与鸥鹭，分占碧溪渔。

陈造　再次韵示师文
    中年多病刚制酒，文字讥评慵挂口。
    克家尚须狮子子，时踞风林一哮吼。
    藏山有书当衣钵，端能太牛马走。
    之齐莫操竽，名楚要穿柳。
    未闻狗监荐子虚，聊遣吴王质非有。
    独无鼓吹娱乃公，胜日不应长袖手。

陈造　再次韵四首
    新酿开缸渌蚁浮，旧辞仍缺唾壶讴。
    宦涂要处难插手，诗社丛中常引头。
    倒载肯陪山简醉，反关莫厌孟公留。
    秋田粗可供佳客，不比封君亦素侯。

陈造　再次韵四首
    君家诗价自姑苏，系胄蝉联世唶吁。
    欲把阿元轻辈行，古今俗子喜相诬。

陈造　再次韵四首
    山好能令肺病苏，诗来把玩更惊吁。
    蜀人例作残山看，端喜因诗免受诬。

陈造　再次韵四首
    公朝已后茹茅连，幕府偷闲亦所天。
    宠辱肯为差别观，道人随寓只怡然。

陈造　再次韵四首
    语不能工恨作堆，撚髭空对翠屏开。
    清吟赖有雕龙手，绣段联翩诏后来。

陈造　再次韵四首
    眼底蔷薇玉雪堆，过从休待牡丹开，
    送春疏酒山应笑，底用奚囊日往来。

陈造　再次韵四首
    作吏丁年熟李书，调官晚境曳邹裾。
    平时外慕生灾怪，嘉遁爻中有祓除。

陈造　再次韵四首
    翰墨场中对抗旌，黄陈一笔万钧轻。
    武安屋瓦秋鼙震，湘水波光夜月晴。
    沮洳求鱼真自笑，渚涯向若倍驰情。
    吾生恨落任公后，不见投纶掣海鲸。

陈造　再次韵四首
    到眼浪岐官冷热，遇人传得酒逡巡。
    曼容东老俱通梦，不劝趋荣劝养神。

陈造　再次韵四首
    荦确悍顽经数驿，醒然初挹碧嶙峋。
    眼明骤与真山晤，不比逃虚见似人。

陈造　再次韵四首
    尸祝代庖良过矣，即今坐啸免謿讴。
    陶朱计食鱼万尾，景{上四下各}有儿牛十头。
    甫里过从劳梦寐，辋川归去忌迟留。
    大弨一弛吾通袖，冷看逢蒙中射侯。

陈造　再次韵四首
    视草行看赐上樽，浊醪付我酹嶙峋。
    扶携谁共山前醉，从此无君度外人。

陈造　再次韵四首
    韵语联翩到浚旌，楚珩非重夜光轻。
    吟成品物回春态，诵处东风放晓晴。
    抖擞锦囊娱我老，涤除愁斛见君情。
    固应诗胆骜无本，刺手霜牙摩怒鲸。

陈造　再次韵四首
    诗愁磨尽鬓边青，玄钥无施闭理扃。
    牛渚锦官祠庙古，瓣香傥格在天灵。

陈造　再次韵四首
    颇有传诗问子山，或将赞易誉虞翻。
    先生不乏醺酣笑，问字能无款席门。

陈造　再次韵四首
    山色阴晴远更青，谁教睥睨枕岩扃。
    诗翁意欲移千步，安得朱符祝巨灵。

陈造　再次韵送张守
    目送归帆风融轻，赠诗还笑字欹倾。
    如公风义仍知己，计我隆污合用情。
    想觐龙颜新得意，未忘牛耳旧同盟。
    周旋尚可诸公后，肯放江湖了此生。

陈造　再次韵送张守
    未解州符累已轻，辞源满意酒边倾。
    颉颃前辈真无愧，褒拂迂儒每过情。
    老境更堪听别语，书邮当复固齐盟。
    吴山正合供酬唱，安得风前两翼生。

陈造　再次韵送张守
    唾壶声里晚凉轻，风自虚徐月自倾。
    诗好要从知者道，格高今识古人情。
    三熏谁定分膏馥，十袭吾方守诅盟。
    预恐幽居念离索，时须开卷慰愁生。

陈造　再次韵送张守
    性资凉踽击时轻，青眼惟公底里倾。
    砥柱颓波储硕望，阳春穷谷见高情。
    青冥蜚上应回首，陆续诗来可待盟。
    念我老无当世意，拟从樵牧寄馀生。

陈造　再次韵小雪馀言别
    舞霙飞霰闹中庭，已办持杯听渭城。
    汉水襄山骤漂忽，早梅晚菊自枯荣。
