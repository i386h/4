<!-- { "loadSidebar": true } -->
    青天白日，自古自今。

释祖钦　偈颂一百二十三首
    事有万殊，法无异说。
    寒但言寒，热但言热。

释祖钦　偈颂一百二十三首
    千说万说，不如新面一见。
    千讨万讨，不如只在手头。
    寒风萧萧，黄叶飘飘。
    鹤眠松顶，云卧山腰。
    几番今日又明朝。

释祖钦　偈颂一百二十三首
    道在日用，日用不知。
    饥只吃饭，寒只添衣，
    晴天爱日挂枯藜。点检溪头梅树，
    向阳偷放南枝。

释祖钦　偈颂一百二十三首
    松直棘曲，凫短鹤长。
    日移山影转，风送野花香。

释祖钦　偈颂一百二十三首
    春雨溟蒙，春云叆叇。
    忽然杲日当空，天不能遮，
    地不能载。

释祖钦　偈颂一百二十三首
    解语非干舌，能言不是聋。
    碧班班碧剥，当滴帝都丁。

释祖钦　偈颂一百二十三首
    进则撞头磕额，退则堕坑落壍。
    动则犯手伤锋，佛法何曾梦见。
    咄，莫道仰山今日为人方便。

释祖钦　偈颂一百二十三首
    插一茎草建梵刹，捏双空手竖僧堂。
    古今相去知多少，七尺单前自较量。

释祖钦　偈颂一百二十三首
    晕入灵犀，胎含老蚌。
    正好修竹，正好供养。
    有人於此，拂袖便行，脚跟下已吃三十拄杖。
    何以见得，禅归海，
    经归藏。

释祖钦　偈颂一百二十三首
    秋风生夜凉，坏壁吟寒螀。
    的的祖师意，明明不覆藏。

释祖钦　偈颂一百二十三首
    父母未生前，毕竟是什么。
    当体没踪由，求之即蹉过。
    不蹉过，南北东西岂非我。

释祖钦　偈颂一百二十三首
    秋气凄清，秋光淡荡。
    鹭鸶飞下遥天，明月芦花一样。

释祖钦　偈颂一百二十三首
    修造工夫已辨，龙神土地亦安。
    因甚水云来往，尚如月晓星残。

释祖钦　偈颂一百二十三首
    不冷不热炉鞴，半真关假金金鎎。
    铸作瓶盘钗钏，却成品字柴头。

释祖钦　偈颂一百二十三首
    是法非思量分别之所到，是义非见闻觉知之所造。
    三冬和气暖烘烘，半夜日头红杲杲。
    搭著便回，点即不到，
    已是无端入荒草。

释祖钦　偈颂一百二十三首
    火炙胸前暖，风吹北后寒。
    西来的的意，亲切不相干。

释祖钦　偈颂一百二十三首
    好雨知时节，当春乃发生。
    倒栽石上无根树，枝叶通身一夜萌。
    情尘未脱，有眼如盲。

释祖钦　偈颂一百二十三首
    心是要，法是尘，
    两种犹如镜上痕。镜已破，
    法不存，疏影横斜水清浅，
    暗香浮动月黄昏。

释祖钦　偈颂一百二十三首
    南薰入奏，殿阁生凉。
    西来祖意，切忌商量。
    向下文长。

释祖钦　偈颂一百二十三首
    非阙不知圆，非圆不知阙。
    圆阙本相因，本无圆与阙。

释祖钦　偈颂一百二十三首
    一棒打不杀，千古阿剌剌。
    是阿谁兮名悉达，更问如何兮四月八。

释祖钦　偈颂一百二十三首
    禅禅碌碡，道道木头。
    会得全无巴鼻，不会却有来由，
    何似云门六不收。

释祖钦　偈颂一百二十三首
    坐本无拘，何必曰放。
    动静但见一如，日用自然虚旷。
    鹊噪鸦鸣，水绿山青。
    腾腾任运不知名，也是错认定盘星。

释祖钦　偈颂一百二十三首
    有权有实，有照有用。
    匆匆夏影将残，飒飒凉飚又动。
    四时代谢，日月如流，
    万法乘除，有无似梦。
    独有老赵州，太惺惺，
    复懞懂，却道萝蕁三斤重。

释祖钦　偈颂一百二十三首
    连朝淹黑豆，黑豆已萌芽。
    满地天风起，吹开劫外花。

释祖钦　偈颂一百二十三首
    油油，开口不在舌头。
    莫莫，滋味看来太薄。
    细思量，休卜度。
    令人常忆老龙牙，手里把柄木杓。

释祖钦　偈颂一百二十三首
    人从兴化来，接得剑州信。
    说道渞霄峰顶碁盘，元是钱王石镜。
    二十年前一共看，今日重逢，
    有何照证。雨中灯，
    云中月。最分明，
    太皎洁。

释祖钦　偈颂一百二十三首
    巴陵三转语，大仰一瓯茶。
    有恩成怨恨，无事是雠家。
    杜鹃啼血染山花。

释祖钦　偈颂一百二十三首
    晨朝吃粥，斋时吃饭，
    人人尽知有。开单展钵，
    拈匙放筯，一一不借他人手。

释祖钦　偈颂一百二十三首
    露地白牛黑黑，是处寻他不得。
    山青水绿，似有如无。
    眼见耳闻，依稀彷佛。
    全不顾时，蹄角却在。
    才动著时，踪由已没。
    月下闲将短笛吹，风前休把长绳勒。
    阿呵呵，也奇特，
    如今趁亦不去，自在东西南北。

释祖钦　偈颂一百二十三首
    市行高下不须疑，问著平人自得知。
    红豆啄残鹦鹉粒，碧梧栖老凤凰枝。

释祖钦　偈颂一百二十三首
    云影重重，山色蒙蒙。
    天晴日出，柳绿花红。
    云门大师飏下乾屎橛，进得清香遍地，
    散为万物春风。

释祖钦　偈颂一百二十三首
    闰月月望，月即寻常。
    云埋即闇，云散即光。

释祖钦　偈颂一百二十三首
    插锹而立，去死十分。
    拔锹便去，弄鬼精魂。
    山鸟山花笑杀人，惭惶炷此一炉薰。

释祖钦　偈颂一百二十三首
    集云一关，似乎等闲。
    看时容易，透时即难。
    森罗万象，从教侧目，
    三世诸佛，迥绝跻攀。
    一径古松苔藓斑。

释祖钦　偈颂一百二十三首
    东行西行，指天指地。
    尽谓如来降生，我道魔王出世。
    一棒打杀，贵图太平。
    时当孟夏，麦绿桑青。

释祖钦　偈颂一百二十三首
    呼六为五，破二作三。
    眼观东北，意在西南。
    仰山门下却不用遮般茶饭，佛法不怕烂。

释祖钦　偈颂一百二十三首
    眼空东鲁，口吸西江。
    机锋峻捷，不让老庞。
    仰山遮里别无禅道佛法，只有一口吹毛利剑凛凛如霜。
    要为人剪除笔病，换骨洗肠。
    长忆江南三月里，鹧鸪啼处百花香。

释祖钦　偈颂一百二十三首
    高而无上，低而无下。
    上下三指，彼此七马。
    临济大师到此咬嚼不破，被黄蘖拄杖再三痛打。

释祖钦　偈颂一百二十三首
    成龙者升天，成蛇者撺草。
    将谓随一切性任其所适，谁知愤愤悱悱却成烦恼。
    集云峰高日杲杲。

释祖钦　偈颂一百二十三首
    无忧树下，右胁诞生。
    已是造妖担怪，那堪七步周行。
    云门一棒打镣，未为勦绝。
    看来只好活葬，解脱无底深坑，
    依前日午打三更。

释祖钦　偈颂一百二十三首
    九龙吐水，七步周行。
    云门一棒打杀，正是摩顶授记。
    葛藤枝蔓重生，从教遍地纵横。

释祖钦　偈颂一百二十三首
    有物先天地，无形本寂寥。
    能为万象主，不逐四时凋。

释祖钦　偈颂一百二十三首
    天寒人寒，五蕴山头仔细看。
    风动幡动，明眼人前休说梦。

释祖钦　偈颂一百二十三首
    休拟议，莫商量。
    无朕兆，绝承当。
    君不江路野梅无主，自开自落，
    分外馨香。一枝横亚清波上，
    引得游蜂上下忙。

释祖钦　偈颂一百二十三首
    坐教直，猛著力。
    提个狗子佛性无，万缘俱屏息。
    似银山，如铁壁。
    蓦然一拶粉碎，天地空，
    人境忘，寤寐如，
    死生一。万别千差尽空寂。

释祖钦　偈颂一百二十三首
    元宵令节，且喜天晴。
    高烧银烛，照佛光明。

释祖钦　偈颂一百二十三首
    尽道先师今日死，谁知今日是生朝。
    不知却有何凭据，紫柏黄檀一处烧。

释祖钦　偈颂一百二十三首
    昼影当轩夏日长，只知吃粥著衣裳。
    光阴倏忽催人老，嫩绿髒髒已过墙。

释祖钦　偈颂一百二十三首
    薰风自南来，殿阁生微凉。
    诸佛出身处，切忌错商量。

释祖钦　偈颂一百二十三首
    天寒人寒，大寒小寒。
    热则普天匝地热，寒则普天匝地寒。
    热不自热，寒不自寒。
    红日上三竿，当阳仔细看。

释祖钦　偈颂一百二十三首
    只此见闻非见闻，无余声色可呈君。
    岭梅破雪偷开眼，一点清香欲断魂。

释祖钦　偈颂一百二十三首
    去岁元宵节，无油不点灯。
    今岁元宵节，有月照危层。

释祖钦　偈颂一百二十三首
    岁旧年新，夜暗昼明，
    未尝移易。日迁月化，
    山表水绿，依旧寻常。
    小尽二十九，大尽三十日，
    也是镇萝蕁，汉地生姜。

释祖钦　偈颂一百二十三首
    休咬嚼，没商量。
    梅花纸帐一炉香，衲被蒙头春昼长。

释祖钦　偈颂一百二十三首
    春风陌上郎，得钱随手使。
    货物忽相当，撞得恰好子。

释祖钦　偈颂一百二十三首
    湛湛澄澄，孤明历历，
    未是到家消息。直饶尽底掀翻，
    不留朕迹，其奈参天荆棘。

释祖钦　偈颂一百二十三首
    指天指地，点胸点肋。
    将谓六识未具初生孩儿，元来通身是胆白拈正贼。

释祖钦　偈颂一百二十三首
    久雨不晴，浸烂衲僧鼻孔。
    如何是衲僧鼻孔，浮云散尽碧天宽，
    赫赫金盆海里涌。

