<!-- { "loadSidebar": true } -->
    杯中蒲酒休辞醉，目断青山骨远心。

章潜　栲栳山
    秀色团团如栲栳，孤高端可压群山。
    藏云蓄雨无踪迹，怨鹤啼猿自往还。

章樵　白獭湖
    屈曲连汀隐复明，西湖奇观到南屏。
    萍花巧缀玉钿碧，山色净涵螺髻青。
    隋女啼妆羞缺月，秦娥望幸对明星。
    主人约束当尊俎，未放骚翁眼独醒。

章樵　伽溪
    试将生计问农家，儿大扶犁女沤麻。
    烧笋煮葵供午饷，山中乐事自无涯。

章森　句
    渝舞气豪传汉俗，丙鱼味美敌吴乡。

章少隐　句
    片片梅花随雨脱，浑疑春雪堕林梢。

章侁　句
    官中逐月催租税，不徵穣帛只徵银。

章侁　如归亭
    倚岸凌虚若冠鳌，湖光山色两相高。
    惊波杂沓闻千骑，远树微茫见一毫。
    娃馆已空人世隔，帝乡何许客心劳。
    吴门曳彩那曾睹，早觉霜华入髩毛。

章师古　留题石堂院
    何处足清凉，山南古石堂。
    溪沙留虎迹，水影上僧房。
    万景因深僻，无人为发扬。
    侵苦写涩句，笔冻不成行。

章天与　醴泉
    和平德化醴泉通，千古濠梁武旧踪。
    光闪雪花微动月，影浮瓀夜净涵空。
    迢迢脉路流无尽，混混源泉出不穷。
    满引一瓢更清彻，万年仁寿祝重瞳。

章望之　和陈述古仙居岩老堂诗
    岩前未老客，期在老樵渔。
    抚俗多閒暇，开轩适起居。
    读诗明治乱，学易体盈虚。
    频许相从否，吾将当故庐。

章望之　句
    是水为佳境，中城枕碧湖。
    楼台万室近，物象几州无。

章望之　明智寺
    重複青山里，双峰锁寺门。
    楼耸排云阁，松盘过路根。

章望之　夏昼
    一日常百刻，转若车轮忙。
    千日十万刻，百年能几长。
    达人齐古今，一生甚微茫。
    夏日岂为永，而足以较量。
    人世不足惜，行善乃自彰。
    无及闲暇时，般乐为淫荒。
    夷齐饿人者，颜闵非公王。
    其人品孰亚，周氏与虞唐。
    亦用仁义积，岂今身未亡。
    富贵无可恃，莫与公道强。
    夜思昼以力，四序皆流光。
    示君夏昼诵，惕惕其自伤。

章望之　一人泉
    一人泉在此山颠，万人可饮闻旧言。
    顾我无人试此水，盛夏独饮南风前。

章仙岩　寄刘易隐
    着身尘世易遭魔，是是非非可奈何。
    心地一生如日月，人情千变自风波。
    但从正直天须见，到底关防事转多。
    所以古来真隐者，貂蝉不肯换渔蓑。

章仙岩　六和塔
    六和塔上一登临，当景江山入兴深。
    云出云归天自在，潮来潮去水无心。
    东南船{左舟右览}风方顺，西北楼台日向阴。
    壮矣帝居吴越旧，未甘河洛久湮沉。

章岘　丁未上巳重游龙隐岩
    溪干舣棹访岩扉，危磴攀缘不欲归。
    垂乳滴声当佛座，宿云留润在僧衣。
    聊开禊席临流水，闲掷文竿到落晖。
    旅宦天涯甘寂寞，送春无意惜芳菲。

章岘　和李昻之夜游漓江上
    自笑无钱对菊花，天寒欲冷慢令赊。
    桄榔叶暗临江圃，茉莉香来酿酒家。
    月雾空蒙萤照水，霜风萧瑟鹭眠沙。
    归寻独秀山前路，城角参横斗柄斜。

章岘　留题伏波岩
    江澜洄洑啮山根，山裂岩开石室存。
    溺鬼夜呼千嶂黑，蛰龙晨起一川浑。
    金沙试决通泉脉，翠壁闲题破藓痕。
    三伏几人逃畏暑，岂惟河朔有清尊。

章岘　留题龙隐岩
    碧崖石室俯清涟，蟠蛰灵虬不记年。
    委蜕去为天下雨，抱珠归作洞中眠。
    照开雾脚澄溪月，滴破云根暗穴泉。
    负郭胜游虽信美，桑间留爱我无缘。

章岘　治平丙午仲冬中澣游释迦寺登环翠阁
    吏局区区得暇难，倚崖高阁暂登攀。
    群峰半出重林外，小艇横浮一水间。
    霜叶信风随鸟逝，晚云沉石伴僧闲。
    夕阳欲下犹回恋，更鼓清琴数弄还。

章岘　雉山
    营邱水墨师，不识桂林山。
    半世阅渠画，今始陋坚顽。
    岭边千奇峰，浓绀梳云鬓。
    肩舆兀醉梦，所窥才一斑。
    偶投雉岩宿，洞穴穷孱颜。
    旁通赤明天，南极地所寰。
    更登云外顶，下视江湾湾。
    群仙无我笑，畏汝碧玉环。
    我久堕尘纲，岁晚嗟良难。
    往来等幻化，南北俱乡关。
    却怜雪花儿，三生此山閒。
    愿力不汝无，永悟无所还。

章岘　自龙隐岩泛舟至雉山
    晴溪几曲度澄湾，朝涉龙岩晚雉山。
    林叟野僧休笑我，平生所得是官闲。

章孝参　题弥勒院
    桥通流水绿溶溶，殿阁穹然镇象龙。
    半壁石桥通雪窦，一龛丽室占雷峰。
    挂岩屋似六和塔，入路门如九里松。
    遥想空庭明月夜，浮屠桂树影重重。

章澥　句
    度险聊凭九节杖，凌虚来谒三花岩。

章澥　吴下同年会诗
    咫尺天颜只暂违，两台联桂世诚稀。
    共观鹏运垂云举，还幸鱼寒密藻依。
    赋政将明仲山甫，登楼吟咏谢玄晖。
    要津自足升英俊，六鹢毋令恨退飞。

章询　接宣抚偕道正访九龙岩主喜师率成二十八字
    閒携羽客访灵岩，岩透山光秀泼蓝。
    星使未来邨馆近，为师终日绊征骖。

章琰　送韩时斋赴京湖幕
    凄其秋已晚，塞草青欲黄。
    出门褰君衣，问君何遑遑。
    捷书来古岘，谈笑复古疆。
    功名有斯会，宁计道路长。
    思昔君之祖，尺箠笞西羌。
    当时军中谣，岂在甲兵强。
    慷慨怀前烈，膏秣趣晨装。
    掀髯作远役，匪为官爵忙。
    泪碑吊叔子，草庐访南阳。
    世岂无若人，君岂问老庞。
    吾能送君去，不能共君航。

章翊　首夏静观堂书怀
    杖策下层岭，来憩云外庄。
    檐低绕颓垣，澹泊在一堂。
    山高户牖虚，风清长夏凉。
    翳翳动林影，潋潋浮溪光。
    心远与世隔，独有文史香。
    汲井资嚥漱，莳药助体强。
    园中橘为奴，沼内芰堪裳。
    苍官青不老，篱下明秋芳。
    陶情在庶物，养性归琴觞。
    矫首起遐观，是中有濠梁。

章颍　句
    两州南北护梅关，尽日人行石壁间。

章颍　送长子琳连州史入觐
    冲雪登长道，吾儿更勉旃。
    人常谈作郡，汝且去朝天。
    身历穷闾久，条陈正宁前。
    故人如问我，为说病弥年。

章颍　桃源观
    绕馆参天万树松，倚栏时见翠重重。
    一坰晓雾浮天外，半夜秋涛落沈中。
    莫雨断猿愁羃历，夕阳飞鸟度屏风。
    采苓欲问长生诀，只恐云迷路不能。

章颍　萧尚书纵目楼
    深居无事即神仙，况阅丹经第几篇。
    桂树花开临旧国，榴皮书字彻新砖。
    琼书玉篆行将见，铁画银钩粲可镌。
    他日功成升举去，愿分余庇及姻联。

章友直　和祖择之咏震山岩彭徵君钓台
    岩因更号震山居，台上犹存旧钓矶。
    一派沧浪真隐处，澄清尚可濯尘衣。

章槱　千顷山
    琼叶半开童女颊，蕨芽初长小儿拳。
    山中云雨虽无味，何似山河走幕烟。

章槱　千顷山
    一池春水应江潮，中起沙鸥数尺高。
    谁谓风云远朝市，乱山深处亦波涛。

章槱　千顷山
    欲为龙池游，束装戒蓐食。
    鸡鸣天未曙，呼儿重蜡屐。
    潆洄溯寒溪，砍荦疲乱石。
    迢迢万丈岭，宛转苍龙脊。
    山高吐朝气，恍不辨咫尺。
    俯听雷雨声，仰逐猿猱迹。
    委蛇度花坞，绿净草可席。
    喜如出笼槛，身轻飞鸟掷。
    不辞双足茧，远探蛟龙窟。
    传闻此山巅，旧有沧海色。
    迩来三十年，潭湫亦枯荻。
    至今应江潮，尚浮鸥鹭集。
    至理竟未解，对之空太息。
    不如西湖游，挥篙泛瑶碧。

章元振　会诸官韩亭
    我爱韩亭好，文公像逼真。
    音容虽已往，英概恍如新。

章元振　会诸官韩亭
    我爱韩亭好，天遥眼界宽。
    引觞延胜友，笑语出云端。

章元振　会诸官韩亭
    我爱韩亭好，霜空宿蔼收。
    望中江入海，应有济川舟。

章云心　古意十四首
    龙马图犹在，麒麟使亦传。
    羲皇心不死，孔子梦难圆。

章云心　古意十四首
    折柳击离船，船行柳条短。
    赖有枝上花，飘泊随君远。

章云心　古意十四首
    采莲莫采花，采花损空房。
    留房结青子，种作明年香。

章云心　古意十四首
    匆匆采桑女，花雨湿襜袖。
    春风十二弦，生世未触手。

章云心　古意十四首
    浣衣轻浣布，布缕不如丝。
    □坚犹易穿，布弱从可知。

章云心　古意十四首
    佳人买明镜，意重轻千金。
    结以双罗带，欲照荡子心。
    荡子渺不归，镜影春云深。

章云心　古意十四首
    贱妾燕子身，衔泥巢君屋。
    游子黄鹄志，辞家独南翔。
    采花为谁容，袭兰为谁香。
    安得小心风，寄子双明珰。

章云心　古意十四首
    难与时流道，忧心常悄悄。
    古道贵平阳，今人□机巧。
    好古而居今，每饭不能饱。
    来往无嫌猜，□知爱沙鸟。

章云心　古意十四首
    百川毕东注，两丸尽西颓。
    二物常汲汲，未尝少徘徊。
    短生亦如斯，逝者良可哀。
    自昔青云士，皆为黄土堆。
    何如大觉仙，无去亦无来。

章云心　古意十四首
