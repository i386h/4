<!-- { "loadSidebar": true } -->
    朝廷贤旧方图任，只恐蓬莱得暂留。

孙光宪　八拍蛮
    孔雀尾拖金线长，怕人飞起入丁香。
    越女沙头争拾翠，相呼归去背斜阳。

孙光宪　采莲
    菡萏香连十顷陂，小姑贪戏采莲迟。
    晚来弄水船头湿，更脱红裙里鸭儿。

孙光宪　荆台
    百尺荆台草径荒，如何前日谓云阳。
    古今不尽迁移恨，依旧台边水渺茫。

孙光宪　句
    晓厨烹淡菜，春杼种檋花。

孙光宪　句
    窗下有时留客宿，室中无事伴僧眠。

孙光宪　杨柳枝词四首
    阊门风暖落花乾，飞遍江城雪不寒。
    独有晚来临水驿，闲人多凭赤欄干。

孙光宪　杨柳枝词四首
    有池有榭即蒙蒙，浸润翻成长养功。
    恰似有人长点检，著地排立向春风。

孙光宪　杨柳枝词四首
    根柢虽然傍浊河，无妨终日近笙歌。
    毵毵金带谁堪比，还共黄莺不较多。

孙光宪　杨柳枝词四首
    万株枯槁怨亡隋，似吊吴台各自垂。
    好是淮阴明月里，酒楼横笛不胜吹。

孙光宪　竹枝词二首
    门前春水白蘯花，岸上无人小艇斜。
    商女经过江欲暮，散抛残食饲神鸦。

孙光宪　竹枝词二首
    乱绳千结绊人深，越萝万丈表长寿。
    杨柳在身垂意绪，藕花落尽见莲心。

孙何　句
    欲谒元戎无介绍，薛能诗版在雕堂。

孙何　句
    谁如张璪工松石，攎裂鲛绡画作图。

孙何　句
    美人与月正同色，客子折梅空断肠。

孙何　句
    飞泉落翠巘，爽籁生寒空。

孙何　句
    早晚无尘事。

孙何　僧
    去路馀千里，行行雪洒衣。
    诸峰何日别，一锡犯寒归。
    夜宿谁闻磬，晨斋自采薇。
    遥知到禅宇，猿鸟共开扉。

孙何　上元雨
    淡月微云外，街泥小雨馀。
    人如墟市散，灯似晓星疏。

孙何　诗三首
    贝阙琳宫紫雾深，凤凰仙乐尚愔愔。
    鼎湖往事三千载，石笋青春一万寻。
    挺立不教凡草长，削成应免俗尘侵。
    霓旌绛节知何处，空有莲花送好音。

孙何　诗三首
    薜荔无因挂一毫，化工镌削亦应劳。
    圭形直指明河落，桂影遥分涨海涛。
    发地五千何足贵，去天三百未足高。
    轩辕辙迹今犹在，斗上丹枕著羽袍。

孙何　诗三首
    黄帝升天去不还，空留片石在人间。
    千寻杳杳撑红日，倚云乔木羽林閒。
    时人不信飞升路，辙迹龙髯竟可攀。

孙何　诗一首
    张乐鱼龙侵岸听，赋诗贾客倚船看。
    他年得第彤庭直，拜疏终求鄂渚官。

孙何　侍宴御楼
    突兀毬场锦绣峰，游人士女拥千重。
    月离云海飞金镜，灯射冰帘掣火龙。

孙何　送弟侑
    武昌古名地，英秀森琳琅。
    既号诗书窟，复称云水乡。

孙何　题石桥
    六月岩崖似九秋，兴公辞赋好淹留。
    杉松迤逦连华顶，钟磬依稀近沃洲。
    枕水古碑卿相撰，拂云新刹帝王修。
    高僧尽解飞金锡，谁是当年白道猷。

孙何　桐柏观
    玉坛三级接秋空，此是仙家第几重。
    羽客有时来驾鹤，王人无岁不投龙。
    微吟海月生岩桂，长啸天风起润松。
    司马先生何处去，篆碑犹有白云封。

孙何　吴江
    晚滩如雪起沙鸥，咫尺姑苏亦胜游。
    逸势泻归沧海远，冷声分作太湖秋。
    葑田几处连僧寺，橘岸谁家对驿楼。
    鲁望不存无可语，片帆中夜渡清流。

孙何　杏
    殷红鄙桃艳，淡白笑梨花。
    落处飘微霰，繁时叠碎霞。
    苑宜开帝里，坛称在儒家。
    丽日明珠箔，清香袭绛纱。

孙何　咏华林书院
    六阙旌门事若何，诸生常不绝弦歌。
    鲤庭共禀诗书训，隐巷齐登俊造科。
    宗族有光传孝弟，乡闾元讼化淳和。
    芝兰子弟相薰习，金石交朋互切磋。
    遥望楚江波迥急，却分庐阜影偏多。
    题名石鼓围松桂，讲易高堂绕芰荷。
    采药路从洪井出，买书船自孺亭过。
    我惭已在瀛洲直，不得西山隐薜萝。

孙何　正旦病中
    千官簪笏俨成行，春逐銮舆出建章。
    丹凤案明分曙色，绛纱袍暖起天香。
    旌旗影里陈方物，金石声中举寿觞。
    可惜龙墀立班处，刘生独自卧清漳。

孙介　淳熙戊戌在家聚徒期以秋冬随子赴任作诗二绝示诸生
    为学须当及少年，莫言愚智尽由天。
    青春若不勤耕种，秋熟徒嗟有废田。

孙介　淳熙戊戌在家聚徒期以秋冬随子赴任作诗二绝示诸生
    此去相从有半年，分携恐在暮秋天。
    若能早夜四精进，他日生涯胜买田。

孙介　答僧道隆惠老融水墨一纸
    破林霜后月，烟景夜微茫。
    妙寄笔墨外，静涵山水光。
    古融韵可想，老隆意所将。
    惭我无琼琚，报以永不忘。

孙介　丁未孟秋夜月明如中秋因思范公守南阳赏月及坡公赤壁之游皆七月望
    先生赤壁舟中赋，老子百花洲上歌。
    古人不负此明月，今我当如此月何。
    连宵风雨暑欲尽，碧玉万里谁新磨。
    冰盘无声出海底，荡漾六合生金波。
    早秋便得许奇绝，探借八月清光多。
    天公赐我美无价，樽酒不设羞嫦娥。
    人生看月几时足，百年寒暑如飞梭。
    两公却与月长在，声名万古流江河。
    梦生羽翼不可逐，想象风景空吟哦。
    洞箫长笛亦何有，拂衣起舞聊婆娑。

孙介　丁未仲仲赏月
    诗成二十年，今夜月重圆。
    两姓包三乐，同寮庆十全。
    笑谈谐素愿，宾主谢高天。
    莫逆无劳约，俱祈得永延。

孙介　江上
    滩头鸣榔去，偃仰醉霜月。
    意倦早归来，风波渺愁绝。

孙介　句
    哭愿吾皇不共天。

孙介　乾道乙酉鬻田训子有作
    颜回犹自给糜飦，苏子初无二顷田。
    知慕圣师瞠若后，岂令恭嫂倨如前。
    笔耕得利宁分地，学禄中居总藉天。
    卜相既云隳祖业，请令同力奋双拳。

孙介　壬寅正月幼子黄岩尉任将满予与家众先归幼子独留官舍三月作诗八句
    三年随汝作初官，父子同知涉世难。
    饕禄粗欣便老懒，还家仍虑厄饥寒。
    生来赋分皆前定，天下何时得举安。
    慈孝睽离怀问膳，试凭双鲤祝加餐。

孙介　送钱叔依使君之南安
    使君心事玉无瑕，游戏功名发未华。
    要省文书繙贝叶，故从江岭访梅花。
    春风早趁人千里，胜日想思天一涯。
    唤取名郎著兰省，不须留及两年瓜。

孙介　题张元鼎风雨斋
    张侯好兄弟，韡韡棠棣芳。
    筑室听风雨，书史堆满床。
    床前竹千挺，竹外花两行。
    举头见青山，秀色临我傍。
    客来具鸡黍，亦复陈壶觞。
    坐与尘土隔，淡然风味长。
    我久倦行役，万里归故乡。
    相过饭三日，笑语成清狂。
    百年几别离，两鬓各已苍。
    此会苦难复，此欢不可忘。

孙介　县作鹿鸣会屈致冷副端席半出诗侑一献次其韵
    早叹朝阳一凤鸣，几多风奏动延英。
    只今故里夸閒适，得使诸生拜老成。
    妙句独先歌白雪，欢颜亲自酌乌程。
    鹿鸣故事虽荣观，此拜邦人分外荣。

孙介　偕同人登虞山乾元宫
    尘嚣咫尺愧山林，胜日追凉得共临。
    千里江湖堪送目，一轩松竹更论心。
    清风便自生秋意，小酌何妨到夕阴。
    归路蝉声满溪谷，为君倚盖一微吟。

孙介　欣欣篇
    欣欣雪斋叟，年少本孤寒。
    愁怀厄羁寓，兀坐起长叹。
    慷慨念前世，圣门真右观。
    邹人息邪说，吏部回狂澜。
    钝金须砥砺，曲木待绳弹。
    幸哉得三男，父子聊自欢。
    烂舌不令闭，濡毫无使乾。
    高天揭悬象，绝嶂飞流湍。
    取舍猣三益，行藏推四端。
    莺友新择木，鵷雏初放官。
    言辞凛冰雪，节操森琅玕。
    神祢傥终佑，骞翥亦何难。

孙介　夜坐偶成
    堕甑谁能顾，虚舟进所如。
    无涯身世事，有味圣贤书。
    发短犹禁栉，园荒可废锄。
    莱衣幸无恙，何必问其余。

孙介　乙巳冬十月随幼男赴海陵丞中途遇交代有开正视事之请既抵官舍有作
    整棹姚江到海陵，稽徊四十月行程。
    相逢既诺交承约，少待何妨信义明。
    戚戚已无终岁虑，琅琅先有诵书声。
    夫妻白首皆天幸，三乐无惭好弟兄。

孙介　用儿子应时宿龙泉寺遇雪诗韵
    扁舟趋郡去，携手复同归。
    款话僧宜访，登山志欲飞。
    诗能歌白雪，心合念黄扉。
    莫作儿童语，丰凶有政机。

孙介　雨后
    落日矫乌云，疾风貀白浪。
    雨声西南来，势剧万马壮。

孙介　雨后
    呼童卷帘收架书，檐溜忽断云萧疏。
    山光水影净如拭，一川秋意生芙蕖。

孙介　雨凉夜坐口占
    雨阵四五合，回风扫千军。
    举头映微月，满空行白云。
    烦歳一洗尽，危坐清夜分。
    读书意未已，悠然有余欣。

孙介　仲子生日
    寻常得子要佳晨，何幸生朝在仲春。
    乐事沉心随处处，仁风和气似亲亲。
    天恩有庇容团聚，家训无须旋卜邻。
    杯酒献酬更祝颂，不须黄老拱星辰。

孙仅　步虚台
    抱怀宁独固难穷，自与山林逸兴同。
    白马岂能分辨客，青牛还会识仙翁。
    凝神宅古河声里，望气台荒野色中。
    试上高原长一啸，断蓬衰草掩秋风。

孙仅　句
    汾水冷光摇画戟，蒙山秋色锁层楼。

孙仅　句
