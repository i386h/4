<!-- { "loadSidebar": true } -->
陈著　次韵前人为人诬告受羊
    冰蘖肝肠无诡随，彼嚚何物妄相持。
    梦魂不到菜园破，行止肯教芒屩知。
    安用舌埋防异日，空闻内袒有当时。
    从他万口自公议，谁学偿金直不疑。

陈著　次韵前人新晴三首
    流莺恰恰报新晴，如醉春光畅踏青。
    金犊车前诗料足，不妨分付入骚情。

陈著　次韵前人新晴三首
    泥香风软燕忙时，宿雨微中起较迟。
    试卷珠帘问花事，画秋千外袅晴丝。

陈著　次韵前人新晴三首
    院静春深冷麝煤，怕逢花委细苍苔。
    小桃却自红如锦，笑倚东风醉入腮。

陈著　次韵前人形役
    谁能禅寂效裴休，自爱清名慕李舟。
    云路中年开辙迹，风波晚岁转船头。
    见花如融时难痛，遇事生根老滞忧。
    但欲渔樵相尔汝，怕人知我问来由。

陈著　次韵前人雪中
    晚风吹下六花祥，喜到眉閒色浅黄。
    旋积层寒消夙瘴，平施一白洗时妆。
    要寻闭户家形迹，肯为乘骓客断肠。
    岁事已占禾麦好，与民相庆着诗忙。

陈著　次韵前人讯余遭蹶之苦
    桑榆正要补东隅，与子初期继二疏。
    铁马涨尘难著脚，霜猿引径各伤肤。
    苦劳筋骨宁非福，剥落皮毛不管癯。
    剩欲寄书相慰藉，呼儿频问雁来无。

陈著　次韵前人重阳
    说道贫閒亦自忙，谁知硕果自存阳。
    堪怜冻病如无己，不复狂游似季常。
    过眼世情多逐臭，闭门家话自生香。
    重阳已在西风里，空有龙山入梦乡。

陈著　次韵仁泽僧来见
    嵩溪修竹下，一榻坐幽深。
    时异交游少，年衰百病侵。
    生涯成鸟啄，村景付猿吟。
    惟有相从梦，时时到梵林。

陈著　次韵如岳惠茶
    槐窗梦断凤团香，松涧分来雀嘴尝。
    句引清风发吟兴，与师意思一般长。

陈著　次韵僧仁泽
    来诗自有师，心与晚唐期。
    开我正墙面，喜于闻乐脾。
    山林人似许，风月事还谁。
    不用盟为社，从今是故知。

陈著　次韵僧仁泽
    洒洒忘家客，相逢若有期。
    茶腴参道味，诗瘦出饥脾。
    避俗无新计，谈空更阿谁。
    吾言太浪荡，休遣世人知。

陈著　次韵僧仁泽
    来游大梵天，邂逅兴悠然。
    一见新犹故，相忘丑亦妍。
    藕花诗有句，莲社我无缘。
    不必参禅话，诗镫自可传。

陈著　次韵僧云岫寄东皋寺主智恭
    闻说东皋绝点埃，笑飞铁锡把山开。
    何须一面方相识，曾见藕花诗句来。

陈著　次韵僧云岫见寄
    忆昔宫花压帽檐，如今野褐替朝衫。
    邯郸梦觉身犹在，安得寒山喝破岩。

陈著　次韵剡僧孜书记
    县如残寺裹荒城，僧干穷缘耐苦声。
    虽把慈悲供日用，可能方便徇人情。
    四明山背看云近，九里湾头呷水清。
    支遁后身偏念我，惠来诗好愧兼荣。

陈著　次韵剡张知录见寄
    危途盍把隐为师，名姓翻嫌世或知。
    栗里已成终老计，桐乡犹记旧游时。
    云山杳杳勤搜便，风雨潇潇独寄诗。
    目送心期无别语，厚培根本做春枝。

陈著　次韵上乘寺主僧如岳咏菊
    万紫千红各炫名，纷纷儿女哄春荣。
    屈园秋种无人顾，独遇陶潜气始平。

陈著　次韵少野
    古调难逢钟子期，近交只数已公诗。
    家风自别閒相似，心事无涯话有时。
    草木味中犹着我，荆榛丛里更同谁。
    衰年如许会能几，俯仰悠悠云水知。

陈著　次韵石秀叔
    挥手世閒尘，忘言晋与秦。
    溪山能住客，风雨始知人。
    澹澹秋光趣，悠悠野鹤身。
    相闻愿相见，倦脚走双轮。

陈著　次韵石秀叔城归卜邻
    从来热处易留人，孤负初心垫有巾。
    盍与溪山酬素约，任将风月洗黄尘。
    口犹有齿先尝乳，事付无言但饮醇。
    见说明朝又东去，莫教虚梦觅诗邻。

陈著　次韵石秀叔慈云避席自解
    幽居便合洗城氛，清隐如何及妓裙。
    横浦名为交佛日，眉山老自爱朝云。
    逃筵觥罚宁甘受，隔壁钗声想暗闻。
    色即是空曾记否，饶君百喙亦难文。

陈著　次韵石秀叔慈云逃席自解
    山林幸自绝尘氛，旧事谁嗟散幅裙。
    方外老交心似水，坐中高论气腾云。
    杯盘引兴真相率，钟鼓催晨醉不闻。
    但愿长留风月主，从今径造免移文。

陈著　次韵石瑶林帅干见贺
    溪头风浪起虚传，宽大遭逢台阃贤。
    见说囊城鞭卫士，清朝曾恕范忠宣。

陈著　次韵史猷父
    西崦残晖薄首邱，与猿同啸鹤同游。
    山林一出资惊笑，风雨多情管滞留。
    前别忽来如再世，后期禁得又三秋。
    湖天倘有相从分，为我何妨割半洲。

陈著　次韵史猷父来见
    诗书门户耿余光，残月孤星各一方。
    白首相逢笑相问，何如耆旧在襄阳。

陈著　次韵史猷父乡集
    两贤主礼一般春，还是慈湖曲里人。
    久旷忽行知世变，相逢交贺见情真。
    发身清苦盟方暖，囘首荣华迹总陈。
    更看它年陪菜酒，耆英会后接芳尘。

陈著　次韵史芝田来访
    珊然环佩下芝山，醉梦人閒醒眼看。
    三世相家知有后，十分谦德似无官。
    骚盟宽与江湖接，清气直将星斗干。
    难得相逢容易别，因风时为劝加餐。

陈著　次韵史芝崖
    浮生真梦幻，看破已频频。
    花柳春心古，乾坤世事新。
    争芳多暖处，感旧独幽人。
    宝重复珍重，清风明月身。

陈著　次韵帅初浙西回及得新居三首
    闻得胥江尚涨沙，往来虽便重嗟嗟。
    旧游怕说铜驼棘，遗曲难听玉树花。
    满目山川谁是客，无情天地若为家。
    栖栖又入西峰下，踏破山鞋几两麻。

陈著　次韵帅初浙西回及得新居三首
    自昔恒河可聚沙，今为何日更堪嗟。
    未应绝物从孤竹，尚可依人住浣花。
    疲俗交□□□□，□时仍重读书家。
    老吾幸有相过便，尚得如蓬倚直麻。

陈著　次韵帅初浙西回及得新居三首
    家有图书便不贫，一湾门径碧溪滨。
    山林深密宜今世，梅竹婆娑似故人。
    少闭柴门延野叟，多营菜圃慰脾神。
    几年役役方休息，收放浑如一钓纶。

陈著　次韵四明孙常州
    忽忽光阴日隙尘，回头十载两襟分。
    听经偶枉真人驾，过首犹怀处士坟。
    危世清风谁一面，青山啼鸟自相闻。
    殷勤寄到新诗卷，奇字终须问子云。

陈著　次韵似前人
    山居随意旋添成，截断人閒利欲腥。
    兰茁不妨虚白屋，松苗如见旧毡青。
    书痴面目唾亦笑，酒圣风流心自醒。
    閒里光阴天下乐，谁知此处是思亭。

陈著　次韵孙古岩冬景
    腊天风景最无常，儿造颠狂亦有方。
    将放雪飞连夜雨，欲留晴往一朝霜。
    城头柳色吟边动，山曲梅花梦里香。
    身在黄尘三尺外，静中无日不春光。

陈著　次韵孙古岩立春
    一声唤起便成春，向日庭台总可人。
    本与东风旧相识，一回相见一回新。

陈著　次韵孙与之见寄
    江山百里余，相得肯相疏。
    寄雁苦无便，遗鱼俄有书。
    心能谦以下，义得兑之初。
    耐久难忘处，我将铭陋居。

陈著　次韵天宁僧宗芑见寄
    新诗忽相问，知我有如君。
    陶令早还里，少游终守坟。
    犂锄聊自课，笔砚未全焚。
    时放出门步，仰天看过云。

陈著　次韵天台陈榆收
    世态自浮轻，犹存冷处盟。
    功名随泡影，道义要权衡。
    打破片云隔，来分半日清。
    且须谋稳事，未问把天擎。

陈著　次韵童尚质
    落日孤烟水绕村，山家灯火已昏昏。
    幽人事业书窗底，自读离骚半掩门。

陈著　次韵童尚质书怀三首
    夜室清如许，檠镫便且明。
    哦诗须已断，看剑气难平。
    露户浸孤月，江城知几更。
    枕书俄作梦，梦觉骨毛轻。

陈著　次韵童尚质书怀三首
    地偏人迹悄，月到小窗明。
    鼓瑟希曾点，观书慨屈平。
    物情閒里见，世事梦中更。
    不著黄粱枕，虚名已自轻。

陈著　次韵童尚质书怀三首
    夜寂气如洗，心閒理自明。
    凝香清梦寐，读易悟生平。
    月树乌惊晓，云阶鹤报更。
    闭门佳致意，名利一毛轻。

陈著　次韵童志道春晚
    隔窗啼鸟梦惊残，深麝香销冷博山。
    只枕半欹閒猛省，又添一日在人閒。

陈著　次韵屠仰之咏火
    孔孟光华不死生，楚秦灰炬漫纷更。
    莫将烧叶焙浮烬，要把盘根养宿明。

陈著　次韵汪英春九日酒边
    有客相过风雨秋，唾飞珠玉胜珍羞。
    但知女似谢道蕴，不道吾为马小游。

陈著　次韵王得淦长至
    二十四节气，来自混元前。
    老息他无分，新阳便有缘。
    从教寒又暑，惯得海为田。
    此理须看破，何妨日当的。

陈著　次韵王得淦和儿泌西山所作二首
    门径不为深，溪山巧带襟。
    老来无过计，贫极见初心。
    儿漫煮饥字，甥能赓醉吟。
    不羞狂脱帽，无发可胜簪。

陈著　次韵王得淦和儿泌西山所作二首
    亲戚要绸缪，其来远有由。
    溪山行可到，岁月去难留。
    休问酒无有，但将诗应酬。
    春光是堪处，不是少年游。

陈著　次韵王监叔
    君家深似武陵源，又出云来旆影翻。
    负笈肯忘鄞北里，彯缨长说海东门。
    健收风月归谈麈，醉挽河江入酒樽。
