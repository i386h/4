<!-- { "loadSidebar": true } -->
    投阁寂寥深自愧，抱关憔悴攎何如。
    宁思西掖五花判，且補河东三篸书。
    桑梓任抛万里外，蓬莱试住十年馀。
    释之不调嵇康懒，终待休官学灌蔬。

杨亿　寄并州张给事
    山河表里绝狼烟，幕府朝朝醉玳筵。
    合乐中军雄鼓吹，传杯四座艳花钿。
    行春好驻桑郊骑，卜夜谁谈雪宾禅。
    梁苑并门杳千里，离怀愁对月婵娟。

杨亿　寄灵仙观舒职方学士
    绿发郎潜不记年，却寻丹竈味灵篇。
    华阴学雾还成市，彭泽横琴岂要弦。
    晓案祇应餐沆瀣，夜滩谁见弄潺湲。
    须知吏隐金门客，待乞刀圭作地仙。

杨亿　寄刘秀州
    骑置迢迢阻玉音，左鱼江海遂初心。
    朱弦道直消浮谤，春草愁多动苦吟。
    震泽析酲千树橘，华亭惊梦九舦禽。
    郡楼晴日东西望，几处甘棠接翠阴。

杨亿　寄章徵君
    水陆都无数舍程，鱼符龟印苦相萦。
    梦魂长绕龙门坂，姓字终悬月旦凭。
    鲍室清琴应独抚，融樽渌醑共谁倾。
    春深诗石苔衣驳，雨过书斋草带生。
    鸿实枕中初得术，丹臺籍上已题名。
    清谈宛有南朝体，嘉遯全忘北阙情。
    金马深严堪避世，沧浪清浅未沾缨。
    诸儒正议明堂事，轧轧蒲轮即奉迎。

杨亿　建溪十咏其八仙人洲
    寒潭吞别派，孤屿屹中流。
    昔有骖鸾客，因名坠马洲。
    洪波长赴海，碧树几经秋。
    城郭何年变，空闻鹤语愁。

杨亿　建溪十咏其二北苑焙
    灵芽呈誉舌，北苑雨前春。
    入贡先诸夏，分甘及近臣。
    越瓯犹借渌，蒙顶敢争新。
    鸿渐茶经在，区区不遇真。

杨亿　建溪十咏其九延平津
    积水深无际，神龙此屈蟠。
    媚川珠彩动，射斗剑光寒。
    燕脯谁能寄，犀灯岂易看。
    负书当瑞圣，何若蛰洪澜。

杨亿　建溪十咏其六勤公亭
    危亭厌波面，屹若抃灵鳌。
    浮蚁酡颜数，飞鸿送目劳。
    更围披簿领，僧伴话风骚。
    何日登悬榻，州民刺有毛。

杨亿　建溪十咏其七大中塔
    鸡园开净土，雁塔倚寒空。
    风铎和清梵，晴幡映彩虹。
    香花倾海国，金碧拟天宫。
    绝顶登临处，豨山一掌中。

杨亿　建溪十咏其三朗山寺
    层峦连近郭，占胜有招提。
    宿雾昏金像，飞泉溅石梯。
    钟声空谷答，塔影乱云齐。
    千骑时来此，寻幽独杖梨。

杨亿　建溪十咏其十毛竹洞
    洞门生异竹，冉冉接同亭。
    石迸狂鞭怒，霜封密叶青。
    实应容凤食，杖欲变龙形。
    逋客归何日，岩阿已勒铭。

杨亿　建溪十咏其四陆羽井
    陆羽不到此，標名慕昔贤。
    金瓶垂素绠，石甽湛寒泉。
    百汲甘宁竭，千金志不迁。
    真茶泛云液，一欢可延年。

杨亿　建溪十咏其五梨山庙
    唐季临兹郡，生祠已薦馨。
    声诗传乐府，弐貌载图经。
    画壁流尘暗，金碑古藓青。
    细民时请福，挝鼓赛遗灵。

杨亿　建溪十咏其一武夷山
    灵岳標真牒，孤峰入紫氛。
    藤萝暗仙穴，猿鸟骇人群。
    古道千年在，悬流万壑分。
    汉坛秋藓驳，谁祀武夷君。

杨亿　金马
    茂异纷纶集汉庭，求贤诏在竹书青。
    共趋金马门前路，谁识东方是岁星。

杨亿　槿花
    宿雾初披縠，晨霞暂照梁。
    千金经换笑，七驾未成章。
    尘暗神妃襪，衣残侍史香。
    深情传宝瑟，终古怨清湘。

杨亿　禁直
    凤楼鸳瓦蟾波湿，众籁声沉百虫蛰。
    仙盘云表露成霜，何人夜斗年衣泣。
    芝泥香熟封诏书，河汉西倾移斗车。
    阴风槭槭起庭树，寒澌戛戛鸣宫渠，
    千庐递唱传宵警，海山鳌背蓬壶顶。
    金缸珠网结绮钱，玉井银休垂素绠。
    前席受釐询硕生，观书百斤须中程。
    投签乍应严鼓节，求衣误听苍蝇声。
    渴乌漏尽繁星曙，鱼鑰建章开万户。
    初日瞳昽艳屋梁，鸣鞭一声下天路。

杨亿　禁中庭树
    直幹依金闼，繁阴覆绮楹。
    纍珠晨露重，噂管夜蝉清。
    霜桂丹丘路，星榆北斗城。
    岁寒徒自许，蜀柳笑孤贞。

杨亿　京府狱空降诏因寄大尹学士
    长安恶少罢探丸，桴鼓声沉禁网宽。
    三尺旧章闲玉律，八行优诏下金銮。
    帝临宣室方前席，民值唐年恥画冠。
    终日讼庭无一事，早调伊鼎佐汤盘。

杨亿　京师故人有以陇西鹦鹉遗予者因畜养之去年出守缙云提挈而至性灵甚
    陇山秋树旧巢倾，远向江东逐旆旌。
    去国梦魂应缭烧，入春喉舌渐分明。
    一声警露何惭鹤，百转迁乔肯让莺。
    终日雕笼心不恋，经年丹嘴色犹轻。
    思归悒悒因成疾，顾主依依尚有情。
    死葬小园芳草地，夜来经雨绿苔生。

杨亿　景德朝日三首
    阳德之母，闰御寅实。
    得天久照，首兹三辰。
    正辞备物，肃肃振振。
    沦精降监，克享明福。

杨亿　景德朝日三首
    楝齐良洁，有牲斯纯。
    大采玄冕，乃昭其文。
    王宫定位，粢盛苾芬。
    民事以化，盛德升闻。

杨亿　景德朝日三首
    现象著明，照临下土。
    降福穰穰，德施周普。

杨亿　景阳谏议赴馀杭
    浙水东西两节旄，君今于此握戎韬。
    油囊仙姥流霞酒，鳅穴灵胥白鹭涛。
    盘石起家传典训，翘车开幕聘英髦。
    子牟江海终非久，剩鱠鲈鱼把蟹螯。

杨亿　旧将
    平生苦战忆山西，抚剑临风气吐霓。
    戟户当衢容驷马，髯奴绕帐列生犀。
    新丰酒满清商咽，武库兵销太白低。
    髀肉渐生衣带缓，早朝空听汝南鸡。

杨亿　句
    好把长鞭便一挥。

杨亿　句
    不把一言裨万乘，祇叉双手揖三公。

杨亿　句
    眼中人是面前人。关榆渐落边鸿过，
    谁劝刘郎酒十分。

杨亿　句
    愁里酒盃浮太白，梦回香塿上孤青。

杨亿　句
    独自凭阑干，衣襟生暮寒。

杨亿　句
    渡海鲸波息，登山豹雾清。

杨亿　句
    江南堤柳拂人头，李白题诗遍酒楼。

杨亿　句
    相公坐处幕瞒天。

杨亿　句
    连天汉水鸭头春，乐府铜韑艳曲新。

杨亿　句
    祢狂无自屈岑牟。

杨亿　句
    仙盘露冷蛛丝湿，绮阁香风风吹传。

杨亿　句
    前瞰琵琶州，后枕思禅寺。

杨亿　句
    巍巍百尺楼上槐，来楼清密叶已繁。

杨亿　句
    峭帆横渡官桥柳，叠鼓警飞海岸鸥。

杨亿　句
    世人何人最得闲，司谏拂衣归华山。

杨亿　郡民以岁稔刑清相率为斋以报善政永嘉聂從事赋诗纪其事因依韵足成
    为郡鹽瓯越，云泉兴未乖。
    欢谣乏襦裦，归思满荆柴。
    偶遂丰年望，潛将乐土偕。
    流民争襁负，凶黨绝椎埋。
    精力奸多露，清心政自谐。
    群生不疵疠，比屋已绥怀。
    轧诣金人宇，同修香积齐。
    漫劳歌邵父，方待拍洪崖。
    治行非忧异，传闻及等侪。
    雕章忽垂赠，属和愧淫哇。

杨亿　郡斋即事书怀十二韵呈诸官
    长乐疏钟自厌闻，汉庭谁不惜离群。
    舟浮一水波澜阔，路入千山杳霭分。
    郡阁先忧迷簿领，村田聊得问耕耘。
    疲民深喜犹安堵，黠吏那知便舞文。
    照胆求瑕空察察，饮冰为政漫云云。
    玄臺已分嘲扬子，桑野须防诮使君。
    别派东倾连涨海，故园西望隔晴氛。
    黛铺远岫秋将晚，绮散馀霞日欲曛。
    小槛报春梅烂漫，满空呈瑞雪缤纷。
    题诗到处寻红叶，置酒终朝看白云。
    符竹偶分惭出守，櫜韐暂佩愧從军。
    石渠旧署频牵梦，室有芝兰阁有芸。

杨亿　郡斋西宁即事十韵招丽水殿丞武功從事
    郡斋退食后何为，從目西亭景物奇。
    叠嶂雨馀泉眼出，澄潭风静钓丝垂。
    城临古戌寒芜阔，路转荒村野彴危。
    几处唱歌闻白紵，谁家酤酒见青旗。
    蝶随游妓穿花径，犬吠行人隔槿离。
    桃李成蹊春尽后，鱼鹽为市日中时。
    桑麻万顷晴氛散，丝竹千门夕照移。
    吟际岭云飞冉冉，望中垅麦秀离离。
    烟迷乔木莺迁早，水满芳塘鹭下迟。
    鹤盖翩然肯相顾，主人终宴岂知疲。

杨亿　郡斋西亭夜坐
    凉颸初拂衽，皓魄正当轩。
    宿鸟林间定，流萤草际翻。
    苍茫迷野色，嘲{左口右哲}辩方言。
    角罢重城掩，渔归别浦喧。
    断蛩吟壞壁，寒杵出遥村。
    树影成帷密，滩声激箭奔。
    夜长风露泠，川迥水烟昏。
    对景都无寐，冥心契混元。

杨亿　郡中即事书怀
    海隅为郡真卑屑，簿领沉迷箠楚喧。
    王事更逾星火急，吏曹何啻米鹽烦。
    甘棠听讼曾无倦，丹笔书刑幸不冤。
    境上送迎暂置驿，斋中宴喜懒开樽。
    逢人未免腰如磬，议政常防耳属垣。
    鲍臭恐将群小化，虫疑难与俗流论。
    却思寂寞栖天禄，争得逍遥似漆园。
    外地粗官如竹苇，一麾出守岂堪言。

杨亿　可久道人之歙州兼简知郡李学士
    独携瓶锡新安去，寒雨西风落叶频。
    江水浅深清见底，山程高下险摧轮。
    社中香火延开士，肘后方书济俗人。
    乡树再寻南国路，禅房空锁帝城尘。
    旧傳心印都忘念，自有衣珠岂患贫。
    四众仰瞻谁见顶，千家应供定分身。
