<!-- { "loadSidebar": true } -->
    鱟目苦遭蚊喙聒，象蹄犹畏鼠牙伤。
    须臾怀命随翻手，蛮触应难望故乡。

李弥逊　夏日与妙现老堂二公晚步江皋露坐月下夜分乃归老堂有诗次其韵二首
    步屧榕根晚，明河九面横。
    两禅方外得，一笑坐中成。
    云去天逾碧，星垂月自明。
    寒江正留客，倚杖看潮生。

李弥逊　夏日与妙现老堂二公晚步江皋露坐月下夜分乃归老堂有诗次其韵二首
    胡床兴不浅，未肯庾公贤。
    山意知为近，江声到寺前。
    夜凉新病后，月色正愁边。
    可惜江南梦，青灯照不眠。

李弥逊　小云堂
    老子何因一念差，肯将簪绂换袈裟。
    同参尚有满兄在，异世犹将孙老夸。
    结习未忘能作舞，因缘那得见牛花。
    却修净业寻来路，澹泊如今居士家。

李弥逊　新成茅庐独宿西山
    暮上宁容燕作巢，土阶竹屋近诛茅。
    深行乐地思招队，早悟危机欲绝交。
    溪响隔溪来枕面，月光先月到林梢。
    为官拓落真吾事，何用纷纷更解嘲。

李弥逊　新晴再用似表弟高字韵
    疏林远野见秋毫，破晓阳乌羽翼高。
    湖面平於开匣镜，出棱光并发硎刀。
    闭门听雨宁论日，散策寻冈莫数遭。
    世上几人能壁俗，簿书堆案想官曹。

李弥逊　行父和篇颇有过情这语次韵自叙以谢
    家在闽山最上头，大书高屋榜休休。
    按行松竹曾施屐，应接江山不运眸。
    漫道鹤书朝赴陇，真成蚁穴梦封侯。
    紫薇落笔非吾事，抚字犹堪老一州。

李弥逊　行路难
    江心蟠石苍虬立，山激江流浪头急。
    风昏月暗鱼龙愁，电掣云奔鬼神入。
    船头星斗天为低，夜潮生寒洲渚移。
    鸣舷鼓枻惊楚子，危樯远缆号吴儿。
    稿师咄咄自相语，明发扁舟击何许。
    半月行江十日风，寸步家山隔秦楚。
    黄衫年少金雕鞍，日高华屋春梦残。
    插花走马咸阳道，世上空嗟行路难。

李弥逊　许子儒寺丞挽诗二首
    阴德仙官裔，殊勋辅相家。
    山川钟秀丽，人物见雄夸。
    小试丞卿月，卑棲属使华。
    盖棺何太早，行路亦兴嗟。

李弥逊　许子儒寺丞挽诗二首
    壮岁天衢上，舂容伯仲间。
    握兰同省户，持橐缀朝班。
    投老归乡县，从君卧故山。
    并游零落盖，回首一潸潸。

李弥逊　学士兄还乡之始会宾亲石门寺以开门见山不能往公华颖伸有诗次韵
    群贤嘉会走舆臣，乍喜郎星照七闽。
    寺近南塘钟秀责，筵开晚水荐甘珍。
    放怀想尽百川饮，留客应生四负轮。
    我独沉疴方面壁，愈风赖有两骚人。

李弥逊　雪夜詹伯尹周少隐见过置酒次伯尹韵
    春雪不禁风，散作六花堕，
    方庭截明玉，纯白不可唾。
    枯肠索悭句，喁噞空白过。
    同襟得二妙，敌我悉城破。
    试酌扶龙钟，重觞念頴鬱。
    西斋尚有毡，庶足供云卧。
    壁间见三闾，推枕为赓些。

李弥逊　岩巃寺
    披榛得深径，漾楫过阴壑。
    岩开双牖户，石立四壁落。
    斓斑旁累丸，空洞中悬橐。
    谁於昆仑腹，施此混沌鉴。
    潜称蛟鼋宫，炊搆佛祖阁，
    世无探穴公，造化终冥漠。

李弥逊　岩起录示次韵张干佳什辄和寄之以道山居之况
    前山立玉水萦罗，迳竹当门一里过，
    管子与予成莫逆，麴生邀我到无何，
    老来鹤骨寒犹健，病起霜髭短更多。
    金印累累看公等，已甘一壑寄蹉跎。

李弥逊　彦定知县府判池有双莲置酒其上坐客有诗姑三塞责
    剪剪高荷舞翠阴，并游缃女驻波心。
    谁知罗袜无虚步，来听薰风百里琴。

李弥逊　彦定知县府判池有双莲置酒其上坐客有诗姑三塞责
    倾国从来少并芳，人间那得两巫阳。
    丹青不解传真态，恐是菱花对晚妆。

李弥逊　彦定知县府判池有双莲置酒其上坐客有诗姑三塞责
    蕙兰同气犹争长，姚魏齐名各一家。
    不似优昙照寒水，一茎能现四边花。

李弥逊　彦节判宗观察挽诗二首
    国步增磐石，维城协梦熊。
    风神龙种异，才格马群空。
    家训惟知白，官箴祗自公。
    拊棺伤有德，天意或难穷。

李弥逊　彦节判宗观察挽诗二首
    俭素师寒隽，谦冲识老成。
    养亲公族化，取友士林倾。
    贺屦填门近，灵輀赴垅轻。
    悲欢反覆手，挥泪湿铭旌。

李弥逊　彦秫权郡大夫相邀昭亭以病酒不果往得所示佳句辄次韵呈
    五马行春路，松行旧不斜。
    醉眠方梦草，游骑想穿花。
    访古千秋暗，逃禅百虑赊。
    归来传丽句，字字敌春华。

李弥逊　杨贯之提举挽诗二首
    当年接翼上天池，旧事空存雁塔题。
    岂有新诗来渭北，谩令后学仰关西。

李弥逊　杨贯之提举挽诗二首
    锦衣人逐惊沤散，丹旐歌随落照低。
    它日扁舟江上路，酸风吹泪过姑溪。

李弥逊　夜宿昭亭寺舍弟以公事书城中与梅公泽邵公序昆仲待月山亭取酒共饮
    解衣夜汪灵山颠，胡床待月松风前。
    已令圆顶具白毡，更促方屦收青编。
    茶瓯过眼见樽俎，蔬筹放手罗甘膻。
    清游逸兴在一举，骑鹤大胜扬州仙。
    吾家小弟困簿领，到处凫鹜长摩肩。
    归途遇酒成叹咏，飞奴持送空联翩。
    绝知胜境外尘躅，谁可浪得麻姑鞭。
    诗梅易邵真二妙，手牛群书类蜗涎。
    拉枯拾芥真戏事，不待万选知青钱。
    賸倾醇酎浇舌本，要取金印累累县。

李弥逊　谒奉承天超公法师作二首
    赤云叶叶挂林丘，道士黄尘没马头。
    隔水净坊人不到，抱崖竹柏暗藏秋。

李弥逊　谒奉承天超公法师作二首
    杯水能令重百钧，阿师心法妙通神。
    维摩正苦众生病，为洗无边热恼尘。

李弥逊　仪真道中三首
    过尽长淮未见山，倦寻残梦独凭栏。
    风烟渐欲回春眼，不似蒋陵江上看。

李弥逊　仪真道中三首
    长天漠漠水边空，云淡风微两两鸿。
    南北不知缘底事，一生半落往来中。

李弥逊　仪真道中三首
    旋捣香杭炊玉粒，饱肥鲜鲫脍银丝。
    它年虚费太官粟，到得江头已恨迟。

李弥逊　已亥季秋至净居思大智者场院因瞻二士相三日会天大雨不得险绝而以
    三苏岩壑连云秀，二士门庭匝地新。
    带雨山光无限思，一时分付镜中人。

李弥逊　已亥季秋至净居思大智者场院因瞻二士相三日会天大雨不得险绝而以
    香断寒炉古庙空，金毛一去了无踪。
    分明曾得真消息，犹有参天十万松。

李弥逊　已亥季秋至净居思大智者场院因瞻二士相三日会天大雨不得险绝而以
    雨华随步到天关，远目才分缭绕山。
    风马不驰前景断，更於何地觅无远。
    
    
李弥逊　已亥季秋至净居思大智者场院因瞻二士相三日会天大雨不得险绝而以
    白雾苍烟暗九秋，殷床金吼抱山楼。
    为霖未必浑三日，似有闲云伴我留。

李弥逊　翊善余公挽诗二首
    弱冠声名翰墨场，一官小试活人方。
    二王宾客推清介，半刺规横与善良。
    可但仁风薰晋鄙，犹怜奇节老阌乡。
    康宁寿考犹馀事，兰玉阶亭久更芳。

李弥逊　翊善余公挽诗二首
    白发归来一笑同，旧游长忆鲁山东。
    松楸地接螺江上，兄弟名联雁塔中。
    问舍蜗牛聊老□，□书虿尾不忧穷。
    清芬千古无遗恨，空使馀哀入暮风。

李弥逊　迎仙道中二首
    枫林惨淡远山微，全是江南欲雪诗。
    极目诸天云一色，只无六出上寒枝。

李弥逊　迎仙道中二首
    壶山孤秀似西山，道上归人洗眼看。
    到我西山山有伴，不知谁伴此山闲。

李弥逊　用陆元觐韵
    自笑愚翁老一溪，鬓丝庭草共萋萋。
    愁边日永人思睡，花上春浓莺乱啼。
    十事未陈身已远，三钟无补首空低。
    年来灰冷人间念，惟有藓心日日西。

李弥逊　用硕夫韵述怀二首
    少年正堕尘网中，晚岁臭味商山翁。
    辟喧苦厌俗眼白，得酒经借衰颜红。
    半生事业一经足，是处生涯四壁空。
    故人白发音书断，倾盖交情独见公。

李弥逊　用硕夫韵述怀二首
    黄尘工染寒士裾，造物不与相乘除，
    君愁尽写杜陵句，我老欲作嵇康书。
    何门真是万人敌，近事不闻三顾庐。
    端知驽马峦栈豆，水激自有溟南鱼。

李弥逊　游龙潭
    秦山破碎天上来，女娲仙去空崔嵬。
    中悬鸣玉二千尺，下有百尺青铜开。
    居龙变化出嘘吸，雨暗云昏鬼神入。
    我来坐石秋水闲，云影扶疏落空湿。
    浮丘容成不可俟，摩挲青壁著名字。
    两翁下游会有时，访我钟陵五松寺。

李弥逊　游龙潭
    百念轻冰已着汤，解缨何必濯沧浪。
    欲收一滴寒潭水，散作人间无尽凉。

李弥逊　游梅坡席上杂酬
    知章不怕酒如泉，莫遣花催蜡炬烟。
    明日宿云生晓雾，一番风雨暗梅川。

李弥逊　游梅坡席上杂酬
    风红疏梅蘸石泉，山涵弱构借厨烟。
    竹篱茅屋倾樽酒，坐看银钩上晚川。

李弥逊　游梅坡席上杂酬
    酒面风生缬，纱巾日共斜。
    醉乡知路隐，不复问吾家。

李弥逊　游梅坡席上杂酬
    醉帽迎风落，春衣日径斜。
    花梢密藏路，隐约见山家。

李弥逊　游梅坡席上杂酬
    白玉千株暗，青云一径斜。
    从来少车马，恐是阿环家。

李弥逊　游梅坡席上杂酬
    花拥山头白，云翻日脚斜。
    银蟾已照路，游客莫思家。

李弥逊　游梅坡席上杂酬
