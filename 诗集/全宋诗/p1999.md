<!-- { "loadSidebar": true } -->

南野　过芜留咏
    湖山梦不到襄闱，六载沈酣一出迟。
    渔子能言飞渡处，市翁亲见溃师时。
    权臣贵戚戈相藉，北桨南墙风背驰。
    事逐孤鸿今已矣，年年水落荻芽肥。

南郑殿丞　句
    青鸟几傅王母信，白鹅曾换右军书。

南郑殿丞　句
    近阙已瞻龙虎气，思乡独望斗牛星。

能长老　句
    僧家祗合在深山。

能长老　句
    待到黄龙鳞甲备。

尼法灯　偈
    观音出，普贤入，文殊水上穿靴立。
    抬头鹞子过新罗，石火电光追不及。

尼法海　临寂偈
    霜天云结，山月冷涵辉。
    夜接故乡信，晓行人不知。

尼妙云　东湖
    山环湖水水环山，短艇白鸥窗几间。
    野外更将供给到，饱参著得十僧闲。

尼正觉　绝句
    春朝湖上风兼雨，世事如花落又开。
    退省闭门真乐处，闲云终日去还来。

倪德元　钓鱼砚
    □□□□□□□，□□□□□□□。
    以文会友真足乐，宽我老怀自岁尤。
    盍簪况乃□□席，□□□□注黄流。
    □□□□击鼍鼓，满酌玉斝罗珍羞。
    溪回断岸颠崖出，千仞插天如立壁。
    信知神禹疏凿功，县溜黯然长湛碧。
    波光照影肝胆寒，岚气逼人毛发立。
    第恐喧呼鸟雀惊，□□□行随湍急。
    □□□□□桃花，徘徊一望朝霞赤。
    疑有秦人住洞天，□来舣舟携酒入。
    花洞□□□落红，□铺万里□□□。
    家童采山□肴蔌，稚子属文资戏剧。
    须臾岭头新月上，归棹将诗写岩石。
    春光都来无百日，尤愁风雨十居七。
    古今会合不易得，邂逅□今□成昔。
    郭君退翁世□贤，我欲从之终吾年。
    年年与君来载酒，此乐人间岂常有。

倪公武　次韵王鲁斋大安古道
    着脚争些子，公私只两歧。
    正途元自稳，捷径不胜巘。
    见透行须透。心移境亦移。
    前人须指点，进步莫迟疑。

倪光兰　剡溪
    东山山下海潮通，一片江流出镜中。
    度岭拾薪歌稚子，和烟牧犊走村翁。
    千年桥锁高人迹，百丈岩垂烈女风。
    此去天台知几许，桃花深处失西东。

倪垕　凤皇台
    凤皇凰皇几千载，凤皇已去台空在。
    应多燕雀语画梁，瞥见蛟龙起沧海。
    二十年前曾来游，野田白鹭涵清秋。
    今夕何夕领宾客，饭盂有饭思貔貅。
    六朝故国金陵道，柳外闲愁杖谁扫。
    掀髯一笑问西风，未必江山知我老。

倪槐坡　怀高履常
    何处存吾道，行藏一草堂。
    贵虽人所欲，贫亦士之常。
    竹静鹤同住，山深兰自香。
    从渠笑疏懒，此兴自深长。

倪槐坡　扫苔
    纸屏竹榻亦生涯，掩上柴扉不用推。
    人似春云离复合，愁如潮水去还来。
    壶头新酿今朝熟，篱脚寒梅昨夜开。
    岳顶高僧□有约，想携竹箒扫苍苔。

倪龙辅　藏一山房
    屋小书千古，身闲心五湖。
    从人笑迂阔，于道转清孤。
    涯涘观诗砚，阳春借酒壶。
    江边折黄菊，共感老头颅。

倪龙辅　酬答
    人生乐处是家山，归即须归说便难。
    吾道何尝拘出处，丈夫例不怕饥寒。
    一天明月随诗笠，万古清风在钓竿。
    浮利浮名尽如许，笑他开眼梦邯郸。

倪龙辅　登楼有感
    好趁西风理钓舟，半生书剑两悠悠。
    凭高有恨无人识，空负关河万里秋。

倪龙辅　宫怨
    翠袖无香镜有尘，一枝花瘦不藏春。
    十年不识君王面，始信婵娟解误人。

倪龙辅　六经
    四十馀万字，字字寓经纶。
    其用通天下，何尝语世人。
    壁藏终有汉，灰冷亦无秦。
    永永扶三极，难穷此道神。

倪龙辅　钱谦斋新居
    携琴载鹤又如京，隐处如村却近城。
    吴越山从楼外起，江湖水到宅前清。
    草将春色归新句，梅着寒香暖旧盟。
    最喜出门天咫尺，摩挲老眼看升平。

倪龙辅　蔷薇
    洛本空藏画牡丹，海棠出蜀近应难。
    莫嫌村巷蔷薇野，春晚犹堪取次看。

倪梦龙　蝙蝠洞
    悬崖多蝙蝠，往往寿千年。
    自古人难到，如今尔得先。
    所餐崖上乳，不出翁中天。
    自有攀援者，曾看抱扑篇。

倪适　留题太山
    下列群山谷万道，霞瑞重重绝项高。
    独判天涯第一□，洞天深影无人□。

倪思　初入洞霄
    踏雪来游大涤宫，缘崖一一访仙踪。
    回环九锁银为阙，峭拔千山玉作峰。
    冰柱高垂泉带石，珠幢整立桧兼松。
    清寒入骨非入境，知在云霄第几重。

倪思　慈感寺东轩
    水花风叶暮萧然，霭霭云山带暝烟。
    伫立东轩未能去，更看明月涌晴天。

倪思　高宗皇帝挽词二首
    稽古神文焕，中兴武烈光。
    挈图亲授子，体道妙为皇。
    万乘隆尊养，千龄甫寿康。
    龙湖俄趣驾，遽返白云乡。

倪思　高宗皇帝挽词二首
    黼翣方徐转，龙輴望已遥。
    胥涛平似掌，禹穴俨如朝。
    丧孝群心痛，号昮圣孝昭。
    稽经崇调号，万世永尊尧。

倪思　过东林山
    世道荆棒似弈棋，夺身千仞复何辞。
    九霄地冷衣襟薄，五月山寒杖履迟。
    云外晚风驰铁马，日边香雾琐金螭。
    直须历遍丹梯险，方问嫦娥索桂村。

倪思　句
    玉历初颁第一春。

倪思　空烟亭
    延福寺前亭下水，浅不容舠深没底。
    青林磅薄上云气，宛如翔鸾开羽翅，
    又如翠屏临水峙。山鸡照影空自媚，
    白鹭窥鱼惊不起。长官时时来隐几，
    殆似闻韶喜忘味。阆州城南胡可比，
    惜哉子美未见耳。

倪思　南剑道中桂
    道傍岩桂老成行，翠叶经冬不著霜。
    想见秋清风月裹，缀金粟颗剩输香。

倪思　题椿桂堂
    早从孟母受诗书，晚见飞腾五丈夫。
    桂籍联名看衮衮，兰陔戏采极愉愉。
    已酬锺釜当年志，合入衣冠盛事图。
    教子荣亲谁不羡，堂成燕雀亦欢呼。

倪思　五峰瀑布
    行行穷尽深林外，碧瓦鳞差依翠麓。
    峰峦左右相回环，万叶霜丹间晴绿。
    忽闻雷霆脚底声，声撼乾关隐坤轴。
    双龙跃出两崖间，倒泻银河作飞瀑。

倪思　延平港滩
    长几赣石三百里，险过瞿塘十八滩。
    幸有溪旁平稳路，何须欲速冒惊湍。

倪思　游黄薜山三首
    历险扪高无路寻，乱山穷处是禅林。
    谁知学道须辞世，真要入山如许深。

倪思　游黄薜山三首
    云鹫峰头一万杉，覆盂山下木参天。
    当年曾识祖师面，溜雨鸣雨三百年。

倪思　游黄薜山三首
    中洲绝品旧闻名，瀹以寒泉雪色轻。
    怪得道人常不睡，一瓯唤醒梦魂清。

倪天隐　句
    物外风尘不梁颜。

倪文一　句
    编篱已种渊明菊，凿沼还栽茂叔莲。

倪翼　句
    三尺有关人命重，一官虽去我身轻。

倪应渊　多景楼
    狠石苍顽岁月遥，几人触境想英标。
    欲知三国兴亡事，但看一江来去潮。
    南土尘飞通岭海，中流砥立独金焦。
    云山绕槛期深隐，不受刘安作赋招。

倪应渊　古扬州
    雉堞平来堑拥沙，绿芜阙处见人家。
    山河旧影藏秋月，关塞新声起暮笳。
    玉蕊已为亭下草，蒺藜不是眼中花。
    当年风舸经行地，枯柳无枝寄宿鸦。

倪应渊　金山寺
    金锡飞来日，灵鳌负地形。
    涛翻四面白，寺裹一山青。
    海月窥檐箔，天风语塔铃。
    倦怀思煮茗，谁与汲中{左氵右霝}。

倪应渊　雷塘
    天留遗迹鉴兴亡，出郭伤心见此塘。
    废苑无萤秋寂寂，坏陵有树月苍苍。
    绿凄霜重摧荷盖，紫怯波寒褪芰裳。
    唤醒锦帆当日梦，一声水调隔云长。

倪允文　大涤洞天留题
    九关深处锁仙家，缥缈清都定不遐。
    草木曾留高庙跸，香灯常带紫宸麻。

倪允文　大涤洞天留题
    巢父滩头甫着鞭，名山入眼驿程边。
    迂回仅费商於地，领袖宁烦一介先。

倪允文　大涤洞天留题
    笋舆轻捷绕坡陀，石窦抽关喷决河。
    幸许羊肠成坦履，不应狭路响风波。

倪允文　大涤洞天留题
    洞裹群仙总未逢，天风吹快去匆匆。
    儒仙元自留官府，傥借刀圭得圣功。

聂崇义　句
    勿笑有三耳，全胜畜二心。

聂兼善　游洞霄
    吾闻洞霄山水妙天下，缭白萦青胜图写。
    九重扃錀极深严，一岫宽闲更潇洒。
    倚空天柱何孤高，诸峰罗立犹儿曹。
    长松怪石入题品，金堂玉室供游遨。
    此地隐居皆胜士，道骨仙风绝尘滓。
    就中俞子最少年，炯若芙蓉映秋水。
    青鞋布袜千里来，一见使我昏眸开。
    谈空说有坐终日，舌涛衮衮生风雷。
    鄙夫未愚晚闻道，寄傲嵌岩事幽讨。
    只缘方寸无荆棘，渐喜丹田熟梨枣。
    人生百岁空自忙，读书博塞俱亡羊。
    劝君火急烹铅汞，莫待倒景飞屋梁。
    春风又放莺求友，烟外暗黄初著柳。
    南行傥遇置书邮，莫忘超然北山叟。

聂守真　哀被掳妇
    当年结发在深闺，岂料人生有别离。
    到底不知因色误，马前犹自买舉脂。

聂守真　读水云丙子集
    一夕缁尘蔽海东，潮头无力障西风。
    汗沾铁马唐陵在，泪洒铜仙汉祚终。
    昨日又闻金眃出，他年谁信瓦棺空。
    中郎未抵支郎惨，地老天荒恨莫穷。

聂守真　读水云丙子集
