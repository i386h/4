<!-- { "loadSidebar": true } -->
    用贻厥孙谋，无为忽去此。
    去此亦不难，安居亡所恃。

赵友直　长短句四时问四首
    试问春韶光，何事容易老。
    一点丹心死不灰，余生未便委芳草。

赵友直　长短句四时问四首
    试问夏祝融，何事苦凭陵。
    安得金风起天末，大驱凉雨涤炎蒸。

赵友直　长短句四时问四首
    试问秋疏檐，落叶何萧萧。
    黄花如有故人意，相对篱边共浊醪。

赵友直　长短句四时问四首
    试问冬满面，朔风何猎猎。
    雪里梅花度暗香，骚人颇有诗相狎。

赵友直　承友携琴见访
    三尺丝桐太古音，清风明月是知心。
    伯牙去后无消息，会见君家契此深。

赵友直　初晴
    久雨初收霁，开窗动我情。
    野花含宿泪，山鹊弄新声。

赵友直　创泳泽书院初成
    万古湖山一望央，紫阳道脉壮宫墙。
    佳朋鳞集互联榻，多士云从相共堂。
    地有金罍非福瑞，天将玉汝任纲常。
    要知学问无他术，只在工夫不怠荒。

赵友直　待友不至
    自与吾朋聊外期，心旌切切望容仪。
    闻言回首非因错，欲语恁栏岂是痴。
    春酒破愁难作喜，莺花供兴不成诗。
    有时会晤情何限，握手论文到日西。

赵友直　登五龙尖晚归鼓琴
    绝巘凌风驾白云，登临兴后鼓南薰。
    朱弦一到无心处，自觉人间无可闻。

赵友直　读靖节集
    羲皇世远矣，圣道久粃糠。
    纵有鲁中叟，弥缝犹未遑。
    况复经秦火，烬末谁能匡。
    赤帝按剑起，犄角重傍徨。
    天运如此耳，不饮之何方。
    壶觞辄自引，未肯须臾忘。
    匪苟好沉湎，逃名托醉乡。

赵友直　杜宇行
    君不见四更五更月，杜宇口流望帝血。
    何为生子寄别巢，毛羽摧残悲哽咽。
    将亡皎皎贾廉名，而今怨望未休歇。
    天运自古有废兴，金瓯屹然亦伤缺。
    尧舜受禅夏商衰，夷齐孤竹如敝鞋。
    且须有酒拚颜赤，莫向东风空戚戚。

赵友直　端午
    节过端阳日，蒲觞满自斟。
    兴怀多感旧，吊古漫成吟。

赵友直　赋友授徒
    孤竹清风迥，尼坛化雨淋。
    群英公乐育，何必羡华簪。

赵友直　耕
    布谷声中雨一犁，绿蓑青笠两相宜。
    陇头枉费驱牛力，旱潦年来未可期。

赵友直　搆竹楼初成
    竹楼新搆喜初成，为检遗编课子程。
    山近砚池云自湿，门无辙迹草偏青。
    光团霁月盘书案，翠暖香风透画屏。
    旧业深怀期远大，心田雨许欲耘耕。

赵友直　观菊有感
    行到篱边地满霜，曩时物物已非常。
    自怜失意秋风后，独有寒花不改香。

赵友直　归田园居和陶渊明韵
    举世堕尘网，我独爱丘山。
    旧业久荒芜，不去待何年。
    栖鸟恋故枝，潜鱼乐深渊。
    物类各有托，予盍归田园。
    决水渠双注，藏书居数间。
    孤松挺后檐，五柳栽门前。
    渺渺缀浮云，淡淡笼轻烟。
    蛙鼓池塘畔，鹤唳溪山巅。
    微躯足为乐，稚子堪陪闲。
    不受樊笼系，灵台复自然。

赵友直　寒食
    人道芳辰载酒行，予心翻起古今情。
    纸钱烧罢归来后，犹有原头杜宇声。

赵友直　己卯岁除夜
    刚迎新岁至，俄惊岁复分。
    烧灯明万户，爆竹响千门。
    愁对梅花咏，强将柏叶吞。
    经年心底事，明日付东君。

赵友直　见乳燕
    梅雨初晴绿满陂，忽然乳燕脱巢飞。
    诗成高枕惟鼾睡，不向人间怨索离。

赵友直　景物
    景物撩人□，兴思百念攒。
    亨屯原有定，呼酒拚红颜。

赵友直　倦来归
    驰驱数载倦来归，一任流光暗里催。
    缩首愿情忘势利，敛踪甘不受轻肥。
    动於沼上观鸥侣，静在松间共鹤栖。
    此外嚣嚣无别事，编茅插棘护幽扉。

赵友直　兰边晚酌
    深谷笼幽色，超然味更长。
    薰人先欲醉，对客漫斟尝。
    初触来歌席，犹肄扑酒觞。
    主人困坐久，寂寂不闻香。

赵友直　立夏
    四时天气促相催，一夜薰风带暑来。
    陇亩日长蒸翠麦，园林雨过熟黄梅。
    莺啼春去愁千缕，蝶恋花残恨几回。
    睡起南窗情思倦，闲看槐荫满亭台。

赵友直　龙冈歌
    龙兮龙兮何时兴，云行雨施天下平。
    湫兮湫兮龙之据，龙今去兮留空名。
    苍松倒影肖鳞角，根盘石壁徒崚峥。
    当时旱魃为暴虐，苗禾焦卷皆枯茎。
    嗷嗷下民发虔祷，嗟尔无神扬威灵。
    予今歌罢龙冈曲，翻令两腋清风生。

赵友直　漫兴二首
    偃息林舦与世违，兴来长啸不妨痴。
    素怀欲辟留侯谷，僻性耽茹甪里芝。
    漫谓五湖真乐事，须夸三径足幽栖。
    时人何用讯名氏，久矣迂疏不自知。

赵友直　漫兴二首
    南轩梅雨晚来频，雨霁轩清尽可人。
    不著东山双屐齿，偏宜渭水一丝纶。
    愁中托酒无辞醉，梦里看花莫认真。
    行乐随时吾事耳，乾坤何地不容身。

赵友直　命子篇
    悠悠我祖，肇自轩辕。
    迄於赵城，因而氏焉。
    汉家涿郡，继族於燕。
    卜迁大梁，世系绵绵。
    宋自中叶，徙都南塘。
    武显扈跸，聿居虞乡。
    於赫文杏，奕世其芳。
    符德象贤，谱牒有光。
    顾及於我，时运倏倾。
    族居萍散，遂殒家声。
    苫块余息，仅存其形。
    於焉有心，冀我后生。
    后生是畏，圣谟炳如。
    维时孜孜，无忝厥初。
    岂不尔念，为惜居诸。
    无后非孝，匪才若虚。

赵友直　牧
    相呼相唤出烟堤，冒雨前村膝没泥。
    万斛愁怀人不解，呜呜桐角倚牛吹。

赵友直　墓庐追亲
    万古维乾坤，一生资父母。
    乾坤春复春，父母恩难补。
    瞻彼林中乌，犹能怀反哺。
    矧兹六尺躯，不念劬劳苦。

赵友直　暮春即景
    衡门三月景，万顷浩无穷。
    堤柳轻浮碧，野花净落红。
    小桥溪水涨，曲径峪云笼。
    牧子横牛背，前村一笛风。

赵友直　南源庙
    乾坤何处不披图，觅胜谁从此地过。
    三相神功垂舜治，千秋庙貌壮勾湖。
    衢通瑞象无尘境，山隔眠牛有坦途。
    伏腊岁时同到此，祠前瞻拜一諠呼。

赵友直　拟古二首
    圣王创立制，先务正经界。
    群侯肆兼并，井田随破坏。
    经界紊其坊，曷所辨中外。
    三王化邈矣，五霸迭相代。
    仲父作内政，兵与农胥赖。
    列辟已无周，重俾宗且戴。
    伟哉九合功，愿执鞭相待。

赵友直　拟古二首
    堂堂谷中室，草木恒相邻。
    顷缘出游衍，室内虚无人。
    犬羊窥我间，蹄蹟分扰驯。
    秽我衣裳区，安所置其身。
    翘然起遐思，结屋依湖滨。
    手执羲皇卷，门栽五柳春。
    春风一披拂，意恐缁泥尘。

赵友直　牛山之木四
    牛山之木，於彼空谷。
    悠悠我思，孰云勿谷。

赵友直　牛山之木四
    牛山之木，欣欣其荣。
    我有好爵，君子攸宁。

赵友直　牛山之木四
    木其荣矣，繁霜瘁之。
    静言思之，中心怆而。

赵友直　牛山之木四
    木之瘁矣，益厚其根。
    我之怀矣，匪善奚敦。

赵友直　七夕
    一叶井梧飘，双星忽相值。
    却怜参与商，晤会当何夕。

赵友直　樵
    踏破芒鞋力已疲，朝还砺斧采薪儿。
    云深迷却山头路，戴笠回来雨湿衣。

赵友直　秋晚登眠牛冈偶赋
    满路尘嚣不耐愁，眠牛冈上自清秋。
    霜高木叶流丹冷，宜为黄花一举瓯。

赵友直　秋夜宿瑞象寺写怀
    秋高天宇肃，草际霜华冷。
    明月流清光，徘徊薜萝影。
    予抱千古怀，其将为谁骋。
    兴衰感人事，代谢悲流景。
    长歌紫芝篇，醉卧赤松径。
    斯亦聊且娱，荣华非所竞。

赵友直　山中即景四首
    谷风吹我户，襟抱豁然开。
    雪向梅边尽，春从柳上来。
    花瓶长绿草，茶碗泛香醅。
    逸兴难拘缚，寻诗屐破苔。

赵友直　山中即景四首
    趁此清和景，荷筩酒一吞。
    围棋开北墅，羽扇取南薰。
    兰雨清传馥，鸥波绿涨纹。
    枕书鼾睡处，忽梦到陶君。

赵友直　山中即景四首
    故园秋雨后，足迹遍溪山。
    月入芦花冷，风磨柳叶残。
    群乌乱木末，独雁咽云端。
    此景堪谁遣，村醪味带酸。

赵友直　山中即景四首
    茅屋冻将压，柴门寒自拴。
    掘炉煨芋栗，呵笔写诗篇。
    策杖深山里，寻梅古洞边。
    谁知居士乐，翻受俗人怜。

赵友直　伤春偶得绵字
    王府原头芳草芊，却怜杜宇自年年。
    停杯试向窗前看，飞尽杨花几树绵。

赵友直　释闷
    槛外山花照眼明，独怜幽抱向谁评。
    因寻乐处诗为友，欲破愁城酒作兵。
    歌罢倦吟多少句，醉余强进两三觥。
    春光容易催人老，莫把污名玷此生。

赵友直　寿黄有司诞日
    天挺英才佐庙廊，千年懋绩炳旗常。
    悬弧偏喜民生寿，报国还期道体康。
    庭有芝兰呈晚秀，门多桃李毓春芳。
    微吟聊助冈陵祝，鹤发乌纱映鬓霜。

赵友直　送春
    宿雨淹无霁，落花翠点苔。
    东君今日去，借问几时回。

赵友直　题壁
    三北谁人知管仲，五湖何处觅陶朱。
