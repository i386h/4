<!-- { "loadSidebar": true } -->
    侥幸登一第，患难何其稠。
    滨死者累矣，尚存镜中头。
    行善丛谤议，施德招冤讎。
    久已致其仕，此生行且休。
    半饱半饥间，陈粟虀一瓯。
    鼎食拼鼎烹，吾非斯人俦。
    万事不如意，自取何怨尤。
    折腰复仰面，舐痔而封侯。
    何如醉茅柴，霞外鼾鼻齤。

方回　七月初一日淮浙大潮巨风亘古所无二首
    等是耕王土，谁令住海滨。
    死沈凡几屋，生哭并无人。
    可痛淮连浙，兼忧广及闽。
    鲸鲵容此物，蝼蚁视吾民。
    浪祭推潮鬼，虚祈主地神。
    怀襄吾未见，七十五年身。

方回　七月初一日淮浙大潮巨风亘古所无二首
    江海诸州县，新秋卷飓风。
    楼台漂燕厦，城市化龙宫。
    舶宝千艘覆，亭盐万灶空。
    直令无片瓦，更许有孤篷。
    彻底沙洲扫，连根树木童。
    骨骸谁与殡，腐烂出尸虫。

方回　七月初一日晚大恶风而雨
    焦原沸泽火云红，忽变煤炲漆暮定。
    定谪毒龙移旧穴，并驱奇鬼助狂风。
    落泥朱实争残果，劈瓦青株惜半桐。
    审雨堂中知是梦，未须豪横诧衰翁。

方回　七月初一日早起
    太白星初上，参旗井钺连。
    新秋知几日，酷暑极今年。
    足不能离地，心常欲契天。
    水乡差得稔，亢旱念山田。

方回　七月二十三日闻城南火午至夜半怀归
    月近参旗欲下弦，倚楼半夜独看天。
    故园入梦将千日，朝服离身已七年。
    汹汹火惊何一去，嗸嗸籴贵更堪怜。
    汉庭使者求民瘼，汲黯应须识后先。

方回　七月三日朱用和罗弘道同访南山无竭师
    振骑出喧阓，榜舟浮广川。
    冠盖二三子，谓我扬先鞭。
    翳翳杉漆坞，膴膴禾黍田。
    篱闯拥稚髻，担观骈旅肩。
    是日告秋朔，暑絺稍轻便。
    瞩远喜野旷，讨幽忘道绵。
    维南孤崒嵂，中有西方仙。
    铁干万树古，金界千柱坚。
    湿藓滑侧磴，密荔凉深泉。
    道人瘦如腊，不见今三年。
    翠琰壁奇刻，丹涂架穹椽。
    修竹洗人心，焉知红尘天。
    谑剧酒若失，机捷诗易圆。
    致爽潇洒阁，俯视乌龙颠。
    过帆倏灭没，聚市常熬煎。
    临轩十八公，老寿藤萝缠。
    与语若未对，风至忽粲然。
    斗牛之所蓋，吴越封疆连。
    自泰伯勾践，以至衣锦钱。
    成败亦屡矣，变化若浮烟。
    嗟哉声利徒，群蚁争微羶。
    吾侪方寸中，皎月澄寒渊。
    少迷逐众嗜，晚悟羞前愆。
    会当摆俗鞅，来此禅窗眠。

方回　七月十日有感
    十年前此日，视篆上严州。
    借服初金佩，峨冠尚黑头。
    乾坤谁失驭，江海已横流。
    保土虽无恙，忘家弗自谋。
    实门惊瓦裂，痴子困萍浮。
    追忆危阽急，都忘屈辱羞。
    众推真胆大，孰察暗眉愁。
    盗贼诛锄定，租傭減阁优。
    民功差稍稍，己事太悠悠。
    绵薄稀储峙，贪婪恣取求。
    冥怀随命运，失意起冤雠。
    屡跋三关马，更乘四渎舟。
    长城青冢月，大汉黑山秋。
    甫息台卿担，空余季子裘。
    解官终欠早，破产复奚尤。
    酹柏悲先垅，畦蔬偃故丘。
    信书无一得，负债有千忧。
    倒箧衣俱典，连床药未瘳。
    不如穷百姓，何谓古诸侯。
    公论谁诗可，莲花博士俦。

方回　七月十五日书
    家贫难办素食，事忙不及草书。
    今日果然如此，古人可信非欤。

方回　祁门界
    辛苦营花圃，他乡过一春。
    马兼人并老，仆笑主何贫。
    尚忆桃符改，俄惊麦饭新。
    吾州才入望，山色碧无尘。

方回　荠菜花
    斗草吴王眩越娃，终然轮与老陶家。
    雪挑霜煮春无尽，不似吾园荠菜花。

方回　葺圃
    山水清音屡见招，经丘寻壑尚逍遥。
    宅门南北双桐木，篱径高低万菊苗。
    特创小亭观藓石，待穿枯沼架茅桥。
    忽思万事皆虚幻，何苦空将百虑焦。

方回　憩老
    憩老千山里，投閒五载余。
    直令艰日籴，何用恋乡居。
    白傅欲卖宅，虞卿空著书。
    秋园菊篱好，荒草欠人锄。

方回　千叶桃花
    此亦桃花彼亦桃，成蹊各各绽春苞。
    一朝开出红千叶，何啻高才十倍曹。

方回　千寅生日杨广文携示壬辰生日诗次韵
    方寸天知地亦知，昂藏胸次了无奇。
    山林独乐休官早，□县徒劳见事迟。
    一影浪行千万里，十年未朽两三诗。
    故□□□惊陈迹，旅次传抄付小儿。

方回　铅山虞华甫往谢叠山枋得君直为书耕隐二字今年八十一其子舜臣字舜
    君直不可见，见此长虹吐。
    使其尚未死，年始七十五。
    当时书此字，赠我老华甫。
    今年八十一，仍卧旧处所。
    谢公名太盛，杀身甘荼苦。
    虞公不竞名，躬耕隐村坞。
    有名无名间，俯仰隔今古。
    直木先剪拜，明膏自煎煮。
    何如牛背上，一蓑弄烟雨。
    所以马少游，伏波非所取。
    
    【卷15】

方回　前参政浙西廉访徐子方得代送别三十韵
    往时参大政，诸老扈先朝。
    合执调元柄，犹乘问俗轺。
    登良爰改纪，肃政各迁乔。
    明甚奎文揭，坚能泰岳摇。
    吴山悬夜月，浙水喷秋潮。
    荐拔皆奇士，寅恭尽选僚。
    重名三翮鼎，古韵九成韶。
    混合氛祲定，因循习尚骄。
    不扶儒学起，焉革庶风浇。
    周继言堪考，殷因世未遥。
    西湖旧精舍，南渡昔圜桥。
    祠植三贤仆，书重万卷雕。
    武林增炳焕，文庙郁岧峣。
    不朽垂声价，无穷沸咏谣。
    学肩游子夏，谟过益皋陶。
    鹏运三千日，龙飞九五朝。
    遐方驰币聘，曲艺齿旌招。
    共拟膺三锡，何烦奉六条。
    有心思绿野，无意上青霄。
    壮节甘恬退，高风久寂寥。
    一閒如我愿，百病应时消。
    佥谓衣当{衣中加八}，公宜馆有翘。
    终烦坐廊庙，未许老渔樵。
    世道存元气，天时正斗杓。
    围腰堪玉带，画像早金貂。
    庆会逢樛木，恩荣侈蓼萧。
    自怜耽杜酒，谁肯顾颜瓢。
    每辱高轩过，无嫌哄市嚣。
    七旬惭暮景，三载傍清标。
    再见知何日，临风泪欲飘。

方回　钱舜举瓜画
    老钱工作赵昌花，残绿依稀姤五瓜。
    正叔晦翁凡六说，始知辅嗣大争差。

方回　钱塘人来
    宿收家信醉慵开，早报潮船泊岸隈。
    钓濑儿将诗箧至，钱塘人索酒钱来。
    道途奔走动千里，时节挨排聊一杯。
    新岁雪晴看吾圃，歙城亦有马城梅。

方回　青菜花
    只供寒士饱诗肠，不伴佳人上绣床。
    黄蝶似花花似蝶，柴门春尽满田春。

方回　青山道中
    插天天目隐云中，但见苕溪绿向东。
    半折竹初经腊雪，争妍麦已眩春风。
    翻飞水鸟偏饶白。窄小村船亦画红，
    闻说南塘赵书宅，近来毁卖与琳宫。

方回　清湖春早二首
    半河楼景半河天，未有行人趁早船。
    閒听卖花声自好，可须多费买药钱。

方回　清湖春早二首
    楼上春阴覆晓云，一河天净碧泇泇。
    雨宜不骤风宜细，閒倚阑干看水纹。

方回　清湖小酌得生字
    泯默抑幽抱，低回挫高情。
    肥遁夙果决，羁旅犹牵萦。
    华摭有旧习，冷嗜无新营。
    醲鲜世所竞，褒博日以轻。
    小人徇流俗，君子怀友生。
    浮壒岂不浊，澄渊元自清。
    丹枫昔雁落，绿柳今莺鸣。
    蛰潜脱寒语，孳乳陶舒明。
    推排故已顺，会合讵易并。
    燠景敞重屋，芳物绵修城。
    愧乏丝竹奏，劣奉肴蔌擎。
    张子霏玉屑，赵老宣金声。
    予辩亦稍纵，遑恤听瞩惊。
    邂逅一兹醉，逝之南山耕。
    眯目眩迅辙，刚心谢尘缨。
    彼我跬步间，奚翅重溟瀛。

方回　清湖早春
    晓窗初起望春云，天色阴晴未十分。
    小雨漫空浑不觉，平湖点点见圆纹。

方回　清湖早春
    岸边老树柳犹枯，红入桃花果有无。
    一夜绿从冰底起，谁将蓝汗染晴湖。

方回　清江濯手
    属镂愤气已销平，江入新安水至清。
    净洗长安遮日手，更容尘土到冠缨。

方回　清明大雪三日
    半月雕梁燕子归，怯寒著尽旧绵衣。
    何人醉眼西湖路，错认杨花作雪飞。

方回　清明日有感
    想见吾儿挈我孙，浇松烧笋杏花村。
    自怜久罄青蚨橐，犹喜能赊绿蚁樽。
    万事是非双鬓识，十人兄弟一身存。
    春残决合为归计，未听啼鹃已断魂。

方回　清明昼夜大风
    春来不住听檐声，日色何曾作好晴。
    纵有花应欺老病，偶无酒亦过清明。
    疾风恶浪摇孤垒，危枕昏灯寄此生。
    西上东归皆未可，客怀端复向谁倾。

方回　晴过常州
    雪霜何太甚，寒意极今年。
    红早迎初日，青还见旧天。
    晴光明草屋，暖力破冰田。
    堰路应无碍，频频问过船。

方回　庆陆仁重举男四首
    治郡年才半买臣，青春天上送麒麟。
    鼎来好事由阴德，曾活澄江十万人。

方回　庆陆仁重举男四首
    相门佳气夜葱葱，早已凭熊更梦熊。
    二十此郎作文赋，乃翁仍是黑头公。

方回　庆陆仁重举男四首
