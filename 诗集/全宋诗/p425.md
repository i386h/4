<!-- { "loadSidebar": true } -->
    海滨乐可忘天下，解写灵明是老轲。

陈宗礼　晚出
    落日山气清，归禽噪林杪。
    意行忘远近，吟过深烟表。
    虢虢水萦田，幽幽云反峤。
    忽闻雘寺钟，沿途发长啸。

陈宗礼　晓行
    披衣起遐征，微茫认前路。
    哀鸿天际云，残月水边树。

陈宗礼　偕彭雅林游翠即席求和
    往事镌鑱一梦同，游人聊此句从容。
    神仙已逝境犹在，洞府虽深户不封。
    阅遍古今云木老，洗空尘土石泉舂。
    此怀清白堪超世，何必星精特地逢。

陈宗礼　玉岩
    山蹊屈曲石玲珑，今古游人兴不穷。
    一一圆明人不识，却寻石□任中通。

陈宗礼　玉岩
    翠屏青紫互高低，清净仙人薜荔衣。
    正好观心坐岩下，忘归却是不忘归。

陈宗礼　紫霄观
    平陂复峻坂，曲折劳攀跻。
    中道忽孤绝，恍然遇安期。
    授以度世术，呼吸随风飞。
    长跪受隐文，三复叹且疑。
    变化岂不神，勾谲莫予期。
    回鞭指故山，从此问所归。

陈宗仁　清明前一日友人招泛东湖
    僧舍经旬只病眠，不知春事满湖边。
    相携步出城东去，杨柳桃花气欲烟。

陈宗仁　清明前一日友人招泛东湖
    令节正逢一百五，轻舟閒泛两三人。
    弄珠楼下波如酒，醖碧摇红潏潏新。

陈宗远　安仁楼间晚晴时送默斋伯回星江
    已是悲秋客，那堪送远人。
    乱山残照惨，落叶晚风频。
    去恨随帆远，回头转意亲。
    明朝相忆处，鳞雁达情真。

陈宗远　八月初五日有怀旧事
    看来扰扰总何谋，且把行藏用酒酬。
    篱菊趁阴移别迳，江枫向晚落行舟。
    秋虫在壁催人织，归燕辞巢恋主愁。
    今日去年风物异，钱塘还在望山楼。

陈宗远　病起
    事业书千卷，生涯菊一篱。
    约居悭间卜，多病颇知医。
    看镜癯添骨，挼髭笑解颐。
    闭门方得趣，不诵北山移。

陈宗远　呈豹林伯进斋表叔
    曲迳禅房午，幽风动古林。
    泉声落涧静，磬韵隔云深。
    空谷留禽语，青山洗客心。
    顿然忘谷想，来此不妨吟。

陈宗远　呈陈介叔
    青帝东来驾彩鞯，烧灯过后少晴天。
    逢春已办穿花屐，阻雨先寻载酒船。
    但觉野云生树外，不知溪水涨滩前。
    落梅有恨香还湿，不得飞来傍舞筵。

陈宗远　出村有题
    一片青莎没古槎，满变流水浸琼沙。
    早梅先点腊前蕊，败菊尚开秋后花。
    落叶尽随寒月少，好山还被晓云遮。
    人生到处须回首，暗里流年损鬓华。

陈宗远　传闻八月十四日唱名
    北斗三魁夜吐芒，竞传胪唱擢王扬。
    遥知天上轮光满，先放人间桂籍芳。
    失笑月乌空绕匝，那知云雁不成行。
    姮娥留取十分好，万里清辉分外彰。

陈宗远　春日书景
    狼藉残梅满地香，游蜂终日趁晴忙。
    芳堤细草鳞鳞绿，深院垂杨袅袅黄。
    暖雾未消山失木，春风无力晓侵裳。
    眼看景物关情甚，亟把诗吟送一觞。

陈宗远　春雨遣兴
    静看何物不关情，屋角青梅子已成。
    巢拂旧尘迎社燕，花移新树欲流莺。
    寒生帘幙深春雨，暖卜园林甚日晴。
    病起无卿休把酒，东君去住亦堪惊。

陈宗远　代寿
    自上黄枢赞万机，曾将谋略定边陲。
    平淮便放裴公逸，去越犹嫌范相迟。
    潋滟池塘莲萬朵，婵娟亭馆竹千枝。
    居东賸有明农志，归衮应赓七月诗。

陈宗远　代寿某帅二首
    当年禁履上星辰，便合登庸秉国钧。
    盖海旌幢纡出镇，济川舟楫已知津。
    但从渤澥清沂泗，肯把关河自越秦。
    酝酿早成六月雨，一朝翻手洗炎尘。

陈宗远　代寿某帅二首
    三年姬衮尚居东，官府清平冠六雄。
    仙洞蟠桃红映日，山亭修竹绿梳风。
    已将儒雅安时俗，更即人和验岁丰。
    俭幕栖身无以颂，元龟游戏出莲业。

陈宗远　代寿某帅二首
    勋业从来简帝聪，东溟还复奏肤公。
    庭前修竹添新绿，洞里蟠桃依旧红。
    野渡横舟人未老，大川作楫路将通。
    愿观整顿乾坤手，不负当年射六蓬。

陈宗远　代寿某帅二首
    笑谈樽俎有馀欢，不独民安吏亦安。
    竞喜鲰生兼盛赐，那堪鹗表录微官。
    投机已发千钧弩，速化仍资九转舟。
    青眼相逢尤异处，他年翘馆旧门阑。

陈宗远　代寿帅书三首
    欲看棠阴续世传，重移星履下鄞川。
    风薰辕戟清官府，日暖瀛壶小洞天。
    塞外不传青海箭，幕边稳泛绿池莲。
    个中便是神仙境，何必崆峒访偓佺。

陈宗远　冬晚
    檐乐无风静自鸣，开窗亦复使眸醒。
    投林倦鸟低翻翼，触纸痴蝇细有声。
    篱外半悬红子落，墙间少见绿莎明。
    阳生阴后春来近，准拟新诗为发萌。

陈宗远　过横远途中
    蚕桑事已过，耕稼老农勤。
    桥断荒村雨，山埋半岭云。
    小松穿石出，野水落田分。
    茅店倾醨酒，相看亦论文。

陈宗远　郊祀庆成诗
    宝历登三秚，觚坛类两仪。
    居歆修大报，肇祀述前规。
    景迓初阳吉，斋严一月期。
    采章循节俭，縵豫屏纷离。
    辂象停方贡，兵骖却道驰。
    殊庭崇祝告，太室款灵娭。
    黄道晴曦丽，青郊湛露滋。
    龙常腾旎旖，蝩羽胜葳蕤。
    列戟森宾卫，严更警禁帷。
    苍圆尊上帝，黄粹见方只。
    馥郁阳宫燎，芬芳帝籍粢。
    非烟浮羽籥，叶气冒尊彝。
    济济锵圆玉，峨峨会采{王綦}。
    云裙纷下逮，月璧粲昭垂。
    合奏谐纯绎，登歌美缉熙。
    贰觞勤竢献，虚次迄亲祠。
    翊翊灵施佑，禳禳嘏致祠。
    招摇回左聄，阊阖敞南离。
    侍杖朝绅拥，升楼禁跸随。
    胪欢皆岳抃，驿赦霈皇慈。
    都号登瑶册，追思遗宝龟。
    燕谋端有自，鸿祉浩无私。
    肃穆东朝贺，登闳宣室釐。
    庆绵千岁统，欢奉万年户。
    盛事辉三古，庞恩被八维。
    至诚深可卜，满假务深思。
    兢业传家法，盈成保庆基。
    万方严表正，九篑戒功亏。
    帝寿齐南极，边尘静北陲。
    具臣怀美报，成命绎周诗。

陈宗远　灵溪舟中风雨
    斜风吹雨打篷窗，独棹孤舟向晓江。
    沙岸竹洲烟漠漠，青山飞鹭一双双。

陈宗远　梦游月宫
    蜿虹绛彩垂霄路，白波渺渺散寒露。
    横空掷绮结飞梁，叆叇青云匝风御。
    飏金排玉水晶宫，鸾佩霓襦笑相遇。
    兔停玉杵取玄霜，吴质无端强猜妬。
    窥见腰中三尺冰，便疑斫却婆娑树。
    桂香广陌不得留，灼灼修娥谩回顾。
    天孙飞梭织冰纨，帝子吹笙湿香雾。
    笑指瑶台十二层，只怕结邻未相许。
    潋滟金枢烟水寒，会驾飞轮撇波去。

陈宗远　悯农
    条桑事了蒸麻急，刈麦人兼种稻归。
    作苦那能衣食足，几多游冶厌轻肥。

陈宗远　拟古
    蚕丝图利人，利成身已烹。
    蛛丝图网物，网成身益倾。
    汉兴弓犬弃，楚乱萧艾生。
    祸福乃如此，吾道乌能亨。

陈宗远　牵牛花
    绿蔓如藤不用栽，淡青花绕竹篱开。
    披衣向晓还堪爱，忽见晴蜓带露来。

陈宗远　寿陈府博
    三屿萦纡秀且奇，苕华琢采妙工倕。
    高罗绛帐声盈耳，戏着斑衣笑解颐。
    鱼藻留连依水密，凤筩准拟向阳吹。
    的知梅信传东阁，先访南宫第一枝。

陈宗远　寺深
    寺深幽寂寂，四月似秋天。
    夜久听山雨，晚来添石泉。
    断岩风啸木，疏竹鸟栖烟。
    钟鼓林梢动，空堂已罢禅。

陈宗远　送洪宰西归少歌渔春渡是日风雨
    送客来孤店，疏轩竹数茎。
    归帆出烟雨，群吏立沙汀。
    似我情何悄，如君事最荣。
    待无云隔岸，须看远山青。

陈宗远　送友人
    黄梅浦远草萋萋，风细孤帆雨后低。
    渔笛一声何处作，故山回首白云迷。

陈宗远　宿村
    野畦新雨过，蛙杂水溅溅。
    风扫竹前地，月明柳外天。
    人过惊犬吠，妇绩趁蚕眠。
    舍北数声橹，夜归何处船。

陈宗远　题汪表叔对袁府起借轩和韵
    朱门虚老济川材，镜面芙蕖取次开。
    莫怪偷光邻士壁，绝胜附火乞儿堆。
    拂尘尚欠千寻竹，极目何须百尺台。
    鱼鳖不知谁是主，也随流水向东来。

陈宗远　题萧季贤雪涧轩
    避喧宽结小茅庐，庭竹栽多引凤栖。
    满地松钗风啸木，隔窗渔艇月涵溪。
    归鸿目送云间失，贺燕巢成栋外低。
    料想春残曾有梦，谢家芳草绿将齐。

陈宗远　戏同舍与内竞
    龙泉函气清，欧冶吐霞绮。
    干将堕龟文，莫邪潜漫理。
    藏锋金匣夜光芒，铜花玉晕相磨砥。
    雄雌一落东与西，相从不隔千山水。
    忆妾与君差池飞，送君挟策游京畿。
    暮云空碧雁度远，画梁寂寞燕来迟。
    但愿月宫分彩色，岂恨霜闺弄落晖。
    君方倦羁旅，妾亦厌枌土。
    锦水鸳鸯巢汉林，绮翼飞翔交媚妩。
    有时娇妬不自持，佯嗔不肯舒眉宇。
    逢君贫困泣牛衣，举案低蛾似顽鲁。
    谁知志满凌暴生，刚肠便不爱卿卿。
    望断犊车挥尘急，饱负虎嵎攘臂轻。
    松柏故无情，凌霄植根蒂。
    柔蔓托高翘，岁寒忻附丽。
    何为丝萝亲，反有荣悴异。
