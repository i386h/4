<!-- { "loadSidebar": true } -->
    蝗虫日来复满野，府帖夜下还呼舟。
    江天尚黑客骑马，草露未晞人牧牛。
    路长遥想兀残梦，家在风烟兰杜洲。

章甫　王梦得捕蝗二首
    江头晓日方曈曈，仆夫喘汗天无风。
    茅檐汲井洗尘土，野寺煮饼烧油葱。
    平生忧国寸心赤，在处哦诗双鬓蓬。
    村民喜识长官面，树阴可坐毋匆匆。

章甫　王梦得意久出远归惠诗次韵
    手栽桃李已成花，久客归心急莫鸦。
    别后新诗圆似弹，依前瘦马钝如蛙。
    路长人困煎茶店，春去莺啼卖酒家。
    三径未荒还寄傲，只应清梦到京华。

章甫　闻鹁鸪
    阴云欲暗江头树，屋角先闻鹁鸪语。
    潇潇渐作打窗声，谁道巢居不知雨。
    雨晴唤妇却同飞，须知此物心无机。
    岂比人间情义变，衔冤誓死不相见。

章甫　闻下亲征诏志喜
    闻下亲征诏，军民喜溢颜。
    天威方一怒，国步久多艰。
    思古伤心处，平戎反掌间。
    书生苦衰懦，空使鬓毛斑。

章甫　闻鸦
    柳暗啼春处，庭空反哺时。
    鸣声元自乐，世俗亦多疑。
    凶吉何须问，雌雄未易知。
    宁栖丈人屋，莫借上林枝。

章甫　问祖显疾
    念子何多病，逢人问好音。
    可无安乐法，未　¨短长吟。
    陋巷邻南北，春风酒浅深。
    杯蛇弓落影，应已断疑心。

章甫　问祖显疾
    隐几维摩诘，伤春杜拾遗。
    观身如聚沫，忧国正攒眉。
    药裹添新说，腰围减旧时。
    朝来强饭不，问讯一凭诗。

章甫　无题
    碁局机心在，诗篇习气余。
    去来旋磨螘，生死蠹书鱼。
    阅世双蓬鬓，还山一草庐。
    苦无食衣计，不是故踌躇。

章　　　西湖游上人相访於白沙翌日如金山求诗
    剥啄惊春睡，萧然湖上僧。
    篝灯夜深语，多说鉴巴陵。

章甫　西湖游上人相访於白沙翌日如金山求诗
    宗师贪寂灭，祖道益衰迟。
    只有青山色，相逢似旧时。

章甫　西湖游上人相访於白沙翌日如金山求诗
    江草随春远，沙鸥伴我閒。
    殷勤东去水，送子过金山。

窴　甫　惜花
    前朝西风不肯住，红雨毵毵落深树。
    昨日东风更放颠，香雪纷纷飘满园。
    四时催人头发白，薄相春风亦欺客。
    渐觉繁枝过眼空，历历黄花乱疏麦。
    野店沽酒酸如虀，先生不饮春将归。
    屋头向晚雨声急，自炷炉香坐盘膝。

章甫　喜凉
    暑气今全减，人心始少苏。
    客愁生海燕，秋意入庭梧。
    岁月真虚掷，诗书只自娱。
    荆山谁献玉，齐国正吹竽。

章甫　喜凉
    老去孤黄嬭，愁来赖麴生。
    客居宜落寞，寒事费经营。
    岁稔锻声急，夜长灯影明。
    深怀不成寐，四壁候虫鸣。

章甫　喜晴
    连山春雨来，径滑不容足。
    行人相攀援，泥泞及马腹。
    欲往不得前，野店可投宿。
    朝来天宇佳，笑语闻童仆。
    宣城半程耳，山路听诘曲。
    自别贤主人，三岁如转烛。
    应烦倒屣迎，喜气见眉目。
    新堂几日成，春酒此时熟。
    珠玑倾锦囊，尘埃拂楸局。
    上饶千里远，策蹇许追逐。
    北归预可料，诗作牛腰束。

章甫　戏答王通一
    底事重来淮上村，九关难上阻司阍。
    短衣他日欲射虎，堂印何时看倒盆。
    花著襟裾无定力，雪侵须鬓有愁根。
    天河且挽洗疮疥，若问甲兵君莫论。

章甫　戏简乐长卿
    长卿谈兵气飘扬，半生漫趁槐花忙。
    尘埃绿绮谁拂拭，鸡群野鹤空昂藏。
    何必明经取青紫，请君囊书献天子。
    中原犹未息兵戈，万里横行丈夫事。
    愞夫株守衡门里，初无长须给薪水。
    故旧经年绝尺书，乌鹊玩人频送喜。
    欲行万里囊无钱，移床且对薰风眠。
    儿啼妻怒了不问，诵诗过午声琅然。

章甫　戏简李清宇
    四十九年真大谬，三百六旬长鲜髈。
    人生一梦何足较，田谷荐饥良独难。
    酒边志气漫豪放，眼中骨相殊酸寒。
    输与能诗李供奉，水旱不忧吾有官。

章甫　贤府主祷雪而应喜极有诗
    湖海双鱼久不传，幽人门巷转萧然。
    寒威直与酒为地，雪片忽共梅争妍。
    自拨小炉犹有火，拟留佳客苦无钱。
    金篦刮眼何时得，咫尺春风欲换年。

章甫　谢韩无咎寄新茶
    武夷仙翁冰雪颜，建甯府中春昼閒。
    挥毫醉写乌丝栏，新茗续煎扶玉山。
    应念穷愁坐空谷，头白眼眵书懒读。
    殷勤题裹寄春风，浇我从来藜苋腹。
    别公宛陵今五春，渴心何啻生埃尘。
    平生不识七闽路，梦魂欲往山无数。

章甫　谢张倅惠茶
    病躯倦甚不举酒，便腹枵然尤爱茶。
    淮乡久住已成俗，客至亦复研芝麻。
    称重缃卾还入手，知公与我诗情厚。
    静无俗驾叩柴关，急遣僧房借茶臼。
    易足堂中昼倍长，一杯凉饼补饥肠。
    世间万事不挂口，齿颊尽日留甘香。
    青奴可怜姑少却，睡魔退舍诗魔作。
    诗成吟罢来清风，秋意拂拂生梧桐。

章甫　新凉
    白帝扬镳后，炎官退舍初。
    江山惊客恨，风月到吾庐。
    黄嬭宜相就，青奴稍见疏。
    寄声莲社友，秋兴复何如。

章甫　绣观音
    蜀人多巧思，组绣用功深。
    生绡三尺余，成此观世音。
    慈悲欢喜容，如出旃檀林。
    莲花随步武，缨络缦衣襟。
    手中杨柳枝，时布慈云阴。
    誓度诸有情，能以音声寻。
    由茲善幻力，使我生恭钦。
    仰瞻大自在，本以一寸针。
    众生与诸佛，其实同此心。
    愿学闻思修，苦海脱浮沉。

章甫　盱眙馆中题云山图
    北风三日吹黄土，长淮浪高少人渡。
    客愁正坐小窗间，眼明见此江南山。
    好山连娟螺髻鬟，白云无心终日閒。
    野桥溪水流弯环，旁有幽人昼掩关。
    道路只今多险艰，林泉有约吾当还。
    黄精可驻冰雪颜，时时令人双鬓斑。

章甫　雪中张仲庠惠十诗老懒不能追逐戏答古风兼简陈伯茂
    爱君诗好韵倔奇，快如天马不容羁。
    惜君有钱不沽酒，尽日苦吟难疗饥。
    我生真成错料事，陈子生涯畧相似。
    敢持短兵与君接，笑我老来长退怯。
    空山一夜雪盈阶，轩窗晃耀如瑶台。
    尊中尚喜有余绿，红潮两颊心悠哉。
    安得万里江，变作葡萄醅。
    笑呼姮娥共起舞，夜阑更酌北斗杯。
    一醉三千年，从教海水扬尘埃。
    妻孥笑我言，此乐恐未谐，
    典衣且复沽茅柴。淮南有薄田，
    与汝归去来。愿身长健眉长开，
    好插梅花醉几回。

章甫　颺稻行
    屋头场地如镜光，未是攻相呼来破场。
    今年惭愧好天色，颺稻得风尤省力。
    分时往往只论{上竹下差}，主客四六无偏颇。
    高低十分早晚禾，就中谁家收最多。
    妻儿舂糯试新麴，邻舍茅柴相接续。
    醉来起舞自顿足，官无差科即为福。

章甫　野步
    天宽地大我何忧，白首行歌得自由。
    穷既有神安可送，富如非义岂容求。
    四时无出三春好，万事都拚一醉休。
    茅屋酒旗遥唤客，余寒未许脱驼裘。

章甫　叶子逸以惠山泉瀹日铸新茶饷予与常郑卿
    惠山甘泉苦不冷，日铸茶香方是真。
    广文唤客作妙供，石铫风炉皆手亲。
    神清便欲排阊阖，且了吾人淡生活。
    瓶芽分送已无余，杯水尚容消午渴。

章甫　夜坐
    枕簟迟迟睡，轩窗一一开。
    市收人语寂，江迥水风来。
    熠耀明衣袂，婵娟到酒杯。
    新凉儿女健，促织已相催。

章甫　移家谢赵再可
    病眼不禁黄土眯，尘缨屡费沧浪水。
    晓窗笑语镜中人，但可置之岩穴里。
    县官有田容我耕，收身已是太迟生。
    醉眠牛背自安稳，山鸟惯听哦诗声。
    经营小筑幽深处，借车欢喜移家去。
    非公谁寄草堂赀，知我旧谙茆屋趣。
    此心此地俱宽閒，从渠旷野多风寒。
    灯前儿女话团栾，广厦期公千万间。

章甫　以王通一所画小舟横截春江图为韩无咎寿
    江上春风花满树，春水才平旧痕处。
    何人笑傲一扁舟，横截千波万波去。
    王郎有句藏毫端，写出生绡半幅间。
    明窗供我时展玩，仿佛罗带萦烟鬟。
    缄题请寿黄华使，如公福禄川方至。
    吾君愿治正思贤，舟楫期公济大川。

章甫　忆弟妹
    新年思弟妹，何处有田园。
    见面宁无日，伤心不忍言。
    飘零空岁晚，契阔又春暄。
    肠断东来水，滔滔共一源。

章甫　忆王履方
    江头今日少风埃，时有閒云出断崖。
    入网河豚来近市，争巢野鹊堕容阶。
    偶行芳草得佳句，不见故人无好怀。
    愁送客帆西去尽，日随潮水到秦淮。

章甫　益睡
    主人欣然腰十围，一官会计同游嬉。
    开轩环坐只图史，锦囊富有惊人诗。
    迩来万事不挂口，世情尽付鼻中吼。
    便腹无妨弟子嘲，着鞭未落少陵后。
    纷纷逐臭皆君儿，我正黑甜曾未知。
    鸡虫得失何足较，是身且卧黄琉璃。
    博山生云香断续，当午清风度修竹。
    门前吏立雁鹜行，童奴摇手眠方熟。
    梦中了了欲何乡，宁复蘧蘧栩栩忙。
    寒泉洗耳石砺齿，主人家住庐山傍。
    他时但取青毡旧，归作春秋同社友。
