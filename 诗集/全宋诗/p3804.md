<!-- { "loadSidebar": true } -->
    主人胸次俱收拾，笔力虽饶万象悭。

曾丰　陈良臣之子正功肯学能文求余印可
    学探玉甽千仞井，笔找龙文百斛鼎。
    归根可以后冥茎，发刃难于先肯綮。
    点铁要之便成金，即心是道道是心。
    一案孔门重勘结，小圆为赐大为参。

曾丰　陈删定日华除广东宪取告中志深考古之语扁斋日考古斋
    东都有人持汉斧，南国无人系周圄。
    未从刀锯宥者三，先即桁杨听之五。
    五三异念同一仁，圣贤典故公日新。
    心从仁上勘得道，笔与民间点为春。
    百未试一刑几厝，忘其劳绩况恩数。
    天语疑由公出然，公心默与天通故。
    持平已遂留何须，责难未了归可图。
    课效九章三章外，游心千古万古初。
    剖斗折衡还未可，非绵蕞莫矫丛脞。
    结绳之外画冠余，作古幸无嫌自我。

曾丰　陈子尚沧洲趣
    湘江之水青悠悠，沧江宛在江中流。
    猗兰青青结幽思，杜若纷纷生远愁。
    前湾瞥见一渔艇，何处飞来双白鸥。
    帝子不归烟雨暮，参差吹断楚天秋。

曾丰　晨霜客路
    卧骇窗纱已报明，篮舆札札破霜行。
    踏开冻淖琼浆溜，摇动凝梢玉屑倾。
    山色喜人犹念旧，鸟声冤客不留情。
    从今得檄莫嫌出，后集诗犹编未成。

曾丰　呈江西仓使汪太社二首
    两朝多侍从，四海一端明。
    与上开皇极，于今享太平。
    芝兰盈砌茁，鸿雁刺天鸣。
    父子同休少，公家更弟兄。

曾丰　呈江西仓使汪太社二首
    乾道群充赋，尚书独主盟。
    当今贤使者，似我老先生。
    湛辈追随念，韩门顾盼情。
    相逢谈不了，敢更以诗鸣。

曾丰　呈临桂宰欧阳丈
    中都倥偬合还离，臆料云萍不复齐。
    官下有缘俱岭表，社中何幸更江西。
    四民自喜归摩抚，百嶂相争入口题。
    嗟我簿书尘里坐，来篇疑是辟尘犀。

曾丰　呈罗春信
    受命钟材不已凉，未论道德与文章。
    晚谋事事成迂叟，羁迹年年是漫郎。
    锐意向前旋磨蚁，灰心求退触藩羊。
    车中幸有司南柄，试与迷途指大方。

曾丰　呈罗叔异三首
    浪把柴扉为客开，揖余茶速又汤催。
    应门老走忽解意，放入江西风月来。

曾丰　呈罗叔异三首
    崆峒不合识东坡，骄气百年犹未磨。
    今放晴烟弄寒影，安知非喜子相过。

曾丰　呈罗叔异三首
    吾疑子亦惯乘机，乃枉华轩扣竹扉。
    不是梅花不相外，囊犹未瘿若为归。

曾丰　呈太府曾寺簿
    吾宗昌大是兰溪，况在兰溪最白眉。
    闯足鹓行初养望，策勋麟阁少须时。
    中原自古须归正，上策从今要出奇。
    公自可为萧相国，求如韩信即今谁。

曾丰　呈吾宗茂夫
    国初名下数三陈，今代吾宗又有人。
    兄弟已推眉更白，功名何虑骨犹屯。
    濂溪气韵娟娟月，康节襟怀盎盎春。
    奋迅发挥吾敢许，稳登鸾凤上麒麟。

曾丰　呈张彦容
    风月性情狂莫羁，簿书今不放人嬉。
    旧攻日课归乾没，新负时名入坐驰。
    白雪阳春挑我和，高山流水结谁知。
    髭髯能美非穷者，恐到穷时莫罪诗。

曾丰　城狐
    凭高负固恣为妖，自谓身安物莫摇。
    薰灌幸人俱有忌，不知鹰犬不相饶。

曾丰　崇安叶簿之先大夫易学得于天而未传于人余窃于执事闻焉幸矣敢以相
    梦与神游会自然，乃翁于易发先天。
    东周以上更三圣，南渡而来第一传。
    入室饱参谁舍瑟，过庭精意自忘筌。
    勾稽小诎论思具，行侍玉皇香案前。

曾丰　出东城门见牧牛
    出逢春客放牛天，浩叹微官久自缠。
    回首未能收白牯，归家犹可养乌犍。

曾丰　出会昌峡
    石峡侵寻过，江流次第平。
    篙人轻去住，船势任纵横。
    稳不妨危坐，忙犹得意行。
    明朝从起晚，但要到州城。

曾丰　出郊
    晓欲晴还雨，春疑早又迟。
    勾萌麻俟命，颍拔麦乘时。
    水有浮天意，山非入俗姿。
    野人逢野景，相爱似相知。

曾丰　出清远峡
    水石三过峡，江流四望平。
    鸟经波面疾，云泊树头轻。
    晃朗天光合，溟蒙海气生。
    且停篙与桨，迟速信船行。

曾丰　初秋夜叹
    仿佛蟾蜍影，萧然蟋蟀声。
    秋随桐叶倒，心与鬓毛惊。
    旧出斑无数，新添白几茎。
    百年成底事，揽镜若为情。

曾丰　初荣
    {上艹下荣}{上艹下荣}者菊，九月初荣。
    于家之庭，有旗有铃。
    主文孔明，绰其能声。
    之子初荣，与象为声。

曾丰　初荣
    {上艹下争}{上艹下争}者梅，十月初荣。
    于郡之厅，有罍有觥。
    主礼孔诚，洽其欢声。
    之子初荣，为乡为馨。

曾丰　初荣
    艿艿者兰，三月初荣。
    于王之庭，有颍有泓。
    主德孔宏，骾其直声。
    之子初荣，与郡为馨。

曾丰　初荣
    何当效能，宋绪丕兴。
    之子中荣，匪国之馨，
    维天下之馨。

曾丰　初荣
    何当谒精，宋绩丕成。
    之子终荣，匪一时之馨，
    维千百载之馨。

曾丰　除日送龙涎香与宋评事二首
    除夕风霜节，家人锦绮筵。
    舌头余凤髓，鼻观欠龙涎。
    玉饼聊分饷，金炉试一燃。
    更将国香匹，何似海南烟。

曾丰　除日送龙涎香与宋评事二首
    半载随蓬转，中宵送夜分。
    酒供文字饮，香对圣贤焚。
    羡子迎偏老，呼儿酌细君。
    劝酬交错里，款款鸭炉薰。

曾丰　厨鸡窜房中张元辅怜而赋诗余不能自已亦为一篇
    惊栖潜避影，啄怯暗吞声。
    似惜千金命，而逃五鼎烹。
    肋枯那便齿，皮瘠不宜羹。
    肉食非吾事，从今戒杀生。

曾丰　触目
    笔头纸上两无功，拥被开篷眼自空。
    石脉直寻江脉去，山光元与水光同。
    春随草木高低到，气并乾坤里外通。
    反顾有吾即无物，卓然独立太虚中。

曾丰　触目
    无我那虞物所侵，从教物与我相寻。
    云头翻墨任浓淡，山顶泼蓝随浅深。
    春色若空疑有著，天工虽巧实无心。
    可怜杜宇空多泪，更笑黄鹂强好音。

曾丰　触兴
    山向南逾秃，江归下转清。
    鸟那容久立，鱼不及潜行。
    云外雁机动，沙头鹭意萌。
    信为吾道计，切忌太分明。

曾丰　垂丝海棠
    春风场里一婵娟，情性脂韦气力绵。
    外不自持如醉者，中无他兼若羞然。
    避风皇后身倾靡，承露仙人手覆悬。
    正恐梅知固相聘，含香自嗅不容传。

曾丰　春夏之交沿途触目
    往年休叹去駸駸，只数今年且十旬。
    稚绿已争欺旭暑，老红犹强护畸春。
    水平似面因风皱，山远如眉得雨颦。
    物态到前长是笑，不知物态总关身。

曾丰　春夜感物书怀
    阁阁蛙鸣夜，嘈嘈鸟语春。
    物情犹任理，世事岂由人。
    时自有迟速，道初无屈伸。
    圣贤得贫力，吾恨不全贫。

曾丰　淳熙丙午与合皂化士彭正夫道人五羊相别开禧乙丑复会于五羊赠二长
    自视其身不系秋，片心宁被白云留。
    发踪江右山青处，游睇海南天尽头。
    勾漏砂星光灿夜，罗浮灶炉冷含愁。
    鼎新革故丹成后，乘兴逍遥汗漫游。

曾丰　淳熙丙午与合皂化士彭正夫道人五羊相别开禧乙丑复会于五羊赠二长
    抗尘骑气两虚舟，久别重逢幸小留。
    自分末留轻著脚，相期初度急回头。
    我尝黄妳真无味，若种丹田乃有秋。
    所向殊途所归一，他游无以易天游。

曾丰　辞东庙途中作
    海近微茫白，山穷次第平。
    固然天远大，加以眼高明。
    草木惊秋意，松先挠客情。
    西风莫相恼，归计此回成。

曾丰　次典岩老赠昭袒韵
    太初寂无闻，其中涵大音。
    渊明窃知之，写以无弦琴。
    曾可入乎耳，无乃听以心。
    子新嗜声诗，失寝夜废衾。
    九死厚所养，五穷发其吟。
    去年抱膏肓，朼来求我针。
    机缄与相勘，脉络归自寻。
    得之三百篇，喜至不自任。
    诗亡道何之，磇硄乱球琳。
    春秋一中和，异者向与歌。
    诏勿攟刍狗，其傍有师金。

曾丰　次韵酬姜孝杰雪中见寄
    十人赋分九穷寒，古说天悭今不悭。
    一夜尽开多宝藏，施银为地玉为山。

曾丰　次韵杨诚斋雪中二首
    夜闭袁门晏未开，开门满目是琼瑰。
    木绵着地还飞起，杨絮沾人倒扑回。

曾丰　次韵杨诚斋雪中二首
    雪儿初是玉仙妃，谪堕人间尚缟衣。
    扑地狂风相衮起，疑乘白鹤刺天飞。

曾丰　从北流入郁林望月岩
    青山罅外见青天，翡翠屏间一镜悬。
    表里集虚生至白，初终持满得长圆。
    光明照处人心足，混沌开时物理全。
    它义多悭兹独否，天无偏意有时偏。

曾丰　答厉季平投诗有怀归乡之意
    词场凡马洗之空，学海波中得老龙。
    尚韵许人赓白雪，正声惟我识黄钟。
    素王不作无明主，贱子何之可附庸。
    乌鹊正兹徒绕树，鹪{僚亻换焦}还更乞相容。

曾丰　大庾北崖梅晚发
    中州梅较晚，大庾合先之。
    已似得南气，不应留北枝。
    天工新坐懒，春事故教迟。
    蜂蝶若知道，恬然不怨时。

曾丰　代董华卿以葺庐无力告于亲旧间二首
    败屋犹余茅不多，其如凌雨震风何。
