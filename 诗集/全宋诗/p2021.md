<!-- { "loadSidebar": true } -->
    春至换群物，花开思故人。
    故人今何在，憔悴颍之滨。
    人去山自绿，春归花更新。
    空令谷中叟，笑我种花勤。

欧阳修　四月九日幽谷见绯桃盛开
    经年种花满幽谷，花开不暇把一卮。
    人生此事尚难必，况欲功名书鼎彝。
    深红浅紫看虽好，颜色不柰东风吹。
    绯桃一树独後发，意若待我留芳菲。
    清香嫩蕊含不吐，日日怪我来何迟。
    无情草木不解语，向我有意偏依依。
    群芳落尽始烂漫，荣枯不与众艳随。
    念花意厚何以报，唯有醉倒花东西。
    盛开比落犹数日，清樽尚可三四携。

欧阳修　四月十七日景灵宫奉迎仁宗皇帝御容有感
    行殿峨峨出绿槐，琳房芝阙耸崔嵬。
    管弦飘落人间去，幢节疑从天上来。
    基业百年传圣子，黔黎四纪乐春台。
    孤臣不得同鎝虎，未死心先冷若灰。

欧阳修　松门
    岛屿松门数里长，悬崖对起碧峰双。
    可怜胜境当穷塞，翻使留人恋此邦。
    乱石惊滩喧醉枕，浅沙明月入船窗。
    因游始觉南来远，行尽荆江见蜀江。

欧阳修　嵩山十二首　拜马涧
    昔闻王子晋，把袂浮丘仙。
    金骏於此堕，吹笙不复还。
    玉蹄无迹久，涧草但荒烟。

欧阳修　嵩山十二首　二室道
    二室对迢巃，群峰耸崷直。
    云随高下起，路转参差碧。
    春晚桂丛深，日下山烟白。
    芝英已可茹，悠然想泉石。

欧阳修　嵩山十二首　公路涧
    驱马渡寒流，断涧横荒堡。
    槎危欲欹岸，花落多依草。
    击汰耫游鯈，倒影看飞鸟。
    留连爱芳杜，渐下西峰照。

欧阳修　嵩山十二首　三醉石
    拂石登古坛，旷怀聊共醉。
    云霞伴酣乐，忽在千峰外。
    坐久还自醒，日落松声起。

欧阳修　嵩山十二首　天池
    高步登天池，灵源湛然吐。
    俯窥不可见，渊默神龙护。
    静夜天籁寒，宿客疑风雨。

欧阳修　嵩山十二首　天门
    石径方盘纡，双峰忽中断。
    呀豁青冥间，畜泄烟云乱。
    杉萝试举手，自可阶天汉。

欧阳修　嵩山十二首　天门泉
    烟霞天门深，灵泉吐岩侧。
    云湿颢气寒，石老林腴碧。
    长松暂休坐，一酌烦心涤。

欧阳修　嵩山十二首　一峻极寺
    路入石门见，苍苍深霞间。
    云生石砌润，木老天风寒。
    客来依返照，徙倚听山蝉。

欧阳修　嵩山十二首　玉女窗
    玉女不可邀，苍崖郁迢直。
    石乳滴空窦，仰见泬寥碧。
    徙倚难久留，桂树含春色。

欧阳修　嵩山十二首　玉女捣衣石
    玉女捣仙衣，夜下青松岭。
    山深风霞寒，月杵遥相应。
    露踪杳可寻，片石秋光莹。

欧阳修　嵩山十二首　中峰
    望望不可到，行行何屈盘。
    一迳林杪出，千岩云下看。
    烟岚半明灭，落照在峰端。

欧阳修　嵩山十二首　自峻极中院步登太室中峰
    系马青松阴，蹑屣苍崖路。
    惊鸟动林花，空山答人语。
    云霞不可揽，直入冥冥雾。

欧阳修　宋司空挽辞
    文章天下无双誉，伯仲人间第一流。
    出入两朝推旧德，周旋三事著嘉谋。
    从容进退身名泰，宠锡哀荣礼数优。
    棠棣从来敦友爱，九原相望接松楸。

欧阳修　宋宣献公挽词三首
    望系朝廷重，文推天下工。
    清名畏杨绾，故事问胡公。
    物议垂为相，风流顿已穷。
    仁言博哉利，献替有遗忠。

欧阳修　宋宣献公挽词三首
    识度推明哲，风猷蔼缙绅。
    何言止中寿，遂不秉洪钧。
    翰墨时争宝，词章晚愈新。
    哭哀文伯母，悲感路傍人。

欧阳修　宋宣献公挽词三首
    结发逢明主，驰声著两朝。
    奠楹先有梦，升屋岂能招。
    赠服三公衮，兼荣七叶貂。
    春风笳鼓咽，松◇助萧萧。

欧阳修　送白秀才西归
    白子来自西，投我文与书。
    升阶揖让席，言气温且舒。
    万辙走声利，独趋仁义涂。
    仁义荒已久，斤锄费耕除。
    吾常患力寡，欣子好古徒。
    终当竭其力，剆治为通衢。
    旗旄侍天子，安驾五辂车。
    尽驱天子民，垂白歌其隅。
    子其从我游，有志知何如。

欧阳修　送楚建中颍州法曹
    冠盖盛西京，当年相府荣。
    曾陪鹿鸣宴，◇识洛阳生。
    共叹长沙◇，空存许劭评。
    堪嗟桃李树，何日见阴成。

欧阳修　送道州张职方
    桂籍雀　衫忆共游，怜君华发始为州。
    身行南鴈不到处，山与北人相对愁。
    莫为高才轻远俗，当令遗老识贤侯。
    三年解组来解日，吾已先耕颍水头。

欧阳修　送刁纺推官归润州
    翘翘名家子，自少能慷慨。
    尝从幕府辟，跃马临穷塞。
    是时西边兵，屡战辄奔溃。
    归来买良田，俛首学秉耒。
    家为白酒醇，门掩青山对。
    优游可以老，世利何足爱。
    奈何从所知，又欲向并代。
    主人忽南迁，此计亦中悔。
    彼在吾往从，彼去吾亦退。
    与人交若此，可以言节◇。

欧阳修　送丁元珍峡州判官
    为客久南方，西游更异乡。
    江通蜀国远，山闭楚祠荒。
    油幕无军事，清猿断客肠。
    惟应陪主诺，不费日飞觞。

欧阳修　送窦秀才
    晴原高下细如鳞，树转城回路欲分。
    望月西楼人共远，跃鞍南陌草初薰。
    短亭山翠偏多叠，送目鸿惊不及群。
    一驿赋成应援笔，好凭飞翼寄归云。

欧阳修　送高君先辈还家
    闲居寂寞面重城，过我时欣倒屣迎。
    入洛机云推俊誉，游梁枚马得英声。
    风晴秀野春光变，梅发家林鸟唘轻。
    祗待登高成丽赋，汉庭推毂有公卿。

欧阳修　送公期得假归绛
    风吹积雨销太行，水暖河桥杨柳芳。
    少年初仕即京国，故里几归成鬓霜。
    山行马瘦春泥滑，野饭天寒饧粥香。
    留连芳物佳节过，束带还来朝未央。

欧阳修　送韩子华
    嗟我久不见韩子，如读古书思古人。
    忽然相逢又数日，笑语反不共一樽。
    谏垣尸居职业废，朝事汲汲劳精神。
    子华笔力天马足，驽骀千百谁可群。
    嗟予老钝不自笑，尚欲疾走追其尘。
    子华有时高谈骇我听，荣枯万物移秋春。
    所以不见令我思，见之如饮玉醴醇。
    叩门下马忽来别，高帆得风披飞云。
    离怀有酒不及写，别後慰我寓於文。

欧阳修　送胡学士知湖州
    武平天下才，四十滞铅椠。
    忽乘使君舟，归榜不可缆。
    都门春渐动，柳色缘将暗。
    挂帆千里风，水阔江灩灩。
    吴兴水精宫，楼阁在寒监。
    橘柚秋苞繁，乌程春瓮酽。
    清谈越客醉，屡舞吴娘艳。
    寄诗毋惮频，以慰离居念。

欧阳修　送黄通之郧乡
    君子贵从俗，小官能养贤。
    无惭折腰吏，勉食落头鲜。
    困有亨之理，穷当志益坚。
    惟宜少近祸，亲发况皤然。

欧阳修　送慧勤归余杭
    越俗僭宫室，倾赀事雕墙。
    佛屋尤其侈，耽耽拟侯王。
    文彩莹丹漆，四壁金焜煌。
    上悬百宝盖，宴坐以方床。
    胡为弃不居，栖身客京坊。
    辛勤营一室，有类燕巢梁。
    南方精饮食，菌笋鄙羔羊。
    饭以玉粒粳，调之甘露浆。
    一馔费千金，百品罗成行。
    晨兴未饭僧，日昃不敢尝。
    乃兹随北客，枯粟充饥肠。
    东南地秀绝，山水澄清光。
    余杭几万家，日夕焚清香。
    烟霏四面起，云雾杂芬芳。
    岂如车马尘，鬓发染成霜。
    三者孰苦乐，子奚勤四方。
    乃云慕仁义，奔走不自遑。
    始知仁义力，可以治膏肓。
    有志诚可乐，及时宜自强。
    人情重怀土，飞鸟思故乡。
    夜枕闻北鴈，归心逐南樯。
    归兮能来否，送子以短章。

欧阳修　送贾推官赴绛州
    白云汾水上，人北鴈南飞。
    行李山川远，风霜草木腓。
    郡斋宾榻挂，幕府羽书稀。
    最有题舆客，偏思玉麈挥。

欧阳修　送姜秀才游苏州
    忆从太学诸生列，我尚弱龄君秀发。
    同时并荐几存亡，一梦十年如倏忽。
    壮心君未减青春，多难我今先白发。
    山花撩乱鸟绵蛮，更尽一樽明日别。

欧阳修　送焦千之秀才
    焦生独立士，势利不可恐。
    谁言一身穷，自待九鼎重。
    有能揭之行，可谓仁者勇。
    吕侯相家子，德义胜华宠。
    焦生得其随，道合若胶巩。
    始生及吾门，徐子喜惊踊。
    曰此难致宝，一失何由踵。
    自吾得二生，粲粲获双珙。
    奈何夺其一，使我意纷◇。
    吾尝爱生材，抽擢方郁蓊。
    犹须老霜雪，然後见森耸。
    况从主人贤，高行可倾竦。
    读书趋简要，害说去杂冗。
    新文时我寄，庶可蠲烦壅。

欧阳修　送京西提点刑狱张驾部
    太华之松千岁青，尝闻其下多茯苓。
    地灵山秀草木异，往往变化为人形。
    神仙不欲世人采，覆以云气常冥冥。
    台郎何年得真诀，服饵既久毛骨清。
    汝阳昔见今十载，丹颜益少方瞳明。
    郡斋政成罇俎乐，高谈日接无俗情。
    诏书忽下褎美绩，使车朝出行属城。
    职清事简称雅意，蠹书古箧晨装轻。
    洛阳花色笑春日，锦衣昼归闾里惊。
