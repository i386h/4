<!-- { "loadSidebar": true } -->
    挑人构目空依路，唤客莺声又隔林。
    病渴相如今已老，悔将春事入琴心。

李新　新春道中口占
    老去难禁数别离，一樽春酒为谁悲。
    绿杨深院花飞处，只有东风独自知。

李新　新春道中口占
    千本春桃行石颜，暖风扶袖入云端。
    庾郎食菜今多少，但看行厨白璧盘。

李新　新春道中口占
    白马蹄轻气亦骄，嘶风嘶日上山椒。
    乃翁不似杨光禄，与汝披霜趁早朝。

李新　新春道中口占
    榆荚已吹鹅眼去，柳绵不带茧香来。
    轻霜未度刘郎鬓，更看春桃几度开。

李新　兴利山居
    江左风流恐未真，南州人物竟成尘。
    全家莫恨瘿张丑，四国且图山作邻。
    小漏天光浑失热，绿槐树盖始知春。
    柴扉昼钥能高枕，一到华胥胜路人。

李新　行路难
    君不见天上星，万古耀虚碧。
    岂意一夕间，堕地化为石。
    物理变化无定端，谁保人心无改易。
    忆妾东边采白蘯，郎骑白马渡江津。
    垂鞭停棹潜相顾，共惜当年桃李春。
    石城二月东风暮，断肠狂絮随郎去。
    百年拆拟同灰尘，醉指青松表情愫。
    可怜一日君心改，前日之言复谁顾。
    弃捐不待颜色衰，忍把流年坐相误。
    还君明月珠，解妾罗襦结。
    念之空自伤，长恸与君别。
    出门望乡关，不惜千里行。
    从人既非礼，何以见父兄。
    去住两不可，伫立以屏营。
    此时心断绝，始信天无情。
    野水东流去不还，忧乐翻变须臾间。
    妇人将身弗轻许，听歌今日行路难。

李新　秀野亭二首
    眼缬蒙茸真草木，春归广莫自文章。
    妙回玉指香罗密，只许杨花傍小床。

李新　秀野亭二首
    溪光山色浅无痕，荒树平芜见几村。
    只恐重来春自去，梨花吹尽月黄昏。

李新　虚明斋
    道源冷然白，疏通无一尘。
    中扃泬寥生，太古以上人。
    斋居不三月，水镜冰壶身。
    日观红未升，绿琐先知晨。
    逍遥且齐物，静与鸿蒙亲。
    如求漆园吏，先与卜西邻。

李新　徐安叟郊居
    旋补疏篱短短遮，郊居初似厌纷华。
    邻灯林腹几萤小，市路山腰一线斜。
    衰草缀珠看晓露，暮天飞墨数归鸦。
    怜君近嵊头浑白，两泪临风数祭拿。

李新　雪树
    巴山雪树惨黄云，剑甲参差百万军。
    不用寒光苦凌铄，若论官况冷於君。

李新　盐井
    凿到金轮水际通，绠长牛领血垂红。
    作梅后日看调鼎，拟雪前人欲散空。
    波素儘熬瀚海，虎形不待盐南风。
    输官已足金籯满，坐笑骑驴困五穷。

李新　彦升索春晖亭诗予昔登亭上见凡赋诗率比兴於雨草如东野初语予疑命
    雕龙雏老师，块坐司莩灰。
    东皇驾青车，先动一信来。
    咸池洗日光，拥出扶桑台。
    从前幽谷根，细甲亦以开。
    百嘉各分荣，差遍岭头梅。
    玉壶花箙迟，舒景讵可催。
    河冰澌液流，暖意何限回。
    要见物化工，无处求枯摧。
    晴晖最浩荡，气律浃九垓。
    慈母融和心，抚弄从提孩。
    明眸照封胡，笑齿发老莱。
    君求赋春晖，世岂无邹枚。
    孝报日益丰，但先植三槐。

李新　燕走马少卿口号
    冠盖相逢好驻鞍，况知北陆已迎寒。
    诏归未觉尧天远，星应休辞蜀道难。
    款听话言敦夙契，更催歌舞奉清欢。
    殷勤莫惜通宵醉，归约松梢月影残。

李新　杨村四十韵
    歨行西山隈，茄荻风飕飕。
    阴岩有积雪，竟日无行辀，
    滩声下层檐，写出千古愁。
    断墟灯火光，惨月神鬼讴。
    巘岑泣哀猿，短簊驱归牛。
    顽云笼远峤，退水拓新州。
    蟾肤累石拳，龙影卧松樛。
    顾惟衰病姿，畏作魑魅俦。
    若有负郭田，肯抱穷年羞。
    昔怀截犀坚，今成绕指柔。
    况复僻陋地，可是英俊游。
    山祠钟送夜，水国笛横秋。
    薄雾晨欺鬓，斜阳独倚楼。
    眸寒碧冥鸿，叶小沙际舟。
    渔师猎鱼去，数获惟芒鲰。
    射生持虎归，熟视俱老彪。
    时世贱两目，东家如寇雠。
    长沙卑湿国，洛阳年少留。
    太白窜夜郎，退之谪潮州。
    才大难为庸，不死即长囚。
    官职虽差池，志意相夷侔。
    自匪迁逐客，而有迁逐忧。
    田塍古太人，来为寒士谋。
    胡为近长安，远士终悠悠。
    回语古丈人，两泪不能收。
    从古长安儿，侠氯侵云浮。
    十九白如瓠，危帽钳轻褠。
    奚奴扶宝带，杂遝骖骅骝。
    饮彻金张家，醉留髕髗裘。
    又恐银瓶欹，指撝营糟丘。
    出阁讯花童。如何为麦黣。
    已不愿学孔，何时当梦周。
    杏鞯照金龟，粉叶夸银钩。
    缓急乘一障，夜亡狄山头。
    扫清玉门尘，澄澈黄河流。
    如彼行道人，颇有挟此筹。
    咀嚼兰蘅芳。芜蘼梗其喉。
    夜光有先容，白日无暗投。
    足钱便得已，谁卜公与侯。
    归来挥囊金，饱穷泉石幽。

李新　药水岩
    岩前曾考腐斤樵，洞里仙人不可招。
    龙睡有时悭小雨，春长无地觅灵苗。
    与攻中散平时懒，更沃文园异日消。
    调鼎和羹须玉液，预私清泚注轻瓢。

李新　夜坐有感并简与讷教授
    青灯微火照寒更，不信儒冠误此生。
    翻觉广文官未冷，始闻工部辟初行。
    三年宦竞秋萧瑟，一枕时情梦战争。
    思过故园寻故老，旋持春酒看春耕。

李新　一晓发射洪循江而行书二诗州堆馆
    少健有力入云耕，耕云不怕山重重。
    岁时伏腊追社集，照水自爱双颊红。
    三十余年废田舍，芋魁豆饭忘乃翁。
    誓归复讲旧生计，无谓我不如老农。

李新　一晓发射洪循江而行书二诗州堆馆
    翠麦铺茸不罅土，白白红红花日许。
    我行未尽天之涯，马足舆肩已辛苦。
    时名入手无一掬，昔年虎章今化鼠。
    疾归灌畦蔬换肉，无谓我不如老圃。

李新　贻高执中
    朝朝骑马走江城，晚弄轻烟暮带星。
    应笑北堂穷处士，绕墙空觅聚书萤。

李新　贻家弟
    但知四壁有连珠，底事虚名更拙图。
    一{左豆右斗}病予犹百首，十年笑尔拙三都。
    霜风入颊休惊冷，瓦碗无油愿急呼。
    世上舌根皆识味，满倾终是爱醍醐。

李新　忆故园
    杖藜出北郭，山阿延余晖。
    屏营立高原，霜飚吹我衣。
    牛羊稍绝迹，聚落灯火稀。
    顾我岂无家，废置不得归。
    大田已芜没，故丘人亦非。
    终当问遗老，何如丁令威。

李新　阴伯庸悼词
    妙年词墨一何工，汉苑家声戚里雄。
    居避飞尘门似水，客投漫刺袂生风。
    香消绛帐鱼难蠹，月照银杯酒不空。
    旭报岂须穷宝箧，凤雏行看赤霞中。

李新　尹公湖晚归
    个中适意即吾庐，可是秋来杖屦疏。
    碧树野烟连广莫，暮池斜照落函虚。
    天高雁迥字明灭，林杳笛寒声有无。
    喜见眉间知底事，近乡频领北堂书。

李新　饮田家洞
    日脚归云到坐隅，冻禽唧{左口右栗}树扶疏。
    望穷野麦绿不断，春入山梅香有余。
    恐是滕公千载室，定无汲冢五车书。
    人间可乏贤公子，长铗歌成食有鱼。

李新　隐居
    伯鸾翠构元临市，靖节幽居闻近朝。
    事过自余安水石，客忙何至走渔樵。
    价高少室仍休问，径捷终南更易招。
    岭上有云如可寄，肯将台鼎换箪瓢。

李新　永吉院阻雨
    美人怪我长为客，青雁传书不肯开。
    向道在家贫亦好，恶教风雨送归来。

李新　咏晴
    髯老新诗锦自裁，雨绡烟帐玉屏开。
    风摩团碧阴云破，檐倒斜红晚景来。
    蚁阵争雄人未觉，蚊雷强聒夜相陪。
    请君日醉兵厨酒，千古英流安在哉。

李新　用刘子默韵题瘼亭
    醉头兀兀接{上四下离}斜，客宦归来赋白华。
    小洞方池初着意，坐看梅雨数残花。

李新　幽意
    蔷薇老麝隔云香，濡袖阴岚翠滴墙。
    花树参差山月出，欲寻幽迳导韩郎。

李新　幽意
    迢迢不断古江声，何似当年奉倩情。
    小玉拂屏沉火灭，便随閒梦唾虚名。

李新　幽意
    绿帢缠头锦束腰，阵前谁数霍嫖姚。
    何人与扫红蕖嶂，留得周郎伴小乔。

李新　幽意
    步步金莲何可得，朝朝琼树有无新。
    那能寇录逃名姓，早醉长安一息春。

李新　游法济寺
    俯槛微歌猛虎行，暮楼钟铁又铮铮。
    好将石剑磨三伏，自有巴猿报五更。
    种竹养茶家计薄，依山临水国风法。
    张王左道曹刘战，只此只园不识兵。

李新　游法济寺
    暮钟晓磬杂啼鸦，尤觉幽栖与市赊。
    风力吹回千嶂雨，柳阴遮断一豩花。
    苍皮树瘿何妨丑，横水桥虹不厌斜。
    夜半春雷乱车轧，不须鸣鼓助惊茶。

李新　游化城寺
    山色从来不世情，水光分与万家清。
    连云种竹官租薄，入谷收茶野屩轻。
    小雨结缘留俗客，好风吹梦过江城。
    这回劝饮休辞醉，后日西山第几程。

李新　游寂照院
    万个当时几席深，想摇寒碧邃阴阴。
    青山甚富犹藏石，焦尾曾收更家琴。
    篱脚稻花香绕梦，云梢桂树色分金。
    他年寂子如更变，佛法从来不离心。

李新　游罗园
