<!-- { "loadSidebar": true } -->
    西涧当年卜考槃，便於神武挂衣冠。
    后生无复知前辈，故老犹能说长官。
    三尺荒坟埋玉冷，百年壮节倚天寒。
    表章赖有群贤力，推把生刍奠酒盘。

尤袤　落梅
    清溪西畔小桥东，落月纷纷水映红。
    五夜客愁花片里，一年春事角声中。
    歌残玉树人何在，舞破山香曲未终。
    却忆孤山醉归路，马蹄香雪衬东风。

尤袤　梅
    不奈雪埋照，可堪风漏香。
    天寒无疹粟，日暮有严妆。
    桃李真肥婢，松筠共老苍。
    合教居第一，独自占年芳。

尤袤　梅花
    冷艳天然白，寒香分外清。
    稍惊春色早，又唤客愁生。
    待索巡檐笑，嫌闻出塞声。
    园林多少树，见尔眼偏明。

尤袤　梅花二首
    竹外篱边一树斜，可怜芳意自萌芽。
    也知春到先舒蕊，又被寒欺不放花。
    索笑几回惊岁晚，相思一夜绕天涯。
    直须待得垂垂发，踏月相携过酒家。

尤袤　梅花二首
    冷蕊疏枝半不禁，眼看芳信日髒髒。
    雪霜不管朝天面，风月能知匪石心。
    望远可无南北使，客愁空费短长吟。
    年年准拟花排恨，不道看花恨更深。

尤袤　蒙杨廷秀送西归朝天二集赠以七言
    西归累岁却朝天，添得囊中六百篇。
    垂棘连城三倍价，夜光明月十分圆。
    竞夸凤沼诗仙样，当有鸡林贾客传。
    我似岑参与高适，姓名得入少陵编。

尤袤　匿峰亭
    山亭在山背，不见山巍巍。
    但见四面风，辐凑朝宗之。
    深藏固甚智，自牧甘处卑。
    一谦受四益，是以能不危。

尤袤　凝思堂
    失脚坠尘网，牒诉装吾怀。
    公庭了官事，时来坐幽斋。
    天风肃泠泠，山鸟鸣喈喈。
    我思在何许，独对苍然崖。

尤袤　青山寺
    峥嵘楼阁插天开，门外湖山翠作堆。
    荡漾烟波迷泽国，空蒙云气认蓬莱。
    香销龙象辉金碧，雨过麒麟剥翠苔。
    二十九年三到此，一生知有几回来。

尤袤　入春半月未有梅花
    枯树扶疏水满池，攀翻未见玉团枝。
    应羞无雪教谁伴。未肯先春独探枝。
    几度杖藜贪看早，一年芳信恨开迟。
    留连东阁空愁绝，只误何郎作那诗。

尤袤　送晦庵南归
    二年摩手抚疮痍，恩与庐山五老齐。
    合侍玉皇香案侧，却持华节大江西。
    鼎新白鹿诸生学，筑就长虹万丈堤。
    待哺饥民偏恋德，老翁犹作小儿啼。

尤袤　送提举杨大监解组西归
    征辕已动不容攀，回首棠阴蔽芾间。
    为郡不知歌舞乐，忧民赢得鬓毛斑。
    澄清未展须持节，注想方深便赐环。
    从此相思隔烟水，梦魂飞不到螺山。

尤袤　送吴待制帅襄阳二首
    方持紫橐侍西清，忽领雄藩向暑行。
    谁谓风流贵公子，甘为辛苦一书生。
    词源笔下三千牍，武库胸中十万兵。
    从此君王宽北顾，山南东道得长城。

尤袤　送吴待制帅襄阳二首
    欲将盘昏试馀锋，故拥旗麾讫外庸。
    南岘北津形胜地，前羊后杜昔贤踪。
    不妨倒载同民乐，自有轻裘折虏冲。
    努力功名归报国，莫思山月与林钟。

尤袤　送赵子直帅蜀得须字二首
    射策当年首汉儒，去登云路只斯须。
    饱闻治最夸闽部，已有先声到益都。
    壮略定羗元自许，宗英帅蜀旧来无。
    前驱叱驭休辞远，看取东归上致涂。

尤袤　送赵子直帅蜀得须字二首
    帝念西南在一隅，简求才德应时须。
    羗夷种落夸威令，秦陇关河听指呼。
    自古功名多少壮，及今谈笑定规模。
    玉山旧政人谁记，应扫棠阴看画图。

尤袤　台州郡斋杂咏十二首　参云亭
    昔贤已跨鹤，故迹馀参云。
    旧德慨云远，干霄气仍存。
    青山宿雾卷，乔木苍烟昏。
    尚想来游处，笙箫中夜闻。

尤袤　台州郡斋杂咏十二首　静镇堂
    原诗已缺。

尤袤　台州郡斋杂咏十二首　清平阁
    举世溷浊中，谁当清见底。
    崎岖太行道，谁贵平如坻。
    安得□□美，如此一池水。
    悠悠小阁□，视水知此理。

尤袤　台州郡斋杂咏十二首　双岩堂
    两岩郁青苍，中有堂突兀。
    回廊外环绕，修竹布行列。
    悬崖上幽径，窥壁见遗碣。
    面墙谁所筑，除去碍膺物。

尤袤　台州郡斋杂咏十二首　霞起堂
    □□赤城山，霞色起夜半。
    建标自古□，□□羡吟玩。
    仙人□□□，□手若可唤。
    彤光射胸臆，三宴骨自换。

尤袤　台州郡斋杂咏十二首　玉霄亭
    青山围郡城，东望独空远。
    苍茫溟海近，相像蓬莱浅。
    朝光上遗堞，云气接虚巘。
    羡门与安期，鸾鹤若在眼。

尤袤　台州四诗
    三日霪霖已渺漫，未晴三日又言乾。
    自来说道天难做，天到台州分外难。

尤袤　台州四诗
    百病疮痍费抚摩，官供仍愧拙催科。
    自怜鞅掌成何事，赢得霜毛一倍多。

尤袤　台州四诗
    多病多愁老使君，不忧风雨不忧贫。
    三年不识东湖面，枉与东湖作主人。

尤袤　台州四诗
    两载终更过七旬，今朝方始是闲身。
    细看壁上题名记，六十年间只五人。

尤袤　题米元晖潇湘图二首
    万里江天杳霭，一村烟树微茫。
    只欠孤篷听雨，恍如身在潇湘。

尤袤　题米元晖潇湘图二首
    淡淡晴山横雾，茫茫远水平沙。
    安得绿蓑青笠，往来泛宅浮家。

尤袤　题秋霜阁后山泉
    谁把机关引石泉，穿崖一溜响溅溅。
    争如庐阜香炉顶，坐看银河落九天。

尤袤　题云海亭
    亭前山色绕危栏，亭下波涛直浸山。
    波上渔舟亭上客，相看浑在画图间。

尤袤　听莺阁
    春催金谷晓，一望百花齐。
    不作辽西梦，从渠著意啼。

尤袤　雪
    睡觉不知雪，但惊窗户明。
    飞花厚一尺，和月照三更。
    草木浅深白，丘塍高下平。
    饥民莫咨怨，第一念边兵。

尤袤　易帅守
    维扬五易帅，山阳四易守。
    我来七八月，月月常奔走。
    帑藏忧煎熬，官民困驰骤。
    世态竞趋新，人情盖诣旧。
    如其数移易，是使政纷糅。
    彼席不得温，设施亦何有。
    淮南重雕瘵，十室空八九。
    况复苦将迎，不忍更回首。
    尝闻古为治，必假岁月久。
    安得如弈棋，易置翻覆手。

尤袤　游合皂山
    春山灵草百花香，谁识仙家日月长。
    满院莓苔绿阴匝，棋声何处隔宫墙。

尤袤　玉簪花一名鹭鸶
    一种幽花迥出尘，孤高耻逐艳阳辰。
    瑶枝巧插青鸾扇，玉蕊斜欹白鹭巾。
    难与松筠争岁晚，也同葵藿趁时新。
    西风昨夜惊庭绿，满院清香恼杀人。

尤袤　张公洞
    吾闻荆溪南，有地仙所宅。
    十年劳梦想，今日着脚历。
    扁舟下湖滏，水涨没砂碛。
    结缆小桥傍，杖藜从所适。
    平冈面坡陁，叠嶂堆襞积。
    行行三两里，夹道乔木植。
    其末几合抱，其高乃千尺。
    风生万壑响，日照四山赤。
    时摇树林抄，忽见屋宇脊。
    宫门何峥嵘，南路颇修直。
    长廊景噎噎，崩殿人寂寂。
    寥落昔贤题，摩挲壁间墨。
    扪萝上层岭，俯瞰得深窟。
    危梯交枝撑，鸟道穿诘屈。
    投身乍宽纵，踨步仍逼窄。
    攀援愁颠跻，傲睨惊险僻。
    悬崖朵颏颔，乱石拱剑戟。
    白云何时横，乳溢或自滴。
    中空正澒洞，了不见天隙。
    冥行迷近远，伛偻犹擿埴。
    巉岩岂人工，隐轸入地脉。
    穷幽或篝火，俯跪仅容席。
    仙坛尚故处，丹灶俨遗迹。
    山虫鸣咿嚘，野鼠声啧唶。
    传闻老父语，以往深莫测。
    中有白玉堂，横绝巨石塞。
    傍连洞庭野，欲去不可极。
    潜窥目先旋，纵走膝无力。
    邅回步西径，突兀出峭壁。
    枞风高枝樛，藤蔓青阴幕。
    芳草何芊绵，丹花亦狼籍。
    踌躇古亭上，頫仰幽涧碧。
    丁当下流水，磊块欲落石。
    虽云培塿高，气与嵩华敌。
    其南有空穴，澹{左氵右颓}殷幽黑。
    阴风互吞吐，冷气森喷逼。
    蛟龙久伏藏，金玉閟简册。
    灵踪信茫昧，幻怪纷惨戚。
    将无神物守，欲与世壤隔。
    平生丘壑念，蚤岁泉石癖。
    岂不思三山，所恨无六翮。
    乐哉兹辰游，逸兴潜有激。
    仙翁在何许，绿发尚如昔。
    髣髴笙箫声，徘徊鸾鹤翼。
    俗缘磨不尽，梦境坐形役。
    何阶筑衡茅，幽讨穷日夕。
    风云西北起，天地忽改色。
    仓皇促归斾，造物岂戏剧。
    良游易乖悟，真赏难再得。
    寄语山中人，重来傥相识。

尤袤　正月二十八日夜大雪
    一冬无雪润田畴，渴井泉源冻不流。
    昨夜忽飞三尺雪，今年须兆十分秋。
    占时父老应先喜，忍冻饥民莫漫愁。
    晴色已回春气候，晚风摇绿看来牟。

尤袤　重登斗野亭二首
    野色涵空阔，平芜接渺瀰。
    江淮天设险，星斗地分维。
    乔木千年意，沧波万古悲。
    老僧尤好事，见在索题诗。

尤袤　重登斗野亭二首
    豪杰旧游处，此亭名亦俱。
    凄凉谢公堰，浩荡董家湖。
    陈迹成兴废，遗篇今有无。
    登临何限恨，搔首独长吁。

尤袤　驻目亭
