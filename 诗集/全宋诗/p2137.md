<!-- { "loadSidebar": true } -->
    草如生不已，樽岂便能停。
    雨后闲池阁，春深小院庭。
    是时帘半卷，此际酒初醒。
    密密嫰方布，葺葺绿已成。
    送回残照淡，引起晓寒轻。
    静衬花村薄，闲装竹坞清。
    溪边微水浸，原上未春耕。
    莫遣香车辗，休教细马行。
    籍馀无限意，望久不胜情。
    台逈眉初敛。楼危眼乍明。
    低低暮云碧，隐隐远山青。
    翠接鸳鸯浦，萋连杨柳汀。
    江潭夜帆落，海渚晚舟横。
    戍壘角一弄，牧童笛数声。
    沙头双鹭下，渡口乱鸿惊。
    蓊郁出征地，芊绵奉使程。
    远披来往路，遍绕短长亭。
    苒苒秦皇墓，离离汉帝城。
    荒凉故铜雀，破碎旧金陵。
    雾鏁前朝事，烟昏后世名。
    枯犹藏狡兔，腐亦化流萤。
    纵划奚由尽，才烧又却荣。
    徒能蔽京观，仍愿且升平。

邵雍　访南园张氏昆仲因而留宿
    中秋天气随宜好，来访南园会隐家。
    贪饮不知归去晚，水精宫里宿烟霞。

邵雍　访姚辅周郎中月陂西园
    相忆不可遏，西街来访时。
    交横过沟水，隙曲绕蔬畦。
    树偃低头避，筇高换手持。
    朋游相得甚，何乐更如之。

邵雍　放小鱼
    纤鳞不足留，此失一生休。
    放尔江湖去，宽渠鼎镬忧。
    更宜深避网，慎勿误吞钩。
    天下多庖者，无令落庶羞。

邵雍　放言
    既得希夷乐，曾无宠辱惊。
    泥空终日着，齐物到头争。
    忽忽闲拈笔，时时自写名。
    谁能苦真性，情外更生情。

邵雍　费力吟
    事无巨细，人有得失。
    得之小心，失之费力。

邵雍　风吹木叶吟
    风吹木叶不吹根，慎勿将根苦自陈。
    天子旧都闲好住，圣人馀事冗休论。
    长年国里神仙侣，安乐窝中富贵人。
    万水千山行已遍，归来认得自家身。

邵雍　风霜吟
    见风而靡者草也，见霜而殒者赤草也。
    见风而鸣者松也，见霜而凌者亦松也。
    见风而靡，见霜而伤，
    焉能为有，焉有为亡。

邵雍　风月吟
    凉风无限清，良月无限明。
    清明不我舍，长能成欢情。
    终朝三褫辱，昼日三接荣。
    荣辱我不预，何复能有惊。

邵雍　风州郡楼上书所见
    杨柳垂青带，风动如飞盖。
    危楼思不穷，尽日闲相对。
    鸟去林自空，云移山不碍。
    情随双燕还，意与孤鸿会。
    晚角时继续，层崖递明晦。
    残阳挂疏红，远水生微濑。
    塞目烟岑密，都城若天外。
    如何久客心，东望冯栏杀。

邵雍　浮生吟
    浮生晓露边，且喜又添年。
    动悔须有悔，求全未必全。
    处人心上事，道物性中言。
    寰宇虽然广，其谁曰不然。

邵雍　府尹王宣徽席上作
    留都三判主人翁，大第名园冠洛中。
    又喜一年春入手，万花香照酒巵红。

邵雍　府尹王宣徽席上作
    纷纷又过一年春，牢落情怀酒漫醇。
    满眼暄妍都去尽，樽前唯忆旧交亲。

邵雍　负河阳河清济源三处之约以诗愧谢之
    秋霖积久泥正滑，念念何日天开晴。
    亲朋延望固已甚，衰躯怯寒难远行。
    一程相去虽不远，两次讲行终未成。
    二事交战乎胸中，隐几愁坐无由平。

邵雍　富贵
    富贵如将智力求，仲尼年少合封侯。
    世人不解青天意，空使身心半夜愁。

邵雍　富贵吟
    大舜与人同好恶，以人从欲得安乎。
    能知富贵寻常事，富贵能骄非丈夫。

邵雍　感事吟
    君子小人正相反，上智下愚诚不移。
    冶葛根非连灵芝，奈何生与天地齐。

邵雍　感事吟
    古人不见面，止可观其心。
    其心固无佗，而多顾义深。
    今人不见心，正可观其面。
    其面固无佗，而多顾利浅。
    顾义则利人，顾利则害民。
    利人与害民，而卒反其身。
    其身幸而免，亦须殃子孙。

邵雍　感事吟
    切玉如泥剑不虚，谁知世上有昆语。
    能言未是真男子，善处方名大丈夫。
    士老林泉诚所愿，民填沟壑谅何辜。
    然非我事我心恻，珍重羲皇一卷书。

邵雍　感事吟
    蛇头蝎尾不相同，毒杀人多始是功。
    风月四时无限好，莫将闲事挠胸中。

邵雍　感事吟
    四海三江与五湖，只通舟楫不通车。
    往来无限安平者，岂是都由香一炉。

邵雍　感事吟
    芝兰种不荣，荆棘剪不去。
    二者无奈何，徘徊岁将暮。

邵雍　感事吟
    为善大宜量力分，知几都在近人情。
    人情尽后疑难人，力分量时事自平。

邵雍　感事吟
    理顺面前皆道路，义乖门外是榛荆。
    何人肯认皆言语，此语分明人不听。

邵雍　感雪吟
    旨酒嘉肴与管弦，通宵鼎沸乐丰年。
    侯门深处还知否。百万流民在露天。

邵雍　高竹八首
    高竹百馀挺，固知为予生。
    忽忽有所得，时时闲绕行。
    自信或未至，自知或未明。
    窃比于古人，不能无愧情。

邵雍　高竹八首
    高竹临清沟，轩小亦且幽。
    光阴虽属夏，风露已惊秋。
    月色林间生，泉声砌下流。
    谁知此夜情，邈矣不能收。

邵雍　高竹八首
    高竹已可爱，况在垂杨下。
    幽人无轩冕，得此自可诧。
    枉尺既不能，括囊又何谢。
    贾生若知此，恸哭亦自罢。

邵雍　高竹八首
    高竹碧相倚，自能发余清。
    时时微风来，万地同一声。
    道污得夷理，物虚含远情。
    堦前闲步人，意思何清平。

邵雍　高竹八首
    高竹如碧幢，翠柳若低盖。
    幽人有轩榻，日夜与之对。
    宇静觉神开，景闲喜真会。
    与其丧吾真，孰若从吾爱。

邵雍　高竹八首
    高竹杂高梧，还惊秋节初。
    晚凉尤右喜，旧帙亦宜舒。
    池阁轻风里，园林晚景余。
    人生有此乐，何必较锱铢。

邵雍　高竹八首
    高竹数十尺，仍在高花上。
    柴门昼不开，青碧日相向。
    非止身休逸，是亦心夷旷。
    能知闲之乐，自可敌卿相。

邵雍　高竹八首
    高竹逾冬青，四月方易叶。
    抽萌如止戈，解箨若脱甲。
    脩静信可爱，绕行不知匝。
    嗟哉凡草木，徒自费锄锸。

邵雍　阁上招友人
    清风正蔼如，小阁枕通衢。
    不欲久独擅，能来同享无。

邵雍　共城十吟　其八曰春郊雨后
    雨歇荡余春，天光露太真。
    茵铺芳草软，锦濯烂花新。
    风触莺簧健，烟舒柳带匀。
    如何当此景，闲卧度昌辰。

邵雍　共城十吟　其二曰春郊闲步
    病起复惊春，携筇看野新。
    水边逢钓者，垅上见耕人。
    访彼形容苦，酬予家业贫。
    自惭功济力，未得遂生民。

邵雍　共城十吟　其九曰春郊旧酒
    花开风雨后，忍病欲消磨。
    未是疏狂极，其如困顿何。
    梁间新燕乱，天外去鸿多。
    总是灰心事，冥焉昼午过。

邵雍　共城十吟　其六曰春郊晚望
    风暖啭鸣禽，天低薄薄阴。
    烟容凝垅曲，雨意弄河心。
    柳隔高城远，花藏旧县深。
    独怜身卧病，犹许后春寻。

邵雍　共城十吟　其七曰春郊雨中
    九野散漫漫，连昏鸟道间。
    坐中学远树，门外失前山。
    裝襫耕夫喜，屏幪居者闲。
    骚人正凝黯，天际意初还。

邵雍　共城十吟　其三曰春郊芳草
    春风必有刀，离肠被君断。
    春风既无刀，芳草何人剪。
    肠断人复接，草剪益还生。
    谁人有芳酒，为我高歌倾。

邵雍　共城十吟　其十曰春郊花落
    春暮多风雨，离披满后园。
    晓余残片拥，晴外乱红翻。
    香径难留裛，娇心绝弄繁。
    成蹊是桃李，狼籍尚无言。

邵雍　共城十吟　其四曰春郊花开
    桃李正芬敷，花繁覆弊庐。
    乱香寻密牖，碎影下前除。
    静绕昼眠后，轻攀春醉余。
    纵然观尽日，谁敢罪狂疏。

邵雍　共城十吟　其五曰春郊寒食
    郭外花亦繁，不谓繁华失。
    幸非在郭中，不见繁华物。
    不寒不暖天，光阴半晴日。
    花外秋千鸣，月隔秋千出。

邵雍　共城十吟　其一曰春郊闲居
    居处藀　近郭，不欲登城市。
    尽日客不来，至夜门犹闭。
    院静春正浓，窗闲昼复寐。
    谁知藜藿中，自有诗书味。

邵雍　古琴吟
    长随书与棋，贫亦久藏之。
    碧玉琢为轸，黄金拍作徽。
    典多因待客，弹少为毀　知。
    近日僮奴恶，须防煮鹤时。

邵雍　故连昌宫
    洛水来西南，昌水来西北。
    二水合流处，宫墙有遗壁。
    行人徒想像，往事皆陈迹。
    空余女几山，正对三乡驿。

邵雍　观陈希夷先生真及墨迹
    未见希夷真，未见希夷蹟。
    止闻希夷名，希夷心未识。

邵雍　观陈希夷先生真及墨迹
    及见希夷迹，又见希夷真。
    始知今与古，天下长有人。

邵雍　观陈希夷先生真及墨迹
    希夷真可观，希夷黑可传。
    希夷心一片，不可行而言。

邵雍　观春秋吟
    堂堂王室寄空名，天下无时不战争。
    灭国伐人虽恐后，寻盟报役未尝宁。
    晋齐命令炎如火，文武资基冷似冰。
    唯有感麟心一片，万年千载若丹青。

邵雍　观两汉吟
