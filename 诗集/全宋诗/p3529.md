<!-- { "loadSidebar": true } -->
    飞入柳阴多去处，数声只许落花知。

杨万里　晨炊玉田闻莺观鹭二首
    清溪欲下影先翻，只鹭还将双鹭看。
    绿玉胫长聊试浅，素琼裳冷不禁寒。

杨万里　晨炊皂径
    问路无多子，驱车半日间。
    行穿崖石古，蹈破藓花斑。
    绿语莺边柳，青眼水底山。
    人家岂无地，争住小溪湾？

杨万里　丞相周公招王寄以长句
    素娥大作中秋节，一夜广寒桂花发。
    天风吹堕绿野堂，夜半瑶阶丈深雪。
    梅仙不知天尚秋，只惊香雪点搔头。
    笑随玉妃照粉水，洗妆同入月中游。
    晋公赏梅仍赏桂，独招子猷雪前醉。
    明朝有客诉天公，不唤香山病居士。

杨万里　诚斋步月二首
    先生散发步庭中，孤月行天露满空。
    已入广寒宫里去，如何别觅广寒宫。

杨万里　诚斋步月二首
    桂树何曾不长枝，月轮却有不圆时。
    若教桂树只管长，拶拆月轮谁补伊。

杨万里　诚斋待月
    红稠碧秀晴山园，只有诚斋眼界宽。
    月近竹梢偏不上，要人不看要人看。

杨万里　诚斋题三老图
    且奭行间著季真，黄冠不合附青云。
    二南风里君知麽，添个委蛇退食人。
    刘郎写照妙通神，三老图成又一新。
    只道老韩同傅好，被人指点也愁人。

杨万里　城壕冰泮
    雪力平欺半月晴，东风今日始开冰。
    长壕彻底都销尽，只有楼阴玉一棱。

杨万里　城上野步用辘轳体
    守劲无遣暖，晴行失老怀。
    叶飞枫骨立，萍尽沼乔开。
    路好仍回首，泥残敢放鞋。
    登临不须尽，留眼要重来。

杨万里　城头秋望二首
    秋光好处顿胡床，旋唤茶瓯浅著汤。
    隔树漏天青破碎，惊风度竹碧勿忙。

杨万里　城头秋望二首
    未得霜晴未是晴，霜晴无复点云生。
    鹭鹚不遣鱼惊散，移脚惟愁水作声。

杨万里　城头晓步二首
    古城秋後不胜荒，人迹新行一迳长。
    竹影巳摇将午日，草根犹有夜来霜。

杨万里　城头晓步二首
    城东行遍却城西，欲问梅花乞一枝，
    雪糁久团霜後朵，嗔人频看故开迟。

杨万里　程泰之尚书龙学挽词二首
    庙器圭璋骨，儒林虎豹章。
    韦编双辅嗣，禹迹再平当。
    月冷谈经幄，尘昏弄笔床。
    西州何处路，溪水咽梅乡。

杨万里　程泰之尚书龙学挽词二首
    公弭江西节，侬横南浦舟。
    相逢便金石，一别几春秋。
    问讯频黄耳，归休各白头。
    丰碑那忍读，未读涕先流。

杨万里　池陂邓店松林
    破店谁相伴，疏松对作行。
    卷鳞乾不脱，落子折犹香。
    声搅三更梦，阴和片月凉。
    吾庐万株碧，回首暮苍苍。

杨万里　池口移舟入江，再泊十里头、潘家湾，阻风不止
    北风五日吹江练，江底吹翻作江面。
    大波一跳入天半，粉碎银山成雪片。
    五日五夜无停时，长江倒流都上西。
    计程一日二千里，今踰灩澦到峨眉。
    更吹两日江必竭，却将海水来相接。
    老夫蚤知当陆行，错料一帆超十程。
    如今判却十程住，何策更与阳侯争。
    水到峨眉无去处，下梢不到忘归路。
    我到金陵水自东，只恐从此无南风。

杨万里　池水二首
    池底枯荷瘦不胜，池水新琢玉壶凝。
    如何留到炎蒸日，上有荷花下有水。

杨万里　池水二首
    怕寒不敢上高台，上得高台急急回。
    日欲消水风不允，天犹未夕月先来。

杨万里　池亭
    小沼才阶下，孤亭恰小边。
    揩磨一玉镜，上下两青天。
    可惜无多水，难堪著钓船。
    今年非不暑，每到每醒然。

杨万里　池亭双树梅花
    开尽梅花半欲残，两株晴雪作双寒。
    团栾遶树元无见，只合池亭隔水看。

杨万里　冲雪送陆子静
    猛落还中歇，疏飞忽骤繁。
    平欺芦屋脊，偏护竹篱根。
    对面看童子，低头印手痕。
    销魂送行客，行客更销魂。

杨万里　酬合皂山碧崖道士甘叔怀赠美名，人不及佳，句法如何十古风二首
    桂林户掾旧能文，有弟抛家作道人。
    诗似道人人似鹤，看来若个觅纤尘。

杨万里　酬合皂山碧崖道士甘叔怀赠美名，人不及佳，句法如何十古风二首
    赠我新诗字字奇，一奁八百颗珠玑。
    问侬佳句如何法，无法无盂也没衣。

杨万里　出北关门送季舍使虏
    同寮缓辔出承华，又送双星水北涯。
    霜外汀洲芦叶晓，雪余园圃竹梢斜。
    只惊睡起犹残月，不觉皎时巳落霞。
    白首鸳行徒索米，故山今日政梅花。

杨万里　出城途中小憩
    未到江城已日斜，山烟白处是人家。
    秋风毕竟无多巧，只把燕支滴蓼花。

杨万里　出横山江口
    白壁当江岸，青旗定酒家。
    断崖侵屋窄，细路入门斜。
    县近瞻双塔，洲横隔一沙。
    何须後来客，始信此诗嘉。

杨万里　出惠山遥望横山
    三日横山反覆看，殷懃送我惠山前。
    常州更在横山外，只望横山已杳然。

杨万里　出峡二首
    朝来入峡闷船迟，也有欣然出峡时。
    山色亦如人送客，　　　行倦了自应归。

杨万里　出峡二首
    船行尽缓底须忙，诗卷聊堪度日长。
    瓶里抽花偷触鼻，忽然将谓是烧香。

杨万里　出永丰县西石桥上闻子规二首
    花愁月恨只长啼，雨夕风晨不住飞。
    自出锦江归未得，至今犹劝别人归。

杨万里　出永丰县西石桥上闻子规二首
    怨笛哀筝总不如，一声声彻九天虚。
    若逢雨夜如何听，幸得花时莫管渠。

杨万里　出真阳峡十首
    过尽危矶出小潭，回头失却石峰巉。
    春寒料峭元无事，知我犹藏一布衫。

杨万里　出真阳峡十首
    细雨初来剌水纹，三针雨线未教繁。
    不知忽有何忙处，急洒千千万万痕。

杨万里　出真阳峡十首
    峡岭分明是假山，乱堆怪石入云间。
    上头更种青琼树，下照春江玉镜寒。

杨万里　出真阳峡十首
    峡中出了又逢滩，破浪牵船分外难。
    只是峡山临欲别，此滩留我再看山。

杨万里　出真阳峡十首
    江枫新染绿衣衫，知费春风几杷蓝。
    道是春光在桃李，试除桃李尽教参。

杨万里　出真阳峡十首
    入峡长思出峡行，出来却忆峡中清。
    一江碧水供诗砚，两岸青山作砚屏。

杨万里　出真阳峡十首
    只言英石冠南中，未识真阳一两峰。
    遮莫坡陀将不去，将诗描取小玲珑。

杨万里　出真阳峡十首
    今岁春流涨又销，水痕犹印石间茅。
    浮槎却被春流误，长挂江边小树梢。

杨万里　出真阳峡十首
    春光浓里更江行，画舫分明是水亭。
    出了真阳恰惆怅，数峰如笋雨中青。

杨万里　出真阳峡十首
    未必阳山天下穷，英州穷到骨中空。
    郡官只怨无供给，支与真阳数石峰。

杨万里　初出贡院买山寒球花数枝
    寒球著意殿余芳，小底来禽大海棠。
    初喜艳红明芩子，忽看淡白散花房。
    风光不到棘围里，春色也寻茅舍旁。
    便有蜜蜂三两辈，啄长三尺绕枝忙。

杨万里　初二月苦热
    人言长江无六月，我言六月无长江。
    只今五月已如许，六月更来何可当。
    船仓周围各五尺，且道此中底宽窄。
    上下东西与南北，一面是水五面日。
    日光煮水复成汤，此外何处能清凉。
    掀蓬更无风半点，挥扇只有汗如桨。
    吾曹避暑自无处，飞蝇投吾求避暑。
    吾不解飞且此住，飞蝇解飞不飞去。

杨万里　初复即事
    今日风光定自佳，不寒不热恰清和。
    百年人世行乐耳，一岁春皈奈老何。
    苟药晚花终是小，戎蔡新菡许来多。
    俸钱自笑浑无用，秪合文江买钓蘻。

杨万里　初寒
    欲雨还晴又作阴，添衣已减却重寻。
    绝知不晚新寒到，更用先来破客心。

杨万里　初九夜月二首
    珍重姮娥住广寒，不餐火食不餐烟。
    秋空拾得一团饼，随手如何失半边。

杨万里　初九夜月二首
    也知月姊是天妹，天上人间绝世无。
    雾刷云撩何不可，却须插一水精梳。

杨万里　初离常州，夜宿小井，清晓放船三首
    拦街父老不教行，出得东门已一更。
    一事新来偏可意，梦中闻打放船钲。

杨万里　初离常州，夜宿小井，清晓放船三首
    晨炊只煮野蔬汤，更拣鲜鱼买一双。
    病眼未能禁晓日，西窗莫闭闭东窗。

杨万里　初离常州，夜宿小井，清晓放船三首
    春早愁人是去年，如今说著尚心酸。
    篙师莫遣船迟著，见说苏州好牡丹。

杨万里　初凉与次公子共读书册
    暑嬾皈投簟，凉醒打当书。
    罢吟唇欲裂，起坐膝难舒。
    汲古微澜动，悲秋小雨余。
    五言未针线，百过且阶除。

杨万里　初六日过鄱阳湖入相见湾
    阻风两日卸高桅，笑傲江妃縰酒杯。
    及至绝湖才一瞬，翻令病眼不双开。
    芦洲荻港何时了，南浦西山不肯来。
    相见湾中闷人死，一湾九步十萦回。

杨万里　初秋暮雨
    禾穟轻黄尚浅青，村舂已报隔林声。
    忽惊暮色翻成晓，仰见双虹雨外明。

杨万里　初秋玩月
    月华只是寻常月，如何入秋顿清绝。
    泼在中庭满地冰，飞上寒窗一堂雪。
    今霄无雨风亦无，凉气却如风雨余。
    九州四海几人看，作意独来寻老夫。
    仙人餐霞燕朝日，老夫不顾受此术。
    不如掇月入杯中，酒浪月波供一吸。
