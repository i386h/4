<!-- { "loadSidebar": true } -->
    欲往城南望城北，三步回头五步坐。

王安石　胡笳十八拍十八首
    自断此生休问天，生得胡儿拟弃捐。
    一始扶床一初坐，抱携抚视皆可怜。
    宁知远使问名姓，引袖拭泪悲且庆。
    悲莫悲于生别离，悲在君家留二儿。

王安石　胡笳十八拍十八首
    鞠之育之不羞耻，恩情亦各言其子。
    天寒日暮山谷里，肠断非关陇头水。
    儿呼母兮啼失声，依然离别难为情。
    洒血仰头兮诉苍苍，知我如此兮不如无生。

王安石　胡笳十八拍十八首
    当时悔来归又恨，洛阳宫殿焚烧尽。
    纷纷黎庶逐黄巾，心折此时无一寸。
    恸哭秋原何处村，千家今有百家存。
    争持酒食来相馈，旧事无人可共论。

王安石　胡笳十八拍十八首
    此身饮罢无归处，心怀百忧伤千虑。
    天翻地覆谁得知，魏公垂泪嫁文姬。
    天涯憔悴身，托命於新人。
    念我出腹子，使我叹恨劳精神。
    新人新人听我语，我所思兮在何所。
    母子分离兮意难任，死生不相知兮何处寻。

王安石　胡笳十八拍十八首
    燕山雪花大如席，与儿洗面作光泽。
    恥然天地半夜白，闺中只是空相忆。
    点注桃花舒小红，与儿洗面作华容。
    欲问平安无使来，桃花依旧笑春风。
    
    
王安石　胡笳十八拍十八首
    春风似旧花仍笑，人生岂得长年少。
    我与儿兮各一方，憔悴看成两鬓霜。
    如今岂无騕褭与骅骝，安得送我置汝傍。
    胡尘暗天道路长，遂令再往之计堕眇芒。
    胡笳本出自胡中，此曲哀怨何时终。
    笳一会兮琴一拍，此心炯炯君应识。

王安石　胡氏逢原堂
    我爱铜官好，君实家其间。
    山水相萦萃，花卉矜春妍。
    有鸣林间禽，有跃池中鲜。
    叶山何嗟峨，秀峙东南偏。
    峰峦日在望，远色涵云边。
    宾客此遴集，觞饮常留连。
    君家世儒雅，子弟清风传。
    前日辟书堂，名之曰逢原。
    有志在古道，驰情慕高贤。
    深哉堂名意，推此宜勉旃。
    木茂贵培本，流长思养源。
    左右无不宜，愿献小诗篇

王安石　虎图
    壮哉非罴亦非貙，日光夹镜当坐隅。
    横行妥尾不畏逐，顾盼欲去仍踌躇。
    卒然我见心为动，熟视稍稍摩其须。
    固知画者巧为此，此物安肯来庭除。
    想当盘祌欲画时，睥睨众史如庸奴。
    神闲意定始一扫，功与造化论锱铢。
    悲风飒飒吹黄芦，上有寒雀惊相呼。
    槎牙死树鸣老乌，向之俛噣如哺鷕。
    山墙野壁黄昏後，冯妇遥看亦下车。

王安石　花下
    花下一壶酒，定将谁举杯。
    雪英飞落近，疑是故人来。

王安石　华藏寺会故人
    百忧成阻阔，一笑得留连。
    城郭西风里，园林落照前。
    共知官似梦，莫负酒如泉。
    兴罢重携手，江湖即渺然。

王安石　骅骝
    龙德不可系，变化谁能谋。
    骅骝亦骏物，卓荦地上游。
    怒行追疾风，忽忽跨九州。
    辙迹古所到，山川略能周。
    鸿蒙无人梯，沆漭绕天浮。
    巉岩拔青冥，仙圣所止留。
    欲往辄不能，视龙乃知羞。

王安石　化城阁
    曾宫凭风回，两岸闻锺声。
    百里见秋毫，构云有高营。
    化城若化出，仰攀日月行。
    像视大江奔，众山遥相迎。
    大江蟠镶根，旋流自成浪。
    却略罗翠屏，秀色各异状。
    楞伽海中山，迥出霄汉上。
    中有不死庭，天龙尽回自。
    惜哉不得往，侧坐渺难望。
    拥掩难恕宥，意欲铲叠嶂。
    登临独无语，一望一怊怅。
    忽忆少年时，孤屿坐题诗。
    空怀焉能果，唯有故人知。

王安石　怀府园
    槐阴过雨尽新秋，盆底看云映水流。
    忽忆小金山下路，绿苹稀处看游鯈。

王安石　怀古二首
    日密畏前境，渊明欣故园。
    那知饭不赐，所喜菊犹存。
    亦有床座好，但无车马喧。
    谁为吾侍者，稚子候柴门。

王安石　怀古二首
    长者一床室，先生三径园。
    非无饭满钵，亦有酒盈樽。
    不起华边坐，常开柳际门。
    漫知谈实相，欲辩已忘言。

王安石　怀旧
    吹破春冰水放光，山花涧草百般香。
    身闲处处堪行乐，何事低徊两鬓霜。

王安石　怀舒州山水呈昌叔
    山下飞鸣黄栗留，溪边饮啄白符鸠。
    不知此地从君处，亦有他人继我不。
    尘土生涯休荡涤，风波时事只飘浮。
    相看发秃无归计，一梦东南即自羞。

王安石　怀吴显道
    南郭红亭冷，西山白道曛。
    江光凌翠气，洲色乱黄云。
    岁暮谁邀客，情亲故忆君。
    天涯独惆怅，归鸟黑纷纷。

王安石　怀元度四首
    秋水才深四五尺，扁舟斗转疾於飞。
    可怜物色阻携手，正是归时君不归。

王安石　怀元度四首
    舍南舍北皆春水，恰似蒲萄初拨醅。
    不见秘书心若失，百年多病独登台。

王安石　怀元度四首
    思君携手安能得，上画重城更上楼。
    时独看云泪横臆，长安不见使人愁。

王安石　怀元度四首
    自君之出矣，何其挂怀抱。
    孤坐屡穷辰，山木迹如扫。
    数枝石榴发，岂无一时好。
    不可持寄君，思君令人老。

王安石　怀张唐公
    直谅多为世所排，有怀长向我前开。
    暮年惆怅谁知此，南陌东阡独往来。

王安石　怀锺山
    投老归来供奉班，尘埃无复见锺山。
    何须更待黄粱熟，始觉人间是梦间。

王安石　还家
    还家岂不乐，生事未应闲。
    朝日已复出，征鞍方更攀。
    伤心百道水，阂目万重山。
    何以忘羁旅，翛然醉梦间。

王安石　还自河北应客
    愧客问谣俗，旧传今自如。
    材难知骥马，味美寒河鱼。
    塞水移民久，川防动众初。
    北人虽异论，时议或非疏。

王安石　还自舅家书所感
    行行过舅居，归路指亲庐。
    日苦树无赖，天空云自如。
    黄焦下泽稻，绿碎短樊蔬。
    沮溺非吾意，悯嗟聊驻车。

王安石　皇佑庚寅自临川如钱塘过宿此嘉佑戊辰自番阳归临川再宿金峰
    十年再宿金峰下，身世飘然岂自知。
    山谷有灵应笑我，纷纷南北欲何为。

王安石　黄河
    派出昆仑五色流，一支黄浊贯中州。
    吹沙走浪几千里，转侧屋闾无处求。

王安石　黄花
    四月扬州芍药多，先时为别苦风波。
    还家忽忽惊秋色，独见黄花出短莎。

王安石　黄菊有至性
    团团城上日，秋至少光辉。
    积阴欲滔天，况乃草木微。
    黄菊有至性，孤芳犯群威。
    采采霜露闲，亦足慰朝饥。

王安石　黄鹂
    野花吹尽竹娟娟，尚有黄鹂最可怜。
    娅姹不知缘底事，背人飞过北山前。

王安石　回桡
    柴荆散策静凉飚，隐几扁舟白下潮。
    紫磨月轮升霭霭，帝青云幕卷寥寥。
    数家鸡犬如相识，一坞山林特见招。
    尚忆木瓜园最好，兴残中路且回桡。

王安石　惠崇画
    断取沧州趣，移来六月天。
    道人三昧力，变化只和铅。

王安石　即事
    径暖草如积，山晴花更繁。
    纵横一川水，高下数家村。
    静憩鸡鸣午，荒寻犬吠昏。
    归来向人说，疑是武陵源。

王安石　即事
    河流南苑岸西斜，风有晶光露有华。
    门柳故人陶令宅，井桐前日总持家。
    嘉招欲覆杯中渌，丽唱仍添锦上花。
    便作武陵樽俎客，川源应未少红霞。

王安石　即事二首
    云从锺山起，却入锺山去。
    借问山中人，云今在何处。

王安石　即事二首
    云从无心来，还向无心去。
    无心无处寻，莫觅无心处。

王安石　即事三首
    我起影亦起，我留影逡巡。
    我意不在影，影长随我身。
    交游义相好，骨肉情相亲。
    如何有乖睽，不得同苦辛。

王安石　即事三首
    昏昏白日卧，皎皎中夜愁。
    明月入枕席，凉风动念帱。
    蛬蝉相鸣悲，上下无时休。
    徒能感我耳，顾尔安知秋。

王安石　即事三首
    日月随天旋，疾迟与天谋。
    寒暑自有常，不顾万物求。
    蜉蝣蔽朝夕，蟪蛄疑春秋。
    眇眇上古历，回环今几周。

王安石　即事五首
    渐老逢春能几回，蓬门今始为君开。
    莫嫌野外无供给，更向花前把一杯。

王安石　即事五首
    一树笼松玉刻成，游蜂多思正经营。
    攀枝弄雪时回顾，还绕樱桃树下行。

王安石　即事五首
    幽栖地僻经过少，锺梵声中掩竹门。
    唯有多情枝上雪，暗香浮动月黄昏。

王安石　即事五首
    遮莫邻鸡下五更，愿为闲客此闲行。
    欲知前面花多少，颠倒青苔落绛英。

王安石　即事五首
    春光冉冉归何处，细雨斜风作夜寒。
    犹有数葩红好处，老年花似雾中看。

王安石　即席
    曲沼融融泮尽澌，暖烟笼瓦碧参差。
    人情共恨春犹浅，不问寒梅有几枝。

王安石　即席次韵微之泛舟
    画舸幽寻北果园，应将陈迹问桑门。
    地随墙墅行多曲，天著冈峦望易昏。
    故国时平空有木，荒城人少半为村。
    悠悠兴废皆如此，赖付乾愁酒一樽。

王安石　急足集句
    年去年来来去忙，倚他门户傍他墙。
    一封朝奏缘何事，断尽苏州刺史肠。

