<!-- { "loadSidebar": true } -->
    莫是杜鹃飞不到，故无啼血染芳丛。

杨公远　白莲
    横塘清浅藕花开，绰约冰姿绝點埃。
    雨过浑疑汤饼试，风生却讶玉山颓。
    未经太液承恩去，先向东林结社来。
    铨次群芳须第一，妖红丽紫尽舆台。

杨公远　白茅道中
    支筇过岭坳，对景试推敲。
    野水书之宇，山田画卦爻。
    云归峰露顶，叶落树留梢。
    问此名何地，人言是白茅。

杨公远　白水池次俞山长韵
    石眼泉流乳，盈池永不乾。
    空明涵玉润，湛徹带云寒。
    月浸知无异，鸥来订却难。
    何郎今在否，好向此凭阑。

杨公远　避暑次叶教授韵
    炎天无处涤烦心，拂拭苍坐顺茂林。
    贪捻吟髭搜好句，不知日转已移阴。

杨公远　边日雪次典仲宣韵二首
    天遣冯夷剪水飞，拿空万木冻龙痴。
    寒思坡老玉楼句，清想刘叉冰柱诗。
    谩拥地炉然竹火，更垂纸帐当罗帷。
    谁知预作丰年瑞，不疗贫家眼下饥。

杨公远　边日雪次典仲宣韵二首
    连朝飞雪满山城，恰负人言雪易晴。
    梅顿添肥香不减，竹虽暂屈节还清。
    闭门僵卧嗟寒士，煮水烹茶任巨卿。
    但喜遗蝗深入地，休夸李愬把吴平。

杨公远　冰梅
    绝怜花带雪麟珑，彷佛惟存蜡帝红。
    一夜清寒风结冻，分明身在水晶宫。

杨公远　病起三首
    一病已兼旬，朝来试整襟。
    眼前惊雾散，耳底怪蝉吟。
    检点尘侵砚，爬搔雪满簪。
    春归浑未省，绿树又成阴。

杨公远　病起三首
    弹指叹吟身，悭悭满六旬。
    维摩宁久病，孺子岂长贫。
    虽欠诗边兴，还存笔底春。
    莫言憔悴损，梅瘦越精神。

杨公远　病起三首
    病起觉痴聋，徐行脚蹑空。
    杖能供半力，药已奏全功。
    整顿身仍健，优游道未穷。
    呼儿涤泓颖，拂素貌渔翁。

杨公远　病腰
    偶病腰疼失步伤，艰行终日坐胡床。
    非干骑鹤因钱重，岂是悬鱼为带长。
    倒屣蔡邕那敢效，休官陶令却相当。
    名方细检无良剂，只好频频酌酒浆。

杨公远　泊浙江东岸次斗山韵
    渺渺江空阔，停帆首屡回。
    渔家编苇荻，蜃气幻楼台。
    逸少亭应在，鸱夷棹不来，
    一钩新月上，时把篾篷推。

杨公远　残梅
    可惜梢头烂漫芳，无心要趁寿阳妆。
    宁教片片随风去，点在苔痕骨也香。

杨公远　残梅
    暗香消歇粉妆残，点点虚庭碧藓间。
    却怪贫家新富贵，地茵纯用鹿胎斑。

杨公远　呈康总管相公
    古汴文章伯，来为我郡侯。
    一心天不夜，千里用长秋。
    政压龚黄辈，诗侪李杜俦。
    雷门持布鼓，肯瞩电光不。

杨公远　呈许使君二首
    河岳中原地，英贤间世生。
    气雄虹万丈，心净月三更。
    韩柳言同妙，龚黄政共清。
    新安人有分，月旦原推评。

杨公远　呈许使君二首
    蒙泉清徹底，更不著纤尘。
    滕阁曾逢月，花屏又遇春。
    采芹尊秀士，拔薤抑强民。
    只恐芝泥召，催归侍紫宸。

杨公远　呈赵提领
    从容依绿泛莲红，吾郡生民有幸逢。
    政事分明天外月，风标翘楚雪中松。
    携琴领鹤宦情好，横笛倚楼诗兴浓。
    腾茂蜚英帝里，行看宠锡禄千钟。

杨公远　池上芙蓉
    小池惊雨已无荷，池上芙蓉映碧波。
    初试晨妆铜镜净，未醒卯醉玉颜酡。
    一秋造化全种此，十月风光尚属他。
    除却篱边丛菊伴，别谁能奈晓霜何。

杨公远　池塘生春草
    燕寝凝香梦更清，梦回得句快吟情。
    可怜人化辽天鹤，池上年年草自生。

杨公远　迟梅
    尽道孤根逗暖回，缘何春至未胹胎。
    东皇想是怜孤独，留与群芳作伴开。

杨公远　酬黄仲宣见寄
    倦走南州与北州，竹篱茅舍足清幽。
    但教有酒名从事，何必为官见督邮。
    谢友寄诗通间阔，拂笺泚笔细赓酬。
    虽然可写胸中意，难写驳中半点愁。

杨公远　初度
    行止由来不自如，八年初度寓僧庐。
    半生閒逸云无定，两鬓萧骚雪尚痚。
    岂原身荣如卫鹤，只惭技拙类黔驴。
    今朝六十从头起，数到稀年更有余。

杨公远　初度寓郡
    得失荣枯付分休，康强之外复何求。
    灵台洞徹天无夜，银海精明月正秋。
    谩赋律章酬诞节，旋沽官酝破羁愁。
    生来结得梅花伴，长占春风第一筹。

杨公远　初夏旅中五首
    乌兔双飞去若梭，又逢天气正清和。
    绿空桑柘蚕成趼，青遍田畴犊卧莎。
    好景常供诗料足，浮生每叹客愁多。
    家山不是无风月，斗粟区区可奈何。

杨公远　初夏旅中五首
    早起窗前拥弊裘，鬓毛萧散冷飕飕。
    葵榴花发已云夏，竹树风生却似秋。
    骤雨乍晴双港涨，宿云初敛四山幽。
    客怀顿觉添萧洒，且放吟情出一头。

杨公远　初夏旅中五首
    往来萧寺几经年，时向僧窗听说禅。
    一事不成空老去，三椽聊寓幸安眠。
    诗篇冰雪无蔬气，粥饭韲盐有道缘。
    欲卜归期犹未定，况闻绿树有啼鹃。

杨公远　初夏旅中五首
    吟髭细撚只堪伤，几度徘徊立夕阳。
    诗不疗饥徒著意，酒能作病莫持觞。
    此心轩豁出云月，浮世间关逆水航。
    多谢老天怜我在，长教穷健又何妨。

杨公远　初夏旅中五首
    每忆吾庐隐者居，天然景物足清娱。
    树林阴翳莺求友，帘幕深沈燕引雏。
    可钓可耕盘谷序，堪诗堪画辋川图。
    何当归去北窗卧，能胜羲皇以上无。

杨公远　除夜
    老境渐相干，饶侬鬓未斑。
    岁华今夜换，天道此时还。
    累重家常俭，身轻心自閒。
    莫愁生计薄，笔底有青山。

杨公远　除夜
    檐溜声中送旧年，团坘笑语不成眠。
    忽惊雷吼三更后，始司春回半月前。
    桃板欲题诗未稳，灯花频结兆开先。
    明朝贺客无祗待，汲水煎茶当酒传。

杨公远　春夜听雨
    小楼炙烛新未眠，好雨知时听不厌。
    风急斜敲窗上纸，檐高微洒榡边帘。
    花应憔悴啼丹脸，麦定惺惚磔翠髯。
    添得明朝诗兴好，池塘草长水渐渐。

杨公远　春夜雪再用韵十首
    东风怒撼树梢鸣，冻住顽云黯不明。
    兀坐炉边閒侧耳，春虫撩乱扑窗声。

杨公远　春夜雪再用韵十首
    向晓披衣更拥衾，略无一事恼胸襟。
    起来点检窗前雪，地上无多屋上深。

杨公远　春夜雪再用韵十首
    诗梦关情草满池，东皇已向岁前归。
    怪渠杨柳摇金未，底事漫空絮便飞。

杨公远　春夜雪再用韵十首
    江梅带雪状模糊，梅雪相逢意不孚。
    雪逊无香梅逊白，雪消梅现旧头颅。

杨公远　春夜雪再用韵十首
    茆檐堆积未消除，仔细观来半尺余。
    腊后春前知几白，丰年可卜史官书。

杨公远　春夜雪再用韵十首
    琼林玉树竞奢华，老眼光摇眩有花。
    莫是幻成银色界，楼台胜处梵王家。

杨公远　春夜雪再用韵十首
    仙禽洒羽半天飞，疑是归来老令威。
    妆点江乡堪入画，渔翁披得满衰衣。

杨公远　春夜雪再用韵十首
    数声爆竹入新年，万子千红信为传。
    巽二搀先施妙手，花开倾刻更堪怜。

杨公远　春夜雪再用韵十首
    一色寰区水墨天，子无尘翳自天然。
    惜乎官禁瓶无酒，胜赏空辜药玉船。

杨公远　春夜雪再用韵十首
    雪霁风犹万竅号，微吟拥鼻袖无羔。
    一寒如此还风味，和得诗成句法高。

杨公远　次冰寮尤倅落叶
    陡觉老秋郊，山舑出岭坳。
    萧骚风脱叶，清峭树留梢。
    渐失牛羊径，难藏鹳鹊巢。
    炉烘供夜读，童扫莫轻抛。

杨公远　次程斗山村居韵十首
    隐迹深村里，年今四十余。
    谩携三寸管，欠读几行书。
    爱竹和烟种，移梅带月锄。
    箪瓢还自乐，饭糗茹青蔬。

杨公远　次程斗山村居韵十首
    萧洒园池上，依然一故庐。
    苍苔封曲迳，老鹤伴閒居。
    计拙身还逸，颜酡鬓任痚。
    日长无个事，穷达儘教渠。

杨公远　次程斗山村居韵十首
    山势主宾立，溪流泾渭分。
    景幽诗易得，兴逸酒难醺。
    有累营家燕，无心出岫云。
    若言朝市事，毫发不曾闻。

杨公远　次程斗山村居韵十首
    融和天气好，携杖作清游。
    景物自消长，禽言或去留。
    人登山际寺，花映水边楼。
    欲写归吟卷，敲推手不休。

杨公远　次程斗山村居韵十首
    搔头无别想，得句但长吟。
    懒到风波地，坚存铁石心。
    人情从冷热，世态任浮沈。
    却喜虚檐外，清吹满竹林。

杨公远　次程斗山村居韵十首
    茅结两閒月，白云分半间。
    利名俱拚舍，云月共清閒。
    来辙元无俗，论交赖有山。
    谢渠梁上燕，社后又飞还。

杨公远　次程斗山村居韵十首
    山中閒宰相，日日有蜂衙。
    剑戟门前竹，枪棋鼎内茶。
    莺歌喉宛转，蝶舞翅欹斜。
    只此堪娱乐，何消解语花。

杨公远　次程斗山村居韵十首
    村疃多幽趣，谁言景象稀。
    云欹山卸帽，苔长石添衣。
    一岁惊春老，千林觉绿肥，
    可怜双蛱蝶，又傍菜花飞。

杨公远　次程斗山村居韵十首
    生来痚拙甚，怕与俗流同。
    颇识一丁字，宁牵两石弓。
