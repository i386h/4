<!-- { "loadSidebar": true } -->
    高门赫赫何关我，薄俗纷纷莫问渠。
    羸疾少苏思一出，夕阳门巷驾柴车。

陆游　病少愈偶作
    病入秋来不可当，便从此逝亦何伤！
    百钱布被敛首足，三寸桐棺埋涧岗。
    但恨著书终草草，不嫌徂岁去堂堂。
    今朝生意才丝发，便拟街头醉放狂。

陆游　病思
    短发萧萧不满簪，更堪衰疾日侵寻。
    数匙淡饭支残息，一篆清香印本心。
    小径古苔遗鹤毳，空堂坏甽有虫吟。
    悠然更起扁舟兴，秋水门前五尺深。

陆游　病思
    卖剑还山学老农，不堪衰与病交攻。
    将军闭户方锄菜，处士携家欲赁舂。
    残齿强留终舮卼，病腰扶拜苦龙锺。
    壮游谁信梁州日，大雪登城望夕烽？

陆游　病思
    夜窗孤影怯青灯，瘦著秋衣欲不胜。
    光景正如寒圃蝶，情怀却羡病寮僧。
    篝炉冷落烧残叶，禅榻欹斜倚古藤。
    莫怪颓然遗世事，鬓丝日日镜中增。

陆游　病思
    水碓舂粳滑胜珠，地炉燔芋软如酥。
    老来自爱盘餐美，安得高人共破除？

陆游　病思
    杀物求君舌本肥，是非岂复待深思。
    即今不足何时足？小甑香粳日两炊。

陆游　病思
    江上秋风芦荻声，鱼虾日日厌煎烹。
    病来作意停鲜食，留得青钱买放生。

陆游　病思
    行携驯鹿寄消摇，共饱山蔬与药苗。
    本自入山缘服玉，不应忘味待闻韶。

陆游　病思
    西山雪外巢松客，南岳岩前洗钵僧。
    平日寄怀常在此，秋风剩欲办行縢。

陆游　病思
    窗扉寂寂秋将晚，灯火昏昏夜向阑。
    不是暮年能耐病，道人心地本来宽。

陆游　病退
    病退身仍健，春回日渐长。
    神诃金鼎药，龙出玉函方。
    美睡三竿日，安禅半篆香。
    残年已如许，幸复起膏肓。

陆游　病退颇思远游信笔有作
    平日身如不系舟，曾从楚尾客秦头。
    风生江浦千帆晓，月落山城一笛秋。
    万事只能催白发，百年终是卧荒丘。
    扶衰强项君休笑，尚忆人间汗漫游。

陆游　病卧
    老境偏饶卧，秋天不肯晴。
    愁凭书解散，病仗药支撑。
    果熟鸟乌乐，村深鸡犬声。
    边头定何似，颇说募新兵。

陆游　病卧
    病卧东斋怕揽衣，年来真与世相违。
    横林蠹叶秋先觉，别浦骄云暝不归。
    岁月惟须付樽酒，江山竟是属渔矶。
    邻翁一夕成今古，愈信人生七十稀。

陆游　病卧
    萧条风雨又经旬，病卧真成不觌邻。
    跨马难酬四方志，耽书空尽百年身。
    碧花引蔓缘疏竹，黄雀呼群啄破囷。
    君见此时风味否，肯辞人笑橐装贫？

陆游　病小减复作
    一身真剩长，两月抱沉绵。
    吟作楚人语，耸成山字肩。
    灾从季主卜，药欠宋清钱。
    弥老弥堪笑，藜羹且信缘。

陆游　病小减复作
    卫养元无术，衰残只自悲。
    扶行十步地，强坐一炊时。
    枕籍漆园语，呻吟栗里诗。
    灾年未易过，那敢望期颐。

陆游　病小减复作
    晨粥半茶碗，秋衣一布裘。
    酒惟诗里见，山向梦中游。
    卜繇儿能测，药方僧为求。
    重阳无半月，尚泥菊花不？

陆游　病小愈喜晴
    云边采药喜身轻，灯下观书觉眼明。
    扰扰已空浮世事，依依还作苦吟声。
    又为天地几年客，顿觉轩窗三日晴。
    深媿山童怜寂寞，风炉传法煮芜菁。

陆游　病雁
    芦洲有病雁，雪霜摧羽翰，
    不辞道路远，置身湖海宽。
    稻粱亦满目，鸣声自辛酸。
    我正与此同，百忧双鬓残。
    东归忽十载，四忝侍祠官。
    虽云幸得饱，早夜不敢安。
    乃知学者心，羞媿甚饥寒。
    读我病雁篇，万锺均一箪。

陆游　病愈
    秋夕高斋病始轻，物华凋落岁峥嵘。
    蟹黄旋擘馋涎堕，酒渌初倾老眼明。
    提笔诗情还跌宕，倒床药裹尚纵横。
    闲愁恰似憎人睡，又起挑灯听雨声。

陆游　病愈
    倦榻呻吟每自哀，占蓍来告出余灾。
    自能洗研拂书几，时亦折花寻酒杯。
    久类寒蛟潜岫穴，忽如老马喷风埃。
    霜晴烂熳东窗日，一笑山坡访早梅。

陆游　病愈看镜
    镜中稍复旧朱颜，一笑衰翁乃尔顽。
    三百瓮齑消未尽，不知更著几年还？

陆游　病愈偶书
    枯蓬万里寄飘风，晚落江头号放翁。
    冉冉流年秋镜里，悠悠残梦晓笳中。
    扫除药裹病良已，弃置酒杯愁自空。
    闲处固应容老子，卧看年少起新丰。

陆游　病愈小健戏作
    路入江村跨蹇驴，鞍前分挂两囊书。
    兴来到处沽新酒，不为闲愁要破除。

陆游　病愈小健戏作
    入市归村不跨驴，蝇头细字夜钞书。
    身安自胜闲官职，不是虚名暗折除。

陆游　病中
    风雨暗江天，幽窗起复眠。
    忍穷安晚境，留病压灾年。
    客助修琴料，僧分买药钱。
    余生均逆旅，未死且陶然。

陆游　病中观辛夷花
    余生垂九十，一病理一衰；
    旬月不自保，敢作期岁期？
    粲粲女郎花，忽满庭前枝，
    繁华虽少减，高雅亦足奇。
    持杯酹花前，事亦未可知。
    明年傥未死，一笑当解颐。

陆游　病中忽有眉山士人史君见过欣然接之口占绝句
    蜀语初闻喜复惊，依然如有故乡情。
    绛罗饼饅玻璃酒，何日蟆颐伴我行？

陆游　病中怀故庐
    我家山阴道，湖水淡空蒙，
    小屋如舴艋，出没烟波中。
    天寒橘柚黄，霜落罢亚红。
    祈蚕箫鼓闹，赛雨鸡豚空。
    叉鱼有竭作，刈麦无遗功。
    去年一月留，行役嗟匆匆。
    今年归兴动，舣舟待秋风。
    社饮可欠我，寄书约邻翁。

陆游　病中简仲弥性唐克明苏训直
    移疾还家暂曲肱，依然耐久北窗灯。
    心如泽国春归雁，身是云堂旦过僧。
    细雨佩壶寻废寺，夕阳下马吊荒陵。
    小留莫厌时追逐，胜社年来冷欲冰。

陆游　病中久癱游览怅然有感
    裘马清狂遍两川，十年身是地行仙。
    归来访旧半为鬼，已矣此生休问天！
    不恨杯觞无藉在，但悲山水旷周旋。
    垂虹风月休如昨，安得青钱买钓船！

陆游　病中久止酒有怀成都海棠之盛
    碧鸡坊里海棠时，弥月兼旬醉不知。
    马上难寻前梦境，樽前谁记旧歌辞？
    目穷落日横千嶂，肠断春风把一枝。
    说与故人应不信，茶烟禅榻鬓成丝。

陆游　病中绝句
    酒钱自昔从人乞，诗思出门何处无？
    青簅织蓬菅织席，此生端欲老江湖。

陆游　病中绝句
    半脱貂裘雪满鞍，惯将豪举压儒酸。
    病来意气浑非昨，一炷香烟帐底看。

陆游　病中绝句
    酒味醺人睡味浓，午时高枕到昏钟。
    经旬不见西窗日，世上应无嬾似侬。

陆游　病中绝句
    造物今年悯我劳，微痾得遂闭门高。
    黄紬被暖青毡稳，不怕郊原雪意豪。

陆游　病中绝句
    青荧犹有佛灯明，点滴时闻竹露声。
    欲睡不成还起坐，丽谯风顺报三更。

陆游　病中绝句
    少时谈舌挟风雷，病後逢人口嬾开。
    安得东皋隐君子，相看无语只衔杯。

陆游　病中偶得名酒小醉作此篇是夕极寒
    一壼花露拆黄縢，醉梦酣酣唤不应。
    屏暖半销香鸭火，窗寒初结研蟾冰。
    诗囊羞涩悲才尽，药裹纵横觉病增。
    早挂朝衣归去是，贵人谁记接茵凭！

陆游　病中偶书
    灯火青荧古屋深，挂冠境界已駸駸。
    竹枝影瘦横残月，戡杵声寒续暮砧。
    病觉死生真大事，老知道德愧初心。
    经龛禅版殊当勉，嬾学莎蛩事苦吟。

陆游　病中排闷
    面骨峥嵘鬓雪新，承平版籍有遗民。
    心虽愿继无传学，力不能支已废身。
    开卷眼昏如隔雾，拥炉肺渴欲生尘。
    老庞亦有儿孙念，付与天公不问人。

陆游　病中遣怀
    人生长短无百岁，八十五年行九分。
    堪笑痴翁作黠计，欲将绳子系浮云。

陆游　病中遣怀
    放生何足为爱物，施药因行聊结缘。
    山舍老翁无事业，只将闲事占流年。

陆游　病中遣怀
    鲜肥莫事肤寸舌，萧散何辜七尺躯？
    山路岂无孤店宿，渡头亦有小舟呼。

陆游　病中遣怀
    家贫不与身添业，病久宁非天儆予？
    扫尽世间闲忿欲，小园烟雨种春蔬。

陆游　病中遣怀
    菘芥煮羹甘胜蜜，稻粱炊饭滑如珠。
    上方香积宁过此？惭愧天公养病夫。

陆游　病中遣怀
    开皱紫栗如拳大，带叶黄柑染袖香。
    天与山家讲邻好，江天昨夜有新霜。

陆游　病中示儿辈
    去去生方远，冥冥死即休。
    狂思攘鬼手，危至服丹头。
    有剑知谁与？无香可得留。
    惟应勤孝谨，事事监恬侯。

陆游　病中数辱曾无逸架阁见问今日忽闻徙居走笔奉简因致卜邻之约
    病羸不办揽衣迎，剥啄空惭扣户声。
    凡药岂能驱二竖，清心幸足制三彭。
    巷南僦屋傥可问，岁晚囊衣吾亦行。
    不为朝天愁路涩，夜窗灯火要寻盟。

陆游　病中思出游
    病境虽犹在，秋天已自清。
    闲思寻酒伴，嬾畏主诗盟。
    烟艇桐江去，篮舆剡县行。
    会心随处住，便足了余生。

陆游　病中卧闻舂声
    丘嫂羹存先戛釜，山僧斋竟始鸣钟。
    孰知造物独怜我，一日未尝无夕舂。

陆游　病中卧闻舂声
    妄想说梅犹止渴，真闻舂米固忘饥。
