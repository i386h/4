<!-- { "loadSidebar": true } -->
    赢赀宁市宠，平寇不言功。
    光禄文阶峻，嘉兴色养丰。
    谁能死生际，犹得教之忠。

楼钥　沈宪敏公挽词
    晚出荷公知，登门未觉迟。
    通班依汉橐，试郡守萧规。
    藻翰犹频寄，宫墙不再窥。
    新阡何处是，西望不胜悲。

楼钥　省宿
    树满茅山绿正肥，昏鸦日日向南归。
    如今身在三茅外，却看归鸦正北飞。

楼钥　盛夫人挽词
    婉嫕闺中秀，清高林下风。
    相夫能尽礼，教子使移忠。
    边郡官无旷，都城养得终。
    壶彜今具在，流庆复何穷。

楼钥　十月旦尚暖用夹公服二月初吉雪寒甚服单
    尚暖先添夹，方寒却用单。
    不惟春料峭，况值雪飞翻。
    但欲朝仪肃，难求已分安。
    衣囊如欲懒，归去老江干。

楼钥　十月十七日夜
    蛰虫坯户六经旬，掣电惊雷若莫春。
    震起昆虫千百亿，不知何处更容身。

楼钥　石门洞
    扁舟百里莲城回，青山中断立两崖。
    清都虎豹隐不见，但见阊阖排云开。
    峰回失喜大飞瀑，声震万壑惊春雷。
    掀髯目极九霄外，玉虹千丈飞空来。
    一冬青女靳天雪，不知聚此山之隈。
    传闻神龙卧其上，宝藏击碎真琼瑰。
    胸中先自无尘埃，到此更觉心崔嵬。
    天风为我噀空翠，春水泻入骚人怀。
    谪仙曾来写胜句，刘郎又为开天台。
    我惭笔无挽牛力，醉墨满壁谁为裁。
    或言龙湫更奇绝，雁山高处深云埋。
    我方携筇往寻访，未知比此何如哉！

楼钥　石南康挽词
    挺挺石可转，恂恂衣不胜。
    平生忧国志，长夜读书灯。
    大易窥三古，中庸进百能。
    惜哉天不憗，无复见川增。

楼钥　石南康挽词
    家有春秋学，渊源更得师。
    风高盖公舍，泪落蔡邕碑。
    官早终难进，才全竟弗施。
    遗编属贤子，孝谨不应衰。

楼钥　石南康挽词
    伊昔为君御，儒流赖主盟。
    执经容后进，倾盖若平生。
    坐见埋黄壤，空劳望赤城。
    友朋相与泣，反袂不胜情。

楼钥　石时亨饱山阁
    层层得好山，是处足饱看。
    君真乐山者，心地尤平宽。
    生长山水县，惯见青巑岏。
    筑室欲饫赏，凭虚著危栏。
    天亦遂君意，俾君老其间。
    场屋早得名，晚始就一官。
    官又不得进，甘心乐瓢箪。
    官少家食多，知更几暑寒。
    朝见山岚高，暮喜山云还。
    山气日夕佳，秀色几可餐。
    晴雨各变态，雪月更万端。
    于山真属餍，清明流肺肝。
    膏粱与刍豢，与世殊鹹酸。
    久矣谢世纷，屏息专内观。
    鬓无一茎白，八十颜如丹。
    所得不既多，愈饱天不悭。
    此阁本不华，何处无此山。
    苟为名利驱，人境无相关。
    吾乡山苦远，可望不可攀。
    东楼快登眺，耸翠罗烟鬟。
    年来勇欲归，匏系未许閒。
    君索饱山诗，南明恍在前。
    十年两访君，共醉苜蓿盘。
    向时多名流，与君平生欢。
    只今几人在，一见良独难。
    叔度镇金陵，道衡处瀛壖。
    旧游如晨星，相望可长叹。
    归梦绕故丘，非晚再挂冠。
    何当泛剡豨，往从子于盘。

楼钥　石通直挽词
    籍甚新昌族，直成万石家。
    源流端有自，悃愊更无华。
    奉职冰同洁，持身璧不瑕。
    庆门传未艾，兰玉茁新芽。

楼钥　史敷文挽词
    八行诸孙盛，三公嗣子贤。
    连收四鹗荐，只欠一青毡。
    郎省刑章肃，侯邦政誉传。
    平生忧国意，齰志入重泉。

楼钥　史敷文挽词
    学问源流远，乐哉贤父兄。
    人琴亡旧曲，风木怆寒声。
    深痛几成毁，沉痾汔丧生。
    孝恭无可憾，犹得傍佳城。

楼钥　史敷文挽词
    少小相从久，自憀雌甲辰。
    交情日加存，姻好晚逾亲。
    别去惊葭律，归来见棘人。
    西庄行乐地，望断为沾巾。

楼钥　史清翁次前韵觅酒以金川玉友一枕瓶西安酒一斗送之次韵
    社中日相从，此意岂不真。
    其初定要约，深期往来频。
    今年苦多故，孤负四郊春。
    清和到新秋，其间足良辰。
    而我独抱痾，未能会嘉宾。
    近又得玉友，风味尤可人。
    思与君痛饮，欲招复逡巡。
    忽焉得新酒，亟遣径入脣。
    别有酒一斗，併使君意伸。
    我虽不敢尝，为洗胸中尘。

楼钥　史清翁谈诗走笔次韵
    公退门庭静，轻风辊絮毬。
    故人惊一见，小酌散千忧。
    西上不容久，东归又别愁。
    何当附舟尾，从此遂归休。

楼钥　史少师赐第赏芍药分韵得木字
    帝城有仙山，双径森万玉。
    洞户入深窈，突兀见华屋。
    相君领众客，红药想芬馥。
    霜刀妙裁剪，烟脂点冰轂。
    枝弱不胜花，翠叶共斜矗。
    向来争春风，桃李愧粗俗。
    百卉纷何在，庭树拥新绿。
    此花丈人行，俨立见幽独。
    相君戴花笑，和气俱可掬。
    人言此花胜，相君意倾属。
    谁知心广大，何物不蒙福。
    岂以庭中花，而肯弃凡不。
    君看择胜具，所在可追逐。
    自言居闲时，情话会亲族。
    一花有可观，烂赏费银烛。
    此心何拣择，寓意本无欲。
    以此宰天下，以此镇藩服。
    儿童与走卒，人人歌相国。
    有能达此观，春风四时足。

楼钥　史文惠王挽词
    八行源充远，三师庆系遥。
    枢庭先附凤，相国荐簪貂。
    感会逢千载，荣华冠四朝。
    甘盘称旧学，绮季簉储寮。
    历数终归舜，羹墙欲见尧。
    圣图滋广大，孝治极光昭。
    善类茅连茹，英才楚刈翘。
    经纶任钧轴，询访及刍荛。
    未急宣攘狄，先求禹格苗。
    訏谟裨庙筭，长策御天骄。
    衮阙心勤补，羹和手自调。
    临机杜如晦，处事李文饶。
    越俗怀恩纪，闽人服教条。
    群公推治行，所至起民谣。
    晚岁车垂薛，皇慈第赐萧。
    精鏱杯引寿，宝玉带横腰。
    潭府辉宸翰，频年走使轺。
    中书输尚父，封户溢票姚。
    教子躬师道，传家作世标。
    绅緌成继踵，铅椠到垂髫。
    持论书还著，谈经屡烧。
    官虽居鼎鼐，乐不改箪瓢。
    门外车长满，樽前客载招。
    人间等游戏，物表自消摇。
    几见承三接，重来侍九韶。
    桑榆方借暖，蒲柳叹先凋。
    洮頮俄凭几，衣冠忽葬桥。
    信能依日月，端合配宗祧。
    贱子憀愚懵，平时荷

楼钥　史子仁碧沚
    相家小有四明山，更葺桃源渺莽间。
    四面楼台相映发，一川烟水自弯环。

楼钥　史子仁碧沚
    中川累石势嵳峩，城上遥岑耸翠螺。
    旧说夕阳无限好，此中最得夕阳多。

楼钥　士颖弟作真率会次韵
    何羡祖希情好隆，朱陈累世意交通。
    舅甥巾屦频相接，兄弟樽罍喜更同。
    参坐幸容攻愧子，主盟全赖适斋翁。
    日来愈得清闲趣，斗酒不妨时一中。

楼钥　示从子
    东院敲棋西院琴，固知犹胜别劳心。
    少年不比老痴叔，且向书窗惜寸阴。

楼钥　侍仲舅同诸表游山
    来游大梅山，涉山知几重。
    平行千仞冈，俯瞰他山峰。
    一步一步高，势欲凌虚空。
    左顾九地底，楼台鸣鼓钟。
    蓬莱反在下，直恐船引风。
    又疑海水竭，洞见冯夷宫。
    行行愈就顺，故步寻苔封。
    十年旧主人，相对如梦中。
    清谈虚阁上，坐到夕阳舂。
    年来颇畏影，掣身慕冥鸿。
    入山非不深，犹有行人踪。
    安得更深居，尚友荷衣翁。
    未问梅子熟，宁能噉青松。
    庶几过吾心，余生得从容。

楼钥　试俞珣长头笔
    倦游俞老又中州，霜兔抽豪饱盛秋。
    平日相亲管城子，结交今得贾长头。

楼钥　适斋挂冠次韵
    致仕吾非不待年，礼经自合许求田。
    只图径取衣冠挂，不愿更寻香火缘。
    富贵鼎来先瞥地，是非衮处独翩然。
    鄮峰相对两真隐，共仰元台与大天。

楼钥　适斋挂冠次韵
    世事相牵无了期，平生待足是何时。
    抛官不作九阍梦，纳禄尚余三径资。
    紫绶金章宁复恋，黄冠野服自相宜。
    耳根赢得长清净，理乱从今不用知。

楼钥　适斋慕香山之高续达哉行集香山诗句次韵
    脱衣典酒曲江边，不作闲游即醉眠。
    大抵浮荣何足道，生理何曾得自全。
    朝廷顾我作闲人，髣髴缗钱二三千。
    一种共君官职冷，收得身来已五年。
    五年炎凉凡十变，老后谁能惜酒钱。
    尘缨世网重重缚，七十八十百病缠。
    千万人中无一人，自喜天教我少缘。
    六十三翁头雪白，贫家强健亦天怜。
    每愧尚书情眷眷，与君一醉一陶然。
    其间气味都相似，犹在病羸昏耄前。
    月夜徐行石桥上，累累栋宇相连延。
    岁种薄田一顷余，薄产处置有后先。
    更无俗物当人眼，游鱼鱭鱭莲田田。
    为君举酒歌短歌，不妨兼有散花天。

楼钥　适斋示池水大篇效元白体相答
    适斋一片心，它人难与比。
    少时发此念，乐施到莫齿。
    婚姻成者众，葬埋不知几。
    义气追古人，仁风动桑梓。
    利益及物物，方便形事事。
