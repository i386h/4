<!-- { "loadSidebar": true } -->

陈造　游山阳十首
    官池二十四鸳鸯，锦彩争鲜伴醉狂。
    翡翠有儿知更好，几时飞到酒樽傍。

陈造　游山阳十首
    玳筵当日小红裳，珠压双丫十岁强。
    回首方知但青子，胡琴声里怨茶商。

陈造　游山阳十首
    故人不复倒奚囊，但有荒阡荫白杨。
    魂定可招吾得已，试吟楚些命巫阳。

陈造　游山阳十首
    高郎胸次著潇湘，亭枕城闉野趣长。
    我欲亭西分一曲，白鸥波外自鸣榔。

陈造　游山阳十首
    
    会看亭下水涵空，菡萏香中理钓筒。
    北道主人吾有托，不应独飨北窗风。

陈造　游山阳十首
    多许金钗换好辞，长巾短帊缕金泥。
    老来诗力知何似，细访香罗验旧题。

陈造　游山阳十首
    刘伶台畔酹金卮，寂寂荒丘带晚晖。
    今日先生不能饮，妇言屏弃未为非。

陈造　游山阳十首
    熙台楚观小开樽，老去登临易断魂。
    蹀血龙荒平昔志，即今搔首望中原。

陈造　游隐静往反四首
    突兀南山万仞青，餍观山顶白云生。
    今朝访道五峰去，却向白支生处行。

陈造　游隐静往反四首
    烟树云生若有无，行舆咿轧路盘纡。
    小风弄雨晴还落，身在龙眠小墨图。

陈造　游隐静往反四首
    一随俗驾走红尘，松竹生愁鹤怨人。
    杯渡老师相悉否，野僧心地宰官身。

陈造　游隐静往反四首
    梦觉篝灯噎噎明，碧鸡啼罢欲三更。
    定知山雨阵头恶，但怪瀑声雷样鸣。

陈造　有叹
    应事如应敌，收功端有素。
    诗乃随景迁，预计几胶柱。
    鼓吹月明秋，当时亦佳句。
    见卵求时夜，竟为阴云妒。
    想像蕲为工，故智那用据。
    向来东游意，梦境骚人赋。
    出郭带月行，过山冲雪去。
    风力马欲却，寒气鸟不度。
    旧拟忽新偶，自笑邯郸步。
    与世甘数奇，失意资一悟。
    覆却从万方，悠然随所遇。
    吟情形前影，尘事风外絮。
    郊原二月天，节物属丹素。
    山风歨雪花，野屋欲冰柱。
    破除酒边兴，截断口前句。
    谁将万玉妃，一一事娇妒。
    东皇不无情，退缩自失据。
    史君文章家，客子旧能赋。
    兹游岂偶然，拟作袖手去。
    江梅孤旧约，桃花怅前度。
    漂忽几何时，林影映沙步。
    层云放曒日，莹澈等僧悟。
    一笑百虑余，如世有晚遇。
    预知诗及门，新语谢盐絮。

陈造　又次看字韵二首
    谁扶璧月上天端，雪魄扬辉桂影寒。
    照见群仙拥仙伯，嫦娥定复转头看。

陈造　又次看字韵二首
    明年屈指春来早，定是元宵不苦寒。
    十里珠帘火城夜，客来应许醉中看。

陈造　又次铦朴翁韵四首
    僧床正听晓楼钟，客棹方占上水风。
    喧静未须岐出处，与渠心事各冥鸿。

陈造　又次铦朴翁韵四首
    闻为诗魔掩贝多，辞源衮衮倒洪河。
    遥知传诵日千纸，淇上高唐无善歌。

陈造　又次铦朴翁韵四首
    婪酣贵宦鲛绡帐，趂屭功名泊浪沙。
    谁似朴翁随分过，曹溪水煮赵州茶。

陈造　又次铦朴翁韵四首
    几向西湖舣画桡，冰奁俨受众峰朝。
    即今去雁将清梦，飞下长桥更短桥。

陈造　又次韵二首
    愁为离群老不禁，诗来深得故人心。
    自摩病眼添沈炷，满纸晶荧耫碎金。

陈造　又次韵二首
    向来湖上扶携醉，醉里清吟杂雨声。
    此去淮西望京国，诗边处若为情。

陈造　又悼石湖老人
    老商笑不待三年，枵腹人人得果然。
    商俗均沾傅岩雨，中行羞死绕朝鞭。
    探原已茹丘轲胾，落笔聊差屈宋肩。
    缅想神游知有处，定骖鸾鹤戏芝田。

陈造　又对厅
    绿舆初下玉龟山，小驻黄堂相府莲。
    上客居多天下士，主人况自地行仙。
    九光霞里闻谭笑，三素云中度管弦。
    来岁日边桃荐碧，帝觞应共醉钧天。

陈造　又对厅
    黄堂绿影转槐龙，锦绣围中度好风。
    珠履相辉人峙玉，金罍更劝酒如空。
    逢辰正自千龄会，胜日何妨一醉同。
    来岁从公话今日，钧天应簉未央宫。

陈造　又通衢
    清微风动万年枝，瑞纪流虹诞圣时。
    天上玉卮山比寿，侯邦锦席酒如池。
    满城淑气生英簜，夹道欢声度彩旗。
    来岁望公天仗侧，尚应回首记吴儿。

陈造　予七十赵监税见贺以诗次韵
    平生烛之武，况已雪髯翁。
    誉我犹时用，君言恐未公。

陈造　余姚饭
    昨暮浴上虞，今晨饭馀姚。
    官期有馀日，我行得逍遥。
    盘实剥芡芰，羹鱼荐兰椒。
    一鲍老人事，茗饮亦复聊。
    扪腹每自愧，莫贤尚箪瓢。
    僧垣栖翠微，金碧焕山椒。
    龙泓甘可茹，塔铃如见招。
    迟留本不恶，况复待晚潮。

陈造　榆进望磕山
    长涂并江沙，我行颇寂寥。
    登高望西南，群山如涌潮。
    崩腾势相排，又如群马骄。
    磕山乃孤峙，坐受群山朝。
    云斜复烟横，助尔干碧霄。
    虚气信所聚，神物不汝遥。
    有龙窟其趾，贝珠丽宫醮。
    丰凶执其柄，祷襘走黎苗。
    胡为今兹旱，不能泽枯焦。
    史巫岁纷若，地乃徒嚣嚣。
    奔驰吾得辞，未救民腹枵。
    问龙当厚颜，深池卧逍遥。

陈造　雨后病起二首
    旱岁仍无麦，淮民食正艰。
    几时占雨信，今日破天悭。
    尽息田家叹，聊开病客颜。
    何由长岁稔，金火莫循环。

陈造　雨后病起二首
    小卧竹间斋，幽怀得好开。
    病从凉后减，雨及望时来。
    两屩山千叠，诸雏饭一杯。
    吾生计此耳，无梦到燕台。

陈造　雨未止再次前韵二首
    苍颜无酒不能红，坐窗袖手禅衲同。
    几时羲驭肯怜客，满意花卉摇光风。
    樽酒向君怀抱尽，赓歌剧谭忘悔吝。
    更看珠玉联翩来，孰云猛乞犹小靳。

陈造　雨未止再次前韵二首
    樽前罢唱金缕衣，花为荐萎玉为摧。
    欠伸旧识名驹子，兰艾一燎同飞灰。
    匆遽不及呼莫莫，春愁禁人酒力薄。
    拟令大白径浮君，毕献继今仍此爵。

陈造　雨中题柏氏壁二首
    行寻诘屈蹑崎岖，已谢邻翁果下驹。
    北走松楸无数里，杖藜筋力尚枝梧。

陈造　雨中题柏氏壁二首
    苏端颇惯招新客，御叔何烦讶圣人。
    未用平章旧新雨，一樽聊喜对情亲。

陈造　庾楼
    晋起不由德，亦坐崇清虚。
    陵夷莫挽回，后世犹受污。
    庾非适用才，夷甫真其徒。
    楼以庾得名，而庾愎且迂。
    面势瞰空阔，檐楹焕丹朱。
    遐想如不及，效尤无乃惠。
    风流与经济，本自眠玉珠。
    空谭养虚誉，胎祸取炭涂。
    峻约火燎原，典午辕下驹。
    举扇障蜚尘，王叟宁厚诬。
    猣名不既实，扁榜谁权舆。
    得兴偕下僚，小节安足模。
    捍患识黄楼，仰高题景痚。
    于是复间然，吾言乃迂儒。

陈造　寓吴门十首
    一寒驱去不干禄，万虑纷然只爱山。
    阅世恥如清梦觉，求田聊计白头闲。

陈造　寓吴门十首
    官卑责薄得徜徉，漫仕归来味更长。
    它日故人多好事，笼鸡载酒未吾忘。

陈造　寓吴门十首
    诸公念我闲无食，粟繼舆台扣户频。
    眼底梅花还索笑，酒肠诗胆已轮囷。

陈造　寓吴门十首
    溪翁园客问何如，可讳浮生百计疏。
    不惮典衣规得酒，长因乞米衒能书。

陈造　寓吴门十首
    向来勇策著书勋，一刻曾将白璧论。
    老去光阴都不惜，静看乌兔役朝昏。

陈造　寓吴门十首
    兴阑猛辍凌江棹，重看莺花茂苑春。
    归自乘流留亦好，浙风淮俗总宜人。

陈造　寓吴门十首
    日日烟林野市间，路人应作老狂看。
    排门赏竹宁辞羠，踏雪寻梅苦耐寒。

陈造　寓吴门十首
    稚子浪忧陶令老，山妻终誉仲卿贤。
    虎头试写经行处，龙具宁甘未死前。

陈造　寓吴门十首
    禹益咨俞俨紫庭，藩星仍映使星明。
    鄙夫少日三千牍，尽付诗情写治平。

陈造　寓吴门十首
    平时觞咏妨生理，此去狂疏托上官。
    但使推敲贷冲节，不烦排日报平安。

陈造　元日
    爆竹声中杂笑呼，斗杓插海寺钟初。
    椒觞带梦随小饮，桃板得诗仍自书。
    愒日晚涂知内讼，占风吉卜定非虚。
    新年旧管新收累，大府隆宽傥贷予。

陈造　元日访丁端叔安抚二首
    几夜徒劳梦帝宸，行赀已橐更逡巡。
    北山只合追逋客，南道于今欠主人。
    表表德名当世重，堂堂公议有时申。
    繼今重策冲霄足，鹗表胡宁后隐沦。

陈造　元日访丁端叔安抚二首
    节中应接可辞烦，客子回车重慨然。
    比我过秦应一笑，想君出峡富千篇。
    前知此别非久别，定复新年胜故年。
    红药紫薇方次第，莫占风色问春田。

陈造　元夕遣怀二首
    陆海莲开夜色鲜，短檠灯下掩陈编。
    风姨竟日鸣条罢，月姊因谁得意圆。

陈造　元夕遣怀二首
    平生计功须壮岁，异时敌已尽亨途。
    鬓须久已沾青女，穷达何劳问紫姑。

陈造　元夜病起二首
    霁色莫澄鲜，和声入管弦。
    人家无事日，时节放灯天。
    璧月红尘外，东风绿酒前。
    强陪儿女笑，病骨得轻便。

陈造　元夜病起二首
    节物撩佳兴，浮生盍自宽。
