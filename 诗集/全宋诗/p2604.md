<!-- { "loadSidebar": true } -->
    盛怒风生穴，汙邪祝有豚。
    征徒休道樾，汲缶涸中园。
    米价高何许，痴人遂不言。

宋祁　郡圃
    侧曲艳歌閒送日，晚花初叶暗留春。
    舞狂风蝶时过树，啼熟林莺不避人。

宋祁　开元寺塔偶成题十韵
    集福仁祠旧，雄成宝塔新。
    经营一甲子，高下几由旬。
    屹立通无碍，支持固有神。
    云妨垂处翼，月碍过时轮。
    顶日珠先现，絛风铎自振。
    沙分千界远，花散四天春。
    亿载如如地，三休上上人。
    堆螺俯常碣，缭带视河津。
    陶甓勤争运。园金施未贫。
    谁纡简栖笔，为我志琳珉。

宋祁　看雪
    惨淡繁云密霰狂，结瑶城堞俨相望。
    偷寻柳絮思隋岸，误折蔾光认洛阳。
    斜透绮帘欺翡翠，旋迷楼瓦失鸳鸯。
    平台宾客今何在，谁继邹枚从孝王。

宋祁　客舟
    上溪不弛帐，下溪不打桨。
    上下各有趣，相遇风波上。

宋祁　客自茂来言元礼日观棋剧饮
    寒山倒影入楼扉，铃唱愔愔少诤辞。
    左手持螯人嗜饮。一斑窥豹客争棋。
    萍游倦斝伤酲夕，星落残枰斗劫迟。
    日日忘怀还忆否，戍时瓜老是归时。

宋祁　哭公孙子正
    穷愁四十鬓华侵，肘卧垂杨感慨深。
    遗墨未乾园令札，悲弦长绝献之琴。
    嗟贤有梦龙占苦，对臆无言鵩坐阴。
    三步过车绵酹薄，死生从此隔朋簪。

宋祁　哭郭仲微三首
    仓卒闻婴疾，何辜遂没身。
    哭筵同产子，霜寝未亡人。
    冢有邢山旧，天为京兆邻。
    想君赍志恨，不使白杨春。

宋祁　哭郭仲微三首
    我作鱼符守，君司凤诏文。
    他时谈笑罢，今日死生分。
    怨涕翻荣浪，悲魂引郑云。
    山阳怀旧笛，肠断不堪闻。

宋祁　哭郭仲微三首
    谢氏虽多女，中郎竟乏儿。
    人生忽至此，天道果无知。
    一代英才往，千篇故稿遗。
    生平同翰墨，不及镂丰碑。

宋祁　哭中山公三十韵
    天欲鸣文铎，公先露上珍。
    谈锋贯千载，文纬补三辰。
    海浪扶鹏徙，雝朝簉鹭振。
    眜邪初奏雅，陃路近还淳。
    汗竹刊讹遍，仙蔾遞宿勤。
    汉家方授记，赵世本多神。
    稍上窔遼禅，亲逢堀吻巡。
    每篇称陆贾，四颂识崔駰。
    接昼来词禁，轩霞切睿宸。
    金声兼振玉，丝绪遂成纶。
    预读兰图字，时参豹尾尘。
    批成五色诏，乞守两朱轮。
    虎幄思贤数，龟山召节新。
    请闻裨帝采，有意靖宫邻。
    畀虎潜兴谮，犹龙讵肯驯。
    符鱼贪六六，国猘避狺狺。
    东震重光启，南箕哆焰沦。
    触邪观豸久，敛手避骢频。
    勇退宁无谓，斜飞故有因。
    终承紫芝召，还返碧桃春。
    丁直何尝屈，兰幽止自纫。
    歌成接舆凤，书止太初麟。
    竟遂东平乐，非忧宣子贫。
    蒙庄祥止止，尼父诲循循。
    久负骑星望，非图徹瑟晨。
    夜歌忽稀薤，仙寿顿摧椿。
    奠乏刍如玉，碑须臼受辛。
    成蹊三榜士，坠泪四州民。
    自此亡遗直，谁将赎百身。
    他年虎贲饮，无复老成人。

宋祁　苦热二首
    夜火虽中气未清，箑频□倦若为情。
    峰云不动林烟热，正为蜩螗作沸羹。

宋祁　苦热二首
    秋阳昼长不可度，身被单葛如重裘。
    何当急雨洗天地，坐使清风还九州。

宋祁　苦雨中作
    云阵穷天雨足低，阴霞不照露盘西。
    城高已蔽觚棱凤，水浊先愁独漉泥。
    战蚁争封缘暗穴，怒蛙邀轼沸空蹊。
    斋窗病枕迷昏晏，只有喈喈托曙鸡。

宋祁　库部闵员外还都
    望郎东南秀，奯然悟真理。
    身虽宰官身，子即诸佛子。
    画诺阁铃下，尘虑未尝滓。
    成金不复矿，见月讵存指。
    东道整朝珂，西亭掺离礼。
    无用乐山林，山林即朝市。

宋祁　葵
    剉蘖染新蘤，插钿成密房。
    仙人文玉字，宫女道家妆。
    闻说蕊间露，能令肌骨香。

宋祁　腊后书所见
    北斗边城春柄回，闰年飘縠占馀灰。
    鼓声催遍江南草，驿路传残陇首梅。
    寒日已高犹沆漭，薄云无待故徘徊。
    何郎素忆惭杯杓，强欲乘閒拨冻醅。

宋祁　腊后晚望
    寒日击难定，鸣笳弄已休。
    冻崖初辨马，昏谷自量牛。
    汉树临关密，荒泉入塞流。
    登高能赋未，风物古尧州。

宋祁　兰皋亭
    信美兰皋地，疏椽構迥轩。
    山林闲处乐，溪濑静中喧。
    春桂开前坞，秋菘接后园。
    舟来无尽曲，客到不空罇。
    夕月生帷鉴，晴云抱栋痕。
    主人贪紬績，未暇答惊猿。

宋祁　兰轩初成公退独坐因念若得一怪石立于梅竹间以临兰上隔轩望之当差
    竹石梅兰号四清，艺兰栽竹种梅成。
    一峰久矣思湖玉，三物居然阙友生。
    赖得髯参令我喜，飞来灵鹫遣人惊。
    小轩从此完无恨，急扫新诗为发明。

宋祁　览从兄咸剑池编
    競爽吾宗属俊翘，凌云辞气剩飘飘，
    十年缔思轻傖赋，一骨评风压楚谣。
    从玩书窗迷野马，长吟秋社续寒蜩。

宋祁　览聂长孺蕲春罢归舟中诗笔
    姑山羽客冰为骨，金掌仙人露代餐。
    化作妙辞真扣玉，写成初藁剩惊鸾。
    心随零雨蒙蒙密，恨过清溪曲曲寒。
    此秘东阳夸未睹，灵均千载有馀叹。

宋祁　览蜀宫故城作
    国破江山老，人亡岸谷摧。
    鸳飞今日瓦，鹿聚向时台。
    故苑犹霏雪，荒池但劫灰。
    趙遗糊处壤，阖记数残枚。
    恨月窥林下，悲风觅陇来。
    依城狐独速，失厦燕裴回。
    废社纔存柳，阴垣自上苔。
    有情惟杜宇，长为故王哀。

宋祁　览中丞尚书谯陈二郡新诗
    自顷辞台路，陪京拥使珂。
    遗音追正始，新韵遍中和。
    赠答刘公数，登临叔子多。
    肠回初有感，耳热遂成歌。
    惊梦春塘草，欢颜雪席拖。
    拍残吴子夜，唱杀楚阳阿。
    胜气笼云沆，清怀賏月波。
    无妨烁颜谢，莫独与羊何。
    谯里鸣驺入，陈郊露冕过。
    二邦留雅咏，棠树共婆娑。

宋祁　揽镜
    晚匣写菱影，试观憔悴颜。
    支离骨不媚，萧飒鬓垂斑。
    安得长康画，致之岩壑间。

宋祁　老还
    老还东观复怀铅，坐对秋风鬓飒然。
    怨曲未平曾破瑟，故疮虽愈尚惊弦。
    萧条门巷张罗外，閴寂曹司搁笔前。
    借问不才为累否，古来山水尽天年。

宋祁　老去
    老去惯摇落，第看芳岁阴。
    穗残饥鸟集，荷破曝龟沈。
    远岫多馀紫，寒溪有定浔。
    残蝉何所畏，缄口抱秋林。

宋祁　乐府
    花外超超百尺楼，碧帘深下蒜条钩。
    石城何似卢家好。曲里分明两莫愁。

宋祁　羸疾益间呈聶长孺学士
    病绪蹇骚骚，弥旬旷坐曹。
    缘忧初得损，非巧亦成劳。
    计月销双臂，惊年变二毛。
    隙尘闲日满，当药晬时熬。
    顾此逢熙盛，纷吾异俊髦。
    滥趋华雉省，清舐翠螭毫。
    数米仍能饱，抢榆不顾高。
    聊寻秘方枕，更缮养生刀。
    夕穗含风月，秋禽企露皋。
    比来差胜晤，有意伴持螯。

宋祁　累夕大风
    乘秋万穷怒，拂野恣离披。
    祭鸟东门酒，鸣鸢上将旗。
    有谁樵旦暮，无客赋雄雌。
    何用呼号甚，枯桑了不知。

宋祁　离宛丘舟中作
    孑孑归樯五两斜，浮云尽处是京华。
    不随东鲁人浮海，正似新丰犬识家。
    笏首新荷寻珥笔，腰间故印解垂緺。
    多年蹇足蹒跚甚，却畏丹泥九墄赊。

宋祁　礼局致斋
    枌榆秋报汉家坛，斋誓先朝令不刊。
    抱蕝一身依礼署，饭蔬三日属祠官。
    天池唳鹤惊宵滴，宫堞栖乌噪暮寒。
    倦枕不烦神栎梦，有人无用亦常叹。

宋祁　李处士
    江天退卧久沈冥，秋入颠毛翠葆惊。
    原宪桑枢贫不病，子真岩石老归耕。
    樵风挂席晨昏至，屐齿登山上下平。
    鄅稻已收霜橘熟，深心宁逐彻侯荣。

宋祁　李德林
    内史兵机是所长，东师飞度取降王。
    谁知一夕谗言入，不得文皇七宝装。

宋祁　李国博斋中小山作
    观阁幽期胜，窗扉列岫连。
    千岩状稽岭，一石记平泉。
    迥□仙湖境，低围醉幕天。
    休论真假意，同是到忘筌。

宋祁　李九言寺丞知怀安军金堂县
    云栈马萧萧，铜章庇邑遥。
    晨晖碧鸡路，春色锦官桥。
    美政方宣布，斯人旧富饶。
    早须飞两舄，归趁汉家朝。

宋祁　李秘校省觐毕却赴乘氏
    谢遏香囊奕思馀，短亭暾景驾骊驹。
    客盘饮嗜丰千蹠，仙舄归飞伴两凫。
    官柳摇摇萦早絮，县花的的照晴跗。
    东阳玉骨春偏瘦，省对霞朝忆上都。

宋祁　李少傅逸老亭
    逸驾欢迎养，飞轩适所宜。
    营菟兹寓老，趋鲤即闻诗。
    地胜心逾放，人閒趣自奇。
    嵩云来冒栋，荥溜下通池，
    静偶惟黄卷，仙谣杂紫芝。
    窗风伴披衽，簷月对支颐。
    相笔留齐榜，邦侯庆寿卮。
    美哉翚棘咏，兼记挂冠时。

宋祁　李树
    曾见繁英出缥墙，更将朱实奉华堂。
    蹊桃得地偏相映，莫损清阴欲代僵。

宋祁　李先辈昆仲见过
    有客过穷巷，门罗日晏开。
