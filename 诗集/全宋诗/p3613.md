<!-- { "loadSidebar": true } -->
    不如酌我酒，或得成自然。
    田父要我语，饮者亦非贤。
    愿君长独醒，加餐足高年。

杨雯　游观山
    古寺隐山腹，苍苔行地衣。
    岑寂少人迹，路才一线微。
    问谁促公行，一句山谷诗。
    间来就汤沐，聊叩幽人扉。
    相投一杯水，气味如曹溪。
    兴尽即云返，重到还无期。

杨雯　玉山
    霞衣玉佩去飘飘，控鹤仙人不可招。
    难信岭头顽石畔，分明有路入青霄。

杨雯　早春
    不知何处碧云乡，冉冉平生可断肠。
    怪底乾坤惟梦短，老来岁月更心长。
    城头急鼓千家怨，江上残梅一水香。
    自作醉侯开醉国，笑人奔走为谁忙。

杨希古　武夷
    万壑千岩叠翠微，幔亭红日浸涟漪。
    紫阳去后无消息，留得溪山九曲诗。

杨献民　句
    县官伐木入烟萝，匠石须材尽日磨。

杨偕　郡舍偶书
    偃息铃斋度岁华，著书人尽笑聱牙。
    斯文自信惊天地，吾道谁知系国家。
    独爱杉篁寒不变，更怜江海阔无涯。
    因思朝市争名地，何以优游刺史衙。

杨偰　绍兴己巳游洞霄
    青山九锁隔凡缘，福地潜通小有天。
    古洞落花春寂寂，空山乱石水涓涓。
    金丹翠箬藏千岁，芝草琅玕定几年。
    惆怅何时谢尘事，山中长作地行仙。

杨偰　题天台福圣观瀑布
    积雪悬崖照幽谷，轰雷破石响空山。
    直疑天上银河水，倒泻千岩万壑间。

杨昕　句
    二八玉泉分派泠，三千银界出尘清。

杨兴宗　句
    要得一书藏石室，为缘新说自金陵。

杨修　白都山
    驾鹤骖鸾自古闻，策名仙籍是真君。
    天边旧迹无寻处，满目青山空白云。

杨修　白杨路
    残枝败叶几沾春，莫问栽培迹已陈。
    细雨斜风恨无力，萧萧满路更愁人。

杨修　半阳湖
    江南龙节水为乡，水不纯阴有半阳。
    一片湖光共深浅，两般泉脉异温凉。

杨修　北渠
    金殿分来玉砌流，黑龙河撤凤池头。
    后庭花落恩波断，翻与南塘作御沟。

杨修　蚕室
    摘茧抽丝女在机，茅檐苇箔旧堂扉。
    年年桑柘如云绿，翻织谁家锦地衣。

杨修　层城观
    秋星如弹月如梳，宫妓香添乞巧炉。
    万缕千针同一意，眼穿肠断得知无。

杨修　长命洲
    梁武慈悲不鼎烹，蒙恩豢养亦虚名。
    狐狸口腹应潜饱，就死多于日放翁。

杨修　驰道
    路平如砥直如弦，官柳千株拂翠烟。
    玉勒金镳天下骏，急于奔电更加鞭。

杨修　春磵
    手拖葛屦坐藜床，竹树萧然一水傍。
    枕上白云船下月，卜邻东磵胜东冈。

杨修　东冶亭
    忍泪相看酒共持，一生心事几人知。
    年年折尽东亭柳，此别绵绵无尽期。

杨修　洞玄观
    葛玄功行满三千，白日骖鸾上碧天。
    留得旧时坛宇在，后人方信有神仙。

杨修　独足台
    鸟迹分明在帝台，管弦声里辄书来。
    回头一觉风流梦，犹得朱门傍水开。

杨修　焚衣街
    短头金缕又珠胎，烟绪香云昼不开。
    御路傍人皆欢息，逡巡红焰作青灰。

杨修　覆杯池
    金杯覆处旧池枯，此后还曾一醉无。
    东晋中兴股肱力，元皇也学管夷吾。

杨修　横塘
    早潮才过晚潮来，一一轩窗照水开。
    鉴面无尘风不动，分明倒影见楼台。

杨修　麾扇渡
    旌旗烁石刃凝霜，甲榡如龙人似狼。
    羽扇一挥风偃草，策勋多谢顾丹阳。

杨修　九日台
    甲光如水戟如霜，御酒杯浮菊半黄。
    东日西风满天仗，箫韶一部奏清商。

杨修　灵和殿
    得地恩深雨露遍，丹墀左右玉阶前。
    君王属意君知否，恰似风流美少年。

杨修　明庆寺
    翠壁如屏旱不枯，一泓甘滑饮醍醐。
    高僧到此闻丝竹，还有金鳞对跃无。

杨修　齐云观
    上界笙歌下界闻，缕金罗袖郁金裙。
    倚阑红粉如花面，不见巫山空慕云。

杨修　秦淮
    一气东南三斗牛，祖龙空为子孙忧。
    金陵地脉何曾断，不觉真人已姓刘。

杨修　青豨
    倾城倾国两妃嫔，此地闻名不见人。
    潜想旧时红粉面，落花风里步香尘。

杨修　三断石
    孙吴纪德旧刊碑，埋没蟠螭与伏龟。
    惆怅石冈三断在，至今犹似鼎分时。

杨修　三山亭
    满目江山异洛阳，北入怀土泪千行。
    不如亡国中书令，归老新亭是故乡。

杨修　三岩石
    萝蔓藤花岁自添，露痕还似雨痕沾。
    莫将废苑为间地，犹可岩岩作具瞻。

杨修　射雉场
    外作禽荒内色荒，三千红粉日严妆。
    潘妃纵有嫣然态，不步金莲到射场。

杨修　石阙
    双石巍巍慰眼青，满朝珍重佐公铭。
    官城府寺俱灰烬，翻使他人漫涕零。

杨修　台城
    六朝遗迹好山川，宫阙灰寒草树烟。
    江令白头归故国，多情合赋黍离篇。

杨修　桃叶渡
    桃叶桃根柳岸头，献之才调颇风流。
    相看不语横波急，艇子翻成送莫愁。

杨修　天阙山
    牛头天际碧凝岚，王导无稽示妄谈。
    若以远山为上阙，长安应合指终南。

杨修　听筝堂
    雁柱鸾弦十有三，南山安石位岩岩。
    逡巡奏罢金滕曲，堂上沾襟叹不凡。

杨修　铜螭署
    挈壶传箭逼天聪，铸出蟠螭巧范同。
    何事腹中藏怪物，人惊蝘蜓气如虹。

杨修　卫玠台
    年少才非洗马才，珠光碎后玉光埋。
    江南第一风流者，无复羊车过旧街。

杨修　新宫
    玉案金炉对御床，岿然应是鲁灵光。
    螭头直上双鱼尾，不让西京旧柏梁。

杨修　燕雀湖
    平湖岸侧见高坟，万土衔来燕雀群。
    鉴面无波天一色，此中文藻似储君。

杨修　仪贤堂
    两两鹑衣白发翁，讲筵谈柄坐生风。
    昭明太子欢相行，应与商山四皓同。

杨修　应潮井
    碧甽时时减复增，山头海面密相应。
    古来泉脉谁穿过，潮落潮生不暂澄。

杨修　直渎
    昼役人功夜鬼功，阳开阴阖几时终。
    不闻掷土江中语，争得盈流一水通。

杨轩　句
    解照日月不照处，独明天地未明时。

杨轩　牡丹
    杨妃歌舞态，西子巧谗魂。
    利剑砍不断，馀妖钟此根。
    光华日已盛，栏槛岂长存。
    寄语寻芳香，须知松柏尊。

杨轩　一日曲
    妾家邓侯国，肯愧邯鄣姝。
    世本富缯绮，娇爱比明珠。
    一五学组训，未尝开户枢。
    十六失所适，姓名倾里闾。
    十七善歌舞，使君邀宴娱。
    自兹著乐府，不得同罗敷。
    凉温忽荏苒，屡接朝大夫。
    相叹不及情，何异逢路衢。
    昨日一见郎，目色曾不渝。
    结爱从引笃，暂隔犹恐疏。
    如何遂从官，去涉千里途。
    郎跨青骢马，妾乘白云驹。
    送郎郎未远，别妾妾仍孤。
    不如水中鳞，双双依绿蒲。
    不如云间鹄，两两下平湖。
    鱼鸟尚可讬，妾今谁兴俱。
    去去约春华，终期怨日馀。
    一心思君了，更拟见梅花。
    梅花几时吐，频掐兰干数。
    东风若见郎，重为歌金缕。

杨璇　咏东山广福院
    舣棹青山下，来寻蓟子家。
    人鱼皆静乐，水木亦清华。
    松老欲成盖，菊寒殊未花。
    何须觅句漏，此自有丹砂。

杨璇　咏西山广福院二首
    野寺孤峰上，危楼耸翠微。
    捲廉沧海近，洗钵白云飞。
    竹影临经案，松花点衲衣。
    日斜登望处，湖畔一僧归。

杨璇　咏西山广福院二首
    地势连沧海，山名号紫微。
    景閒僧坐久，路僻客来稀。
    峡影青相照，河流石自围。
    尘喧都不到，安得此忘归。

杨学李　初秋夜坐
    青灯伴微吟，烦暑犹蒸炊。
    风声如山雷，怒落窗西篱。
    砌蛩泣候莎，老树鸣高枝。
    桂魄忽婵娟，夜气侵凉絺。
    莼羹岂不怀，未了一载痴。
    依依游子情，堂萱重驰思。
    只将冰雪心，或可为母慈。
    清白为家箴，夫岂世俗知。
    南来秋复秋，賸喜瓜及期。
    娱亲已可望，须记思亲时。

杨学李　题汪水云诗卷
    野服意翛然，心无世网牵。
    衣冠旧朝士，湖海老诗仙。
    横槊思公瑾，登楼忆仲宣。
    潇湘风月好，何日理归船。

杨学李　望云楼
    楼前山色青如鬟，楼高夜映心斗寒。
    推窗纵目纳吟思，倚槛爽气生眉端。
    荒烟宿霭迷野甸，古崖怪石横惊渊。
    城孤下瞰天蘸碧，日永坐听风鸣銮。
    登临独慨城郭是，把酒一酹还三汉。
    虽未如元龙高卧之百尺，已不减庾公步月之游观。
    又何须黄鹤霄汉之浩渺，亦可相岳阳烟水之弥漫。
    岿然独立贺江许，已矣楼中沸歌舞。
    胜境无诗亦可羞，谩自檐楹庇风雨。
    望云人远迹生尘，只有江流自今古。

杨学李　西郊晚步
    江城五月风雨余，岭南地僻少驰驱。
    政余长日无与俱，寻幽步屧城西隅。
    地平山远迷绿芜，垂阳深处闻鹧鸪。
    萦纡小径逅浮图，松风夹道如笙竽。
    清池冷浸秋水菰，如有露气侵庭梧。
    桃笙院静横竹奴，栩栩清梦游冰壶。
    觉来残照不可呼，更待好月同归涂。

杨学周　题汪水云诗卷
    握手论心不记年，重逢仍似地行仙。
    琴弹碧玉时三弄，袖有骊珠近百篇。
    岳麓晓行云外履，湘潭夜醉月中船。
