<!-- { "loadSidebar": true } -->
    蜀师当日戍黄金，此地由来险阻深。
    漾水东流自纡直，泰山北望正嵚崯。
    凉风肃物初秋意，膏泽愆期旦书阴。
    同是天涯未归客，荒烟斜日正登临。

韩缜　句
    唐蒙论巴蜀，通道至卭僰。
    列郡徼西南，夷居半岩壁。

韩缜　句
    君恩未报身何有，且寄扁舟梦想中。

韩缜　句
    剑外吾能说，山川大抵同。
    君行在巴徼，民俗半夷风。

韩缜　句
    火田租赋薄，监井岁时丰。
    地里舆星直，江流汉水通。

韩缜　游东山寺
    久有东林约，因乘暇日游。
    眼明初出郭，神王欲凌秋。
    野旷骞孤隼，江清飏远鸥。
    近山青嶂合，多稼绿云浮。
    鸡犬声相接，沟塍水乱流。
    度桥喧从骑，环树转鸣驺。
    问俗惊尧壤，寻僧到活洲。
    深沈开宝闼，磅礴{左车右尼}华辀。
    像设严珠殿，经声隐绛帱。
    仰看香刹直，徐步画廊修。
    遇物皆周览，逢轩即少留。
    前庭初显豁，后径转深幽。
    野岭苍筠丽，霜枫赤叶稠。
    隔墙闻好鸟，循沼玩游倏。
    翠干棕缠剥，红芒稻半收。
    凌虚登陛道，匝境对岭楼。
    暗谷藏危栈，平沙际别州。
    川原同聚沫，身世剧浮鸥。
    回首飘乡思，临尊浣客愁。
    清闲资善奕，决胜在冥搜。
    影动稂苴表，风生曲逆筹。
    归鞍不敢缓，斜日照文揪。

韩缜　游贾氏南园
    江堤杨柳碧毵毵，间访名园郡郭南。
    垅麦生齐知雨足，海棠开遍觉春酣。
    门前幽径通芳蕙，竹里虚亭对远岚。
    风物有情应笑我，不携歌酒只清谈，
    。

韩忠彦　驾幸太学
    恢崇儒教顿生光，天子亲来幸上庠。
    星弁煌煌环帝座，霜袍密密缀周行。
    庙祠稽首尊先圣，书义终篇劝嗣王。
    学道深惭非入室，此辰荣事亦升堂。

韩忠彦　句
    风前笑颊轻桃艳，雨带啼痕白玉容。
    蝶舞只疑残雪压，月明惟觉异香浓。

韩竹坡　采菊
    撷我百结衣，为君采东篱。
    半日不盈掬，明朝还满枝。
    悠然何处是，千古正如斯。

韩准　九月梨花
    粉腻迷春月满枝，误随秋日弄芳菲。
    料应潜作春宵梦，刚被西风不放归。

韩宗恕　句
    若使汉廷重用赋，子虚应恨不同年。

韩宗文　醉眠亭三首
    万虑中来搅不眠，醉时一觉自陶然。
    冥冥固已忘天地，岂向杯中觅圣贤。

韩宗文　醉眠亭三首
    得酒休论饮得仙，醉中遗物为神全。
    世閒反覆无穷事，吏部难忘抱瓮眠。

韩宗文　醉眠亭三首
    昔有遗贤世所怜，沧浪亭下醉时眠。
    松江变酒终难待，却对残灯理短编。

韩宗彦　句
    凝峰画旛转，交锻彩支繁。

杭地士人　绝句
    天目山前水齧，天心地脉露危机。
    西周浸冷觚稜月，未必迁岐说果非。

杭学士人　古诗
    上书如啜卢仝茶，直论国体宁无哗。
    依然茅苇纵横斜，钟山老柏休槎牙。
    呜呼时事如丝麻，食肉者口徒咿哇。
    鬼蜮空含射影沙，逐客令下堪呈嗟。
    识者将谓秦得邪，淳佑寝下如端嘉。
    邪人刚指正人邪，时有引喙鸣灵鸦。
    失脚奇祸曹罗羋，尼山草木枯无华，
    奄奄山鬼相揄揶。我今束书归天涯，
    不惜一去惜国家。

杭学士人　绝句
    塞翁何恬恨失马，城火可怜殃及鱼。
    一笑出门天万里，担头犹有斥奸书。

杭学士人　五言
    郑五不去国，金陵深惧君。
    校存知必毁，书在已如焚。
    自是清流祸，非干比党分。
    归欤虽幸矣，恨未效朱云。

杭州老尉　诗一首
    当年同试大明宫，文字虽同命不同。
    我作尉时君作相，东皇元没两般风。

郝某　宣和癸卯登浮光山
    呼舟入境陟崔嵬，今日登临慰昔怀。
    览胜凌虚缘绝磴，凭高索句付磨崖。
    松声夜落千年洞，山势晴连万里淮。
    仙迹空遗丹井在，宦尘行叹老筋骸。

郝显　湘山寺
    偃蹇苍松锁翠岩，邦人云是古湘山。
    寺穿石磴高低处，塔耸云烟吞吐间。
    物外岂知尘世事，个中只许老僧间。
    我来策杖登临罢，落日归鸦自往还。

何炳然　大涤洞
    杳默閟虚旷，森爽离人寰。
    玉室非所诣，回首烟中山。

何炳然　龙洞
    胡髯抱嵌岩，白云拥万里。
    若弄华阳珠，我欲割左耳。

何炳然　千年古石
    怪底黄石公，乃是赤松子。
    蒲柳不自强，一见颡应泚。

何炳然　天柱峰
    终古郁岧峣，东南此撑柱。
    当时若更高，恐碍日月路。

何炳然　右凤洞
    上作千仞翔，下作笤岩栖。
    箫韶在何处，苍梧云气迷。

何炳然　云根峰
    十洲仙子骑龙鹤，路阔云深贪舞跃。
    不知缥缈已无心，一朵飞来坠山脚。
    几度天风吹不开，数回山雨误飘来。
    直恐老龙招得去，千顷万顷游蓬莱。

何伯谨　挽薛艮斋
    剀切忧时论，慈祥济物心。
    贾生年尚少，平子虑何深。
    徒抱经纶志，俄闻讣告音。
    朔风传薤挽，谁不泪沾襟。

何昌弼　横塘道中
    一舸凌风去，萦纡几度村。
    水清鱼引子，田美稻生孙。
    山近尘埃远，秋晴枕席温。
    悠悠迷处所，疑是武陵源。

何昌弼　寄题寿师塔南轩
    焚修七十载，内外已圆成。
    教相论因果，冥心契死生。
    纸窗应自白，花砌本无情。
    燕坐观浮世，谁非走利名。

何昌弼　寿公禅老游冥
    不学参禅不学文，百年么乐任天真。
    曾闻神定逾三日，疑是今生再世人。

何偁　籍桂堂
    清溪一百曲，洗我心无尘。
    日影上汀渚，桂香袭衣巾。
    露零芳更润，山沃叶长春。
    种德长如昔，他年更几人。

何偁　舑庵五首
    多羡王居士，心閒事事幽。
    山从天末见，江近枕边流。
    春圃千葩秀，霜林百果收。
    更能穷物理，濠上看鱼游。

何偁　舑庵五首
    地占松江胜，为园不种瓜。
    幽深清磬响，高下石栏斜。
    花密蜂随蝶，林深雀啅蛇。
    胜如摩诘画，不是季鹰家。

何偁　舑庵五首
    柳外长虹卧，江边小市圆。
    水摇千嶂影，窗纳五湖天。
    隔岸谁家圃，开帆何处船。
    非关台榭好，此地最堪怜。

何偁　舑庵五首
    霜落川原淡，风高木叶丹。
    云垂千顷白，月堕一江寒。
    礼佛因成塔，焚香旋筑坛。
    竹声过小院，杂佩响珊珊。

何偁　舑庵五首
    沙暖鸳鸯困，江寒翡翠愁。
    红莲秋的历，短櫂晚夷犹。
    处世长无累，端居百不忧。
    时时明月下，横备倒骑牛。

何承矩　文昭园闻提壶有感
    马家公子好楼台，凿破青山碧沼开。
    啼鸟不知人事变，数声犹傍水边来。

何承裕　寄宣义英公
    书札精奇已换鹅，仍闻依旧卧烟萝。
    诗成万首犹嫌少，酒饮千钟不怕多。
    乡寺夜开云梦月，石房寒锁洞庭波。
    知师收拾南归去，为忆渔人唱楚歌。

何承裕　句
    晓来犬吠张三妇，日暮猿啼吕四妻。

何筹斋　书乡僧庵
    静答光阴转法华，生涯更藉菊为家。
    山园隔树翻秋雨，石迳萦池浴晚霞。
    学凤尾翘无限草，似鸡冠样不胜花。
    萧槮安得诸王谢，竹下清谭煮露芽。

何筹斋　题柯山道中
    扁舟空载断纹琴，横膝谁知太古音。
    趁取暮潮归旧隐，豆花篱落正秋深。

何筹斋　溪轩即事
    小立溪窗下，山光晚不同。
    清秋霜未降，乌桕叶先红。
    桥影涵深水，钟声挟远风。
    闲情谁领会，吟处倚梧桐。

何处厚　游洞霄
    洞天宫中清无尘，纷纷霏霏翔五云。
    光浮阆风蔼无垠，中有神仙相辈伦。
    服曳云章玉佩珣，时闻金钟催朝真。
    仙班序列觐紫宸，琼花羌灵飞翁翁。
    水晶帘卷许行循，群仙以我丘壑身。
    相与笑语交益亲，玄谈妙句泣鬼神。
    一局围棋度几春，大开十二楼宴宾。
    玉真安排云锦茵，天女竞着绛霞裙。
    盎缶罍洗罗珠珍，金炉龙脑香腾薰。
    七宝蜡炬光如银，凤泉饮散醉醺醺。
    天子呼来不得臣，宴罢乘槎渡汉津。
    玉皇遽遣使者巡，使者交荐有大勋。
    玉皇诏归眷注勤，不容山中伴帝君。

何澹　报慈山门
    翠屏一匝梵王城，白练两条功德水。
    百鸟争巢高树枝，似闻佛法心欢喜。

何澹　登绕花台二首
    诗翁当日上凌风，面面看花得句工。
    我亦巡檐来索笑，古今人意略相同。

何澹　登绕花台二首
    台因水部将花绕，隐为耶溪号小山。
    且在我家为故事，若言衣钵有惭颜。

何澹　方壶
    玉壶清景面瑶池，便入丹青也自宜。
    挟册几回成独往，壶公应笑一书痴。

何澹　馆中赏红梅
    石渠南畔小阑干，一种孤芳万玉攒。
    应为癯儒嫌冷淡，故将素面汙铅丹。
    花面酒盏浑如梦，池上诗盟幸不寒。
    美景要须公管领，转头还作隔年看。

何澹　和圣制蜡梅二首
    庾岭天开一种芳，金枝先到殿中央。
    东皇为作阳春倡，压倒千花万卉香。

何澹　和圣制蜡梅二首
    不容红白斗芬芳，色染蔷薇照水央。
    冷艳可供清燕赏，日融风软暗传香。

何澹　和宋宪乙丑元夕韵
    三神山中隔凡尘，箫鼓喧阗午夜声。
    十里绮罗开翠幕，一天星斗不层城。
