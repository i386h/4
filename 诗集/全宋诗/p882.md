<!-- { "loadSidebar": true } -->
    鼎湖龙已远，汾水雁空飞。
    羽卫愁无色，风云惨不晖。
    惟余功与德，千古欢巍巍。

韩扬　秋兴亭
    贾载尝为郡，名亭建此邦。
    近山连大别，远水接长江。
    待月凭东槛，来薰起北窗。
    四时皆有兴，秋兴独难降。

韩漪　六经阁
    小楼灯火夜青荧，风撼梧桐客梦惊。
    谁家更理琴乌曲，误听壁间丝竹声。

韩亿　和崔象之紫菊
    紫菊披香碎晓霞，年年霜晚赏奇葩。
    嘉名自合开仙府，丽色何妨夺锦砂。
    雨径萧疏凌藓晕，露丛芬馥敌兰芽。
    孤标只取当筵重，不似寻常泛酒花。

韩亿　洋州
    梁州邻左右洋川，气候融融别是天。
    地僻过冬稀见雁，箐深初夏已闻蝉。
    乡风与蜀微相似，驿路见秦旧接连。
    骆谷转山围境内，汉江奔浪绕城边。
    展开步障蘩花地，画出棋枰早稻田。
    远寺径危攒迸笋，后园池冷软飞泉。
    秋深满院芭蕉雨，晚色临轩薜荔烟。
    南浦采蒲当凛冽，西溪踏石向暄妍。
    夕阳道观鸣钟鼓，夜月人家奏管弦。
    杨柳影中沽酒市，芰荷香里钓鱼船。
    珍禽听久名难辨，新果尝余味更全。
    野渡潮平分浅濑，群楼云散露高巅。
    喧阗鼓吹迎神社，狼籍杯盘送客筵。
    慈行清筠霜斗腻，海棠堆艳火争燃。
    苍崖险峻应藏虎，碧洞阴深恐隐仙。
    妓女从游持翠盖，士流寻胜擘香笺。
    戚姬庙宇青芜没，和相诗碑绿藓沿。
    三县俗淳宜静理，两衙事简可闲眠。
    纷华度岁他乡外，幽趣终朝在眼前。
    不为近颁明诏下，及瓜情愿满三年。

韩亿　重九席上观金铃菊
    黄金缀菊铃，兖地独驰名。
    细蕊浮杯雅，香筩賏露清。
    风休沈夜警，雨碎入寒声。
    自此传仙种，秋芳冠玉京。

韩绎　送周知监
    蜀土风景信不好，君之所治兼蛮夷。
    山高地仄江水恶，刀耕火利黎民疲。

韩玉父　题漠口铺
    南行逾万山，复入武阳路。
    黎明与鸡兴，理发漠口铺。
    昩江在何所，极目烟水暮。
    生平良自珍，羞为浪子妇。

韩煜　奉亲两载为民祈蚕作竞渡於此以五十六言即事
    中巴旧说古刀州，环壁依城水自流。
    鱼米岂殊京洛在，人民轻向死生不。
    我来二载无青眼，心叹三农空白头。
    修禊何妨书即事，放怀杯酒问田畴。

韩元吉　八冬苦雨祷晴幸应刘若讷惠诗为贺因次其韵
    雨余云杪澹疏星，老病窥帘眼自明。
    农事已知今岁好，天公賸放十分晴。

韩元吉　八冬苦雨祷晴幸应刘若讷惠诗为贺因次其韵
    酒难忘处能消日，雨不愁时任戴星。
    欲和新诗无好语，竹窗灯火夜晶荧。

韩元吉　八冬苦雨祷晴幸应刘若讷惠诗为贺因次其韵
    灯花作喜夜来占，楼角初晴月似镰。
    便说市亭新酒美，好风寒日舞青帘。

韩元吉　八冬苦雨祷晴幸应刘若讷惠诗为贺因次其韵
    麦田秋过未休工，{左禾右罢}稏如云白雨中。
    乞得晴明三十日，披襟可咏快哉风。

韩元吉　跋北齐校书图
    高齐校雠谁作图，一时紬书亦名儒。
    纲罗卷轴三千余，欲儒非真类迂愚。
    雌黄是正定不抚，虚文末学徒区区。
    岂识治道通唐虞，语言从高馆希石渠。
    后来御览嗟何书，修文偃武事益诬。
    转头来函城已丘墟，峨冠广袖长眉须。
    丹书写此犹不渝，高鬟侍女曳红裾。
    两骓帕鞍立奚奴，罢琴涉笔倾酒壶。
    兰台供拟信乐欤，不知画手安用摹。
    无乃逞巧聊自娱，千年视之一欷嘘。
    君不见文皇学士十八人，谋猷事业皆功臣。
    瀛洲旧图应更真，诸君寻观为拂尘。

韩元吉　宝林院次韩廷玉韵
    山绕孤城水拍空，惜无残月照疏桐。
    江干云断夜来雨，木末凉生秋到风。
    六代兴亡知寺古，老禅神异载碑丰。
    诗成极目苍茫里，惜别情怀醉梦中。

韩元吉　避暑灵泉分韵得水字
    閒居亦无营，岁月驶流水。
    适闻新蝉鸣，袢暑遽如此。
    佳哉二三友，久要复邻里。
    怜我疾病除，慰我怀抱喜。
    居然肯见顾，岑寂聊启齿。
    空山百无有，翠阜映清泚。
    幽泉俯伴月，盎盎真石髓。
    坐久得清凉，山瓶还屡耻。
    一杯乐所遇，静胜有真理。
    谁能走悬箔，赭门趁朝市。
    炎歳不可触，暑雨欣渐止。
    幸有故人风，相过时洗耳。

韩元吉　汴都至南京食樱桃
    银盘日日饱朱樱，不负归辕过两京。
    身到江南梅未熟，故国风味梦关情。

韩元吉　渨赴贵池簿
    四十才生子，今年亦效官。
    国恩期共报，世路觉尤难。
    簿领犹应暇，诗书且细观。
    传家门户立，即此慰衰残。

韩元吉　别范元卿
    晴林绿树越江边，聊泊东来倦客船。
    风引花香微近酒，水浮月色澹连天。
    惊心朋旧皆千里，回首光阴又五年。
    莫笑相逢便离别，此生身计已飘然。

韩元吉　别子云
    离觞不解醉，愁多令酒醒。
    别怀亦云恶，况此兄弟情。
    春风酿寒雨，十日未肯晴。
    回头易千里，江南短长亭。

韩元吉　病中放言五首
    松窗永日度冰颸，坐觉清阴寸寸移。
    境静故应閒可乐，形舑犹有闰相随。
    尘埃末路思千里，风露何年饱一枝。
    百岁穷通吾自了，闭门长咏子桑诗。

韩元吉　病中放言五首
    长夏空斋冷欲冰，几愁无米溷邻僧。
    途穷谁为一举手，计拙自宜三折肱。
    风静鸢飞犹跕跕，日斜蚊聚已{甍瓦换羽}{甍瓦换羽}。
    此身示疾非吾闰，卧看南山翠作层。

韩元吉　病中放言五首
    岁月催人易白头，只应蝴蝶梦为周。
    踡跹久悟人间世，汗漫已期方外游。
    化鹤自知迷故国，断鳌今见立神州。
    蓬莱水浅君须记，莲叶翩翩仅可舟。

韩元吉　病中放言五首
    寓意平生止墨卿，转喉无奈触钱神。
    敢将名利期当世，直欲文章似古人。
    积雨尚添门外辙，颠风不扫甑间尘。
    倦游傥有凌云赋，肯为黄金巧致身。

韩元吉　病中放言五首
    少日功名谓立成，壮年漂荡已心惊。
    正平只合依文举，元亭何妨慕孔明。
    墓上征西真底用，生前杯酒未宜轻。
    田园待足何时中，归赴空山猿鹤盟。

韩元吉　步月
    山静水逾响，我行清夜中。
    月华霜著地，云影浪摇空。
    有酒不惜醉，无人谁与同。
    嫦娥捣仙药，应厌广寒宫。

韩元吉　采箬亭
    山缭重城水拍堤，雨晴秋浦静相宜。
    新篁弄日千竿玉，纹簟披风八尺漪。
    坐对芳洲端自乐，兴来小艇亦频移。
    他年稳侍蓬莱殿，聊记高亭一笑时。

韩元吉　晨兴
    北窗松竹夜萧骚，诗就呼儿进浊醪。
    睡美不知新雨足，晓来南涧水声高。

韩元吉　乘潮遇顺风
    忠信平生自可期，江神于我定相知。
    顺风鼓棹潮如席，世事由来支险巇。

韩元吉　初见龟山塔
    烟里微茫第一山，眼明白塔俯沧湾。
    尘埃满面三千里，一笑相看似梦间。

韩元吉　初至上饶寄子云
    险阻艰难客路赊，东西南北问生涯。
    秋声瑟缩生梧叶，野景萧疏上菊花。
    去国已惊身老大，无家空有泪横斜。
    遥知载酒齐山寺，应忆年时醉月华。

韩元吉　春日
    霏霏小雨映烟光，睡起文书正满床。
    芍药倚阶才弄色，酴醾堆驾渐吹香。
    林端好鸟犹相应，叶底残花欲自藏。
    便觉春风如我老，须君驻世有奇方。

韩元吉　春日山中
    杜陵爱饮觅南邻，我亦颠狂不奈贫。
    渐有好花宜过雨，应须美酒细酬春。
    十年乡国无穷思，千里江湖禾老身。
    莫问空中厌愁寂，杏梢桃叶一番新。

韩元吉　春日书事五首
    十年骑马听朝鸡，老窃州符簿领迷。
    衙鼓不闻春睡足，闭门聊喜得幽栖。

韩元吉　春日书事五首
    晓猿夜鹤寂无生，春至山禽百种鸣。
    步绕新泉聊洗耳，由来心与地俱清。

韩元吉　春日书事五首
    极目亭边花定开，野棠山杏手亲栽。
    春风拂槛如何似，应记刘郎两度来。

韩元吉　春日书事五首
    忆上金华第一峰，相君官重酒樽同。
    梦寻绝壑谁重到，零落山桃小院风。

韩元吉　春日书事五首
    溪边乱石蛟鼍卧，烟里千花锦绣园。
    记得年时作寒食，山桥吹备雨中归。

韩元吉　慈云岭
    极目慈云路，看山立少时。
    湖光经雨阔，柳色泥烟垂。
    琢石观蹲兽，镌崖读断碑。
    西关知底险，抚掌笑儿嬉。

韩元吉　次韵陈子象十月惠牡丹
    芙蓉扫地菊花陈，国色天香一夜春。
    爱景自催芳意动，清霜不碍晓妆新。
    长生便可书仙籍，上瑞端窒首贡珍。
    诗就只应开顷刻，先生笔力起千钧。

韩元吉　次韵陈子象谢新火诗
    曲水流觞迹易陈，水边那复御厨珍。
    茶烟永日看轻颺，槐火今年又一新。
    邻舍未应烦束缊，官庖犹幸有舆薪。
    须公更试长檠夜，賸照歌台拂镜尘。

韩元吉　次韵答沈明远
    如君绝足向风尘，顾我宜为途路人。
    阿买八分时自笑，阮瞻三语讵能新。
    狂谈尚欲嘲风伯，妙笔真堪赋洛神。
    得酒相寻那厌数，醉归官长示应嗔。

韩元吉　次韵韩子师雪中二首
    九门叠璧耀朝暾，不比千灯作上元。
    天与蕊珠开汉殿，人将冰玉奉尧樽。
    寒威已觉边声静，春意都随诏语温。
