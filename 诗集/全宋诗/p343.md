<!-- { "loadSidebar": true } -->
    君恩如天不遗物，超伯岂应甘蠖屈。
    使君况是龙之友，偕儿同依赵卿日。

陈造　次儿辈戏商卿设醴韵二首
    水豢山肤自土宜，况邀从事到青齐。
    宾筵大嚼宁虚口，灶妇深颦想噬脐。
    烂醉岂无醒酒鱠，明朝重阅不鸣鸡。
    扶头更忆松江晓，旋买鲈鱼薤捣虀。

陈造　次儿辈戏商卿设醴韵二首
    将命长须脚未移，联翩客马已来齐。
    菊花旋采浮云液，罗{贴莫}宽围护麝脐。
    醉里有诗皆虎凤，区中无物不虫鸡。
    主宾等是龙津客，未分金鳞卧瓮虀。

陈造　次高宾王饯徐南卿韵
    徐郎坐穷无几请，千里过我身将影。
    未办还辕梅雪漂，颇忆离家雁天冷。
    高郎表表今子云，等闲落笔诗中君。
    学力不为救饥分，归从夫子收奇勋。

陈造　次瓜州
    云噎平山塔，烟明老濞城。
    客行判费日，舟泊细论程。
    闸水清兼浊，潮天雨复晴。
    未须归有梦，午枕惬凉生。

陈造　次郭秘正韵
    伊昔乃祖使朔幽，艰难以来无此流。
    节旄欲尽气弥厉，始元属国真其畴。
    清篇神护到江表，河梁诉别岂所侔。
    嗣孙学力有家法，洪毅不割清不浮。
    骥子受辔抹燕越，粉袍长铗犹小留。
    人称张籍好古淡，我爱赵壹辞伊优。
    往之论交恐避俗，是人摇颺如缀旒。
    长年闵默堕俗学，夙志顾省伤羁囚。
    颀然扣门出新作，山奇海秘困穷搜。
    顷从同盟漫著脚，歨遇强对须抽头。
    吾乡巨擘子龚子，磊块贮腹皆阳秋。
    丽唱妍和日九返，君腕脱矣盍少休。
    恶语送似定一笑，共笑燕石酬精璯。

陈造　次姜尧章饯徐南卿韵二首
    姜郎未仕不求田，倚赖生涯九万笺。
    稛载珠玑肯分我，北关当有合肥船。

陈造　次姜尧章饯徐南卿韵二首
    风调心期契钥同，谁教社燕辟秋鸿。
    莫年孤陋仍漂泊，可得斯人慰眼中。

陈造　次姜尧章赠诗卷中韵
    徐郎巢已焚，庭竹亦无在。
    太仓五升米，举室枵腹待。
    云何鲑菜供，日与长翁对。
    世有作金术，闾里颇猜怪。
    丘嫂剪髻馀，旧质叠新债。

陈造　次姜尧章赠诗卷中韵
    诗传侯王家，翰墨到省寺。
    姜郎粲然文，群蜚见孔翠。
    论交辱见予，卢马果同异。
    念君聚百指，一饱仰台馈。
    我亦多病过，忍口严酒戒。
    终胜柳柳州，吐水赋解崇。

陈造　次姜尧章赠诗卷中韵
    壮年志在行，皇皇困无君。
    老矣此念灰，去住如闲云。
    诗坛二三子，一见胜百闻。
    徐郎吴下蒙，绚丽工语言。
    滔天自滥觞，昔人求其源。
    隐几有妙领，未觉市声喧。

陈造　次姜尧章赠诗卷中韵
    自甘谢祖风，屑屑扫一室。
    准拟高史来，函丈置三席。
    声名绝辈行，文字追古昔。
    黄白马上郎，觌面不相挹。

陈造　次姜尧章赠诗卷中韵
    眼青节食事，日耐饥雷吼。
    兹幸陪众后，酒卮甫到口。
    不离寂寞滨，径造无何有。
    问津归有期，尚许寻盟否。

陈造　次梁教授见贻韵五首
    红尘半世仅绯衫，白首官曹两换衔。
    羞见淮乡隐君子，紫芝黄独老嵌岩。

陈造　次梁教授见贻韵五首
    沐猴岂合缠章服，野马如今脱辔衔。
    屈指悔来坡下路，瘦筇随客上巉岩。

陈造　次梁教授见贻韵五首
    谁向仙曹接胜谭，金泥天篆署冰衔。
    如闻不惜蜚霞佩，乞与耕莘与篵岩。

陈造　次梁教授见贻韵五首
    茂室仙经玉作函，一编当复翠鸾衔。
    即今尚喜观书眼，月射清池电耀岩。

陈造　次梁教授见贻韵五首
    敝帚千篇漫手缄，分无三字入官衔。
    消磨不尽干云气，时作长虹贯夜岩。

陈造　次两知县韵四首
    老去栖迟八品官，剑赜深悔诮田单。
    东邻未省吟髭断，笑掷牙牌命肉盘。

陈造　次两知县韵四首
    暴醉琳腴饱栈羊，巡簷闲认小梅香。
    胡床曝背关情甚，古锦囊诗引兴长。

陈造　次两知县韵四首
    似我聱牙亦漫官，倚君风义慰羁单。
    开缄更识新诗法，脱手铜丸转玉盘。

陈造　次两知县韵四首
    政成无复败群羊，万轴书前一缕香。
    明日过君况休务，茶边清话不妨长。

陈造　次林计议喜雪韵
    雪缟长空紵带翻，数知冬意未阑残。
    岁功告瑞须三白，客子凭高耐一寒。
    拍塞闲郊瑶圃阔，晶荧危堞玉龙蟠。
    归来冻坐追清赏，重把君诗剪烛看。

陈造　次林子长教授韵
    伯主或能尊九九，饿录恐复办多多。
    盘姗勃窣不快意，铅刀一割君谓何。

陈造　次林子长教授韵
    豫章材成七年后，潢潦眼看三尺缰。
    山翁坐阅刺天翼，抱书亦耻崔嵬藏。

陈造　次林子长韵
    孤亭屹山椒，山灵信多助。
    比肯迂玉节，来作数刻住。
    江明山动色，取重以公故。
    未须坐谭客，子弟自翘楚。
    云岚远明灭，阡陌随指顾。
    何以验人情，楚歲杂吴舞。
    我来空想像，梦去上烟雨。
    尚及拂云饮，醉狂烦杜举。
    新欢偿昔游，幸会乃如许。
    古人重一饭，志士赋盛遇。
    归时混游人，健倒各扶路。

陈造　次潘德久韵
    沉沉王侯居，列屋皆妖妍。
    性斧糜春葱，日诧歌舞筵。
    孰知山泽儒，超然广文毡。
    野花供妩媚，山月献连娟。
    潘郎真吾徒，常加视后鞭。
    居无鲍生马，红粉风蓬旋。
    张公为石奴，处仲政复贤。
    继今看远业，贱子当留年。

陈造　次前韵送胡省元
    南宫严严各分房，过眼千牍春昼长。
    戛戛百楛收一良，主司黍累作低昂。
    黄道湛碧谁为章，胡郎笔势傲长杨。
    掉臂旧升贾马堂，自读君文此心降。
    看写帝伯仍皇王，诸公盥诵颜为庄。
    射策便近天子光，一鸣坐喑千驷行。
    腾陵绝涧略不妨，我昔涂抹策寒荒。
    橐笔亦解趋东廊，一官蹭蹬鬓颔霜。
    桑榆聊乐师陈黄，逐逐一饱随工商。
    才无它奇堪斗量，放君绿鬓便银黄。
    功名若木升朝阳，鵰鹏举翮云路翔，
    腰印累金玉佩苍。功成昼绣归郑乡，
    车笠旧誓无相忘。

陈造　次前韵谢胡运属二首
    耐暑初宵露白头，诗来分我一襟秋。
    露飞琼滴溥苍竹，月漾金波冰小楼。
    政用桐君弦白雪，便烦从事到青州。
    此怀未满须笺与，更为狂生赋远游。

陈造　次前韵谢胡运属二首
    炉烟褭褭上晴丝，伴阅长须送似诗。
    眼着昏花予已老，句锵哀玉子能奇。
    随人趋步庸非俗，取意妆梳自入时。
    大手只宜台合里，不应犹话鹿门期。

陈造　次前韵言怀
    庄叟所原龟曳泥，正平止从屠沽儿。
    了知声利昏酣者，一一痴骨包妍皮。
    江湖我虽吏隐去，仰视二子终愧之。
    逝将归种二顷秫，又欲深凿六亩池。
    目寄飞鸿百念息，付渠夸世与钓奇。
    山翁溪友结三益，长年直钩时一持。
    灌园之隙课阿买，分题细和陶翁诗。

陈造　次前韵赠龚养正
    淮乡富奇髦，敛衽让乃祖。
    及今户相矜，十袭藏妙语。
    遗泽有源水，岂直轮一取。
    夫君典刑在，落笔更醇古。
    白眼视公卿，矧肯睨豪举。
    世味淡如水，进德吾孔武。
    四壁但图史，一饱问场圃。
    修眉冰玉颜，初服仍楚楚。
    团蒲芥轩寂，索手系雕虎。
    客来辄欣然，诗就宁漫与。
    自云窥官达，束身著高俎。
    肯思麒麟楦，强作沐猴舞。
    见笑寒如冰，如睫不自睹。
    君眼高一世，天光静生宇。
    寓意文字间，轧轧纎绪吐。
    后皇忽幽侧，员阙多未补。
    当仪振鹭群，亟下冥鸿羽。
    乡来受廛地，幽屏良独苦。
    蓬莱道家山，金碧上烟雨。
    反君招隐篇，长怀报明主。

陈造　次日再镒韵三首
    山行风色怒飞沙，山末屯云涌砲车。
    伏轼不容同蝶梦，问炊犹可趁蜂衙。
    龟鱼泛渌熹晴日，草树留春著晚花。
    暮憩自怜尘满面，五浆先馈定谁家。

陈造　次日再镒韵三首
    微吟缓步惬晴沙，聊谢愔愔载妇车。
    时遣贳貂邨店酒，回思缚虎长官衙。
    春山好著屏中色，吟笔谁添锦上花。
    不妨习池风月主，只今何处问诗家。

陈造　次日再镒韵三首
    鸥双鹭双傍汀沙，却卹沙汀过客车。
    清吹解撩丛竹啸，高山如受众峰衙。
    寒生碧涧悬鱼网，润著苍崖剩土花。
    所惜隔墙红紫，行行无暇访山家。

陈造　次沈倅韵呈王漕
    王家流庆水倾东，不独乌衣纪数公。
    天畀臧孙当有后，人迟汲直未居中。
    凤巢衮衮九文羽，鹏路摇摇万里风。
    隔坐从今几云母，定知周鲁各元功。

陈造　次石湖送炭韵赠龚养正三首
    饥乌窘免不谋身，君亦衣穿桂作薪。
    小露化工陶铸手，地炉分得雪中春。

陈造　次石湖送炭韵赠龚养正三首
    广文书案雪沾身，灶妇冰葅焮湿薪。
    彩胜银花犹拜赐，冻醅寒饼不成春。

陈造　次石湖送炭韵赠龚养正三首
    寒谷冰崖底著身，望晨疑寝越王薪。
    今年未办巡簷笑，急雪阴风肯贷春。

陈造　次史髯韵二首
    痛忆分题把酒时，暑寒谁遣隙驹驰。
    芙蓉风露梅花月，又费骚人几首诗。

陈造　次史髯韵二首
    已误西湖鸥鹭约，客舟西上更徘徊。
