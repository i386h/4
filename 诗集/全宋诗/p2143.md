<!-- { "loadSidebar": true } -->
    虽生人世上，未得谓之人。

邵雍　诫子吟
    周孔不足法，轲雄不足师。
    还同弃常膳，除是适蛮夷。

邵雍　借出诗
    诗狂书更逸，近岁不胜多。
    太半落天下，未还安乐窝。

邵雍　金帛吟
    金帛一种物，所用固不常。
    聘则谓之币，賮则谓之将。
    贸则谓之货，积则谓之藏。
    赂则谓之贿，窃则谓之趀。

邵雍　金玉吟
    圣在人中山，心从行上修。
    金於砂里得，玉向石中求。

邵雍　金玉吟
    良金美玉信难偕，好物其来最受埋。
    盗跖免兵非积善，仲尼无土反成猜。
    中孚既若须为信，无妄因何却有灾。
    莫若致之为外事，心源可乐是昭回。

邵雍　锦屏春吟
    锦屏山下有家园，每岁家园过禁烟。
    早是三春天气好，那堪百里主人贤。
    同於一派水边饮，醉向万株花底眠。
    明日归鞍遂东指，上阳风景更暄妍。

邵雍　进退吟
    进退两途皆曰宾，何烦坐上苦云云。
    低眉坐处当周物，掉臂行时莫顾人。
    齿发既衰非少日，林泉能老是长春。
    行於无事人知否，宠辱何由得到身。

邵雍　禁烟留题锦屏山下四首
    满川桃李弄芳妍，不忍重为风所残。
    忍使一年春遂去，尽凭高处与盘桓。

邵雍　禁烟留题锦屏山下四首
    寒食风烟锦屏下，凭高把酒兴何如。
    满川桃李方妍媚，不忍重为风破除。

邵雍　禁烟留题锦屏山下四首
    无涯桃李待清明，经岁言能开得成。
    不念化工曾着力，狂风何故苦相凌。

邵雍　禁烟留题锦屏山下四首
    春半花开百万般，东风近日恶摧残。
    可怜桃李性温厚，吹尽都无一句言。

邵雍　经世吟
    羲轩尧舜，汤武桓文。
    皇王帝伯，父子君臣。
    四者之道，理限于秦。
    降及两汉，又历三分。
    东西俶扰，南北纷纭。
    五胡十姓，天纪几焚。
    非唐不济，非宋不存。
    千世万世，中原有人。

邵雍　静乐吟
    和气四时均，何时不是春。
    都将无事乐，变作有形身。
    静把诗评物，闲将理告人。
    虽然无鼓吹，此乐世难伦。

邵雍　静坐吟
    人生固有命，物生固有定。
    岂谓人最灵。不知物正性。
    或闻阴有鬼，善能致人死。
    致死设有由，死外何　　求。
    又况人之命，系天下系佗。
    阴鬼设有灵，独且奈天何。

邵雍　九日登寿安县锦屏山下宿邑中
    烟岚一簇特崔鬼，到此令人心自灰。
    上有神仙不知姓，洞门闲倚白云开。

邵雍　九日登寿安县锦屏山下宿邑中
    并辔西游叠石溪，断崖环合与云齐。
    飞泉亦有留人意，肯负他年尚此栖。

邵雍　久旱吟
    久旱望雨，久雨思晴。
    天之常道，人之常情。

邵雍　酒少吟
    此物近来贫，时时得数斤。
    如茶辜老朽，似药向交亲。
    未饮先忧尽，虽斟不敢频。
    何由同九日，长有白衣人。

邵雍　举酒吟
    闲与宾朋饮酒杯，杯中长似有花开。
    清谈才向口中出，和气已从心上来。
    物外意非由象得，坐间春不自天回。
    施之天下能如此，天下何忧不放怀。

邵雍　举世吟
    举世自纷纷，谁为无事人。
    吾生独何幸，卧看洛阳春。

邵雍　句
    水光连夜白，雪意共云低。

邵雍　句
    遂令高卧人，欹枕看儿戏。

邵雍　句
    始信画前原有易，自从删后更无诗。

邵雍　君子行
    何者为君子，君子固可修。
    是知君子途，使之从之游。
    与义不与利，记恩不记雠。
    扬善不扬恶，主喜不主忧。

邵雍　君子吟
    君子与义，小人与利。
    与义日兴，与利日废。
    君子尚德，小人尚力。
    尚德树恩，尚力树敌。
    君子作福，小人作威。
    作福福至，作威祸随。
    君子乐善，小人乐恶。
    乐恶恶至，乐善善归。
    君子好誉，小人好毁。
    好毁人怒，好誉人喜。
    君子思兴，小人思坏。
    思兴召祥，思坏召怪。
    君子好与，小人好求。
    好兴多喜，好求多忧。
    君子好生，小人好杀。
    好生道行，好杀道绝。

邵雍　君子吟
    君子之去，亦如其来。
    小人之来，亦如其云。
    既有恩情，且无怨怒。
    既有僧嫌，且无思慕。

邵雍　君子吟
    君子存大体，小人无常心。
    於人不求备，受恩唯恐深。

邵雍　君子饮酒吟
    父慈子孝，兄友弟恭。
    家给人足，时和岁丰。
    筋骸康健，里闬乐从。
    君子饮酒，其乐无穷。

邵雍　君子与人交
    君子与人交，未始无惊惕。
    小人与人交，未始无差忒。
    祗此真喜欢，也宜重爱惜。
    他年云水疏，亦恐难寻觅。

邵雍　可必吟
    可必人间唯善事，不由天地只由衷。
    莫嫌效远因而止，更勉其来更有功。

邵雍　可惜吟
    可惜熙熙一片春，不多时节觅无因。
    眼前园苑知何限，只见莺啼不见人。

邵雍　哭张师柔长官
    生平志在立功名，谁谓才难与命争。
    绝笔有诗形雅意，盖棺无地尽交情。
    胸中时事何由展，天下人才不复评。
    魂若有知宜自慰，子孙大可振家声。

邵雍　哭张元伯职方
    近年老辈频凋落，使我中心又恻然，
    洛社挂冠高卧者，唯君清澈如神仙。
    昔日与君论少长，今日与君争后先。
    把酒酹君君必知，为君洒泪西风前。

邵雍　宽猛吟
    宽则民慢，猛则民残。
    宽猛相济，其民自安。

邵雍　窥开吟
    物理窥开后，人情照破时。
    一身都是我，瘦了又还肥。

邵雍　窥开吟
    物理窥开后，人情照破时。
    能将函谷塞，只用一丸泥。

邵雍　窥开吟
    物理窥开后，人情照破时。
    正如携宝剑，切玉过如泥。

邵雍　窥开吟
    物理窥开后，人情照破时。
    渴多逢美酒，病后遇良医。

邵雍　窥开吟
    物理窥开后，人情照破时。
    能将一个字，善解百年迷。

邵雍　窥开吟
    物理窥开后，人情照破时。
    情中明事体，理外见天机。

邵雍　窥开吟
    物理窥开后，人情照破时。
    可嗟兼可唾，堪鄙又堪嗤。

邵雍　窥开吟
    物理窥开后，人情照破初。
    不堪将劝诫，止可与嗟吁。

邵雍　窥开吟
    物理窥开后，人情照破前。
    止堪令执笔，不可便持权。

邵雍　窥开吟
    物理窥开后，人情照破休。
    止堪初看望，不可久延留。

邵雍　窥开吟
    物理窥开后，人情照破时。
    欲知花烂熳，便是叶离披。

邵雍　窥开吟
    物理窥开后，人情照破时。
    有权能处置，更狡待何为。

邵雍　窥开吟
    物理窥开后，人情照破间。
    敢言天下事，到手又何难。

邵雍　览照吟
    其骨爽，其神清。
    其禄薄，其福轻。

邵雍　览照吟
    凌晨览照见皤然，自喜皤然一叟仙。
    慷慨敢开天下口，分明高道世间言。
    虽然天下本无事，不那世间长有贤。
    自问此身何所用，此身唯称老林泉。

邵雍　懒起吟
    半记不记梦觉后，似愁无愁情倦时。
    拥衾侧卧未忺起，帘外落共撩乱飞。

邵雍　老去吟
    老去无成鬓已斑，纵心年岁合清闲。
    如何得意云山外，更欲游心诗酒间。
    大字写诗酬素志，小杯斟酒发酡颜。
    春雷惊起千年蛰，笔下苍龙自往还。

邵雍　老去吟
    使吾却十岁，亦可少集事。
    奈何天地间，日无再中理。

邵雍　老去吟
    老去无成不入时，中年养病只吟诗。
    因乘意思要舒放，肯把语言生事治。
    世上闲愁都一致，人间何务更能为。
    携筇晚步天津畔，为报沙鸥慎勿飞。

邵雍　老去吟
    吾今六十六，衰老何可攎。
    志逮力不逮，人共知之矣。

邵雍　老去吟
    行年六十有三岁，二十五年居洛阳。
    林静城中得山景，池平坐上见江乡。
    赏花长被杯盘苦，爱月屡为风露伤。
    看了太平无限好，此身老去又何妨。

邵雍　老翁吟
    皤然一老翁，凡百事皆慵。
    旧物不尽记，故人难得逢。
    幽花浑在雾，残梦半随风。
    只且愿天下，时和与岁丰。

邵雍　乐春吟
    四时唯爱春，春更家春分。
    有暖温存物，无寒著莫人。
    好花方蓓蕾，美酒正轻醇。
    安乐窝中客，如何不半醺。

邵雍　乐乐吟
    吾常好乐乐，所乐无害义。
    乐天四时好，乐地百物备。
    乐人有美行，乐已能乐事。
    此数乐之外，更乐微微醉。

邵雍　乐物吟
    日月星辰天之明，耳目口鼻人之灵。
    皇王帝伯由之生，天意不远人之情。
    飞走草木类既别，士农工商品自成。
    安得岁丰时长平，乐与万物同其荣。

邵雍　乐物吟
    物有声色气味，人有耳目口鼻。
    万物于人一身，反观莫不全备。

邵雍　乐毅吟
    乐毅事燕时，其心有深旨。
    破齐七十城，迎刃不遗矢。
    岂留即墨莒，却与燕有二。
    欲使燕遂王，天下自齐始。
    岂意志未申，昭王一旦死。
    惠王固不知，使人代其位。
    强燕自此衰，何复能振起。
    自古君与臣，济会非容易。
    重惜千万年，英雄为流涕。

