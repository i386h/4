<!-- { "loadSidebar": true } -->
释绍昙　偈颂一百一十七首
    跨弄蹄驴，住疏壁院，
    千古遗风今再见。吞吐何须栗棘蓬，
    煅炼已成丹九转。倾出瓶壶，
    寒光闪电，扶危妙在通权变。

释绍昙　偈颂一百一十七首
    九旬禁足山嫌多，那更重加一月遥。
    不解六根门互用，蜡人铁做也应消。

释绍昙　偈颂一百一十七首
    八月秋，休处热。
    塞雁来宾，井梧凋叶。
    衲曾拄杖知时节，千里万里一条铁。

释绍昙　偈颂一百一十七首
    监本祖庭花东西争擢秀。一等放清香，
    不分新与旧。枝枝叶叶，
    陡顿精神，妆点芝园劫外春。

释绍昙　偈颂一百一十七首
    秋菊铺黄，茱萸裛翠。
    彭泽渊明，清吟浊醉。
    一年一度赏东篱，蹉过重阳总不知。
    因甚如此，逐物意移。

释绍昙　偈颂一百一十七首
    罢亚黄云精神玉粒。熟知稼穡人。
    著意勤收拾，已收拾，
    舂石坠腰，炊香满室。
    客来唱曲贺丰年，抚髀清欢，
    莫嫌贫极。

释绍昙　偈颂一百一十七首
    杨岐驴弄蹄，天衣雁沉影。
    两个老无知，语不分邪正。
    何似火炉头话，无主无宾。
    是非审定，不违法印。
    我王库内岂有是刀哉。古今多少人以橘皮为火，
    纷然错认。哑，
    列灰煨杀谁深省。

释绍昙　偈颂一百一十七首
    航海而来，而壁而坐。
    未明直指单传，先被梁王勘破。
    当门齿露风，只履归何早。
    熊耳峰前，累累荒草，
    至今惹得行人笑。

释绍昙　偈颂一百一十七首
    昨宵送旧，今日迎新。
    迎新送旧，费尽精神。
    新旧两头忘记了，始知今日是元正。
    不用借婆衫子拜，今年人是去年人。

释绍昙　偈颂一百一十七首
    贫苦芝峰，赏元宵节。
    宴乐佳宾，将何铺设。
    明挑海底灯，细剪亭前月。
    打拍东山瓦鼓歌，掤领先剌札，
    乐有余，清不彻。
    趣味森严，恰似赵州，
    曾到未到，吃杯杯茶，
    洞山生姜不改辣。哑，
    不是知心向谁说。

释绍昙　偈颂一百一十七首
    二月十五，瞿昙灭度。
    山鸟悲春，山花泣雨。
    尽大地人，有屈无伸处。
    独有瑞严拄杖子，铁作心肠浑不顾。
    唱玉平歌，欢声满路。
    因甚如此，歼厥渠魁，
    澄清寰宇。

释绍昙　偈颂一百一十七首
    浴乎沂，舞雩归。
    道存目击，乐以忘机。
    嗟叹奔驰途路客，抛家失业有谁知。
    杜鹃啼出血，劝得几人归。

释绍昙　偈颂一百一十七首
    薄福值荒年，日餐三顿粥。
    两眼挂青山，真味填枵腹。
    贫有余，乐不足。
    谁管古人见延寿不见延寿，山前麦熟与未熟。
    无事岩泉洗耳听，幽禽巧奏阳春曲。
    好大哥，快活快活。

释绍昙　偈颂一百一十七首
    五髻峰头，怨憎会苦。
    热血相喷，重重染污。
    个样老妖魔，惭愧今朝死。
    粗茶一瓯，粗香一炷，
    供养阿侬。

释绍昙　偈颂一百一十七首
    愿百劫千生，蓦劄相逢，
    好眼看承，好收攀顾。
    切莫重行巘险路，背后恐遭人指註。

释绍昙　偈颂一百一十七首
    大地全荒总不忧，夺饥人食缚耕牛。
    衲僧举止合如是，百炼精金肯博鎎。

释绍昙　偈颂一百一十七首
    捞摝群迷，示生五浊。
    臭秽通身，如何洗却。
    百滚洋铜浇一杓，彻骨清凉，
    快活快活。

释绍昙　偈颂一百一十七首
    六年偿债芝峰寺，费尽衣盂用尽心。
    今日杖藜行活路，笑看花木媚清阴。

释绍昙　寄贺钱{左山右贲}荐福东林和尚
    烹金炉去杳无踪，沉影愁看雁过空。
    出手与渠重结了，未应碧眼是顽铜。

释绍昙　寄贺钱{左山右贲}荐福东林和尚
    钱王活业付东林，古墓埋藏暗箭深。
    机正发时谁中的，空山落日几惊心。

释绍昙　寄贺钱{左山右贲}荐福东林和尚
    法身边事会多时，端的枯樁弗用疑。
    无柄铁鎚轻击碎，心花粲发不萌枝。

释绍昙　寄贺天童灭翁和尚
    接人筹室肯雷同，用治后机不犯锋。
    把定牢关轻放过，一人标记一株松。

释绍昙　寄华严赜讲师
    半生不睹德云翁，悬想经行在别峰。
    破一微尘相见了，揭翻华藏十三重。

释绍昙　寄梅墟陈提干
    齿履登临乏款延，薰风报谒郁蓝天。
    拂尘未下云檐榻，采宝新归海国船。
    乘兴□□迷柳下，搜吟□梦到梅边。
    何时握手东林社，重结三生未尽缘。

释绍昙　寄石溪和尚自雁宕归
    雁峰削玉锁层阴，彷佛梅阳瘴面春。
    回首揭天挝毒鼓，声怨何止十三人。

释绍昙　寄紫箨茶与虎丘石溪
    箨龙衔味噀春英，香入萝窗午梦清。
    笑汲新泉烦陆羽，贵图尊宿眼增明。

释绍昙　假庵
    穿凿虚空幻架成，从来共住不知名。
    笑他借位明功底，错认檐头雨滴声。

释绍昙　肩袋过水布袋赞
    这汉一生弄险，爱向风波里辊。
    肩个布袋截流，脚下不知深浅。
    劈箭机先，路通一线。

释绍昙　简州性上人求语
    春山杜鹃啼，苦劝人归去。
    声碎竹林风，血染花梢雨。
    我老无家可得归，萝窗睡饱云黏衣。
    山童推枕破残梦，报道有僧开竹扉。
    何方圣者来寻讨，解包颺下青龙钞。
    便欲庭前纵火焚，净地岂容狼藉了。
    问渠何日离飞来，两月奔驰未到家。
    好劝急归休歇去，春风落尽武林花。

释绍昙　见湖心老僧暑夜发书因成口占
    八十山翁夜发书，援毫气蹙汗流珠。
    自怜一把清闲骨，家火地镝炼得枯。

释绍昙　江西宝兄乞东际
    当阳一路没途程，剖破藩篱即觉成。
    震旦心宗凌灭尽，到家犹自隔重溟。

释绍昙　节夫
    一生坚守居延操，历尽间关见老成。
    菊噀晚香松傲雪，短筇扶瘦日寻盟。

释绍昙　净慈送拱侍者之天童参天目
    无孔铁鎚三五百，烹金炉里铸成来。
    就将一个轻抛掷，击得玲珑窍子开。

释绍昙　净妙室为竹院可都正说
    一尘不立所依亡，脱体灵胆自放光。
    巨陃三玄三要语，接人无力下禅床。

释绍昙　镜堂
    非明非暗亦非台，万像从教影现来。
    刚被老卢书破壁，没尘埃却有尘埃。

释绍昙　居士看日灵照先化去图赞
    这豆娘儿，短头折脚。
    弄弄鬼精魂，搀先一著。
    看日庞公监本獃，深深好与一坑埋。

释绍昙　居士问马祖不与万法为侣图赞
    万法本空，与谁为侣。
    道得十成，难为共语。

释绍昙　巨源
    元无一滴鼓波澜，发得头来海样宽。
    举棹迷踪知几许，桃花误作武陵看。

释绍昙　筠溪
    虚心中有箭锋机，妙密谁云立处危。
    大道陵迟全劲节，香严一击未忘知。

释绍昙　靠布袋常思惟赞
    赤骨律穷，单靠布袋。
    子细思量，大有事在。
    平地要升兜率天，你这汉是颠是騣。

释绍昙　靠布袋看髑髅不开口笑赞
    笑不露唇，见不透脱。
    布袋靠得虽牢，髑髅枯眼再活。
    若要活奉化，肚肠尽情拈却。

释绍昙　靠袋睡赞
    自与尘劳交辊，肚里千机万变。
    虽然靠布被头，疑你睡得未稳。

释绍昙　靠袋睡赞
    弄尽千般死伎，布袋全身靠倚。
    寻思总是虚花，不如打觉瞌睡。

释绍昙　空华严号明海
    一片虚凝鉴古今，持蠡难测几何深。
    十三华藏重重现，照彻微尘古佛心。

释绍昙　哭栅石壁
    心镜交光十四年，谁知失照髑髅前。
    春风梦绕福城路，忍听乱啼花坞鹃。

释绍昙　懒翁
    口生白醭怕开言，几度抬身又困眠。
    佛法从教陈烂却，权衡不在老夫边。

释绍昙　老农
    畲田击壤乐年丰，不与儿曹戏剧同。
    问著义皇已往事，钁头倒把舞春风。

释绍昙　礼大梅塔
    即心即佛已随邪，况与庞翁乱撒沙。
    茅舍从兹混尘迹，老梅羞放雪中花。

释绍昙　礼香山汤禅师
    寂寞空山宴坐时，千钧重寄一丝危。
    直饶双眼频开合，著处由来不自知。

释绍昙　礼云门千岁塔
    越山清绝无尘翳，不到胡僧取次埋。
    辄莫更加千岁寿，也须和骨洗将来。

释绍昙　李翱见药山图赞
    天本藏云，瓶元贮水。
    不会看经。那堪指示。
    寄语唐朝李相公，只须著眼听松风。

释绍昙　李白醉骑驴图
    酒渴思鲸饮，金鸾早退朝。
    醉身扶不起，压折老驴腰。

释绍昙　琏监寺１
    烹金炉里脱胚{左车右军}，妙斲初无爷凿痕。
    汝质自成瑚琏器，我侬甘作破沙盆。

释绍昙　琏监寺２
    曾把杨岐破屋撑，闲骑驴子弄蹄行。
    犯寒踏月慈溪上，冷笑梅兄太瘦生。

释绍昙　邻峰艮上人１
    四十余年别故乡，梦魂时复到藏王。
    春风九曲溪头寺，桃花翻霞柳弄枘。

释绍昙　邻峰艮上人２
    短筇扶瘦扣烟萝，款问东山瓦鼓歌。
    老倦不能讴唱得，隔窗幽鸟语尤多。

释绍昙　灵叟小师悟垓侍者求语
    碧落一碑无赝本，非草非真非隶篆。
    镜样渝江彻底清，字义炳然人少见。
    灵叟珍藏岁月深，南来吴越人争寻。
    瘞鹤铭辞匪同调，寒山诗句非知音。
    纷纷问字谁亲切，勾不成勾丿不丿。
    争得卢公赛子云，一肩担荷柴冲折。
