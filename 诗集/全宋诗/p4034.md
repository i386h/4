<!-- { "loadSidebar": true } -->
    冉冉风气如云停，峨冠曳带从竛竮。
    修髯炯目玉鍊形，神光转映浮中庭，
    穹龟坐踞捐辎輟。辽东令威姓维丁，
    翔空欲下摇霜翎。予方厌世争腐腥，
    栖心玩域全撄宁。此图谁将揭素屏，
    细观混体通百灵。诛馘飞毒命门扃，
    清音透顶闻雷霆。披萝重冈斸松苓，
    我命在我同千龄。

张閏　龙井山主送蜡梅
    凤落松钗满磵桥，野蜂移蜜上枯条。
    道人参得山中语，不是涂黄一样娇。

张閏　龙瑞宫
    阳明古罅閟灵宫，祷雨传闻见活龙。
    可是高人不留我，却从归路数杉松。

张閏　庐陵李英才自制墨与梅花写真艮斋诚斋又许其能诗十月七日携画见访
    我家种梅三百树，恼人不特香如雾。
    阶前花影二更来，月光到处纵横住。
    几回欲画嗟未曾，李君能事乃尔能。
    素绡窃我当时景，更引夜月花边升。
    濡毫晕水厌凡墨，扫烟自就千枝灯。
    客衣缁尽不复恨，但喜占艺清如冰。
    圭玄漆响用不尽，博金价定无亏增。
    又闻觅句颇清熟，社中宗匠交口称。
    云台万事元心计，只学希夷多爱睡，
    醒时非画亦非诗，恣向虚空写千偈。
    君船再过嵎中未，乌丸并望新篇寄。
    醉来染试陋溪藤，满壁蛟龙风卷地。

张閏　芦山长老慧举见访约游其临平庵居自号云邱草堂因赠四韵
    此客南湖不易逢，几年尘外愿相从。
    风流前辈新曾识，兴寄高情老未慵。
    行柳映门宜著舫，青灯同坐到闻钟。
    稻畦莲渚临平境，何幸同师觅旧踪。

张閏　陆编修送月石砚屏
    何年商颢澄中秋，中光列籍稀校雠。
    冰轮充满不复玷，玉斧弃置无烦修。
    虾蟱遁走兔老黠，历历可认浑银楼。
    扬光厌倦落尺眼，臭黄涨雾给蜉蝣。
    收芒转彩向林壑，孕秀石腹非周锼。
    夜深辉怪想出没，肯混瓦砾埋荒幽。
    埋神竦踊竞持护，山鬼睥睨潜惊媮。
    扶痚桧影亦透入，非假幻化人能不。
    谁将作屏伴几砚，窗日互耀摇双眸。
    三山放翁实赠我，镇纸恰称金犀牛。
    翁今钜宋清庙器，咸钟韶磬铿鸣球。
    所学况不负天子，报国岂暇官资谋。
    子虚赋传赐科第，始计兵说裨宸旒。
    倾需宠易妒亦速，巴蜀寄宦瓯闽游。
    仙风侠气愈卓越，锦袍玉局当朋俦。
    平生专车祗文藁，江汉万古词源流。
    昆仑坱坙大巧在，乃欲绘画真堪羞。
    精神闻道尚遒紧，恨未面觌肝肠投。
    此屏送有深意，绝胜龟甲围香篝。
    用张舍避立必直，铭戒要我参李尤。
    拙诗酬贶忘不韪，是亦一痴何从瘳。
    菱租鱼市仰高咏，乘舆未果随子猷。
    来春流水鳜肥好，看我坐钓书船头。

张閏　陆严州赴召喜成三诗
    精舍欣闻已解骖，风樯不易到汗干。
    一缄试读幽人语，莫作时情贺礼看。

张閏　陆严州赴召喜成三诗
    荣辱心中总不疑，因公环召独成诗。
    只愁相见无多话，不似寻常梦里时。

张閏　陆严州赴召喜成三诗
    知已从来自有天，除书宁复待人传。
    青云直上非逾分，占上声名五十年。

张閏　绿筠轩旧在於潜寂照寺今移立县治之东竹间凿小池植莲为赋两绝
    按图得此已欣然，胜趣何尝有变迁。
    一把香茅千个玉，不妨邂逅揖苏仙。

张閏　绿筠轩旧在於潜寂照寺今移立县治之东竹间凿小池植莲为赋两绝
    气韵非关竹有鱼，莫嫌清荫杂芙蕖。
    官居不俗从何得，窗下风翻末尽书。

张閏　马贲以画花竹名政宣间其孙远得贲用笔意人物山水皆极其能余尝令图
    世间有真画，诗人干其初。
    世间有真诗，画工掇其余。
    飞潜与动植，横写极太虚。
    造物恶泄机，艺成不可居。
    争如俗子通身俗，到处堆钱助痴福。
    断无神鬼泣篇章，岂识山川藏卷袖。
    我因耽诗鬓如丝，尔缘耽画病谷羸。
    投笔急须将绢裂，真画真诗未尝灭。

张閏　马当山水府庙
    江长九月秋气豪，霜明岸老天愈高。
    群真下集水仙府，丁东佩玉闻云環。
    修涂随处惬奇观，况此楼殿临烟皋。
    割牲酾酒祝祷灵贶，顺风挂席轻狂涛。
    褊襠数鹤摩空舞，戛然长鸣更凄楚。
    飞来木末独移时，不逐昏鸦乱洲屿。
    人言马当船过难，我喜浩偿超然间。
    便须击楫自此去，指呼万骑恢河关。

张閏　买书
    自笑从来癖，诗书满屋藏。
    不充饥鼠喙，即抱蠹鱼肠。
    插架牙签整，开编竹简香。
    他年林下去，谁与记山房。

张閏　卖花
    种花千树满家林，诗思朝昏恼不禁。
    担上青红要逐定，车中摇兀也教吟。
    虽无蜂过曾偷采，犹恐尘飞数见侵。
    应是花枝亦相望，恨无人似我知音。

张閏　漫兴
    乐天閒适文章累，陶令归来儿子忧。
    两事吾今浑放下，看山临水更何愁。

张閏　漫兴
    茆舍丝瓜弱蔓堆，漫陂鹎鸭去仍回。
    开帘正恨诗情少，风卷野香迎面来。

张閏　茂洪奉承亲携妾迁新馆戏赠
    巷居南北喜相依，不患逢秋得句稀。
    采撷正当黄菊早，登临宁叹白云飞。
    奉觞寿主欢宜洽，剪发邀后志莫违。
    从此维摩方丈室，散花香满老莱衣。

张閏　茂洪赴漕试归苦目疾
    潘侯两鬓光如月，尽日看山常拄笏。
    经营菽水才有余，赴调地饭店况干谒。
    少年习气秋来发，罗艺文场肆猖獗。
    杨沙风起昼昏冥，点漆归来似泥淈。
    我生正欠封侯骨，砚破编残徒砽砽。
    与君发愿绣佛前，绮语机心回仆讷。
    内观灵府穷丹阙，虚室生明照毛发。
    却将目力写新诗，岩电千年不埋没。

张閏　冒雨往玉照堂观梅戏成长篇
    幽人占断烟波景，不但春风翠红整。
    绕堂交互玉崚嶒，月中日下光迷影。
    连年勾引客来看，传得梅声满世间。
    西湖处士英爽在，大叫称屈挝天关，
    拜言臣生太清苦，孤山昏晓搜寒句。
    水边篱畔识痚斜，若说栽梅臣实祖。
    五湖散人张志和，读霓不中原夫科。
    门前水擅南湖号，也种梅花数百窠。
    贪吟岂悟无閒字，置之度外犹余事，
    掩臣梅誉是难堪，荐菊泉荒空庙祀。
    帝曰住哉女雨师，张园梅开正及时。
    风标雾锁两旬日，今岁且使游行稀。
    从来奇观偏宜罕，何妨别具看花眼。
    不须缘木及守株，时来一釂玻瓈醆。
    晴多每厌蜂蝶狂，妖浓不類南枝香。
    未如就作水仙戏，水精缨珮鲛绡裳。
    素鳞宫阙龙牙床，瑶麟琪凤森骞翔。
    洗湔尘坌凝冰霜，是名清净富贵乡。
    举瓢无庸酌天浆，芳槽压酒银淋浪。
    桃花流水名渐彰，一醉百榼嗤斗量。
    和靖此乐恐未尝，大痴小黠声利场。
    得失分定休自忙，诗成鲤鱼为传将。
    一阅嗔妒俱已忘，却须信我计颇长。

张閏　梅
    群玉山头昨梦归，占祥获应必无疑。
    今朝暂歇抄书课，急为寒梅办早诗。

张閏　梅
    驱鹤松门去却回，似知草际有香来。
    青条红眼才窥煖，拄杖先拚费绿苔。

张閏　梅
    冒寒岗路透溪桥，驴仆翩翩叶乱飘。
    还是去年初见处，青旗茅店恰相招。

张閏　美人曲
    美人娟娟似秋月，宫中女儿妒欲杀。
    恶言忽入恩家移，自是君王不情察。
    深宫夜冷调秦筝，曲曲翻成哀怨声。
    愿得风吹落君耳，回心照妾相思情。

张閏　孟尝君
    狗盗鸡鸣却遇知，可怜真士不逢时。
    诗书若作空言看，凤至鸾游孰致之。

张閏　梦觉
    梦觉西窗晓，听风过曲廊。
    好诗非易辨，閒坐尽无妨。
    人静鸟乌喜，雨来花草香。
    寸心经患难，况复近秋凉。

张閏　梦觉
    二十年前事，浑如梦觉时。
    漫行荒路迳，难认旧亭基。
    尚记因逃暑，曾来学赋诗。
    如今无可好，植杖欲耘耔。

张閏　觅放翁剑南诗集
    见说诗并赋，严陵已尽刊。
    未能亲去觅，犹喜借来看。
    纸上春云涌，灯前夜雨阑，
    莫先朝路送，政好遗閒官。

张閏　觅句
    觅句先须莫苦心，从来瓦注胜如金。
    见成若不拈来使，箭已离弦作麽寻。

张閏　名新酿曰白鸥波以一尊送佑圣观刘高士
    酒熟将何字，白鸥波正如。
    一瓢谁合饮，高士观中居。
    汗漫涵无象，鸿蒙洽太初。
    醒来松户晓，应念臭於帤。

张閏　命鹿
    双鹿林泉友，新居后我成。
    角低方长旺，斑嫩未分明。
    濯濯菰塘晚，呦呦草迳晴。
    仙畴吾种玉，汝辈耦而耕。

张閏　牡丹
    分数论春物，都应让牡丹。
    几枝单叶紫，满担夕香寒。
    除我知心切，从人得句难。
    肯辞回櫂日，多瓣剪来看。

张閏　暮色
    暮色云端合，晴光天际悭。
    鸟群科斗字，山态倦螺鬟。
    寂寂功名会，纷纷车马间。
    拍栏情倍极，烟老罩鱼湾。

张閏　纳凉至夜深
    积潦斜阳忽射阶，夜深穿树雨还来。
    披襟径放清凉入，倚扇微教懒困催。
    出草乱萤时自照，叫空孤鸟暗飞回。
    贪吟四鼓犹妨寝，除此人间念总灰。

张閏　南湖
    胸中诗本悭，天教专一壑。
    万景休坌来，老夫重然诺。

张閏　南湖二亭落成各书长句一首
    望处阴云纵复横，落梅那更两关情。
    清愁入梦时飞蝶，远树和烟欲啭莺。
    多病半春诗债满，经旬无客酒缘轻。
