<!-- { "loadSidebar": true } -->
    生事置堕甑，世故愕败棋。
    独喜五柳作，时时一哦之。
    □□其犹龙，隐见不可羁。
    道人结净社，刺史遗酒赀。
    亲狎□□□，亦不作岸崖。
    永言想遐{左足右属}，终老茅檐栖。

方回　秋晚杂书三十首
    赋诗学渊明，诗固未易及。
    饮酒慕渊明，酒复罕所得。
    荒凉数亩园，卜筑未成宅。
    此或类陶家，秋菊亦可摘。
    古称士希贤，将无肖厥德。
    如我于柴桑，往往似其迹。
    储粟既以瓶，子尤不胜责。
    有时醉欲吟，坌集索逋客。

方回　秋晚杂书三十首
    三岁出瘴岭，弱冠历吴楚。
    晚涉大漠寒，远吊长城古。
    失□得谤讟，少乐多辛苦。
    侵寻四十年，复此守环堵。
    松楸仅有存，骨肉化为土。
    岂不登一名，贫甚于父祖。
    行行荒篱间，寒华粲可数。
    惟酒足解愁，钱尽不得酤。

方回　秋晚杂书三十首
    堂堂陈去非，中兴以诗鸣。
    吕曾两从橐，残月配长庚。
    尤萧范陆杨，复振乾淳声。
    尔后顿寂寥，草虫何薨薨。
    永嘉有四灵，词工格乃平。
    上饶有二泉，旨淡骨独清。
    学子孰取舍，吾非私重轻。
    极玄虽有集，岂得如渊明。

方回　秋晚杂书三十首
    吾家一何奇，奇峰照南窗。
    是为紫阳山，万木青枞枞。
    上有出岫云，下有见底江。
    江清云无心，伴此眉宇厖。
    诗思忽飞来，时有白鸟双。
    落日澹秋色，寒沟度枯杠。
    归欤书屋夜，昏灯剔幽鈍。
    怀人良未远，遁翁生是邦。

方回　秋晚杂书三十首
    窃尝评小陵，使生太宗时。
    岂独魏郑公，论谏垂至兹。
    天宝得一官，主昏事已危。
    脱命走行在，穷老拜拾遗。
    卒坐鲠直去，漂落西南陲。
    处处苦战斗，言言悲乱离。
    其间至痛者，莫若八哀诗。
    我无此笔力，怀抱颇似之。

方回　秋晚杂书三十首
    人言太白豪，其诗丽以富。
    乐府信皆尔，一扫梁隋腐。
    余编细读之，要自有朴处。
    最于赠答篇，肺腑露情愫。
    何至昌谷生，一一雕丽句。
    亦焉用玉溪，纂组失天趣。
    沈宋非不工，子建独高步。
    画肉不画骨，乃以帝闲故。

方回　秋晚杂书三十首
    六经天日月，诸子如四诗。
    史自班以上，语奇文亦奇。
    踵武蔚宗辈，语有文无之。
    小宋刊新唐，不悟宵寐规。
    以艺传李杜，待之无乃卑。
    他人有遗集，一览不再窥。
    惟此与韩柳，咀嚼无厌期。
    侪彼枫落生，吾欲镌此疵。

方回　秋晚杂书三十首
    道自汉魏降，裂为文与诗。
    工诗或拙文，文高诗或卑。
    香瓯假山序，不妨自一奇。
    鲥橘多骨核，乃至肆诋訾。
    恭惟陈无己，此事独兼之。
    五七掩杜集，千百臻秦碑。
    四海紫阳翁，归美岂其私。
    所以此虚叟，取为晚节师。

方回　秋晚杂书三十首
    天地亘长有，山川无尽时。
    人为万物灵，曾靡百年期。
    尧舜复安在，桀纣亦如兹。
    魂消骨已朽，是非焉得知。
    阿瞒营八极，群雄略芟夷。
    分香何恋恋，终有西陵悲。
    俗眼乏远瞩，世议多偏私。
    蝇蚊不待霜，有酒聊自持。

方回　秋晚杂书三十首
    子云性滑稽，寓意颂酒德。
    鸱夷虽胜瓶，岂终无腐日。
    子反以此毙，孟公卒自贼。
    万物有中道，盍少循轨则。
    唐用交州督，畏瘴避远役。
    抵死坐不饮，如此固为失。
    此齐有孙生，执笔老敕勒。
    一夕醉不起，彼亦岂为得。

方回　秋晚杂书三十首
    君子食己德，小人食己力。
    万卷空自读，一钱终不直。
    使此腹无书，讵可登仕籍。
    艰难一饭故，展转百忧集。
    前臑不复梦，归灌畦数席。
    芋自已足掘，豆荚亦可摘。
    所烹无不美，自我锄上出。
    寄谢朵颐人，抱饥幸无戚。

方回　秋晚杂书三十首
    我不识渊明，但以菊观之。
    白露化为霜，百草忽已萎。
    始见南山松，青青虬龙枝。
    眷此粲然英，刢有千尺姿。
    撷菊酹我酒，倚松哦我诗。
    二物足相配，仿佛齐与夷。
    遥遥袭世胄，岂无王谢儿。
    故是芙蓉花，亦得与同时。

方回　秋晚杂书三十首
    世称陶谢诗，陶岂谢可比。
    池草固未雕，阶药已颇绮。
    如唐号元白，白岂元可拟。
    中有不同处，要与分朴诡。
    郑圃赵昌父，颍川韩仲止。
    二泉岂不高，顾必四灵美。
    咸潮生姜门，虾蜞以为旨。
    未若玉山雪，空铛煮荒荠。

方回　秋晚杂书三十首
    独吟不愧声，独立不愧影。
    独行不愧屐，独卧不愧枕。
    昏昏十日醉，炯炯一夕醒。
    古瓶插残菊，老碗贮冻茗。
    三嗅复三漱，浩然万虑屏。
    节食甘独饥，薄衣耐独冷。
    狸膏肥粟栗，出穴落匕鼎。
    此事世接踵，夜坐试独省。

方回　秋晚杂书三十首
    三月三十日，唐有穷诗人。
    惜春不肯舍，共坐夜达晨。
    此得守风意，事愚意已神。
    寸阴以分计，一分直千囷。
    窃虑假寐顷，倏忽失我春。
    今此九月晦，虚叟尤酸辛。
    摇落始云悲，回首忽复陈。
    讵忍弃菊旧，遽喜迎梅新。

方回　秋晚杂书三十首
    游山不必众，邂逅三五人。
    酌酒不在多，浅深十许巡。
    高可登即登，不复拘日辰。
    可饮即与饮，无问刍牧民。
    九月向十月，丹枫日以新。
    城东有奇阜，霜寒出嶙峋。
    一眺鸿背上，啸歌岸风巾。
    吾虽愧孟嘉，不作醒温宾。

方回　秋夜听雨
    骚骚从何来，高树暗淅沥。
    飒飒未云已，虚檐微点滴。
    □□忽遽作，稍疏仍骤密。
    寒飚寻侑之，浩汹阵马只。
    □□□□翻，溅泻类朴击。
    决渠落深沼，韚韔激水石。
    衾薄四体□，□灭百虑寂。
    闭目观我身，未觉白胜黑。
    已而悄然静，鸣声惟蟋蟀。
    质明靸破鞋，满砌落叶湿。

方回　去姑苏
    双脸殷红捧玉尊，阳台仿佛见动香魂。
    一生心道苏州好，何事摇船出葑辩门。

方回　去萍草
    童子携竹器，摝去池中萍。
    见鱼故已佳，水底林峦青。
    复呼荷锄者，剃草汛我庭。
    蛇蚓无留藏，行径免露零。
    划秽致洁净，拨翳生皛荧。
    朗月明其抟，古镜还精灵。
    语寂理已会，虑澹神自冥。
    白发一老翁，兀然坐孤亭。

方回　全真教随喜
    全真遗教契清宁，萧散无为养性灵。
    百岁萍蓬无定迹，一身土木已忘形。
    陈言不用参同契，祠法何须急律令。
    中有异人殊未测，倏然轻举上青冥。

方回　全州吕农簿挽诗三首
    谁实柄咸淳，无君欲不臣。
    举朝皆谄子，此老独全人。
    去国獒频嗾，居村虎自驯。
    伤心诸狎客，容易竟亡陈。

方回　全州吕农簿挽诗三首
    公田怨已盈，关币出尤轻。
    稍欲输忠款，初非卖直声。
    二千垂郡禄，五百存台评。
    旧日朝天路，端门野草生。

方回　全州吕农簿挽诗三首
    先公与进时，早诵小坡诗。
    晚节遭多难，耆年对耄期。
    家贫从俗笑，国破任身危。
    后死元非福，前途未可知。

方回　人日立春记苦雨无冰
    三十七日昼夜雨，中间一雪终无冰。
    今日立春遇人日，问天肯晴天不应。
    东南我记前庚子，徽城纸包馈杭米。
    乞人抢夺人食人，旱极西湖乾见底。
    今我七十四岁翁，苟全性命遨春风。
    略雪不冰又庚子，幸而去年秋犹丰。
    西湖莫作痴猫守，紫阳山下可归否。
    天终不杀如心人，有钱买花仍买酒。

方回　人生如流丸
    人生如流丸，冉冉不肯住。
    草变鶗鴃鸣，花零蝴蝶去。
    去去无奈何，一饭三起步。
    鬓绿密已稀，红颜新忽故。
    往悔杳莫追。前瞻冥未悟。
    破镜忽偶圆，堕甑宁足顾。
    方池疏雨余，历历见鸟度。
    沉吟高树间，聊用写心素。

方回　壬寅立春在辛丑十二月二十九日归□□□三宿
    隔日春先立，崇朝岁始除。
    去来身不定，好恶梦皆□。
    □□千山外，舟车一月余。
    岂真休客担，犹□□家书。

方回　壬寅生日别赋
    南逾梅岭北冰天，跋涉艰危□□怜。
    颇赖青州从事力，□过绛县老人年。
    稍同气臭能□□，□□□□□□□。
    □□八旬苦多病，且须烂醉海榴前。

方回　日长三十韵寄赵宾昫
    
    栗里渊明径，桤林子美堂。
    乱离容不死，穷乏果何伤。
    红粒炊{左禾右山}饭，青苔煮菜汤。
    甲兵才偃息，城市转荒凉。
    最苦樵苏贵，曾微药饵良。
    频仍赊酒饮，卒急卖书偿。
    败絮熏还曝，粗絺洗更浆。
    炎蒸虽惭迫，寒冷尚宜防。
    沦茗徵瓮盏，包梨集纸囊。
    头昏修菊枕，肤汗拭藤床。
    困倦成衰懦，疏慵欠激昂。
    {外广内殷乙换二}空需马藁，碓净缺鸡糠。
    思虑徒迂阔，营求竟渺茫。
    忆儿观燕乳，怀友听莺吭。
    守分甘丘壑，逢时付庙廊。
