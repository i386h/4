<!-- { "loadSidebar": true } -->
    图书诣其微，精实超惚恍。
    启蒙析其义，端倪见俯仰。
    九京如可作，舍此吾安放。

章粲　咏二疏
    人生白驹过，世态苍狗变。
    纷纷慕跖躥，寥寥志务卞。
    赫赫王侯居，翕翕富贵恋。
    翠盖拥游云，朱鞍曜惊电。
    金张财力豪，许史名声炫。
    滔滔利欲波，卓卓见所见。
    长揖万乘君，玄发谢朝弁。
    行人相叹咨，群公遥祖饯。
    高风振朝野，流光照史传。
    嗟嗟绅緌士，来者宜知劝。

章粲　豫章寄家兄
    雨时山色深，雨余山意醒。
    千山万山閒，秋风雁声冷。
    澄江净秋思，明霞炯秋影。
    遥想大云心，华觞谁与领。

章粲　豫章宋都官声父楼上
    结架郁峠峣，登眺齐近远。
    江湖万顷秋，风烟四山晚。
    心赏地曾妍，目行天不尽。
    振衣聊消摇，閒看云舒卷。

章粲　重阳后送谨常兄之符离
    岭外分携处，离觞话远途。
    黄花看不足，寒雁去何孤。
    农圃非吾业，衣冠本世儒。
    应当重行止，无使世氛污。

章承道　设醮洞霄因以古诗记其事
    鹤鸣在野声闻天，灵坛夜醮朝群仙。
    群仙乘风驾云輟，一一来自虚皇前。
    玉鑪不散香凝烟，火中金缕光相连。
    仙官谓我帝所怜，百拜向帝臣有言，
    愿乞臣母千斯年。

章崇简　步同乡张君垓壁韵
    当年杜老最风流，来往清江逸兴幽。
    西蜀好山宣入画，南龛佳景远舒眸。
    民安暂得琴书乐，岁宴间为麋鹿游。
    记得鄱阳张子韵，白云红日共悠悠。

章得象　放钵石
    石上曾经转钵盂，石边南北路崎岖。
    行人见石空嗟欢，还识西来意也无。

章得象　国清寺
    松韵萧骚十里清，入门毛骨冷如冰。
    题诗已有丹青笔，悟法应多黑白僧。
    风雨祇疑双涧瀑，星辰长认上方灯。
    来游不是忘机客，谁到云峰第一层。

章得象　句
    唯有梅花报春早，雪中传信过江干。

章得象　句
    万顷波心露一拳，不知星落是何年。

章得象　句
    天面长虹一鉴痕，直通南北两山春。

章得象　句
    青草瘴深卢橘熟，黄梅雨歇荔枝红。

章得象　句
    一麾远在百蛮中。千寻练挂双流瀑。

章得象　留题实相寺
    天台四面翠如屏，洞穴幽奇地最灵。
    百尺岩中真像在，千年涧畔古松青。
    路傍断石留神迹，壁上遗文缺旧铭。
    我是丹丘仙郡守，暂来犹似觉魂醒。

章得象　媚涟亭
    祇见万山连瘴海，不知何处是长安。
    百蛮梯尽来重译，千古轮摧恨七盘。

章得象　送梵才大师归天台
    京寺栖禅久，霞城去路长。
    江波收积潦，风信促归航。
    坐榻新蒲稳，齐盂早稻香。
    遥知掩扉处，森斗万峰傍。

章得象　送僧归护国寺
    京尘拂尽一囊轻，归思飘然入杳冥。
    五两风高飞榜急，八重山秀倚天青。
    供花林鸟窥禅熟，闻呪潭龙起蛰醒。
    他日可容攀社侣，篮与终待叩松扃。

章得象　送张无梦归天台
    琼台东畔倚岧峣，缥缈烟霞切绛霄。
    门外杉松尽颠怪，云中鸡犬自逍遥。
    水流玉洞桃花出，风过星坛桂子飘。
    蕙帐已空三径在，可怜猿鹤共无憀。

章得象　题东掖山承天院
    闻说新庵号白莲，五峰环绕布金田。
    虎溪社共何人继，佛翕灯從几代传。
    岚色排空长似画，松枝偃盖不知年。
    劳生已作归休计，愿解尘缨结净缘。

章得象　题灵康庙
    白鹤何年入紫氛，空馀灵迹庙犹存。
    岩崖暗锁云根老，堂殿阴连海气昏。
    潮上神乌鸣祭鼓，夜深鬼火照祠门。
    辽天归欢桑田事，应与麻姑子细论。

章得象　题明庆塔院
    步步云梯彻上层，回头自觉欲飞腾。
    频来不是尘中客，久住偏宜物外僧。
    下寺钟声沈地底，前峰塔影落阶稜。
    凭阑未尽吟诗兴，却拟乘间更一登。

章得象　题山宫法安院
    路入青青数里松，上方楼阁一重重。
    千寻练挂双流瀑，六曲屏开四面峰。
    幽鹭独翘藏翠竹，啼猿相对答疏钟。
    留连不忍催归骑，回首斜阳烟雾浓。
    山家门径锁寒松，更向烟萝第几重。
    幽鸟啼花归旧谷，应龙飞雨过前峰。
    分持皂盖歌千骑。入冠黄扉禄万钟。
    一见高吟重兴感，清名长在木阴浓。

章得象　题延庆院
    碧涧连龙穴，层峦倚括苍。
    无时似风雨，绕院尽松篁。
    路僻人难到，僧间日自长。
    胜游应不负，三度届云房。

章得象　桐柏崇道观
    万仞攀萝上翠岑，豁然平地九峰心。
    参差珠树和云出，咫尺丹霄有路寻。
    洞口碧畦长种玉，坛边古篆欲生金。
    桑田未变桃先熟，唯见蓬莱水浅深。

章得象　峡山飞来寺
    澄江诘曲峡中天，远使归时驻画船。
    久别忽经星一纪，暂来才见月三弦。
    劳生草草真徒尔，陈迹依依亦怆然。
    回首越城何处是，山南渺莽祇云烟。

章得象　玉光亭
    千层怀玉对轩窗，池上新亭号玉光。
    祇此便堪为吏隐，神仙官职水云乡。

章得象　植萱亭
    凌江清浅绕城流，庾岭南边第一州。
    惟有梅花传远信，祇凭萱草缓离忧。

章甫　白露
    岁旱今如此，天高岂不闻。
    家家望秋谷，日日有閒云。
    圣主焦劳甚，群公献纳勤。
    老农愁欲死，祈祷漫纷纭。

章甫　白露
    烈日照平野，狂风吹槁苗。
    皇天无一雨，白露只明朝。
    世路多艰险，人心恐动摇。
    愁来唯有酒，聊以永今宵。

章甫　白露行
    今岁淮南雨仍缺，官府祈求已踰月。
    城中又复闭南门，移市向北人纷纷。
    州前结坛聚巫觋，头冠神衣竞跳掷。
    缚草为龙置坛侧，童子绕坛呼蜥蜴。
    箫鼓迎神来不来，旱风终日吹黄埃。
    宁知白露只数日，稻苗焦枯恐不及。

章甫　别陆务观
    江南江北虽一水，欲济无由若千里。
    那知奔走避边尘，邂逅西津见君子。
    一饭山间同野僧，花前把酒看张灯。
    醉吟落纸笔不停，留客夜阑双眼青。
    才气如公端有几，半刺江城聊复尔。
    新年华省用名郎，彙征公合联翩起。
    人生相知贵知心，道同何必问升沉。
    客袂此时成暂别，诗盟他日会重寻。

章甫　卜焕之求双竹
    结屋清江上，怜君雅趣深。
    自移双竹种，分得半檐阴。
    特立夷齐节，相看管鲍心。
    只应风雨夜，听此两龙吟。

章甫　卜宅
    卜宅定何好，庐山泉石奇。
    夜梦五老人，问我归何时。
    山中有蕨薇，可以疗子饥。
    束书早归来，长歌歌紫芝。

章甫　不寐
    不眠知夜永，危坐起忧端。
    木叶纷犹落，篝灯炯未残。
    年华今晼晚，边堠且平安。
    以我衣裳冷，遥怜弟妹寒。

章甫　采石
    江行十日风打头，采江石边还小留。
    龙宫煌煌俯湍流，抠衣再拜忻神庥。
    出门迳作萧寺游，危亭缥缈临金牛。
    江南江北苍烟收，日落未落双蛾愁。
    尚书丽句世罕俦，惜哉度曲无歌喉。
    折梅置酒斋堂幽，黄冠不饮空夷犹。
    野僧举觞横青眸，更得大斗偿香羞。
    兴阑山下却登舟，使君爱客方绸缪。
    夜深杖藜吊荒丘，列炬照野经塍沟。
    居人窃视声吚嚘，好事从来无与侔。
    促坐款语相答酬，伤今怀古风飕飗。
    泊渚高吟聊写忧，然犀照怪知何求。
    醉狂夜披紫绮裘，骑鲸入海穷冥搜。
    圣贤寂寞江悠悠，人在天地真蜉蝣。
    况我此身如赘疣，从公行善臭味投。
    有酒如川容拍浮，但愿早登黄鹤楼。
    痛饮浩歌更劝酬，一吊祢衡鹦鹉洲。

章甫　呈胡德器
    相逢纵酒又连旬，醉倒谁知主与宾。
    舌在莫谈当世事，眼明仍是故乡人。
    不愁春与花俱减，但恨君如我更贫。
    淮上风烟随分好，他年准拟作比邻。

章甫　呈谢仲连
    一苇江头风雨寒，邂逅三日同清髈。
    诸尘不染眼自碧，万事随缘心已安。
    雨晴归路马蹄疾，问君呼船定何日。
    杖藜过我城南偏，游戏世间文字禅。

章甫　愁坐
    俗物满前无好怀，可堪时序苦相催。
    飞蚊扫迹夜方静，过雁传声寒已来。
    多病不胜杯潋滟，远游只恐马虺雙。
    书窗愁坐令人瘦，独上江楼日几回。

章甫　除草
    恶草溷嘉蔬，凉风独荷锄。
    薅耘非敢后，滋蔓恐难除。
    女大知艰食，儿痴亦废书。
    归来一长叹，不是厌山居。

章甫　春尽
    昼永花阴直，风轻麦浪匀。
    僧归还逼夏，莺语欲留春。
    须发垂垂老，亲朋往往贫。
    地偏人事少，聊以寄吾真。

章甫　春日呈韩文
    阳乌阴兔争驰骋，人世光阴刹那顷。
    玉盘生菜乱青丝，三岁公家喫春饼。
    前年班春池阳城，民物熙熙箫鼓声。
    去年转粟巡边徼，圣朝初下和戎诏。
    只今塞下不传烽，野梅官柳竞春风。
    相从且作无事饮，莫辞节物来匆匆。
    明年上国春应早，棠棣阴中诗更好。
    诗成但遣阿买书，邮筒寄我江南道。

章甫　春日村居
    筑圃未成趣，栽桃才试花。
    年饥儿强饭，春困妇煎茶。
    为客空迟暮，逢人只叹嗟。
    上天新号令，雷雨起龙蛇。

章甫　春日村居
    村迥客来少，山寒春到迟。
