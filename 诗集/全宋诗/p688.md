<!-- { "loadSidebar": true } -->
    昔在冯敬通，晚节极穷困。
    岂不尝专城，肥遁故无闷。
    如何彼江生，赋此以为恨。
    政坐不能隐，揣谓意有怨。
    与世一不合，心迹当两远。
    岂容近市朝，尚与俗物溷。

方回　拟咏贫士七首
    堂堂孔北海，不忧樽酒空。
    一旦坐口语，老瞒不见容。
    危行言未逊，难保明哲躬。
    虞翻落日南，管宁老辽东。
    事至于此极，岂愿飘孤蓬。
    所以焦先者，愧处蜗庐中。

方回　拟咏贫士七首
    少陵走西蜀，坡仙谪罗浮。
    暗与渊明合，九日无新簄。
    儿曹处此境，四顾定复愁。
    惟此三老翁，浩然无所忧。
    作诗配日月，万古长空流。
    寄谢酩酊子，讵识黄花秋。

方回　拟咏贫士七首
    龚夬坐何罪，持扇行觅钱。
    唐意介之孙，忍饿死空山。
    我尝读史册，怅望南渡前。
    似兹良亦多，晚辈未可姗。
    此责有所归，冠裳天地颠。
    祸至崩杞国，彼悔其奚言。

方回　牛触马
    谁家一大树，系者水牯牛。
    我马过其侧，道狭还无由。
    牛辄奋双角，直前舂马喉。
    伤马已不可，伤人吾何仇。
    鼻绳忽迸决，惊堕荒泥陬。
    我急策马去，牛尚瞠怒眸。
    事有出不意，君子焉所尤。
    古来行路难，曷不偃旧丘。
    归欤偃旧丘，无为牛所搂。

方回　牛头岭下老人
    九十前朝老，髯疏骨亦清。
    相形宜老寿，说梦忆升平。
    田屋临官道，孙男给递兵。
    兴州馘狂贼，曾见捷旗行。

方回　怒雨
    今岁黄梅雨，龙公剩作威。
    雷抨山欲碎，风掣树如飞。
    患湿憎泥屦，闻腥呕垢衣。
    饥猫避谁屋，竟夜不能归。

方回　偶读戏书
    万物乾坤判女男，始张玄理要精探。
    九还七返无成说，一守三存亦浪谈。
    未必阳神正解出，可怜痴计谩多贪。
    谁能唤起梅花梦，生死何为十有三。

方回　偶读易兑卦衍朋友之义送历阳广文倪耕道应渊
    易象丽泽兑，朋友以讲习。
    设官为之师，义取互相益。
    六位六爻画，分明如六人。
    君子不可疏，小人不可亲。
    初以刚居一，不与四为应。
    和兑未有疑，吉士故可信。
    二以刚居中，承三其人柔。
    孚兑内不感，有吉无悔尤。
    六三柔失位，其凶曰来兑。
    来兑欲媚我，妄说政可外。
    九以刚居四，六处三五间。
    商度久乃决，在恶三之奸。
    五象师之位，刚德既中正。
    上比六见剥，愿勿信彼佞。
    极说不知已，引三之柔类。
    此道未光大，正人所遐弃。
    一令而民说，燮调奠乾坤。
    一言朋友说，师道亦云尊。
    大哉说之道，惟以刚为主。
    师友相与间，柔佞谨勿取。

方回　偶书
    忽明诗眼一萤飞，夜读楼头暑暂微。
    多醉少醒忘世故，易消难长察天机。
    郭中令考书廛隐，公冶长篇过古稀。
    正尔山林可投老，果何所恋不思归。

方回　偶书
    一日无酒饮，一日意不乐。
    一夜无酒饮，一夜睡不着。
    后生殊未知，老人今始觉。
    万卷漫读书，千金空服药。
    我有一杯酒，大胜凌烟阁。
    酣歌脱头巾，毛发动褒鄂。

方回　偶书
    一夕五七起，起辄搔我头。
    明月挂檐前，独饮凭危楼。
    清晓上参井，黄昏移斗牛。
    残暑未云退，幸已臻新秋。
    天上有银河，化酒还肯不。
    大醉更无梦，小醉亦无愁。

方回　偶书二首
    磊落终休矣，艰难晚见之。
    罔知当世事，殊悔少年时。

方回　偶书二首
    一昨悬车后，蹉跎又五年。
    常书乞米帖，犹费买花钱。

方回　偶题五言绝句五首
    不寐常欹枕，无言独倚楼。
    江淹犹匪恨，庾信始为愁。

方回　偶题五言绝句五首
    落木包生意，来鸿定去期。
    如何萧瑟气，有许楚臣悲。

方回　偶题五言绝句五首
    春秋逾致仕，南北粗知名。
    有客有相问，如何不治生。

方回　偶题五言绝句五首
    为客弹长铗，□□□短衣。
    奈何年不肯，五过古来希。

方回　偶题五言绝句五首
    自古有治乱，谁家无是非。
    晓床听邻语，琐琐诉寒饥。

方回　偶亦夜坐用前韵
    林禽畏冷暮争归，水上荒城早阖扉。
    敲月会棋迎皂衲，斧冰供茗唤青衣。
    齕萁老马廹中响，瞰烛痴蛾窗外飞。
    忽报楼头禁钟动，平生乐事叹今稀。

方回　俳体戏书二首
    拟训诸郎业典坟，浪嗔众富醉红裙。
    千金子拥三千客，万户侯提百万军。
    带索荣公知不羡，饮瓢颜子定无闻。
    渊明肯仰宣明面，早办棺前自祭文。

方回　俳体戏书二首
    世变茫茫不可期，珊瑚作婢捣黄糜。
    八千里有假附子，二十年无生荔枝。
    司马梦迷苏小小，屏山诗痛李师师。
    只应骨朽心犹在，倒海难湔万古悲。

方回　湓城客思
    客怀历落事多违，叹息流光似箭飞。
    雪后蒌蒿初荐酒，花前蛱蝶欲穿衣。
    熟知江水磨今古，难向春风问是非。
    怅望庐山但愁绝，万重云锁几禅扉。

方回　彭湖道中杂书五首
    一夜大雷电，神喧复鬼哗。
    横冈风折树，涨路雨颓沙。
    小小閒篱落，依然自野花。

方回　彭湖道中杂书五首
    近传群盗息，稍免大军兴。
    闭户闻村学，挑包遇野僧。
    篱间犬见客，狂吠极堪憎。

方回　彭湖道中杂书五首
    阴风号乱树，薄日照荒原。
    古堠泥埋字，空庐棘障门。
    无人天欲暮，谁谓不销魂。

方回　彭湖道中杂书五首
    四月农家雨，新晴冷似秋。
    炊烟笼屋润，田水破塍流。
    老父携孙子，牵耕教小牛。

方回　彭湖道中杂书五首
    每逢田野老，定胜市廛人。
    虽复语言拙，终然怀抱真。
    如何官府吏，专欲困农民。

方回　彭泽道中怀严陵
    人生千万事，都不似归来。
    是泽鱼堪钓，何田稻不栽。
    客行元亭邑，家寄子陵台。
    缅想二贤迹，吾颜亦靦哉。

方回　琵琶亭感旧
    桑落洲前路，江流自北南。
    美人何处在，劫火殆难堪。
    津吏苛鱼税，沙民卖席帆。
    情知白司马，到此湿青衫。

方回　频至子由书斋追记游事
    行山稍已倦，径作坦腹卧。
    茗至即仰啜，即复起端坐。
    拓窗眼豁然，如见天宇大。
    金碧何太丽，玉雪不受涴。
    向来宴豢人，魂兮复谁些。
    积沙东西移，怒潮日夜簸。
    烟表越树细，云端海鹊过。
    人生仅如尺，倏忽分寸挫。
    万古一悲歌，悲歌孰予和。

方回　频醉
    红尘谪堕侍晨仙，屈指明年六十年。
    身后不营埋骨地，春来频醉赏花天。
    屡闻汉相诛东市，深羡周农服下田。
    烜赫岂如常寂静，山中幸有酒如泉。

方回　平心胡祠监诞日
    五朝遗老四专城，年号凡经十四更。
    八袠即今逾少壮，七人从昔冠耆英。
    冻窗映雪能坚坐，泥屐看山只步行。
    清健如公天下少，平心心事十分平。

方回　平章吕公挽词二首
    难兄捐阃寄，无复救襄人。
    半纪婴孤垒，中朝扼柄臣。
    秦非里奚智，徐为偃王仁。
    万事由天命，乾坤历数新。

方回　平章吕公挽词二首
    燕颔逢荆鄂，于今四十秋。
    始闻降鬼国，遄见拔泸州。
    庙议颛私意，边围堕诡谋。
    弃襄不令守，铁锁靠江流。

方回　鄱阳道中
    舟楫仍鞍马，年年事远征。
    长禁波浪恶，罕见道途平。
    诗酒唯疏放，乾坤尚甲兵。
    吾衰甘已矣，正尔负平生。

方回　鄱阳分水岭
    转山五七里，涉磵十百所。
    碎石铁蒺藜，锐石木龃龉。
    岂但行人难，亦复念我马。
    水涸尚自可，况乃值过雨。
    正月春气动，江南异北土。
    崖溜一已滴，奔湍怒如鼓。
    缅怀十载前，荆蜀及湓渚。
    大阃走铃檄，杂遝混民旅。
    此驿既已废，十步九榛莽。
    军行不赍粮，所至赖钞掳。
    中产得几家，迁避入深坞。
    穷户无一物，草棘障环堵，
    前冈二客来，望我百步许。
    意其为武夫，疾走蔽险阻。
    人情既可见，避兵如避虎。
    矧肯治私道，筑削费杵斧。
    丛篁鸣野鸟，黯黯天欲雨。
    老矣为此游，作诗记良苦。

方回　鄱阳汤仲材以其家息庵存斋东涧三大老鄂州黄龙寺僧惠璋入石诗装为
    黄鹤矶头百战尘，黄龙诗刻尚如新。
    终然岘首碑安在，羊祜元非死朽人。

方回　鄱阳汤仲材以其家息庵存斋东涧三大老鄂州黄龙寺僧惠璋入石诗装为
    息存东涧三汤老，文我平生尽见之。
    身到黄龙山几度，却惭欠读惠璋碑。

方回　鄱阳汤仲材以其家息庵存斋东涧三大老鄂州黄龙寺僧惠璋入石诗装为
    晦静先生甲戌榜，元章先子幸同年。
    升沈一付六如梦，休赋青云紫陌篇。

方回　鄱阳汤仲材以其家息庵存斋东涧三大老鄂州黄龙寺僧惠璋入石诗装为
    水绕芝山过紫阳，倒流不解上南昌。
    两家俱有传灯子，始信真源气脉长。

方回　七十翁五言十首
    岂谓真成老，元来总堕虚。
    它乡身似雁，永夜眼如鱼。
    未觉知几早，惟嫌料事疏。
    纵无三阁馔，犹有五车书。

