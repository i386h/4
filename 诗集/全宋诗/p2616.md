<!-- { "loadSidebar": true } -->
宋祁　玩斋前菊
    高秋玩佳菊，繁采照前除。
    似粟金无算，为裳鹄有馀。
    不甘兴薏谤，长免共兰鉯。
    为乐浮罇酒，非邀栗时舆。

宋祁　宛丘作
    宛丘真善地，承诏幸班春。
    铃下听无讼，日边来有人。
    吟馀多感客，睡足本慵身。
    虮虱休相贺，吾今汤沐频。

宋祁　挽张元常葬母夫人二首
    象服流恩贵，轻舆就养荣。
    新成大家赋，经饷颍封羹。
    过隙诚难驻。藏舟自不惊。
    子贤能顺礼，三月祔佳城。

宋祁　挽张元常葬母夫人二首
    婴病曾无苦，期颐未满年。
    风酸吹棘地，露泣采兰天。
    庀具藏分泽，张琴委暗絣。
    江流终不竭，懿范此俱传。

宋祁　晚春
    露花裛裛开还遍，风絮飞飞去不休。
    春解无情春亦老，欲将寥落与谁愁。

宋祁　晚春有感
    试上高台望绿芜，一春芳意向人疏。
    残花半落红无几，新笋争长绿有馀。
    底处流霞残别酌，即时油壁欠来车。
    不须更向昆池去，便有胡僧话劫初。

宋祁　晚春至自襄阳
    刀头归约月残时，棐几流尘满兔枝。
    阴地雨蛙欺鼓吹，后园烟茗老枪旗。
    风回曲榭花英聚，泉喷坳堂藓晕移。
    卧看屋梁周粟饱，不嫌五管号支离。

宋祁　晚冬行园
    官舍同山舍，萧然日杖藜。
    饥鸥守冰沼，寒荠犯蔬畦。
    霜逼晴空迥，霞牵晚照低。
    城鸦栖已定，无事莫惊啼。

宋祁　晚发
    候鼓遥喧岸，行舟逆上湍。
    轻烟著波面，斜月罢林端。
    飒沓凫鹥乱，苍茫葭苇寒。
    致君何所惮，便道许之官。

宋祁　晚发
    晓濑虽能迅，寒波不复扬。
    林声散栖鸟，堤影度风樯。
    兹岁方云暮，吾行未遽央。
    病身非汲黯，安敢薄淮阳。

宋祁　晚归僦庑
    驱车广陌阴，极望散烦襟。
    霞破天逾净，烟生树始深。
    掺喧侵暝鼓，练急向寒砧。
    却入颜生巷，穷栖似故林。

宋祁　晚晴
    积晦澄天宇，浮凉湛物华。
    远雷犹送电，残照即成霞。
    贺燕翻空迥，倾梧叠影斜。
    披襟无内热，宁忆郑生瓜。

宋祁　晚秋北园二首
    寂寥台榭使君家，日涉中园到日斜。
    林下归心纷似叶，菊前衰鬓晚于花。
    支离粟饱宁无愧，漫漶书成未足夸。
    犹有一杯相伴在，判从鶗{左块右半右鸟}耗年华。

宋祁　晚秋北园二首
    午阴初转歇馀喧，暂到高斋一凭轩。
    薄芡因依残涨沼，棗梨狼藉晚秋园。
    轻凉著衽如堪掇，静境留人自不烦。
    须信吏中逢隐趣，随且鲑菜伴芳樽。

宋祁　晚秋集晏太尉西园
    邂逅翘材客，乘秋共涉园。
    浅葩欢所媚，寒日醉中暄。
    目远鸿堪送，林深鹊自翻。
    长年无所嗜，惟有不空罇。

宋祁　晚秋集晏太尉西园
    造适衔杯醑，情来念物华。
    乔柯寒自籁，荒菊晚犹花。
    滚滚飘谈麈，焞焞下日车。
    归驺侵暝鼓，无复避堤沙。

宋祁　晚秋客庑
    凉叶日幡幡，西风振旅魂。
    客来聊解榻，童小未应门。
    蝉噪专林响，蜗移乱壁痕。
    缺然禽鹿性，持底报君恩。

宋祁　晚秋西园
    西园来最数，要是使君閒。
    坞有常眠石，台无未识山。
    池光兼日动，枫影带林殷。
    鸟没苍茫外，天垂摇落閒。
    归云高杳杳，晚菊正斑斑。
    幸有斋中熟，无嫌向晦还。

宋祁　晚秋月夕
    万里冰轮转斗城，薄帷开望暝寒轻。
    金从佛国初移地，玉与仙家便作京。
    乾鹊绕枝经下苑，汉刀持夜发连营。
    谢郎莫恼修然意，欲把织云点太清。

宋祁　晚眺
    危栏真可倚，极目尽高原。
    双堠驿边道，孤烟山下村。
    高风生树响，寒水落溪痕。
    坐见斜阳尽，归鸦满翅昏。

宋祁　晚夏北轩
    螟崦霞霏罢，严城鼓叠通。
    梧阴破阶月，筵吹乱林风。
    浩露来无际，明河望若空。
    玉绳低影处，知是建章宫。

宋祁　晚夏高斋看雨
    云族穷天雨足垂，繁声凉阵挫炎威。
    圆荷万盖翻珠琲，绿稻千畦洒佛衣。
    迎浪孺鱼衔藻掷，迎风雏燕入楼飞。
    原田润浃吾农乐，笞笠纷纷晚未归。

宋祁　晚夏西园二首
    道樾阴阴密，畦泉活活流。
    梨成津向润，瓜熟子相钩。

宋祁　晚夏西园二首
    日晏坐中园，清襟注迥轩。
    轻飚逢叶动，小雨得荷喧。

宋祁　万秀才园斋
    仁里乐丘园，茨茅构回轩。
    槛风丛簊密，畦雨晚菘繁。
    列岫非他境，疏流即故源。
    彦伦回驾日，于此愧惊猿。

宋祁　万州齐都官
    熛阙归心恋九关，凭高郡阁见南山。
    彤辬冒雨春畴阔，紫闼焚香夜帐閒。
    宴弁侧星陪卜昼，妍歌抽雪送酡颜。
    西京地大民风厚，蜀秭沈波月蚌还。

宋祁　王君瑞秘丞同理青社
    诏押平明出未央，便随公府汎牙樯。
    即时趋坐多留帻，几夕登楼共踞床。
    胜国遗官沉雪雾，从军旧沼认莲房。
    翘材宴隙还家早，紫叶丛萱映寿觞。

宋祁　王秀才贽赋乞诗为别归毗陵
    矩步敝长裾，清漳访病夫。
    得交欣凤举，赏赋怯霓呼。
    道胜稽论秀，人遐亟去都。
    一篷江上雨，归思满菰蘪。

宋祁　王沂公挽词三首
    尽瘁辞当国，均劳得偃藩。
    幄中留秘画，天下满危言。
    日企还三事，宁图閟九原。
    谁将河海泪，一洒问乾坤。

宋祁　王沂公挽词三首
    下阁成忧痬。飞邮走诏医。
    遵鸿徒望渚，浴凤不归池。
    宣室君朝罢，翘车客涕垂。
    正应廊庙上，画一奉萧规。

宋祁　王沂公挽词三首
    翣路风号野，松阡水溢荥。
    滕君今见日，傅魄上骑星。
    诒训金籯满，图功籀史青，
    空嗟令君坐，千古掩余馨。

宋祁　望汉江
    西导岷源阔，南浮楚望开。
    弄珠嫌蚌隐，投璧让蛟回。
    岸翠山烟逼，波红日影来。
    万艘徒扰扰，谁是济川材。

宋祁　望仙亭
    淮山相蝉聊，万景归宇下。
    来波澹天末，归雾灭岩罅。
    凄凄草色繁，肃肃桂丛亚。
    吾人愧攸馆，仙属冀来舍。

宋祁　望仙亭北轩晚思
    北顾吾庐安在哉，天涯望眼到天回。
    碧云向晚无情合，思杀离人未肯开。

宋祁　望仙亭书所见
    危轩冠层堞，永日付登临。
    寒雁犹能阵，乔柯自不林。
    溪流横趣岛，樵路侧依岑。
    西北虽堪望，浮云易作阴。

宋祁　望仙亭书所见
    南国冬无雪，居然气候迷。
    柔蔬傲霜甲，幽鸟逆春啼。
    神鼓声无歇，樵歌韵不齐。
    举头看白日，还过太山西。

宋祁　望仙亭晚眺
    日晏来凭槛，要知刀笔休。
    晚云山曲{左山右弗}，麤饭客稽留。
    未觉清言减，犹堪大白浮。
    狂歌谁击节，只是自摇头。

宋祁　望仙亭置酒看雪
    雪压春期蔽曙空，凭高把酒思无穷。
    光侵病鬓都成白，寒著酡颜久未红。
    淮浒乱迷珠罅月，柳园狂误絮时风。
    使君醉笔惭妍唱，半落巴人下里中。

宋祁　望月
    早月始娟娟，西南寥泬天。
    魄中藏暗树，轮外上虚弦。
    傍汉含银浅，过云漏叶鲜。
    遥知今夜鹊，犹得稳枝眠。

宋祁　望月西庑作
    夏琯倐已新，夕杓见南指。
    孤月雾中来，馀光淡前戺。
    赏襟初不浅，极睇天汉涘。
    浮云竟未还，多露已徐委。
    太虚本自寂，游氛强为滓。
    安得千里风，披霄玩澄晷。

宋祁　危语
    奔车下山朽索辔，倒行垂踵临无地。
    棋子十二卵相累，手探骊珠触龙睡。
    
    【卷13】

宋祁　文遣吏视诸公茔树回有感　文惠陈丞相
    岩廊号元老，礼数盛中台。
    万石父子贵，八元兄弟才。
    新诗玉可扣，奇隸鹊争回。
    今日看碑字，真缘洒泪来。

宋祁　闻蝉
    秋风日夕惊，庭树喝蝉声。
    衰意先鶗鴃，繁音伴沸羹。
    斜阳挂高柳，落日淡遥城。
    此际君怀苦，非徒客子情。

宋祁　闻蝉有感三首
    初闻蜀树蝉，含喝晚风前。
    便把凄凉意，催成摇落天。
    易惊惟远客，所得是流年。
    空腹悲何事，繁于五十弦。

宋祁　闻蝉有感三首
    残蜕抛何处，新声集迥枝。
    岁芳鵹后妬，露信鹤前知。
    风坞嘶清御，霞梢咽暝规。
    此时兼一叶，并助长年悲。

宋祁　闻蝉有感三首
    劳君惊暮节，助我思流年。
    噂若横吹管，繁如未破弦。
    城残嘶外月，林暝噪馀烟。
    块坐秋风里，潘郎鬓飒然。

宋祁　闻杜宇
    传闻望帝冤，底处最堪怜。
    蜀月将残夜，巴山欲晓天。
    周军尝化鹤，齐后亦为蝉。
    物变皆如此，非君是偶然。

宋祁　闻归雁
    故岁东南客，新来西北飞。
    声迷江月老，阵入塞云稀。
    远恨抛书素，馀音付玉徽。
    行人落君后，搔首未成归。

宋祁　闻后苑赐宴
    汉家殿幄紫云连，万品仙葩匝赐筵。
    露蕊半晞仙掌外，斗杓长在帝车前。
    液池綷鸟栖连御，鉤盾祥黣遍弄田。
    病客无阶陪槀饫，除因断梦到钧天。

宋祁　闻蛙二首
    蛙声直可厌，聒耳横相干。
    怒气何关勇，私鸣不为官。

宋祁　闻蛙二首
