<!-- { "loadSidebar": true } -->
    贱士行藏拙，参军秩序卑。
    生涯惟蠹简，事业付毛锥。
    懒惰文园病，伶仃曼倩饥。
    自甘同跛鳌，未忍舍灵龟。
    朽质难雕绘，余生辱品题。
    寒莇回暖律，阴壑得晴曦。
    终愧麞头贱，难酬国士知。
    两行渊客泪，感激自沾颐。

杨时　送王充道游三茅庐阜
    荆吴相望各天涯，千里柴车鹿自随。
    解辔定应春尽日，及归宜待鹤来时。
    圣贤莫负樽中渌，日月长为物外迟。
    若过匡庐访真隐。卧龙庵下有期颐。

杨时　送席二
    绛帷燕侍每从容，一听微言万虑空。
    却愧犹悬三釜乐，未能终此挹清风。

杨时　送席二
    萧条清颍一茅户，魂梦长怀与子俱。
    五里桥西杨柳路，可能鞭马复来无。

杨时　送向和卿还京
    江湖多秋风，惝恍夜不眠。
    念子将北归，起视明星悬。
    君平翠蚢姿，耸身苍梧渊。
    高步隘八区，凌风上青天。
    妙质蕴荆璞，宁须事磨镌。
    赠言以为别，妄意追前贤。
    圣言乃常珍，含咀真味全。
    奇辞暂时好，过眼如飞烟。
    洁身忌廉洁，触物冥虚船。
    吾方病羸茶去一}，市药还自怜。
    明日隔长陂，相望空惘然。

杨时　送行和杨廷秀韵
    学粗知方始为人，敢崇文貌独真诚。
    意虽阿世非忘世，志不谋身岂误身。
    逐遇宽恩犹得禄，归冲腊雪自生春。
    君诗正似秋风快，及我征帆故起苹。

杨时　送严尉
    世路久艰棘，青冥翳妖氛。
    孤鸟丛祠中，豺虎填城闉。
    君能摘奸伏，竭泽无潜鳞。
    勿云功未酬，屈蠖终当伸。
    飞黄驾轻车，一跃穷无垠。

杨时　送赵循道赴都讲
    凤山郁崔嵬，下有千顷陂，
    峻极不可攀，浮光亘长鬵。
    晦冥滴风雨，澄淡含瑰奇。
    吸呼入君怀，万熊罗心脾。
    吐辞丽金雘，焕若星斗垂。
    朼来荆渚游，红蕖照清漪。
    故宫久零落，一洒增余辉。
    惇族贵老成，尧言下丹墀。
    浮骖驾云帆，眷然成仳离。
    长裾曳王门，岂比困盐虀。
    骅骝踏长坂，万里谁能羁。

杨时　送郑季常赴大学正
    驱车出西城，眷言与君违。
    北顾临康衢，问子将焉之。
    赤骥度渥洼，终当饮瑶池。
    成都九轨道，一跃不可追。
    浮尘暗荆棘，捷径行多迷。
    长风战秋林，零露沾人衣。
    青松不改柯，期子清霜时。

杨时　梭山候潮
    向晚牛羊沙岸归，落帆烟浦候潮时。
    谁言江上须忠信，潮到于今自失期。

杨时　题陈宣事烟波泛宅
    忘怀缨绂寄浮居，来泛烟波拟钓徒。
    我欲他时清洛上，为君正橹作鯔鯔。

杨时　题清芬阁
    雄飞古君子，隐德不隐身。
    高行耸流俗，诗名逸古人。
    堂深云锁槛，木古岁藏春。
    凛凛严光列，英华日转新。

杨时　题诗长老壁
    维摩病士意超然，边腹便便但昼眠。
    共说平时忙底事，烹茶煮药过残年。

杨时　题愚斋
    结庐依林丘，回峰争盘纡。
    下阚清池渊，凭轩数游鱼。
    飞阁出云表，浮烟袭簪裾。
    中有傲世士，脱略自谓愚。
    高义轻粂金，贻谋有诗书。
    青编富充宇，散秩罗琼琚。
    鳞鳞壁间题，一一露珊瑚。
    嗟予久昏塞，荒蹊少耘锄。
    昌黎已隔世，将焉问夷涂。
    道逢北山公，荷锸时与俱。
    皎皎河曲叟，朋侪共欷嘘。
    高斋一来游，豁然心神舍。
    篱东有余址，谁能藄榛芜。
    结茅可容席，一瓢来此居。
    寄谢陶彭泽，何必爱吾庐。

杨时　题赠吴国华钓台
    君不见钓璜溪上白发翁，一竿西去追冥鸿。
    田车同载非罴熊，鹰扬烈飞如飘风。
    又不风羊裘石濑垂纶叟，爽概凌天动星斗。
    万乘故人亲访求，卧对銮舆忍回首。
    圣贤遇合自有时，洁身乱伦非所知。
    高风寥寥古已往，较然得失知者谁。
    君有钓台临橘水，橘溪不与桐溪比。
    收身欲摄渭老踪，笑抚长髯照清泚。
    澄潭夜月秋光浮，撇波短艇沿汀洲。
    长绳巨石不能系，飞帆片席归蓬丘。
    巨钩沉饵牵九牛，一钓直掣金鳌头。
    修鳞摆鬣浪山起，云鹏飞翻忽千里。
    跨云凭翼上青冥，一点孤光厕箕尾。

杨时　天宁节
    祥开若木射瑶光，淑气先春影自长。
    玉陛风閒飞彩绶，兽炉烟暖袭珠囊。
    云门羽鹤仪仙仗，天上蟠桃荐寿觞。
    已见晶辉环帝座，定应长照鼎宫傍。

杨时　童氏必大亭
    迢遥武夷翁，霞衣烂朝日。
    作亭依云根，旷望兹焉息。
    仙游去不返，孤丘已陈迹。
    身虽隶编齐，贻谋有遗则。
    庆流终必大，名亭以为识。
    伊昔晋公堂，三槐手亲植。
    扶疏满庭阴，貂蝉映圭璧。
    默视天人际，召应齐吕律。
    闾门容轩车，兹理固可必。
    终见童氏里，鸣珂声赫奕。

杨时　土屋
    土屋枕荒陂，周回仅容席。
    环堵异营窟，犹遗古风质。
    功虽劳版筑，身自有余力。
    依户凿圆窦，寒光度如璧。
    户开迎温风，冬墐可栖息。
    胡为栋宇丽，但免风雨阨。
    安居自宽暇，见者徒逼仄。
    寄言邻舍翁，各自适汝适。
    慎勿慕华屋，浇漓非至德。

杨时　晚泊遇雪
    向晚惊风急，飘零雪满坰。
    气升去羃羃，天远月冥冥。
    寒色终无赖，丰年漫寄声。
    餵糟吾不惯，强醉复还醒。

杨时　晚泊遇雪
    寒逼归鸿急，悲鸣声更哀。
    舞风斜翳日，带月暗欺梅。
    平野光初合，阴云冻不开。
    无聊还殢酒，颠倒尽余盃。

杨时　晚雨
    断霞明灭天日黝，雨意晴晖争好丑。
    浮云冉冉无定姿，白衣忽变如苍狗。
    悲风激烈河汉翻，雨脚如麻飞散寒。
    山深气腥豺虎乱，乾坤四合谁云宽。
    将溪溪上野客懒成癖，怯寒手挛面如墨。
    把盃强吞僵立歌，闭门独愁天已黑。

杨时　王簿清辉亭
    黛染烟螺拂槛低，抱城流水绿逶迤。
    澄澜碎影摇青镜，斜日流峰隐半规。
    坐上盈樽无俗客，壁间照夜有新诗。
    登临已动忘归兴，况复清谈足解颐。

杨时　望湖楼晚眺
    斜日侵帘上玉钩，檐花飞动锦文浮。
    湖光写出千峰秀，天影融成十里秋。
    翠鹬翻风窥浅水，片云随意入沧洲。
    留连更待东窗月，注目晴空独倚楼。

杨时　吴国华暗香亭
    漫愁青女妒新妆，已有风传处处香。
    试问隐沦溪上客，欲将春色若为藏。

杨时　吴子正招饮时权酒局不赴作诗戏之
    寒炉火冷浮青烟，劲风刮面如戈鋋。
    凝阴不动天欲雪，竟日兀兀成拘挛。
    广文才名四十年，天寒坐客犹无毡。
    参军官小技能薄，寂寞冷坐诚宜然。
    忘形杜老偶相觅，传呼歌舞开华筵。
    嗟予简书固可畏，不得对饮檐花前。
    谩有糟浆逆人鼻，汝阳口角空流涎。
    可能更似苏司业，只与时时送酒钱。

杨时　席上别蔡安礼
    故里相看眼暂明，一尊聊此话平生。
    杜陵苦被微官缚，元亮今为世网撄。
    长路关山吾北去，春风梅岭子南征。
    结邻莫负当时约，早晚沧浪共濯缨。

杨时　席太君挽辞二首
    贤配无前古，传家有子贤。
    四灵来荐瑞，一鹗已摩天。
    蒿里迷长夜，悲笳惨暮烟。
    萧萧原上路，犹想驾云輟。

杨时　席太君挽辞二首
    禀粹猗兰秀，来嫔洛水滨。
    一窥识公辅，三徒得儒真。
    画翣流云气，松阡卧石麟。
    哀荣今日事，谁复继前尘。

杨时　戏赠詹安世
    彩舟驻阊门，初与子相识。
    长空翥秋隼，爽气横八极。
    摛辞镂圭璋，吐论森剑戟。
    邓侯不愿仕，志在书竹帛。
    长缨系单于，落落蕴奇策。
    气吞流沙外，意无燕然北。
    虎牙有余勇，戎虏非强敌。
    会当朔风劲，伏钺控鸣镝。
    老夫惭衰谢，见子徒感激。
    平生谬经纶，此意已寥寂。
    信哉功名会，事道古难必。
    穷通付时命，未足为悦戚。
    余生如鼹鼠，满腹微分毕。
    行矣脱簪缨，翛然适吾适。
    
    
杨时　县斋书事
    朱颜凋尽鬓{上髟下监}鬺，世路低回老益惭。
    偶影独游聊自适，谈书不辍竟何堪。
    神炉默默金徒踊，螘蛭纷纷梦正酣。
    误把此身撄世网，自缠徽纆信如蚕。

杨时　县斋书事
    簿书投老岂身谋，朱墨纷纷晚即休。
    平世功名归稷禹，一瓢吾欲慕巢由。

杨时　县斋书事
    一去人间二十年，空余飞雪上华颠。
    清时最有求田乐，未愧陈登榻上眠。

杨时　县斋书事
    身名于我两悠悠，形影相忘懒憎酬。
    拟把一竿沧海去，飘然清世一虚舟。

杨时　县斋书事寄张世贤
    朝衙群吏集，戢戢同队鱼。
    暮衙群吏散，翩翩若惊凫。
    归来坐虚室，开编对璠玙。
    启户阒无人，清风入吾庐。
    持盃邀明月，大嚼时与俱。
    踡跹步松阴，对影聊相娱。
    嗟予懒惰久，阔略与世疏。
    故人隔清湘，怀抱何由舒。
    为问鲁山翁，此意今何如。

杨时　湘君祠
    鸟鼠荒庭暮，秋花覆短墙。
    苍梧云不断，湘水意何长。
    泽岸蒹葭绿，篱根草树黄。
    萧萧竹间泪，千古一悲伤。

