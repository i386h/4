<!-- { "loadSidebar": true } -->
    林泉无价自帱身，缰锁登临趣未真。
    望处好山俱得力，夜应明月不孤人。
    任从心外烦于蚁，长对樽中别有春。
    当日若知风物胜，定移鸡犬过江滨。

黄庶　都厅诵书偶成
    主人调鼎手，千里刃迎虚。
    暗使民如堵，能容吏似樗。
    莓苔眠杻械，燕雀听诗书。
    刀笔惭无补，身为白蠹鱼。

黄庶　读君谟黼扆箴
    常读贾谊书，爱其极理乱。
    言入笔未乾，绛灌舌如鑽。
    文帝不肯为，万世为扼腕。
    汉道竟龌龊，席莫一日暖。
    今读君谟箴，句句到伊旦。
    窥国见肺肝，欲取以手浣。
    何啻可痛哭，一一中世患。
    设施有隆理，如肉以弗贯。
    可作天下药，其应疾和缓。
    非独起国痿，虏颈坐可绊。
    圣贤方相逢，辨别绛与灌。
    万不使斯言，以为后世恨。

黄庶　读赦书
    诏书一尺洗寰瀛，舒卷雷霆万物惊。
    天只无私均雨露，地缘强半是榛荆。
    人间疾苦言堪疗，塞外豺狼腹未盈。
    不是朝廷用桑孔，丁宁浑只念苍生。

黄庶　对花
    诗昔甫白在，造化困刀尺。
    我生几年后，浪自镌顽石。
    对花虽把笔，好句恨莫得。
    耒阳与采石，孤坟没荆棘。
    几欲肉白骨，再插风雅翼。
    海为一杯酒，地为一领席。
    醉坐吟万物，语出埋霹雳。
    乾坤髓可掬，鬼神泪可滴。
    人生贵适意，身是天地客。
    糟床不可乾，吟纸须强擘。
    花落若解医，有金费千镒。

黄庶　樊侯庙
    阴森樊侯庙，古木澧水傍。
    兹民畏如生，奔走豕与羊。
    家家奉侯讳，若在父母堂。
    我来憩行役，再拜奠公觞。
    缅思英豪姿，名与此水长。
    风偃众树枝，拟若怒鬣张。
    阴官有兵师，想在贲育行。
    今兹戎虏骄，内为府库疮。
    安得七尺躯，长戟再激昂。
    横行匈奴中，庶以康肺肠。

黄庶　赋八月竹
    我养一轩竹，秋来成绿阴。
    万物有衰意，独怀霜雪心。
    西风嵇叔醉，明月白公吟。
    回首看桃李，何尝费百金。

黄庶　赋得退之画像
    功名已写后世耳，身入人间图画看。
    叹息浮图满天下，犹疑怒发尚冲冠。

黄庶　赋古碑
    古寺得断碣，偃卧败壁阴。
    莓苔入破字，欲读不易寻。
    姓字驳难辨，展转风雨侵。
    尘穴夏蛙宿，草盛秋虫吟。
    田夫煅可砺，老妇寒可砧。
    伊非浮图家，岁月徒髒髒。
    予闻岐阳鼓，篆法抵万金。
    存者十止九，太息涕泗霪。

黄庶　赋闻角
    树老枝半死，碑断壁底眠。
    古屋颜色改，有佛独岿然。
    苍首上雨足，坏臂蔓草缠。
    野老每再拜，往往报丰年。
    孔祠照四方，制度雘妍。
    朝夕过其下，孰肯为恭虔。
    土木兹仅分，吾民信益坚。
    佛法入人心，谁与斸其根。
    苍苍不可问，用意或者偏。
    木蠹罪岂大，付与啄木权。
    胡不啄佛徒，使蠹民之天。

黄庶　观雪
    疑是天公戏，都倾海作盐。
    松筠知不变，丘壑见无厌。
    清为诗家极，寒因酒户添。
    冬温成俗疫，得此胜针砭。

黄庶　过建成侯庙
    鸣鸱古木末，饥鸟啄腐柯。
    下有黄侯宫，清风在藤萝。
    公昔为刺史，俗若闺门和。
    德铭颍人心，千载不可磨。
    至今奉如生，慢侮莫敢过。
    破祠望道路，丹檐独峨峨。
    春秋赛豚肩，里巫日婆娑。
    牛童不知此，来往夕阳歌。

黄庶　过少姨庙
    阴森老柏少姨庙，炉烟蓬勃疑行云。
    祭盘狼籍山鸟饱，巫祝生涯来往人。

黄庶　过许由冢
    稷契宁渴死，不饮箕颍泉。
    先生独洗耳，不听天子言。
    清风饱进退，千载何悠然。
    孤坟没荆棘，高名争青山。
    嗟我迍邅身，一命行十年。
    味薄无辛咸，璞顽废雕镌。
    朝行箕山麓，暮挹颍水源。
    竹帛何处所，搔首态鱼间。
    白云要闲友，尚苦儿女牵。
    丈夫合勇决，顾计羞面颜。

黄庶　过朱亥墓
    枯林寒草墓丘墟，等是当年一丈夫。
    地下若知应笑死，衣冠今日有屠沽。

黄庶　和白云庵七首　白石涧
    林间旋叠石为路，日日自汲涧底泉。
    老僧意趣似童子，洗手濯足听潺湲。

黄庶　和白云庵七首　白云庵
    白云无种满地生，有时出山为雨露。
    老僧惆怅望云归，尽日庵前自来去。

黄庶　和白云庵七首　明月台
    老僧山中嫌月窄，夜夜独上高高台。
    四边不肯着闲树，故要满坐清光来。

黄庶　和白云庵七首　清风轩
    老僧拂榻人不知，独与清风事来去。
    朝昏宴坐向轩中，此身便是清风主。

黄庶　和白云庵七首　磬石
    古乐破散郑卫起，走入万物不可名。
    山中惆怅莫能到，疑是舜时韶一声。

黄庶　和白云庵七首　醒石
    老僧拂拭待游者，云骨一片莓苔青。
    尘埃万事心若醉，到此不觉令人醒。

黄庶　和白云庵七首　宴坐台
    老僧坐见万物空，往往终日居此台。
    破衣兀坐若枯木，山鸟不怕行莓苔。

黄庶　和百塔寺四首　芳亭
    峨峨佛屋瘦四海，志士叹息伤容颜。
    高僧淳拙有深意，独自结茅山水间。

黄庶　和百塔寺四首　水阁
    山僧听泉心不足，凿池汲引为蟾泓。
    自言犹欲洗俗耳，夜静为闻蛙黾声。

黄庶　和百塔寺四首　四开亭
    亭前流水醒客耳，亭上白云开客颜。
    老僧有意厚来往，四面更令看好山。

黄庶　和百塔寺四首　听泉
    五音入耳大声散，情性破碎不可完。
    而今虞舜欲仪凤，愿献泉谱为韶源。

黄庶　和公美季点书事
    知君行县乐，经见饱朝昏。
    禾黍富年户，牛羊落日村。
    趁云看华没，冲雨渡泾浑。
    颇得诗家助，聊应慰旅魂。

黄庶　和刘卿材十咏　草市
    冲市柴鱼集，应山鸡犬号。
    问知人苦乐，米价不多高。

黄庶　和刘卿材十咏　耕者
    四海兵今息，耕夫未得知。
    黄梁不敢吃，碗尚半蒿藜。

黄庶　和刘卿材十咏　红树
    几树浓于茜，斜阳景最幽。
    忽因风雨尽，全减十分秋。

黄庶　和刘卿材十咏　堠子
    一堠居市廛，百堠居林莽。
    土木若有情，山中亦惆怅。

黄庶　和刘卿材十咏　龙潭
    寂寞真龙去，雩坛血不乾。
    世情多冷暖，对此鼻辛酸。

黄庶　和刘卿材十咏　牧竖
    逐处随青草，生来不识愁。
    旱田乾欲死，拍手也须讴。

黄庶　和刘卿材十咏　水鸭
    忆在山中日，溪边把钓钩。
    相逢恐惊起，招手却回舟。

黄庶　和刘卿材十咏　溪桥
    忆得别离日，乡桥柳脚斜。
    读君诗一转，全似到吾家。

黄庶　和刘卿材十咏　溪声
    至音不可收，今人滞形器。
    欲知古乐心，山中此声是。

黄庶　和刘卿材十咏　野庙
    中国浮图盛，祈禳渐不过。
    吾民非独困，山鬼恨尤多。

黄庶　和柳子玉官舍十首　芭蕉
    有底春风能好事，解将刀尺翦青天。
    知君新得草书法，旋卷碧云供小笺。

黄庶　和柳子玉官舍十首　怪石
    山阿有人着薜荔，廷下缚虎眠莓苔。
    手磨心语知许事，曾见汉唐池馆来。

黄庶　和柳子玉官舍十首　茴香
    邻家争插红紫归，诗人独行嗅芳草。
    丛边幽蠹更不凡，蝴蝶纷纷逐花老。

黄庶　和柳子玉官舍十首　蜜蜂
    秋成想见香租入，菊露枫胶密几脾。
    日日山僮扫红叶，蜂衙知是主人归。

黄庶　和柳子玉官舍十首　思山斋
    吴儿心着吴山深，终南满目不自慰。
    有时蝉蜕书几边，梦到五湖千里外。

黄庶　和柳子玉官舍十首　土榻
    床前一尺二尺泉，床后三枝五枝树。
    眠闲图似在家山，梦魂不使东南去。

黄庶　和柳子玉官舍十首　小池
    清泉数斛关幽事，坐见镜中鱼往来。
    浮萍蚀尽秋月面，霜为一磨如匣开。

黄庶　和柳子玉官舍十首　心适堂
    一屏一榻无俗尘，左置枯琴右开易。
    重门不闭谁往还，明月清风是相识。

黄庶　和柳子玉官舍十首　新泉
    墙根新冽寒泉眼，风廊一股来泠泠。
    灯花夜半知我喜，恰是旧山穿石声。

黄庶　和柳子玉官舍十首　竹坞
    笋随人意疏处生，清风如归自来去。
    虽然不与俗子期，阴过邻家亦销暑。

黄庶　和陪丞相听蜀僧琴
    百年生计一张琴，敝轸枯弦抵万金。
    世上几人曾入耳，樽前此日是知音。
    清风明月虚无境，白雪阳青寂寞心。
    莫讶南薰沉听久，致君基业用功深。

黄庶　和暑雨偶书
    暑如煎烹欲狂走，猛雨似洗沉疴瘳。
    宁知诗书一枕梦，便作桃李三春游。
    蛙蜩叫噪若交旧，蚊蝇皏钝如仇雠。
    今君病起正高卧，庄蝶处处宜相求。

黄庶　和题云台观
    太华疑挨毕昴回，欲观形胜上云台。
    雪中地把银屏立，雨后天将画轴开。
    景好更宜和月看，客忙常是爱山来。
    我知游者登临意，常恨西轩落日催。

黄庶　和题竹轩
    小轩移得清风枝，知君公退来忘机。
    山禽自识主人惯，客到有时惊不飞。

黄庶　和西湖雪中泛舟之作
    冬旱种不入，颍人无颜色。
    上辍霖雨姿，福此千里窄。
    公来视民忧，身若抱病癖。
    霖雨变飞雪，万室如药石。
