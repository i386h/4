<!-- { "loadSidebar": true } -->
    屏息诸缘入定时，脚跟下事烂如泥。
    睦州片板轻担出，禅病蠲除不用医。

释绍昙　严阳南泉泉大道船子赞
    未透赵州关，看牛事转繁。
    死蛇弄不活，只好踏船翻。

释绍昙　言法华赞
    心迷几被法华转，狂发罗斋走帝宫。
    对圣十三呼不正，无端咄咄强书空。

释绍昙　一翁
    独立坤维老作家，心无二用裂千差。
    自从行道威音外，见著拈樁几度花。

释绍昙　依愚谷韵悼无已
    中金蚕毒好埋冤，家丑难将岁月论。
    冷地思量吃亏处，咬牙不觉把龈吞。

释绍昙　依愚谷韵悼无已
    雪真珠布满阶庭，急把杨岐破屋撑。
    死伎穷时机路活，倒骑驴子弄蹄行。

释绍昙　依愚谷韵悼无已
    末后苏州作断□，手头活弄死蛇条。
    暗遭一口通身烂，累合城人噘几朝。

释绍昙　刈茆
    百草头边活路通，险崖机透几千重。
    长长短短删除了，收放全归掌握中。

释绍昙　因事书座右
    促膝寒窗淡话时，告休说是与论非。
    须知世路风波恶，百匝各重设祸机。

释绍昙　隐山
    触战蛮征一扫空，和云占断最高峰。
    单提破钁头边事，佛祖当机不见踪。

释绍昙　隐秀
    触战蛮征总不知，乐羲皇世遁嘉肥。
    馨香静掩芝兰室，文采深藏锦绣机。
    伴野僧眠嵩少石，汲蒙泉煮首阳薇。
    箪瓢饫味□贫趣，争得红尘染著衣。

释绍昙　涌泉阁
    肆无碍辩若悬河，尺水能兴万丈波。
    平地无端立层级，登高人少逐流多。

释绍昙　涌溪
    平地忽翻千尺浪，吞空沃日势滔滔。
    截流机峻无人荐，谩说茶陵踏断桥。

释绍昙　游九峰
    攀石扪萝入杳冥，凌虚潜觉胆魂惊。
    险崖撷瀑瑶花碎，枯叶翻霜锦树荣。
    汲水僧归龙洞去，酀　薇人踏虎踪行。
    风流二老遗音在，度曲松涛万壑清。
    双磵奔流战玉龙，浮屠云锁翠千重。
    只将一疏传天下，大觉驴年识九峰。

释绍昙　又省师
    遫诸方恶毒些，归寻刻骨旧冤家。
    深深掘窖都埋了，　　铁成皮谁识爷。

释绍昙　鱼妇观音赞
    不归小白花岩住，越样梳妆诳世人。
    无底篮虽提得活，禹门未必解翻身。

释绍昙　渔篮妇赞
    短裳褰起露珠珍，云鬓慵梳惑乱人。
    弄得篮中鱼再活，禹门未必解翻身。

释绍昙　愚翁
    聪明点尽若盲聋，没变通时有变通。
    漏得黄梅无底钵，笑开老眼醉春风。

释绍昙　郁已主赞
    落魄茶陵少见闻，进竿头步与谁言。
    明珠打得驴腰折，不信阇梨个样村。

释绍昙　元晖山水图
    簇簇烟林挂酒帘，山藏古寺寂无僧。
    瘦筇便欲幽寻去，隔岸小舟呼不应。

释绍昙　元叟
    搆得先天那一机，脸中字脚没星儿。
    直从千圣头边坐，不许儿孙取次知。

释绍昙　缘侍者之浙右
    一本潼川花瑞菜，全蜀知名谁不爱。
    夜雨丛凝色染蓝，春风花噀香如麝。
    不知何处得灵根，栽遍牛头山后前。
    古佛低头看不厌，声闻鼻孔衩渠穿。
    上人携种游江浙，味与首阳薇不别。
    伏虎岩前清客尝，老饕嚼断娘生舌。
    余香分饷老芝峰，彷佛家园小摘同。
    此去零星休卖弄，珍藏大作苏陀供。

释绍昙　缘兄求住不得乞语
    磬峰小小陷人坑，始道平夷又险生。
    不是不容轻插脚，要伊别讨路头行。

释绍昙　月磵
    即虚明处发灵源，坐在沉沉湛湛边。
    勇退截流机路活，揭翻光影未生前。

释绍昙　月翁
    午夜光浮玉兔胎，行空无迹镜奁开。
    老僧不在明白里，向未生前相见来。

释绍昙　月岩
    平如镜面险如崖，光境俱忘裂万差。
    这里无伊蹲坐处，空生徒自惹天花。

释绍昙　云溪
    一从锁断清波路，密影重重布画桥。
    著脚不知深浅处，定应攧折瞎驴腰。

释绍昙　赞出山相
    六年冻得瘦竛竮，走出山来眼未醒。
    白折金轮翻不转，谩言半夜见明星。

释绍昙　赞国清灵叟和尚真入北□祖师会
    貌古神清，气融性漫。
    用无准麻皮头，瞎临济正法眼。
    瘞焦山鹤，不假蓬尘。
    缚丰干虎，只消钱贯。
    八怪七乔，十马九乱。
    趁入群牛队里行，一度一度教人看。

释绍昙　赞华长老真
    华胄兮天随故家，清名兮应庵再来。
    穷教兮佛陇精华，逃禅兮苏州思獃。
    爱梅兮冰雪襟怀，结茅兮泉石亭台。
    搜吟兮西湖巧裁，好客兮东合大开。
    乐归隐兮百鸟衔花，尸净土兮九莲夺胎。
    瞻遗像兮瑶林琼树之葩，挺孙枝兮雕梁画栋之材。

释绍昙　赞延庆谦山主寿像
    谦德有光，慈心摄物。
    等冤亲不与较量，混尘俗初无间隔。
    熙熙外气融冰谷之春，汪汪乎胸吞云梦之泽。
    乐羲皇世，含饴弄孙。
    下陈蕃榻，倒屐迎客。
    眼睛头烨烨光明幢，脚跟下尘尘清泰国。
    卜雘陋巷，慕孔圣人获麟作传之风规。
    摵碎明珠，有郁山主骑驴过桥之标格。
    诚所谓入廛垂手，我自调心。
    继百世凛然，见古道之颜色。

释绍昙　赠净书状
    不学寒山落韵诗，翻身来透祖师机。
    碓头舂出非台镜，错受黄梅半夜衣。

释绍昙　丈亭道者干缘求颂
    破钁头边用得亲，入廛不拨万机尘。
    牢关劄断三江口，要被随波逐浪人。

释绍昙　赵州问牛迹圆泽扣角政黄牛平田婆赞
    这畜从来恶迹多，角尖头也解狂歌。
    桥边白鹭擎拳听，急杀耕田臭老婆。

释绍昙　照知客求无碍
    捉得蓬蒿箭一枝，等闲射透五须弥。
    千重百匝机先路，破的初无抵滞时。

释绍昙　政黄牛赞
    一生孤苦窃诗名，沉醉风两眼青。
    黄犊不曾知稼穡，引渠吟得瘦竛竮。

释绍昙　智者大师迁葬图赞
    当年杜撰讲天台，活被平人掘窖埋。
    若是黄金铸灵骨，臭尸不到鬼扛抬。

释绍昙　冢间
    湖山倒影水吞空，鸥鹭忘机万境融。
    不用深深埋暗箭，活人全在死人中。

释绍昙　周上人求语
    忆昔周当仁，手握金刚杵。
    愤气向南方，誓灭诸魔子。
    老婆蓦劄点三心，走入龙潭恨转深。
    扫荡家私无一窖，胡挥白棒到平人。
    牧閒冷坐思高躅，断弦争得鸾胶续。
    扣门听得简州人，倒屐相迎几折足。
    略寒温头号来端，叉手丁宁见觅指南。
    未举纸灯明说了，隔窗春鸟语绵蛮。

释绍昙　猪头和尚赞
    手把猪头不自噇，面前背后鬼分趎。
    重重败阙无人识，赢得涂糊老定光。

释绍昙　竹窗
    密叶节金点碧沙，月和梅影冷移来。
    香岩瓦砾徒抛掷，门锁重阴击不开。

释绍昙　竹房
    三茎曲与两茎斜，径直门风八字开。
    拟向翠微寻路入，知他赚却几人来。

释绍昙　竹云
    春锦千绷玉万竿，岚光翠裛渭川寒。
    油然已作从龙势，只恐仙陂化蛰难。

释绍昙　矮道者
    身如椰子口宏开，看尽诸方鬼戏来。
    放一头低人不识，疏山师叔是同胎。

释绍昙　爱山
    酷将嗜好片闲心，散作千岩万壑春。
    拚得一生看不足，险崖句里要翻身。

释绍昙　安兄号不动求语
    万牛挽不回，轮槌击不破。
    者样顽石头，世间无两个。

释绍昙　拗云
    出头天外便纵横，谁信心无心个样生。
    捩调不从龙驾御，要渠西去却东行。

释绍昙　跋北磵和尚自赞灵照颂
    丹霞庞老总妖人，不减狞争蛊毒神。
    灵照专行禁邪法，相逢便援鬼头巾。

释绍昙　跋禅会图
    禅既强名，会亦妄立。
    一火无知，打棚杂剧。
    百样乔妆诳世人，千般怪语瞒天日。
    若是本色行家，不打这般鼓笛。
    画影图形转弗堪，丛林千古成狼籍。
    不狼籍，留与仁禅遮破壁。

释绍昙　跋永明惟心诀
    心已强名，诀从何来。
    永明剜肉作疮，何山隔壁猜谜。
    急急将来付丙丁，大丈夫儿休拟议。
    如拟议，三级浪高鱼化龙，
    痴人犹戽夜塘水。

释绍昙　板黄
    良工采得木千章，如析旃檀片片香。
    黄面瞿昙承盖覆，抛砖打瓦又何妨。

释绍昙　宝公赞
    折杖头，闲骨董。
    惑梁王，少卖弄。
    鹰巢不至生鸾凤。

释绍昙　北山
    占断幽都立孤危，周遭密布险崖机。
    翻身斗里深藏稳，斫额人多到顶稀。

释绍昙　焙经
    老胡监本诳人天，开口无非吐黑烟。
    五热炙身甘自受，要翻元款待驴年。

释绍昙　别山和尚赞
    严冷面皮，软顽肠肚。
    对同参唱菩萨蛮，与行家说无义语。
    纵苍鹰搏物机，陃狮子翻身路。
    医衲僧病下天王补心圆，移睹史宫换长庚大火聚。
    虽潜行密用处鹘眼迷踪，点捡将来也是果州饭布。

释绍昙　别源
    不续曹溪正脉，支分一派朝宗。
    弘满清凉窟宅，春雷变化鱼龙。

释绍昙　布袋浴江图赞
    柳烟羃浪粼粼，脱体无依尚染尘。
    辊得通身是泥水，小儿戏剧诳谁人。

释绍昙　布袋浴江图赞
    无端平地鼓波澜，揭露娘生赤肉团。
    瞒得娇拟儿女子，溪头杨柳树难瞒。

释绍昙　布袋赞
    破布囊，无一窖。
    靠著便憨眠，全不知天晓。
    若言弥勒分身，你且莫来謼我。

释绍昙　布袋赞
    楖栗横肩拖布袋，回头转脑小儿嬉。
    休言兜率宫中事，已被渠侬捉败伊。

释绍昙　布袋赞
    握藤枝，转脑加头。
