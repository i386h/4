<!-- { "loadSidebar": true } -->
黄庭坚　有闻帐中香以为熬蝎者戏用前韵二首
    我读蔚宗香传，文章不减二班。
    误以甲为浅俗，却知麝要防闲。

黄庭坚　又答斌老病愈遣闷二首
    百痾从中来，悟罢本谁病。
    西风将小雨，凉入居士径。
    苦竹遶莲塘，自悦鱼鸟性。
    红荷倚翠盖，不点禅心静。

黄庭坚　又答斌老病愈遣闷二首
    风生高竹凉，雨送新荷气。
    鱼游悟世网，鸟语入禅味。
    一挥四百病，智刃有余地。
    病来每厌客，今乃思客至。

黄庭坚　又答寄糖霜颂
    远寄蔗霜知有味，胜於崔浩水精盐。
    正宗扫地从谁说，我舌犹能及鼻尖。

黄庭坚　又和二首
    西风鏖残暑，如用霍去病。
    疏沟满莲塘，扫叶明竹迳。
    中有寂寞人，自知圆觉性。
    心猿方睡起，一笑六窗静。

黄庭坚　又和二首
    外物攻伐人，钟鼓作声气。
    待渠弓箭尽，我自味无味。
    宴安衽席间，蛟鳄垂涎地。
    君子履微霜，即知坚冰至。

黄庭坚　又寄王立之
    南人羁旅不成归，梦绕南枝与北枝。
    安得孤根连夜发，要当雪月并明时。

黄庭坚　又借答送蟹韵并戏小何
    草泥本自行郭索，玉人为开桃李颜。
    恐似曹瞒说鸡肋，不比东阿举肉山。

黄庭坚　又借前韵见意
    招潮瘦恶无永味，海镜鑯毫只强颜。
    想见霜脐当大嚼，梦回雪压摩围山。

黄庭坚　又戏呈康国
    整冠行客莫先尝，杨子家无数仞墙。
    假借肃霜令弄色，勾添寒日与争黄。

黄庭坚　又戏题下岩
    往往携家来托宿，裙襦参错佛衣巾。
    未嫌满院油头臭，蹋破苔钱最恼人。

黄庭坚　又戏为双井解嘲
    山芽落磑风回雪，曾为尚书破睡来。
    勿以姬姜弃蕉萃，逢时瓦釜亦鸣雷。

黄庭坚　予既不得叶遂过洛滨醉游累日
    瘿民见我亦悠悠，瘿木累累满道周。
    飞舄已随王令化，真龙甯为叶公留。
    未能洗耳箕山去，且复吹笙洛浦游。
    舍故趋新归有分，令人何处欲藏舟。

黄庭坚　予去岁在长沙数与处度元实相从把酒自过岭来不复有此乐感叹之余戏
    玄霜捣尽音尘绝，去作湖南万里春。
    想见山川佳绝地，落花飞絮转愁人。

黄庭坚　予欲金玉汝赠黄从善
    汪山复重兮朋友失，长处幽篁兮隔离天日。
    鸟声无人兮我友来即，久矣不闻德人之言兮，
    为余发药。嘉若人兮甚好修，
    兰薰而时发兮，水删德而用柔。
    有璞连城，方谟匠兮，
    忍其与斗筲议之。螫吾手而不砭兮，
    举百体而弃之。为民父母兮，
    灼子之肤，何能忍。
    顾白日临辰兮，臣何爱不与俱来。
    古之人偿责言兮，虽九死其犹未悔。
    虹气贯斗牛兮，岂用俗人之町畦。
    予爱兰而莫与予佩兮，曰斯其不情。
    帝关九牡兮，照下土孔明。
    予将观东海兮，蛙说予以坎井。
    盍尝视吾宝兮，兹有重於岑鼎。
    予欲金玉汝兮，汝既金玉。
    揭日月以适四方兮，殆而按剑以为戮。
    雁以不鸣烹，木以材而斲。
    天下皆羿兮，矢来无乡，
    惟应以无名之朴。

黄庭坚　余成诗
    丹籍生涯无列鼎，白头忠信可专城。
    自非车骑将军势，愧使王尼常作兵。

黄庭坚　渔父二首
    秋风淅淅苍葭老，波浪悠悠白鬓翁。
    范子几年思狡兔，吕公何处兆非熊。
    天寒两岸识渔火，日落几家收钓筒。
    不困田租与王役，一船妻子乐无穷。

黄庭坚　渔父二首
    草草生涯事不多，短船身外岂知他。
    蒹葭浩荡双蓬鬓，风雨飘零一钓蓑。
    春鲔出潜留客鱠，秋蕖遮岸和儿歌。
    莫言野父无分别，解笑沈江捐汨罗。

黄庭坚　与胡彦明处道饮融师竹轩
    井寒茶鼎甘，竹密午阴好。
    瓜尝邵平种，酒为何侯倒。
    倦须盘祌赢，归可倒著帽。
    欲去更少留，道人谈药草。

黄庭坚　与李公择道中见两客布衣班荆而坐对戏弈秋因作一绝
    两客班荆覆局图，看人车马溷泥涂。
    文昌八座邻枢极，天上归来愧不如。

黄庭坚　与六祖长老颂
    昨夜三更，有人点烛。
    烧尽十方，天堂地狱。
    不知是谁家之子，都无面目。
    但只向深草中藏，莫向孤峰上宿。
    斋时有饭，天明有粥。
    自然而得，山青水绿。

黄庭坚　与黔倅张茂宗
    静居门巷似乌衣，文采风流众所归。
    别乘同来二千石，化民曾寄十三徽。
    寒香亭下方遗爱，吏隐堂中已息机。
    暂与计司参婉画，百城官吏借光辉。

黄庭坚　雨过至城西苏家
    飘然一雨洒青春，九陌净无车马尘。
    渐散紫烟笼帝阙，稍回晴日丽天津。
    花飞衣袖红香湿，柳拂鞍鞯绿色匀。
    管领风光唯痛饮，都城谁是得闲人。

黄庭坚　雨花岩颂彭泽三岩
    孤峰中流分江南，马当大雷无一帆。
    波涛抓空鸟不度，天花雨我读书岩。

黄庭坚　雨晴过石塘留宿赠大中供奉
    长虹垂地若篆字，晴岫插天如画屏。
    耕夫荷耡解襲襫，渔父晒网投笭箵。
    子期闻笛正怀旧，车胤当窗方聚萤。
    独卧萧斋已无月，夜深犹听读书声。

黄庭坚　雨中登岳阳楼望君山二首
    投荒万死鬓毛斑，生出瞿塘灩澦关。
    未到江南先一笑，岳阳楼上对君山。

黄庭坚　雨中登岳阳楼望君山二首
    满川风雨独凭栏，绾结湘娥十二鬟。
    可惜不当湖水面，银山堆里看青山。

黄庭坚　玉京轩
    苍山其下白玉京，五城十二楼，郁仪结邻常杲杲。
    紫云黄雾鏁玄关，雷驱不祥电挥扫。
    上有千年来归之白鹤，下有万世不凋之瑶草。
    野僧云卧对开轩，一鉢安巢若飞鸟。
    北风卷沙过夜窗，枕底鲸波撼蓬岛。
    个中即是地行仙，但使心闲自难老。

黄庭坚　玉醴颂
    北郭子，竹林居。
    酝玉醴，拨浮蛆。
    味橘露，色鹅雏。
    春盎盎，想可{左奭右页}。
    鱼枕蕉，正阙渠。
    来问字，傥借书。
    扫三径，待双鱼。

黄庭坚　玉泉长老不受承天衬因作颂
    达摩从西来，不受梁武衬。
    却面少林墙，衣钵一万贯。

黄庭坚　玉笥山
    上天下地似探梯，怪石巉岩衬马蹄。
    拟是客程行不得，隔林犹听杜鹃啼。

黄庭坚　玉照泉
    仙人持玉照，留在灊西峰。
    一往不返顾，尘痕废磨砻。
    想当光溢匣，云山叠万重。
    有井洌寒泉，照影互相容。
    得名未觉晚，学士古人风。
    持节按九城，乐此水一钟。
    税车束上饭，谈笑考百工。
    金瓶煮山腴，茗椀不暇攻。
    苏侯亦静者，疏凿济成功。
    排遣尘滓行，石奁清如空。
    能令水源浊，鱼虾来其中。
    生子岁月多，往往隐蛟龙。
    玉照不见影，盘桓蜗螺宫。
    一朝揭源去，枯渎草蒙茸。

黄庭坚　玉芝园
    春生潇湘水，风鸣涧谷泉。
    过雨花漠漠，弄晴絮翩翩。
    名园上朱阁，观後复观前。
    借问昔居人，岑绝无炊烟。
    人生须富贵。河水清且涟。
    百年共如此，安用涕潺湲。
    蒋侯真好事，杖屦喜接连。
    车载溪中骨，推排若差肩。
    厌看孔壬面，丑石反成妍。
    感君劝我醉，吾亦无间然。
    乱我朱碧眼，空花坠便聁。
    行动须人扶，那能金石坚。
    爱君雷氏琴，汤汤发朱弦。
    但恨赏音人，大半随逝川。
    平生有诗罪，如痼不可痊。
    今当痛自改，三衅复三湔。

黄庭坚　元丰癸亥经行石潭寺见旧和栖蟾诗甚可笑因削柎灭藁别和一章
    千里追奔两蜗角，百年得意大槐宫。
    空余祗夜数行墨，不见伽朵一臂风。
    俗眼只如当日白，我颜非复向来红。
    浮生不作游丝上，即在尘沙逐转蓬。

黄庭坚　元师自荣州来追送余于泸之江安绵水驿因复用旧所赋此君轩诗韵赠之
    岁行辛巳建中年，诸公起废自林泉。
    王师侧闻陛下圣，抱琴欲奏南风弦。
    孤臣蒙恩已三命，望尧如日开金镜。
    但忧衰疾不敢前，眼前黑花耳闻磬。
    岂如道人山绕门，开轩友此岁寒君。
    能来作诗赏劲节，家有晓事扬子云。
    箨龙森森新间旧，父翁老苍孙子秀。
    但知战胜得道肥，莫问无肉令人瘦。
    是师胸中抱明月，醉翁不死起自说。
    竹影生凉到屋椽，此声可听不可传。

黄庭坚　元翁坐中见次元寄到和孔四饮王夔玉家长韵因次韵率元翁同作寄湓城
    雨罢山泽明，日长花柳困。
    游丝上天衢，观物得无闷。
    时从顾曲人，笋馔酌春酝。
    季子未识面，想见眉目俊。
    新诗如鸣弦，快读开鄙吝。
    铜官鲁诸生，事道三无愠。
    比来工五字，句法妙何逊。
    枯棋覆吴图，青简玩秦烬。
    叶暗黄鸟时，风号报花信。
    遥仰吟思苦，江锦割向尽。
    应烦王公子，又破黄封印。

黄庭坚　圆通玑禅师赞
    诸法坐处坐，诸佛行处行。
    如来无简择，清镜坦然平。
    有人借问谁家曲，眨目眉毛何似生。

黄庭坚　袁州刘司法亦和予摩字诗因次韵寄之
    袁州司法多兼局，日暮归来印几窠。
    诗罢春风荣草木，书成快剑斩蛟鼍。
    遥知吏隐清如此，应问卿曹果是何。
    颇忆病余居士否，在家无意饮萝摩。

黄庭坚　云盖智和尚真赞
    哆哆啝啝，搭猱左科。
    吃十方饭，唱快活歌。
