<!-- { "loadSidebar": true } -->
    洞庭张乐起天风，玉磬吹来随圃中。
    却被仙人熔作水，为君到底写秋空。

杨万里　寄题喻叔奇国傅郎中园亭二十六咏曲水
    名园曲水费工夫，玉甽琼磨滴水无。
    谁把流觞借诗老，天生九曲一水渠。

杨万里　寄题喻叔奇国傅郎中园亭二十六咏水乐
    渠水来从林外泓，水知湖近各争鸣。
    何人月下携枯木，写取穿云落涧声。

杨万里　寄题喻叔奇国傅郎中园亭二十六咏水帘
    秧畴水落荇渠尖，玉石当中碧一奁。
    石面平铺波面皱，千花织出水精帘。

杨万里　寄题喻叔奇国傅郎中园亭二十六咏荼蘼洞
    旧绕新萦绿万蟠，架余篱剩复垂栏。
    先生醉帽堆香雪，知自荼蘼洞里还。

杨万里　寄题喻叔奇国傅郎中园亭二十六咏小山
    涌岫跳峰尺许宽，坐看云雾起岩间。
    九疑荒远巫阳险，未必真山胜假山。

杨万里　寄题喻叔奇国傅郎中园亭二十六咏药畦
    雨余想见药苗肥，薯蓣堪羹杞可齑。
    老贼何须投益智，先生只要买当归。

杨万里　寄题喻叔奇国傅郎中园亭二十六咏野桥
    亦好亭兼弄月亭，磬湖不许两通行。
    谁抛蟚蝬湖光尾，便有先生拄杖声。

杨万里　寄题喻叔奇国傅郎中园亭二十六咏野塘
    鴈下菰蒲报夕寒，鹭将荇藻作朝餐。
    野塘只许野人到，不要金张许史看。

杨万里　寄题喻叔奇国傅郎中园亭二十六咏亦好亭
    亦好园中亦好亭，两重好处两重贫。
    客来莫道无供给，抹月批风当八珍。

杨万里　寄题喻叔奇国傅郎中园亭二十六咏亦好园
    金谷惟堪贮俗尘，辋川今复得诗人。
    先生道是贫到骨，犹有山园斗大春。

杨万里　寄题喻叔奇国傅郎中园亭二十六咏月山
    昔人只解笑移山，未信移山不作难。
    一昨月山三里外，先生掇取近栏干。

杨万里　寄题喻叔奇国傅郎中园亭二十六咏竹岩
    石友拳然万仞姿，竹君啸处一川漪。
    更无二客随巾屦，谁见先生觅句时。
    
    【卷16】

杨万里　寄题喻叔奇国傅郎中园亭二十六咏紫君林
    青士从来一径幽，碧衫翠袖佩苍璯。
    何年笔战明光殿，夺得诗仙紫绮裘。

杨万里　寄题袁机仲侍郎殿撰建溪北山四景　冰壶阁
    竹国风世界，梅兄雪友朋。
    地清无可比　　且道玉壶冰。

杨万里　寄题袁机仲侍郎殿撰建溪北山四景　抗云亭
    脚底一朵云，乘之绕空碧。
    前身王子乔，今代李太白。

杨万里　寄题袁机仲侍郎殿撰建溪北山四景　妙净庵
    韩子不肯佛，饶操苦出家。
    何如妙净老，紫橐碧莲花。

杨万里　寄题袁机仲侍郎殿撰建溪北山四景　玉虹桥
    银河月外来，玉虹天上落。
    骑虹弄银河，人间无个乐。

杨万里　寄题曾子与竞秀亭
    老夫上下蓼花滩，每过君家辄系船。
    尊酒灯前山入座，孤鸿月底水连天。
    暄凉书问二千里，场屋声名三十年。
    竞秀主人文似豹，不应雾隐万峰边。

杨万里　寄题张钦夫春风楼
    乐齐先生了张子，独立春风望洙泗。
    四海无人万古空，咏歌一声满天地。
    不应东阁胜东山，浮云於渠了不关。
    只余平生医国手，未忍旁观缩袖间。
    楼中古书积至半，楼外春江绿如酒。
    权门得似圣门寒，万波横流独回首。
    向来沂上瑟声希，由求相顾只心知。
    至今留取一转语，不吞何咏亦何归。

杨万里　寄题张商弼葵堂堂下元不种葵花但取面势向阳二首
    行尽葵堂西复东，葵花元自不曾逢。
    客来问讯名堂意，雪里芭蕉笑杀侬。

杨万里　寄题张商弼葵堂堂下元不种葵花但取面势向阳二首
    主人未肯便山林，赏月吟风酒更琴。
    每一登堂一揩眼，谁知半点向阳心。

杨万里　寄题张县尉敬之南昌官寺重新子真祠堂
    梅郎绛节朝王台，朝游五城暮九垓。
    遗民香火答遗爱，何年祠屋荒苍苔。
    剑津诗客子张子，住持仙坛判山水。
    上书台斗大居士，作缘冰漕皇华使。
    二台并檄孔家兄，经始新祠不日成。
    西山南浦作贺宾，野梅官柳俱髈声。

杨万里　寄题张仲寅甘老堂
    屏山十论择圣心，甘老十论刮古今。
    古今刮得都见髓，持献玉工逢刖趾。
    玉皇左相华阳封，上与阿且双周公。
    荐渠金门可登仕，金门送渠外台试。
    渠侬掉头不肯行，有雪可钓月可耕。
    恩山紫蕨椽来大，恩江白鱼船样个。
    绿蓑青蒻霞上卧，不知毕逋明视东西过。

杨万里　寄题赵漕秘阁东山堂
    阿且东山著乾坤，十雨世界三登村。
    阿安东山著一身，白云保社明月邻。
    此山秪合馆此客，千载阿谁敢争席。
    赵侯玉立隆准孙，洗空凡马追古人。
    千山万水略行遍，一锥卓住东洋岸。
    东洋山麓东复东，筑堂折简招两公。
    倒提北斗酌银汉，灵山作樽江作锺。
    浩歌小袖经纶手，笑与两公举天酒。
    东山今属赵家庄，敬请两公迁别乡。

杨万里　寄题周元吉湖北漕司志功堂
    周郎昨赞元戎幕，夜眺秦川登剑阁。
    函关不用一丸泥，谈笑生风扫河洛。
    君王尺一唤渠回，贮之凤阁与鸾台。
    不赞元戎赞丞相，笔补造化裨盐梅。
    龙媒志在横八极，天闲玉鞯羁不得。
    又挥白羽岸纶巾，却去武昌寻赤壁。
    一览亭前山月明，志功堂下大江横。
    前称公瑾後元吉，君家世有千人英。
    公瑾小乔在何许，元吉小蛮花解语。
    看君一箭落胡星，如皋一笑倾人城。
    金印如斗带万钉，何人为作燕然铭。

杨万里　寄题周元吉左司山居三咏　酣赋亭
    诗酒如今谁主盟，须还酣赋老先生。
    三杯两醆莺花底，一斗百篇谈笑成。
    太白自翻新乐府，小蛮度入妙歌声。
    生前身後名兼饮，二事何曾有重轻。

杨万里　寄题周元吉左司山居三咏　可止亭
    金印龙章属市朝，清风明月属渔樵。
    世皆蛮触君知止，渠自王公我岂骄。
    真个归田何必赋，自家甘隐不缘招。
    老夫三径都荒了，松菊虽存已半凋。

杨万里　寄题周元吉左司山居三咏　适庵
    莫道蒪鲈不近名，尽谈鹏鷃未忘情。
    醉中赌得苕溪月，醒後还输茂苑莺。
    岂但二豪俱不见，向来三杰亦何成。
    有人来问适庵趣，便是公荣也一觥。

杨万里　寄题周子中监丞万象台
    昔从永和望青原，永和在地山在天。
    今从青原望万象，青原在下台在上。
    乘成先生学海龙，眼高四海空复空。
    如登中天骛八极，下视积苏同绛空。
    万物一马喻多少，漆园小家穷计校。
    须弥芥子亦未妙，葱岭老胡乌知道。
    此诗解嘲仍索闹，举似先生应绝倒。

杨万里　寄题朱景元直节轩二首
    见说幽居似渭川，一川修竹雪霜寒。
    如何翦得苍苍玉，乞与诚斋作钓竿。

杨万里　寄题朱景元直节轩二首
    月到梢头十倍明，风来叶底百分清。
    尽言直节无人会岁，脕君年太瘦生。

杨万里　寄题朱元晦武夷精舍十二茶灶
    茶灶本笠泽，飞来摘茶国。
    堕在武夷山，溪心化为石。

杨万里　寄题朱元晦武夷精舍十二钓矶
    月夜乘醉来，垂竿曲溪曲。
    水清无寸鳞，钓得半轮王。

杨万里　寄题朱元晦武夷精舍十二观善斋
    观棋不作秋，观刘不作石。
    要知丽泽功，秪个是消息。

杨万里　寄题朱元晦武夷精舍十二寒栖馆
    链王云粘杵，朝真露湿衣。
    一声半夜鹤，月里羽人归。

杨万里　寄题朱元晦武夷精舍十二仁智堂
    学子可怜生，远来参老子。
    仁智若为谈，指似秋山水。

杨万里　寄题朱元晦武夷精舍十二石门坞
    乱石堆成玉，双峰便是门。
    莫将尘底脚，蹈涴坞中云。

杨万里　寄题朱元晦武夷精舍十二铁笛亭
    谁将点漆金，铸作孤竹笛。
    林外吹一声，震落千峰石。

杨万里　寄题朱元晦武夷精舍十二晚对亭
    大隐翠屏孤，何许最正面。
    日落未落时，亭上来相见。

杨万里　寄题朱元晦武夷精舍十二隐求堂
    梦里长逢孟，羹中亦见颜。
    痴儿入吾室，真作釆薇看。

杨万里　寄题朱元晦武夷精舍十二咏精舍
    忆我南溪北，千岩万岳亭。
    妒渠紫阳叟，詑杀一峰青。

杨万里　寄题朱元晦武夷精舍十二渔艇
    精金何曾远，秪在九曲北。
    渔艇若不来，弱水万里隔。

杨万里　寄题朱元晦武夷精舍十二止宿寮
    一老说谈话，诸君未要眠。
    开窗放山月，把酒奏溪泉。

杨万里　寄题邹公桥
    吾侪一事辨不曾，邹公一桥了此生。
    省齐先生三大字，此桥便有千载意。
    今年天亦与护持，桃花春水不多肥。
    济川题柱吾无梦，梦借新桥作钓矶。

杨万里　寄题邹有常爱莲亭
    道乡先生有族子，卜筑富川弄江水。
    更穿两沼磨碧铜，分种芙蕖了秋事。
    一沼花白一沼红，新亭恰当红白中。
    此花不与千花同，吹香别是濂溪风。

杨万里　寄题邹虞卿觌仙阁
    仙山去天才一握，与山相高邹氏阁。
    月波吹面寒欲冰，斗柄挂檐危不落。
    叶县双凫那复飞？缑山一鹤何时归？
    王仙肯来阁上否？共丝麟脯倾天酒。

杨万里　寄王用之判府监簿
    寅清堂上初相识，君如玉树逢春碧。
    滕王阁下重相从，君如天骥追秋风。
    九州四海王鲁公，有人不减汉八龙。
    君才况是廊庙具，登庸衣钵亲分付。
    笋班小试云霄步，州麾妙琢湖山句。
    君不见西京韦家父子间，阿成官职似阿贤。
