<!-- { "loadSidebar": true } -->
    郑公得杜陵，晋公有韩愈。
    上思利社稷，下不愧宾主。
    斯言宜服膺，余子未足数。

李曾伯　用从军古云乐为韵贺杨觉甫干
    国有金汤在，邻修玉帛云。
    夷侵由废雅，苗格自敷文。
    当宁形宵虑，公车以岁闻。
    便当从幕府，入校道山芸。

李曾伯　用从军古云乐为韵贺杨觉甫干
    伊昔先贤心，天下等忧乐。
    时分蜀道弓，虑世汉关钥。
    挥刃得屠牛，察脉宽扁鹊。
    岷峨望不浅，持酒为君酌。
    
    
李曾伯　用谈笑青油幕为韵贺吴叔永制机
    取土虽多术，知人在片谈。
    文书今倚重，谋议许相参。
    饵陋贾生五，策明刘蜕三。
    坤舆方厚载，朋利得西南。

李曾伯　用谈笑青油幕为韵贺吴叔永制机
    动业登天难，易者付嬉笑。
    公驾鹍鹏风，来把鲸鳌钓。
    自比小管乐，致主在周召。
    此突岂待黔，早晚有明诏。

李曾伯　用谈笑青油幕为韵贺吴叔永制机
    弟兄眉最白，人物眼常青。
    论事犹迎刃，谈兵若建瓴。
    訏谟皆上策，道德有强形。
    办却聊城矢，还书剑阁铭。

李曾伯　用谈笑青油幕为韵贺吴叔永制机
    唐边重秦陇，蜀鉴在江油。
    不易九鼎重，方兼四履忧。
    其间不容发，自此可前筹。
    局面西风异，从容夜观谋。

李曾伯　用谈笑青油幕为韵贺吴叔永制机
    未登紫薇垣，惭依红莲幕。
    於巷为遇主，自牖常纳约。
    我生类巢燕，君闻羡皋鹤。
    听取舆人言，岷峨小难首。

李曾伯　用韵答纸衾简云岩
    骨胎尽出先生楮，醉梦常宜处士梅。
    席上雪铺便我寝，帐中风动任渠开。

李曾伯　用韵答纸衾简云岩
    欹枕犹存舒卷声，覆寒时与寝衣更。
    价廉功倍人人燠，一幅春风造化成。

李曾伯　尤木石荐术士松庵求书以诗送之
    冲寒得得过吾门，切莫谈天不原闻。
    种木十年甘自许，寄梅千里欲何云。
    人谁相记怀明月，我已无心等片云。
    右向霸陵逢醉尉，不须与说故将军。

李曾伯　游千山观
    自重来岭峤，岂暇访湖山。
    缇骑行边了，戎旗护戍閒。
    相看群玉外，一笑六郎间。
    回首西风静，何愁老汉关。

李曾伯　游张公祠二首
    坤灵阑迹汉何时，木石深山圣得知。
    大声凿开真境秘，太虚蕴出众峰奇。
    攀萝揽秀俯可即，秉烛穷幽远莫窥。
    盍遣神龙谨封护，勿容俗子亦游嬉。

李曾伯　游张公祠二首
    十年重过石桥行，松下清流载濯缨。
    洞隔烟霞知地远，坛连仙佛信天成。
    人如云意俱闲适，山带霜容似瘦生。
    步出亭皋便归去，它时林壑又寒盟。

李曾伯　又和八窗叔见寄
    寂寞寒枝问栖燕，柳疏梧老影熹微。
    炊烟冷落犁荒垅，篷雨廉纤缆断矶。
    拟阅旧书成懒癖，旋簄新酒解愁围。
    家人不惯田园趣，刚道天寒盍早归。

李曾伯　又和答云岩
    翠箔香销昨梦回，惊残楼角动寒梅。
    夜来颇觉风霜薄，问讯南枝开未开。

李曾伯　又和答云岩
    冰柱刘叉素有声，诗筒毋惜仆频更。
    鸳鸯瓦上犹留伴，一霎南风又酿成。

李曾伯　又和梅韵
    千里诗来字字香，品题著意到孤芳。
    以千林表丈人行，洗万古凡儿女妆。
    自是精神凌雪月，不妨风骨饱冰霜。
    捻髭聊以酬清思，病笔欹斜愧小王。

李曾伯　又用韵
    雪凝霜降不肯春，花神岂类妇人仁。
    肯留年后供清思，分付东风与主人。

李曾伯　又用韵
    妆点铜瓶分外春，惜花尤见主翁仁。
    自怜白发衰如许，空对花前忆故人。

李曾伯　又用韵简朔斋
    霜透青棱暖弗回，冰侵鹤骨瘦於梅。
    床头幸有溪藤制，唤起家僮亟展开。

李曾伯　又用韵简朔斋
    僮拥莆穰不作声，起来城上已残更。
    郑衾还却披衣出，此际如何睡得成。

李曾伯　右司周昞仲亦用韵并和以谢之
    谁将缺陷句彻名流，勾引春风入笔头。
    廊庙喜登端士用，田园盍为故人谋。
    曾芳草外思淮中，应海棠边念蜀游。
    细雨挑灯成朗诵，剧谈如共峡江舟。

李曾伯　禹柏
    奕奕衡山禹甸之，功成手植万年枝。
    苍然柯派孤根出，如邮九州疏瀎时。

李曾伯　禹柏
    星岳钟为一木奇，霜皮剥落类骈胝。
    生从洚水初平日，阅尽青山无老时。

李曾伯　月峡城楼偶作
    云羃前溪洞，烟荒隔岸城。
    秋旗杂山色，晓角带江声。
    驻骑须边静，维舟待峡平。
    掀髯聊徙倚，一雁楚天横。

李曾伯　月峡重九感怀
    落帽寻盟鬓久皤，今朝於此上嵯峨。
    云收谷净山新霁，风定沙平水不波。
    对菊使人怀古尔，思莼如我感时何。
    明年把酒知何处，归到东篱更莫它。

李曾伯　岳阳送管顺甫还清湘
    度岭来荆又戍西，惊涛险栈尽同之。
    七年相与犹一日，万里偕还分两岐。
    苕隐我归终此世，宝坊君到出何时。
    交情果未轻捐弃，回首毋忘赠别诗。

李曾伯　曾总干以乃尊侍郎二诗见示和韵
    别公知阅几桑阴，玉笋山中旧隐寻。
    郾暮联镳来自旧，泾舟共楫继由今。
    一门翁季芝兰味，四海弟兄金石心。
    塞上西风渐萧瑟，书来毋惜寄规箴。

李曾伯　曾总干以乃尊侍郎二诗见示和韵
    畴昔风云共壮游，笑吴夏口蜀江油。
    我犹乘险凛孤注，君早得闲先几筹。
    目底阿蒙元龌齪，膝间文度尽风流。
    个中妙理谁能会，且向平原唤督邮。

李曾伯　赠富春子
    向说淮东役，江东始见时。
    相逢无别语，所问者归期。
    戎马纷何已，尝龟圣得知。
    天津桥上看，成此蔡功谁。

李曾伯　赠黄虚舟
    君不见君家知命今师日，白衫骑驴人不识。
    当时画作梁园图，惟有龙眠老仙笔。
    又不见异时知命离戌州，终身原学陶朱游。
    能令太史为著语，此比西子同扁舟。
    君今名在嫡孙行，数载浮家渚宫上。
    秋风细起鲈鱼钓，落日驮成院花样。
    孤篷短辔万两奇，一朝复见江南诗。
    风流信是古难继，亦有轩轾谁为之。
    我知长耳困皁枥，突市冲篱久狂蹶。
    逢京光节仅免辱，入华阴门几遭诘。
    不如小艇枫荻洲，水天碧处盟沙鸥。
    凌波三叹洛妃恨，招魂一洗湘累愁。
    骑驴不下竟为惑，纵苇所之乐何极。
    与今坐上嘲子瑜，争似舟中怀李白。
    奚庸二亩藜苋图，足归一枕黄粱娱。
    持竿鼓枻贵适我，解鞍截镫无从渠。
    厥今龙眠麟笔不可复，太史鸾胶尚堪续。
    我亦苕溪渔隐徒，亦有水调遗子以一曲。

李曾伯　赠柯山道士郑云谷来住沣之洞辰二首
    本是住山人，来作开山计。
    云出元无心，有心为云累。
    执柯与纫兰，如幻亦如寄。
    神游有昆蓬，御风归欤是。

李曾伯　赠柯山道士郑云谷来住沣之洞辰二首
    道人本分事，不用达人诗。
    烟霞痼疾间，风月陶写之。
    漆园直寓言，谪仙岂吾师。
    卷怀置心斋，焚芗比希夷。

李曾伯　赠李尉归霅川
    佩弦示良规，恤纬寓忧抱。
    人为海鸥惧，谁谓屋乌好。
    子别肯赠言，我愧未闻道。
    药石十数字，唤醒知几早。

李曾伯　赠林相士
    卖卜长安作漫游，裹粮千里为报谋。
    时危贵得班超相，命薄那能李广侯。
    术挟瑟竽虽易售，话逢枘凿亦难投。
    江头雨滑东风急，挑却行包归去休。

李曾伯　赠闻人松庵
    官术犹能手不龟，子之为术亦如之。
    价增三倍玉麟雇，言订千金木石诗。
    鸥鹭寻盟吾自计，鷃鹏舆论界发尔何为。
    异时蓬蓽来相验，直说太平卿相谁。

李曾伯　赠相士陈林过金陵
    疲於吏事老於兵，不特头方命亦屯。
    成败固非予逆睹，穷通何用子前陈。
    登朝不是鸢肩相，守塞尤惭燕颔人。
    见说江东多福德，亟须洗眼望堂麟。

李曾伯　赠相士钱嫰溪
    塞北烟氛扫未开，何劳青眼过江来。
    道人已办游山屐，福将谁胜上马杯。

李曾伯　赠杨户曹
    壮年游戏宝峰傍，梦觉黄粱鬓尽霜。
    旧俗几家罹变故，远人千里叹清扬。
    酆南松槚烦君访，剑北榛芜动客伤。
    赖有柳州诗唤起，莫言安顿便思乡。

李曾伯　赠郑通庵
    与子前言戏，驾人昨梦然。
    办心求学道，绝口戒谈天。
    适我烟霞外，任渠牛斗边。
    明年茅屋下，共玩养生篇。

李曾伯　招里巷友和韵
    小有家林适，归来已恨迟。
    引杯怀楚舞，饱饭和陶诗。
    慷慨多新语，绸缪半旧知。
    夜深桥雪滑，亟命短筇支。

李曾伯　昭君溪
    巴峡向来惟屈姊，汉宫奚事出明姬。
    当时本有平戎术，中国难容绝世姿。
    忍死定仇娄敬策，惜生不遇武皇时。
    后人却恨毛延寿，断送春风入远夷。

李曾伯　枕上偶成
    官辙驱驰遍四郊，老来於此尚投胶。
    绸缪先事心为碎，展转中宵睫不交。
    贪鼠驱无容出穴，惊乌疑恐弗安巢。
    灯残衾薄新寒力，听彻更筹五五敲。

李曾伯　知刘舍人咏秋千
    院落阴阴卷昼帘，彩绳高挂矗青天。
    纤腰对蹴争先起，香汗交流倦欲眠。
    花畔惊呼簪珥坠，柳梢时出彩罗鲜。
    可怜墙外行人恼，应费长安酒价千。

李曾伯　蜘蛛和韵
    物有小而智，虚檐寄微缕。
