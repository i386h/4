<!-- { "loadSidebar": true } -->
    终藉精忱起灵蛰，鹤骖带得夜瓢还。

陈著　次韵鹿苑寺一览阁主岳松涧送茶
    鹿苑书来字字香，满奁雀舌饷新尝。
    有时独坐相思处，一鼎松风午韵长。

陈著　次韵洛阳秦庆父贽见
    洛中人物好，磊磊实过名。
    和气春浮动，新诗玉琢成。
    相逢交义重，一笑世情轻。
    问到牡丹外，凄然百感生。

陈著　次韵梅山弟
    挂画烧香书满前，丰标清出剡溪源。
    平坡肘腋眠牛垄，小屋规模放鹤园。
    外事任如黄叶寂，閒心暗与白云论。
    应须参到希夷处，自是三峰直下孙。

陈著　次韵梅山弟感春
    老来危迹感秋蓬，万事都归马耳风。
    百五节为春好处，两三年在乱离中。
    溅花难禁少陵泪，缚柳休辞韩子穷。
    最是残镫风雨夜，杜鹃声里梦西东。

陈著　次韵梅山弟感时
    翳日腥云澒洞尘，是虽天做亦由人。
    难禁老泪如囚楚，忍托空言空过秦。
    风雪正培阳气脉，山林幸有岁寒身。
    功名已付无何有，要及余光耕富春。

陈著　次韵梅山弟感时四首
    吟情本是谢玄晖，邂逅年来世事非。
    到处望风千甲解，无人留日一戈挥。
    杜鹃入洛啼拌死，鸿雁辞南去有归。
    浩荡春光天万里，孤云叶叶向谁飞。

陈著　次韵梅山弟感时四首
    世事滔滔趁夕晖，仰天咄咄付非非。
    乾坤谁解中撑拄，江海方听此指挥。
    风舞南人新万户，灰颺西岭旧三归。
    只应天竺孤峰在，一自飞来不更飞。

陈著　次韵梅山弟感时四首
    春造曾分寸草晖，晚经霜雪始知非。
    中心痛事神孤往，前面虚名手一挥。
    肯使晓猿随陇笑，一烦倦鸟引云归。
    绝粮只管餐松菊，赢得身轻入险飞。

陈著　次韵梅山弟感时四首
    边将才无日越晖，中朝人是李斯非。
    顺流兵马竟揿舞，死战规模谁发挥。
    忍看金茎移露去，空歌玉树送春归。
    不图世变今如此，真与尘埃蠓蚋飞。

陈著　次韵梅山弟惠鸡舖
    手制鸡舖味可知，雨书走饷慰穷饥。
    可能夜去闻声舞，却效早鸣逃难邓。
    伴宋读书知已久，为由为黍愧非宜。
    从今定入餐松约，分付饕涎莫再垂。

陈著　次韵梅山弟见怀
    自笑缘何事，老来还客中。
    唱花悲杜牧，隐杵愧梁鸿。
    颇忆良眉白，相欢醉面红。
    如今各成别，方信坐天穷。

陈著　次韵梅山弟静中大观
    默默融融内自观，纷纷藉藉外何关。
    托言鹏化未为大，相与鸢飞方是閒。
    万古乾坤全易上，四时风月小诗閒。
    天寒一步不轻动，只为梅花费往还。

陈著　次韵梅山弟咏梅
    冬塞方严春自通，老根芳脉与天融。
    甭于仙李月梁上，瘦似神苏雪窖中。
    庾岭依然开信早，孤山无复课诗工。
    一枝在手驿风远，渺渺予怀谁与同。

陈著　次韵梅山弟醉吟七首
    高明所志希贤圣，愚暗惟知事鬼神。
    老我激昂非矫物，本心标榜未输人。

陈著　次韵梅山弟醉吟七首
    暗檐行吟梅影瘦，午窗坐睡檀丝长。
    不作上下四方梦，何妨参受三峰香。

陈著　次韵梅山弟醉吟七首
    隐处是甪里先生，放游是司马子长。
    试问梅山老居士，判断两家谁最香。

陈著　次韵梅山弟醉吟七首
    鱼眼死也依然张，鹤颈生来如此长。
    凡物不齐各有分，不须逐臭存吾香。

陈著　次韵梅山弟醉吟七首
    蟫翼只为黄昏忙，鹄心自与青天长。
    世人皆失我独得，春风浩浩诗书香。

陈著　次韵梅山弟醉吟七首
    开眼门外世梦短，忘情樽前閒意长。
    邂逅当有赤松子，歌舞何用楚兰香。

陈著　次韵梅山弟醉吟七首
    人于忙处不知老，诗到醉时方是真。
    相对梅山几杯酒，不知身亦是今人。

陈著　次韵梅山送牡丹二首
    姚根魏拨两京贵，蜀本黟枝南度春。
    今日东风为谁好，花香不到独醒人。

陈著　次韵梅山送牡丹二首
    毒雾腥尘涴色香，无知蜂蝶自乾忙。
    醉时烦恼不须醉，三斗谁能向汝阳。

陈著　次韵泌雨后
    秋来苦淫雨，转见我衰残。
    余息朝阳露，危生风浪滩。
    病深多梦药，凉早入披禅。
    万事有天在，随时且放宽。

陈著　次韵内弟贝端甫家醉中
    轩窗小小受千山，杯酒匆匆胜肆筵。
    满面春风相照处，话心只话数年前。

陈著　次韵内弟汪英春来弟家省母二首
    菽水可欢须且住，粟布相容何必去。
    纵然有约奉归轩，也待春程香暖处。

陈著　次韵内弟汪英春来弟家省母二首
    绿衣何曾解老怀，彩褐朼来舞春阶。
    方知无忝所生处，不犯河魁也是斋。

陈著　次韵内兄舒通叟太博寓云南僧舍
    河海翻飞信有由，相逢莫学楚囚愁。
    人方椎髻说苏子，天把布衣存武侯。
    世变古今张与翕，人心造化去中留。
    云南高处应看透，许得溪翁入坐不。

陈著　次韵内侄竺稷并示诸儿
    春首还相见，吾怀白与兄。
    江湖关老梦，山野避新行。
    危虑船迎浪，残生漏送更。
    东风溪上路，欲别若为情。

陈著　次韵内侄竺稷留别
    外家忠厚世多才，挑辔相过一笑开。
    珍重年光记亲戚，绵延义脉到云来。
    后生要积为山篑，前事休论覆水杯。
    榾柮炉头好情话，莫冲风雪便轻回。

陈著　次韵女洸九日坐病与泌诗
    翻海谁能实漏卮，世情分数逐时支。
    三年两满何须计，父子初心要自知。

陈著　次韵女淑寿兄诗
    道韫生来亦谢芝，解吟今有寿兄时。
    着行布字银钩细，鎔意成辞金薤垂。
    义气流行亲手足，笑风吹到老须眉。
    自家儿女能如此，一味清甘足解颐。

陈著　次韵前人壁閒诗
    万宇腥埃风满山，只饶二十里云閒。
    要知人好境不好，最怕身闲心未闲。

陈著　次韵前人壁閒诗
    两处诗家隔一山，此心知得两心閒。
    君才终与鹏腾海，我老甘后骥伏闲。

陈著　次韵前人补试落归曹娥待潮
    谒祠江上且归休，有命何须企碧流。
    好把一言寤明主，声名当不减千秋。

陈著　次韵前人城北春行
    醉游不省路东西，可意花枝手自提。
    好景未知何处是，漫随蜂蝶过芳畦。

陈著　次韵前人道中
    开遍梅花柳渐丝，甘棠次第又添诗。
    马头村路皆官况，面上春风日己知。
    山笔重时谙事体，蒲鞭轻处惜民饥。
    老夫尚解随人后，舞劝碑潭水一卮。

陈著　次韵前人访旧
    铁石心肠本自顽，著身无所奈时艰。
    仙丹难问桃花洞，诗笠聊寻饭颗山。
    道义岂随天地闭，风埃不放水云閒。
    相逢休说如今事，回首斜阳古汉关。

陈著　次韵前人贵籴
    麦甑凄凉稻尚青，粒珠乘急价掀腾。
    市平本易无千斛，仓籴良艰且五升。
    长是信天还自活，未能送鬼任多憎。
    回头钟鼓群峰寺，饱饭高眠独有僧。

陈著　次韵前人寒食
    今年寒食倍心寒，不独松楸感涕潸。
    青草遥悲新瘗冢，苍梧错认旧来山。
    人生醉梦乾坤里，时节晦冥风雨閒。
    只有杜鹃知此意，傍云啼去又啼还。

陈著　次韵前人醵更生会三首
    满天地里暗尘飞，老息奄奄一发危。
    种秫为生姑托醉，采薇忍死未忘饥。
    三閒书屋鬼神护，百两芒鞋风雨知。
    咄咄书空如梦寐，龙山谁记有佳期。

陈著　次韵前人醵更生会三首
    劫火吹炎海水飞，九州同惴釜鱼危。
    有时杜老泪盈把，终日颜回面忍饥。
    今古滔滔无限事，乾坤纳纳竟何知。
    便教强趁黄花约，终恐趑趄罚后期。

陈著　次韵前人醵更生会三首
    世变如轮到厄年，危魂飞绕万山巅。
    冥心前路追陶令，回首中原属汉渊。
    树鹊频惊枝上月，醯鸡苟活瓮中天。
    悠悠未是归时节，风雨何□复对眠。

陈著　次韵前人祈雨未应二首
    交秋苦旱走疲农，惟合投忱地府龙。
    里社相师凭梵呗，山川无语笑盲聋。
    忍教地宝罹枯渴，安得天机捷应舂。
    联日定劳君眼力，雨晴只隔望春峰。

陈著　次韵前人祈雨未应二首
    龙君非是忍忘农，一敬初终自见龙。
    雨感通时元有待，天分晓处可曾聋。
    雷车怒激腾东海，火伞忙收入下舂。
    我辈报神无别事，请裁佳句勒霞峰。

陈著　次韵前人取别二首
    初心高处欲穷游，兀坐书窗七月秋。
    风雨已成贫甫叹，山云却为老韩收。
    从来人事有圆缺，可是天公分去留。
    正尔无聊负暄立，赤书忽落剡溪头。

陈著　次韵前人取别二首
    云旆吹晴踏翠巅，写成诗卷思翻然。
    谁知同赋有齐己，人指醉吟为乐天。
    意自源头水中涌，语如山色雨余鲜。
    尾貂分付归鸿去，欲便寻盟未有缘。

陈著　次韵前人伤古
    当年天与裦中儿，天到如今不与时。
    事变风涛掀地轴，军声电雹散雷槌。
    鬼蓝柄国苦相误，佛会守城甘自痴。
    旗盖已随□驾去，留西太乙更谁期。

陈著　次韵前人食素馄饨
    庖手馄饨匪一朝，馔素多品此为高。
    薄施豆腻佐皮软，省著椒香防乳消。
    汤饼粗堪相伯仲，肉包那敢奏功劳。
    还方谨勿传方去，要使安贫无妄饕。

陈著　次韵前人似前人
    老友姑从方外求，危时亦可少纾忧。
    笑图难赘余人契，病室应关一世愁。
    淡饭是缘终有味，故山虽好莫回头。
    满航雪意元无价，住色空中足应酬。

