<!-- { "loadSidebar": true } -->
    春光去就轻如叶，一任声声杜宇啼。

宋伯仁　春雪不止
    春来雪意逾迟遛，又学飞绵过小楼，
    暖逐乐风虽易化，猛如前月未容休。
    莺花消息孤诗课，蚕麦生涯累客愁。
    莫道远人多冻杀，王师亦有在边头。

宋伯仁　村
    又是江南割稻天，家家儿女笑相牵。
    芙蓉占断清溪水，独许渔人醉舣船。

宋伯仁　村姑二首
    翠鬓双妥未梳头，纺纬车边坐欲羞。
    几度采桑归较晚，阿孃疑看落花愁。

宋伯仁　村姑二首
    底事蹉跎二八年，嫁时装著未周旋。
    年年织得新丝娟，又被家翁作税钱。

宋伯仁　村市
    山暗风屯雨，溪浑水浴沙。
    小桥通古寺，疏柳纳残鸦。
    苜蓿重沽酒，芝麻旋点茶。
    愿人长似旧，岁岁插桃花。

宋伯仁　村田乐
    打稻天如二月天，满村如气乐丰年。
    田翁烂醉身如舞，两个儿童策上船。

宋伯仁　村学究
    八九顽童一草庐，土朱勤点七言书。
    晚听学长吹樵笛，国子先生殆不如。

宋伯仁　村庄即事
    青旗猎猎又村庄，仙景还他是水乡。
    人近七旬头未白，山无重数叶初黄。
    稻畦明月家家酒，茅屋清歌处处霜。
    满地菊花秋欲老，客怀牢落愧重阳。

宋伯仁　答林行父
    男儿未肯着渔蓑，且把屠龙一剑磨。
    宣室岂容无贾谊，词林尚可着廉颇。
    壮怀每被愁怀恼，官况宁如旅况多。
    我欲便归归未得，江南孤负采菱歌。

宋伯仁　答林巡检惠诗
    客人情怀恶，逢人懒说诗。
    不堪秋到后，将近雁来时。
    欹枕皆归梦，同心只旧知。
    渊明篱下菊，谁伴傲霜枝。

宋伯仁　到家
    尘压征裘满，今朝喜到家。
    牵衣儿欲泪，满地菊初花。
    瓦甑添蒸芋，铜铛旋煮茶。
    安贫儒者事，何必恋天涯。

宋伯仁　得石刻戏书
    兰亭墨妙总非真，石鼓遗文字亦湮。
    更有断崖刊诅楚，辽哉千载笑亡秦。

宋伯仁　登海陵城
    淮楚年年一番秋，西风惯识古谯楼。
    金汤城壁休清野，玉帐英雄未白头。
    霜草万家人冷落，冻云千叠雁绸缪。
    中原日即难修整，且对屯兵说近愁。

宋伯仁　丁家村
    不满十来家，门闾半以柴。
    日烘兰入鼻，风掠草侵鞋。
    土酒融春兴，行歌放客怀。
    何须高买屋，一一近天街。

宋伯仁　都堙遭热
    融风何事入神州，一扫天衢万百楼。
    莫为朱门夸炙手，又令赤子叹焦头。
    诗人幸有湖山在，壮士能为富贵谋。
    世事可惊言不尽，得休休处便休休。

宋伯仁　读林可山西湖衣钵
    梅花花下月黄昏，独自行歌掩竹门。
    只道梅花全属我，不知和靖有仍孙。

宋伯仁　对菊
    少有惺惺得到头。此心何苦懒方收。
    五湖烟雨常如昔，一稔功名自不由。
    世事莫将真个看，客程难作旧时留。
    人间岂少渊明□，见著黄花便合羞。

宋伯仁　访高菊磵
    可惜吴中不见君，敌篷空载一溪云。
    知君已到孤山下，日日梅花酒半醺。

宋伯仁　访林可山
    可山无日不吟诗，我欲论诗未有期。
    几次孤山明月下，手捋梅蕊立多时。

宋伯仁　瓜洲阻风
    狂风未许放归船，借得僧房半榻眠。
    落雁影收帆脚外，怒涛声到枕头边。
    黄芦叶底秋将老，白羽书中病未痊。
    传语将军多着力，扬州不比旧家年。

宋伯仁　观书
    一篝灯影夜窗寒，静展青编子细看。
    会得圣贤千古意，不须场屋苦求官。

宋伯仁　观寺中盂兰盆会有叹
    欣欣来认祖先名，梵杵丁东月二更。
    满地纸钱香篆冷，更无真哭两三声。

宋伯仁　归渡柴墟江口
    白头浪裹叶舟轻，全靠樯桅寄死生。
    唯有青山无一事，不忧风雨不忧晴。

宋伯仁　和浙东童仓使建昌家圃梅花玉雪亭诗三首
    要识生涯便有涯，暗香丛裹作人家。
    纷纷红紫休相角，别是春曲一样花。

宋伯仁　和浙东童仓使建昌家圃梅花玉雪亭诗三首
    云绕疏篱水绕亭，主人清处着梅清。
    虽然借得坡翁意，人与梅花更有情。

宋伯仁　和浙东童仓使建昌家圃梅花玉雪亭诗三首
    黄昏约略酒醒时，塞管何烦特地吹。
    是则调羹消息早，不妨留伴月钩垂。

宋伯仁　荷包鲊
    买得荷包酒旋沽，荷包惜不是鲈鱼。
    鲈鱼不见张翰辈，自向沧波隐处居。

宋伯仁　荷花
    绿盖半篙新雨，红香一点清风。
    天赋本根如玉，濂溪以道心同。

宋伯仁　荷叶浦
    小舡摇荡水中央，喜得归程近帝乡。
    秋与荻花俱淡薄，地名荷叶素凄凉。
    几番来往人虽熟，两月奔波话更长。
    巡检不知何日满，一堤衰柳对夕阳。

宋伯仁　贺凤山先生李文昌赴召
    国老如公仅几人，岂宜长啸太湖滨。
    畴咨宰相调元化，诏趣尚书侍紫宸。
    欲振国威千载立，当从局面一番新。
    先生莫作前时看，多少枯根望早春。

宋伯仁　贺鹤林吴尚书赴召除隆兴
    鸾翔芝检下溪堂，醉梦惊回午正凉。
    宠报帝俞催宰相，且将州绂召文昌。
    苹花襟袖宫花近，诗草帘栊谏草香。
    大化一新多吉士，卷阿历历告成王。

宋伯仁　贺游先生再入元枢
    粤从宝绍历嘉淳，国事如棋局几新。
    欲识万年占气脉，须教一着顿精神。
    重臣休惮头盈雪，赤子咸期屋自春。
    天下倚公心更切，泰山宗社在垂绅。

宋伯仁　贺元枢游先生除右相
    元枢登相未为奇，奇在先生甚懒为。
    四海熙熙今有日，九重眷眷已多时。
    人才岂用拘彝调，边事常如援拙棋。
    天下儿童颂君实，太平欣卜万年基。

宋伯仁　湖上
    一泓寒玉浸青山，妆点楼台夕照间。
    歌管满船春未懒，惜无人伴白鸥闲。

宋伯仁　湖上新晴
    湖边膏雨弄晴时，桃杏红争锦一机。
    杨柳也如新及第，向人争舞绿罗衣。

宋伯仁　寄白子元
    一番书满两番求，千里重来我更羞。
    薄世告人难启口，小官何事不担忧。
    知心唯有长天月，把酒还思故国秋。
    只待菊花开遍了，半蓑寒雨上轻舟。

宋伯仁　寄呈东甽先生曹侍郎
    芝书催觐已多时，底事归班似懒归。
    诸老正缘无定说，先生只得暗知机。
    柳花樽俎春千点，竹屋云山绿四围。
    东甽东边行乐遍，不妨款曲上黄扉。

宋伯仁　寄呈检正徐侍郎
    纹愀一着响新棋，惊起英雄睡足时。
    南渡欲恢前汉业，北窗谁恋晚唐诗。
    熬波沧海徒劳尔，举酒青天欲问之。
    吾道正归公造化，暖风须到落花枝。

宋伯仁　寄海安林监镇
    风摇红叶下林端，又见长淮九月寒。
    诗草未谐唐律吕，菊花如忆晋衣冠。
    目穷鹾灶烟初息，梦想亭沙雨未乾。
    客宦有缘随处好，不须来作小场官。

宋伯仁　寄海安赵路分
    雨湿中秋节，重阳始得晴。
    菊花荣辱重，萍梗去留轻。
    诗卷抄无尽，乡书写未成。
    鲈鱼如钓得，分我一杯羹。

宋伯仁　寄旧友二首
    男儿未遇总英雄，漂饭非怜计已穷。
    鲍叔但能知管伸，孔明何必拜庞公。
    秋江萍梗人何处，夜月梅花梦亦同。
    借问选诗编几许，玄晖潇散渐唐风。

宋伯仁　寄旧友二首
    微官宁得似穷儒，挽首逢迎气不舒。
    便是伐薪能煮海，何如烧叶自观书。
    半逢寒雨苕溪酒，一线西风震泽鱼。
    但得此身无系束，江南有地着顽疏。

宋伯仁　寄楼云卧
    云卧西湖又几年，吟鞍多在酒炉边。
    定知今古皆春梦，不把功名作宿缘。
    芳草满汀山带雨，黄梅落地水连天。
    相逢未说江南事，且问何时理钓船。

宋伯仁　寄题临江玉实斋司户百花洲
    锦囊诗裹识花洲，何日清江得醉游。
    百亩故园重饾饤，四贤遗像愈风流。
    香浮红树春应早，雪压寒梅月想留。
    我有烟波鱼具了，一丝风底愿维舟。

宋伯仁　寄题天台王主簿约牖
    世道巘岖可厌寻，牖名以约孰知音。
    数棂秋雨千年事，一剔寒篝万古心。
    山入酒卮青耿耿，风摇槐影绿愔愔。
    坎爻六四君休说，笑拍阑干月满襟。

宋伯仁　寄征夫
    待君群未归，寄书书不去。
    寄书书可去，有意殊难语。
    深夜弹琵琶，思君何在处，
    知君在何处。不禁春事已阑珊，
    东风吹起杨起花絮，东风吹落杨花絮。

宋伯仁　寄郑贡父秀才
    至友惜分飞，嘹嘹雁独知。
    想斟新社酒，多读盛唐诗。
    白发愁何虑，清仇久却宜。
    曾观时事否，又是一盘棋。

宋伯仁　佳人歌
    淡传粉，浅画眉，鬓边休插桃花枝。
    白面郎君马如箭，回头再盼情依依。
    文君未识相如面，朱弦声裹犹相恋，
    风流胜事千古传。
    宁如文君当时深深深处深庭院，临邛亦免王孙怨。
    佳人佳人休卷帘，门外落花春正甜。
    绣床午困语声寂，博山篆冷香频添。
    佳人噫，佳人吁，今人安得人人思秋胡，
    黄金不认真丈夫。

宋伯仁　家书
    未得还乡泪欲珠，一书封了又踌躇。
    家人会得征夫电，门外西风即是书。

宋伯仁　柬赵监盐
    西风吹破黑貂裘，多少江山惜倦游。
    红叶已霜天欲暮，绿蓑初雨客吟秋。
    人逢知已无荣辱，事不萦怀任去留。
    但是菊花开便好，醉中休说异乡愁。

宋伯仁　简如皋赵买盐
