<!-- { "loadSidebar": true } -->
杨万里　答提点纲马驿程刘修武二首
    公干当年子建亲，景文今代大苏宾。
    绝知将种仍诗种，不放骚人与外人。

杨万里　答提点纲马驿程刘修武二首
    解道征鸿数字秋，清於雪碗映冰瓯。
    老来笔底心无毒，交割风光与子休。

杨万里　答徐子材谈绝句
    受业初参且半山，终须投换晚唐间。
    国风此去无多子，关捩挑来秪等闲。

杨万里　答章汉直
    诗人今代谢宣城，举手新年章子平。
    雨剩风残忽春暮，花催草唤又诗成。
    五湖烟水三冬卧，万里云霄一日程。
    老里睡多吟里少，旧来句熟近来生。

杨万里　大丞相益国周公访予於碧瑶洞天，刘敏叔写以为图，求予书其後
    平叔曾过魏秀才，何如老子致元台。
    苍松翠竹青苔迳，也不傅呼宰相来。

杨万里　大儿长孺赴零陵簿，示以杂言
    好官易得忙不得，好人难做须著力。
    汝要作好官，令公书考不可钻。
    借令巧钻得，遗臭千载心为寒。
    汝要作好人，东家也是横。
    目民选官无选处，却与天者长青春。
    老夫今年六十四，大儿壮岁初筮仕。
    先人门户冷如冰，岂不愿汝取高位。
    高位莫爱渠爱了，高位失，
    丈夫老，则老官职不要讨。
    白头官里捉出来，生愁无面见草莱。
    老夫不足学圣贤，有前作譬如著棋。
    著到国手时国手，头上犹更尽有著。

杨万里　大儿长孺同罗时清寻凉眞桥
    灯火希疏夜向中，追凉只与热相逢。
    意行行到新桥上，两岸无人四面风。

杨万里　大孤山
    小姑小年嫁彭郎，大姑不嫁空自孀。
    小姑有夫似织女，大姑无夫如阿姮。
    卢兹也曾作媒妁，执柯教与五老约。
    东方一老差妙龄，匹似彭郎却老成。
    大姑背面啼更道，岂有老人会年少。
    大姑年来年去今亦老。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    凤城鱼钥晓开银，国子先生领缙绅。
    山水光中金凿落，芙蕖香里葛头巾。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    少步深登野寺幽，古松将影入茶瓯。
    铃声忽起九天半，有塔危峰最上头。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    岸岸园亭傍水滨，裴园飞入水心横。
    旁人草问游何许，只拣荷花闹处行。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    船开便与世尘疏，飘若乘风度太虚。
    坐上偶然遗饼饵，波间无数出龟鱼。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    西湖旧属野人家，今属天家不属他。
    水月亭前且杨柳，集芳园下尽荷花。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    小泛西湖六月船，船中人即水中仙。
    外铺云锦千弓地，中度琉璃百摺天。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    城中担上买莲房，未抵西湖泛野航。
    旋折荷花剥莲子，露为风味月为香。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    故人京尹剧风流，走送厨珍佐胜游。
    青李来禽沉冰雪，黄金白璧斫蝤蛑。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    人间暑气正如炊，上了湖船便不知。
    湖上四时无不好，就中最说藕花时。

杨万里　大司成颜几圣率同舍招游裴园，泛舟绕孤山赏荷花，晚泊玉壶得十绝
    游尽西湖赏尽莲，玉壶落日泊楼船。
    莫嫌当处荷花少，剩展湖光几镜天。

杨万里　代贺郊祀庆成二首
    圣主勤民岁自丰，德威怀远塞尘空。
    郁金祼鬯周茅屋，瑄玉亲郊汉竹宫。
    已剌六经新作制，却追三代与同风。
    鸡竿更霈如天泽，殿柳宸梅雪正融。
    天为君王幸泰禋，飞雵疏雨净香尘。
    金波玉李浮苍璧，风马云车降紫昮。
    万宝丰年真上瑞，八方和气蔼成春。
    受厘未肯专宣室，鸿号还将寿两亲。

杨万里　代钱塘宰莫子章贺皇太子生辰
    寒外乾坤净，霜前殿阁新。
    如何震一索，顿有月重轮？
    甲观堂初画，青宫榜更银。
    三天同日晓，一气八荒春。
    东序翻周学，南阳摘汉亲。
    承祧英类祖，问寝孝通神。
    帝子临京邑，藩寮著野人。
    天将重九节，瑞应诞弥辰。
    更菊双为寿，山河总效珍。
    前星环紫极，长照漆园椿。

杨万里　代书呈张功父
    不见子张子，令人梦亦思。
    只应依旧瘦，近作几多诗。
    联句平生事，看花去岁时。
    海棠今好不，傅语并酴醾。

杨万里　待次临漳，诸公荐之，昜地毗陵。自媿无济剧才，上章丐祠
    亦岂真辞禄，谁令自不才？
    更须三釜恋，未放两眉开。
    道我今贫却，何朝不饭来？
    商量若为可，杜宇一声催。

杨万里　待家酿未至，且买姜店村酒
    奔走人都倦，檐檠酒未来。
    那能待竹叶，随喜唤茅柴。
    芦菔仍多煮，庵摩带浅煨。
    深村市无囱，草草两三杯。

杨万里　丹阳舍舟登车渡江
    小泊楼船铁瓮城，勿勿又作绝江行。
    看他蜡烛几回剪，听尽鸡声不肯明。
    水底霜寒还十倍，夜来月上恰三更。
    篙师好语君知否，江面侵晨镜样平。

杨万里　蜑户
    天公分付水生涯，从小教他蹈浪花。
    煮蟹当粮那识米，缉蕉为布不须纱。
    夜来春涨吞沙觜，急遣儿童斸荻芽。
    自笑平生老行路，银山堆里正浮家。

杨万里　澹庵坐上观显上人分茶
    分茶何似煎茶好，煎茶不似分茶巧。
    蒸水老禅弄泉手，隆兴元春新玉爪。
    二者相遭兔瓯面，怪怪奇奇真善幻。
    纷如擘絮行太空，影落寒江能万变。
    银瓶首下仍尻高，注汤作字势嫖姚。
    不须更师屋漏法，只问此瓶当响答。
    紫微仙人乌角巾，唤我起看清风生。
    京尘满袖思一洗，病眼生花得再明。
    叹鼎难调要公理，策动茗碗非公事。
    不如回施与寒儒，归续茶经傅衲子。

杨万里　祷雨报恩到翟园四首
    雾气初迎日脚开，春光偏傍柳边回。
    寒暄消息何人会？十拂今朝出袖来。

杨万里　祷雨报恩到翟园四首
    草路无泥未有尘，城南城北总游人。
    不缘香火来山墅，孤员今年半断春。

杨万里　祷雨报恩到翟园四首
    遶亭怪石小山幽，夹径低枝压客头。
    幸自一来惟不早，梅花满地诉春愁。

杨万里　祷雨报恩到翟园四首
    未必钱园似翟园，翟园窠木最宜看。
    茂松亭下偏明眼，矮桧平铺翡翠盘。

杨万里　蹈青
    两换溪溪玉，花呈岭岭春。
    秧田暄处早，茅屋补痕新。

杨万里　到龙山头
    影静长安道，凉风响辔衔。
    海天低到水，江日脱明帆。
    潮遣先驱壮，声吞绝岛巉。
    黄尘征袖满，却愧著朝衫。

杨万里　道傍草木二首
    山无人迹草长青，异彩奇香不识名。
    只是苔花兼藓叶，也无半点俗尘生。

杨万里　道傍草木二首
    古树何年涧底生，只今已与岭般平。
    千梢万叶无重数，一一分明报雨声。

杨万里　道傍怪松
    夹道长松去去幽，一松奇怪独凌秋。
    两枝垂地却翻上，活走双龙戏翠球。

杨万里　道傍小憩观物化
    蝴蝶新生未解飞，须拳粉湿睡花枝。
    後来借得风光力，不记如痴似醉时。

杨万里　道傍小松
    小松如小儿，能坐未能立。
    乱发覆地皮，劲气排雪汁。
    谁将救暍手，种此青戢戢。
    秋阳暴行人，清荫何时及。

杨万里　道傍小桃
    吹尽残桃无可残，也无地上落花痕。
    独行寻到青苔处，拾得嫣红一片看。

杨万里　道傍竹
    竹竿穿竹篱，却与篱为柱。
    大小且相依，荣枯何足顾。

杨万里　道逢王元龟阁学
    秋日才昻却雾中，先生更去恐群空。
    古谁云远今犹古，公亦安知世重公。
    轩冤何缘关此老，江山所过总清风。
    我行安用相逢得？不得趋隅又北东。

杨万里　道旁店
    路旁野店两三家，清晓无汤况有茶。
    道是渠侬不好事，青瓷瓶插紫薇花。

杨万里　道旁槿篱
    夹路疏篱锦作堆，朝开暮落复朝开。
    抽心粔籹轻拖糁，近蕂燕支酽抹腮。
    占破半年犹道少，何曾一日不芳来。
    花中却是渠长命，换旧添新底用催。

杨万里　道旁石榴花
    待阙南风欲炷香，东风打并住西堂。
    石榴已著乾红蕾，却问春归有底忙。

杨万里　道旁桐花
    春色来时物喜初，春光归日兴阑余。
    更无人饯春行色，犹有桐花管领渠。

杨万里　道旁雨中松
    莫信秦人五大夫，一生清苦不敷腴。
    也将青王琱钗子，一一钗头缀雨珠。

杨万里　得亲老家问
    节里难为客，家中数有书。
    慈亲问皎否，意绪各何如。
    强酒那能尽，添愁不更除。
    旧来贫未仕，父子岂相疏。

杨万里　得亲老家问
    济世吾无策，迎亲仕屡惊。
    乾坤裂未补，簪笏达何荣。
    三径犹须禄，群飞不复情。
    山林早回首，诗酒且平生。

杨万里　得省榜，见罗仲谋曾无逸策名，夜归喜甚，通夕不寐，得二绝句
    淡墨高垂两客名，夜归到膮膁难成。
    却缘二喜添三喜，听得黄鹂第一声。

