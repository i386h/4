<!-- { "loadSidebar": true } -->
    欲穿九曲通淮子，只费春夫数日工。
    但见荷花三十里，何须更有大雷宫。

晁补之　扬州杂咏七首
    蜀冈茶味图经说，不贡春芽向十年。
    未惜青青藏马鬣，可能辜负大明泉。

晁补之　扬州杂咏七首
    皁荚村南三里许，春江不隔一程遥。
    双堤斗起如牛角，知是隋家万里桥。

晁补之　扬州杂咏七首
    龙兴寺里青云干，后土祠中白雪葩。
    五百年间城郭改，空留鸭脚伴琼花。

晁补之　扬州杂咏七首
    杨徐僭盗雄图炽，高吕陵夷霸气阑。
    犹有昆冈作龙虎，千秋原庙奉衣冠。

晁补之　夜闻慎思吟讽
    疏林小雨月胧明，商颂琅琅半夜声。
    邓子弓强殊未发，欲驰桑本犯坚城。

晁补之　谒岱祠即事
    泽南三百里，极望横天云。
    云端色凝黛，谛视初可分。
    峥嵘介丘像，澒洞元气屯。
    顷刻有变化，惨澹殊明昏。
    天行帝出震，其位生物元。
    不周偾西北，川乃东南奔。
    宁知六鳌死，竟使二山沦。
    不有是难倾，孰维大块根。
    尝闻周官说，实惟天帝孙。
    神灵所镇守，民物斯芘存。
    幽明吻一理，有道惟常尊。
    不觉下马拜，僮奴亦蹲循。
    乃知正直理，足使冥顽敦。
    三王有损益，商人所尊神。
    明法或不惧，夜行安得逡。
    以此辅世教，庶几驱骜民。
    暮宿太平驿，不眠虑丝棼。
    明朝好天色，万象开胚浑。
    势横恒碣尽，支压齐鲁蹲。
    五色冒日观，一握通帝阍。
    恢拓下嶊嶉，青苍上氤氲。
    泉石竞沮洳，烟岚互纷纶。
    高举躐风海，深蹯跆火轮。
    涛波卷堆阜，一一溟渤吞。
    棋枰视井邑，匕箸藏松椿。
    碧瓦峙双阙，红墙缭长闉。
    愿瞻岩閟客，内涤邪垢魂。
    赐臣登绝顶，一览神秀原。
    万壑射窈窕，三坛矗嶙峋。
    莽不睹项领，何能穷髀跟。
    稍稍指凫绎，依依数亭云。
    松列大夫爵，鸁识将军坟。
    琐屑涧花丽，霏微崖药熏。
    广大良有以，奇险安足论。
    瑰诡有形上，颓然德弥惇。
    得无希夷子，傲世逃深蓁。
    亦有黄冠士，相对如麖麏。
    此曹啮草木，语道良未闻。
    解榻坐中观，洗心驰大钧。
    形气要得一，不然随物泯。
    是事亦姑置，幽寻聊可勤。
    初疑无字碑，莹洁谁敢文。
    又怪玉女井，高绝何由奫。
    俯穿斗仙岩，鸟下天壁垠。
    侧度五贤堂，熊经背逡巡。
    剑石危数履，女萝柔履扪。
    挥斥八极远，风来袂轩轩。
    寥廓自无梯，犹疑天可宾。
    阴谷不敢视，恐落魑魅群。
    安得遂独往，身如黄鹄翻。
    周流遍五岳，采掇芝英繁。
    即欲憩圆峤，或当止昆仑。
    众真迎我语，一笑颜玉温。
    是中差可乐，子胡恋尘樊。
    答此太遗物，身闲犹事君。
    重华迹已远，秦汉事方烦。
    成功属吾宋，五礼垂后昆。
    皇帝二载春，臣备太史员。
    紬绎自帝典，颇识康哉言。
    泥金白玉字，愿颂无前勋。
    有志类韩愈，无书愧文园。
    臣发将雪素，臣心犹日暾。
    今此在林薮，跳身同玴猿。
    徒观众山小，愁绝下天门。

晁补之　依韵和子充杂言
    君不见东方朔，避世金马门，
    侏儒倡郭同陆沉。滑稽突梯意已深，
    不如孙登闭口逃苏门。身犹孤凤无与邻，
    心知嵇生未识真。儿童读书闻入孝，
    遭时有用可以移于君。孔子系易辞，
    尊干而卑坤。耦耕未足问礼则，
    鸟兽固自群荆榛。孟尝声势，
    一旦消歇，冢上之牧良可悲。
    苟为贫贱不济物，身死泯然俱若兹。
    闻君早慕栖竹林，何忽作此悲来吟。
    严君肥遯业讨论，少年宜自有异闻
    穷达俱性外，学者所不陈
    惟勿枉道宁屈身。岂欲行不由径如灭明，
    不然不欲乞醯于邻同微生。白驹虽洁，
    空谷难久将谁亲，当诗一篇差可人。
    秋兰蘪芜亭下生亦蕃，夫人自有美子何足言。
    采撷但慰吾愁魂，吟诗作赋北窗词更妍。
    万言不直一杯何足怜，咿呦聊用穷吾年。
    能来西畴清坐一榻横，长饥亦不辧釜云无羹。
    荀卿论义荣，迳庭大不近人情。
    是非亦置之，古人踽踽凉凉生何为。
    扬雄择中庸，反反骚痛湘累。
    我今不见雄，此心犹为君子夷。
    世间趣舍不同，岂但羊枣鲙。
    陶潜自谓，结庐人世，
    无车马喧，心远能尔。
    安有郑君，其门如市，
    亦能自谓，我心如水。


晁补之　移筭山五杉归植里弟
    一丘一壑感归心，过尽青山几茂林。
    自载五杉如碧凤，欲看春雨舞庭阴。

晁补之　以苍陵谷引水记呈毅父惠诗次韵
    与君暮从栖岩东，有泉锵然发深谷。
    人言祥符行幸城无水，跨野疏泉此山足。
    后来修废吴与李，谁其记者江休复。
    我欲重铭章圣功，借君巨笔錾寒玉。

晁补之　弋阳道中
    千日千程不厌行，一丘一壑可邻生。
    常忧束缚名缰死，闻健寻山却称情。

晁补之　忆庐山示无斁弟
    湖口西江外，庐山已目前。
    太虚藏不极，彭蠡浸无边。
    五老宁行地，香垆自供天。
    芝田隔人世，应有读书僲。

晁补之　饮城西赠金乡宰韩宗恕
    大夫盘中定州盏，三举檐花舞凌乱。
    请君行盏且莫稽，为君起赋饮城西。
    城西古道如涧深，东风吹沙不见林。
    虚堂更觉野原阔，榆柳浩浩波涛吟。
    杂花一园来远道，两株江南梅更好。
    樱桃已晚犹烂漫，百株如雪聊可绕。
    常时东风无此寒，常时诸君无此闲。
    且看瓶口似鱼贯，莫惜面文如缬斑。
    大夫工为宋玉赋，思不能涯字无数。
    秀才酷类东野贫，白屋青山愁曲身。
    籍咸不肯羞北阮，主簿高材即仇览。
    成诗午景已妍和，罢酒花开应更多。
    山翁归不醉，当奈岘山何。

晁补之　饮酒二十首同苏翰林先生次韵追和陶渊明八
    功名有天命，美好无定姿。
    云梦未足吞，聊可巢一枝。
    同时金门士，文学多瑰奇。
    幞被向淮海，酣放遽尔为。
    车盖岂不荣，野马不受羁。

晁补之　饮酒二十首同苏翰林先生次韵追和陶渊明二
    沉饮非荒宴，凛然忽颓山。
    或人欲问事，已醉不能言。
    古来亦如此，名字垂千年。
    但问酒中适，岂计饮者传。

晁补之　饮酒二十首同苏翰林先生次韵追和陶渊明二十
    黄子似渊明，城市亦复真。
    陈君有道举，化行闾井淳。
    张侯公瑾流，英思春泉新。
    高才更难及，淮海一髯秦。
    嗟予竞何为，十驾曦后尘。
    文章不急事，用意斯已勤。
    平生不共饮，叹息无与亲。
    问道伯昏室，何人独知津。
    各在天一方，泪落衣上巾。
    归休可共隐，山中复何人。

晁补之　饮酒二十首同苏翰林先生次韵追和陶渊明九
    城东故盐渠，自昔谁所开。
    似说全盛时，邈焉一长怀。
    穿渠引江水，此计未为乖。
    千帆竞暮入，集浦如乌栖。
    万畴分白浪，嘉稻擢新泥。
    恐此太多事，且当寄嬉谐。
    疏通养鱼鸟，花柳共低迷。
    时时载酒往，江上亦忘回。

晁补之　饮酒二十首同苏翰林先生次韵追和陶渊明六
    高贤众所怀，众理应取是。
    如何济众事，难成复易毁。
    功成身无与，天运亦复尔。
    轩裳役群愚，儿曹眩文绮。

晁补之　饮酒二十首同苏翰林先生次韵追和陶渊明七
    庭前两古柏，凌霄灿其英。
    问此谁荣枯，雪霜见其情。
    荣枯何足计，有酒还自倾。
    熟寐暂展转，觉来一蝉鸣。
    归休但如此，便足了平生。

晁补之　饮酒二十首同苏翰林先生次韵追和陶渊明三
    陶公群于人，而无人之情。
    诗岂世外语，世语不可名。
    东坡怜此翁，同调但隔生。
    形光来户屦，真处人不惊。
    得酒自醒醉，放意无亏成。

晁补之　饮酒二十首同苏翰林先生次韵追和陶渊明十
    大明唐来寺，废苑西南隅。
    青松拱高阜，崎岖有微途。
    肩与病我早，一马良可驱。
    众木媚深壑，气熏时雨余。
    此焉可数醉，何用葺吾居。

晁补之　饮酒二十首同苏翰林先生次韵追和陶渊明十八
    十年一麦禾，此岁亦难得。
    寄语吾州人，不饮良大惑。
    经时无死市，吏责亦可塞。
    先生门弟子，佐守同一国。
    举杯日相属，有句安得默。

晁补之　饮酒二十首同苏翰林先生次韵追和陶渊明十二
    东汉有两士，才智炫一时。
    三公往访事，卧痾亦见辞。
    伟明独不然，小道安取兹。
    斯人似水镜，与世破昏疑。
    忧国不为身，百世那可欺。
    举杯相欢属，是事亦置之。

晁补之　饮酒二十首同苏翰林先生次韵追和陶渊明十九
    堂堂门下公，英发自初仕。
    卷舒固以时，出处不为己。
    朝廷登儒辅，德礼民有耻。
    岷峨更峥嵘，清风在闾里。
    独醒固不恶，既醉又可纪。
    成王访落时，百室赋盈止。
    吾侪为国谋，私爱不足恃。

晁补之　饮酒二十首同苏翰林先生次韵追和陶渊明十六
    王道无偏党，此语闻诸经。
    高贤如大海，亦以众流成。
