<!-- { "loadSidebar": true } -->
宋庠　郡圃秋日二首
    闰去秋归早，开轩洒病襟。
    晓风凌羽扇，商气袭瑶琴。
    竹雨无情碧，荷烟底事深。
    萧萧差可赏，只是恨年深。

宋庠　郡圃秋日二首
    累榭孤城侧，空陂八月凉。
    高云收雨意，淡日作秋光。
    叶落风蝉坞，巢空社燕梁。
    变衰从此始，何术奈群芳。

宋庠　郡圃洗心亭宴坐对春物因书所见
    尽画山楹坐，居然外物身。
    野葵能向日，怖鸽解投人。
    万萼融朱蠟，平芜识绀茵。
    须知无事处，堪养不才臣。

宋庠　郡斋对雪
    节晚云虽暗，年丰气自嘉。
    乘寒初集霰，向夕遂韬霞。
    缓舞先萦洛，妍歌不待巴。
    无声来物表，一色共天涯。
    露失仙人掌，春惊驿使花。
    拂帘珠淅沥，装树玉查牙。
    护石云惭素，开楼月让华。
    海边鸥误客，辽左鹤迷家。
    粉液塘冰厚，琼苗陇麦斜。
    中邦盈尺喜，何必问龙沙。

宋庠　郡斋多疾
    歌召非周陕，褎黄谢汉台。
    名将恩共忝，衰与疾俱来。
    素发惭犀导，朱颜藉玉杯。
    勋劳真索莫，出处尚徘徊。
    且脱平津粟，谁忧长孺灰。
    淮阳安敢薄，卧治恐非才。

宋庠　郡斋感怀寄呈参政给事同年
    老持藩印守河卫，苟禄惟知恋轼熊。
    游旧最叨青眼客，埏陶今仰黑头公。
    巢由逸躅心空断，儒墨常谈耳欲聋。
    自笑晚年轻济丛，焚香静坐习元功。

宋庠　郡斋无讼春物寂然书所见
    阁铃无响昼辉迟，短发山巾尽日欹。
    战蚁群行开蛰后，暝禽相语欲栖时。
    遥通窦水添新溜，密数庭花记落枝。
    讼息宽条恩莫报，晚年馀有白云期。

宋庠　孔明
    汉家乱无象，贤才戢鳞翼。
    武侯霸王器，隆中事耕殖。
    堂堂刘豫州，介绍徐元直。
    一闻卧龙誉，三驾荒庐侧。
    士为知己用，陈辞薄霄极。
    说吴若转丸，抗魏犹卷席。
    谈笑驭关张，从容羁梁益。
    持邦二纪馀，君臣绝织隙。
    浮埃蔽穹壤，大节沦金石。
    梁甫不复闻，怀贤涕沾臆。

宋庠　哭公实学士
    高子北方士，才为国之华。
    灵襟绝尘藻，丽藻纷春葩。
    虽云服韁锁，高意笼青霞。
    子昔久蒙润，逢辰亨乃嘉。
    联飞奉台阁，相顾引龟緺。
    鲍叔不予怯，楚臣宁妆瑕。
    诏书频出沐，归辔屡回车。
    时过蒋生径，或诣子云家。
    柏将松立悦，人与室非遐。
    自谓百年分，风期何所嗟。
    君命良不淑，浮生兹有涯。
    沈疴犯霜露，幽识发龙蛇。
    美志一朝尽，馀哀千古赊。
    招魂知是否，生肘讵真耶。
    涂斤失郢匠，膝席夭长沙。
    青黄饰沟木，藩褥坠风花。
    世事一以谬，何言定隆窊。
    都门执讴绋，原路引哀笳。
    夕云旌外惨，春日塿头斜。
    自此掩瑶轸，其谁知伯牙。

宋庠　哭子正直讲
    頍弁王门客，横经胄席师。
    频扬四巡颂，屡析六身疑。
    寂寞终嘲白，侏儒讵信饥。
    一朝嗟溘尽，福善亦予欺。

宋庠　苦热
    溽署南方候，贞光大火天。
    流金空畏日，坠水忽惊鸢。
    掌露凉难挹，心瓜疾未蠲。
    鵩妖卑湿地，魃虐蕴隆年。
    虚谷全收籁，焦原欲出烟。
    洪炉方扇物，何处预陶甄。

宋庠　郎中胡君出守三衢特枉长韵一篇曲叙故人之契且有嘉命别督饯章牵课
    南宫仙客欲归休，更领铜符越绝州。
    郎位虽嗟三不遇，友声偏喜两相求。
    朝端引籍辞群鹭，天外忘机信白鸥。
    行矣松乔君自爱，虚名官职压人头。

宋庠　老屋
    老屋共栖迟，穷年吊影悲。
    宵床牛误鬬，书壁鼠无仪。
    窗北那成隐，家东益自嗤。
    因声谢巢燕，京洛足华榱。

宋庠　李公佐归汉东
    门有联瓜懿，人伤掺袂分。
    新篇稽奏牍，故社恋乡枌。
    桂魄离怀苦，兰苕夕膳薰。
    芳音毋自宝，西北足归云。

宋庠　立春
    曾见青旂上苑回，瑞幡仙萼翦刀催。
    朝来独曝茅檐日，且暖蓬心一寸灰。

宋庠　立春
    底处春来早，依依傍日华。
    年光随宝胜，阳律犯鸣笳。
    冰沼应潜坼，风枝已自斜。
    江南无驿骑，何计赏梅花。

宋庠　立春前二日嘉雪应祈呈昭文相公
    皇心精祷动昭回，嘉雪乘时弭岁灾。
    先作飞霙随腊舞，便含膏泽趁春来。
    天渊百顷移星汉，禁御千枝傲岭梅。
    一曲巴人虽下里，愿持欢意助康哉。

宋庠　立春日置酒郡斋因追感三为郡六迎春矣呈坐客
    闰章馀历气先回，腊尾新阳已暗催。
    三改使符惊岁往，六倾宾酒驾春来。
    枝头翦采仙葩折，胜里宜年宝字开。
    更听美人金缕曲，从兹争合捨尊罍。

宋庠　立秋后一日凉风萧瑟便若感人
    倏忽徂炎罢，惊秋自此辰。
    残蜩空爱露，孤扇欲辞人。
    嵩少千寻岭，沧浪万里津。
    如何一乘兴，烟策弄飚轮。

宋庠　梁冀二首
    狐尾单衣汉绶长，归来珍馆看啼妆。
    将军幸有封侯力，忍使秦宫令太仓。

宋庠　梁冀二首
    外戚豪华善意钱，折巾平帻映鸢肩。
    支期一世惟偷宠，虚秉东京跋扈权。

宋庠　林下
    偶作中林适，聊观万化春。
    蜂巢喧似市，禽舌巧于人。
    陂溜鸣田尾，藤梢衣树身。
    乡农时晤语，野意合天真。

宋庠　临春水
    尽日临春水，非关问要津。
    舟行鱼避檝，岸坐草留人。
    香萼千红糁，苔花小翠鳞。
    已堪遗俗虑，何必擉江滨。

宋庠　临秋三首
    兀坐临秋水，悠然到夕霏。
    莲丛经雨折，菰米待霜肥。
    有饵潜鳞出，无轩野鹤飞。
    驺呼且勿遽，更待月华归。

宋庠　临秋三首
    素潦沙成岸，苍条柳映津。
    蝉休疑惜己，晴去似猜人。
    绀幕随天远，琼鉤伴月新。
    清风时一至，吹尽故缨尘。

宋庠　临秋三首
    脱叶金霜罢，沧洲满目前。
    林风寒结籁，溪日晚留烟。
    独木横官彴，方苞入稻田。
    持麾更吏隐，殊觉主恩偏。

宋庠　凌景阳寺丞与韩综监簿蔡襄秀才雪夕会饮聊诗数十韵以相示因成诗句
    岁籥愁云暮，朋簪夕宴开。
    贤如颍川聚，兴是剡溪来。
    泻酒蟾波溜，雕章烛刻催。
    三英知绝攎，況复是平台。

宋庠　流杯亭
    昔记神皇驻六龙，横波箫鼓沸天中。
    谁知一代繁华意，吹作菰蒲落日风。

宋庠　流杯小宴偶成拙诗奉呈运使王密学紫微韩舍人
    溪斋元巳得嘉宾，曲曲烟渠逗翠沦。
    泼水乍经三月雨，泛觞重记九年春。
    风前小舞惊馀雪，梁外清歌落暗尘。
    此会贵交应绝拟，斗枢星掖两贤臣。

宋庠　留别知郡职方杨员外
    矛本草茅士，世无钟鼎荣。
    在昔未胜冠，先畴弓冶倾。
    茹荼滨十死，属纩存微生。
    分遂甯牛饭，谁希庄雁鸣。
    龙具泣妻子，练裙悲弟兄。
    慈诲断轲织，遗书开晏楹。
    感激侏儒饱，呻吟裘氏声。
    下武纂丕构，协风翔四瀛。
    纷驰贲丘帛，高竖当衢旌。
    鸾翮不暇戢，骥材方自呈。
    车徒首燕路，冠盖溢秦京。
    文章赵元叔，唇舌娄君卿。
    列邸曳裙入，群公交幣迎。
    仆尝不自料，奋迹希时英。
    弟子许都养，词人嗤老伧。
    一旦褐衣召，千斩昆玉名。
    安知轼蛙贱，但觉轩鸿轻。
    初命六百石，关掌列侯城。
    居然懵操决，无术裨澄清。
    天炎屡来集，冤狱纷以盈。
    诮让使台檄，流离民屋征。
    结课谅无最，黜幽兹有萌。
    晚遘金闺彦，传瑞提千兵。
    为僚笃古义，赏善多新评。
    坐则席函丈，出则车连衡。
    高论天人际，细略米盐争。
    愚虑或窥管，嘉言兹报琼。
    赏音非易遇，旷古难为并。
    严惠不世出，萧朱犹害成。
    何言末路日，独契后凋情。
    累洽帝图盛，思皇贤路平。
    愿言寄君子，始终同所营。

宋庠　留台吴侍郎时泛小舟临玩清洛辄成拙诗奉寄
    闻有沧洲尚，时时清洛滨。
    烟波能弄檝，沙鸟不惊人。
    佛髻寒排岫，星桥晚跨津。
    湍鸣知乱石，漪碎觉跳鳞。
    玉匕停馀剂，华缨濯故尘。
    今无李元礼，仙袂许谁亲。
    
    
宋庠　榴花
    谁取孤根植槛旁，绛跗丹蘤鬬年芳。
    惊飚莫损亭亭艳，百子先秋未有房。

宋庠　榴花
    孤根西土几时传，绛蕊缃趺早夏天。
    艳发虽惭李桃后，子成犹占雪霜前。
    醖馀霞醑香应在，染杀绡裙色未鲜。
    一种芳心耐风雨，敢辞重叠奏君筵。

宋庠　柳嘲竹
    好在碧檀乐，丛低度岁寒。
    何堪裁凤律，只好制鱼竿。
    拂水烟梢润，含风钿叶攒。
    芳阴聊奉庇，君试仰天看。

宋庠　龙兴题额
    八法神毫焕宝题，至今鸾鹊欲惊飞。
    临空莫遣流尘晦，幸有仙人拂石衣。

宋庠　洛城秋雨
    霜月兼寒雨，高斋伴寂寥。
    已能阴漠漠，更自韵萧萧。
    宫迥天低阙，津长雾失桥。
    芦灰迷桂晕，梁屋掩霞朝。
    烟重兰摧叶，风凄柳劲条。
    远沉缑鹤唳，轻送洛鸿飘。
    瓮圃应馀汲，芝岩定长苗。
    有人思旧隐，归驾不须招。

