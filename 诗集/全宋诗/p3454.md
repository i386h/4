<!-- { "loadSidebar": true } -->
    翼宿平垂地，雷池暗起龙。
    简书曾禹授，燔祭自周封。
    拜庙巡阴石，看桥入古松。
    雪深居板屋，日转动厨钟。
    片水清如镜，洞庭微见踪。

徐照　游潇东和徐文渊
    天吏今如隐，相随步野坡。
    山高临古郡，天小入江波。
    香草春生遍，幽禽暮见多。
    更增游岳思，昨有寺僧过。

徐照　游雁荡山八首　宝冠寺
    寺基低且狭，半被石岩分。
    水响常如雨，林寒忽聚云。
    空房人暂宿，半夜雁初闻。
    此处能通荡，僧家却不云。

徐照　游雁荡山八首　大龙湫瀑布
    飞下数千尽，全然无定形。
    电横天日射，龙出石云腥。
    壮势春曾看，寒声佛共听。
    昔人云此水，洗目最能灵。

徐照　游雁荡山八首　灵峰
    我来无一语，闲认昔游踪。
    谁种路傍树，却遮山上峰。
    潭乾沉石露，人立去禽冲。
    樵说仙桥险，因思在上封。

徐照　游雁荡山八首　灵岩
    雁荡最奇处，众岩生此间。
    问名僧尽识，得句客方闲。
    洞峻猕猴入，天晴瀑布悭。
    古时山未显，谢守只空还。

徐照　游雁荡山八首　能仁寺
    寺置有碑传，观音岩石前。
    殿高灯焰短，山合磬声圆。
    窗静吹寒雪，舂鸣落夜泉。
    清游人岂识，谓不似秋天。

徐照　游雁荡山八首　石门庵
    庵是何年立，其中有一僧。
    苍崖从古险，白日少人登。
    众物清相映，吾生隐未能。
    夜来新过虎，抓折树根藤。

徐照　游雁荡山八首　寿昌道中
    碣字芙蓉驿，喜行行不难。
    路侵沧海过，人得异山看。
    圆石蠔黏满，平涂鹭立寒。
    一游期一月，回日必冬残。

徐照　游雁荡山八首　赠东庵约公
    白发白髭须，僧年八十余。
    已成重阁在，别置一庵居。
    客喜逢煎茗，童寒免灌蔬。
    小师南北去，近日各无书。

徐照　渔家
    阿翁年刀老，生计在纶丝。
    野不无人占，扁舟逐处移。
    数鳞新柳串，一笛小儿吹。
    有酒人家醉，公卿要识谁。

徐照　渔者
    瑟瑟负吹鬓发飞，自将莎草补蓑衣。
    小船撑入芦花去，家在溪边多不归。

徐照　猿皮
    路逢巴客买猿皮，一片蒙茸似黑丝。
    常向小窗铺坐处，却思空谷听啼时。
    弩伤忍见痕犹在，笛响谁夸骨可吹。
    古树团团行路曲，无人来作野宾诗。

徐照　赠不食姑
    衣以青为色，谓如天骨青。
    近年全不食，饮水自通灵。
    心信生狂语，清羸改俗形。
    半空仙乐奏，曾向静中听。

徐照　赠从善上人
    骨气清冷无片尘，即应僧可是前身。
    诗因缘解堪呈佛，棋与禅通可悟人。
    扫地就凉松日少，煮茶消困石泉新。
    不能来住城中寺，去买青山约我邻。

徐照　赠大罗山李秀才
    大罗山上客，后主是宗亲。
    莫是为诗苦，却令生世贫。
    荒年家口众，少日鬓毛新。
    近又重遭祸，虚星必照身。

徐照　赠邓都监
    能吟能画俱精到，多得声名在世间。
    少病高年惟发白，为官远地却身闲。
    深林有寺唐碑在，古庙无人楚竹斑。
    物景可吟兼可画，乞君篇幅未应悭。

徐照　赠江心寺钦上人
    客至启幽户，笋鞋霆曲廊。
    潮侵坐禅石，雨润读经香。
    古砚传人远，新篁远塔长。
    城中如火热，此地独清凉。

徐照　赠九华李丹士
    长记零陵郡，共看江上峰。
    平生轻世事，几度认仙踪。
    转式驱雷电，封泥伏虎龙。
    三千三百里，今日又相逢。

徐照　赠刘明远
    一生嫌世俗，不向市中居。
    既是未攀桂，却堪同钓鱼。
    疾除禅老药，诗答野人书。
    又说成丹鼎，吾生愧不如。

徐照　赠潘德久
    住近容成洞，归来发未霜。
    出骑随驾马，晴晒入朝裳。
    收帖重开画，煎茶即当觞。
    诗书难得力，戎力重清漳。

徐照　赠实老
    夏高头半白，不肯住招提。
    汲井篱花落，挂衣巢鸟啼。
    林间曾有约，世上尽如迷。
    却把南华卷，从人论物齐。

徐照　赠溪上翁
    生事付诸儿，日高眠起迟。
    本无尘内事，亦有鬓边丝。
    远取泉烹茗，新移棘补篱。
    晚来持钓出，一犬自相随。

徐照　赠张将领十六韵
    一载鄞江上，波平尘不飞。
    屡成横槊句，密运若神机。
    弓影盈秋月，剑光摇夕晖。
    起身黄石地，成梦黑山薇。
    府帅曾前席，君王拟解衣。
    专鲈休在念，草木亦知威。
    骨相封似贵，家乡衣锦归。
    柳高戎壁峻，花近宅堂煇。
    二妓吟霜竹，千金买宝韟。
    好文佳士致，起舞丽人围。
    庭果丹顋润，官醪蜡脚肥。
    胡琴音屈律，香篆气粉霏。
    辅汉终成绩，逢刘亦有依。
    儿男当富贵，得意似君稀。

徐照　赠朱道士
    新营一间屋，种柳是前春。
    此地已逃俗，何时可卜邻。
    吟诗能愈疾，得酒自忘贫。
    九十头雪雪，多应笑野人。

徐照　昭君词
    琵琶弹得是胡音，上马低蛾泪滴襟。
    画匠枉教延寿死，相如作赋得黄金。

徐照　征妇思
    年半为郎妇，郎去戍采石。
    又云戍濠梁，不得真消息。
    半年无信归，独自宋罗帏。
    西风吹妾寒，倩谁寄郎衣。
    姑老子在腹，忆郎损心目。
    愿郎征战早有功，生子有荫姑有封。

徐照　中夕
    中夕独依依，闲行未掩扉。
    水边山出月，松上雨沾衣。
    棹响初如近，萤光渐欲稀。
    不甘尘内事，长与此心违。

徐照　种菊
    屈平发悲吟，采之疗饥腹。
    人貌岁不同，兴叹有荀昱。
    远人陶渊明，酿酒不等熟。
    醉把菊花枝，醅浊巾可漉。

徐照　种菊
    一花八十品，秋风巧於春。
    不与群物竞，静性如幽人。
    湿燥欲及宜，□□养性真。
    谁授服饵法，应能寿吾身。

徐照　重题翁卷山居
    山中白日无尘迹，只有啼禽在树头。
    上蚁上鞋行径叶，楝花黏手掬溪流。
    高吟未许常人学，清福多庆积世修。
    新茗一瓶蒙见惠，家童言是社前收。

徐照　舟上
    小船停桨逐潮还，四五人家住一湾。
    贪看晓光侵月色，不知云气失前山。

徐照　舟中
    秋气清如水，推篷夜不眠。
    芦花新有雁，莎叶尚鸣蝉。
    心向征途老，诗凭物景全。
    渔童看月上，吹笛柁楼前。

徐照　朱可肥陈西老徐灵渊携酒饯别饮罢以周兴嗣千字文中语为韵曰谓语助
    岁晚风雾寒，用事有青女。
    滕六更无赖，冰花斗欲舞。
    狭坐夜生棱，叉袖手难距。
    百草尽晦寂，虫虺亦蛰户。
    于何梅山翁，遥遥作行旅。
    耳热呼卢仝，此意何自语。
    渊明古达者，饥逐亦无处。
    诗老知我忧，相暖且樽俎。
    鼎足吟清诗，龙蛇动盈楮。
    参昴挂屋角，呼儿更撚炬。
    古来回并难，发明各何许。
    飞雁度荒塞，新梅耿平楚。
    相思续君诗，亦足慰心绪。

徐照　子规
    羽类是游魂，哀多属曙昏。
    一时亡国恨，千古向人言。
    山竹已应裂，野花犹更繁。
    昔曾令杜甫，再拜忆君尊。

徐照　自君之出矣
    自君之出矣，心意远相随。
    拆破唐人绢，经经是双丝。

徐照　自君之出矣
    自君之出矣，玉鉴生尘垢。
    莲子种成荷，曷时可成藕。

徐照　自君之出矣
    自君之出矣，懒妆眉黛浓。
    愁心如屋漏，点点不移床。

徐直方　观水
    沧江无尽水，夜夜随潮去。
    若复作潮来，沧江止不住。

徐陟　句
    止渴当择水，暂憩须芳阴。

徐陟　句
    君恩山岳重，汝命鸿毛轻。

徐仲谋　白苹洲
    风流人物两相逢，白傅高文纪汉公。
    三圃五亭装郡景，千花万卉媚春风。

徐仲谋　句
    最爱清风景物优。安寝有时延皓月。

徐仲谋　句
    四水交流霅霅声。

徐仲谋　句
    罗列全如斗极星。

徐仲谋　句
    

徐仲谋　郡城重叠安寝有时延皓月，
    

徐仲谋　句
    湖上风涛或泛浮，城南因立镇湖楼。

徐仲谋　句
    

徐仲谋　闭门无处不清风。郡城重叠耸危偻，
    

徐仲谋　留题郫县西禅院古调诗
    郫县七十寺，碁布于郊坰。
    景德当道衢，宝塔腾青冥。
    其间西禅院，地胜景物灵。
    何以使索然，中有大藏经。
    自从没官来，卷帙何零丁。
    府民纳其直，将迁离梵庭。
    奇哉陈氏子，睹此而涕零。
    谓寺无九部，何以重佛僧。
    如人去五舓，何以主神形。
    舍财百万余，赎之俾安宁。
    兰若皆修饰，贝叶重芬馨。
    签函列金玉，堂殿挥丹青。
    永以镇福地，实可壮禅扃。
    命僧开宝藏，煌煌如日星。
    读诵香院里，音响何冷冷。
    闻者与见者，如醉而得醒。
    岂不护洪福，深远於沧溟。
    凡人富金帛，安能延百龄。
    唯有好善道，声誉喧雷霆。
    高吟二百言，长使郫民听。

徐灼　贺山
    昔人来隐遁，兹山始得名。
    岩扃锁积翠，石罅流余清。
    花石今何在，菁茅久已生。
    为言唐贺老，千载有殊情。

