<!-- { "loadSidebar": true } -->
    大孤溶溶决青，小孤江色春冥冥。
    隔江淮壖几千里，枯荻萧槮朔风起。
    佳人何在遥相望，我无羽翼从君翔。
    为君暗整真珠裳，绿蘅翠芷参差香。

赵崇鉹　调渔者
    山明松雪水明沙，一曲清溪着钓槎。
    我已浮湛君漫浪，谩煎我水试君茶。

赵崇鉹　东风
    东风吹梅梢，飘摇泣香雪。
    下有野草根，崭然竞时节。

赵崇鉹　东风吹桃花
    东风吹桃花，花光射春林。
    相看秒媚娬，艳冶摇人心。
    憩蝶下新绿，游鱼上清浔。
    百年一须臾，冥观契飞沉。

赵崇鉹　东溪夜泊
    雪满汀洲风满林，霁光空澈夜深深。
    推篷恰受梅花月，自喷横箫调楚吟。

赵崇鉹　都昌书事
    世事可无酒，春藤还有花。
    山云欲到地，街鼓又催衙。
    风紧鱼休市，市贫饭带沙。
    天机不得问，暮色欲栖鸦。

赵崇鉹　癸卯除夕客中
    膝下传觞事已非，瓣香千里隔庭闱。
    摧心远忆新阡上，寂寂低松雪乍晞。

赵崇鉹　湖中
    汀蒲猎猎起凉颸，碧藕香中独立时。
    机事两忘吾丧我，扁舟吟过水仙祠。

赵崇鉹　简云卧
    忆君心事如流水，流向江头作暮潮。
    想得潮平沙有雪，白铿铁版和吹箫。

赵崇鉹　江上
    清露初生红蓼秋，爽风先到木兰舟。
    钓丝不捲波痕稳，梦入芦花数白鸥。

赵崇鉹　空城雀
    空城雀，黄口莫啾啾。
    空城无人种禾黍，钦吸飞鸣由得汝。

赵崇鉹　梅
    新阳斡坤轴，枯朽皆光荣。
    棱层冰雪中，复见天地精。
    姑射神所为，伯夷圣之清。
    太白抱農轲，灵均拥芳馨。
    是子心魂间，不受纤芥萦。
    独立万化先，皎皎非近名。
    溪流监寒柯，游风吹落英。
    山明雾气湿，月落参旗横。
    群虚妙香发，一洗万虑轻。
    纷纷儿女恣，惭愧东风情。

赵崇鉹　南内
    已剪诸郎百虑轻，骄儿长大又生狞。
    只愁南内无归日，南内归来万古情。

赵崇鉹　颇爱
    颇爱乐天齐物我，梦随吟赏洛中桥。
    桃花细马载杨柳，半面春潮红未消。

赵崇鉹　破褐
    生松郁寒灰，破褐出残絮。
    童儿不耐烦，微吟起身去。

赵崇鉹　青阳
    青阳满芳蕤，流连度丘园。
    眄睐不忍折，恐伤造物恩。

赵崇鉹　雀
    短翅遍斓贝花紫，逐食飞行晓霜里。
    只知嘴爪求自肥，肥甘累人心弗知。
    天寒日暮向何处，前路多山慎勿去。
    吴儿织网连素空，一落牢笼腥血红。

赵崇鉹　山间
    山回雾气湿，生意鞠砰隐。
    石道苔藓春，松花郁金粉。

赵崇鉹　食化
    海食多诡心，豢食令人鲁。
    山中食荠人，幽吟肺肠苦。

赵崇鉹　书事
    东邻老翁寒不寐，百结悬鹑抆悲涕。
    自云子孙学灌园，不识江湖与风水。
    大儿里胥缚送州，小儿遁逃卒未休。
    老夫忍饥特未死，犂耙典尽春无牛。
    身为王民合徭役，运米操舟操不得。
    江湖风水未足愁，檝丧樯倾误人国。

赵崇鉹　数日
    数日东风欺病骨，侵凌晓色作轻寒。
    客来坐久无谈柄，共看游丝上井栏。

赵崇鉹　松下
    松梢凉露警孤鹤，潭面北风蟠老蛟。
    蛟老涎腥波浪恶，独吟碎月看松梢。

赵崇鉹　往体
    积雪久不解，下有希世珍。
    志士縜袍间，苦心终不伸。
    安得白日光，能照清夜颦。

赵崇鉹　往体
    皓彩青云端，飞光落溟渤。
    浑河与清沚，同受明月魄。
    勿以清濁殊，天光本无隔。

赵崇鉹　往体
    志士惜流光，游子念长道。
    流光如奔霆，长路漫浩浩。
    饥人忽梦饱，百忧愁倾倒。
    真妄安足论，荣名以为宝。

赵崇鉹　瓮天
    不见瓮天人，但见石上字。
    谁能负瓮去，夺我寥天思。
    瓮破奚有余，瓮在奚不足。
    吟作瓮天辞，摩挲石苔绿。

赵崇鉹　狭斜
    吴姬凌寒吹玉笛，手强误作迟迟声。
    却来抛眼调行客，中有二月东风情。
    东风二月杨花满，伯劳朝啼芳思乱。
    狭斜绣毂易为愁，解后相逢莫肠断。

赵崇鉹　仙思
    水殿风清急景斜，灵君初下五云车。
    碧罗宝扇双题字，记是谁人咏落花。

赵崇鉹　仙思
    麻姑擗麟不肯食，飞猿岭上餐松实。
    月冷天空涵曙光，露色凝烟白如蜜。

赵崇鉹　晓起
    雨漂窗纸湿成瑕，风历瓷瓶卧枕沙。
    晓起无悰饧粥冷，自添新水救梨花。

赵崇鉹　新堤
    淡烟衰草雨丝丝，小醉微吟倒接篱。
    吟到水西云影北，莞然一笑已无诗。

赵崇鉹　学诗
    神仙不可学，愿学长不死。
    学诗如学仙，吞霞洁尘滓。
    渚花流水香，烟霏暮山紫。
    凉颸入修竹，一笑鸣绿绮。

赵崇鉹　寻真夕对
    春云弄月黄金丝，春山草木皆仙姿。
    松根对坐日西夕，群峰当前列青壁。
    铿铿虚壑含古音，静听宛是商山吟。
    洞石微开月当户，剪水弦冰心手语。

赵崇鉹　丫头岩
    烟雨斑斓石藓春，坠云谁梦宝花颦。
    行人总被虚名误，到得倾城又误人。

赵崇鉹　野园
    野园对客无杯勺，共坐茅檐理钓车。
    片月渐低风露冷，隔墙山鬼啸梨花。

赵崇鉹　夜坐
    自炷芳萧读道书，玄文豁落走龙鱼。
    松梢露色挂北斗，一夜风前学步虚。

赵崇鉹　有赠
    别意参差绕碧栏，外头斜月逼人寒。
    钩帘恐碍双栖鹊，乍可桃花隔雾看。

赵崇鉹　月岩
    玉丹仙蜕双飞翰，便作琉璃世界看。
    大地山河浑忘却，谩依桂树舞青鸾。

赵崇鉹　杂兴
    潮平烟敛月明高，霁宇涵空见羽毛。
    我自无能君了了，樯杆独倚调离蚤。

赵崇鉹　杂兴
    日日西风坐石苔，手扪苍壁倚云开。
    却来平地观空色，不信碧虚天际来。

赵崇鉹　至后
    愔愔云气绕江城，至后寒轻讵可凭。
    两日南风将雪信，床前蝙蝠夜翻灯。

赵崇鉹　壮节亭二松
    壮节亭前野碧滋，髯龙飞去忽经时。
    只应黄犊苍藤路，尚有清泉白石知。

赵崇皦　九日山送客次赵循州韵
    苍松藏野寺，山以隐君灵。
    挽仰千年事，孤高九日亭。
    抗尘头渐白，吊古眼犹青。
    有客耽幽讨，吟情起鹤汀。

赵崇杰　龙潭寺
    欲觅龙潭何处是，青山影里见浮图。
    红蕖映日真花藏，碧水涵天莹玉壶。
    已放源流通北海，未饶风物说西湖。
    待中庵外多闲地，容我他年卜筑无。

赵崇洁　读书趣
    溪流静阅成签书，未许传讹杂鲁鱼。
    洙泗渊源应出活，宫墙高大独生虚。
    乾坤容我承三极，造化凭谁托一嘘。
    从此已知身即道，便便熟路驾轻车。

赵崇洁　游亭晚酌
    一樽对酌晚临溪，诗景撩人兴不迷。
    风约滩声侵座冷，月移花影落檐低。
    银笺白雪心先吐，玉斝黄流手漫提。
    自庆一时文物会，肯拚身世醉如泥。

赵崇璡　丛桂轩四首　口黄
    半轩秋雨染鹅黄，望里还疑分外香。
    月到树傍生净想，云开花底拥仙装。
    披襟笑赏和衣馥，携手高攀满袖芳。
    信道男儿输宿愿，一枝早占广寒香。

赵崇璡　丛桂轩四首　老翠
    霓裳阿妹舞婆娑，老翠连云秀复华。
    露令山房笼月色，风清池馆落天葩。
    分来窦氏三秋种，斧罢吴生几树花。
    莫讶仙才无用处，一朝队引啸烟霞。

赵崇璡　丛桂轩四首　嫩红
    昨夜西风吹御沟，红摇桂子麝香浮。
    蟾宫影散三千界，玉殿根盘第一流。
    仙骨知非凡俗相，锦标喜簇少年头。
    欲从云外移真种，试向丹梯最上游。

赵崇璡　丛桂轩四首　妖白
    种自姮娥宫里栽，如何亦向世间开。
    偏宜素质妆秋晚，不比晚华怕早摧。
    风递香来薰绮席，月移影上弄瑶台。
    看时直欲令人醉，似向琼林宴御杯。

赵崇琏　题曹孝娥
    孝女方童草，哀诚动鬼神。
    父沈迷死所，已不爱其身。
    苍桧根泉壤，灵祠食水滨。
    中郎八个字，恼得老奸人。

赵崇琏　题关夫子
    天挺孤忠世所钦，桃园口血誓坚金。
    单刀万古英雄胆，明烛一生节义心。
    蜀汉史书传不朽，春秋庙祀有余歆。
    当年无奈曹孙在，今日曹孙何处寻。

赵崇琏　题两桥
    一溪夹道枕流水，上有两桥横绝流。
    乌鹊互飞银汉夜，彩虹交映玉潭秋。
    东西雨过苔痕润，左右晴分浪影收。
    谁是当年题柱者，不应并驾到瀛洲。

赵崇釠　梅岩
    嵌空天影落元间，更着梅花迥莫攀。
    休说横斜欠清浅，此岩正不减孤山。

赵崇釠　梅岩
    梅花应只在岩间，无奈官身不可攀。
    几度句中寻夜佛，钜灵安得为移山。

赵崇泞　勉子读书
    男儿立志要崚嶒，莫与闾阎较重轻。
    一寸光阴无放过，十年灯火夙修成。
    学疏达境还堪愧，道在穷途亦可亨。
    未必儒冠能见悮，书窗努力继芳声。

赵崇森　春暖
    春晴多得两三日，便觉暄于轻暑天。
    行客停鞭争买扇，侍儿启笥请收绵。
    把杯早自嫌温酒，盥手相将喜冷泉。
    此去西湖已初夏，安排絺绤上游船。

赵崇森　春雨
    连朝连夜雨，春尽转潇潇。
    巷陌泥沾足，田畴水侵腰。
    麦黄皆倒穗，桑冻不抽条。
    花事今休矣，祈晴且救苗。

赵崇森　江行
    贪看湘江景，蓬窗手自扪。
