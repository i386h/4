<!-- { "loadSidebar": true } -->
    我脚何似胪脚，文殊亲见无著。
    好个玻璃盏子，不要当面讳却。

释明辩　颂古十六首
    人人有个生缘，从来罪大弥天。
    不是牵犁拽把，便须鼎镬油煎。

释明辩　颂古十六首
    春水满幽涧，江风吹断云。
    年年那时节，忆著别离人。

释明辩　颂古十六首
    住山身已老，世事任乖张。
    年来无侍者，客到自烧香。

释明辩　颂古十六首
    两女合为一媳妇，古寺基前幢子竖。
    彷佛上有陀罗尼，多少行人尽惊怖。

释明辩　自赞三首
    土豹长老，悟处敲譫。
    滑头胜似莼菜，软顽何啻黐胶。
    曾被三脚驴子，踏得鼻孔成四。

释明辩　自赞三首
    瞎老婆半夜吹火，张聋子日午闻歌。
    画得这般毫相，出生入死降魔。
    有时鼓起龙门浪，娑竭龙王不奈何。

释明辩　自赞三首
    潦倒住持，不言规矩。
    聚三日僧，说无义语。
    平生要讨便宜，落水也求乾处。

释某　石{外辶内委女换聿}
    路绕崖悬万仞头，檐泉带月几时休。
    个中拨转通天窃，人自安间水自流。

释某　问诠禅师
    觌面难逢处，如何顾鉴咦。
    乞师垂半偈，免使后人疑。

释南　悟赵州狗子无佛性话偈
    狗子无佛性，罗瞭星入命。
    不是打杀人，被人打杀定。

释南雅　偈二首
    大机贵直截，大用贵顿发。
    纵有啮镞机，一鎚须休杀。

释南雅　偈二首
    紫蕨伸拳笋破梢，杨花飞尽绿阴交。
    分明西祖单传句，黄栗留噜燕语巢。

释南雅　偈颂七首
    葛陂化杖谁为力，陶壁飞梭事有因。
    好是风云相际会，峥嵘头角自惊群。

释南雅　偈颂七首
    百岁光阴弹指顷，万缘休处是良谋。
    文章盖世今何在，到了还归土一坵。

释南雅　偈颂七首
    生而无生，一片浮云点太清。
    灭而无灭，万里寒空沈晓月。
    个些儿，佛不知，
    拟心栖处隔山迷。直饶不拟栖心处，
    犹落吾家第二机。

释南雅　偈颂七首
    生是死之生，死是生之死。
    两路坦然平，无彼亦无此。

释南雅　偈颂七首
    瞎驴灭却正法眼，临济宗风始大张。
    的的单传至今日，绳绳不断愈光扬。
    有价数，没商量。

释南雅　偈颂七首
    去年今月正今日，北高峰前，
    冷泉亭畔。悬羊头，
    卖狗肉，秤头斤两惜如玉。
    几多高价来相酬，尽力相酬酬不足。
    今年今日正今时，竹山顶上，
    栖风亭边。饥即餐，
    困即眠，石头为枕草为毡。
    永日萧然无个事，白云深处不朝天。

释南雅　偈颂七首
    十方同聚会，个个学无为。
    此是选佛场，心空及第归。

释南雅　见见之时见非是见
    见见之时非是见，见犹离见若为论。
    钱塘江上中秋后，风急潮声万马奔。

释南雅　真觉禅师
    德山棒下桶底脱，又被岩头轰一喝。
    县崖万丈放全身。松山撑破秋空月。

释南越　石佛寺
    松竹行才尽，香城绝世尘。
    倚岩开半殿，凿石见全身。
    钟鼓中天晓，烟花上界春。
    出门重稽首，愿值下生辰。

释朋　咏鱼篮观音
    徒整春风两鬓垂，子规啼遍落花枝。
    龙门上客家家是，锦鲤提来卖与谁。

释朋来　清明游玉堂庄
    几宿青山逐陆郎，清明时节好烟光。
    归穿绿荇船头滑，醉踏残花屐齿香。
    风急岭云飘迥野，雨馀田水落方塘。
    不堪吟罢东回首，满耳蛙声正夕阳。

释普度　宝公赞
    剪刀拂尺，高挂金锡。
    卖狗悬羊，多虚少实。
    掉发武帝赶达磨过江，五叶一花，
    从此狼籍。稽首十二面观音，
    正面有谁识得，{囗里加力}。

释普度　碑匠
    点划纵横一脱新，之乎者也转精神。
    只於黑白分明处，验尺寻行数墨人。

释普度　焙经
    儿孙一代错商量，抖擞瞿昙烂肚肠。
    三昧火熏三毒火，家私那许外人扬。

释普度　布袋赞
    兜率内宫不肯住，杖挑布袋红尘去。
    不知开口笑何人，待你下生人笑你。
    阿呵呵，宽著肚皮等著他。

释普度　出山相赞
    万乘尊荣都弃了，六年雪岭受饥寒。
    明星一见便回首，到底依前被眼瞒。

释普度　辞世颂
    八十二年，驾无底船。
    踏翻归去，明月一天。

释普度　达磨赞二首
    竺国太平思泛海，中华祸起向东来。
    当时不遇梁天子，只好深深掘地埋。

释普度　达磨赞二首
    梁皇法令岂徒劳，滞货私通价转高。
    芦苇萧萧熊耳月，至今大地是波涛。

释普度　大疑
    此心未决应须决，决了而今更问谁。
    日用堂堂无向背，春山一任鹧鸪啼。

释普度　悼天童晦岩和尚
    恩怨重重分未分，再来不见旧时人。
    娟娟宿鹭亭前月，忍照西风吹白苹。

释普度　德山赞
    担疏钞行脚，大负不平气。
    失脚到龙潭，未惬平生意。
    吹灭纸灯时，拶著娘生鼻。
    便将一炬火，烧却闲故纸。
    从兹愤愤觅冤仇，一条白棒掀天地。

释普度　佛光法师赞
    荡荡慈风弥宇宙，滔滔辩泻四河清。
    毗卢海印全身佩，香拥优昙满帝城。

释普度　付法衣与琼林侍者
    杨岐担子无轻重，上得肩时便著行。
    咬定牙关提正令，卷舒杀活任纵横。

释普度　观音赞
    苦海横身一叶轻，黑风吹堕任纵横。
    要令险处人回首，月在补陀天际生。

释普度　寒山赞
    没伎俩，爱吟诗。
    一句子，少人知。
    寥寥静听松风吹。

释普度　和静照诗韵
    汲来崖瀑煮新茶，紫玉瓯中现瑞霞。
    到此豁然如梦觉，一天疏雨湿秋花。

释普度　和静照诗韵
    磵边云泠裛苍苔，木杪金灯午夜开。
    更问昙猷在何许，分明犹隔海门来。

释普度　偈颂一百二十三首
    前不构店，后不迭村。
    当阳坐断，上下平分。
    更看直透云霄之顶，独步乾坤。

释普度　偈颂一百二十三首
    司道染泥沙，佛祖生冤家。
    新半山为甚烧香礼拜，明珠绝纇，
    皓玉无瑕。

释普度　偈颂一百二十三首
    有主有宾，无疏无亲。
    直饶七佛到来。各与三十拄杖，
    少喜多嗔。

释普度　偈颂一百二十三首
    一佛出世，千佛赞扬。
    十方坐断，独露真常。
    山苍苍，云苍苍。
    半开半合，隐显全彰。

释普度　偈颂一百二十三首
    拄杖子，无向背。
    东拄西掌，登山涉海。
    汴璧骊珠，泥团土块，
    一时粉碎。

释普度　偈颂一百二十三首
    雨涤炎威，秋云自在。
    一片两片拄杖头，或卷或舒林木外。
    白璧明珠，泥团土块。
    放去收来颗颗圆，填沟塞壑无人会。
    阿呵呵，六只骰子满盆红，
    有采无采，大家别赛。

释普度　偈颂一百二十三首
    说禅说道，撒土撒沙，
    半山终不也随邪。重阳定在九月九，
    东篱何处无黄花。

释普度　偈颂一百二十三首
    龙门万仞，到者还稀。
    不犯清波，如何进步。

释普度　偈颂一百二十三首
    前佛性命，后佛纪纲。
    开口即丧，闭口即错。
    瘥病不假驴驼药。

释普度　偈颂一百二十三首
    毫末非轻，丘山非重。
    按佛祖云头，穿衲僧鼻孔，
    剖破方知无罅缝。

释普度　偈颂一百二十三首
    破沙盆，没巴鼻，
    尽大地人扶持不起。玉山路上，
    荆棘参天。锺阜山前，
    清风匝地。擘破宝公面皮，
    德云无处回避。

释普度　偈颂一百二十三首
    十五日已前，只许老胡知，
    不许老胡会。十五日已后，
    只许老胡会，不许老胡知。
    正当十五日，会不会，
    知不知。风细细，
    日迟迟。不惜黄金为弹子，
    牡丹花下打黄鹂。

释普度　偈颂一百二十三首
    大海扬尘，高源出水。
    狭路相逢，知心有几。
    明明玉鉴光中，浩浩烟波万里。
    鹡鷟擎头，金鳞摆尾。
    江北江南绝望时，一声霹雳清飚起。

释普度　偈颂一百二十三首
    推不去，挽不来。
    南天台，北五台。
    大地寥寥兮何者当情，春风浩浩兮雨打莓苔。
    见成公案，不涉安排，
    岂在见桃花而后眼开。

释普度　偈颂一百二十三首
    云收海山横，月印江天晓。
    扰扰红尘中，青春有多少。
    铁壁银山一拶开，落花流水空徘徊。

释普度　偈颂一百二十三首
    今朝五月五，诸方尽鸣鼓。
    不说药病相治，便说书符呪士。
    金山伎俩既无，未免别行一路。
    日轮当午。

释普度　偈颂一百二十三首
    一见便见，一得永得。
    四边界至，故是分明。
    一寸笔头，万钧之力。
    三十年异苗翻茂，千万古口流伟勣。

释普度　偈颂一百二十三首
    阿呵呵，知不知，
    青毡元是吾家物，好看金牛作舞时。

释普度　偈颂一百二十三首
    火云影裡一叶落，玉鉴光中便见秋。
    一任秋来又秋去，大江依旧向东流。
    无变易，有来由。
    塞鸿何处，白鹭沧洲。
    数声渔笛烟村晚，狼籍断霞闲钓舟。

释普度　偈颂一百二十三首
    雨洗炎威，秋磨霄汉。
    风传{左禾右罢}稏香，鼓腹寒岩畔。
    位转功回木马嘶，劫外不须重借伴。

