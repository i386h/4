<!-- { "loadSidebar": true } -->
    雪尽小桥出，烟消千嶂生。
    病多无脚力，遥羡落鸿轻。

范成大　次韵温伯苦蚊
    白鸟营营夜苦饥，不堪薰燎出窗扉。
    小虫与我同忧患，口腹驱来敢倦飞。

范成大　次韵温伯谋归
    官路驱驰易折肱，官曹随处是愁城。
    随风片叶乡心动，过雨千峰病眼明。
    一脔何须尝世味，寸田久已废吾耕。
    羡君早作归欤计，屈指从今几合并。

范成大　次韵温伯纳凉
    日斜犹畏暑，吏退合偷闲。
    霞散红绡薄，溪回碧玉弯。
    伴人惟羽扇，娱客欠风鬟。
    且复哦新句，相嘲饭颗山。

范成大　次韵温伯夜坐。今日忽得舍弟到杭消息，喜见於词
    长风吹月来，影碎竹间牖。
    良宵坐窘束，媿我尘外友。
    平生烟霞兴，硉兀上南斗。
    颇亦契三三，未省计九九。
    迷涂入簿领，乡心几回首？
    嗟予季行役，舟拂涨溪柳。
    凌晨双鹊鸣，耫占得无咎。
    何当从汝去，履綦寻蕙亩。

范成大　次韵温伯雨凉感怀
    穷士病且饥，古今同一流。
    身安腹果然，此外吾何求。
    判司诚卑官，未免尘甑忧。
    穷山更瘅暑，惫卧不举头。
    二物交寇我，生世真如浮。
    晨朝墨云作，疾雷破山丘。
    排檐忽飞溜，蛙蝈鸣相酬。
    朱冠领热属，横溃输一筹。
    新凉苏肺气，踏湿登城楼。
    好邀云雨仙，长袖按梁州。
    吹水添瓶罍，净洗千斛愁。
    何从有此段，冰厅冷如秋，
    但觉诗思生，爽气入银钩。
    章成竟何用，知能救穷不？
    汤子亦旅食，回望家还羞。
    倡予敢不和，共作商声讴

范成大　次韵温伯种兰
    灵均堕荒寒，采采纫兰手。
    九畹不留客，高丘一回首。
    峥嵘路孔棘，凄怆肘生柳。
    遂令此粲者，永与穷愁友。
    不如汤子远，情事只诗酒。
    但知爱国香，此外付乌有。
    栽培带苔藓，披拂护尘垢。
    孤芳亦有遇，洒濯居座右。
    君看深林下，埋没随藜莠。

范成大　次韵谢李叔玠追路送笋
    堕地锦绷茁，解衣温玉姿。
    来赏食竹债，大胜伏雌炊。
    少日羹藜子，老来煨芋师。
    盘餐登异味，指动已先知。

范成大　次景琳录事赠别韵
    放船鸣橹便秦吴，送别空烦长者车。
    宿雾锁山常幂幂，断云将雨忽疏疏。
    高城五岭花深处，短棹三江木落初。
    赖得溪流通尺素，蒲根仍有一双鱼。

范成大　次时叙韵送至先兄赴调
    梅柳欲动风作难，行人意在飞鸿间。
    一官远游门户弱，百岁上策身心闲。
    胸次饶渠有廊庙，梦魂叵使无江山。
    栽桃种杏须付我，已办铁锁迟公攀。

范成大　次王正之提刑韵，谢袁起岩知府送茉莉二槛
    千里移根自海隅，风颿破浪走天吴。
    散花忽到毗耶室，似欲横机试病夫。
    燕寝香中暑气清，更烦云鬓插琼英。
    明妆暗麝俱倾国，莫与矾仙品弟兄。

范成大　次温伯用林公正、刘庆充倡和韵
    前山後山梅子雨，屯云日夜相吞吐。
    长林绝壑望不到，时有樵归说逢虎。
    奔溪朝来忽怒涨，夹岸柳梢余尺许。
    屋头未放浓岚散，苦忆清风泛琼宇。
    客行落此乱山中，但欲寻人诉羁旅。
    比邻邂逅得清士，眉宇津津佳笑语。
    杯行起舞出新句，我气已衰聊复鼓。
    明年与君杭太湖，扁舟踏浪不踏土。
    沉沉玉柱閟仙扃，矫矫虹梁浮水府。
    目力无穷天不尽，却笑向来谁缚汝？

范成大　次韵边公辨
    错落参旗羒竹梢，柴荆临水闭蓬蒿。
    春风吹晓玉蟾堕，穠露洗空银汉高。
    双鹊绕枝应也倦，一蛩吟壁已能豪。
    新秋只合添诗兴，莫学潘郎叹二毛。

范成大　次韵陈季邻户部旦过庵
    宦游触处似悬匏，北岳南山想献嘲。
    拍手百年休铸铁，盖头一把暂诛茅。
    玉京岁晚梧桐落，水国霜清橘柚包。
    飞锡已随归梦去，何人项上鹊成巢？

范成大　次韵陈季陵寺丞求歙石眉子砚
    金星荧荧眉子绿，婺源琢石如琢玉。
    宝玩何曾捄枵腹，但爱文君远山蹙。
    丈人笔阵森五兵，书品入妙仍诗名。
    我有陂陀天海样，与公文字俱金声。
    枭卢一掷不须呼，况敢定价论车渠。
    只烦将到妆台下，试比何如京兆画？

范成大　次韵陈融甫支盐年家见赠二首
    范村如荒村，一老雪垂领。
    高轩款门来，惊破雀罗静。
    披草出迎客，玉笋森秀整。
    短章虽寂寞，染指已尝鼎。
    归骖不可驻，晨昏思定省。

范成大　次韵陈融甫支盐年家见赠二首
    乃翁一经传，播获了家事。
    短檠寓真乐，尺璧岂良贵。
    年家有宁馨，令我喜无寐。
    加鞭翰墨场，一跃群空冀。

范成大　次韵陈仲思径属西峰观雪
    仙人漓江游，剪水冯夷宫。
    宾友来邹枚，寒辔摇冬珑。
    起望天南陲，玉沙满长风。
    越人来省识，把酒酹层空。
    从来峤南北，人谓将无同。
    那知梁园霰，飞入瑞露中。
    幕府有清士，寻僧上西峰。
    六花信娟巧，未及五字工。
    我亦涤冰砚，课虚贵新功。
    莫嗤两舑儒，毫端尚清丰。

范成大　次韵答吴江周县尉饮垂虹见寄
    垂虹亭上角巾倾，鼍怒龙吟醉不听。
    安得对君浮大白，想应嗤我汗新青。
    梦魂舞蝶随春草，时节宾鸿点暮汀。
    湖海扁舟须及健，莫教明月照星星。

范成大　次韵代答刘文潜司业
    平羌江上首空回，慈姥岩前定把杯。
    纵使石肠都忘却，也应风雨送愁来。

范成大　次韵代答刘文潜司业
    回廊月下短歌行，惟有知音解有情。
    一曲红窗声里怨，如今分作两愁城。

范成大　次韵耿时举、王直之夜坐
    庭叶翻翻闹，灯花粟粟穠。
    关山千里鴈，风雨满城钟。
    陇上新登谷，江头旧熄烽。
    今年吾计得，安稳读三冬。

范成大　次韵耿时举苦热
    赤日才低又火云，巷南街北断知闻。
    荷风拂簟昭苏我，竹月筛窗慰藉君。

范成大　次韵龚养正病中见寄
    衰翁扫轨欲垂车，怪子颓然也向隅。
    激水要令风在下，涸泉翻以沫相濡。
    瘠肥邈尔自秦越，势利纷然皆耳余。
    且复放船来话旧，不妨莲叶卧看书。

范成大　次韵龚养正送水仙花
    色界香尘付八还，正观不起况邪观。
    花前犹有诗情在，还作凌波步月看。

范成大　次韵龚养正中秋无月三首
    词客幕天清露下，老翁卧病破窗中。
    高吟大醉输公等，不见嫦娥与我同。

范成大　次韵龚养正中秋无月三首
    去年怪雨无端甚，今岁痴云亦复然。
    减却新诗酸却酒，乘除添得一更眠。

范成大　次韵龚养正中秋无月三首
    丙夜清光些子见，儿童惊喜强雄夸。
    阑珊高兴应无几，恰似春残看落花。

范成大　次韵郭季勇机宜雪观席上留别
    胜绝尊前万事休，纵非吾土且登楼。
    山迎雨脚俄飞过，风约江声欲倒流。

范成大　次韵韩无咎右司上巳泛湖
    休沐辰良不待晴，径称闲客此闲行。
    春衫欺雨任教冷，病眼得山元自明。
    抹黛浓岚围坐晚，揉蓝新渌没篙清。
    栖鸦未到催归去，想被东风笑薄情。

范成大　次韵汉卿舅即事
    风卷南枝一夜休，孤芳宁肯为人留？
    淡妆素服真成梦，落月横参各自愁。

范成大　次韵汉卿舅即事
    万木垂垂欲改柯，根萌焦渴奈春何！
    晚来础汗南风壮，会有溪云载雨过。

范成大　次韵汉卿舅腊梅
    垂垂瘦萼泫微霜，剪剪纤英锁暗香。
    金雀钗头金蛱蝶，春风傅得旧宫妆。

范成大　次韵汉卿舅腊梅
    湘袂朝天紫锦裳，光风微度绛霄香。
    寿阳信美无仙骨，空把心情学澹妆。

范成大　次韵胡邦衡秘监
    斯言向来立，千古敢疵瑕。
    有命孤蓬转，何心劲箭加。
    人穷名满世，天定客还家。
    回首冥恩怨，虚空不著花。

范成大　次韵即席
    留连银烛照金荷，肠断华年一掷梭。
    月姊有情难独夜，天孙无赖早斜河。
    晶晶霜瓦寒生粟，衮衮风帏细涌波。
    鸹鶡晓啼鸣鹊散，许多佳景奈愁何。

范成大　次韵季陵贡院新晴
    锁闱令严深复深，五星帘幕晴若阴。
    澹云微月谩清夜，短檠政自关人心。
    看灯作晕生睡色，江南行处梦不隔。
    觉来快读新晴篇，恥然寘我莺花前。
    径欲觞公後堂酒，倘烦春衫小垂手。

范成大　次韵姜尧章雪中见赠
    玉龙阵长空，皋比忽先犯。
    鳞甲塞天飞，战逐三百万。
    当时访戴舟，却访一寒范。
    新诗如美人，蓬荜愧三粲。

范成大　次韵郊祀庆成
    帝德重尧绪，天心与舜禋。
    庆期符後甲，元日际初辛。
    土纬扶南极，旄胡拱北辰。
    律谐风自艮，衡正斗垂寅。
    桂燎灵宫晓，萧脂太室晨。
    百神森壁垒，万卫密钩陈。
    日月青旗色，雷霆玉辂尘。
    洗兵银汉水，收雪紫坛春。
    天步临黄道，仙班像玉宸。
    陶匏宗素朴，琮璧慕精纯。
    秘祝裒时对，高斿歨下宾。
    金钟鸣杰虡，朱火＊芳薪。
    日丽鸡竿矗，天旋凤律新。
    端门敷锡後，六合共絪縵。

范成大　次韵举老见嘲未归石湖
    半世吟客舍柳，长年忆后园花。
    为报庐山莫笑，云丘今属谁家

范成大　次韵乐先生除夜三绝
