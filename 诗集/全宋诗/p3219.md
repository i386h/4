<!-- { "loadSidebar": true } -->
    渔人空老尽，谁似太公贤。
    
    
魏野　闻雷宣徽薨背敕葬归乡
    圣代贤臣丧，何人不惨颜。
    新祠民祭祀，旧债帝填还。
    鹵簿尘侵暗，铭旌泪洒斑。
    功名谁复继，敕葬向家山。

魏野　闻李安下第因有所感
    客携春榜至，开处倚柴荆。
    未看御题目，先寻君姓名。
    本期邻状首，敢叹滞文明。
    不会玄穹意，默然空怆情。

魏野　闻潘阆新授滁州散参因以寄贺
    江乡去想胜还乡，官职寻常事不常。
    会得圣君无别意，只应图继贾司仓。

魏野　闻王衢王辟登第因有寄贺
    人间第一荣，初得好科名。
    万乘登楼看，三台让路行。
    搜罗空草泽，宴会敌蓬瀛。
    榜眼兼衣钵，偏依野客情。

魏野　闻王衢王专下第因有所感
    忽见僧来说，千愁集病颜。
    闻君俱下第，使我转思山。
    疑欲鑽龟卜，穷应叹雉还。
    此怀何处写，月上太虚閒。

魏野　闻张师德状元登第因以寄贺兼呈梁固状元
    科场消息到柴扉，皇宋风流事要知。
    封禅汾阴连岁榜，状元俱是状元儿。

魏野　闻周孟下第
    乙巳暮春天，端居忽怆然。
    一名伤圣祖，三榜作遗贤。
    我自空弹指，君谁可比肩。
    何由销此恨，独坐落花前。

魏野　吾友山阳蹇子韫尝游颍上言彼之居人有许氏者富不因贪学非求进于郡
    道胜富如贫，亭临颍水滨。
    一瓢思祖德，三径与僧邻。
    虚白虽同性，丹青不似身。
    趋庭知有子，下榻岂无人。
    纫佩兰多老，成蹊李尽珍。
    开筵回雪少，联句聚星频。
    家谱书难备，州图画不真。
    遥题应未的，莫把刻贞珉。

魏野　喜大孙状元见访
    道同忘贵贱，陋巷每频看。
    相见唯呼字，留题不著官。
    狂吟无所忌，静坐有余欢。
    却恨归公署，茅堂会宿难。

魏野　喜怀古上人见访
    隔岭僧来宿，闲同倚石楼。
    漏声过半夜，月色近中秋。
    雅道玄须到，权门险莫游。
    此心方共适，明月更相留。

魏野　喜岐贲王闱见访
    久别思方切，同来宿弊庐。
    闲听一夜话，胜读十年书。
    拙喜交情在，贫惭主礼疏。
    共嗟高会少，且愿更踌躇。

魏野　夏日怀寄西川峡路淮南薛臧王三运使
    运使幽人酷暑时，江边林下两何为。
    信旗君逐舟车动，懒架吾随枕簟移。
    绣袂几经梅雨洒，葛衣一任竹风吹。
    蜀山淮甸棠郊外，早晚相逢豁所思。

魏野　夏日书事
    寻常苦出门，况复在炎蒸。
    短褐披犹懒，长裾曳岂能。
    松风轻赐扇，石井胜颁冰。
    只此贫无事，常愁不易胜。

魏野　夏日雨中题諤师房
    夏雨下如绳，虚廊减郁蒸。
    溅琴移榻避，添砚就簷承。
    暗喜同田父，闲听共野僧。
    苦吟题壁上，欲改更慵能。

魏野　夏夜与臧奎陈越会宿河亭联句三十韵
    雨破畏日沉，月出酷暑歇。
    衙中河亭上，静与山不别。
    良朋俱远来，文会一何悦。
    箕踞巾舄闲，玩好琴樽列。
    繁礼厌拘挛，陈言誓摆脱。
    挥尘影参差，饭果香馥烈。
    酒令时解严，谈锋久不缺。
    乐天无荒淫，饱德异饕餮。
    高谈闻谑浪，正义排诡谲。
    抗俗绝依违，评文无诋诘。
    舆论鄙譸张，奴学贱剽窃。
    徵引角产竞出，联唱更相发。
    较善合权衡，驰义同轨辙。
    万物情难逃，千古疑皆决。
    圣道约扶持，淫辞谋劓刖。
    风鉴定妍媸，天机藏巧拙。
    是物有废兴，唯道无本末。
    义路自坦夷，世途终兀臬。
    烈士死光辉，常徒生汨没。
    逸气小风云，直笔轻斧钺。
    孟轲心不动，陶潜腰耻折。
    疲倦仆屡更，辉映烛频跋。
    浩歌不成调，狂舞宁赴节。
    气候随斗占，分野为星别。
    蛩韵时断续，渔灯乍明灭。
    河声疑地震，电影若天裂。
    飘风夺轻纨，零露透疏葛。
    酒海倾屡空，诗源浩不竭。
    咸平已亥岁，二年时六月。
    此会是何人，其名野奎越。

魏野　闲居书事
    无才动圣君，养拙住山村。
    临事知闲贵，澄心觉道尊。
    成家书满屋，添口鹤生孙。
    仍喜多时雨，经春免灌园。

魏野　咸阳道中作
    渭水冻无波，终南翠色多。
    云临残照霁，客向故城过。
    惊雁远犹叫，牧童寒不歌。
    心愁人不会，谓我欲求何。

魏野　晓
    露侵短褐晓寒轻，星斗阑干野外明。
    寂寞小桥和梦过，豆花深处草虫鸣。

魏野　谢长安孙舍人寄惠蜀牋并茶二首
    彩牋一轴敌琼瑰，喜见亲题手自开。
    远胜浣花人寄到，贵从视草客分来。
    百张重叠霞初卷，十色参差锦乍裁。
    红药篇章方雅称，老夫无用攎封回。

魏野　谢长安孙舍人寄惠蜀牋并茶二首
    谁将新茗寄柴扉，京兆孙家小紫微。
    鼎是舒州烹始称，瓯除越国贮皆非。
    卢仝诗里功堪比，陆羽经中法可依。
    不敢频尝无别意，却嫌睡少梦君稀。

魏野　谢呈寇相公召宴
    两度为霖六镇临，春残公暇宴棠阴。
    周瑜辨乐宁妨醉，裴度谕兵不废吟。
    五色诏书丹凤降，十香御酒翠娥斟。
    野人每喜陪樽俎，三入唯愁阻访寻。

魏野　谢大著刘烨寄惠玉笺
    皎洁分明如我鬃，卷舒方正似君心。
    三千里外情多少，一幅真堪值万金。

魏野　谢冯亚惠鹤
    殷勤亲惠鹤，迢递自江濆。
    情性浑如我。精神酷似君。
    舞思同座看，唳想隔城闻。
    从此添诗景，为题好共分。

魏野　谢何学士王专推官王道士同见访
    闲离锦帐带纱巾，谁从东郊访隐沦。
    旧在幕在珠履客，新游门下羽衣人。
    扫苔虽是开三径，采蕨何繇致八珍。
    太史还应怪躔次，郎官星犯客星频。

魏野　谢刘小谏寄惠双鹤
    令妀　兄弟涉烟波，谏署人教到薜萝。
    毛比君情犹恐少，格如我性不争多。
    相呼似说冲霄意，对舞初闻击壤歌。
    仙术无能骑谢去，青云未免阻闲过。

魏野　谢龙图李待制见寄
    烟霄闲似在烟霞，唯有龙图学士家。
    和了御诗垂锦帐，卧听仙乐出宫花。

魏野　谢龙图李待制见寄
    　￥知清贵孰能攀，天上闲胜地上闲。
    除对圣君论道外，时题诗句落人间。

魏野　谢潘阆寄惠白鸡
    远惠鸡同雪，应图警卧云。
    如君鸣有信，似我素无文。
    映树迷蟾彩，临流杂鹭群。
    朝昏可所恨，不共隔篱闻。

魏野　谢乔职方惠山菜
    山菜寻常见眼明，使君偏赐兴μ新生。
    野人屈指皆知性，老圃从头不识名。
    五鼎减来为异味，一笔添出称闲情。
    儿童笑道真嘉馔，诗思因餐觉转清。

魏野　谢乔职方惠书
    珍重君郎一纸书，亲书何啻敌琼琚。
    便迥岂易逢归雁，频看应难长蠹鱼。
    先寄路经千里外，后批情更万重馀。
    静思贵不忘贫贱，当日荆州亦未如。

魏野　谢师刑部见召
    锦帐公余后，纱巾召见初。
    一言忻契合，三拜愧生疏。
    渐见诗多拙，方知誉转虚。
    犹能时遣吏，相问到贫居。

魏野　谢孙大谏惠茶
    卢仝曾谢谏官茶，狂作长歌任过夸。
    争似君今相惠者，分从金口到村家。

魏野　谢孙舍人题名水亭因有纪赠
    紫微客写青苔壁，不兴寻常姓字同。
    多谢溪烟知我意，预先替作碧纱笼。

魏野　谢孙状元寒食见赠
    一首状元诗，封来到竹扉。
    读留寒食烛，拜换道家衣。
    誉过心无愧，酬迟礼转非。
    闲思播琴里，谁更会玄微。

魏野　谢孙紫微同郡侯石太尉见访
    谁共东郊访懒魁，一时文武尽奇才。
    朱衣列到柴门住，皂纛随穿竹径来。
    乍照儿童戈似雪，忽惊猿鹤鼓如雷。
    眼看两地翱翔去，溪上无由更接陪。

魏野　谢王耿太博惠藤床王虞部惠藤枕
    藤床藤枕睡腾腾，软胜眠莎与曲肱。
    知似边韶偏寄惠，梦中长亦感心朋。

魏野　谢王太博惠书
    贵不忘贫贱，华缄到弊庐。
    分明如国史，子细似家书。
    情有千重在，词无一字虚。
    未谐亲谢去，东望但踌蹰。

魏野　谢薛端公寄惠素纱
    鹤色纱蒙乌府寄，裁衣不称著林中。
    水亭君有亲题处，留待他时染碧笼。

魏野　谢薛省判寄惠鹤
    早辍仙禽寄逸民，年来亦似厌家贫。
    时时东望长鸣处，应忆朱门旧主人。

魏野　谢益州司理刘大著寄惠筇竹杖
    虽胜斑竹与红藤，绝远羸躯岂易凭。
    争得化龙归锦水，老身骑去见心朋。

魏野　谢张中允见访
    园林花未发，岂是为游春。
    深愧青宫客，先寻白屋人。
    儿童惊茜绶，仆隶笑纱巾。
    踏雪携诗谢，朱门必许亲。

魏野　谢知府寇相公降访
    昼睡方浓向竹斋，柴门日午尚慵开。
    惊回一觉游仙梦，村巷传呼宰相来。

魏野　谢知府寇相公降访
    中书两入寇尚书，出镇雄藩半载余。
    棠树阴中无讼听，闲骑宝马到茅庐。

魏野　新井
    林间凿井新，里巷汲来频。
    及见羸瓶者，翻思抱瓮人。
    乍尝牙觉冷，试煮茗尤珍。
    从此前溪水，潜轻似不仁。

魏野　新晴书事上知府宋谏议
    美化何因见，民歌处处同。
    雨申诸县足，狱奏半年空。
