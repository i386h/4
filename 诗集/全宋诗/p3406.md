<!-- { "loadSidebar": true } -->
    镆邪三尺照人寒，试与挑灯子细看。
    且挂空斋作琴伴，未须携去斩楼兰。

辛弃疾　宿驿
    他乡异县老何堪，短发萧萧不胜簪。
    旋买一樽持自贺，病身安稳到江南。

辛弃疾　宿驿
    云外丹青万仞梯，木阴合处子规啼。
    嘉陵栈路吾能说，略似黄亭到紫溪。

辛弃疾　题鹅湖壁
    昔年留此苦思归，为忆啼门玉雪儿。
    鸾鹄飞残梧竹冷，只今归兴却迟迟。

辛弃疾　题福州参泉二首
    两泉水出更温泉，这里原无一二三。
    欲识当年参字意，行人浴罢试求参。

辛弃疾　题福州参泉二首
    三泉参错本儿嬉，认作参星转更痴。
    却笑世间真狡狯，古今能有几人知。

辛弃疾　题鹤鸣亭
    种竹栽花猝未休，乐天知命且无忧。
    百年自运非人力，万事从今与鹤谋。
    用力何如巧作凑，封侯原自曲如钩。
    请看鱼鸟飞潜处，更有鸡虫得失不。

辛弃疾　题鹤鸣亭
    莫被閒愁挠太和，愁来只用暗消磨。
    随流上下宁能免，惊世功名不用多。
    閒看蜂卫足官府，梦随蚁鬭有干戈。
    疏帘竹簟山茶碗，此是幽人安乐窝。

辛弃疾　题鹤鸣亭
    林下萧然一秃翁，斜阳扶杖对西风。
    功名此去心如水，富贵由来色是空。
    便好洗心依佛祖，不妨强笑伴儿童。
    客来閒说那堪听，且喜新来耳渐聋。

辛弃疾　题金相寺净照轩诗
    净是净空空即色，照应照物物非心。
    请看窗外一轮月，正在碧潭千丈深。

辛弃疾　同杜叔高祝彦集观天保庵瀑布主人留饮两日且约牡丹之饮
    竹杖芒鞋看瀑回，暮年筋力倦崔嵬。
    桃花落尽无春思，直待牡丹天后来。

辛弃疾　同杜叔高祝彦集观天保庵瀑布主人留饮两日且约牡丹之饮
    屏去佛经与道书，只将语孟味真腴。
    出门俯仰见天地，日月光中行坦途。

辛弃疾　闻科诏勉诸子
    秋举无多日，天书已十行。
    绝编能自苦，下笔定成章。
    不见三公后，空长七尺强。
    明年吏部选，梅福更仇香。

辛弃疾　吴克明广文见和再用韵答之
    彼茁江汉姿，当春风露足。
    美芹或以献，深愧野人腹。
    君诗穷草木，命骚可奴仆。
    更怜无俗韵，爱竹不爱肉。
    渠侬如石鼎，正作蛟龙缩。
    欲烹无鱼来，苍蝇声绕屋。

辛弃疾　戏书圆觉经后
    圆觉十二菩萨问，吾取一二余鄙哉。
    若是如来真实语，众生却自胜如来。

辛弃疾　仙迹岩
    地秘岩藏骨，豨灵膝印痕。
    虚床惟太姥，别席尽曾孙。
    披牒秦朝远，遗坛汉祀存。
    何时幔亭侧，重复见幢幡。

辛弃疾　新年团拜后和主敬韵并呈雪平
    已把年华逊得翁，满前依旧祖遗踪。
    谢家固不多安石，阮氏还能几嗣宗。
    今是昨非当谓梦，富妍贫丑各为容。
    修然白发犹何事，只好三人自一龙。

辛弃疾　信笔再和二首
    此心一似篆烟灰，好向君王早乞骸。
    何处幽人来问讯，横担竹杖过溪来。

辛弃疾　信笔再和二首
    春酒频开赤印灰，一尊忘我更忘骸。
    青山只隔二　　里，恰似高人呼不来。

辛弃疾　移竹
    每因种树悲年事，待看成阴是几时。
    眼见子孙孙又子，不如栽竹绕园池。

辛弃疾　忆李白
    当年宫殿赋昭阳，岂信人间过夜郎。
    明月入江依旧好，青山埋骨至今香。
    不寻饭颗山头伴，却趁汨罗江上狂。
    定要骑鲸归汗漫，故来濯足戏沧浪。

辛弃疾　咏雪
    书窗夜生白，城角晓增悲。
    未奏蔡州捷，且歌梁苑诗。
    餐毡怀雁使，无酒羡羔儿。
    农事勤忧国，明年喜可知。

辛弃疾　游武夷作棹歌呈晦翁十首
    一水奔流叠嶂开，豨头千步响如雷。
    扁舟费尽篙师力，咫尺平澜上不来。

辛弃疾　游武夷伴　棹歌呈晦翁十首
    山上风吹笙鹤声，山前人望翠云屏。
    蓬莱枉觅瑶池路，不道人间有幔亭。

辛弃疾　游武夷作棹歌呈晦翁十首
    玉女峰前一櫂歌，烟鬟雾髻动清波。
    游人去后枫林夜，月满空山可奈何。

辛弃疾　游武夷作棹歌呈晦翁十首
    见说仙人此避秦，爱随流水一溪云。
    花开花落无寻处，仿佛吹箫月夜闻。

辛弃疾　游武夷作棹歌呈晦翁十首
    千丈搀天翠壁高，定谁狡狯插遗樵。
    神仙万里乘风去，更度槎枒个样桥。

辛弃疾　游武夷作棹歌呈晦翁十首
    山头有路接无尘，欲觅王孙试问津。
    瞥向苍崖高处见，三三两两看游人。

辛弃疾　游武夷作棹歌呈晦翁十首
    巨石亭亭缺齧多，县知千古也消磨。
    人间正觅擎天柱，无奈风吹雨打何。

辛弃疾　游武夷作棹歌呈晦翁十首
    自有山来几许年，千奇万怪只依然。
    试从精舍先生问，定在包牺八卦前。

辛弃疾　游武夷作棹歌呈晦翁十首
    山中有客帝王师，日日吟诗坐钓矶。
    费尽烟霞供不足，几时西伯载将归。

辛弃疾　游武夷作棹歌呈晦翁十首
    行尽桑麻九英天，更寻佳处可留连。
    如今归棹如掤箭，不似来时上水船。

辛弃疾　有以事来请者俲康节体作诗以答之
    未能立得自家身，何暇将身更为人。
    借使有求能尽与，也知方笑已生嗔。
    器才满后须招损，镜太明时易受尘。
    终日闭门无客至，近来鱼鸟却相亲。

辛弃疾　玉真书院经德堂
    平生经德几人知，莫忘当年两字师。
    绝代本无空谷叹，逢人且觅镇山诗。
    千章古木阴浓处，万卷藏书读尽时。
    却把一杯堂上笑，世间多少噉名儿。

辛弃疾　御书阁额
    杰阁侵霄汉，宸章焕壁奎。
    内廷颁宝宴，中使揭璇题。
    信誓山河固，恩宠雨露低。
    寒儒倚天禄，目断五云西。

辛弃疾　御书阁额
    功掩萧何第，名越崔氏堂。
    孤忠扶社稷，一德契穹苍。
    金碧飞翚外，鸾虬结绮旁。
    落成纷燕贺，弱羽得高翔。

辛弃疾　元日
    老病忘时节，空斋晓尚眠。
    儿童唤翁起，今日是新年。

辛弃疾　再用儒字韵二首
    人才长与世相疏，若谓无才即厚诬。
    方朔长身无饭吃，人间饱死几侏儒。

辛弃疾　再用儒字韵二首
    是是非非好读书，莫将名实自相诬。
    由来废冢谁为者，诗礼相传大小儒。

辛弃疾　再用韵
    自古蛾眉嫉者多，须防按剑向随和。
    此身更似沧浪水，听取当年孺子歌。

辛弃疾　再用韵
    欲把身心入太虚，要须勤着净工夫。
    古人有句须参取，穷到今年锥也无。

辛弃疾　赠申孝子世宁
    六月烈日日正中，时有叛将号群兇。
    平人血染大溪浪，比屋焰照鹅湖峰。
    白刃纷纷避行路，六合茫茫何处去。
    妻见夫亡不敢啼，母弃儿奔那忍顾。
    药市申公鬓有霜，卧病经时不下床。
    平生未省见兵革，出门正尔逢豺狼。
    豺狼满市如流水，追索金缯心未已。
    可怜累世积阴功，今日将为兵死鬼。
    世宁孝行何高高，慨慷性命轻鸿毛。
    尔时自欲赴黄壤，欣然延颈迎霜刀。
    至孝感兮天地动，白日无光百川涌。
    三刀不死古今稀，一命自有神灵拥。
    群贤激赏争作歌，要使汝名长不磨。
    何时上书达天听，诏加旌赏高嵯峨。

辛弃疾　赠延福端老二首
    飘然瓶锡信行藏，偶驻姜峰古道场。
    欲识高人用心处，白云堂下一罏香。

辛弃疾　赠延福端老二首
    我来欲问小乘禅，惭愧尘埃未了缘。
    忽忆去年秋夜话，共听山雨不成眠。

辛弃疾　赵文远见和用韵答之
    粝食粗衣饱暖时，从他鼻涕自垂颐。
    万金药岂世无有，九折臂余人始知。
    过雨沾香辞落蕂，随风飞絮趁游丝。
    我无妙语酬春事，惭愧新歌值凤吹。

辛弃疾　止酒
    渊明爱酒得之天，岁晚还吟止酒篇。
    日醉得非促龄具，只今病渴已三年。

辛弃疾　重午日戏书
    青山吞吐古今月，绿树低昂朝暮风。
    万事有为应有尽，此身无我自无穷。

辛弃疾　重叶梅
    百花头上开，冰雪寒中见。
    霜月定相知，先识春风面。

辛弃疾　重叶梅
    主人情意深，不管江妃怨。
    折我最繁枝，不许冰壶荐。

辛弃疾　周氏敬荣堂诗
    泰伯古至德，以逊天下闻。
    周公去未远，二叔乃流言。
    春风棠棣萼，秋日脊令原。
    岂无良友生，岁晏谁急难。
    当年召公诗，虑缺兄弟恩。
    贤哉首阳子，此粟久不餐。
    末俗益可嗟，有货无天伦。
    仓卒竞锱铢，或不暇掩亲。
    朝从官府去，暮与妻妾论。
    手植父桑枯，俄顷楚越分。
    口泽母杯圈，改作唇齿寒。
    我观天地间，孰不知爱身。
    有伐其左臂，那复右者存。
    君看百足虫，至死身不颠。
    一矢折甚易，累十力则艰。
    世其有不知，利欲令智昏。
    周君千载士，金玉四弟昆。
    状如商山皓，雍雍古衣冠。
    又如孔门科，行义皆可尊。
    我行前冈上，人指孝友门。
    邀我饮其家，本末能具陈。
    我家所自出，嘉佑刘三元。
    至今起俗说，闻者薄夫醇。
    逮我先君子，仁孝俭且文。
    室有相乳猫，庭有同心兰。
    推梨更逊枣，左右儿曹欢。
    尺布与斗粟，咄哉彼何人。
    比屋二百年，试比东西雘。
    东家余破釜，西里今颓垣。
    萁豆自煎煮，拔地无本根。
