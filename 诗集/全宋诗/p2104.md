<!-- { "loadSidebar": true } -->
    行看迢巃倚青嶂，翁妪颂说倾三吴。

秦观　盆池钓翁
    谁刻仙材作钓翁，尺池终日钓微风。
    令人却忆鸱夷子，散发五湖狂醉中。

秦观　蓬莱阁
    雄檐杰槛跨峥嵘，席上风云指顾生。
    千里胜形归俎豆，七州和气入箫笙。
    人游晚岸朱楼远，鸟度晴空碧嶂横。
    今夜请看东越分，藩星应带少微明。

秦观　齐逸亭
    焰发郎君更不归，故亭萧瑟异当时。
    玉笙金管浑如梦，只有梅花三四枝。

秦观　牵牛花
    银汉初移漏欲残，步虚人倚玉阑干。
    仙衣染得天边碧，乞与人间向晓看。

秦观　遣朝华
    夜雾茫茫晓柝悲，玉人挥手断肠时。
    不须重向灯前泣，百岁终当一别离。

秦观　清明前一日李观察席上得风字
    病躯寒食百无悰，偶到平阳旧第中。
    池御信为三辅冠，杯盘真有五陵风。
    美人赋韵分春色，上客挥毫夺化工。
    白发渐於花柳薄，但怜流水碧相通。

秦观　清溪逢故人
    共约来春会，牙樯发画船。
    和风杨柳岸，微雨杏花天。
    故国应携手，前途共箸鞭。
    吴儿看环佩，珠树秀婵娟。

秦观　清夜
    子夜天无云，稀星耿顽碧。
    茫茫行役者，对此焉不息。
    胡为蜗角端，相与竞寻尺。
    劝君归去来，飞空鸟无迹。

秦观　庆张君俞都尉留後得子
    天上吹箫玉作楼，蟠桃熟後更无忧。
    内家报喜车凌晓，太史占祥斗挂秋。
    龙得一珠应献佛，虎生三日便吞牛。
    鲁元福禄何人似，坐见张敖数子侯。

秦观　秋词二首
    云惹低空不更飞，班班红叶欲辞枝。
    秋光未老仍微暖，恰似梅花结子时。

秦观　秋词二首
    无数青莎绕玉阶，夕阳红浅过墙来。
    西风莫道无情思，未放芙蓉取次开。

秦观　秋日三首
    霜落邗沟积水清，寒星无数傍船明。
    菰蒲深处疑无地，忽有人家笑语声。

秦观　秋日三首
    月团新碾瀹花瓷，饮罢呼儿课楚词。
    风定小轩无落叶，青虫相对吐秋丝。

秦观　秋日三首
    连卷雌蝩挂西楼，逐雨追晴意未休。
    安得万妆相向舞，酒酣聊把作缠头。

秦观　秋兴九首其八拟杜牧之
    鼓鼙夜战北窗风，霜叶铺阶叠乱红。
    一段新愁惊枕上，几声悲雁落云中。
    眼前时节看驰马，日下生涯寄断蓬。
    弟妹别来劳梦寐，杳无消息过江东。

秦观　秋兴九首其二拟孟郊
    晓风有暴信，暮蝉无好声。
    晓风与暮蝉，自与时节争。
    独客辞故乡，推车谒梁城。
    梁城道迢虎，区区役吾生。
    不如归旧山，藜藿安性情。

秦观　秋兴九首其九拟白乐天
    不因霜叶辞林去，的当山翁未觉秋。
    北里酒钱烦屡索，南州诗债懒频酬。
    欲歌金缕羞红粉，拟插黄花避白头。
    底事登临好时节，等闲收拾许多愁。

秦观　秋兴九首其六拟玉川子
    南州有病客，起卧北窗下。
    玉兔衔光照清夜，故人别我京洛游，
    不寄一行三改秋。秋色变冷客裘薄，
    渐觉衣袂寒飕飕。作诗欲寄君，
    未语先有愁。不如呼童起，
    危坐北窗下，一杯宽我千日忧。
    眼前俗事何扰扰，此夕尽向杯中休，
    何必怀黄金印兮爵通侯。

秦观　秋兴九首其七拟杜子美
    紫领宽袍漉酒巾，江头萧散作闲人。
    悲风有意催林叶，落日无情下水滨。
    车马憧憧诸道路，市朝滚滚共埃尘。
    觅钱稚子啼红颊，不信山翁箧笥贫。

秦观　秋兴九首其三拟韦应物
    坐投林下石，秋声出疏林。
    林间鸟惊栖，岂独伤客心。
    物亦有代谢，此理共古今。
    邻父缩新醅，林下邀同斟。
    痴儿踏吴歌，娅奼足讹音。
    日落相携手，凉风快虚襟。

秦观　秋兴九首其四拟李贺
    鱼鳞甽空排嫩碧，露桂梢寒挂团壁。
    白苹风起吹北窗，尺鲤沉没断消息。
    燕子将雏欲归去，沈郎病骨惊迟暮。
    浓愁茫茫寄何处，万里江南芳草路。

秦观　秋兴九首其五拟李白
    芙蓉露浓红压枝，幽禽感秋花畔啼。
    玉人一去未回马，梁边燕子三见归。
    江头白苹老波底，尺书不来空相望。
    斜吹疏雨湿秋江，霜风暗引芙蕖香，
    石上菖蒲三尺长。绿头鸭儿栖萍草，
    采莲女郎笑花老。木兰船上动江水，
    不觉鸳鸯带波起。

秦观　秋兴九首其一拟韩退之
    逍遥北窗下，百事远客虑。
    无端叶间蝉，催促时节去，
    愁起如乱丝，萦缠不如绪。
    日月岂得已，还复役朝暮。
    人生均有得，悲叹我不误。
    春愁自天时，感愤亦真趣。

秦观　秋夜病起怀端叔作诗寄之
    寝瘵当老秋，入夜庭轩空。
    天光脆如洗，月色清无缝。
    风飙戾戾轻，露气霏霏重。
    檐花伴徐步，笼烛窥孤讽。
    缅惟情所亲，佳辰谁与共。
    夫子淮海英，材大难为用。
    秉心既绝俗，发语自惊众。
    尘尾扣球琳，笔端攒蟚蝬。
    雄深迫提马，妙丽该沈宋。
    浮沉任朝野，鱼鸟狎鲲凤。
    与时真楚越，於我实伯仲。
    尔来居邑邻，颇便书札贡。
    上凭鸿雁传，下托鲤鱼送。
    二物或愆时，已辱移文讼。
    人生无根柢，泛若凌波葑。
    昧者复汲汲，晨暝趋一哄。
    阴持含沙毒，射影期必中。
    自匿嫫母容，对客施锦幪。
    溘然一朝逝，万事俱成梦。
    形骸犹汝辞，利势犹君动。
    思之可太息，伤之为长恸。
    所以古达人，脱身事高纵。
    我生尤不敏，胸腹常空洞。
    强颜入规模，垂耳受羁鞚。
    行谋买竿栧，名理就折衷。
    但恐狂接舆，烦君更嘲弄。

秦观　三老堂
    堂堂三元老，业履冠俦匹。
    蹇谔横秋霜，高明丽朝日。
    并道谒温宣，连科收甲乙。
    东南奠藩服，西北驰使驿。
    解鞅环堵安，岸帻毡裘屈。
    群奸慑謦咳，众废起咄吒。
    至今领麾地，讴吟遍蓬荜。
    出入虽异途，归洁固如一。
    晚厌方内游，把袂访闲逸。
    云壑庆安车，风川驶飞鹢。
    酬献埃壒外，珠玉在挥笔。
    风标傲松鹤，颜发移丹漆。
    遂令昊越人，藻绘资称述。
    邈然超世姿，彷佛得十七。
    辟痈礼寂灭，麟阁事萧瑟。
    兹焉出民愿，名实更炳蔚。
    琬琰琢高词，龙兰燎深室。
    福履既所绥，光华无终毕。

秦观　三月晦日偶题
    节物相催各自新，痴心儿女挽留春。
    芳菲歇去何须恨，夏木阴阴正可人。

秦观　山阳阻浅
    一日行一尺，十日行一丈。
    岂不叹淹留，所幸无波浪。
    悲风动深夜，原野眇林爽。
    青天行蟾蜍，枯水转魍魉。
    此时蓬茅下，去心剧於痒。
    弃置勿复论，通塞如反掌。

秦观　赏酴糜醾有感
    春来百物不入眼，唯见此花堪断肠。
    借问断肠缘底事，罗衣曾似此花香。

秦观　诗列子
    咄咄两小儿，多言空尔为。
    後之日无定，不觉心有期。
    尺棰探苍溟，俱令傍者嗤。
    谁谓不能决，孔兵乃真知。

秦观　石鱼
    佛宫琢琳琅，悬鱼警群聪。
    缓扣集方袍，急拊趋百工。
    虽无笋虚器，自协徵与宫。
    犁然当人心，邈有炎氏风。
    山泉自疏数，佩玉相玲珑。
    朝昏间锺鼓，清响传无穷。
    惟有宝陀山，於音获圆通。
    一闻如得解，石巩亦投弓。

秦观　时宣义挽词
    奋发多难里，哀荣後夜中。
    妙年推正行，末路见阴功。
    风雨双龙合，山川吊鹤空。
    悬知青史上，又载一于公。

秦观　睡起
    睡起东轩下，悠悠春绪长。
    爬搔失幽啭，款欠堕危芳。
    蛛网留晴絮，蜂房受晚香。
    欲寻初断梦，云雾已冥茫。

秦观　睡足寮寄震鼎二弟
    与物无营但欲眼，客来从笑腹便便。
    秋生淮海凉如水，得句还应梦阿连。

秦观　睡足轩二首
    长年忧患百端慵，开斥僧坊颇有功。
    地撤蔽亏僧界净，人除荒秽玉奁空。
    青天并入挥毫里，白鸟时兴隐几中。
    最是人间佳绝处，梦残风铁响丁东。

秦观　睡足轩二首
    数椽空屋枕清流，一榻萧然散百忧。
    终日掩关尘境谢，有时开卷古人游。
    鸣鸠去後沧浪晚，飞雨来初菡萏秋。
    此处便令君睡足，何须云梦泽南州。

秦观　司马迁
    子长少不羁，发轫遍丘壑。
    晚遭李陵祸，愤悱思远托。
    高辞振幽光，直笔诛隐恶。
    驰骋数千载，贯穿百家作。
    至今青简上，文彩炳金雘。
    高才忽小疵，难用常情度。
    譬彼海运鹏，岂复顾缯缴。
    区区班叔皮，未易议疏略。

秦观　四绝
    阴风一夜搅青冥，风定霏霏霰雪零。
    遥想玉真清境上，白虚光里诵黄庭。

秦观　四绝
    夜深楼上拨书眠，天在栏干四角边。
    风拂乱云毫发尽，独留璧月向人圆。

秦观　四绝
    天风吹月入栏干，乌鹊无声子夜阑。
    织女明星来枕上，了知身不在人间。

秦观　四绝
    本是匡山种杏人，出山来事碧虚君。
    上清欲问因何事，请看先山十丈文。

秦观　泗州东城晚望
    渺渺孤城白水环，舳舻人语夕霏间。
    林梢一抹青如画，应是淮流转处山。

秦观　送蔡子骧用蔡子骏韵
