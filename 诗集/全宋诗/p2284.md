<!-- { "loadSidebar": true } -->
    尺璧千丈石，寸金万里沙。
    拣辩俱不得，达磨返流沙。

释如珙　禅人画师像请赞
    黄檗不是临济，争打六十拄杖。
    较之七佛已前，都无许多劳攘。
    即是吾真种草，何须特地写像。

释如珙　禅人画师像请赞
    持刀杀人，人心不死。
    赤手杀人，人心不死。
    伎俩俱尽，人心自死。

释如珙　禅人画师像请赞
    一喝从马师起，临济承虚接响。
    病叟本无气力，不能学这般承。

释如珙　禅人画师像请赞
    栽菜根向上，种豆要收谷。
    不必生疑讶，今年六十六。

释如珙　禅人画师像请赞
    不是心，不是佛，
    不是物。新罗国里打鼓，
    大唐殿上作舞。天上天下人痴痴，
    七佛传来到六祖。

释如珙　禅人画师像请赞
    道远乎哉，触事而真。
    罗公照镜，李婆映水。
    鼻孔各别，娘生一般。
    会与不会，福使铁钱。

释如珙　禅月大师画罗汉像赞
    禅月罗汉应身，画出罗汉形像。
    丝毫无得渗漏，虚空捏作一团。
    拈来挂虚空中，咄咄咄咄咄咄。

释如珙　慈明和尚赞
    得人怕，得人憎。
    赫得神鼎，头缩面青。
    烧火未著，晚参鼓鸣。

释如珙　此庵歌
    吾结此庵寄残影，有问此庵坏不坏。
    一语发出甚奇怪，随他口下答不坏。
    凡属形相皆是坏，为甚此庵却不坏。
    六窗俱透无一物，常光无内亦无外。
    劫火洞然大千坏，吾结此庵实不坏。
    行住坐卧于其中，只是寻常个境界。
    有时松风閒举话。万象森罗齐爽快。

释如珙　达磨大师赞
    破六宗己见固是，折茎芦渡江还非。
    大道等虚空，非虚空之量。
    大道同日月，逾日月之明。
    一华开五叶，结果自然成。

释如珙　到中山宝首座房
    岩房终日冷沈沈，经案尘埃一寸深。
    五十余年如此过，道人行世太无心。

释如珙　道藏主号物外因作此偈
    何处是物外，徒然劳指注。
    物物皆唯我，我实无比喻。
    去却我一字，动静随所寓。
    灵光遍寰宇，今古绝来去。

释如珙　德山和尚赞
    吹灭纸灯，眼前黑暗。
    拈得白棒，胡挥乱挥。
    黄河放出，太华裂开，
    大千沙界绝尘埃。

释如珙　丰干赞
    人心既无，虎心亦无。
    骑来骑去，是汝是吾。
    松门杳杳，郎月轮孤。

释如珙　归山
    衰老归山寮，山寮无杂事。
    柴床石枕头，长伸两脚睡。
    寒拾约不来，丰干骑虎至。
    虎性本不驯，苍苔郁踏碎。
    春风补得完，八八六十四。

释如珙　过竹田西堂无相庵房
    懒举话头嫌鼻祖，烧香那肯礼西方。
    空房消尽闲心识，日往月来不见长。

释如珙　寒山赞
    做诗无题目，只要写心源。
    心源虽难构，浅深在目前。
    白云抱幽石，藤花树上纡。
    丰干不识你，道你是文殊。

释如珙　虎丘隆和尚赞
    睡虎一啸，虚空掇转。
    南辰居北，北辰居南。
    驴作驴鸣，犬作犬吠。
    外道消灭，正宗亦无。

释如珙　偈颂二十首
    日影每从窗外过，知他奔逐几时休。
    虚空落地须弥碎，三世如来不出头。

释如珙　偈颂二十首
    月在水中捞不上，徒劳戳碎水中天。
    夜深山寺开门睡，月自飞来到面前。

释如珙　偈颂二十首
    人心到老不知休，心若休时万事休。
    水上葫芦捺得住，始信桥流水不流。

释如珙　偈颂二十首
    贪瞋痴众生根本，众生根本佛根本。
    佛无众生不成佛，是故众生佛根本。

释如珙　偈颂二十首
    楼上五更钟未动，人间万事已营营。
    明朝一饭先书籍，那取工夫细度量。

释如珙　偈颂二十首
    诸佛面前求早悟，众生界上几曾迷。
    本源自性天真佛，日用中间无少亏。

释如珙　偈颂二十首
    清净世界清净人，浊恶世界浊恶人。
    随性所转移不得，总是娘生一个身。

释如珙　偈颂二十首
    触目尽是清净地，清净地上无佛住。
    赵州教人急走过，狸奴倒上菩提树。

释如珙　偈颂二十首
    老已无心走市廛，娑罗树下展身眠。
    余生一了一切了，不去烧香向佛前。

释如珙　偈颂二十首
    万事成空皆已悉，一身无实亦深知。
    丝毫名利放不过，得出轮回是几是。

释如珙　偈颂二十首
    晓来云过阑干湿，手把圆珠独自立。
    声声称念南无佛，佛道现前不成佛。

释如珙　偈颂二十首
    鱼浮水面性地平，鸟入林中机路密。
    秋到石床枫叶落，梦幻伴子六十七。

释如珙　偈颂二十首
    水边林下道人行，念念无非是道情。
    尽去西方寻净土，青莲华在淤泥生。

释如珙　偈颂二十首
    称心称意可长保，上苑名园春日花。
    一个尖头茅屋下，长年无事道人家。

释如珙　偈颂二十首
    大道在目前，本来无妙理。
    阳地生为人，阴空死作鬼。
    月照岭上松，风吹原下水。
    髼头寒拾翁，拍手笑不已。

释如珙　偈颂二十首
    人有黄金宅，弃之徒自忙。
    北风连地起，吹雪上眉梁。
    杳杳黄泉路，难逢日月光。
    吾侬如此说，且去审思量。

释如珙　偈颂二十首
    山中滋味别，往往少人知。
    野菜合黄独，能充白日饥。
    风轻翻草叶，猿重坠藤枝。
    余生只寄此，閒读古人诗。

释如珙　偈颂二十首
    老农陇上耕，终日手不住。
    白骨谁家冢，群鸦噪高树。
    一条浅溪水，滔滔自流去。

释如珙　偈颂二十首
    迷时从他迷，悟时听他悟。
    九牛虽有力，拽之不可住。
    日落又黄昏，风吹白杨树。

释如珙　偈颂二十首
    吾家不甚遥，看取脚下路。
    红日上山头，石羊草里卧。
    人间一百年，弹指声中过。
    柴门无锁钥，白云自来去。

释如珙　偈颂三十六首
    少室无门户，如何便得通。
    夜寒宁耐立，听我话西东。

释如珙　偈颂三十六首
    古佛与露柱交参，猫儿我咬杀猛虎。
    出门撞著须菩提，拶破虚空全体露。
    一片虚凝绝谓情，万里清光飞玉兔。

释如珙　偈颂三十六首
    般若如我大火聚，著得一丝飞毫麽。
    一拳拳倒黄鹤楼，一踢踢翻鹦鹉洲。
    有意气时添意气，不风流处也风流。

释如珙　偈颂三十六首
    一毛吞海，海性无亏。
    纤芥投锋，锋利不动。
    龙潭吹灭纸灯，德山倒地礼拜。
    今年桃李贵，一颗直千金。

释如珙　偈颂三十六首
    三界心尽，即是涅槃。
    山花红似锦，涧水湛如蓝。

释如珙　偈颂三十六首
    相见不扬眉，君东我亦西。
    相逢欲相唤，脉脉不能语，
    总是粥饭气。贴贴底无缝罅能有几个，
    温州城里何限数。

释如珙　偈颂三十六首
    尽大地冷啾啾，逼十方闹浩浩。
    放过布袋和尚，穿却解空鼻孔。

释如珙　偈颂三十六首
    华阴山前百尺井，中有寒泉彻骨冷。
    谁家女子来照影，不照其余照斜领。

释如珙　偈颂三十六首
    十方同聚会，啾啾唧唧。
    个个学无为，劳劳摝摝。
    此是选佛场，心空及第归。

释如珙　偈颂三十六首
    河清海晏皇基壮，雨顺风调百姓安。
    三世如来同祝赞，龙楼曲奏万年欢。

释如珙　偈颂三十六首
    今日生，来日死。
    千年田，八百主。
    郎当屋舍没人修，火官头上风车子。

释如珙　偈颂三十六首
    离四句，绝百非，
    老僧爱瞋不爱喜。箭过西天十万里，
    向大唐国里等候。

释如珙　偈颂三十六首
    三衣覆体，四事供需。
    若也知惭知愧，是真释子。
    莫道曩劫修来，非从今日。

释如珙　偈颂三十六首
    木女穿针山色秀，石人牵线海云生。
    高茅座主赤双脚，直向毗卢顶上行。

释如珙　偈颂三十六首
    夜来地动葭灰起，百草头边一寸春。
    抖搂精神急荐取，生老病死不饶人。

释如珙　偈颂三十六首
    拈槌坚拂，好肉剜疮。
    举今举古，开眼尿床。

释如珙　偈颂三十六首
    恶是罪业，善亦是罪业，
    罪业消除，青天白日。
    西河弄狮子，丰干骑猛虎。
    老玄沙卓牌，邓师伯打瓦鼓。

释如珙　偈颂三十六首
    莲花生于泥，标格天然别，
    出水未出时，馁鱼并馁鳖。

释如珙　偈颂三十六首
    小屎坑，大屎坑，
    浸不杀底出来。我有一句向你道，
    如何是佛，干屎橛。

释如珙　偈颂三十六首
    龙门无宿客，不是点额人。
    孤峰无宿客，不是守株人。
    红日绕须弥，清风遍寰宇。

释如珙　偈颂三十六首
    天得一以清，地得一以宁。
    金刚神合掌，归依佛法僧。

释如珙　偈颂三十六首
    刍狗吠时天地合，木鸡啼后祖灯辉。
    一年光景今宵尽，万里更无人未归。

释如珙　偈颂三十六首
    鼓声咬破七条，只著偏衫去也。
    老鼠满地走，拖取猫儿来。

释如珙　偈颂三十六首
    施供养者，受供养者。
    俱无住著，获波罗蜜。

释如珙　偈颂三十六首
    五台山上云蒸饭，佛殿阶前狗尿天。
    刹竿头上剪{左饣右追}子，三个猢狲夜箕钱。

释如珙　偈颂三十六首
    年穷岁尽时，家家晓纸钱。
