<!-- { "loadSidebar": true } -->
    君看开济规模事，却属南阳高臣翁。

易祓　题识山楼
    山外如何便识山，白云出岫鸟知还。
    更看面目知端的，却在先生几格闲。

易祓　浯溪中兴颂
    湘江东西直浯溪，上有十丈中举碑。
    谁鉴丰碑镇山曲，溪边美人美如玉，
    想当歌颂大业时，胸蟠星斗光陆离。
    蚕须虿尾更清劲，凛凛襟怀冰雪莹。
    水部之文鲁公书，两翁寥寥千载馀。
    后来更有黄太史，健笔题诗起翁死。
    一派溪流彻底清，溪边镜石坚而明。
    我思古人不事见，水石犹作琼瑰声。
    朼来名山访遗迹，烟雨凄迷山路湿。
    野叟蒙头看打碑，君其问诸水边石。

易祓　悬钟石
    不今不古不朝昏，只与南山伴白云。
    我既无声亦无臭，众生当以不闻闻。

易祓妻　对雪
    纷纷瑞雪压山河，特出新奇和郢歌。
    乐道幽人方闭户，高歌渔父正披蓑。
    自嗟老景光阴速，谁使佳时感怆多。
    更念鳏居憔卒客，映书无寐奈愁何。

易平湖　晓岸
    扁舟晓泊画桥西，风满蓬窗水拍堤。
    落舟半山人未起，万蛙声里子规啼。

易谦　过梧州
    城空花漫烂，楼向雨萧条。
    毒草在生瘴，蛮江晚上潮。
    鱼肥堪把钓，凤去不闻韵。
    万里双持节，恩波赖圣朝。

易群峰　初入洞霄
    半生华发笑茫然，作意清朝到洞天。
    叠嶂互□芒憍稳，飞云故傍葛巾偏。
    忍思城市轮蹄梦，款结山林笋蕨缘。
    我有赐馀苍玉璧，与君同试酌寒泉。

易群峰　游洞霄
    片云将雨又轻还，物外光阴本自闲。
    醉里不妨游汗漫，诗成更为写谰斑。

易时敏　顾王遗址
    远树芊芊暮霭平，顾王曾此保孤城。
    雷封已并田同井，烟爨犹疑灶满营。
    当代貔貅谁削迹，芳春杜宇自呼名。
    黍离行迈应相似，倍感诗家咏叹情。

易时敏　阳乐故城
    典午河山尚有名，兴从阳乐故城生。
    夕阳门巷丘墟久，春草池塘野水平。
    废堞栖乌啼夜月，闲壕留雁叫寒更。
    人民非处桃花在，一度东风一度荣。

易士达　巴子台
    东郊青土尚崔嵬，疑是巴王篵此台。
    回首当时歌舞地，六宫今尽没黄埃。

易士达　汴水
    千里通渠竟达河，万民力役怨声多。
    锦帆不送龙舟返，并覆亡隋入巨波。

易士达　草屦
    崎岖只惯识羁情，足下忙穿子更轻。
    近世宦途如纸薄，当知险处不须行。

易士达　柴桑山
    千古先生节最高，功名识破等鸿毛。
    如今亦作柴桑隐，只把荷衣当绿袍。

易士达　赤土岗一层塔
    山矮仙灵偏起敬，水无深浅有龙韬。
    近来不数称尖者，此塔虽低反自高。

易士达　春闺
    燕语莺啼触拨侬，院深懒傍绣帘栊。
    一年春事半晴雨，万里云帆几夕风。
    柳欠温存牵怨恨，萍无拘束自西东。
    此情莫向桃花说，说与桃花也落红。

易士达　道中
    梅雨丝丝未放晴，泥途賸作几程行。
    客怀方此无聊赖，更着啼鹃两三声。

易士达　登拟岘台
    叔子声名千古香，几多遗爱在襄阳。
    后来景行瞻先哲，善政丰碑共久长。

易士达　杜鹃二首
    一自连云栈道开，杜鹃啼血溅莓苔。
    不如归去无人听，几个朝衣出蜀来。

易士达　杜鹃二首
    西望茫茫濯锦矶，山川只似旧家时。
    杜鹃苦劝人归去，望帝有宫胡不归。

易士达　杜鹃花
    轻剪梢头薄薄罗，子规湔血恨难磨。
    园林莫道香飞尽，嫩绿枝头不用多。

易士达　二色桃
    两色桃花相映开，武陵移就小园栽。
    玉环不奈蒲萄重，一半红潮玉脸来。

易士达　古繙经台
    仙人何代此繙经，叠石成台掌面平。
    好是松风明月夜，恍然吹下步虚声。

易士达　古石磴
    石磴嵌空不计年，青青薜荔带风烟。
    谢公诗句今忘恙，只有红泉变玉泉。

易士达　观傀儡
    刻出形骸假像真，一丝牵动便精神。
    堪嗤鼓笛收声后，依旧当时木偶人。

易士达　汉阳渡
    跃马来游汉水春，一杯聊买醮诗神。
    茫茫鹦鹉洲边渡，尺素谁能寄锦鳞。

易士达　和宦叔送往临川
    征衣何惜染尘埃，款段搜诗亦快哉。
    百里亭长与亭短，一天云合复云开。
    倾茅柴酒和馀粕，弹接{上四下离}巾去薄塺。
    不是剡溪清兴尽，声声杜宇劝归来。

易士达　和李润父资圣寺壁间韵
    古径萦迂碧藓深，瘦藤得得叩业林。
    雪浮茗枕陪僧话，风度松窗奏法音。
    断壁剔虫伤古画，拂尘挥兔断清吟。
    留衣尚有重来约，一笑何妨载酒寻。

易士达　和梅花韵
    生爱梅兄是淡交，每相逢处更吟嘲。
    暗香疏影名千古，冷艳孤光雪几梢。
    东阁诗才犹腹稿，西湖人物尚衡茅。
    风前有恨曾知否，不得随泥上燕巢。

易士达　和朋溪探梅韵
    锦囊分付与溪奴，江路寻幽属野夫。
    暖信已传春到未，暗香还动月明无。
    妆因底事偏清雅，态为何人转瘠癯。
    惹起诗魂禁不得，恍然飞越亦忘吾。

易士达　后坑茅舍
    三两人家傍小溪，萧萧短竹插疏篱。
    平生不识兴亡事，只探春来种谷时。

易士达　湖上
    两岸青帘箫鼓多，闲愁到此总消磨。
    湖光十里平如掌，稳泛轻舟击楫歌。

易士达　花朝燃灯
    唤起园丁葺小园，喜逢社友访林泉。
    莺花世界春方半，灯火楼台月正圆。
    闲不待偷皆乐地，趣随所得到吟边。
    丁宁莫划庭前翠，留与游人伴醉眠。

易士达　化人台
    富贵功名一窖尘，白头人送黑头人。
    若教总识玄玄理，劫火何曾焚法身。

易士达　黄陵庙
    帝辇南游竟不还，二妃望断九疑山。
    森森万古祠前竹，犹带当时粉泪斑。

易士达　江上
    西风卷起五湖秋，万顷波中几白鸥。
    好趁水云深处隐，短蓬蓑笠一扁舟。

易士达　阶笋
    绿笋行春竞着鞭，喜添嫩行护阶前。
    儿童未识清风味，锄取新苗供晚筵。

易士达　金华山
    岩室嵌空古洞天，初平曾此学升仙。
    至今犹有为羊石，散在苍松夹道边。

易士达　金山寺
    浮图突兀起江中，镇压东南气象雄。
    除却金山馀外地，苍波何处不龙宫。

易士达　景阳井
    白莲阁下小方池，后主曾于此避隋。
    知拥二妃何处去，至今石脉带舉脂。

易士达　句
    催趱荼醾交夏景，安排芍药送春光。
    可堪收拾归屏枕，颇欲浮沈赴酒杯。

易士达　兰花二首
    春到兰芽分外长，不随红叶自低昂。
    梅花谢后知谁继，付与幽花接续香。

易士达　兰花二首
    曲水流边苔色浸，右军遗墨动清吟。
    蕙风和畅人非昔，香得山阴直到今。

易士达　梨花
    满院朝来白雪香，伤心遥想旧阿房。
    故园弟子今何在，春雨溶溶空断肠。

易士达　柳二首
    平生家住灞桥边，别恨离愁总被牵。
    轻薄老来犹不减，落花时节尚飞绵。

易士达　柳二首
    春工染就缘丝条，织雨缲风拂灞桥。
    可是韶光难击着，暗教瘦损小蛮腰。

易士达　洛阳
    季龙方始是童时，视志观声已叹奇。
    啸倚上都门外者，如何夷甫却先知。

易士达　梅
    月上吟窗疏影浮，暗香风动袭衣裘。
    温存留索巡檐笑，遮莫高楼起笛愁。

易士达　梅碑
    冷蕊谁回笔底春，不教花落更芬芬。
    自从揭在吟窗里，常带催诗一片云。

易士达　梅花
    搜诗索笑傍檐梅，冷蕊疏花带雪开。
    莫把枯梢容易折，留看笑影上窗来。

易士达　梅花曲
    老树槎芽知几年，结根更在苍崖巅。
    雪深三尺冻不折，春条森森临风前。
    春脚移从何处来，未到百花先到梅。
    南枝初着三两蕊，北枝冱寒犹未开。
    昨夜东风破寒腊，南枝北枝尽披拂。
    不须羯鼓喧春雷，一点阳和香自发。

易士达　梅花吟
    孤山和靖真奇士，绕屋种梅清彻底。
    暗香和月透窗，压尽几多红与紫。
    挨排花品果为魁，南枝向暖首先开。
    当时疏影横斜句，几度吟从笔底来。
    劝君莫奏城头角，吹得梢头花片落。

易士达　莫愁村
    千古行人说莫愁，荒村依旧石城头。
    不知艇子今何在，汉水滔滔空自流。

易士达　牛心寺
    玉环妖国祸胎深，鼙鼓渔阳帝莫禁。
    不怨锦绷当日事，如何归咎凿牛心。

易士达　蓬山馆
    庭馆飞翚气象雄，两山峙秀傍苍穹。
    我来检点多奇胜，恍在蓬莱第一宫。

易士达　琴
    花间横膝兴何深，流水高山几古今。
    一自杏坛声响绝，不知谁解继遗音。

易士达　青阳驿
    锦绷绣袜两无成，几把唐家国祚倾。
    帝宿青阳铃铎响，起来疑是鼓鼙声。

易士达　山花
    山花浥露靓晨妆，着向行边自在香。
    遥想艳阳三二月，多应勾引蝶蜂忙。

易士达　山家
    万木回环八九家，挑藤去去路欹斜。
    无端杜宇催春急，叶落山头踯躅花。

易士达　山居自道
    山林清富贵，何在玉堂居。
    诗积囊中锦，家多几上书。
    碑文堪帐壁，薇蕨当盘蔬。
    安分簟瓢乐，虽贫绰有馀。

易士达　上亭驿
    霏霏风送铎悲鸣，大驾南巡宿上亭。
    惊起三郎魂欲断，梨园犹唱雨淋铃。

易士达　锁江亭
    锁江水下水悠悠，只锁长江不锁愁。
    但存一樽浇旅思，图教沉醉泛扁舟。

易士达　苔钱
