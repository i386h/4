<!-- { "loadSidebar": true } -->
岳珂　夏旱三首
    宣升接境古高圩，多稼连云号上腴。
    水毁木饥犹解有，力耕火耨故应无。
    瓠肥何计今糠覈，划窍空忧古苇苻。
    昨夜浓云望东北，只应雨脚在三吴。

岳珂　夏旱三首
    问津六辅到长安，满目疲羸不忍观。
    耕耨又孤今岁饱，盖藏尤比去年难。
    绮罗有目须令见，铁石为心方自宽。
    欲借玉阶空怅望，救民无术愧空餐。

岳珂　香蠃
    金相玉质介为裳，一骑红尘自远方。
    籍挂众香椒桂国，身居大海水云乡。
    丁蠃荐醢体犹具，甲煎流芬名未亡。
    举酒便应酬一醉，尊前风味试平章。

岳珂　向伯忝旁午帖赞
    涂水涟漪未改，芗林风月如新。
    一纸重观遗迹，百年无复斯人。

岳珂　宵征
    炬火一川明，前驱听鼓钲。
    指途期县驿，问道趣王程。
    不为柏人怯，聊寻葵戍盟。
    征夫免泥淖，何忍喜天晴。

岳珂　小春六花　茶花
    万峰落叶木槎牙，春色初回垄上茶。
    浅蕊黄金韵栀子，嫩容白玉沁梨花。
    西风凝露才成颗，北苑喊雷应未芽。
    苦口味言终有益，莫将容悦比浮葩。

岳珂　小春六花　芙蓉
    人道秋来不似春，芙蓉特地张吾军。
    红妆绿水照清夜，彩仗青旗朝大昕。
    吴阵绮罗千队拥，秦川锦绣五花群。
    可怜倚袖清霜上，日薄云轻醉未醺。

岳珂　小春六花　黄菊
    花时已是过重阳，翠干重开满地黄。
    不为晨晖借颜色，要将晚节看芬芳。
    宅边岂必白衣至，瓮里不妨红友香。
    唤起閒情老元亮，颓然一醉答秋光。

岳珂　小春六花　李花
    一枝眼底物华新，翠袖清霜更可人。
    靓色不须夸缟夜，韶容聊复返青春。
    日烘有意姿仍洁，露洗无言态更真。
    不趁繁华更孤迥，为君唤起雪精神。

岳珂　小春六花　绿萼梅
    晚秋过了小春催，放尽山家绿萼梅。
    东阁渠关诗兴动，南要先放暖风回。
    素裳肌透未融雪，碧苍色欺初晕苔。
    惆怅东篱下岑寂，重阳消得满园开。

岳珂　小春六花　小桃
    霜晴著物利于刀，漏泄阳和是小桃。
    春色已看九重醉，秋风不管十分饕。
    青枝似惬乌栖月，红浪不翻龙化涛。
    稼艳自同时节异，夫君於此见清高。

岳珂　小阁后藄草
    当暑凉风惬北窗，半庭蒿棘碍支床。
    无共可继陈朝曲，有草已成陶径荒。
    幸可一缣供厩枥，便容四坐接杯觞。
    醉歌家有秦声妓，且为治芜一奋{迎去辶}。

岳珂　小墅桂花盛开与客醉树下因赋二律
    旧游曾赋小山篇，浪蕊浮葩总逊妍。
    金粟同瞻黄面老，玉枝争拥碧霞仙。
    化身瑞相已百亿，匝地香风更大千。
    无量现前金世界，倦翁又结醉中缘。

岳珂　小墅桂花盛开与客醉树下因赋二律
    黄金涌出碧檀栾，消得充庭舞广寒。
    露蕊移将天上种，云阶借与月中看。
    扶痚清影立黄鹄，匼匝满庭翔翠鸾。
    吹彻玉笙正凉透，香风万斛夜漫漫。

岳珂　小园双竹呈瑞二首
    锦绷玉立纪双清，瑞牒千年重得名。
    龙竹高标俨元致，熊湘素节凛皇英。
    质同陇麦两歧秀，奇并庭柯连理荣。
    却羡次峻尤特立，虚心直道不孤生。

岳珂　小园双竹呈瑞二首
    曲槛红阑小圃西，平池影浸碧玻璃。
    便同双剑看龙化，未许孤奁舞凤栖。
    连袂纵观金谷妓，联篇频付锦囊奚。
    使符永拟章江去，且听平安报帐犀。

岳珂　晓过固城湖
    放船快度固城湖，十幅轻帆日未晡。
    东望金陵千嶂远，南浮银壩万舻趋。
    歌声随地参吴楚，沮泽经春畏稗蒲。
    却认棠矶寻钓艇，只怜无影浸康庐。

岳珂　孝宗皇帝杜甫万丈潭诗御书赞
    於戏中兴，驻跸东南。
    江沱之安，匪帝所堪。
    飙起霆驱，沛泽以甘。
    慰于望霓，意则可探。
    念昔臣甫，赋万丈潭。
    谓彼庆龙，潜雺隐岚。
    岂嵌窦是即，岂泉石是耽。
    救民一心，大造实参。
    方阳初骄，民忧未惔。
    彼界此疆，饮瓢粟畑。
    遵养必时，毕毓毕涵。
    亦既太甚，炎威孔燂。
    播奏之艰，□□孰饅。
    必其来苏，以溉以覃。
    帝惟明羽，讵不我谙。
    升自天衢，时乘其骖。
    视此沸炉，而忍弗戡。
    维宁亲是先，匪乐之酣。
    维复雠怀，匪垢之含。
    郁郁久居，若古有谈。
    毋功之幸成，而德之或惭。
    臣谓此心，与天地三。
    龙变难谌，龙髯已毵。
    心画之昭，贲于宝函。

岳珂　孝宗皇帝杜甫夜宴左氏庄诗御书赞
    帝淳熙兮重华，灿璧跗以秀莄。
    根六艺兮正以葩，蔽一言兮思无邪。
    噫后人兮谁耶，有臣甫兮不浮心夸。
    穷不诎兮之死靡他，志不忘君兮于天之涯。
    九渊兮鲸牙，汹怒兮奔拿。
    阅三百年兮鼓吹群蛙，皦如英韶兮屏淫斥哇。
    搴月兔兮泛灵槎，登钧天兮泰皇家。
    御墨兮惊鸦，十行兮整斜。
    紫电兮丹霞，因风兮尘沙。
    臣有扁舟兮床笔灶茶，原托宝墨兮水云蒹葭。
    恍清梦兮随銮车，臣身江湖兮臣心不遐。

岳珂　孝宗皇帝御制春词御书赞
    春赋之作，八荒是同。
    掞词寄情，则其余功。
    德异元人，理存观妙。
    臣藏其真，以见电笑。

岳珂　谢赵季茂海错二律
    珍肴惟错远持将，赖有诗情合得尝。
    明月擘蚶分砻，晴霞浴鲎露珠房。
    鲗乌鮦白螺开靥，蚷暇红鳔挟肠。
    雁断闽山归未得，把杯犹忆少年场。

岳珂　谢赵季茂海错二律
    苜盘朝日照蓬蒿，消得长吟赋老饕。
    喜见监州有螃蟹，未须学士议车螯。
    案鲑三九漫青韭，斗酒十千无白醪。
    应为近来诗思少，故将饮兴发风骚。

岳珂　新荷出水
    贴水初翻紫玉团，忽惊矗立傍阑干。
    瑶池七日来青鸟，玉鉴孤奁舞翠鸾。
    晓露走盘珠颗莹，晚风飐盖雪衣寒。
    从今十丈开花面，太华峰头更一看。

岳珂　新刊予西陲奏藁成
    昔人甫彻弃刍狗，此日已归谈木牛。
    报国无阶空马革，托身有地早菟裘。
    乘车载苡才经谤，三宿恋桑真可羞。
    掩卷勿惊臣议戆，舜瞳应雇殿西头。

岳珂　兴唐寺闻钟
    兴唐钟刻无夫字，久欲摩挲与细论。
    归棹未容酬此志，一声烟霭又黄昏。

岳珂　徐浩谢赐书帖赞
    南阳素书，浩之素珍。
    而本朝观浩之书，又皆以为绝伦。
    今视诸贤之跋，凡十有三人。
    岁月几何，又不能仿佛其清尘。
    书意日新，而迹日陈。
    白首之攻，庶几信今。

岳珂　徐明叔向热传达二帖赞
    书名之行，始地陈夷。
    归而范模，则有余师。
    中兴几人，存此绝技。
    太平之风，尚想渐被。

岳珂　徐铉小篆千文帖赞
    於惟骑省，神艺造古。
    猘兔璇窟，吸蜍银浦。
    千文爰袭，百体具举。
    庆云澄霭，清风垂露。
    鸟迹观象，鱼书辨鲁。
    仓创籀述，峄夸咸诅。
    如周金版，如岐石鼓。
    制比邈健，势穷斯妩。
    游史逊妍，冰书挈度。
    悠悠千载，孰是去取。
    寥寥几人，他莫比数。
    世遗赵璧，宝及康瓠。
    {左目右宾}心何尚，徵睫何睹。
    表而出之，光我书府。

岳珂　徐铉篆五柳传帖赞
    晋有逸民，乐天不忧。
    唐有遗臣，嗜古好修。
    或夷惠之拟伦，或斯冰之与俦。
    炯松姿而筠操，又铁画而银钩。
    集二妙之全美，接千载这风流。
    载酒拂石，寻壑经丘。
    吾将抱此而为栗里之游。

岳珂　薛道祖白石潭诗帖赞
    画以有声著，诗以无声名。
    有声者道祖之所已知，无声者道祖之所欲为而未能者也。

岳珂　薛道祖鹁鸪帖赞
    朋友之宿草未黄，眷眷于旧藏。
    画史之抵訾未忘，齗齗乎弗偿。
    鸠抱枋而下垂，鹤唳天而高翔。
    谁能游九垓以问太虚，其必有以别二子之短长也。

岳珂　薛道祖二花诗帖赞
    菊粲粲兮东篱，连的的兮西风。
    是皆不受夫一尘之染，而特立于九秋之中。
    予固喜其洁清而自全，亦以观笔之妙而句之工也。

岳珂　薛道祖寄黄鲁直诗帖赞
    诗以情寄，而拳拳首子侄之示。
    又使之宝而勿弃，亦足以见其得意。

岳珂　薛道祖经行诗帖赞
    仲氏既不能定其名，经行又不能指其地。
    睹奇逸于笔势，想溪山于诗意，
    瞭然景物之皆备，又何必吾身之亲至也。

岳珂　薛道祖秘阁诗帖赞
    中秘法书之积，自淳化至于崇观富矣，
    而未加别也。翰墨博雅之能，
    自刘米逮于道祖著矣，而未多阅也。
    伯牙之珍，百世知音。
    伟奇能之表表，本和乐之愔愔。
    予尝叹太平之盛际，士大夫可以尽其好尚之心，
    盘薄时清，彷徉书淫。
    彼何预于帝力，殆有类乎鱼鸢在天渊，
    各自得以遂其高深也。

岳珂　薛道祖清閟阁诗帖赞
    此君之清閟，昌黎所憩，
    何啻得其细。三凤之呈瑞，
    非实不饵，亦姑即其意。
    予陋且蔽，尝窍叹喟，
    谓必见其夫与境契，而后可以处绝尘之地。
    归而对，出而弃，
    十寒而一暴，久暌而暂慰，
    则亦何足以得二者之味。诗乎竹乎，
    予将求其所以无愧。

