<!-- { "loadSidebar": true } -->
    辛勤到深幽，祠宫冷萧索。
    金丹已无传，石室俨如昨。
    咨嗟两台高，日月互盘礴。
    石豹鸣阴崖，鹰龟露金殻。
    天河泻云潭，千丈不见浊。
    众指佛子堂，神灵重然诺。
    我坐谢公亭，归舟阻溪涸。
    艺萧阴祷祈，暮雨过山脚。
    善济虽未通，神变已可愕。
    蠢蠢鹿中人，回首重惭怍。
    屈曲归杜迁，复结三天约。
    傍楫清溪行，万象皆洗濯。
    石苔散青丝，玉笋解新箨。
    路回滩流淙，洒面散雨雹。
    鱼禽遂天性，浮沉随饮啄。
    行行明镜中，两岸翠如幄。
    停桡到妙显，洞府谁开拓。
    我知巨灵斧，神妙止一削。
    狻猊俨守卫，琼瑶出追琢。
    幽兰香自知，褊茗甘可嚼。
    老木卧深坞，不肯就工度。
    苍石通元精，温润抱天璞。
    古有智琰师，逍遥寄冥寞。
    四兽虽吾降，一性奚所恶。
    天子赐诏勤，香象与醍酪。
    徘徊想遗风，愚迷仰真觉。
    又疑无为人，其来非力学。
    洞门有磨崖，唐贤盛镌鉴。
    姓名今尚存，苔藓已斑驳。
    游者来无穷，居者日益数。
    人事竟糠秕，尘缘易糟粕。
    唯有稽亭峰，巍峨不销铄。
    仁智乐山水，小大等拳勺。
    养心即自然，玩物仍浮薄。
    我今还海涯，身不挂缯缴。
    世无丹青人，为我一图貌。
    试作山中吟，高情寄鸾鹤。

姚东　皆山西爽二亭
    华亭百尺跨嶙峋，照眼风光自吐吞。
    閒数炊烟分聚落，坐收奇观入壶尊。
    罔峦绕户云生快，饶柝无声月在轩。
    更有何人佩黄犊，耕锄已偏落霞村。

姚彀　九姑山最高亭
    一亭重构冠崇冈，下瞰千岩拱四旁。
    作意只图分野景，凌空因得近天光。
    银河入夜侵衣冷，玉桂乘秋泛席香。
    我辈公馀堪燕集，登临何必待重阳。

姚宏　梦笔驿
    一宵短梦惊流俗，千里高名挂里闾。
    遂使晚生矜此意，痴眠不读半行书。

姚祜　福圣观
    织女机成未剪裁，练光浮出五云开。
    日边莹彩凭空落，涧底寒声动地来。
    望彻九霄人错愕，势倾三井雪崩摧。
    卧龙欲起为霖雨，肯逐洪波去不回。

姚涣　送钤辖馆使王公
    家傅勋力世能贤，四载坤维领师权。
    南诏酋豪弥款附，西州士庶赖蕃宣。
    输忠感慨由诚府，接下恩勤自意筌。
    月夕过从多命席，花时酬唱旋成编。
    雅歌馀暇军容肃，陟状升闻帝愿延。
    驰驿遽趋三召节，执圭俄观九重天。
    汉廷仪卫咸只若，蜀郡朋僚共黯然。
    赐封定应留晷刻。畴庸当便进班联。
    圣神倚注期蕃锡。宥密崇高待九迁。
    下客尘劳遇知已，愿言攀附跂英躔。

姚宽　搏鸡行
    大鸡角角号秋田，小鸡啾啾随后先。
    喧鸣得意吸遗黍，四顾无人惊复聚。
    青天闪倏片影落，饥鸢搏取填空嗉。
    纷纷散乱入荆棘，老父应门叫无力。
    鸢飞突去何遒疾，大鸡还呼小鸡出。

姚宽　春暮送碧云阛棃归灵岩
    归意太匆匆，逢春去住中。
    澹香花湿雨，薄影絮行风。
    觅句愁何许，谈玄兴未穷。
    应缘知有处，只莫恨飘蓬。

姚宽　春晴
    风雨惜春残，新晴为启关。
    白云归去尽，还我旧青山。

姚宽　钓鱼
    自小弄丝来，惊多去复回。
    沙头晚风起，波上夕阳开。

姚宽　古博岭
    北风猎猎驾寒云，低压平川路欲昏。
    人马忽惊俱辟易，一声乳虎下前村。

姚宽　江南新体
    悠悠复悠悠，日夜潇洒流。
    潇洒春草生，行人向南愁。
    缓歌竹枝娘，窈窕苹花洲。

姚宽　江南新体
    江南无春秋，花草红复绿。
    燕燕撇波飞，雁雁依云宿。
    游子去不归，凄凉采菱曲。

姚宽　绝句四首
    一雨一风花欲零，在官在私蛙乱鸣。
    留春秋系金鸦脚，日日日斜楼上情。

姚宽　绝句四首
    花信今吹第几风，香苞未拆牡丹丛。
    雨声细入窗前树，夜夜夜寒春梦中。

姚宽　绝句四首
    京洛逢春思昔时，翩翩游骑醉中归。
    平川花柳浓如锦，树树树头蜂蝶飞。

姚宽　绝句四首
    愁将老眼到花梢，独自伤春叹绝交。
    王谢风流今不见，家家家屋燕成巢。

姚宽　莲盘庄纳凉
    密竹荫回塘，阴阴小院凉。
    低回忘扇拂，独自懒衣裳。
    弱蔓扶新绿，红蕖并晚香。
    华胥愁不到，只在水云乡。

姚宽　刘生
    刘生古豪侠，意气无与俱。
    隐若一敌国，不顾千金躯。
    击剑探赤丸，投琼叱枭卢。
    醉使新丰酒，笑拥西京姝。

姚宽　陇头
    下陇流水咽，上陇征人别。
    秦树暗秋云，燕鸿隔春雪。
    闪倏见胡骑，翩翩传汉节。
    戍客起愁心，心与飞蓬折。

姚宽　少年行
    少年白鼻騧，玉勒锦连韉。
    径就胡姬饮，熟醉当垆眠。
    剥丝入蚕茧，郎意在缠绵。

姚宽　宿多福寺
    萧寺虚庭夜气嘉，微风入树碧交加。
    露荷滴沥珠无翳，月桂扶疏璧有瑕。
    欲采苹花归已晚，拟寻竹叶梦还赊。
    愁来剩有凄凉意，织女银河又复斜。

姚宽　宿诸暨大雄寺
    解榻无凝尘，云房惬幽素。
    清寒薄衾枕，微凉散庭户。
    梦破流水声，钩帘卷山雾。
    时与静者俱，为拟汤休句。

姚宽　天台夜雨
    瘴海远黏天，山城入暝烟。
    春潮生蛤晕，夜雨长蜗涎。
    灯几花时落，风帘客未眠。
    平生怀此地，今夕意茫然。

姚宽　望行人
    戍客久不归，生死关山道。
    出寒入塞云，长亭短亭草。
    梦断玉阶人，愁深花欲老。
    庭树起秋风，寄衣当及早。

姚宽　西湖醉归作
    涌金门外看春色，水流不尽花枝碧。
    一番洗雨一番风，堕蕊零红收不得。
    蜜房羽客寻芳歇，蝶翅粉尽金翠灭。
    云昏草暖天亦迷，日暮杨花散成雪。
    倾城一醉争狂荡，踏歌相携大堤上。
    湘妃有意解明璫，桃叶竟谁迎两桨。
    东君无情北人去，脉脉那由话衷素。
    归来帘幕护残灯，一梦闲阶月如雾。

姚宽　西溪早行
    清晨出故溪，邻曲未闻难。
    草露平平湿，溪云漠漠低。
    转山人忽见，分路马多迷。
    作客风埃里，难堪听鼓鼙。

姚宽　下章安杜渎七首
    京洛风尘久不开，晚寻云水到天台。
    如何更下章安浦，缥缈山城首重回。

姚宽　下章安杜渎七首
    帆落秋风泊暮滩，月生潮上客心閒。
    海门南望天侵水，左直金鳌驻跸山。

姚宽　下章安杜渎七首
    石柱山前烟在川，金鹅浦口浪黏天。
    北人凄断南人笑，愁水愁风最可怜。

姚宽　下章安杜渎七首
    平生顾挹山阴道，种竹栽花越水东。
    海角天涯心未稳，吴头楚尾信难通。

姚宽　下章安杜渎七首
    梦寐家山老岁华，何时满眼送烟花。
    定知难取通侯印，亦许归乘下泽车。

姚宽　下章安杜渎七首
    风林叶脱减秋声，山拥秋光到眼明。
    秋兴悲秋俱有赋，安仁宋玉是前生。

姚宽　下章安杜渎七首
    饥来驱我几何厌，尘务萦心更可嫌。
    不似陶潜恋松菊，未闻胶鬲举鱼盐。

姚宽　行鸿佑路偶作
    寻幽无十里，阔处见风涛。
    绿树雨中密，澹山云外高。
    心情亲醉境，愁色上颠毛。
    早赋归来引，悠悠误尔曹。

姚宽　夜坐怀归简报恩振老
    冷烛翠光残，疏梅雪影寒。
    客心春雁急，诗思暮江宽。
    仿佛连环梦，凄凉锦瑟弹。
    明朝山下寺，窗竹问平安。

姚宽　昭君曲
    汉宫深锁千蛾眉，妒宠争妍君不知。
    昭君自恃色殊众，画师忍为黄金欺。
    当时望幸君不顾，泪湿花枝怨无主。
    一朝按图聘绝域，慷慨尊前为君去。
    萧萧车骑如流水，惨澹风沙千万里。
    昔年公主嫁乌孙，妾身况是良家子。
    自嗟薄命无归路，弱质安能事强主。
    可怜宫锦换氊裘，忍变故音作新语。
    马上琵琶送将远，行路闻之亦凄断。
    寄书空怀雁南飞，只有怨歌传入汉。
    汉家失计何所获，羽林射士空头白。
    白璧骏马无时无，倾国倾城难再得。

姚宽　真戒僧首房昼寝
    薄薄帘栊日，阴阴殿阁风。
    无人惊午梦，双蝶下花丛。

姚宽　苧萝山
    娉婷初出苧萝春，一笑当年国自倾。
    丝网珠玑迷去路，鸱夷风月倍多情。

姚宽　苧萝山
    遥山尚拥云鬟翠，流水空闻玉佩声。
    千古人传浣纱地，王轩何事得逢迎。

姚宽　捉搦歌
    双蝶护花飞，老女怨春暮。
    扑蝶金粉销，折花颜色故。
    窗中声唧唧，雨泣至天曙。
    问婆许嫁女，莫要择门户。
    愿得不单栖，任他流浪去。

姚揆　句
    独上西楼四望赊。

姚揆　谢客岩
    不见古君子，空馀旧林峦。
    翠色媚车马，爽气严衣冠。
    天水交影碧，松竹声相寒。

姚鍄　句
    花枝冷溅昭阳雨，钓线斜牵太液风。

姚秘　题义门胡氏华林书院
    南纪仙乡景最佳，林泉幽致有儒家。
    门旌孝义为人范，殿试贤能是国华。
    物象四时供野兴，图书万卷益生涯。
    遥思竹阁凭虚槛，下瞰章江浸晓霞。

姚勉　安象祖携子饯行英爽可爱赠以诗嘉其有好德秉彝之天必能世其家
    西蜀安公子，为谋不在身。
