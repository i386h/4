<!-- { "loadSidebar": true } -->
    平原漠漠带晴川，秋草秋风又一年。
    尧舜不知今日事，烟霞同结几生掾。
    未闻世道如弦直，应怪鸥身似雪鲜。
    临水登山情亦懒，枕书闲向北窗眠。

释行海　和林逢吉
    金鸭香销白尽长，玉阶春影弄垂杨。
    东风不管人憔悴，频送飞花出禁墙。

释行海　和汤秘书见寄韵
    书剑冲寒到日边，烟霞曾结几生缘。
    醉邀明月逢梅醒，啸入青山对竹眠。
    老晤庄周为蝶后，谁思腐草化萤前。
    新诗自有经纶志，乘兴莫将红叶偏。

释行海　和馨果二友见寄韵
    几度怀归浙水东，无端又下白云中。
    当窗石色寒留雨，出洞猿声静带风。
    崖底碧烟生暮景，树头红子落晴空。
    酷怜后夜芗林月，照我思君处不同。

释行海　荷花
    圆绿风翻翡翠云，娇红露淡石榴裙。
    采莲声隔花深处，应有鸳鸯梦里闻。

释行海　后园四花
    绿苞初结牡丹丛，千叶夭桃烂熳红。
    唯有海棠芳意懒，柳花无力受春风。

释行海　湖上
    凤城楼阁蔼春风，湖水绿平桥影红。
    蛱蝶倚花香梦暖，管弦声断夕阳中。

释行海　湖上
    雨后湖光照绿苹，岸行舟载苦吟身。
    恨无杯酒浇胸次，折得梅花插帽轮。
    流水六桥人自老，暖烟十里柳重新。
    飞来白鹭如相识，共乐羲皇世上春。

释行海　湖上
    数点红春在杏梢，舞衣歌管醉兰桡。
    水边折得新花朵，蝴蝶相随过彩桥。

释行海　湖上
    桥上红阑倚夕阳，东风吹送禁梅香。
    玉孙走马晴堤远，杨柳青青春草长。

释行海　湖上感春
    西湖二月好笙歌，游女游郎半插花。
    忽对春风怀故国，不知新燕入谁家。

释行海　湖上怀同少野
    衰柳残阳泊钓船，白鸥零落画桥边。
    咸平处士梅花树，不得同看又两年。

释行海　湖上怀周汶阳
    看了梅花看柳涤，可怜斜日照蓬蒿。
    踏歌社里人无数，谁伴春风醉碧桃。

释行海　湖上送志道归金华
    我住千岩万岳州，金华佳处未曾游。
    心期小艇频归洞，梦带清风独倚楼。
    野店霜深闻寒雁，水村月淡见沙鸥。
    明朝还忆西湖上，杨柳芙蓉正暮秋。

释行海　怀方山人
    养花天气雨蒙蒙，意欲相寻去未通。
    自少江湖同苦乐，如今灯火各西东。
    百年总是难忘日，一信无由托便风。
    曾共月明岩上坐，思君还在月明中。

释行海　怀同小野
    秋雨秋风落叶频，江湖谁念寂寥身。
    雁行自向东南去，太白山中有故人。

释行海　怀希晋此山二友
    长思石色草堂前，更有梅花曲水边。
    昨夜珊瑚枝上月，照人何事不团圆。

释行海　怀珦潜山
    楚雨吴烟动客思，江梅发后失归期。
    传来踪迹浑无定，飘泊情怀已可知。
    鼓角每惊多事日，莺花空度少年时。
    与君如此长相别，苦乐同心更有谁。

释行海　怀昭樵屋并越中诸友
    又见春风湖上花，故人南北已无多。
    谁能记得同游处，不奈萋萋绿草何。

释行海　回东州
    几年灯火客长安，三十无成亦自惭。
    吾道寂寥先辈尽，人寻山水向东南。

释行海　回龙桥上晚望
    回龙桥上忆龙回，营角鸣咿怨落梅。
    旦暮北风吹雁急，谁从沙漠寄书来。

释行海　即事
    江上烽烟杂战尘，凤城风景可怜人。
    白头老母关情切，眼见莺花不是春。

释行海　己酉作
    十载风烟不蹔闲，往来吴越旧江山。
    如今结屋云深处，不欲听人话世间。

释行海　纪感
    昊楚经年杀气凝，艰难国步涉春冰。
    义旗东下谁相似，誓楫中流我不能。
    水到南徐围铁瓮，山从北固抱金陵。
    捷音尚隔苍茫外，貂尾良弓足股肱。

释行海　寄赤城新珩讲师
    塔耸霞标在上头，杖藜犹记昔年游。
    月生丹井树林静，烟新碧桃溪涧幽。
    夜讲石筵龙象集，昼吟岩宇鬼神愁。
    思君每欲寻君去，水阔山遥两鬓秋。

释行海　寄耕云先辈
    老子归耕谷口云，几年音信不相闻。
    青灯事业难忘处，白社萧条又忆君。
    万岳千岩双鬓改，三吴百越一江分。
    何当亦用蒲轮起，智者遗编有蠹纹。

释行海　寄集庆寺瑞上人
    西游今已十余年，更涉波涛路半千。
    燕度玉京逢社雨，雁回金斗没晴烟。
    一春箫鼓多成市，五色楼台半倚天。
    我为思君忘不得，踏花须上北门船。

释行海　寄隆虚岩行人
    藤花小朵插军持，香篆轻烟袅袅移。
    山鸟不啼禅定处，池鱼偏集诵经时。
    风声入户松千树，月影临窗竹一枝。
    旧日寒山行道外，崖间叶上亦题诗。

释行海　寄南山简行古
    涧畔梅花似杏红，思君日日对春风。
    扁舟甚欲来相访，闻道身长在定中。

释行海　寄瑞天蕴
    别时许有书相寄，望望江东是几回。
    霸越亡吴增感慨，登山临水复徘徊。
    去秋同听梧桐落，今日独看鸿雁来。
    路隔半千烟霭外，为谁频上最高台。

释行海　寄无相宁道二友
    只隔青山百余里，都无消息是何如。
    春来虽有游人使，逆旅情怀懒作书。

释行海　寄象岑上人
    宴坐凌霄峰顶寺，时时音信得相闻。
    十年寥落长为客，四海交游少似君。
    杨柳重青相送处，鹭鸶洁白自成群。
    寒思会面知何日，百里溪山隔暮云。

释行海　寄新冶城
    客中情况果何如，消息传来恐是虚。
    今岁又居何处寺，多时不得故人书。
    自怜南北身无定，相隔江山梦亦痚。
    若有便风须寄信，白云深处是吾庐。

释行海　寄阳羡山俊癯翁
    一曲相思断玉弦，白芙蓉畔水生烟。
    自从上国人相别，每看中秋月不圆。
    蜀马嘶风惊鞑鼓，吴儿杀气暗渔船。
    何当跨鹤来阳羡，同访黄龙古洞天。

释行海　寄一贯通
    别君容易见君难，三载无书去问安。
    身在异乡春又老，梦回孤馆雨生寒。
    江山有待人皆往，桃李无言客自看。
    东望沃洲何处是，暮云重叠锁峰峦。

释行海　寄渊仲深
    一树梅花独对门，雪风吹雁没寒云。
    梦魂昨夜东南去，行尽江山不见君。

释行海　江上
    江雨随风打客身，咚咚津鼓祭潮神。
    帆来帆去朝还暮，老尽东西南北人。

释行海　经旧游
    望望东西草色新，杖藜曾逐少年身。
    风烟半是亲题处，泉石多非旧主人。
    黄鸟有情频唤侣，野花无语自伤春。
    闲心一片闲如水，心管悠悠陌上尘。

释行海　客吟
    花落花开春自述，白云流水客东西。
    独眠野店无灯火，雨湿黄昏杜宇啼。

释行海　客永定寺怀天竺
    寂寞潮声入寺门，浦风吹落树头云。
    几番忆著芗林石，昨夜孤猿梦里闻。

释行海　客中
    白云流水自东西，漠漠杨花客思迷。
    杜宇亦来归未得，一春一向此山啼。

释行海　客中得云浦书以舟见招
    字草情真读未休，夕阳河上便登舟。
    望中不见书来日，一点征鸿一点愁。

释行海　哭王秀岩
    南湖天竺旧同游，心恋青灯老未休。
    梅坞春风吹梦破，竹堂秋雨滴人愁。
    鼎分角立英雄世，虎逝龙亡寂寞秋。
    天地独教吾辈在，临风三些涕横流。

释行海　哭王秀岩
    十年知己尽消磨，哭到秀岩愁更多。
    顾我此生谁缱绻，问天今日事如何。
    雨听蟋蟀成商调，露采芙蓉发楚歌。
    毕竟寸情哀不尽，但将荣辱付沧波。

释行海　兰
    紫茎绿叶带春阴，千古湘江一寸心。
    今日已无君子佩，不如潇洒在深林。

释行海　冷泉冬夜
    数峰奇石翠层层，一片沙泉夜作冰。
    月照树头风不起，白猿应见倚阑僧。

释行海　离剡
    满目溪山欠故人，在家翻忆异乡春。
    明朝又向长安路，愁对莺花忆老亲。

释行海　林间
    林间随分乐清朝，长爱菖蒲对寂寥。
    客到每嫌闻夜雨，窗前不要种芭蕉。

释行海　临川道中
    溪林烟霭杂斜阳，仿佛遥岸是故乡。
    客里忽惊时节过，酒旗山店菊花黄。

释行海　临清楼
    楼影斜侵贺鉴湖，月随天远极苍梧。
    青山不受秦封禅，白鸟犹惊越霸图。
    烟带夕阳笼野树，雨生春涨没平芜。
    好诗都在栏干上，最喜红尘一点无。

释行海　灵鹫池上
    荷盖高低绿影凉，露珠忽自泻秋光。
    旧曾棹过高林浦，雨湿舉脂柄柄香。

释行海　留别陈藏一
    君住江西我浙东，偶然相识在吴中。
    知名彼此非今日，爱客情怀有古风。
    历数山川游已遍，苦吟风月趣还同。
    不须惜我匆匆别，约在天街看菊丛。

释行海　留癯翁
    一载相思始见君，同心长是不同群。
    因看世上多青草，只话山中好白云。
    路远寄书难得到，放深别语岂堪闻。
    西湖正有梅花发，水堠官程且莫云。

释行海　柳下
    白絮随风作雪飞，青丝拂地带烟齐。
    湖光潋滟春光暖，上有流莺款曲啼。

释行海　楼居
    秋光清接眼光寒，碧落茫茫碧海宽。
    月堕树根当岳顶，天垂河气湿栏干。
    元龙百尺情犹在，黄鹤千年迹未残。
    最是夕阳烟雨后，不堪直北望长安。

释行海　鹿台止作二首
    九州烟景杂尘埃，自爱吾庐住鹿台。
    百计不如归最好，五行只可问无灾。
    野园日暖花争发，贪屋春深燕自来。
    王戴风流千载下，水声山色更徘徊。

释行海　鹿台止作二首
