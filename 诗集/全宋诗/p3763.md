<!-- { "loadSidebar": true } -->
    灯分岩下径，目骇洞中天。
    傍磴莓苔合，环山草木鲜。
    白云时欲下，烟锁闭神仙。

袁说友　刘德修殿院持节归蜀
    堂堂柏府几人过，屈指精忠竟若何。
    正尔浮云遮白日，赖公砥柱立颓波。
    回天力挽千钧重，去国身轻一叶多。
    万里长江向东去，清明无日可镌磨。

袁说友　六客堂
    山水吴兴窟，风流一代雄。
    满城溪月里，六客笑谈中。
    玉骨埋黄陌，云书挂碧空。

袁说友　鹿鸣宴
    秋影涵江暇日长，银袍济济宴公堂。
    九华佳气眉间色，千佛高名马上郎。
    剩数连珠夸瑞应，会看仙桂满枝芳。
    春风得意归来好，衣锦联鑣入故乡。

袁说友　吕公亭
    仙翁何地不翱翔，底事三游只岳阳。
    不是朗吟飞过疾，洞庭张乐要迎将。

袁说友　虑德华郎中将漕福建
    畴昔相从在帝关，更于岁晚接清班。
    同朝所恨常疏阔，一岁之中几往还。
    便合横翔来楚路，未应清梦落闽山。
    谁将好雪留征櫂，毋疾其驱有诏颁。

袁说友　骆驼桥
    家住水云窟，路分苕霅溪。
    天高横蝃蝬，水阔跨鲸鲵。
    卷浪去还却，行人东望西。
    帆樯惊岁月，桥柱几人题。

袁说友　麦秀三岐
    用过其才愧弗宜，但于牧养要张施。
    未应拙政才兼月，森出来牟过两岐。
    长短异形垂美穗，青黄间色识新枝。
    悬知瑞应由明主，自是丰年属圣时。

袁说友　梅雨逾月始晴甫两日复大雨
    猛作连朝雨，愁添一尺溪。
    颓云惊满坐，涨水急平堤。
    泽国几成壑，田家未半犁。
    关心独朝暮，刚认勃姑啼。

袁说友　孟子开宰余杭二首
    畿邑三年令，先声百里春。
    公朝勤恤隐，吾道足亲民。
    不作劳人想，犹堪发刃新。
    从渠清俗论，峨豸已知津。

袁说友　孟子开宰余杭二首
    得友宁论少，登门不愧迟。
    交游今有几，襟袍独相期。
    笑我方椎钝，如公政骤驰。
    我今怀旧意，不敢爱于诗。

袁说友　汨罗
    怀沙元不为谗嚣，要与江山作美谣。
    千载孤忠动神物，三湖今向汨罗朝。

袁说友　庙南新创尘外亭
    城头拄颊俯横塘，尘外跻攀四面凉。
    南渎夜鸣江水泷，北窗晓浥芰荷香。
    著亭尽得山川景，携客同甘醴盎觞。
    寄兴江村家八九，平分我欲卧南阳。

袁说友　莫子章惠蒲萄
    惯病宜秋早，分甘荷岁寒。
    骊珠初压架，马乳又堆盘。
    酒美夸重醒，书成欠百端。
    不须烦广利，移种眩长安。

袁说友　拟咏宴群臣
    宴锡蓬山焕旧章，群工列席侍龙光。
    加笾折俎君恩重，合奏回风韵语长。
    击筑为歌嗤汉祖，举觞隆礼视周王。
    幸哉盛成今逢见，愿赴功名敢入襄。

袁说友　拟咏展观太上皇帝御书
    龙颜只肃阅尧章，宝轴神毫赫有光。
    八法心传齐帝学，万年奎画与天长。
    袭藏肯比唐三杰，墨妙尤卑晋二王。
    舜治方隆定于一，区区发问陋梁襄。

袁说友　偶成
    老眼慵开阖，閒窗独欠伸。
    梦残亭过午，漏永箭浮申。
    黄卷卷舒足，黑甜滋味真。
    生涯惟一枕，百虑不关身。

袁说友　庖人舟殿后馁甚以葱虀佐饭
    黄州狭港半江空，白饭青葱酒一钟。
    莫厌路贫愁欲绝，稍还瓮牖旧家风。

袁说友　庖人舟以风殿后早饭不继
    帆蓆搀前去，炊烟落后陈。
    一杯羹已饫，方丈食何因。
    自分贫兼客，休嗟愁杀人。
    江风吹送稳，晚酌待频频。

袁说友　盆池荷花
    根向盆池束，华敷菡萏丛。
    细擎深院宇，低袅半窗风。
    蘸水凝绡翠，当轩试脸红。
    化工虽力浅，犹折小莲蓬。

袁说友　曝书
    红日庭初熭，青编手自摩。
    乌踷浮竹简，鱼蠹眩阳和。
    眼恨频催老，书惭未触多。
    相看不相弃，同老故山阿。

袁说友　乞酒于林子长通判
    衰颜得酒尚能趙，笑我维罍耻弗盈。
    无计青州几从事，可怜白面一书生。
    新簄竞说邻家熟，好句惭无健笔成。
    传语白衣人记取，何须秋帽始关情。

袁说友　潜圣汪君辱借诗编作小诗归之
    是客胸中春百顷，日夜葩花落毛颍。
    奇方珍艳亦不管，绿剩红余尽桃否。
    定收三冬充腹肆，那费五车压牛领。
    不爱铜雀吻乾燥，正喜诗泉势奔猛。
    举檛聊作渔阳掺，成篇半是吴江冷。
    谁忧玄豹老云雾，寒谷空蒙光欲炳。

袁说友　清晖阁
    清晖杰阁几朝昏，吟咏曾喧白下门。
    一别朱栏陪绮席，重来青草接荒村。
    名章尚忆江秋句，短些谁招月夜魂。
    老去情怀更萧瑟，懒从孤馆觅清樽。

袁说友　求酒于邻
    太息官寒独养疴，浮生半作病维摩。
    新凉欲学东城醉，亡奈维罍已耻何。

袁说友　求酒于邵元实删定
    骨相酸寒不足论，平生心赏旧家村。
    七年误索长安米，百病几成楚客魂。
    命薄不堪嗟分定，官閒犹得荷君恩。
    秋风一醉余疴殄，须乞庄生五石樽。

袁说友　求酒于周时仲教授
    寒窗砽砽数更声，灯火无多独自亲。
    忽报周郎好消息，明朝应遣白衣人。

袁说友　日华书自通州来言其同僚多唱酬
    题舆赢得锦囊归，酬唱西昆事可追。
    久不陪君三日语，政须咽子百篇诗。
    宁甘咄咄痴儿事，稍愧纷纷俗吏为。
    我亦湖山多暇日，秋蝉时解噪寒枝。

袁说友　入淮
    桐柏分源远，清流接泗滨。
    于何号边境，不忍问淮民。
    北顾关山在，西风草木新。
    天河如可挽，吾欲洗边尘。

袁说友　入山呈孙使君
    平生懒慢岂能刚，身外微官似漫郎。
    不怪閒居为消渴，何劳多酌本醒狂。
    雪晴欲试穿云履，背冷仍寻曝日床。
    为想骑牛破山碧，晚风吹笛野梅香。

袁说友　溽暑雨后
    多病愁如许，催人暑奈何。
    檐穷风有限，云薄雨无多。
    浪卷连村麦，珠旋小叶荷。
    炎凉苦多变，四月未清和。

袁说友　瑞孙周岁
    头颅七十已看看，喜抱孙来傍晬盘。
    敢望吾家有英物，箕裘且欲恋儒冠。

袁说友　瑞香亭和丁端叔韵
    拍手阑干看锦堆，留翁未肯十分开。
    惜花惜别情相似，急急从今载酒来。

袁说友　扇画雪景
    杖屦祁寒里，林峦幻景同。
    生绡明月影，淡墨老霜丛。
    点染三冬雪，招邀六月风。
    呼童小挥手，残吹袭帘栊。

袁说友　善颂堂
    家法传忠孝，朝英仰正平。
    抗词严庙制，勇去乐亲荣。
    一室从新扁，群公咏落成。
    清风天籁静，斜日雪山横。
    养志闵曾重，浮名广受轻。
    闻风千载下，凛凛万夫惊。

袁说友　善颂堂
    庭前云盖碧巉严，堂上先生雪满髯。
    说药客来柳下榻，谒斋僧去便垂帘。
    种时法好花难谢，买处钱多石易添。
    子舍光荣身壮健，只将香火事华严。

袁说友　上官桀诈令人为燕王旦上书言光疑有非常臣愿归符玺宿卫察变上日朕
    燕国归符玺，将军有谤书。
    君王嗟诡诈，党与悉趦趄。
    白日中天照，浮云扫地除。
    狂谋身一败，邪骨满丘墟。

袁说友　上元次日至黄州遇雨
    谁说黄州斗样微，满城灯火亦相辉。
    痴儿方有揶揄意，却得连江雨解围。

袁说友　绍兴府学斋宿
    从容黉舍日西流，浅饮犹看夜气浮。
    小款话时殊淡薄，细论文处转清幽。
    诸公学业方知锐，一战功名要早收。
    我了斋祠便归赋，故园已作梦中游。

袁说友　沈德远守衢州用林子长通判送行韵
    宦海足风波，汹涌百态动。
    更嗟为郡难，一木支桡栋。
    利害秦越瘠，谤讟邹鲁哄。
    区区美众口，于道竟何用。
    一堕怨憎机，玉毁石可贡。
    乡来羞染指，负此淮阳重。
    公今上柯山，威望压群众。
    州横车马冲，吏黠机巧共。
    宽猛叹何适，往事成一梦。
    利孔百已竭，举手下辄讼。
    其难皆如此，要以人折衷。
    如公补天子，轻重识抱瓮。
    善刀而藏之，游刃真总总。
    政成余啸坐，事定略衔控。
    人生五马贵，愿公还旧供。
    归来佐雄略，一洗潢池弄。
    我方烟霞痼，尔若丹霄凤。
    倀￥知下愚贤，应笑臧文仲。

袁说友　沈无隐国正惠殿庐所赐香茶
    公论归吾党，平生只故人。
    近书时遣况，旧雨日相亲。
    茶辍闽山贡，香分御府珍。
    须公文石陛，回首霅溪滨。

袁说友　十三日饮俞园昌甫斯远彦章毕至
    忽尔严冬设脍，更于晴日观梅。
    人道荒寻邂逅。我忻良集而来。

袁说友　十月雪四日
    夜来风絮鸣觚棱，纷绿消息何频仍。
    不堪十月已四白，岂暇一岁夸三登。
    祁寒未必小民怨，哭雪政恐樵夫憎。
    穷阎冷市籴贵谷，破灶湿苇烧层冰。
    寒窗又冻诗翁笔，清夜谁怜贫妇织。
    人言宜瑞不宜多，官放论钱不论日。
    请君高吟祈碧苍，愿天今夕开扶桑。
    寄语龙公且相恤，忍待明年莫仓卒。

袁说友　石上水蕉
    傍石根斜缀，澄波叶舒副。
    气涵流水润，冷彻内心虚。
    带月轩窗外，凝蓝雨露余。
    凭将摩诘画，雪里细寻渠。

袁说友　石上玉簪花
    根齧棱棱石，香衔寸寸心。
    误人猜落蕊，眩眼拾遗簪。
