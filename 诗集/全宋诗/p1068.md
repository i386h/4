<!-- { "loadSidebar": true } -->
黄庭坚　和子瞻内翰题公择舅中丞山房
    幽人八座复中台，想见书堂山杏开。
    四十余年僧屈指，时因秋雁寄声来。

黄庭坚　和子瞻戏书伯时画好头赤
    李侯画骨不画肉，笔下马生如破竹。
    秦驹虽入天仗图，犹恐真龙在空谷。
    精神权奇汗沟赤，有头赤乌能逐日。
    安得身为汉都护，三十六城看历历。

黄庭坚　河舟晚饮呈陈说道
    西风脱叶静林柯，浅水扁舟阁半河。
    落日游鱼穿镜面，中秋明月涨金波。
    由来白发生无种，岂似青山保不磨。
    胜事只愁樽酒尽，莫言争奈醉人何。

黄庭坚　衡山
    万丈融峰插紫霄，路当穷处架仙桥。
    上观碧落星辰近，下视红尘世界遥。
    螺簇山低青点点，线拖远水白迢迢。
    当门老桧枝难长，绝顶寒松叶不雕，
    才到秋初霜已降，每逢春尽雪方消。
    猥岩老衲针常把，度夏禅僧扇懒摇。
    雷向池中兴雨泽，鸟於窗外奏萧韶。
    游人未必长居此，暂借禅房宿两宵。

黄庭坚　红蕉洞独宿
    南床高卧读逍遥，真感生来不易销。
    枕落梦魂飞蛱蝶，灯残风雨送芭蕉。
    永怀玉树埋尘土，何异蒙鸠挂苇苕。
    衣笐妆台蛛结网，可怜无以永今朝。

黄庭坚　洪范以不合俗人题厅壁二绝句次韵和之
    寂寥吾道付万世，忍向时人觅赏音。
    搔首金城西万里，樽前从此叹人琴。

黄庭坚　洪范以不合俗人题厅壁二绝句次韵和之
    埋没高才筑钓间，风云未会要鲵桓。
    南康郡下参军耳，付与红尘白眼看。

黄庭坚　鸿沟
    英雄并世不相容，割据山川计亦穷。
    沟水已东全入汉，淮阴谁复议元功。

黄庭坚　侯尉家听琵琶
    舫斋苍竹雨声中，一曲琵琶酒一锺。
    恰似浔阳江上听，只无明月与丹枫。

黄庭坚　侯尉之吉水覆按未归三日泥雨戏成寄之
    叹息侯嬴老，尉曹鞍马疲。
    山花迷部曲，江雨压旌旗。
    越鸟劝沽酒，竹鸡忧蹋泥。
    不知何处醉，遥寄解酲诗。

黄庭坚　侯元功问讲学之意
    金声而玉振，从本用圣学。
    石师所未讲，赤子有先觉。
    丝直则为弦，可射可以乐。
    竹笋不成芦，白珪元抱璞。
    匏瓜不能匏，其裔犹为瓟。
    土俗颇暖姝，西笑长安乐。
    革无五声材，终然应宫角。
    木人得郢工，鼻端乃可斲。

黄庭坚　胡朝请见和复次韵
    人笑庾郎贫，满胸饭寒菜。
    春盘食指动，笋茁入市卖。
    回首万钱厨，不羡廊庙宰。
    民生暂神奇，胞巕伐性坏。
    忍持芭蕉身，多负牛羊债。
    箨龙不称冤，易致等拾芥。
    萧萧烟雨姿，壮士持戈介。
    骈头沸鼎鼎，可口垂涎嘬。
    霜丛负後凋，玉食香余噫。
    续诗无全功，葑菲傥可采。

黄庭坚　胡逸老吴生画屏赞
    两虎戏搏文章露，千林号风雷欲雨。
    慎勿私斗伤爪距，豺狼野子即当路。

黄庭坚　葫芦颂
    大葫芦乾枯，小葫芦行酤。
    一居金仙宅，一往黄公垆。
    有此通大道，无此令人老。
    不问恶与好，两葫芦俱倒。

黄庭坚　虎号南山
    一章
    虎号南山，北风雨雪。
    百夫莫为，其下流血。
    相彼暴政，几何不虎。
    父子相戒，是将食汝。
    二章
    伊彼大吏，易我鳏寡。
    矧彼小吏，取桎梏以舞。
    念昔先民，求民之瘼。
    今其病之，言置於壑。
    三章
    出民于水，惟夏伯禹。
    今俾我民，昏垫平土。
    岂弟君子，伊我父母。
    不念赤子，今我何怙。
    呜呼昮天，如此罪何苦。

黄庭坚　花光仲仁出秦苏诗卷思二国士不可复见开卷绝叹因花光为我作梅数枝
    梦蝶真人貌黄槁，篱落逢花须醉倒。
    雅闻花光能画梅，更乞一枝洗烦恼。
    扶持爱梅说道理，自许牛头参已早。
    长眠橘洲风雨寒，今日梅开向谁好。
    何况东坡成古丘，不复龙蛇看挥扫。
    我向湖南更岭南，系船来近花光老。
    叹息斯人不可见，喜我未学霜前草。
    写尽南枝与北枝，更作千峰倚晴昊。

黄庭坚　化毡颂
    夺却群生夏衣，成得衲僧卧具。
    为伊业识茫茫，所以一夺一与。
    三百四百野狐队，中有一两个不瞌睡。
    十方虚空百杂碎，宁不打破悭皮袋。

黄庭坚　画马赞
    御与马相得，维予止作，
    万里不日而复。士志於学，
    则亦无息，以师友为辔策，
    及其至焉维尔力。

黄庭坚　画墨竹赞
    人有岁寒心，乃有岁寒节。
    何能貌不枯，虚心听霜雪。

黄庭坚　画木石赞
    小山丛竹，到天古木。
    石下有人，定是山谷。

黄庭坚　画牧牛赞
    鼻之柔也，以绳牧之。
    心之柔也，以道牧之。
    纵而不蹊人之田，其谁早服之。

黄庭坚　淮阴侯
    韩生沈鸷非悍勇，笑出胯下良自重。
    滕公不斩世未知，萧相自追王始用。
    成安书生自圣贤，左仁右圣兵在咽。
    万人背水亦书意，独驱市井收万全。
    功成广武坐东向，人言将军真汉将。
    兔死狗烹姑置之，此事已足千年垂。
    君不见丞相商君用秦国，平生赵良头雪白。

黄庭坚　还家呈伯氏
    去日樱桃初破花，归来著子如红豆。
    四时驱迫少须臾，两鬓飘零成老丑。
    永怀往在江南日，原上急难风雨後。
    私田苦薄王税多，诸弟号寒诸妹瘦。
    扶将白发渡江来，吾二人如左右手。
    苟从禄仕我邅回，且慰家贫兄孝友。
    强趋手板汝阳城，更责愆期被词诟。
    法官毒螫草自摇，丞相霜威人避走。
    贱贫孤远盖如上此，此事端于我何有。
    扛囊粟麦七十钱，五人兄弟二十口。
    官如元亮且折腰，心似次山羞曲肘。
    北窗书册久不开，筐箧黄尘生锁钮。
    何当略得共诗论，况乃雍容把杯酒。
    意气敷腴贵壮年，不早计之且衰朽。
    安得短船万里随江风，养鱼去作陶朱公。
    斑衣奉亲伯与侬，四方上下相依从。
    用舍由人不由己，乃是伏辕驹犊耳。

黄庭坚　还深父同年兄诗卷
    四体懒不佳，百虫夜相煎。
    呼灯探床头，忽得故人编。
    一哦肺渴减，再读头风痊。
    清切如其人，石齿漱潺湲。
    园林秋郊静，桃李春昼妍。
    雍容比兴体，百物落眼前。
    仍仍愁时语，听猿三峡船。
    梅黄雨扑地，水白雁横天。
    叹息夜渠央，屋角月上弦。
    把卷著床头，我知其人贤。
    昨日河间令，横胥不顾钱。
    如臂使十指，从我伸与拳。
    淹留落闲处，坐研考二篇。
    更使有闲日，歌嘲舍兰荃。
    何时造化手，端为铸龙泉。

黄庭坚　还神冈圆首座戒刀颂
    平生受用，三尺吹毛。
    欢喜斩新，拾得孟劳。
    梦中唤起，犹自忉忉。
    我王库中，无如是刀

黄庭坚　黄几复自海上寄惠金液三十两且曰唯有德之士宜享将以排荡阴邪守卫
    皱面黄须已一翁，樽前犹发少年红。
    金丹乞与烦真友，只恐无名帝籍中。

黄庭坚　黄龙南禅师真赞
    我手何似佛手，日中见斗。
    我脚何似驴脚，锁却狗口。
    生缘在甚麽处，黄茆里走。
    乃有北溟之鲲，揭海生尘。
    以长觜鸟啄其心肝肺，乃退藏於密。
    待其化而为鹘，与之羽翼，
    九万里则风斯在下矣。自为炉而熔凡圣之铜，
    乃将图南也。道不虚行，
    是谓无功之功。偏得其道者，
    一子一孙而已矣。得其者，
    皆为万物之宗。工以丹墨，
    得皮得骨。我以无舌，
    赞水中月。

黄庭坚　黄龙清和尚真赞
    黄河彻底冻，白发通心白。
    虽有顾陆手，百巧画不得。

黄庭坚　黄雀
    
    牛大垂天且割烹，细微黄雀莫贪生。
    头颅虽复行万里，犹和盐梅傅说羹。

黄庭坚　黄庭画赞
    君诵黄庭内外篇，本欲洗心不求仙。
    夜眎片月堕我前，黑气剥尽朝日鲜。
    一暑一寒久自坚，体中风行上通天，
    亭亭孤立孰旁缘。至哉道师昔云然，
    既已得之戒不传。知我此心未亏骞，
    指我婴儿藏谷渊。言未绝口行已旋，
    我记其言夜不眠。

黄庭坚　黄颍州挽词三首
    恭惟同自出，累世复通家。
    惠沫沾枯涸，忠规补过差。
    胸中明玉石，仕路困风沙。
    尚有平生酒，秋原洒菊花。

黄庭坚　黄颍州挽词三首
    临民次公老，论事长舆通。
    袖有投虚刃，时无斲鼻工。
    风流前辈近，名实後人公。
    不谓三日别，今成万事空。

黄庭坚　黄颍州挽词三首
    公与汝阳守，人间孝友稀。
    脊令鸣夜雨，常棣倚春晖。
    粉省双飞入，泉台相与归。
    哀笳宛丘道，衰涕不胜挥。

黄庭坚　会稽竹箭为蕲春傅尉作
    会稽竹箭天下闻，青岭霜筩摇紫云。
    金作仆姑如鸟翼，壮士持用横三军。
    迩来场师无远虑，翦伐柔萌荐葅茹。
    人闲御武急难才，不得生民饱霜露。
    嘉瓜美果无他长，取升俎豆献壶觞。
    奈何生与此等伍，大器小用良可伤。
    吾闻先王用人力，不足有余无损益。
    硕人俣俣舞公庭，长咏国风三叹息。

黄庭坚　毁璧
    毁璧兮陨珠，执手者兮问过。
    爱憎兮万世一轨，居物之忌兮，
    固常以好为祸。羞桃肴兮饭汝，
