<!-- { "loadSidebar": true } -->
    炎兴指日中原复，剩是茅君翊翼功。

宋高宗　赐僧守璋二首
    古寺春山青更妍，长松修竹翠含烟。
    汲泉拟欲增茶兴，暂就僧房借榻眠。

宋高宗　赐僧守璋二首
    久坐方知春昼长，静中心地自清凉。
    人言圆觉何曾觉，但见尘劳尽日忙。

宋高宗　赐枢密院楼炤
    联念邦家历万几，幸卿相与久维持。
    孜孜广道诹询处，蹇蹇封章纳诲时。
    半世奇勋惟我重，一生忠节自天知。
    南归奚事将为赠，金石诗篇壮羽仪。

宋高宗　皇甫真人像赞
    皇甫高士，眉字列仙。
    以道兴世，孰计其年。
    闲云在空，孤鹤行天。
    掀髯一笑，同乎自然。

宋高宗　句
    绕池曳杖携双鹤，驾水浇花课小奴。

宋高宗　句
    池上疏烟笼翡翠，水边迟日戏蜻蜓。

宋高宗　句
    气回俎豆群工泰，喜入貔貅万马秋。

宋高宗　句
    趁此一轩风月好，橘香酒熟待君来。

宋高宗　句
    秋江烟瞑泊孤舟。

宋高宗　句
    天末归帆何处宿，钓船独在蓼花傍。

宋高宗　句
    有美三宫德，无嫌并后心。

宋高宗　句
    白云断处斜阳转，几曲青山献画屏。

宋高宗　梅岩
    怪石苍岩影翠霞，梅梢疏瘦正横斜。
    得因祀事来寻胜，试探春风第一花。

宋高宗　秋日
    爽气澄兰沼，秋风动桂林。
    露凝千片玉，菊散一丛金。
    日岫高低影，云空点缀阴。
    蓬瀛不可望，泉石且娱心。

宋高宗　绍兴已巳南郊礼成
    清坛只祗礼郊丘，辅相贤劳其款留。
    初讶密云低覆冒，遽看霁景上飞浮。
    气回俎豆群上泰，喜入貔貅万马秋。
    赫赫天心允昭格，协谋同德赖嘉猷。

宋高宗　诗二首
    随宜饮酒聊充腹，取次衣裘亦暖身。
    未必得年非瘦薄，无妨长福是单贫。
    老龟岂羡牺牲饱，蟠木宁争桃李春。
    随分自安心自断，是非何必问閒人。

宋高宗　诗二首
    地黄饲老马，可使光鉴人。
    吾闻乐天语，喻马施之身。
    我衰正休枥，垂耳气不振。
    移栽附沃壤，蕃茂争新春。
    沈水得稚根，重汤养陈薪。
    投以东阿清，和以北海醇。
    崖蜜助甘泠。山姜发芳辛。
    融为寒食饧，咽作瑞露珍。
    丹田自宿火，渴肺还生津。
    愿饷内热子，一洗胸中尘。

宋高宗　诗四首
    入门无平田，石田穿细岭。
    阴风生涧壑，古木翳浑井。
    湛卢谁复见，秋水光耿耿。
    铁花秀岩壁，杀气禁蛙黾。
    幽幽生公堂，左右立顽矿。
    当年或未信，异类服精猛。
    胡为百岁后，仙鬼互驰骋。
    窈然留清诗，读者为悲哽。
    东轩有佳致，云水丽千顷。
    熙熙览生物，春意颇凄冷。
    我来属无事，暖日相与永。
    喜鹊翻初旦，愁鸢蹲落景。
    坐见渔樵还，新月溪上影。
    悟彼良自咍，归田行可请。

宋高宗　诗四首
    高居大士是龙象，草堂大人非熊罴。
    不逢坏衲乞香饭，唯见白头垂钓丝。
    鸳鸯终日爱水镜，菡萏晚风凋舞衣。
    开径老禅来著茗，还寻密竹迳中归。

宋高宗　诗四首
    陈留春色掩思诗，一日搜肠一百回。
    燕子初归风不定，桃花欲动雨频来。
    人间多待须微禄，梦里相逢记此杯。
    白竹扇前客醉舞，烟村渺渺欠高台。

宋高宗　诗四首
    种竹不必高，摇绿当我楹。
    向来三家墅，无此笙箫声。
    皇天有老眼，为閟十月晴。
    护我萧萧碧，伟事邻马惊。
    同林偶落此，相向意甚平。
    何须俟迷日，可笑世俗情。
    明年万夭矫，穿地听雷鸣。
    但恨种竹人，南山合归耕。
    他时梦中路，留眼记所更。
    苍云屯十里，不见陈留城。

宋高宗　题丹桂画扇赐从臣
    月宫移就日宫栽，引得轻红入面来。
    好向烟霄承雨露，丹心一一为君开。

宋高宗　题丹桂画扇赐从臣
    秋入幽丛桂影团，香深粟粟照林丹。
    应随王母瑶池晓，染得朝霞下广寒。

宋高宗　题画册花草四首　蜡梅
    香蜜裁葩分外工，疏枝几点缀雏蜂。
    娇黄染就宫妆样，香暖尤宜爱日烘。

宋高宗　题画册花草四首　墨竹
    墨花垂免頴，千古尚漓漓。
    翠羽风前叶，秋声雨一枝。
    诗题春粉节，绷脱玉婴儿。
    湘浦人何在，空闻凤管吹。

宋高宗　题画册花草四首　修竹芙蓉
    寒花婀娜露凝香，风叶摇秋凤尾凉。
    梦入画堂银烛下，翠屏深处隐红妆。

宋高宗　题画册花草四首　雪中山茶
    名出本南山，来依琼苑间。
    陈主歌前树，杨妃醉后颜。
    为嫌脂太赤，故著粉微斑。
    共言攀折处，已获宝枝还。

宋高宗　题黄筌芙蓉图
    照水枝枝蜀锦囊，年年泽国为谁芳。
    朱颜自得西风意，不管千林一夜霜。

宋高宗　题李唐画赐王都提举并赐长寿酒
    恩沾长寿酒，归遗同心人。
    满酌共君醉，一杯千万春。

宋高宗　题刘松年画团扇二首
    南山晴翠入波光，一派溪声绕路长。
    最爱早春沙岸暖，东风轻浪拍鸳鸯。

宋高宗　题刘松年画团扇二首
    荷叶如钱三月时，幅巾藜杖一追随。
    尔来胜事知多少，惟有风标公子知。

宋高宗　题马麟画
    南望青山满禁闱，晓陪鸳鹭正差池。
    共爱朝来何处雪，蓬莱宫里拂松枝。

宋高宗　题马麟画册
    已过谷雨十六日，犹见牡丹开浅红。
    曾不争先及开早，能陪芍药倒薰风。

宋高宗　题马麟亭台图卷
    后院深沉景物幽，奇花名卉弄春柔。
    翠华经岁无游幸，多少亭台废不修。

宋高宗　题马远画册五首
    桃李无言春告归，落红如海乱莺啼。
    西村渡口斜阳里，渺渺烟波绿拍堤。

宋高宗　题马远画册五首
    閒来洞口访刘君，缓步轻抬玉线裙。
    细白桃花掷流水，更无言语倚彤云。

宋高宗　题马远画册五首
    高山流水意无穷，三尺云弦膝上桐。
    默默此时谁会得，坐凭江阁看飞鸿。

宋高宗　题马远画册五首
    月午江空桂花落，华阳道士云衣薄。
    石坛香散步虚声，杉露清泠滴栖鹤。

宋高宗　题马远画册五首
    不祷自安缘寿骨，人间难得是清名。
    浅斟仙酒红生颊，永保长生道自成。

宋高宗　题唐郑虔山居说听图
    言者不知知者默，此语吾闻于老君。
    若道老君是知者，缘何自著五千丈。

宋高宗　题阎次平小景
    西来白水满南池，走马池边日暮时。
    桥底荷花无限思，清香乞与路人知。

宋高宗　题燕文贵柳庄观荷图
    万片绿荷流水西，乱风飘雨湿人衣。
    前村竹树田家密，时见軥辀屋后飞。

宋高宗　题赵伯驹团扇月宫图册
    清凉境界火云藏，但觉仙家日更长。
    千岁寿松谁宴坐，星君午夜吐光芒。

宋高宗　题赵干北窗高卧图
    林间无事可装怀，昼睡功劳酒一杯。
    残梦不能全省记，半随风雨过东街。

宋高宗　文宣王及其弟子赞
    大哉圣宣，斯文在兹。
    帝王之式，古今之师。
    志则春秋，道由忠恕。
    贤于尧舜，日月其誉。
    维时载雍，戢此武功。
    肃昭盛仪，海宇聿崇。

宋高宗　文宣王及其弟子赞
    德行首科，显冠学徒。
    不迁不贰，乐道以居。
    食埃甚忠，在陋自如。
    宜称贤哉，岂止不愚。

宋高宗　文宣王及其弟子赞
    天经地义，孝哉闵骞。
    父母昆弟，莫间莫言。
    污君不仕，志气轩轩。
    复我汶上，出处休焉。

宋高宗　文宣王及其弟子赞
    懿德贤行，有一则尊。
    子也履之，成性存存。
    髐角有用，犁牛莫论。
    刑政之言，惠施元元。

宋高宗　文宣王及其弟子赞
    德以充性，行以澡身。
    二事在躬，日跻而新。
    并驱贤科，得颜与雘。
    不幸斯疾，命也莫伸。

宋高宗　文宣王及其弟子赞
    循良之要，在于有政。
    可使为宰，千室百乘。
    师门育材，治心扶性。
    退则进之，琢磨之柄。

宋高宗　文宣王及其弟子赞
    道义正己，文学擅科。
    为宰武城，联以弦歌。
    割鸡之试，牛刀谓何。
    前言戏尔，博约则多。

宋高宗　文宣王及其弟子赞
    辩以饰诈，言以致文。
    苟弗执礼，宜奠释纷。
    朽木粪墙，置不足言。
    言语之科，粗然有闻。

宋高宗　文宣王及其弟子赞
    升堂惟光，千乘惟权。
    陵暴知非，委质可贤。
    折狱言简，结缨礼全。
    恶言不耳，仲尼赖焉。

宋高宗　文宣王及其弟子赞
    谦德知二，器实瑚琏。
    动必几先，孰并其辩。
    一使存鲁，五国有变。
    终相其主，誉处悠远。

宋高宗　文宣王及其弟子赞
    文学之目，名重一时。
    为君子儒，作魏侯师。
    不要后礼，始可言诗。
    假盖小嫌，圣亦不疵。

宋高宗　文宣王及其弟子赞
    礼之有本，子能启问。
    大哉斯言，当照明训。
    德辉泰山，诬祭莫奋。
    崇兹祀典，盖永令闻。

宋高宗　文宣王及其弟子赞
    养才以道，圣人兼济。
    始谓不仁，问鲍良喜。
    寓志农圃，似睽仁义。
    学稼之辞，岂姑舍是。

宋高宗　文宣王及其弟子赞
    惟子有道，天与异容。
    状虽云恶，德则其丰。
