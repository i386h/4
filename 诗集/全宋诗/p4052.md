<!-- { "loadSidebar": true } -->
章甫　登谯楼
    老大心虽懒，登临眼尚明。
    水流春后暖，楼迥晚来晴。
    翔集鸠无数，归飞雁一鸣。
    阑干成独倚，愁绝莫云平。

章甫　督祖显和章
    孙侯二尺短檠前，何啻颂诗三百篇。
    金銮玉堂未归去，聊结江湖山水缘。
    官闲不复弄朱墨，胜日过门无恶客。
    春风快马紫游韁，花底黄鹂尽相识。
    酒酬谈辩翻波澜，得句全胜得好官。
    我亦从来有诗癖，撚髭一字吟难安。
    不知辛苦竟何益，闻道何妨死今夕。
    他年傥使无知音，盈编不作一钱直。
    日来颇怪诗筒迟，恐君豫办磨崖诗。
    中原窟穴尚狐兔，未应便草閒居赋。

章甫　独登南楼兼怀严圣几俞若晦
    瓜茗难逃暑，蚊蝇正作秋。
    劳生一念错，晚境万缘休。
    笔老无新语，囊空有敝裘。
    閒携瘦藤杖，独上郡南楼。

章甫　独登南楼兼怀严圣几俞若晦
    城外江山好，楼前市井喧。
    登高明远目，直北望中原。
    济世原无策，伤心不忍言。
    唯余忧国泪，还共水潺湲。

章甫　独登南楼兼怀严圣几俞若晦
    昼景微微敛，阴云稍稍低。
    炎凉催旅燕，风雨听鸣鸡。
    独立江楼上，想思浙水西。
    诗情兼酒伴，何日手重携。

章甫　多日不收家信再和呈丁合州
    邮亭盘礴已六日，清坐了无尘事随。
    书寄弟兄犹未到，梦游京浙不胜驰。
    江边短艇雨千点，竹里痚烟梅一枝。
    儿女未知为客恨，但争柑橘绕庭墀。

章甫　法刚化士干蒋山藏经乞语
    钟山夜半发奇怪，火光炽然脱三昧，
    法筵龙象不须惊，宝公留得眉毛在。
    食轮才转法轮随，楼台金碧还相辉。
    大千经卷何处觅，刚禅藏在僧伽叶。
    如来言语皆真实，别有真经名第一。
    琅函宝藏不能收，若遇知音请拈出。

章甫　放歌招孙祖训俞国宝饮
    儿时望春春不来，春衣隔年催翦裁。
    平明出游薄暮回，惟恐云气兴风雷。
    岂知乐极还悲哀，十年黄尘涴青鞋。
    管领莺花已无意，感时念旧时伤怀。
    去年寒食丹徒县，家寄毗陵不相见。
    今年寒食江陵府，妻子相看泪如雨。
    迂儒忧国更忧家，枉杀清明不见花。
    无端柳絮搅愁思，一径漫漫春日斜。
    主人知我坐憔悴，故遣斗酒来相慰。
    呼妻安稳置床头，个是贫家一祥瑞。
    床头三日未开尝，秋秋忧心自如醉。
    朝来忽觉体中佳，吻角流涎已难制。
    细君平日但濡唇，瓦盆对酌可无人。
    招朋一饮舒清兴，要须脱畧任天真。
    高邮孙夫子，相逢不作鬲上语。
    临川俞先生，客里伤春作诗苦。
    二公问学该今古，胸吞云梦轻阿堵。
    我酒虽不多，酒行诗可歌。
    杖藜乘兴速来过，不来吟醉奈春何。

章甫　分蝗食
    田园政尔无多子，连岁旱荒饥欲死。
    今年何幸风雨时，岂意蝗虫乃如此。
    麦秋飞从淮北过，遗子满野何其多。
    扑灭焚瘗能几何，羽翼已长如飞蛾。
    天公生尔为民害，尔如不食焉逃罪。
    老夫寒饿悲恼缠，分而食之天或怜。

章甫　分题得草果饮子
    神农书本草，有美生南州。
    春华穗端垂，仿佛芙蓉秋。
    青囊賏嘉宾，璀璨安石榴。
    香味极辛烈，果中第一流。
    磊落入盘钉，和羹充肴修。
    温中与下气，功用亦罕俦。
    苞苴走四海，药笼必见收。
    吾老苦病暍，淡味空频投。
    作饮近得此，选择知独优。
    碧井沈银瓶，斟酌得自由。
    蔗浆已觉俗，茗粥良可羞。
    乃知古圣人，收拾靡不周。
    日遇七十毒，纵死夫何忧。
    但吾赤子多，疾苦庶有瘳。
    大或仁者心，当与天地俟。

章甫　古洗
    古人不可见，古物亦无几。
    今朝双眼明，乃识汉时洗。
    规模简而质，仿佛古君子。
    年深土销蚀，薄处仅如纸。
    篆名可意逆，依衡辨双鲤。
    传宝今几代，是阅人多矣。
    我生颇好古，摩挲不能已。
    悠然起遐思，俗物一何鄙。

章甫　归自真州道中用前韵简诸故人
    閒愁生旅怀，薄酒安能陶。
    篮舆赴归期，历历山路高。
    风雨道旁憩，倏然思故交。
    官闲相聚首，怀我登顿劳。
    辩论杂嘲谑，诗词兼雅骚。
    人生几何时，容易生二毛。
    方今天子圣，登用皆夔舦。
    愿君各努力，去矣道群豪。
    我生苦畏事，屏处如逋逃。
    纵复技痒存，敢念麻姑搔。

章甫　过家留一夕曹丈复和韵再作
    贤圣何曾时一中，扁舟但困打头风。
    按田外叹裹粮乏，还舍内嗟瓶粟空。
    论事时遭瞋目视，催科隔绝满堂烘。
    匆匆结束又西迈，望眼却随黄鹄东。

章甫　过清宇新居再用开字韵
    市远嚣尘息，窗明老眼开。
    句从天外得，书自日边来。
    久住当成趣，相看不忍回。
    凉生初却扇，月出好衔杯。

章甫　过清宇新居再用开字韵
    书帙儿能整，柴扉手自开。
    梦残江月上，酒醒竹风来。
    旧集秋重校，微吟日几回。
    初无俗客饭，当有故人杯。

章甫　海门残照图
    斜日淡笼吴楚，暮烟欲闭金焦。
    未暇乘桴浮海，那船曾趁春潮。

章甫　韩使君分送芍药索诗因忆旧游
    忆向西津櫂酒船，维扬去结看花缘。
    杖藜到处花辄好，夭红艳紫相留连。
    散尽黄金携酒友，夜深明月还京口。
    中流击楫来悲风，天阔参横移北斗。
    俯仰光阴恰十春，二十四桥经战尘。
    眼明忽见扬州种，衰病无因贾余勇。

章甫　和韩无咎使君吊李谪仙
    力士能令妃子嗔，长安无复谪仙人。
    宫袍却换江东酒，野乳终为帝外臣。
    孤冢道旁空怨结，两峰烟际自愁颦。
    骑鲸捉月知何在，太白光芒夜夜新。

章甫　和韩丈寄崖簿大雅并见简韵
    故乡未可归，异县难久留。
    海深蛟鱷怒，安得乘桴游。
    贫贱岂天意，自不曲如钩。
    吾道未全穷，三岁依贤侯。
    小鸡随孔鸾，顾影良可羞。
    所喜臭味同，洁已从清修。
    迩来苦多病，颇厌淮南州。
    援琴操土风，大类南冠囚。
    今辰天气佳，和气吹敝裘。
    桃李竞颜色，谁能分劣优。
    空搅游予心，浩荡生春愁。
    新诗忽到手，盛意知难酬。
    材生天地间，小大固不侔。
    词锋未易当，如以楚伐邹。
    玉季更多文，情义还相投。
    他年内集时，尚记野人不。

章甫　和韩丈雪晴
    天公逞巧逐时新，戏把乾坤作烂银。
    净压边尘无战马，寒持使节有诗人。
    夜长霜月争催晓，年近江山逼放春。
    归寿高堂先一醉，称觞汉殿及嘉辰。

章甫　和刘岩隐道士
    青眼难逢阮步兵，白须新识老弥明。
    清谈畧洗尘埃书，妙句仍看欬唾成。
    休说有身真是患，但知得酒不须名。
    焦桐更倩挥毫手，要听秋崖夜鹤鸣。

章甫　和沈商卿次前韵
    故人边上去，春到未还家。
    奔走因王事，艰难感岁华。
    诗坛推俊逸，醉帽想欹斜。
    莫怪书题少，新年眼更花。

章甫　和沈商卿次前韵
    逢人问行李，几日至东园。
    别去将三月，书来得五言。
    淮山分限域，风土异寒暄。
    四大知安稳，根尘要反源。

章甫　和俞若晦晚步
    日落帆归疾，天寒潮应迟。
    老蟾还照客，宿鸟未安枝。
    怀抱难忘酒，工夫不到诗。
    徘徊江上路，此意有谁知。

章甫　和仲韩见简韵
    野人不爱名，中岁益安命。
    辛苦营一区，婆娑只三径。
    那知钱有神，但喜酒能圣。
    翩翩赵公子，时时枉轩乘。
    诗词既清婉，笔力亦端劲。
    传家坚素守，从仕伤直性。
    语言生风波，道路足机阱。
    君犹沉下僚，我亦抱多病。
    时偷半日閒，乐此一室静。
    赏月已失期，登高况当令。
    风物渐凄紧，江山更幽夐。
    何时城南楼，曳杖可乘兴。

章甫　和周师禹所寄
    九载光阴俯仰间，百年人世几悲懽。
    竹楼梦断伤春晚，云壑书来喜岁寒。
    别久更怜诗笔健，愁多须和酒杯宽。
    相望江北江南路，柳絮随风又作团。

章甫　和朱少翁除夕
    破晓东风又磔鸡，人心物态两推移。
    建瓴岁月今将老，漂梗江湖少不羁。
    独坐旧谙为客味，长愁新赋悼亡诗。
    多憀府主莺花约，归去西畴恐后期。

章甫　湖上吟
    谁家短笛吹杨柳，何处扁舟唱采菱。
    湖水欲平风作恶，秋云太薄雨无凭。
    近人白鹭麾方去，隔岸青山唤不譯。
    好景满前难著语，夜归茅屋望疏灯。

章甫　即日
    苦忆花吹尽，生嫌草长齐。
    莺啼春已暮，客散日还西。
    孺子抛书卷，童奴理菜畦。
    怒雷将急雨，一夜水平堤。

章甫　即日
    吟苦知音少，棋低敌手多。
    故人无恙不，薄酒奈愁何。
    未暇兔三窟，聊同鸥一波。
    传闻江北路，人应力田科。

章甫　即日
    醉里三春了，山中五载留。
    日长知已夏，雨冷忽如秋。
    书贷监河粟，箱存季子裘。
    曲肱朝睡美，身外付悠悠。

章甫　即事
    平边活国不关侬，昼永新添炙背功。
    鸠妇仳离天欲雨，鹊巢低稳岁多风。
    一弹指顷韶光半，微破颜时梦事空。
