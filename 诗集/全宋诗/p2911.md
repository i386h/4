<!-- { "loadSidebar": true } -->
    曾持东壁排云出，几跨苍龙带雨飞。
    竹簟水风须得意，玉堂春日即催归。
    愿公与国为梁栋，千载煌煌照太微。

汪莘　寿何尚书
    雪艇风帆去玉京，故家猿鹤相欢迎。
    九天气母壶中足，十月婴儿顶上行。
    曾问何修能至此，但云无欲自然成。
    夜来梦向山庄立，一炷青香彻太清。

汪莘　水天月歌
    朝立寒溪东，暮立寒溪西。
    一到神顿领，熟视眼更迷。
    水光不见水，但见青天无表裹。
    天光不见天，但见一片清烟涵无边。
    水中有天天不湿，天中有水水不入。
    天耶水耶堕渺茫，只是天光与水光。
    月来水天中，水天裹月如不裹。
    月去水天中，水天锁月如不锁。
    明月不来不去时，琉璃泡中珠中颗。
    先自水天莫分别，更添月包更亲切。
    水色天色月色擘不开，水光天光月光拈不来。
    梦中酒渴不可忍，一口吸下骊龙腮。

汪莘　四月十二日携家如钱塘二十二日过湖至九里松船步头秦家安泊凡住百
    昔年曾访此林坰，今日重来倍有情。
    道在山中人不会，竹风柏日总分明。

汪莘　送赵君十绝
    有客胸藏太息书，萧萧白发不堪梳。
    君王若问江东士，莫只相怜诵子虚。

汪莘　送赵君十绝
    皂盖朱辬练水滨，春生秋杀总精神。
    须知爱士何曾泛，屈指应无第二人。

汪莘　送赵君十绝
    醉把金鞭度绿杨，军民夹道笛声长。
    红旗千面诗千首，半杂风云入建章。

汪莘　送赵君十绝
    荷叶高高荷蕊低，夕阳初落画桥西。
    湖州士女来相接，争拥兰舟入霅溪。

汪莘　送赵君十绝
    归去苕溪理钓蓬，风清月白水精宫。
    青莲居士争闲得，时答天书一两通。

汪莘　送赵君十绝
    风雨黄昏自掩扉，灯前时复一嘘欷。
    儿曹相问缘何事，为道君侯早晚归。

汪莘　送赵君十绝
    一榼村醪插别筵，清风急雨送归船。
    望中未是湖州境，便有吴歌唱采莲。

汪莘　送赵君十绝
    练水至清无浅深，使君何日再登临。
    请看江上千株柳，尽是君民离别心。

汪莘　题汪侍郎仲宗北山道院
    北山之宅可忘归，北山之山天下稀。
    自非君身有仙骨，安得蓬壶阆苑相因依。
    长松巨柏气象古，红鸾白凤交横飞。
    朔风万里促冬日，金橘千树争光辉。
    枢密曾孙侍御子，天资酷与前人似，
    只今四十未为老，不选娥眉压闾里。
    道院夜长霜月白，豪气犹余好宾客。
    早晚春归花乱发，蝶舞莺啼亦伤魄。
    此言聊戏尔，时事端可惜。
    大儿只求上上考，次儿只用平平策。
    胡运已衰当谢绝，西戎方强又须索。
    北山主人那得闲，袖中三尺青蛇斑。
    有客不知其所往，岁暮江头雪三尺。

汪莘　题新安郡圃驻屐亭
    先王昔牧紫阳城，池边驻屐荷花生。
    先王今居帝青阁，岁岁荷花自开落。
    华榜高垂四十年，银钩铁画蛟龙缠。
    公来对之不忍去，如见先王在眼前。
    愿公子孙满仙籍，相继此邦森画戟。
    愿君与国为柱石，长使邦人歌驻屐。

汪莘　途中再咏金陵
    石头城上望斜晖，览尽金陵寂寞归。
    叹息青天如许大，可无一个凤凰飞。

汪莘　晚晴即事
    君平帘外雨霏霏，寂寞何人识少微。
    怪得湖边天色好，小舟争载夕阳归。

汪莘　梧竹亭
    人家有园种花柳，君家有园种梧竹。
    花柳只引蜂蝶来，梧竹能招鸾凤宿。
    昨君饮我池上亭，亭边梧竹深冥冥。
    锼风镂月已足玩，滴雪洒雪尤堪听。
    君不见梧君昔在岐上，开花与凤作屏障。
    又不见竹君昔在渭水阳。结实与凤弃糇粮。
    岐山渭水地差远，颇觉老凤劳往返。
    成周已去汉唐空，梧亦无根竹无本。
    君家甲第连朱扉，碧梧翠竹相因依。
    千年老凤叹何在，一旦下集增光辉。
    梧君竹君喜相遇，凤兮凤兮君且住。
    老凤回头谢二君，吾方高举青天去。

汪莘　戊申六月闻晦庵先生除兵部侍郎
    韩范诸公各一时，贤豪久速系安危。
    从来功业知难就，未敢先赓庆历诗。

汪莘　夏日西湖闲居十首
    十里湖山苦见招，柳堤荷荡赤栏桥。
    待他朝市人归后，独泛扁舟吹玉箫。

汪莘　夏日西湖闲居十首
    急管繁弦樽俎閒，何人静眼对湖山。
    怪来水面无鸥鹭，多在残蒲落照湾。

汪莘　夏日西湖闲居十首
    每叹西湖境未殊，向来人物有还无。
    红蕖绿竹浑相得，明月清风亦不孤。

汪莘　夏日西湖闲居十首
    晚风吹动碧琳寒，初日花房露未乾。
    谁道幽人无伴侣，红蕖万朵竹千竿。

汪莘　夏日西湖闲居十首
    修竹祠堂曲水滨，寒泉菊盏久埃尘。
    道傍车马无心到，似我频来有几人。

汪莘　夏日西湖闲居十首
    一曲波光彻太虚，四垂碧汉罩湖鱼。
    游人眼被荷花碍，不觉琉璃泡裹居。

汪莘　夏日西湖闲居十首
    露冷风清斗柄迁，芙蕖零落谢家船。
    都人正作黄梁梦，独点西湖明月天。

汪莘　夏日西湖闲居十首
    清夜湖心把酒杯，花间风月共徘徊。
    金钟何事催天晓，又恐游人相逐来。

汪莘　夏日西湖闲居十首
    醉把青荷当簅笠，乱披红芰作蓑衣。
    渔翁家在蓬瀛上，欲驾莲舟一叶归。

汪莘　夏日西湖闲居十首
    藕蕂嚼来殊解渴，荷香闻得亦忘饥。
    幽人不趁槐花课，收得西湖几句诗。

汪莘　辛酉正月初八日入郡赴高校书之约二十二日出西郊即事
    竹篱茅屋两三家，白昼青春自岁华。
    碧縠水边搓柳线，绿罗天畔绣桃花。

汪莘　野趣亭
    晚唐多处士，林亭足娱嬉。
    吾乡盛儒冠，何园可栖迟。
    负者有不能，富者有不为。
    我穷不出门，出门复坐驰。
    此事我所叹，无地容蛟螭。
    闻君筑小亭，幽怀正在兹。
    况复扁野趣，未见已伸眉。
    示我野趣诗一轴，邀我共赋野趣诗。
    我思其义浸宏阔，操笔引纸频嗟咨。
    古今何人得野趣，野趣不许凡人窥。
    见君所赋我已会，赋我所见君勿嗤。
    请从大庭栗陆葛天起，一片野趣无高卑。
    居不县金石，出不建旄旗。
    衣不纷龙凤，食不罗鼎彝。
    人家忘贫亦忘富，邻里何盛仍何衰。
    苍颜白发各自足，山围水绕忘所之。
    尧舜礼乐民始慕，汤武干戈民始疑。
    穷奢极侈到秦汉，沉酣骨髓终陈隋。
    遂令举世不复野，村夫俚妇争夸毗。
    我观宇宙间，野趣元不移。
    散殊零落遍处处，收拾聚集当时时。
    多年如客弃不采，一朝有主来如斯。
    君看上下数千载，不多古迹存余基。
    乃知作者岂俗士，后有继者须英奇。
    地野背城市，屋野堆茅茨。
    草野没荒径，竹野成疏篱。
    春野暗桑柘，绿叶一尺肥。
    秋野明稼穑，紫穗三尺垂。
    禽野不在笼，鱼野不在池。
    公卿幸不到，鸡犬亦自如。
    使我头得野，散发迎凉颸。
    使我脚得野，赤脚濯寒漪。
    炉野燃生薪，器野执素瓷。
    行野晚老鹤，坐野蹲孤罴。
    语野从已出，笑野非他随。
    一盂野饭既不缺，一杯野菜尤相宜。
    一樽野酒罕俦侣，只可自饭还逢酾。
    善恶吾不言，祸福吾不为。
    黜陟吾不闻，理乱吾不知。
    一野万事野，其野不可追。
    天地不能野，不合文理争峨巍。
    日月不能野，不合照耀光陆离。
    昆仑瀛洲不能野，不合琳琅金碧相撑枝。
    不知此心孰赋与，一块太朴元不亏。
    野於万象不可饰，野於万事不可医。
    君不见荷锄历山岂非野，后来袗衣鼓琴大风雅。
    荷锄有莘岂非野，后来相汤鸣条金鼓从天下。
    荷锄南阳岂非野，要与管仲作同社。
    荷锄栗里岂非野，要作荆轲何如者。
    嗟此四野人，野趣不获真。
    嗟予有趣趣，山水长相亲。
    动与麋鹿游，静与木石邻。
    北方久已失天讨，周王愤起如有神。
    羽林铁骑疾风雨，赤帜皂纛摩星辰。
    千金日费岂所惮，旱蛇六翼又足颦。
    安得邦伯皆结辈，磊落参错急保民。
    我有五色线，补衮衮可新。
    我有五色石，补天天可春。
    野诗不中贵人读，野画不入贵人目。
    朝廷不用野人来，自有野云相伴宿。

汪莘　夜兴
    倚天长剑为谁收，欲献君王镇九州。
    世事漫随红日下，壮心空逐碧江流。
    雁横西寒偏愁客，菊绽东篱始当秋。
    抖擞向来尘土梦，便提蓑笠上渔舟。

汪莘　夜兴
    簟纹如水浸蟾光，睡觉湖边月半床。
    道是广寒疑不是，月中那得藕花香。

汪莘　夜坐有感
    前贤相遇是前程，不见斯人莫误行。
    白面书生那解事，只将文字住京城。

汪莘　谒真直院杨花满路口占一绝见直院诵之
    三月天寒尚腊衣，钱塘游子叹斜晖。
    柳间苏小无由见，惹得杨花满袖归。

汪莘　乙巳暮春初六日晚对新月
    春来风雨耿黄昏，初见青青月一痕。
    忆自消魂南浦后，不禁描出向前村。

汪莘　游甘露寺
    扁舟京口意踌躇，北固峰头泪满裾。
    闻道昔时兵可用，未知今日事何如。
    伤心南渡英雄尽，屈指中原岁月疏。
    待见太平心始足，不妨归去老樵渔。

汪莘　游南山
    山蹊黄叶从过满，石案苍苔不用除。
    坛上古松岩畔竹，切须留伴老僧居。

汪莘　又叙谢
