<!-- { "loadSidebar": true } -->
    竹阴月娟娟，楼角星炳炳。
    是时冬夕长，谐笑得驰骋。
    尔来还故栖，乐事成引领。
    君方志远击，我固分幽屏。
    趋舍既云异，会合安可幸。
    不谓旬浃间，所得亦以并。
    清笑烦滞阕，高谈谬疑正。
    琅琅别后篇，铿若御笙磬。
    索居久其职，此适固为横。
    一感朋盖难，举酒良自庆。

韩维　戏示程正叔范彝叟时正叔自洛中过访
    曲肱饮水程夫子，宴坐烧香范使君。
    顾我未能忘外乐，绿尊红芰对朝曛。

韩维　戏月
    缺处还孤守，圆时亦独栖。
    何曾闻合壁，只见是如珪。
    桂子遗秋信，方诸寄夜啼。
    建章残漏促，又伴玉绳低。

韩维　下横岭望宁极舍
    驱车下峻坂，西走龙阳道。
    青烟人几家，绿野山四抱。
    鸟啼春意间，林变夏阴早。
    应近先生庐，民风亦淳好。

韩维　夏日览物思古人三首　嵇康
    翛然柳下锻，岂不遗世喧。
    一忤贵公子，鸣弦竟谁冤。
    性烈才且隽，有味孙登言。

韩维　夏日览物思古人三首　陶潜
    众鸟依嘉树，想像先生居。
    日哦高简篇，浊酒自为娱。
    世事不挂口，方且爱吾庐。

韩维　夏日览物思古人三首　张仲蔚
    弃置当世事，覃思天官书。
    蓬蒿长没人，寂寞守园庐。
    轩冕非所慕，赋诗常晏如。

韩维　闲房书事示五弟及诸侄等献肃公
    老病归休得桶楼，吾庐萧酒乐天倪。
    北窗偃卧都何有，东阁过从亦自揆。
    碧桧轻烟无鸟唘，绿槐风细或蝉嘶。
    世间万事全如梦，岂得南华物我齐。

韩维　闲居思湖上
    远泛每思随雁鹜，深居半是避杯觥。
    官闲日永无余事，卧听朱弦教曲成。

韩维　襄城道中怀曼叔
    吾交作尉地，南望一淹留。
    岁月催人老，山川记子游。
    向城非昔勇，遇物更春愁。
    独喜高阳近，岚光逼马头。

韩维　襄柑分惠景仁以诗将之
    荆州解绂十经春，迥梦青林绕汉滨。
    霜气轻寒催柑实，渚波余润作甘津。
    僧园采掇宁论数，客路奔驰竟占新。
    雪意垂收高会缺，分金聊助席间珍。

韩维　象之席上赋得寒字
    爱子林亭胜，高秋驻马鞍。
    梨红先著露，竹碧自生寒。
    惨戚伤多事，淹留强一欢。
    所嗟怯杯酌，不得倒吾冠。

韩维　象之以山药见赠
    龙山有游客，赠药满筠笼。
    叶渍沙泉碧，苗分石窦红。
    斸应侵晓露，来喜及春风。
    却笑丹砂远，卒勤勾漏翁。

韩维　晓出郊过方秀才舍饮
    浮云散朝阴，初日动晴煦。
    行随风叶远，去傍田家路。
    人间无遽色，马缓有安步。
    遥识主人舍，青帘出霜树。

韩维　孝义桥
    残花辞故都，细雨度清洛。
    浮梁拖龙腹，径石乱鹅壳。
    山形豁如对，林色秀可握。
    渔子何处去，长罾波面落。

韩维　效陶呈景仁
    仲冬景气和，游步独徘徊。
    微疴忽消散，我兴在尊罍。
    东邻久废饮，百劝首不回。
    所忧在钟律，未致仪凤来。
    此志岂不佳，孤论良难裁。
    愿公少置之，起视翁头醅。

韩维　谢到水仙二本
    黄中秀外干虚通，乃喜佳名近帝聪。
    密叶暗传深夜露，残花犹及早春风。
    拒霜已失芙蓉艳，出水难留菡萏红。
    多谢使君怜寂寞，许教绰约伴仙翁。

韩维　谢厚卿载酒见过
    黄花池馆雨余清，载酒亲迂太守旌。
    交契早陪廊庙语，宾欢曲尽里闾情。
    尊前白发时间乐，烛下红妆分外明。
    今日始谙闲气味，十年枉却叹劳生。

韩维　谢李公达惠诗再答
    功名无得得闲身，位列东朝愧汉臣。
    空性屡捞潭底月，浮名那记禁中春。
    知音罕遇忘言士，绝学常思过量人。
    莫取无心心外道，此心生处即为尘。

韩维　谢人惠金橘
    开奁拜嘉贶，俯视目已眩。
    从天落旋星，有客射金弹。
    清香如始摘，佳味不少变。
    寄谢岭头人，梅花惭赠远。

韩维　谢微之送鸭脚
    拔尔蒿莱际，微根仅自支。
    劳心勤一溉，拭目待三移。
    浓李惭同列，芳橙合并枝。
    绛囊如有惠，莫忘赠君时。

韩维　谢尧夫寄新酒
    故人一别两重阳，每欲从之道路长。
    有客忽传龙坂至，开樽如对马军尝。
    定将琼液都为色，疑有金英借密香。
    却笑当年彭泽令，篱边终日叹空觞。

韩维　谢元道惠桂树子
    洛阳奇卉兼四方，妖姿冶艳争春阳。
    蔚然幽佳独凌霜，中岩无人閟寒芳。
    山翁军搜劚青苍，名园得之为辉光。
    护以雕兰面朱堂，叶敷瑶碧丹华扬。
    我今蓬茨蔽短墙，愧尔佳植空埋藏。
    骚人托辞兴端良，辰赠顾德岂所当。
    角弓之诗不敢忘，与君岁暮扬芬香。

韩维　新得小石呈景仁
    泥沙洗尽太湖波，状有嵌崆势亦峨。
    可笑尚平游五岳，不如坐视一拳多。

韩维　新植西轩
    谁谓我圃隘，载插尚勇亩。
    筑轩西临兑，规地北占酉。
    阳条散繁华，怒甲擎故朽。
    封培童仆劳，窥看孩稚走。
    虽非观游盛，要是吾庐有。
    壤疏人力薄，开发定迟后。
    所赖春风意，与物无薄厚。
    居闲日萧散，对此自成偶。
    问我何所为，卦象观六九。
    问谁之与处，达者二三友。
    为生昧机利，于事寡营取。
    但愿花常好，酌我樽中酒。

韩维　新置北轩
    纷敷北轩植，移劚来中园。
    微雨一飘洒，咄咄芽蕊繁。
    轻黄吐双蕉，寸碧罗丛萱。
    更怜二棕榈，远结蜀土根。
    清风落檐楹，翼羽何翻翻。
    惟此松竹姿，洒然出尘昏。
    众芳自争妍，正性中独存。
    愿秉岁寒操，翠色蔼君轩。

韩维　新作西北门楼
    赤白崔嵬晚照间，投闲时复一跻攀。
    时平守望皆无用，添得清秋数点山。

韩维　行庆关
    高关拒重阻，险状固天设。
    俯窥洪流奔，仰视赤崖绝。
    来往无时停，千载一车辙。
    我行触飞雨，舍辔上嵽嵲。
    筋劳不敢息，黄土百丈裂。
    伊昔六国馀，楚汉起相啮。
    乘时急形便，利害校一发。
    生民入鞭笞，溪谷日流血。
    时平属真主，汾壤事西谒。
    翠华此回旋，万骑出岩阙。
    斯人一何幸，泽浸厚地彻。
    烜哉行庆名，高与日星揭。
    干戈昔不守，符传今尚撤。
    昏明变夷险，在德信前说。
    愧无能铭才，吊古空惨切。

韩维　徐秘校携酒池上同赋
    凉风洒疏雨，过我池上林。
    感此望岁怀，酌酒相与吟。
    残花犹动目，飞泉时惊心。
    徘徊将归驾，清醉方自今。

韩维　许昌道中
    荒郊不可望，极目尽伤心。
    日薄不开冻，风凄还作阴。
    倦鸦飞趁马，寒犬吠依林。
    赖有瓢中酒，愁来一独斟。

韩维　雪
    屏翳驱云结夜阴，素华飘堕恶氛沈。
    色欺曹国麻衣浅，寒入荆王翠被深。
    天上明河银作水，海中仙树玉成林。
    日高独拥鹴裘卧，谁乞长安取酒金。

韩维　雪后观潩水
    微阳动泉脉，远水来涣涣。
    斜日著底明，轻冰随处断。
    清函竹阴碎，绿与波纹乱。
    安得解扁舟，穷源事幽观。

韩维　雪招招象之
    愁云合无迹，密雪集冬仲。
    狂翻寒空来，微泛与风弄。
    打窗惊暮急，压竹爱宵重。
    明缸照狭室，帘押寂不动。
    环炉四五人，颇喜清谈纵。
    崔侯著间默，门外车辙冻。
    徘徊一堂里，有类茧已蛹。
    浊醪谁与酌，短褐应自拥。
    何当策疲马，清赏聊一共。

韩维　雪中同邻几出游
    絮糅琼霏浩满空，平明骑马入春风。
    九重城阙寒光外，百万人家喜气中。
    不学闭门徒自洁，且欣携酒与君同。
    柳梢花甲从今始，便好寻芳下苑东。

韩维　筵上遇雪赠人
    前贤遇雪方乘兴，何况雪飞欢兴时。
    自古难并惟美景，人生不饮是痴儿。
    颠狂故态无先舞，淡薄幽怀子独诗。
    安得琼花更飘洒，常令此物及蚩蚩。

韩维　偃仰
    鹊噪庭柏喧，朝光来入隙。
    祠官谢余事，偃仰百骸适。
    回思朝市人，小大各有役。
    区区就终尽，万古同一迹。
    而我遂慵散，兴味良不极。
    富贵非所慕，兹愿傥有获。

韩维　宴湖上呈穉卿
    熠熠萤光草际流，及时高宴落霞洲。
    繁弦急管宜清月，细蕊浓芳艳晚秋。
    飞鹭欲来迎画舫，跳鳞如喜脱金钩。
    知公加数为醇酿，应许闲宫烂漫游。

韩维　宴逍遥堂
    朱颜绿鬓尽才良，永日逍遥宴此堂。
    乐事已先桃艳动，欢情仍共雪花狂。
    梦中身世知虚实，醉里光阴任短长。
    荣辰誉非那复间，无何有处是吾乡。

韩维　晏相公湖上泛舟赋
    小雪未成寒，平湖好放船。
    水光宜落日，人意喜晴天。
    云薄翠微外，禽归莽苍前。
    上公宽礼数，清醉亦陶然。

韩维　燕诸生于内集堂作诗以勉之
    济济众君子，庠序之冠冕。
    来燕升我堂，良用慰衰蹇。
    清言屏丝竹，善意陋肴膳。
    兹藩实故国，贤哲世多显。
    荀陈没已远，余迹意未践。
    顾惭为政久，儒道不加阐。
    云飞乏孔翠，庙荐阙瑚琏。
    非朝宠禄光，或虑志业浅。
