<!-- { "loadSidebar": true } -->
    中秋有约醉南湖，料此清光已不孤。
    枕上不堪良夜永，起来犹强作伊吾。

杜范　次韵十一叔芍药五绝
    白白朱朱扫地残，尚余红芍带春妍。
    娉婷自笑成孤语，困倚芳丛背日眠。

杜范　次韵十一叔芍药五绝
    簇簇妖红裛露鲜，春工烂漫乞君看。
    心期点检都无可，幸有花盟独未寒。

杜范　次韵十一叔芍药五绝
    心事摧残厌世喧，眼前能复问媸妍。
    故园春色还依旧，此日看花意不然。

杜范　次韵十一叔芍药五绝
    手把春花已后春，锦容入眼更成新。
    凭栏落日浑无□，倍觉君诗信有神。

杜范　次韵十一叔芍药五绝
    寒暑回还日日新，数枝留得几多春。
    君能弹压凭佳句，一段清襟亦可人。

杜范　次赵贵方九里松独行韵
    道机已熟绝防闲，纵步来寻兴里山。
    残雪点衣消酒醉，晚风吹鬓带诗还。
    妙年羡子欢悰足，走宦愁予乐事悭。
    安得相从尘纲外，快将如意碎青珊。

杜范　次郑府判金字韵
    巇岖来北固，邂逅识南金。
    未觉人间役，欣同物外心。
    灯花残也半，桂子落秋深。
    细听朱弦曲，寥寥大雅音。

杜范　次宗司法云字韵
    我来縠水偿披云，秋堂霭霭生春薰。
    落笔盘空斗神速，刮眼一破平生闻。
    自笑黏黐日凭案，抽思索句曾未半。
    弱步何由附天骥，肝胆轮囷惭寸管。

杜范　大龙湫
    半世名闻始见之，洞心无语立多时。
    经行处处皆奇绝，此比诸峰更绝奇。

杜范　大雨喜成小诗吾百里
    飆飆万目望穹苍，连日雷车走阿香。
    不用瓮中留蜥蜴，已闻野外舞商羊。
    滂沱施泽盈千浍，{禾罢}稏收功可万箱。
    令尹爱民天所相，三年境内乐穰穰。

杜范　代菊对
    未有渊明先有我，何人唤我作渊明。
    东篱宛在南山下，谁向秋风管落英。

杜范　道傍见梅
    一树栖残雪，不禁春夜霜。
    香飘非宝篆，粉褪厌时妆。
    且合收余白，应难待晚黄，
    自便篱落好，榛棘不相妨。

杜范　道中戏成
    造物人言是小儿，偶然赵样与儿嬉。
    不过几块粗顽石，博得人夸几个奇。

杜范　得光字
    挂起梧桐月，先成一夜霜。
    与君飞大白，一口吸秋光。

杜范　得雪称贺马上得五十六字
    昨夜同云犹未合，晓来一色变山河。
    料应天上梅花早，吹落人间柳絮多。
    酒兴处怜今老矣，诗肠无奈此情何。
    银杯逐马天阶路，何似寒江伴钓蓑。

杜范　登山述怀
    抆泪别妻子，登山望归舟。
    舟远望不及，岩溜鸣咿嗄。
    足纎坐绝顶，晚色忽已稠。
    凄其杜宇声，问我胡为留。
    抚襟独浩叹，泪下不可收。
    三年足别离，此泪良有由。
    区区驹隙中，为形役不休。
    为形役尚可，为人役何求。
    渊明独何人，我乃如拘囚。
    亲老方倚门，甘旨谁供羞。
    子幼未知学，择师谁与谋。
    鬼蜮闪光怪，虎豹嗥昏幽。
    世路委丛棘，吾道若缀旒。
    岂无知我者，应谓我心忧。

杜范　电
    玉女开天笑，骊龙弄月珠。
    照眸千壑满，应手一丝我。
    晻映同云表，行移转海隅。
    田夫占北极，明日雨平铺。

杜范　丁丑别金坛刘漫塘七首
    黄绮避世翁，万乘轻商颜。
    翻然为羽翼，国本安泰山。
    出处义与比，盛衰世相关。
    怀古诵考盘，令人欲长叹。

杜范　丁丑别金坛刘漫塘七首
    崇山郁嵯峨，千章自交阴。
    培楼植松柏，斧斤日相寻。
    物小固不容，名大亦难任。
    智哉甯夫子，其愚非本心。

杜范　丁丑别金坛刘漫塘七首
    北风吹夏律，草木尘沙昏。
    枝叶曾未害，根本难具论。
    肉食谋何有，家食徒殷勤。
    谁能起东山，扫翳扶朝暾。

杜范　丁丑别金坛刘漫塘七首
    川泽升为雨，霈然周四郊。
    有水行地中，溉灌亦良劳。
    势和固有限，戛哉加分毫。
    为义分内耳，谁言薄云高。

杜范　丁丑别金坛刘漫塘七首
    词章道之华，於世非少补。
    施之匪其宜，文绣被泥土。
    自昔重立言，一语万钧弩。
    谁其厌来者，是非实千古。

杜范　丁丑别金坛刘漫塘七首
    女萝去长松，藉藉纷委地。
    蒙瞍辞诏相，十步九颠踬。
    弱昧惭陋质，先生未终弃。
    再拜原有闻，服膺敢失坠。

杜范　丁丑别金坛刘漫塘七首
    人生玩岁月，世事变朝暮。
    三年在门墙，一日泣岐咱。
    窗前长新绿，生意自呈露。
    原君日强饭，安排济时具。

杜范　丁卯九月十夜观月
    草露团团夜气浓，一天明月半弯弓。
    光涵万顷澄秋霁，影落千山接翠空。
    毫发不迷孤照处，胆肝尽露广寒宫。
    回廊独步浑无觉，似是泠然驾远风。

杜范　冬至展墓偶成
    至日冲寒扫墓墟，凄然一拜一欷嘘。
    蓼莪恨与云无际，常棣愁催雪满裾。
    误落世尘惊日月，谩牵吏鞅废诗书。
    回头更看诸儿侄，门户支撑正要渠。

杜范　方山和篇再和韵
    殷勤里社间，谈笑文字会。
    平生一尊酒，无虑千百醉。
    问梅穷涧冈，乐事引其最。
    风霜尽木末，冰雪封户外。
    谁其念岑寂，自昨以颠沛。
    岁寒二三友，已不数苍桧。
    卓彼方山翁，自许行偕辈。
    古心味玄酒，於世百不嗜。
    小小诵佳篇，搜句亦奇伟。
    年来久不作，吾党几丧气。
    珠璧忽堕前，畴昔曾梦寐。
    三咏结束语，坐令百感至。
    来者恐未然，往者非所计。
    汗青几名节，徒起千载喟。

杜范　方山有求转语之作并用韵二章
    观物非外索，具眼以心会。
    微阳花病槁，宁供等闲醉。
    我尝课前作，无言乃为最。
    譬彼清庙瑟，一唱弦越外。
    万卉染春色，生意岂不沛。
    何物漏天机，一点映寒桧。
    我欲屋溪曲，种竹十数辈。
    痚影浸清浅，作此苦淡嗜。
    方山於此花，论交亦久矣。
    憔悴对冰雪，中有盖世气。
    向来多朋从，痛饮忘夜寐。
    旧事俱已非，尚善诗押至。
    俯就相唱酬，殆为后来计。
    一花未足多，夫子亦何喟。

杜范　方山有求转语之作并用韵二章
    四时冬复春，造化一机会。
    朔风空草木，余卉犹病醉。
    梅花於其间，居殿复居最。
    三春在何许，不右粉须外。
    我尝玩兹理，若决江河沛。
    冰壑卧寒松，雪岭立老桧。
    见命谓受独，落落一二辈。
    有此不改节，不与世同嗜。
    抱贞开化元，此花而已矣。
    整刷此精神，寸草亦生气。
    嗟嗟迷复者，胶辮随寤寐。
    萌蘖寻斧斤，岂知七日至。
    击壤咏天根，巧历不能计。
    持以印梅花，无语独叹喟。

杜范　飞雪未已可谓佳端约判簿判务二丈同登尊经阁
    万顷琼瑶烂不收，从今便合庆来牟。
    与君莫负登临约，不是偷闲作浪游。

杜范　奉祀礼毕饮福有感偶成
    忆昔少年日，拜起随父兄。
    饭羹集邻里，果粽罗罗豆登。
    坐有白发翁，感叹或涕零。
    我时百不解，一饱追侪朋。
    岁月忽已晚，半生如飞霆。
    鬓影吹秋风，览韵良自惊。
    父兄不可见，黍稷恐非馨。
    跪拜蒇常礼，苦泪空填膺。
    呼儿共饮福，百感心未平。
    古今一俯仰，生死同梦醒。
    此去宁几秋，况复较枯荣。
    收泪且举爵，行行付交承。

杜范　伏蒙赐和复用韵二章拜呈可谓出愧炫媸惟自叙鄙怀并以见区区敬慕之
    道在行藏自古艰，为贫偶出未能还。
    一从举手遮西日，已恐移文在北山。
    身入微官韁锁里，心惭大隐市朝间。
    浮云富贵非吾事，便有功名亦等闲。

杜范　伏蒙赐和复用韵二章拜呈可谓出愧炫媸惟自叙鄙怀并以见区区敬慕之
    学道辛勤历万艰，精神见性本无还。
    齐眉自可供瓢乐，携手何须去鹿山。
    谓介谓通非所在，不夷不惠处其间。
    自怜尘俗心独在，即席抠衣原少闲。

杜范　复用韵以见别情
    插架牙签富邺侯，戏将翰墨此中游。
    紫萸黄菊家家酒，巨轴长篇字字秋。
    谈笑不堪增恋嫪，简书无奈怕淹留。
    人生聚散真萍梗，咫尺应能见九州。

杜范　赋夏肯父所性堂
    心外非吾有，区间忝尔生。
    道原无欠剩，物与共流行。
    绳瓮谁言辱，旗常未足荣。
    反躬深体认，莫浪付诗情。

杜范　高兄徐仓高弟和刘公之两绝见寄再韵谢之
    我辈周旋实地中，此身穷处此心通。
    荷君一见如平素，迹未相亲味已同。

杜范　高兄徐仓高弟和刘公之两绝见寄再韵谢之
    袖手闲居德日新，静安增伴四时春。
    君方入室慰此老，肯作浮阳愧古人。

杜范　耕甫弟寄示秋怀二章冗不能皆和次韵后章谩见爱助之意
    杜曲传诗书，百年植门户。
    汝少秀而贤，中上期可语。
    胡然织锦机，未半已投杼。
    谢彼游冶徒，前功尚可补。
    堕身泥滓中，起秽实自取。
    细读玉汝章，此意可近古。
    凡物甘以坏，其成在坚苦。
    要须心自鞭，勿以言浪许。
    它时观厥成，一笑相尔汝。

杜范　耕甫归书约信二字为别二首
    水失其防，一决莫止。
    人心惟危，殆亦若此。
    曾子之守，传羽在是。
