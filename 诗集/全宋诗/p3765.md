<!-- { "loadSidebar": true } -->
    猨狙自是羞华服，鹓鹭姑容接后尘。
    回首纷纷天下事，有时宜假不宜真。

袁说友　宿邻水县
    酒余孤馆梦初回，渐觉茅檐淅淅来。
    夜半山前风荐雨，晓来崖底涧鸣雷。
    剩添岗翠三分色，呈出秧针一寸栽。
    恰得乌云天外少，莺花无数恼人怀。

袁说友　遂宁府境内火池
    泽中有火犹为革，焰出方池更异常。
    气烈群山酣土赤，阳潜深地液硫黄。
    书生考订言虽确，造化工夫理甚彰。
    君看舆薪一杯水，物因偏胜故为强。

袁说友　遂宁府库古铜物
    我貌殊不古，而有好古心。
    未老已成癖，此病那砭针。
    本非口腹累，乃困耳目侵。
    遂州古名邦，有物岁月深。
    一一铜作器，得之古墓阴。
    灯罂间管柱，協耳擎杯斟。
    剑弰累苍节，凤口涂黄金。
    人形杂兽面，诡异难橅临。
    紆糊滓尘土，剥蚀遭晴霖。
    摩挲细拂拭，名代不可寻。
    楉矢辨形质，古磬鸣声音。
    一经圣贤手，疑信别古今。
    佳哉今所藏，历世方駸駸。
    会当有博雅，破此聋与瘖。
    敢效石鼓歌，吾意岂微吟。

袁说友　题陈日华二友堂
    书生作吏从朱墨，官事纷纷何日息。
    不堪雁鹜对敲朴，宁解诗书伴松竹。
    太丘退食何萧然，笔研不落尘埃边。
    前岁读书山水县，今年二友来通川。
    料君捧诏还朝日，老盖寒梢应的皪。
    此时留与后人看，要使清风继前迹。

袁说友　题陈氏净香亭
    人生乐事难，清节视险夷。
    遇坎而履坦，讵以得丧亏。
    我观万物间，独此琅玕宜。
    颀然挺冰操，得之风雨时。
    秋风桐飞翻，夏雨民怨咨。
    怵近真乃见，嗟物如一岐。
    此君岂其然，风雨而不移。
    娟娟净明月，细细香浮漪。
    此理固千载，俗士难与知。
    洮湖著危亭，千亩胸中奇。
    植此凛凛节，照公堂堂姿。
    仕已轻浮云，喜愠不一施。
    山高空翠湿，草劲便疾吹。
    此风此雨至，公乎无磷缁。
    我方索米久，官事成痴儿。
    望公潇洒中，粪壤与菌芝。
    何当亭上游，细诵简斋诗。

袁说友　题东坡苏公三笑图帖
    不觉虎溪过却，轩渠一笑而归。
    此笑此心真处，自然鱼跃鸢飞。

袁说友　题端上人诗卷
    般若经中正续灯，可怜白足赤髭人。
    头陀临水曾观影，应识圆光宝盖身。

袁说友　题关都官西湖孤山四照阁图
    三贤堂趣远，四照阁诗传。
    高节无人继，孤山只俨然。

袁说友　题韩元吉可止斋
    平生我亦爱知休，三径如公最早谋。
    归意酒醲何切切，宦情纸薄正悠悠。
    书来诲语如亲面，别后光阴叹转头。
    更为苍生须一起，志功元自合封留。

袁说友　题胡待制平贼帖
    误国何人作计疏，满朝元未识真儒。
    至今恨却无颇牧，不念丘原起日无。

袁说友　题惠老所藏岁寒图
    寒梢独挺昂霄意，苍盖犹矜傲雪颜。
    盘膝倦吟无一事，老僧心与白云閒。

袁说友　题寄颜画士姜元恺
    丹青以意不以色，人不论形当论心。
    我有平生方寸地，烦君更向笔端寻。

袁说友　题简斋
    胸中元自有江山，故向巴丘见一斑。
    明月清风收拾尽，简斋诗遂满人间。

袁说友　题江月图
    剩爱江边月满衣，云高天阔数星稀。
    如今解组浮家去，准拟扁舟满载归。

袁说友　题净相寺
    清诗冷阁列佳名，一段家风太瘦生。
    东老悬知有余乐，西湖今可问前盟。
    年来信觉青山好，老去休惊白发更。
    欲识个中无尽意，挑包急急看吾行。

袁说友　题米元晖太湖图卷
    水际天低岸远，山腰雾卷云铺。
    拟唤松江小艇，归来好趁莼鲈。

袁说友　题庙池上新创瀛红舞绡亭
    高青远绿映回塘，菡萏菰蒲细细凉。
    蘸水瀛红罗袜渡，舞霓绡翠绮襦香。
    琼珠碎落风前雨，兰櫂夷犹月下觞。
    老帅如何太风味，两年池上送残阳。

袁说友　题墨梅
    轻榤拂拂余清，笔下翻成月下横。
    昨夜小屏幽梦断，恍如烟雨瘴江城。

袁说友　题墨妙亭
    茧纸奇踪绝，龟趺古意长。
    怜渠风雨厄，为尔屋庐藏。
    寂寂閒庭静，迢迢永昼忙。
    伤心三废碣，犹识汉文章。

袁说友　题牧隐二首
    年来厌索长安米，老去犹居大隐廛。
    岂是红尘故相挽，枉令空愧牧牛篇。

袁说友　题牧隐二首
    钟鼎山林志则均，未须牧隐卧漳滨。
    要令天下归吾牧，莫为牛羊遽绝人。

袁说友　题山谷居士书坡公帖
    当年二老叹云云，犹喜坡翁返故乡。
    展卷如今但陈迹，丘原无复起苏黄。

袁说友　题邵氏集瑞图
    诗歌召伯意怀哉，爱及甘棠勿剪摧。
    自是庆源钟草木，故将多瑞秀云来。

袁说友　题石上玉簪花
    欲访招提倦不禁，空怀落落海潮音。
    如今不作维摩病，犹记年时赋玉簪。

袁说友　题石上玉簪花
    翠钿琼葩别样芳，凉风微雨淡梳妆。
    姮娥夜半朝天阙，应有遗簪坠帝旁。

袁说友　题天衣寺
    稽山道上多名迹，万顷湖光衬山色。
    云蒸雾集累千年，屈指风流几人物。
    平生佳处身曾经，赖此泉石供余龄。
    爱山何惜买山费，明珠不博娉与婷。
    我闻天衣最奇绝，万顷清凉扫烦热。
    持经夜半鸟鼠听，忽睹金仙起还灭。
    把茅从此成开山，法华妙果僧中贤。
    当时十诏徵不起，神奇变化泥生莲。
    山神谨护泥封诏，独有遗风传内教。
    袈裟金缕照琉璃，时放祥光蔽云物。
    我来官守无时閒，著脚未历城南山。
    区区俗眼空自翳，耿耿此意如循环。
    我心岂是真如石，惭愧新诗与推激。
    自怜未到此山中，想见入山深未得。
    要令攻俗如攻城，兹游约与秋风迎。
    吾曹岂办痴儿事，为君一醉南湖清。

袁说友　题汪伯时家藏颜鲁公书裴将军帖
    诗成一见英雄手，笔落能令风雨惊。
    万古言言有余烈，从今词翰岂虚名。

袁说友　题王顺伯秘书所藏兰亭修禊帖
    永和九年暮春日，兰亭修禊群贤集。
    含毫欲下意已先，媚日暄风佐摇笔。
    当时一笔三百字，但说斯文感今昔。
    谁知已作尤物看，流传人间天上得。
    天高地远閟不示，仅许一二翻摹勒。
    忽然飞上白云俱，径入昭陵陪玉骨。
    识真之士已绝少，真者一去嗟难觅。
    纷纷如事眼空眩，只把残碑慕真迹。
    萧郎袖去明真赝，定武传来差甲乙。
    如丁如爪辨形似，不丰不露分肥瘠。
    人亡无复见风流，漫费精神疲得失。
    临川先生天下士，古貌古心成古癖。
    搜奇日当老不厌，如渴欲饮饥欲食。
    有时瞥眼道傍见，倒屣迎之如不及。
    牙签轴已过三万，集古录多千卷帙。
    平生著意右军处，并蓄兼收一何力。
    赏音本在笔墨外，何必此优而彼劣。
    清波万顷浑一点，明月一轮云半入。
    是中元不碍真趣，气象典刑尤历历。
    知我罪我春秋乎，政尔未容言语直。
    我方随群厚其嗜，门户弗强才仅立。
    几年冥搜政无那，剩欲流涎分半席。
    阅公善本三四五，不觉长歌书卷侧。
    羲之死矣空费公家九万笺，安得斯人写金石。

袁说友　题乌程簿厅浮玉亭七首
    道场山顶出南溪，苍弁峰头正直西。
    更割东桥仪凤水，如今定不怨鸾栖。

袁说友　题乌程簿厅浮玉亭七首
    人言苕霅下千崖，一水中发两派开。
    但怪玉浮浮似磬，不知原自泗滨来。

袁说友　题乌程簿厅浮玉亭七首
    谁将绝景傍家边，举足溪山已满前。
    莫恨微管清俸少，一亭风月不论钱。

袁说友　题乌程簿厅浮玉亭七首
    一日溪流万橹声，簿书丛里眼偏明。
    青衫不怕笼朱墨，直下沧浪便濯缨。

袁说友　题乌程簿厅浮玉亭七首
    霅川今是辋川图，城郭中藏十顷湖。
    空说侯门深似海，得如簿领一亭无。

袁说友　题乌程簿厅浮玉亭七首
    浮屠高直一溪云，水面浑如镜面分。
    此景正缘高士得，不然何以独输君。

袁说友　题乌程簿厅浮玉亭七首
    误把新题涴彩梁，我书元不是中郎。
    亭前若解真浮玉，成我蒹葭倚玉堂。

袁说友　题小隐九曲亭
    小隐前山人，空亭往事忙。
    放泉杯曲水，环坐客流觞。
    雅不寻丝竹，归宜釂酒浆。
    山阴莫专美，更数水云乡。

袁说友　题信相寺黄筌画花竹
    生成造化夺工夫，尽入黄家几画图。
    可惜春来误游子，攀花不落有还无。

袁说友　题徐氏手帖二首
    不作朝家青紫绨，笑看金鼎识刀圭。
    石军六帖家藏在，乞与安西手自题。

袁说友　题徐氏手帖二首
    我昔曾窥玉海书，画图今见泽仙癯。
    为君持似人间世，凛凛犹堪立懦夫。

袁说友　题徐氏子所藏四贤帖
    十年寻梦旧江湖，岁晚寻幽爱此居。
    今日门前山色好，客来衔袖有文书。

袁说友　题颜鲁公怀忠堂
    羽化仙家久，祠严霅水东。
    一身终许国，千载独怀忠。
    徙倚丰碑旧，瞻依古像雄。
    堂堂祭如在，从祀有坡公。

袁说友　题杨诚斋南海集二首
    君侯大雅姿，万态归物色。
    商略南海句，以心不以迹。
    试吐胸中奇，如臂指运力。
    今推王扬贤，童子漫雕刻。

袁说友　题杨诚斋南海集二首
