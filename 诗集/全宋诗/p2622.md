<!-- { "loadSidebar": true } -->
    匹练迷征马，孤蓬伴客车。
    江枫极目外，陇水断肠初。
    行行不顾返，秋露泫人裾。

宋祁　远行
    楚人巧悲秋，分作四种戚。
    最极有远行，百感攒羁臆。
    林鸟戢和唘，屯云献惨色。
    客久归念长，年惊壮图窄。
    抚物盈近叹，驱騱拥遥恻。
    晓斗亦告劳，垂杓卧楼北。

宋祁　月
    西颢凉飚度，金枢宿霭收。
    映波休混璧，入幔且迷钩。
    蚌冷侵珠润，罗疏逼帐秋。
    风流知不浅，庾令在江楼。

宋祁　月桂
    月面铺冰不受尘，缘何老桂托轮囷。
    吴生斫钝西河斧，无奈婆娑又满轮。

宋祁　月中嘲鹊
    月驭初明露掌西，翩翩犹伴夜乌啼。
    驾巢树冷空三币，却是鸣鸠得稳栖。

宋祁　阅古堂
    堂皇对岑蔚，欢酌坐怡然。
    蟹美持螯日，鲂甘抑鮳天。
    渚翘幽处鹭，林响静时蝉。
    老去兴非浅，无妨清夜旋。

宋祁　云梦李使者
    关征盘错带南州，三见丹枫坠楚秋。
    列侍百重围虎戟，酣歌丈八忆蛇矛。
    草生宵梦传诗笔，梅析春酲托使邮。
    矍铄据鞍休自叹，壁门初日待鸣驺。

宋祁　杂兴
    寒暑亟徂谢，日月如崩波。
    稚容不再妍，戚戚奈老何。
    闻有遯世客，安处西山阿。
    手操九籥契，昼夜养丹砂。
    药成可化金，举身凌紫霞。
    我愿从之游，脱身此世罗。
    办装秣吾马，临路更自诃。
    古来松乔流，矜已好浮夸。
    万一为药误，得无我计差。
    速还具肴酒，毋为后人嗟。

宋祁　杂兴
    不学诗书君勿嗤，人间情伪古难知。
    第看陵麦青青句，尽是当年发冢词。

宋祁　杂兴
    河东有贤守，帝念不能已。
    欲置之大夫，徵轺疾于水。
    留邸月馀罢，君恩讵可恃。
    召以一人誉，去由一人毁。

宋祁　杂兴
    商君要术惟强国，孟子深心肯信书，
    大抵空言是糟粕，斲轮甘苦定何如。

宋祁　杂兴
    钜平名世贤，媢者强相轧。
    毁语填君聪，亡吴计中夺。
    人生不如意，在十常九八。
    兹事可奈何，惆怅千载末。

宋祁　杂兴
    残暑辞遥夕，初凉澹萧辰。
    燕索西飞伴，雁作南来宾。
    霁峦静矗矗，远水清鳞鳞。
    由来摇落恨，先付长年人。

宋祁　杂咏三首
    有客款我庐，念我衰暮齿。
    自言上真书，有药名不死。
    黄金乃能化，白发安足治。
    谓我刀圭馀，已足度年纪。
    驱还扶桑面，黄昏付蒙汜。
    主人诡谢客，吾生本尘滓。
    少来诵诗书，不识怪神理。
    惊闻河汉言，浩然弗知涘。
    今也病未能，异日从吾子。

宋祁　杂咏三首
    金炉焚蕙荃，香播蕙已灰。
    郁馥诚可贵，无乃为蕙灾。
    上瓦编翠烟，下礱挺沈质。
    所用不必同，相济所宫室。

宋祁　杂咏三首
    乐羊振归旅，光艳充国都。
    矜心激盛气，奮若长虹舒。
    君王劳军罢，为出一箧书。
    避席再拜跪，功非臣所图。
    不待一盈箧，寸书已有馀。
    成功在主君，斯语不可诬。

宋祁　再到国子监感昔有怀
    十载虞庠路，依然目所存。
    高槐记经市，秋水识桥门。
    迥阁珍图秘，长廓審像昏。
    旧徒皆突弁，故友即尘根。
    昔在衣成缁，今还禄有轩。
    范云身寖老，何术谢君恩。

宋祁　再逢成上人
    上都初见赤髭年，并在西州绛帐前。
    每与文殊同问疾，不知灵运遽生天。
    淮山永忆吟无社，梁苑重来供有缘。
    休问外堂诸弟子，饿思周粟赋归田。

宋祁　再寄
    铃下呼儿破锦鳞，新篇遗我故情亲。
    铩鸾遂有翻飞日，行苇应无践履人。
    谗毒未销须刮骨，上恩难报止沾巾。
    夫君何事材为累，短褐征衣拥塞尘。

宋祁　再入翰林
    银台路入複门赊，四载重来鬓愈华。
    况自秋毫皆帝力，何言旧物是吾家。
    宫盘浩气浮襟爽，省树珍阴叠殿斜。
    书枕梦残闻吏报，日痕还复度砖花。

宋祁　再侍经筵有感
    露门重幄紫云开，何意孤臣得重陪。
    攀树已惊刘放老，受釐犹及贾生来。
    华绨藉暖瞻宸几，甘露浮香入赐杯。
    稽古虽勤成底力，心知不及汉儒才。

宋祁　早春
    春来人暗知，何物验来时。
    林暖树改色，山晴云弄姿。
    归鸿高的的，生浪细差差。
    老帅非行乐，劭农一驻旂。

宋祁　早春
    鵾雪锁平苑，乌风袅迥竿。
    暖容侵柳动，寒意向梅残。
    云薄来无定，天晴望更宽。
    杯霞莫辞醉，朝野日多欢。

宋祁　早春出近郊
    回望三条接上兰，野霏山秀似堪餐。
    冰翻断影回鱼暖，云作轻阴借雁寒。
    即席缥清宜玉斝，何人苏合费金丸。
    风长麦浅如皋路，雉子斑斑锦羽乾。

宋祁　早春近野
    紫苞如纽缀榆繁，春意愔愔遍近原。
    霁岭浮烟含缥翠，泮渠新溜变清浑。

宋祁　早春夙兴
    晓参横没月沉烟，寺鼓军刀隐隐连。
    初暖欲归池中地，剩寒犹属陇梅天。
    遥帷曙气春篝烛，病榻邪风袭贡绵。
    犹意王筠斋壁咏，玉衑霏溜破霞牋。

宋祁　早春雨中因呈邑大夫
    瑞澍沾春陆，肤云压暝台。
    霰寒休杂下，风好即东来。
    远岫吞将尽，阴霞照暂开。
    遍滋畦下麦，并湿陇头梅。
    洒羢南鱼躶，漂芦北雁哀。
    蓬乾钓师卧，庌冷牧驺回。
    天发千骁电，人同百里雷。
    我私欣遂及，颂扈九农催。

宋祁　早发
    征客怀周道，飘然望日畿。
    天开阊阖近，星隐建章微。
    王囿刍荛往，駉原騫牝归。
    讵能同野鸟，朝夕向台飞。

宋祁　早发大堰
    晓戍胧胧白，春流纳纳深，
    生烟才著树，罢月稍依林。
    野路趋斜岸，渔舠泊暗浔。
    尚缘归国意，差足慰离襟。

宋祁　早发途中
    六幕星翻斗转车，揽衣王粲更离家。
    孤城随月三挝鼓，碧树啼烟九子鸦。
    独望残云愁霰雪，暂闻长笛忆京华。
    霞朝莫问离怀苦，带眼愁多只有赊。

宋祁　早济江步
    南浦招招子，中途靡靡心。
    归舟一叶小，秋水两厓深。
    露鹤凄仍断，风蜩细欲沈。
    桂华翻落月，榆影送横参。
    壮志兼时晚，劳愁已日侵。
    霜摧过江枳，钟眩避风禽。
    薄宦真蓬累，归期问藁砧。
    惟馀摇落意，天宇共登临。

宋祁　早秋
    脱叶惊彫岁，翻车送落晖。
    蔗浆晨渴减，桃簟夜凉归。
    怨月收纨扇，轻云怯紵衣。
    沈愁知几许，带眼不胜围。

宋祁　早秋二绝
    斜规脉脉霞底去，早凉萧萧林际归。
    年华摇落适谁怨，伯劳燕子东西飞。

宋祁　早秋二绝
    离骚何苦怨鶗鴂，鶗鴂本因摇落鸣。
    寒蝉惊鹤亦无谓，要是愁人闻自惊。

宋祁　早秋二首
    月夜亭皋秋气生，又从摇落到峥嵘。
    寒花尚作茸茸密，晚叶偏能飒飒鸣。
    对把蟹螯何处酒，怅怀蒪菜此时羹。
    西风万里吹斑鬓，可待中郎丽赋成。

宋祁　早秋二首
    落照临风细细寒，已收纹簟未收纨。
    山中桂老初含紫，泽上枫多并是丹。
    月过河桥低映榭，露从霄极暗供盘。
    何人刻意离忧苦，不字灵均即姓潘。

宋祁　早秋夜坐
    穹昮炎壒歇，颢气袭中闺。
    倦鹊兼河转，初蟾共月西。
    客愁无处所，世虑足端倪。
    清客才成泫，皋禽且稳栖。

宋祁　早秋有感
    一叶飞足惊，要是变衰始。
    毛泽自兹竭，多露方夜委。
    凉蜩抱空号，腐燐变幽爏。
    怊然感物化，须发不常美。
    羲和鞭白日，已复向蒙汜。
    功名未及见。轩冕胡足恃。
    坐客悯予忧。粲然启玉齿。
    辍嗟谢诸郎，长年行自尔。

宋祁　早夏出城书所见成篇
    肃驾来墟落，悠然瞩霁氛。
    飞花缺林影，惊鹭破洲群。
    牧径寻还失，荛歌断更闻。
    平芜与天远，孤日带霞曛。
    梁雉今谁嗅，城狐古不熏。
    楚人矜节物，腰艾鬬兰芬。

宋祁　早夏集公会亭饯金华道卿内翰守澶渊得符字
    早夏乘休沐，离襟属饯壶。
    欣同佩荷橐，恨及唱骊驹。
    感恋陪云筑，翻飞别帝梧。
    腾装照鱼服，行帐绕犀株。
    惭去班中诏，宁容滞左符。
    惟应九里润，蒙福在京都。

宋祁　赠罢征边将
    罢征光禄塞，初入玉门关。
    残月边兵尽，寒风壮士还。
    旗光侵桂卷，箭镝半星閒。
    归赐将军第，长铭窦宪山。

宋祁　赠雷简夫
    豪英出名胄，偃蹇倦宦游。
    大言满千牍，高气横九州。

宋祁　赠楞严舒上人
    丈室锦城隈，庭閒地遍苔。
    饭从香积取，花续少林开。
    讲昼经残叶，禅宵烛委煤。
    无嫌一时学，要是暮云才。

宋祁　赠潘斋郎
    吟塘春草夺袍青，兰玉仙姿出谢庭。
    刻羽彫章传雪市，煎波丽赋淹云溟。
    逢衣四座开宾榻，采服千金献寿醽。
    汉殿前期思削牍，紫园翔步弁如星。

宋祁　赠清逸魏閒处士
    奕世依岩石，褒恩下帝庭。
    姓名高士传，父子少微星。
    池溜遥通涧，家林近带坰。
    分明诏书意，天极赐鸿冥。

宋祁　赠通教大士善升
    此心通妙法，他劫侍尊颜。
