<!-- { "loadSidebar": true } -->
    安得成军如娘子，直气端能捷秦楚。
    只愁逢著裴将军，公孙大娘汗成雨。

仇远　公退曝日
    公退无营懒读书，出门佳客费招呼。
    閒搔短发身将老，独坐长檐日未晡。
    溪女卖鱼随市价，村夫骑马纳官租。
    劳生役役知何益，却笑今吾即故吾。

仇远　勾龙爽毛女
    曾是阿房学舞人，玉箫旧谱尚随身。
    喜归商岭寻仙药，忍见秦宫化劫尘。
    松蜜春腴差可饱，槲衣秋碎不须纫。
    凭谁唤起勾龙爽，更写湘妃与洛神。

仇远　鼓角
    五更相次晓，一曲有余清。
    忽醒山林梦，遥闻鼓角声。
    背风还迤逦，带月最分明。
    莫作边城看，长淮久息兵。

仇远　观雨
    雨师殿后疾雷先，风卷浮云似擘绵。
    大点成沤添黑潦，浓阴匝地暗青天。
    崦中暴长弥漫水，圩上平沉沮沼田。
    
    米直顿增车戽急，早推红日丽金渊。

仇远　官冷
    不负平生下泽车，宦游卜宅亦村墟。
    家贫累重须干禄，官冷身閒可读书。
    高柳每闻莺娅姹，破篱时度竹萧疏。
    西南林壑堪娱晚，静看飞云自卷舒。

仇远　广教寺
    三门当驿道，四壁启僧房。
    颇有千竿竹，能令六月凉。
    撞钟山鹳起，煮茗石罂香。
    岸曲盘涡急，人言古濑阳。

仇远　过介卿溪南隐居
    卜宅溪南远市喧，一经教子守田园。
    邵平未老瓜先熟，靖节能閒菊自存。
    无白丁来多酿酒，放青山入别开门。
    朝衣曾侍天香满，得似荷衣带露痕。

仇远　过李山人居
    数椽竹屋傍秋江，屋外疏篱隔柳樁。
    客至旋分垂钓石，雨来自掩读书窗。
    痴儿弄镜时翻背，小妇弹筝不识腔。
    自古渔樵有遗逸，未应只说鹿门庞。

仇远　过岳公故居
    赤脚踏层冰，素蟾浴清水。
    可怜偷桃儿，竟以寒饿死。
    木瓢挂空壁，蠹册堆破几。
    有子如矮奴，踉啮入城市。

仇远　过郑氏幽居
    趁雨过云关，东风尚峭寒。
    野花浑未放，石路卒难乾。
    薄酒无多酌，穷途信少歌。
    归来借蓑笠，莫作老坡看。

仇远　海上图澄江仙刻
    老仙指甲坚如铁，夜画枯杉出宫阙。
    翠深红远十二楼，犹理霓裳舞回雪。
    山椒覆亭小於笠，石脚插船轻仙叶。
    桃花几度春酣酣，弱水何日通舟楫。
    醉中作此狡狯事，收拾乾坤入毫发。
    神刓鬼刻未百年，不与丹青共磨灭。
    天风颉颃飞霞佩，水云妥帖凌波袜。
    我将就此逍遥游，高步青霄拾明月。

仇远　寒食游陈园
    梨花李花白斗白，桃花杏花红映红。
    疏篱曲径锦步障，间以巨竹青玲珑。
    独木为桥人不渡，柴扉欲锁春风住。
    岂知野禽浪蜂蝶，时复衔花过墙去。
    春波涨绿春日晴，柳下扣门嵇喜迎。
    池边亭上少盘礴，坐床拂噗呼麴生。
    冷官况逢寒食节，客味凄凉那可说。
    残杯冷炙何处无，乐意生香聊自悦。
    清明天气晴更佳，山林川谷多莺花。
    后庭遗曲少人唱，踏歌椎鼓争喧哗。
    笑折一枝花入手，树犹如此人能久。
    六朝旧事付东流，醉翁之意不在酒。

仇远　寒食雨三首
    山色空蒙寒食雨，杨花零乱溧阳楼。
    老人岂有伤春事，酒后情怀似感秋。

仇远　寒食雨三首
    监官州牧趣修围，里正喧呼急报饥。
    店舍无烟鸡犬静，山村桃李已空枝。

仇远　寒食雨三首
    梨花白白柳条青，闭阁焚香奈雨声。
    闻道清明明日是，江南风土只宜晴。

仇远　何山
    溪转峰回一径平，田头白水照人清。
    寺因何氏封山姓，客把坡诗证地名。
    萝月长随行道影，杉风犹带读书声。
    云津桥下潺湲急，僧濯袈裟客濯缨。

仇远　和卞仲祥
    我爱中秋月，行歌荒野中。
    乱云催薄暮，乔木易高风。
    镜里花难折，樽中酒不空。
    南飞有乌鹊，未见北来鸿。

仇远　和卞仲祥
    吾友卞南仲，别我何匆匆。
    家有六男儿，乃与不死同。
    阿祥更颖出，亹亹有父风。
    翰墨既潇洒，文字犹研穷。
    西园盖常飞，北海樽屡空。
    霜寒濑水浅，蛟龙若为容。
    我将归西湖，春风入修筇。
    期子梅花下，一酹孤山翁。

仇远　和曹之才
    山林不可住，欲隐更何之。
    春去已多日，客愁无了时。
    斜阳依树下，明月到门迟。
    閒事谁消遣，陶潜一卷诗。

仇远　和范爱竹三首
    半生豪气学元龙，湖海惟知敬数公。
    徒有贞心招隐逸，恨无巨眼识英雄。
    天衢骑马衣冠异，雨屋鸣鸡杼轴空。
    西崦东屯何日了，定应愁老浣花翁。

仇远　和范爱竹三首
    秉烛追游忆盛时，欢悰终较昔年稀。
    柳多客折凉阴薄，薇少人餐雨绿肥。
    胡蝶觉来方识梦，海欧飞去未忘机。
    相逢且可谈风月，莫话兴亡与是非。

仇远　和范爱竹三首
    风雨萧萧白昼昏，肃襟受此一凉恩。
    丘园不作轩裳梦，陵谷空遗斧凿痕。
    乍可扣舷歌楚泽，何堪抱瑟立齐门。
    有时散步西原上，共醉田家老瓦盆。

仇远　和费廷玉
    我昔南徐讲席分，知君肥遯白云村。
    草深能使芝兰没，木落方推竹柏尊。
    试问上书投魏阙，何如解组守衡门。
    西风吹醒槐安梦，斜日悠悠半隐垣。

仇远　和费廷玉
    笑人狗走鹿斯奔，父子瓜畦手自耘。
    不愿青黄施断木，且将苍白看浮云。
    山巾聊友华阳鹤，野饭时羹古涧芹。
    显宦何如廉贾好，茜卮千石鮦千斤。

仇远　和胡定甫
    几年野水倚扁舟，风雪尘埃暗绮裘。
    齐鲁青山恒北望，江湖白鸟共东流。
    杜陵骑马寻征路，李白题诗遍酒楼。
    文学卑官何足说，直须揽辔觅封侯。

仇远　和胡定甫
    淡泊相逢古溧州，世情客况两悠悠。
    腐儒都不通人事，冷掾何曾似宦游。
    轻薄成风虽可畏，廉勤律己每无愁。
    他时重会西湖上，把酒联诗日自由。

仇远　和黄晋卿金陵见寄
    台城为客久，书札竟寥寥。
    山水舟车近，风霜岁月遥。
    穷猿犹择木，威凤合冲霄。
    曾有论文约，应须折简招。

仇远　和姜景星
    瓦霜砖日合寒晴，最爱幽窗远市声。
    懒去著书追管葛，闲来读易玩周程。
    劳心未必能齐物，寡欲才堪论养生。
    蓍久不神何用卜，了知身世遯而亨。
    开遍梅花腊渐残，又传新历岁更端。
    书生爱日惟愁晚，稚子敲冰不怕寒。
    酒压蚁簄醅可拨，诗题蜡纸墨难干。
    宦游得似家居乐，一枕三竿梦寐安。

仇远　和蒋全愚韵
    金坛有耆英，学博声名早。
    搜奇薄庄骚，稽古极羲昊。
    君甚似乐天，税冕居履道。
    息游鬻骆马，尚友敬胡杲。
    我生六十年，独欠识此老。
    来游溧阳学，文物委秋草。
    黄沙眯人目，忽见石皓皓。
    君坛高难陟，我垒虚易攆。
    新诗十八韵，韵韵俱压倒。
    交情托以宣，一字一大好。
    自惭沟中断，未足被华藻。
    但令小儿辈，藏弆以为宝。
    相望衣带水，波弱限蓬岛。
    玉石资眜磨，钟鼓宜击考。
    何由即会面，疑义共探讨。
    岂无问字酒，可以濡吻燥。
    昔为坚多节，今为科上槁。
    穷达等醉醒，何庸宽怀抱。

仇远　和金沙蒋文海韵
    干禄非良图，好遯实素抱。
    昔为驾壑松，今作出山草。
    茫茫海岳隔，冉冉齿发老。
    渊时书甲子，拾遗历天宝。
    迷涂谅未远，贵在知几早。

仇远　和金沙蒋文海韵
    我闻茅峰下，曾有卧龙人。
    风云未承运，渊潜聊自珍。
    世无卞和氏，谁辨玉与珉。
    缁尘化衣裳，我独洁其身。
    揽镜忽自笑，奈此白发新。

仇远　和金沙蒋文海韵
    海翁古徵士，接武诸公后。
    闻名三十年，倾盖即如旧。
    示我伐木章，无能出其右。
    籫籫秋竹竿，坐睨蒲质朽。
    试问五两纶，何如一杯酒。

仇远　和金沙蒋文海韵
    昔我客朱方，曾识三数公。
    独欠之句曲，遍走山西东。
    向来刘与王，畴能继高风。
    今我来金渊，尸祝素王宫。
    阅人晨星稀，见子夕照红。
    何当分邻烛，竹径相与通。

仇远　和李致远秀才
    平生志气隘九州，直欲濯足万里流。
    讵期功名坐蹭蹬，不意岁月成缪悠。
    防闲拟铸铁门限，牵挽忽作金濑游。
    栖巢未稳乌鹊月，归梦已熟鲈鱼秋。
    连宵风雨正僵卧，何时临壑容奇搜。
    可人喜接一日雅，此地判作三年留。
    说诗解字屡握手，感时怀古频搔头。
    吴郡才子止丘沈，梁园旧赋余枚邹。
    天上仙应无懵者，眼中客复有此不。
    家声久识南北阮，笔力眇视大小欧。
    我方得友颇庆快，子亦固穷忘怨尤。
    蹄涔乃使鲸鲵伏，拳石难与嵩岱侔。
    纷纷嗜好异齐瑟，磊磊肝胆呈吴钩。
    有才未遇政何损，知尔不荐终当羞。
    往事欲谈遽易了，浊酒既倾焉得愁。
    平乘楼上王夷甫，下泽车中马少游。
    须笑即今仕宦人，嚅唲言貌如伶优。
    若为田园足以活，与尔水火无相求。
    一瓢陋巷誓不出，孤云野鹤心自由。
    斯文将兴天未丧，游子累累徒隐忧。

仇远　和两山二首
