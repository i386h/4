<!-- { "loadSidebar": true } -->
    正使楼船多战士，要须京岘作重关。
    平戎得路可横槊，佐郡经时应赐环。
    把酒赋诗甘露寺，眼中那更有金山。

韩元吉　送陆务观福建提苍
    觥船相对百分空，京口追随一梦中。
    落纸云烟君似旧，盈市霜雪我成翁。
    春来茗叶还争白，腊近梅梢尽破红。
    领略溪山须妙语，少迂使节上凌风。

韩元吉　送吕令防赴海门宰
    五斗由来岂疗贫，尚应拄笏对秋云。
    未嗟薄宦来还去，但觉频年我送君。
    舍北水生思共赏，淮南米贱好相闻。
    白鱼青笋平生事，愁绝江寒雁影分。

韩元吉　送吕令防赴海门宰
    野阁山扉旧卜邻，竹阴花径每情亲。
    举觞契阔又千里，同社凄凉无几人。
    濯濯未妨如月柳，悠悠真不奈风尘。
    海门应去蓬莱近，我欲乘桴试问津。

韩元吉　送马庄甫摄幕鄱阳用赵文鼎韵
    杖策冲寒不作难，弓刀结束笑谈间。
    便从幕府清民讼，已佐戎车靖蜑蛮。
    负雪幸无千里路，江湖才隔数重山。
    荆南桃李新开么径，屈指春融及早还。

韩元吉　送孟婿植还临川
    西风同泛婺江船，倒指光阴六换年。
    秋色又看梧叶老，离怀还对菊花前。
    尘埃左宦空搔首，功业青云更著鞭，
    儿女关情易来往，一樽临路亦凄然。

韩元吉　送潘元夙教授钦州
    文笔超然自不群，胸中韬略未全陈。
    讵应远致岭南士，会见来清塞北尘。
    桂海接天聊纵目，火云堆露正关身。
    元戎在昔同科彦，一鹗飞书上紫宸。

韩元吉　送庞佑甫五首
    燕鸿望南飞，春至还北去。
    托食波浪中，潇湘几回渡。

韩元吉　送庞佑甫五首
    游子思故乡，天涯两相逢。
    时平甘卹纬，定交各涂穷。

韩元吉　送庞佑甫五首
    濯濯机中丝，粲粲绵绣段。
    自非同心人，千金孰肯换。

韩元吉　送庞佑甫五首
    江湖多青山，舟楫长往还。
    山色难送客，不如住山间。

韩元吉　送庞佑甫五首
    中宵櫂讴发，菰蒲翳明月。
    月黑色忽行，恐堕蛟龙窟。

韩元吉　送沈驹甫
    官曹邂逅得情亲，一赋松斋遂绝尘。
    天禄校书元有路，甘泉第颂可无人。
    江山兴味不知老，芋栗生涯未觉贫。
    我欲邀君寺南住，春风聊与杏花邻。

韩元吉　送沈千里教授邵阳
    縠纹江畔得君诗，俊逸清新字字奇。
    一笑偶成归妹约，几年还见外孙辞。
    横经绛帐地虽远，给劄金门天未迟。
    痛饮离骚吾事尔，湘山风物与春期。

韩元吉　送沈信臣赴试南宫五首
    山城寒陟夜飞霜，枫叶青红带夕阳。
    夹道梅花有春色，不妨冲雪到钱塘。

韩元吉　送沈信臣赴试南宫五首
    仆射吴兴自世家，乃翁勋业著金华。
    似闻玉座询名字，会伏青蒲掌白麻。

韩元吉　送沈信臣赴试南宫五首
    共踏槐花记昔年，一弯新月夜移船。
    君行为问灵泉水，梦到松林石壁前。

韩元吉　送沈信臣赴试南宫五首
    漫仕虽同官事殊，故人来往未全疏。
    因君时一论文字，难我穷年困簿书。

韩元吉　送沈信臣赴试南宫五首
    吾谋不用可无人，小技文章亦有神。
    一第区区儿戏耳，请君折取桂为薪。
    
    
韩元吉　送施徽州二首
    御史英名世罕俦，峨冠聊复渐承流。
    治功要自先冯翊，大惠何妨始歙州。
    野媪定知还去虎，山民从此罢赍牛。
    百年善政须公继，尺一书颁愿少留。

韩元吉　送施徽州二首
    江出新安见底清，黄山高势碧峥嵘。
    裦襦会遣民皆有，枹鼓悬应夜不鸣。
    蜡屐未须怀别墅，虎符今喜得名城。
    他时一榻容徐穉，端共舆人乐政成。

韩元吉　送苏季真赴湖北宪司属官
    忆昔闻君未相识，春雨系船吴市侧。
    逆风白浪不成行，坐听亲朋谈历历。
    岂意飘零晚相见，俱捧江东从事檄。
    拙鸠未省厌榆枌，威凤谁令安枳棘。
    今年喜君若有遇，去我还为远行役。
    一樽忍话故园事，童穉吁嗟发今白。
    君家声名塞宇宙，翰墨纵横富奇策。
    未容世职践明光，聊佐輶车司郡国。
    衡山洞庭忽在眼，禹牒黄车有遗迹。
    诗成不用吊灵均，为访桃花招隐客。

韩元吉　送汤朝美还金坛
    腾驹轻卧驼，野蔓欺落木。
    举头便干霄，春至亦重绿。
    人生百年内，万事纷过目。
    得为蠖步伸，失作衟颈缩。
    古来旷达士，一视等蛮触。
    功名本时命，用舍岂荣辱。
    汤公涉南荒，岁月犹转毂。
    几年卧新州，宁肯事鸡卜。
    身安一瓢饮，志大五车读。
    朼来灵山隈，跫然慰虚谷。
    濯足山下泉，爱我泉上竹。
    相从一长笑，忍攴　阮生哭。
    胸中经济略，欲语动惊俗。
    谁知天意回，归棹如许速。
    春风正浩荡，江水清可掬。
    海涛拍千峰，挂席下浮玉。
    遥欣倚门念，三径欢僮仆。
    送君得无恨，我步嗟局促。
    要看万里途，更试籬云足。
    家山幸毋留，吾皇思陈牍。

韩元吉　送汤丞相帅会稽
    淮岸春来罢夕烽，君王奏凯大明宫。
    守关岂但勤萧相，分陕犹宜屈召公。
    彩绶不妨龙衮贵，绵衣真与故乡同。
    政成更上平戎略，归作麒麟第一功。

韩元吉　送汤丞相帅会稽
    翰墨英名多士先，经纶长策万方传。
    久知燕许文章大，要自皋夔事业贤。
    曲水兰亭修竹外，都门祖帐百花前。
    去天尺五调元旧，肯使邦人借一年。

韩元吉　送汤丞相帅会稽
    畴昔追风幸执鞭，词场好在笔如椽。
    十年睎骥犹瞠若，晚岁登龙未偶然。
    下客阳春惊白云，何人绿水近红莲。
    尚应九里蒙河润，他日一天今二天。

韩元吉　送王德和赴调改秩
    樽酒盘蔬语夜阑，三年犹得几追欢。
    海棠半折春方好，杨柳都青社正寒。
    筹画定应瞻武帐，文华端合待金銮。
    割鸡底用磨天刃，迟日湖山满意看。

韩元吉　送温伯玉二首
    楚尾还重九，荒园菊半花。
    因君向姑孰，使我坠乌纱。
    更度千秋岭，休寻万里沙。
    壮年豪气在，途路莫兴嗟。

韩元吉　送温伯玉二首
    牛渚青山路，衰迟旧往来。
    西风动黄叶，朔雪记寒梅。
    戍鼓边城近，楼船猛士催。
    然犀不用照，拔剑忆澹台。

韩元吉　送许侍郎知宣州
    我公名满东西川，一持使节几十年。
    桥经万里坂九折，儿童学语知公贤。
    上皇诏上嗟见晚，归来荷橐趋甘泉。
    平生所学欲尽试，新语仅奏囊中篇。
    两淮破碎赖整理，百工蛊敝资鑱镌。
    念公虽老猷自壮，何谓宜云请益坚。
    玉音三谕不可挽，一麾且复临江壖。
    宣城景物今更妍，木瓜如瓠栗如拳。
    敬亭山下蹑游屐，叠嶂楼中呼酒船。
    谢公已往诗句在，公有妙语真齐肩。
    却招李白吊杜牧，收揽风月酬云烟。
    中原未复敌未灭，政成请公须著鞭。
    吾君有意询黄发，庙堂之谋当万全。

韩元吉　送杨安止罢信幕赴调
    后生仰前辈，今世思古人。
    岂得岁月久，所怀风俗淳。
    昔我家闽中，龟山实其邻。
    出门尚群盗，欲往志不伸。
    相从朋旧间，得语尽可珍。
    俯仰今几保，遗编半埃尘。
    白头入幕府，始与夫子亲。
    夫子龟山裔，麕{上鹿下加}见祥麟。
    晚同柱后史，无心问平津。
    典刑在眉睫，温然异群伦。
    向来簿领中，挟书听谆谆。
    岂不开我塞，异闻此其真。
    亦或举樽酒，笔谈忘贱贫。
    同僚各分散，世事日以新。
    遥怜郑公乡，俎豆犹莘莘。
    弹冠定不苟，家庭有书绅。
    道学固未泯，吾谋复谁陈。
    尚想金马门，西湖醉余春。

韩元吉　送叶梦锡赴荆南
    南郡开边古上流，君王侧席用嘉谋。
    壮怀何止入云梦，雄略行看半九州。
    风劲鼓声连岸动，雪晴江影与天浮。
    一樽莫作新亭语，勋业归庸尚黑头。

韩元吉　送元修归广东
    十年门户苦彫零，屈指天涯几弟兄。
    羁旅可堪怀世事，典型谁与振家声。
    惊心朔岸秋风急，极目南溟瘴雾横。
    好过贪泉未应酌，少年游宦要冰清。

韩元吉　送泽赴新涂尉
    少年薄宦几东西，送汝临岐意尚迷。
    作尉未嗟官职小，致身当与古人齐。
    短篷载雪看梅蕊，古驿冲风信马足。
    尔父渐衰吾已老，寄书时一到南溪。

韩元吉　送张几仲知泰州
    紫橐甘泉不愿留，虎符聊试海边州。
    长城底用骑围铁，下濑直须船有楼。
    草木已应知世望，江山好在得诗汉。
    春风桃李西溪路，宣室归来尚黑头。

韩元吉　送张仲良二首
    客里亲朋别，诗成僧黯然。
    春风动花柳，归路绕云烟。
    共绝过门盗，俱无使鬼钱。
    生涯知底许，消息幸频传。

韩元吉　送张仲良二首
    气概青云上，声华碧海边。
    交游俱得雀，伯仲总能贤。
    幕府宁淹薄，诸公肯荐延。
    功名第迟速，强饭且加鞭。

韩元吉　送漳赴分宁尉
    挟筴度春水，絮飞花易阑。
    吾衰聊玩世，子壮且勤官。
    雨后半篙绿，风生孤棹寒。
    殷勤酌双井，为试茗芽看。

韩元吉　送赵蕃辰州司理
    故家零落眼中稀，岁月峥嵘踏路岐。
    诗解穷人君莫恨，钱能使鬼我方知。
