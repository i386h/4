<!-- { "loadSidebar": true } -->
李新　正月末再来渡石桥见桃花盛开有感而赋
    小桃弄色仍千本，流水飘香又一年。
    何必人如花灼灼，但教情似水涓涓。

李新　芝溪院
    青盖行春踏雁沙，连山旧烧起新芽。
    马蹄何处穷余兴，犹有豩山一树花。

李新　中江道中
    江枫摇落市烟青，石壁方严水面平。
    若问滩流何太咽，定随行客学吞声。

李新　中江道中
    茆结萧萧宅，松周浅浅出。
    斧桑云堕绿，堤水月留湾。
    杨蕊风团去，虫丝燕掠还。
    行经双只堠，曾未彻重关。

李新　中秋夜宿穆陵关
    羁旅情怀不自禁，清霜岐路马髒髒。
    一年明月最圆夜，千里故人常别心。
    幸有酒沽除是醉，更无人赏又如阴。
    寒蛩似识风骚意，伴我凄凄到晓吟。

李新　中秋夜玄云蔽月行
    惆怅中秋不见月，太阴垂云兔藏窟。
    我欲上天扫玄云，桂露团团渍冰阙。
    中天放出千里光，层楼翠阁遥相望。
    一盃盃重相劝，今年赏汝中秋愿。
    上天高高末由到，玄云愈浓不可扫。
    空庭蜡炬落寒花，宫裘想舞秋风老。

李新　种莲
    分得清浔白玉芽，旋抽绿柄信欹斜。
    当时荡浆耶豩女，可是无情笑隔花。

李新　重九
    出户非我识，长安虽万家。
    有愁焦绿发，无语插黄华。
    酒僻喜宫醖，衾寒怯绛纱。
    欲传此情况，行客在天涯。

李新　重阳
    簟篷辞劳始乞身，夹衣温丽燕私辰。
    秋客刮黛披天姣，秫米长腰潄螘囷。
    黄菊明朝为长菊，江山今日笑醒人。
    不烦孙盛贻嘲弄，预对西风脱醉巾。

李新　重阳后有作
    白酒贤人趣，黄花道貌妆。
    物情殊未厌，时节不加长。
    自是良辰往，何妨后会张。
    试看人化鬼，不异露为霜。

李新　重阳近有作
    短晷西风冷，残秋令节频。
    菊花无几日，竹叶劝何人。
    饱稻黄鸡矮，抛房紫栗新。
    时来持此备，未觉野夫贫。

李新　重阳已后折菊泛酒
    芳樽毕献酬，世态等闲休。
    金蕊香犹在，骚人意重留。
    泛觞诗老座，作古饮家流。
    从此重阳后，殷勤送暮秋。

李新　重阳酝未熟无菊绝句
    露寒黄菊怯芬芳，入翁新醅示可尝。
    痛饮不须撞令节，花开酒熟是重阳。

李新　重阳舟次高邮
    途远舟程未到家，此身谁念客天涯。
    东篱乍破黄金蕊，旧鬓新添白雪牙。
    莼美不须添酱豉，蟹肥无复羡鱼蝦。
    白衣送酒知何在，疏放终难学杯嘉。

李新　舟中漫兴
    梅雨冥冥湿钓船，失群寒鹭下江天。
    一声长笛无穷意。自叠渔蓑白日眠。

李新　舟中漫兴
    蓬窗几点落梅花，旋觉春容放草芽。
    莫上江楼发归兴，断霞衰照起寒鸦。

李新　资州邓园
    苍官愯愯护重岗，绿玉寒梢亚短墙。
    春事鸟啼三月老，路人风送百花香。
    蜂衙归去栏干静，江面飞来燕子忙。
    簿领堆中催白发，不知閒日许多长。

李新　梓潼张孝女
    七盘小阿张孝子，庐墓三年竭酸苦。
    杨尘筛上秃指尖，堕泪涟涟等秋雨。
    领长鹤脊不胜衣，手杖半销縗百缕。
    彼苍者天呼不闻，那知此女行高古。
    路行多少忏逆儿，已后令人重生女。
    我哀怙恃今十年，不及增培一抔土。
    俯首庐前有愧色，劓刖情知无可补。
    问女膝行日几曲，哀声虽微动岩谷。
    夜灯荧荧惨苫屋，神鬼同愁鸦伴哭。

李新　自西悬趋南郑道中杂咏三首
    矮陌穹庐青匝地，垂杨步幛绿藏桥。
    无端惊耳西江涨，十里雄声学海潮。

李新　自西悬趋南郑道中杂咏三首
    爱山不道妨行色，碍眼仍须彻帽裙。
    愿借仙人白鹇尾，自家亲扫北山云。

李新　自西悬趋南郑道中杂咏三首
    茂林修竹平夷地，牧马藏兵战斗场。
    死节不知师李固，溺冠惟解法高皇。

李新　醉乡
    客至终投辖，朝回讵典衣。
    待眠卿且去，亟酌我将归。
    泉郡新封邑，糟丘小翠微。
    离家今万里，坐隔羽觞飞。

李新　醉中歌
    骆夫子，逢恶客，
    酒食未阑客呼索。烛花销铄不肯起，
    口纵长歌手弹拍。一年所得能几许，
    一日散尽何所惜。囊无千黄金，
    亦无双白璧。负郭二顷田，
    敛税三四石。十九种秫谷，
    以助糟丘癖。家酿憙次道，
    狗窦招光逸。何物骆夫子，
    乃尔太旷生。始知张翰一盃酒，
    愈於身后名。骆夫子，
    听歌声，为君留好语，
    伴月照江城。

李兴宗　观八陈图有感
    江从岷来触瞿唐，夏潦溃裂怒势张。
    霜浓水落洲渚露，累累江石堆作行。
    半斜半直半疏密，方营周匝门东出。
    相傅呵获有鬼神，惊波不能移寸尺。
    想见当年诸葛公，纶巾羽扇挥秋风。
    令严部伍寂如水，出没变化机无穷。
    乾坤不足当经理，写留古法艮岑趾。
    上滩下峡一千年，多少英雄测玄旨。
    小儿元子强多知，常化蛇势吾能窥。
    灞上枋头真绝倒，空使虬髯论握奇。
    斲输不可傅其子，此公天机缄骨髓。
    奈何螟蝗生蝮蝎，炎刘已灰吹不起。
    天教三马食一槽，老马啼啮暂咆哮。
    渭阳巾帼势将蹶，大星夜陨西军号。
    呜呼兴废尽天意，中原□□□□□。
    □□骨肉止相残，欲拯涂炭嗟谁使。
    大官酣燕刍拳馀，小官踨蹐尘埃里。
    举目厌厌九泉人，谁访草庐谈世事。
    向来韬备机莫投，而今投机欠良筹。
    君不见峡山深茅舍底，有人抱膝高声讴。

李兴宗　游青城山
    古岷横枕坤维首，连標远接昆仑右。
    我历江山欠此游，青梦绕之良已久。

李行中　读颜鲁公碑
    平生肝胆卫长城，至死图回色不惊。
    世俗不知忠义大，百年空有好书名。

李行中　赋佳人嗅梅图
    蚕眉鸦鬓缕金衣，折得梅花第几枝。
    嗅尽余香不回面，思量何事立多时。

李行中　寄韩宪仲廷评
    野径荒亭草没腰，一眠聊以永今朝。
    放怀不管人间事，破梦时间夜半潮。
    玉柱刘叉诗未厌，金龟李白酒难招。
    知君有意寻安道，咫尺何时动画桡。

李行中　赵明叔太博未识醉眠亭先贶佳篇
    要认荒亭路不赊，浦西桥北对渔家。
    窗嫌日曝新栽竹，蔬占畦长未种花。
    壁上客来堆醉墨，篱根潮过积寒沙。
    被人误号陶潜宅，也学门前五柳遮。

李行中　醉眠亭
    檐低槛曲莫嫌隘，地僻草深宜昼眠。
    代枕暮凭溪上石，当帘时借屋头烟。
    倦游拂壁画山迳，贪醉解衣还酒钱。
    一水近通西浦路，客来犹可棹渔船。

李虚己　次韵和内翰杨大年见寄
    鳌冠三峰碧海宽，云谣初下霭之兰。
    采珠宫里骊龙睡，织锦机中彩凤盘。
    药砌苍苔钱作点，粉墙脩竹玉为竿。
    闲从庄婕亲凫舄，曾得安期九转丹。

李虚己　和汝南秀才游净土见寄
    长松系马驻吟鞭，水殿沈檀一树烟。
    苔破闲阶幽鸟立，草芳深院老僧眠。
    桃花欲放条风后，茶蕊新供谷雨前。
    衰会赏诗多狎客，我无岐路近神仙。

李虚己　寄化城寺
    化城金地出入群，瀑布峰前一径分。
    宝塔香灯诸洞见，石楼钟磬半天闻。
    子明丹灶封秋藓，李白书堂鏁暮云。
    欲去未能还结念，展图时诵北山文。

李虚己　建茶呈使君学士
    石乳标奇品，琼英碾细文。
    试将梁苍雪，煎勋建溪云。
    清味通宵在，馀香隔坐闻。
    遥思摘山月，龙焙未春分。

李虚己　送何水部蒙出牧宜阳
    宜川三月水东流，秀出江南二十州。
    红旆使君今日去，白衣举子昔年游。
    海潮赋就藏书府，竞渡诗成在郡楼。
    国史待修循吏传，政声早晚达凝旒。

李虚己　题义门胡氏华林书院三首
    聚族逢修偃，垂绅偶会昌。
    里闾师重厚，门阀诫轻扬。
    木垅堆云秀，书帷积雪光。
    清名传异域，丽句出中堂。
    玉蕴山还润，兰生谷更香，
    友朋敦布素，童稚味膏粱。
    铸剑归农器，休牛见服箱。
    斋心常拱极，端简中秋霜。

李虚己　题义门胡氏华林书院三首
    绿池寒竹绕书斋，鼓箧横经任往回。
    积善原从千里应，表门恩自九天来。
    文章卷里蟾枝秀，礼义乡中棣萼开。
    记得浮云深处景，岩深应长栋梁材。

李虚己　题义门胡氏华林书院三首
    部符南粤转轺车，三宝新题表义闾。
    药石好携灵连句，素筠留得蔡邕书。
    平原架上衣无主，过客堂中食无鱼。
    见说下帷多俊士，共瞻司马慕相如。

李绚　句
    吾宗天下著。

李绚　句
    收得桑榆归物外，种成桃李满人间。

李绚　句
    日回龙并影，风过凤联声。

李绚　送天柱冯先生
    闲驰风驭恣飘飘，因失仙班几度朝。
    紫阁旧怜秦树老，赤城新别海山遥。
    飞凫又说春经岳，叱橘曾令夜探潮。
    不是桃源不归去，故人多半在烟霄。

李薰　丙寅岁秋再抵长松奉等慈师入城作诗记一时事
    前来送师归，今日迎师去。
    送迎我何劳，师乃困行路。
    天公将归谁尤，耗释此下土。
    一水祸未忘，旱势复如许。
    小民惟怨咨，惜莫知其故。
    径须凭佛力，庶可回帝怒。
    自怜操持约，一念寄香缕。
    氤氤才上彻，云色暗窗户。
    数声跳珠急，忽已忘处所。
