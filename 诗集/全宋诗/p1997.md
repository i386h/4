<!-- { "loadSidebar": true } -->
    君行千里轻所历，妾驰千里心匪石。
    春房酌酒意匆匆，愁不在离愁在忆。
    鸳鸯瓦上昏无色，鹦鹉杯中尘更积。
    灯前独坐制君衣，泪湿剪刀裁不得。

牧得清　吟
    完得一局棋，除此一袭衣。
    何去何来兮，白云共依稀。

牧湜　题义门胡氏华林书院
    门籍偏彰孝义名，书斋高启集群英。
    池光冷射缣缃帙，竹籁清含弦诵声。
    养鹤庭连栽药圃，驻僧居近煮茶铛。
    江上胜地文章盛，岁岁人看出谷莺。

慕容佰才　大剑山
    李势非嵎虎，公孙是井蛙。
    圣朝无外户，夷壤尽为家。
    叠嶂宁须铲，停鼖久废挝。
    原鳞生骆谷，钓驷入彭衙。
    关失千年壮，方来万里遐。
    商渊宁满面洞，使节偏豦豣。
    岑蔚谁惊鸟，丰茭自乐{上鹿下加}。
    烽屯开雨雪，樵爨老烟霞。
    帝德朝宗地，仙游上汉槎。
    赏奇酬酒兴，摛藻谢诗葩。
    阶走枫林叶，窗催桕烛花。
    山亭无刻漏，隐几待鸣鸦。

慕容佰才　剑阁
    剑岭排峰鸟过迟，蜀食秦诈事堪悲。
    若为社稷思长计，肯把干将自倒持。

穆修　别谷熟尉李七同年
    骑驴登县门，屑屑复何言。
    留馆竺干舍，屡携梅福樽。
    凶荒岐路梗，冰雪岁时昏。
    明日别君去，依然蓬迹奔。

穆修　丙寅春雨
    天地开春晖，群阴争闭之。
    行行二月路，寒威切人肌。
    淫雨恣凌虐，淹旬下无时。
    顽云扫复合，直向平地垂。
    蒸人共愁歶，万物皆疮痍。
    众木有芳华，摧沮不得施。
    青苞敛绛萼，同向枝上萎。
    民麦悲已病，泥中聊参差。
    嘉谷失播种，虽晴谅胡为。
    蠢彼田中氓，岂惟念身饥。
    州县责常赋，嗷嗷诉之谁。
    幸不为盗起，多应尽流离。
    吁哉致此异，其咎安所尸。
    悒悒穷巷士，屏身伏茅茨。
    读书抗前古，得失心颇窥。
    天理不难究，可以人事知。
    且欲上其说，懼非己所宜。
    有职彼尚默，未当僭汝卑。
    勉汝无妄言，言出祸汝随。
    谁识比怀抱，独自空嗟嘻。

穆修　残春病酲
    风帘窣窣燕哰哰，卧对残芳起郁陶。
    乍因游车春尚在，未扶醒枕日初高。
    烦肠屡沃痟难解，病发慵簪皐更搔。
    欲为风光轻赋别，正无憀赖染江毫。

穆修　城南五题其二　独游
    水曲林幽独杖藜，
    郫筒香入乱花携。轻肥不得寻春意，
    动要笙歌逐马蹄。

穆修　城南五题其三　贵侯园
    名园虽是属侯家，任客闲游到日斜。
    富贵位高无暇出，生人空看折来花。

穆修　城南五题其四　朱亥墓
    闲登朱亥游侠墓，却望梁王歌吹台。
    台上墓边芳草绿，游人心事立徘徊。

穆修　城南五题其五　玉津园
    君王未到玉津游，万树红芳相倚愁。
    金锁不开春寂寂，落花飞出粉墙头。

穆修　城南五题其一　郊步
    野水岸边逢草歇，平林烟畔逐花行。
    雨晴南陌尘埃洗，倍觉风光夺眼明。

穆修　除夜
    灯前清泪落衣间，守岁分为客是闲。
    老母今春年七十，寿觞争忍对慈颜。

穆修　村郭寒食雨中作
    寂寥村郭见寒食，风光更着微雨遮。
    韋千闲垂愁稚子，杨柳半湿眠春鸦。
    白社皆惊放狂客，青钱尽送沽酒家。
    眼前不得醉消遣。争奈恼人红杏花。

穆修　灯
    杳杳有时当永恨，依依何处照闲眠。
    静临客枕愁寒雨，远逐鱼篷秋暝烟。
    纤影乍欹还复立，冷花时结不成圆。
    销魂犹忆江楼夜，曾对离觞赋短篇。

穆修　登莒子台
    莒国丘垅在，莒台荆棘深。
    凭高一极目，怀古重伤心。
    平楚苍烟暝，遇风白日沉。
    谁论客怀抱，灌木自悲吟。

穆修　登女郎台
    女郎名字本风流，好与州人作胜游。
    倘使此台呼丑女，汝阴城里一荒丘。

穆修　登女郎台
    台前流水眼波明，台上闲云鬓叶轻。
    莫把姑苏远相比，不曾亡国祇倾城。

穆修　樊博士化州监临
    监鹾已非职，况复极南之。
    莫识州名化，徒闻水涉漓。
    树惊人面果，俗骇鸟言夷。
    去去惟强饭，岁还岁可期。

穆修　赋催妆
    严妆应在绣闺中，似斗春芳拆晓风。
    试问夭桃临碧沼，何如艳质对青铜。

穆修　故侯园
    池馆早来瓦砾存，路傍看取故侯园。
    身前便作荒凉计，祇树芳菲不树恩。

穆修　过西京
    西京千古帝王宫，无限名园水竹中。
    来恨不逢桃李日，满城红树正秋风。

穆修　寒食
    江边又寒食，伧客奈离襟。
    恨满王孙草，愁多望帝禽。
    鸡毬轻薄事，歌酒宴游心。
    尽付吴儿辈，惟知屏迹深。

穆修　合欢芍药
    薰风对坼香心破，浩露双滋粉面新。
    油壁车中同载女，菱花鉴里并妆人。
    皇英帝子锺遗艳，琬琰宫姬托后身。
    谁道独呈芳瑞晚，也胜常调牧丹春。

穆修　和毛秀才江墅幽居好十首
    江墅幽居好，当门看水田。
    凫鸥闲夕照，秔稻秀原烟。
    野屐无完齿，山衣有败肩。
    遥闻双阙下，箫鼓乐丰年。

穆修　和毛秀才江墅幽居好十首
    江墅幽居好，南塘枕野亭。
    菰蒲颤风绿，菱荇盖波清。
    系苇一鱼艇，翘烟双雪翎。
    相携二三叟，扶醉不曾醒。

穆修　和毛秀才江墅幽居好十首
    江墅幽居好，豨山数里长。
    径通茶坞绿，门枕橘园香，
    藉石还胜榻，听松不让簧。
    闲游惊里巷，自作隐沦装。

穆修　和毛秀才江墅幽居好十首
    江墅幽居好，老农时款扉。
    浊醪忧共醉，野话坦无机。
    山雨欲到槛，竹风先满衣。
    豨南秋更乐，稻熟又鱼肥。

穆修　和毛秀才江墅幽居好十首
    江墅幽居好，宾来定不愁。
    酒醲新出榨，鱼活旋离钩。
    移席追松影，调琴和涧流。
    陶然方外乐，名教絷何由。

穆修　和毛秀才江墅幽居好十首
    江墅幽居好，柴关带竹篱。
    田头饷耕后，树里灌园时。
    邻静鸣秋织，樵闲对野棋。
    抵巇非我事，大笑引苏锥。

穆修　和毛秀才江墅幽居好十首
    江墅幽居好，名山对九华。
    疏篁十馀亩，古屋两三家。
    碓下鸡争黍，篱根虺逐蛙。
    水边闲送目，独鸟在秋槎。

穆修　和毛秀才江墅幽居好十首
    江墅幽居好，何妨鄙事添。
    神随山父赛，筮学野人占。
    露草牛羊喜，秋霖黍豆嫌。
    短墙衰柳下，寒水半渠淹。

穆修　和毛秀才江墅幽居好十首
    江墅幽居好，身如醉伯伦。
    浮名抛可得，荒宴罢何因。
    酩酊乘篮舆，逍遥岸角巾。
    人间莫回首，容伪不容真。

穆修　和毛秀才江墅幽居好十首
    江墅幽居好，人间晚最孤。
    鱼临豨树钓，鸟隔水烟呼。
    野竹挂薜荔，山花睡鹧鸪。
    画工能状出，羞杀辋川图。

穆修　江南春
    杜若豨边待钓船，怨红伤翠助鹂鹃。
    战回春事青蒲剑，买破韶光绿荇钱。
    千嶂远围芳草国，一江晴浸断霞天。
    未知多感多愁客，何处偷寻畒底眠。

穆修　江南寒食
    江城水国春光饶，清明上已多招邀。
    花阴连络春草岸，柳色掩映红栏桥。
    歌调呕哑杂吴俗，髻鬟疏削传南朝。
    谁怜北客归未去，楚魄湘魂惟暗消。

穆修　江上送陈翘还无为
    江上寂寥春雨晴，江边冉冉春潮平。
    相逢未尽斗酒醉，相送又速孤舟行。
    篁竹穷锁秋浦郡，烟波渺隔无为城。
    音尘两地不千里，勿使负君金玉声。

穆修　巨盗
    嗣皇登位始凝旒，巨盗寻并相印收。
    汉室有灵诛贼冀，舜迁无患放凶兜。
    猨狙岂称周公任，豺虎犹宽巷伯投。
    愿斩都衡谢天下，不然何用正王猷。

穆修　鲁從事清晖阁
    庾郎真好事，溪阁斩新开。
    水石精神出，江山气色来。
    疏烟分鹭立，远霭见帆回。
    公退资清兴，闲吟倚槛裁。

穆修　南陌
    南陌一雨后，东风三月天。
    残花乱芳草，轻絮散春烟。
    景色真愁绝，欢悰重弃捐。
    伥伥有馀恨，醽醲讵能蠲。

穆修　清明连上已
    改火清明度，湔衫上已连。
    芳辰来属续，游事困联翩。
    酒帐经旬直，花司併日权。
    侠儿狂不足，犹恨促春妍。

穆修　秋浦会遇
    龊龊幽遐地，栖栖会遇人。
    穷愁艰理胜，羁旅易情亲。
    岂意当漂谪，兹谐卜并邻。
    温温窥表粹，晏晏奉嬉嚬。
    直道谈端陃，横流语下堙。
    绮文何斐亹，瑰行亦璾玢。
    敦分初投漆，交言乍饮醇。
    操心忠义合，开口肺肝陈。
    共味随时理，俱成迷患因。
    祸来非造次，语及自酸辛。
    众奋漂山舌，孤縻坐狱身。
    诋诬惟腷臆，锻炼止逡巡。
    囚任棺桐跃，冤宁斗剑伸。
    君牵成狠翟，我患构奸秦。
    巧纵銛刀笔，幽争誷鬼神。
    精诚怀皎日，悲愤贯高昮。
    素誓端清检，期无取玷沦。
    斩刍尝鼓箧，卧藁先书绅。
    侧璧疑曾辨，钩金法所循。
    得情奚示喜，伏念不忘旬。
    粗凭三章直，何辞一马贫。
    决曹诚自任，司举仰谁论。
    膺破藏奸柱，纲埋剪暴轮。
    存心固慨慕，有位敢希遵，
    骥騤程初发，虹霓气未振。
