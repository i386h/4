<!-- { "loadSidebar": true } -->
    台府交欢同一体，从今俗返古淳庞。

郑霖　赠无择老禅因观稼
    两年风雨为民愁，那得偷閒物外游。
    谁谓秋鸿留爪甲，吴侬一稔殿眉头。

郑霖　赠无择老禅因观稼
    每谒祠堂憩虎邱，山僧煮茗雪花浮。
    陆泉便作曹溪会，引得清风话未休。

郑梦周　渔父
    披却蓑衣翁自渔，青荷包饭柳穿鱼。
    时归坐在短篷底，白占一溪云水居。

郑名卿　大涤洞天留题
    问路先从通济桥，沿溪长岸去迢迢。
    人间别有神仙境，云里深藏古洞霄。
    石穴幽阴然火照，琳宫清旷隔尘嚣。
    山蟠九锁人希到，得侣同游俗虑消。

郑穆　送程给事知越州
    菟符优寄宠清贤，邸吏相惊印绂鲜。
    方面几称良太守，名区今作小神仙。
    夏王古穴幽藏怪，贺监明湖泠浸天。
    为语钱塘二千石，诗筩频发渡江船。

郑穆　赠仙居宰陈述古
    我爱仙居宰，浑浑政不拘。
    纵民如野鹿，任道若荒芜。
    访境土皆辟，订风恶亦无。
    平生志严整，伺隙莫操弧。

郑穆　赠仙居宰陈述古
    我爱仙居宰，隆时起四方。
    青衿游户闼，逢掖在轩堂。
    自昔风蛮貊，于今邑校庠。
    贺衙闻劝学，耆耋涕彷徨。

郑穆　赠仙居宰陈述古
    我爱仙居宰，岩岩气宇宽。
    百筳微出响，万楫一生澜。
    邑小天为寿，民愚地与安。
    经年不相见，已见欲跻难。

郑穆　赠仙居宰陈述古
    我爱仙居宰，接人推至诚。
    一官崖岸绝，百志惠慈生。

郑内翰　句
    西风吹得一枝生，昂首风前飞不去。

郑起　病后
    渐懒说功名，修真喜道经。
    凄凉秋听雨，空阔夜观星。
    有病色先见，无心梦最灵。
    阶前风叶响，还又感飘零。

郑起　卜居
    久欲谋归力不任，浮云踪迹谩巢林。
    功名未入屠龙手，贫贱常怀买鹤心。
    月下开门微雨过，楼头闻笛二更深。
    世间万事俱陈迹，空倚西风阅古今。

郑起　采莲曲
    郎采莲，妾采莲，
    莲花开似妾初年。莲房结实妾生子，
    郎今采取应相怜，暖香虽断相牵连。

郑起　采桑曲
    晴采桑，雨采桑，
    田头陌上家家忙。去年养蚕十分熟，
    蚕姑只着麻衣裳。

郑起　赤壁歌
    赤壁山，赤壁水。
    江有蛟龙，野有蛇虺。
    天苍苍，云茫茫。
    周瑜于此走曹操，声名万古随风长。

郑起　辞吊富沙梨山大王祠
    梨山之阳兮有庙煌煌，州人祭享兮酾酒椎羊。
    王之未死兮守土此方，王之既死兮州人不志。
    建山之峭兮建水之长，建杭之粲兮建茗之香。
    州人祷福兮王锡吉禅，魂之来歆兮灵旗央央。
    蛇虎遁伏兮松桂芬芳，梨花烨烨兮王之甘棠。
    自古诗人兮樵悴异常，王之爵位兮何啬于唐。

郑起　次照晦岩韵
    便骑老虎不须鞍，忍辱仙人出宰官。
    入内讲经千佛现，跏趺对御六龙寒。
    指头有月娑罗冷，舌上悬河海水乾。
    圣主赐衣漫大地，西方国土未为宽。

郑起　登荆南城楼
    因为古荆州，翻成一段愁。
    孟嘉曾落帽，王粲此登楼。
    唐邓通襄路，沱潜并汉流。
    太平官府盛，昔日欠来游。

郑起　洞庭君山辞
    山为君兮水为臣，水为臣兮象为兵。
    君有定位兮兵无定形，知山知水兮知君臣之性情。
    不知师不知比兮又奚知用兵之精。余经山之外兮睹山水杳冥，
    佳气葱郁兮或天香而龙腥。烟云变化兮或狗状而人形，
    风涛汹涌兮或崖立而天平。或夕阳兮渔歌，
    或晓霜兮钟声。或雪下兮雁叫，
    或夜半兮鼍鸣。或仙人张乐兮霞佩之輟輟，
    或神丁从驾兮车骑之辚辚。冬寒春暖兮湖草几番之青青，
    今来古往兮人物几代之废兴。嗟余行役兮顾鬓影之星星，
    无由登山临水兮与鸥鹭盟。

郑起　读冯道传
    西山有薇，二子采之。
    二子竟死，薇不疗饥。
    匪恶周粟，食不下咽。
    君臣义重，彼苍者天。
    尔道何人，数主一身。
    有何颜面，冠冕缙绅。
    乔固诸贤，宁死道边。
    曹操不帝，清议凛然。

郑起　短歌行
    览镜摩挲，岁月蹉跎。
    道长命窄，忧虑如何。
    何以消除，非酒莫祛。
    醉来不见，醒复如初，
    跖跃锵锵，孔孟皇皇。
    何非何是，孰劣孰强。
    日出杲兮，月出皓兮。
    无风无雨，可以同携。
    人生朝露，保不及暮。
    青青累累，皆是坟墓。
    天机转深，转用劳心。
    不如坦荡，驱遗光阴。

郑起　鄂州南楼
    淳佑六年冬十月，我来独自上南楼。
    晓雾江山都江不见，雾收日出城东头。
    照见汉阳树，照见鹦鹉洲。
    浪涛江汉出眠峡，洞庭云梦天共流。
    大船如龙卷寒碧，小船如叶飞洪沟。
    费袆霞佩跨黄鹤，洞宾玉笛横清秋。
    穴寥突兀不可状，开阖风雨晴烟浮。
    空中一一都照见，照见今来古往丝粟无限愁。
    夜郎逐客心胆大，醉欲搥碎醒又休。
    此山此水长不老，英雄消尽山水留。
    何当大雪夜明月，摩挱老眼看九州。
    春风吹雪变红绿，牛羊被野边无忧。

郑起　繁昌江边风两獭祭鱼人立而拜
    寒食清明在客途，片帆飘泊老无庐。
    松楸方念无人扫，忽见江边獭祭鱼。

郑起　关山月
    霜下月色白，沙飞月色黄。
    征人此暴露，未有不辛伤。
    满野髑髅骨，依山鱼雁行。
    祁连与瀚海，惨淡更苍茫。

郑起　归去好
    归去岂不好，平田带浅林。
    春猿鸣雪涧，晴日上云岑。
    世久无鸣犊，时当学展禽。
    吾生今老矣，梁父岂能吟。

郑起　虎丘尹和靖书院示开讲
    和靖书堂八面开，新分半席在山隈。
    若无人听都归去，传语生公借石来。

郑起　寄题梵才大士台州安隐堂
    巢禽托静林，潜鱼恋深壑。
    岂不能自安，翔泳得所乐。
    达士远纷华，於兹守冲漠。
    堂前鸣松风，堂后馥花药。
    好鸟时一呼，澄明望寥廓。
    诗兴犹不忘，禅心讵云著。
    所以得自然，宁必万缘缚。
    未能与之游，怀幕徒有作。

郑起　寄题杭州广法善堂
    淘清研朱画屋梁，黄漆柏障连曲房。
    日晖月色不须照，了了自可窥毫芒。
    夕阴花敛似欲病，飞鸟不惊乌帽郎。
    深山穷谷谩幽僻，喜得吴侬是药囊。

郑起　荆江口望见君山
    荆江江口望漫漫，一白无边夕照寒。
    只是青云浮水上，教人错认作山看。

郑起　荆南别贾制书东归
    来时秋雨满江楼，归日春风度客舟。
    回首荆南天一角，月明吹笛下扬州。

郑起　句
    湘妃雨后来池看，碧玉盘中弄水晶。

郑起　君乘黄
    君乘共，臣乘青，
    二乘先后如流星。君乘黄金漆照镜，
    臣乘青笔织作棂。道逢相揖失恭敬，
    君乃枢楼庄其形。世人多认车与拦，
    交通如此今犹馨。

郑起　烂柯山
    春风万古洞门开，尘世兴亡是几回。
    棋局至今无处觅，樵人于此遇仙来。
    飞梁横跨丹虹影，绝顶平铺白玉堆。
    天下纷纷无好着，斜阳下岭共徘徊。

郑起　樵歌三首
    上山斸山山丁登，下山嵌山山棱层。
    秋残日暮归来晚，茅檐洗脚月又明，
    明朝早入芙蓉城。

郑起　樵歌三首
    入城不识公与卿，行歌道上旁无人。
    衣衫蓝楼鹑百结，与妻索笑妻生嗔，
    那知不是朱买臣。

郑起　樵歌三首
    出坳筑着牧牛儿，白石凿凿蒙茸披。
    缪公无人宁戚死，独吹觱栗谁得知，
    不如采樵同路归。

郑起　思耕
    江湖渐老身，山泽本来心。
    经济不敢问，耕耘犹可寻。
    一顷半顷许，三更二更深。
    亲朋相接近，鸡酒开尘襟。

郑起　送友人之鄂
    湖海声名落缙绅，由江而鄂逆鳞鳞。
    烦君黄鹤楼头看，天下英雄有几人。

郑起　送友人之淮
    积得读书身，从教此道贫。
    逢秋为远客，知已是何人。
    天下方多事，西风至不仁。
    但于登眺处，杯酒莫辞频。

郑起　宿洞霄山中
    入山时八月，岚气似深冬。
    岩洞生风雨，窠巢落桧松。
    山中九重锁，月下一声钟。
    警省非人世，今秋得异逢。

郑起　宿虎丘
    到晚归不去，因而此宿休。
    云深千古寺，月冷一天秋。
    崖裂池如束，天虚塔欲浮。
    最宜初日上，高处看烟收。

郑起　题画兰
    向来俯首问羲皇，汝是何人到此乡。
    未有画前开鼻孔，满天浮动古馨香。

郑起　天高高
    天高高兮色青青，夜沉沉兮星荧荧。
    不知余命何，所系兮何星。

郑起　晚春即事
    轻寒时节牡丹开，叶底青青又风梅。
    门外数枝杨柳薄，一春莺燕不曾来。

郑起　为九华王此山赋宁石
    我谓此山天作石，石不是石人不识。
    千年野鹤独见君，石上采芝石上吃。

郑起　吴江三高祠堂
    吾拜三高堂，三高在何许。
    竿炉上苍苔，破屋落吕雨。
    石泐水弹痕，地洞龙潜处。
    清魂汗漫游，芳名垂万古。

郑起　吴江太湖龙王殿
    吾谒龙王殿，龙王在何许。
    太湖三万顷，水族龙为主。
    离离明月宫，渺渺寒烟渚。
    天下有旱蝗，吾亦能行雨。

郑起　喜静
    素来嫌僻静，今渐与相安。
