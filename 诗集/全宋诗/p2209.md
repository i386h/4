<!-- { "loadSidebar": true } -->
    我无我，柰这个。
    眨得眼，话已堕。
    翻转面皮，放人不过。
    捶碎连城之璧，大肆秦人之祸。

释大观　人我担
    分人分我谩多端，一串黄金锁骨寒。
    善贾何曾停死货，明明担出与人看。

释大观　日本仙侍者妲国
    三应声中密意通，分明饭布裹春风。
    休论亲切不亲切，巨舶回程至海东。

释大观　日者王振斋
    言中谈天有振斋，五行曾不涉安排。
    小轩对坐似无语，几度晴云过断崖。

释大观　沙弥付衣
    鹫岭将何付饮光，十成绵密转乖长。
    鄮峰恁么不恁么，尺线单比自短长。

释大观　山隐居士赞
    僧之形，人之英。
    何所作兮畦衣常披，何所说兮玉尘常横。
    世情悠悠兮若秋云之淡，胸次了了兮悬秋月之明。
    其禀也灵，其施也平。
    六窗自虚，万象自呈。
    斯何人欤，岂不入山林而隐，
    不濯沧浪而清者耶。

释大观　拾得收菜滓赞
    一机不副，截断千差。
    瓶泻妙答，缀齿粘牙。
    何如在国清寺进而，偷佛饭食菜滓。

释大观　示锦屏赵高士
    真游谁管客程赊，阆苑春风几度花。
    若会粟中藏世界，寥阳不是玉皇家。

释大观　示林侍者
    点墨如将当已长，长明白饭糁椒姜。
    出门相送都无说，堂下秋花自吐香。

释大观　示沙弥
    维卫芳腾蔓愈滋，花花叶叶转芬披。
    鄮峰酷烈较些子，昙萼翻成铁蒺藜。

释大观　寿平章秋壑师相
    稽首毗卢法身主，三身一体圆满觉。
    曼殊室利大智海，普贤清净行原门。
    大慈悲父观世音，信住行向地等妙。
    五十三位善知识，权实拥护天龙神。
    慈威加被俨在上，鉴兹赞祝行上空。
    癸酉仲秋之八日，定光金地产异人。
    自威音前秉正因，向灵山上受记莂。
    优钵孕奇时一现，昴宿腾精瑞两间。
    千灵嘉会当其时，君臣道合若符节。
    升平规模愈持持重，呼吸变故常镇浮。
    身徇国难入重险，手扶日毂升中天。
    远夷缩缩惮威略，生民熙熙安裧席。
    嗣皇矜式尊为师，万彙仰戴恃为命。
    佛法流行明盛世，持世护法端有恁。
    二千年后视今日，二千年前等无异。
    如来慧命期永续，众生正信当不断。
    整顿乾坤大力量，安乐黎庶大福德。
    我此伽蓝鄮岭东，释尊舍利所镇临。
    即兹吉祥殊胜地，衮绣光仪立寿祠。
    穰穰缁侣方俨集，钟鼓梵呗何所祝。
    万象舌头悉称寿，宝塔显为舒瑞光。
    昔阿育王造佛塔，其数满八万四千。
    一塔该八万四千，八万四千同一塔。
    八万四千妙喜祥，八万四千妙殊胜。
    原均吉祥与殊胜，散作寿域无边春。

释大观　颂古十七首
    乾坤虽有作，太平本无象。
    赫日正中天，去却修罗掌。

释大观　颂古十七首
    自是兵家贵伐谋，鏖锋擒敌未为优。
    沈沈刁斗三更月，玉帐威行紫塞秋。

释大观　颂古十七首
    忽看龙舟压浪飞，鼓声催促笛声悲。
    锦标到手还轻放，转得头来事已非。

释大观　颂古十七首
    故园红紫自芳菲，不在春风著意只。
    待得征人重回首，枝头香雪已纷披。

释大观　颂古十七首
    才是贪他便著他，其间半露又全遮。
    只今谁是傍观者，一笑何劳挂齿牙。

释大观　颂古十七首
    吹无孔笛，和毡拍版。
    父子和同，冰炭相反。
    末上之机果若何，定州元出花瓷碗。

释大观　颂古十七首
    一鼓薰风至自南，再行壁月挂苍杉。
    锦筵公子方沈醉，白雪幽兰空再三。

释大观　颂古十七首
    咄哉古墓一狐精，化作人来耍弄人。
    华表未然先败也，至今无地可容身。

释大观　颂古十七首
    休论凤箭射乌巢，看取虚弓落九包。
    收放若为迩羿手，控弦傍助亦徒劳。
    
    
释大观　颂古十七首
    两声不合共交肩，毒手才施报老拳。
    今日上天同碧落，明朝入地共黄泉。

释大观　颂古十七首
    客泛灵槎犯斗牛，银河碧海暗通流。
    昆仑推倒无依倚，万里长空一样秋。

释大观　颂古十七首
    贾勇扬旌无大敌，看看身已陷重围。
    要令夺角冲关去，驾与青龙不解骑。

释大观　颂古十七首
    饥人贪食良农粟，渴汉错饮蛊家水。
    对面还成千里遥，贼人有智过君子。

释大观　颂古十七首
    张公屋畔尽桑麻，李老园中只种花。
    满目风光无限好，笑呼银眃酌流霞。

释大观　颂古十七首
    江面无风平似镜，转头变态互呈新。
    冯夷驾浪险难涉，渔父操舟妙若神。

释大观　颂古十七首
    叶脱风高天地秋，长江衮衮只东流。
    行人不折离亭柳，羌笛空吹落日愁。

释大观　颂古十七首
    善战何如善用谋，孙吴兵法岂同俦。
    秋风古塞看形势，一橛边声两样愁。

释大观　题觉心居士转物轩
    两沼灎寒碧，一堂纳宽閒。
    高柳逢春新翠展，寒梅齐雪清香繁。
    好本栽培常烂熳，四序芳馨看互换。
    杂华境遍刹尘中，十波罗蜜更主伴。
    觉心隐几随彷徉，六用俱妙无可降。
    跏趺不语亦不默，篆烟一缕春昼长。
    释迦老子何所见，教谭三百皆方便。
    就中一处最亲切，转物不为所转。
    此堂物物元无殊，随人受用有亲痚。
    尘尘摄入大毗卢，应笑本来物无转亦无。

释大观　顽空法师赞
    眼头生角，囊里盛锥。
    驾古轨辙，辟坦路达。
    龙藏忘筌兮揭义天之寥豁，法尾倒握兮翻辩澜之渺瀰。
    堂堂之陈，正正之旗。
    非其所是，是其所非。
    发老啸之略，茂老豁之孙枝。
    迨其涅盘后，有借万象舌兮其谁知之。

释大观　维摩赞
    环堵室，十笏地。
    咄哉维摩，病在者里。

释大观　吴道人求语回庵
    东游何见便还西，觅我伽陀要指迷。
    领取庵头好消息，冬蔬经雨翠交畦。

释大观　西山泳长老请赞
    馽空云蒂，补太虚缝。
    虽在穷相手头，却要因人发用。
    等閒撞著个冤家，活脱临时看拈弄。

释大观　小师清默请赞
    直如钩，曲如弦。
    拍盲使去，罔测其然。
    不解深踚，强出人前。
    默然兮意传更待驴年。

释大观　小师清瑞请赞
    萎萎蕤蕤，{上断去斤下大}{上断去斤下大}{上断去米斤换吉下大}{上断去米斤换吉下大}。
    自把不定，人多不悦。
    一味人空架空，知他有何所说。
    养子缘，迷不诀，
    六月炎炎飘瑞雪。

释大观　小师清泰请赞
    瞥喜瞥嗔，没头没脑。
    道泰时清，生风起草。
    等閒相撞，黑漆竹篦劈面来。
    无禅可谈，三寸舌头胡乱扫。
    九九百百，自不知老。
    称为临济儿孙，顽石何曾是宝。

释大观　性空
    万有俱该等太虚，更须拈却赵州无。
    如
    今若欲知端的，舜若新添颔下须。

释大观　颐蒙法师赞
    癯然容仪，轩然作为。
    古潜清苕，珠媚蟾辉。
    筌忘大部兮半点不胶名相，冥通三观兮一毫不著玄微。
    石磵付衣，末流蓍龟。
    山富山泉兮从教名{左扌右貌}，虚空解讲兮其谁知之。

释大观　溢首座请赞
    {左毛右畏}{左毛右畏}{左毛右崔}{左毛右崔}，顒顒昂昂。
    强出人前，果见乖张。
    直如劈竹而人罕知其曲，圆如走丸而吾常用其方。
    闻说我宗甚奇特，当甚多年苕帚椿。
    明修栈道，暗渡陈仓。
    出语全无碑记，考贼不用证趎。
    敢滥称花木瓜直下儿孙，真所谓米尽到糠。
    个样嘴脸非似人恶，吾亦自恶，
    那堪形之丹青，悬之高堂。
    第一分付断云，付与丙丁收藏。
    覆水自来收不得，从教四海沸如汤。

释大观　远法师陆修静赞
    一笑相逢，悠然意消。
    植藩篱兮肝胆楚越，外形骸兮鹏鷃逍遥。
    凉襟洒洒兮何须鹤驭之风，别袖翩翩兮不见虎溪之桥。
    此东林六事之一兮，犹可想见其丰标。
    古不可挽，今不可招。
    火生莲花，雪长芭蕉。

释大观　越王感应大士赞
    海山崭绝，海涛舂撞。
    海风披拂，海云飘扬。
    仰慧日之破暗兮谁其迷照，观普门之不钥兮去不至方。
    感应道交，叵测叵量。
    越国投诚，菩提影现。
    我作是说，增金以黄。

释大观　云谷粹长老赞
    閒如云，虚如吞。
    岁晚一庵，湖山千簇。
    师资相忘，古灵河必拊背。
    动静无间，茶陵空自跌足。
    一味卷舌冥怀，付与松风度曲。
    玉几如此抑扬，也是唤么作六。

释大观　照讲师赞
    口哆眉厖，坐如钉椿。
    戒香逆风，孤行凌霜。
    一新受经重其本，三主法社持其纲。
    此其所以发毫端毗尼藏，而树末世精进幢者也。

释大观　芝岩禅师赞
    和气蔼丛芝，触著变荆棘。
    笑把凌霄峰信脚踏翻，直得新昌石佛额汗出。
    慈云峰顶，机用纵横。
    凌空驾虚，从其建立。
    高仑苍苍，东湖羃羃。
    僧繇妙笔亦难传，丝毫不动成狼藉。
    咦。

释大观　自赞
    是境不涉，逢缘不借。
    恶人随顺，喜人凌跨。
    拨千圣剩语为画处山川，笑从上发机如巾结兔马。
    丝糁弗容留，虚空生柄欛。
    只今纳败向谁，他骂不如自骂。

释大眼　别石坚
