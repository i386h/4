<!-- { "loadSidebar": true } -->
    武侯遗庙自丹青，霸业销磨但故城。
    北魏中分盟血在，南阳三顾夙心明。
    君臣际会宜兴汉，吴蜀相资失借荆。
    独致瓣香思祀典，西山回首暮云生。

汪元量　阿房宫故基
    祖龙筑长城，雄关百二所。
    阿房高接天，六国收歌女。
    跨海觅仙方，蓬莱眇何许。
    欲为不死人，万代秦宫主。
    风吹鲍鱼腥，兹事竟虚语。
    乾坤反掌间，山河泪如雨。
    谁怜素车儿，奉玺纳季父。
    楚人斩关来，一炬成焦土。
    空余此余基，千秋泣禾黍。

汪元量　巴江
    巴□鼓櫂兴悠悠，野鹿衔花出峡头。
    网得巨鱼堪切脍，攜觞重上荔枝楼。

汪元量　巴陵
    重到巴陵秋正清，岳阳城下系孤舲。
    江湖万里水云阔，天地一凉河叹明。
    月出洞庭鱼婢舞，气蒸云梦雁奴腥。
    篙工又鼓潇湘花，渔笛渔榔上下鸣。

汪元量　百花潭
    万里扬鞭到益州，旌旗小队锦江头。
    红船载酒环歌女，摇荡百花潭水秋。

汪元量　北邙山
    芒芒北邙山，高坟尽无主。
    惟有石麒麟，相向立秋雨。

汪元量　北师驻皋亭山
    钱塘江上雨初乾，风入端门阵阵酸。
    万马乱嘶临警跸，三官垂泪湿铃鸾。
    童儿空想追徐福，疠鬼终朝灭贺兰。
    苦议和亲休练卒，婵娟剩遣嫁呼韩。

汪元量　北岳降香呈严学士
    万里溟蒙起战埃，翩翩勒马出金台。
    同君远使山头去，如朕亲行岳顶来。
    野庙横斜挨老树，古碑颠倒枕荒苔。
    瞻天只有丹心在，香篆炉熏达九垓。

汪元量　北征
    北师有严程，挽我投燕京。
    挟此万卷书，明发万里行。
    出门隔山岳，未知死与生。
    三宫锦帆张，粉阵吹鸾笙。
    遗氓拜路傍，号哭皆失声。
    吴山何青青，吴水何泠泠。
    山水岂有极，天地终无情。
    回首叫重华，苍梧云正横。

汪元量　比干墓
    卫州三十里，荒墩草无数。
    忽听路人言，此葬比干处。
    下马拊石碑，三叹不能去。
    斐然成歌章，聊书墓头树。
    我吊比干心，不吊比干墓。
    世间贤与愚，同尽成黄土。
    斯人亦人尔，千千万万古。

汪元量　汴都纪行
    寻僧入相国寺，领客过太师桥。
    行到汴隄西畔，柳阴阴处鱼跳。

汪元量　别杨驸马
    去去马空冀北，行行鹤度辽东。
    弹铗三千客里，囊锥十九人中。
    杜子肯依严武，孔融不下曹公。
    南八男儿如此，杀身方是英雄。

汪元量　别章杭山
    抱琴曾北向，弹铗复南图。
    李泌游衡岳，知章赐鉴湖。
    柱头仙是鹤，濠上子非鱼。
    此夜同联鼎，他年莫寄书。

汪元量　兵后登大内芙蓉阁孴　人梳洗处
    粲粲芙蓉阁，我登双眼明。
    手拊沈香阑，美人已东征。
    美人未去时，朝理绿云鬟，
    暮吹紫鸾笙。美人既去时，
    阁下麋鹿走，阁上鸱枭鸣。
    江山咫尺生烟雾，万年枝上悲风生。
    空有遗钿碎珥狼籍堆玉案，空有金宝炬错落悬珠楹。
    杨柳兮青青，芙蓉兮冥冥。
    美人不见空泪零，锦梁双燕来又去，
    夜夜蟾蜍窥玉屏。

汪元量　采石
    夜泊青山下，江空不受尘。
    只看波底月，便是谪仙人。

汪元量　蚕丛祠
    西蜀风烟天一方，蚕丛古庙枕斜阳。
    茫然开国人天主，彷佛鸿荒盘古王。

汪元量　蚕市
    成都美女白如霜，结伴攜筐去采桑。
    一岁蚕苗凡七出，寸丝那得做衣裳。

汪元量　草地
    龌龊复龌龊，昔闻今始见。
    一月不梳头，一月不洗面。
    饥则嚼乾粮，渴则啖雪片。
    困来卧氈房，重裘颇相恋。
    故衣连百结，虮虱似珠串。
    平明猎阴山，鹰犬逐人转。
    呱呱冻欲僵，老娃泪如霰。
    忽有使臣来，宣赐尚方饍。

汪元量　草地寒甚氈帐中读杜诗
    少年读杜诗，颇厌其枯槁。
    斯时熟读之，始知句句好。
    书生挟蠹鱼，流行万里道。
    朱颜日以衰，玄发日已老。
    耿耿不圆卿，宁方自为皂。
    举目无寸亲，忧伤入怀抱。
    炎天冷如冰，碛地不生草。
    我马跑沙石，我饥面苍昊。
    人马不相离，冻死俱未保。
    何当回白日，阴云尽一扫。

汪元量　草堂
    子美西来筑此堂，浣花春水共凄凉。
    鸣鸠孔燕归何处，野草闲花护短墙。
    英雄去矣柴门闭，邻里伤哉竹径荒。
    安得山瓶盛乳酒，送分渔父濯沧浪。

汪元量　草堂
    白发遨游梓阆间，中原戎马未平安。
    粗饭浊醪常欠缺，老妻稚子半饥寒。
    扁舟出峡风涛壮，短褐行湘天地宽。
    侨寓耒阳牛酒饱，不知曾忆使君滩。

汪元量　柴秋堂越上寄诗就韶柬奚秋崖
    越王台上我同游，越女楼中君独留。
    燕子日长宜把酒，鲤鱼风起莫行舟。
    江山有待伟人出，天地不仁前辈休。
    何处如今觅巢许，欲将心事与渠谋。

汪元量　昌州海棠有香二首
    我到昌州看海棠，恰逢时节近重阳。
    人言好种亦难得，只有州衙一树香。

汪元量　昌州海棠有香二首
    香霏堂上树婆娑，不见嫣然亦可嘉。
    且向秋风一盃酒，枝头的的两三花。
    夜梦花仙索我诗，他山别种世间稀。
    一年四季花如锦，莫把娇姿比贵妃。

汪元量　长城外
    饮马长城窟，马繁水枯竭。
    水竭将奈何，马嘶不肯歇。
    君看长城中，尽是骷髅骨。
    骷髅几千年，犹且未灭没。
    空衔千年冤，此冤何时雪。
    祖龙去已远，长城久迸裂。
    叹息此骷髅，夜夜泣秋月。

汪元量　长沙
    洞庭过了浪犹高，河伯欣然止怒涛。
    傍岸买鱼仍问米，登楼呼酒更持螯。
    湘汀暮雨幽兰溼，野渡寒风古树号。
    诗到巴陵吟不得，屈原千古有离骚。

汪元量　常州
    渡头风起柳摇丝，丁卯桥边屋已稀。
    河草青青淮马健，江花冉冉海鸥肥。
    一樽酒对三人饮，八字帆分两岸飞。
    天末有人难问讯，仲连东去不须归。

汪元量　成都
    锦城满目是烟花，处处红楼卖酒家。
    坐看浮云横玉垒，行观流水眜金沙。
    巴童栈道骑高马，蜀卒城门射老鸦。
    见说近来多咨跖，夜深战鼓不停挝。

汪元量　酬方塘赵待制见赠
    久谓儒冠误，穷愁方弃书。
    十年心不展，万里意何如。
    司马归无屋，冯髈出有车。
    吾曹犹未化，烂醉且穷庐。

汪元量　酬隐者刘桃冈
    食既弹长铗，囊悬少错刀。
    功名须汝辈，诗酒且吾曹。
    强项贫而乐，扬眉气自豪。
    北来鱼字密，南去雁书高。
    拟折渊明柳，重寻梦得桃。
    明珠忽委赠，价重九方舦。

汪元量　出居庸关
    平生爱读书，反被读书误。
    今辰出长城，未知死何处。
    下马古战场，荆榛莽回互。
    群狐正從横，野枭号古树。
    黑云满天飞，白日翳复吐。
    移时风扬沙，人马俱失路。
    踌躇默吞声，聊歌远游赋。

汪元量　出自蓟门行
    出自蓟门行，行行望天北。
    何处愁杀人，黑风走沙石。
    华裾者谁子，意气万人敌。
    金鞍鞁白马，马奋飞虎生翼。
    书生尔何为，不草相如檄。
    徒有经济心，壮年已斑白。

汪元量　初庵傅学士归田里
    燕台同看雪花天，别后音书雁不传。
    紫阁笑谈为职长，彤闱朝谒在班前。
    挥毫屡扫三千字，把酒时呼十四弦。
    闻已挂冠归故里，尚方宣赐钞成船。

汪元量　除夕同舍集饮
    万里阴寒泪欲流，暂时欢笑且忘忧。
    已呼赤脚来烹雁，更遣苍头为割牛。
    燕伎女来情不恶，鲁男子在话难投。
    欲怜半夜朝天去，霜瓦差差十二楼。

汪元量　慈元殿赐牡丹
    九重羯鼓声动地，万年枝上回春意。
    天遣姮娥散一枝，一枝先到山人家。
    焚香再拜睹国色，雨露沾濡知帝力。
    我愿人间春不老，长对此花颜色好。

汪元量　答开先老子万一山
    庐山五老，招我此行。
    我琴不鼓，无亏无成。

汪元量　答林石田
    南朝千古伤心事，每阅陈编泪满襟。
    我更伤心成野史，人看野史更伤心。

汪元量　答林石田见访有诗相劳
    偶携降帜立诗坛，剪烛西窗共笑欢。
    落魄苏秦今席暖，猖狂阮籍尚氈寒。
    山中客老干茎白，海上人归一寸丹。
    世事本来愁不得，乾坤只好醉时看。

汪元量　答同舍杜德机
    北风吹我上金台，忍见蛾眉堕马嵬。
    宴罢蟠桃王母去，江南肠断贺方回。

汪元量　答徐雪江
    十载高居白玉堂，陈情一表乞还乡。
    孤云落日渡辽水，匹马西风上太行。
    行橐尚留官里俸，赐衣犹带御前香。
    只今对客难为答，千古中原话柄长。

汪元量　大元皇后游蓬莱岛
    午夜红云满太清，晓来王母下瑶京。
    日從万岁山头出，人在九重天上行。

汪元量　登蓟门用家则堂韵
    蓟门高处小凝眸，雨后林峦翠欲流。
    车笠自来还自去，笳箫如怨复如愁。
    珍珠络臂夸燕舞，纱帽蒙头笑楚囚。
    忽忆旧家行乐地，春风花柳十三楼。

汪元量　钓台
    滩沙叠叠是潮痕，古木苍然叫断猿。
    此老不干天子贵，故人方讶布衣尊。
    雨甜春水鱼龙动，风暖寒林鸟雀喧。
