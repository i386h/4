<!-- { "loadSidebar": true } -->
    他时若有相应者，莫负开轩人姓黄。
    
    【卷16】

黄庭坚　题徐氏姑寿安君寿梅亭
    大鷕衔枚来作亭，小鷕衔实来种花。
    两鷕反哺声查查，慈乌发白尔成家。
    梅梁丹青射寒日，梅英飞雪点亲发。
    二鷕同味如春酒，寿亲一笑宜长久。
    金玉满堂空尔为，有亲举酒世上稀。
    生育劬劳安可报，折梅倾酒著斑衣。

黄庭坚　题徐氏书院
    学书但学溪老鹅，读书可观樵父歌。
    紫髯将军不复见，空余岩桂绿婆娑。

黄庭坚　题燕邸洋川公养浩堂画o　首
    萧寺吟双竹，秋醪荐二螯。
    破尘归骑速，横日雁行高。

黄庭坚　题燕邸洋川公养浩堂画二首
    拥膝度残腊，攀条惊早春。
    陈郎浮竹叶，著我北归人。

黄庭坚　题阳关图二首
    断肠声里无形影，画出无声亦断肠。
    想得阳关更西路，北风低草见牛羊。

黄庭坚　题阳关图二首
    人事好乖当语离，龙眠貌出断肠诗。
    渭城柳色关何事，自是离人作许悲。

黄庭坚　题杨道人默轩
    炙手权门烈火炎，冷溪寒谷反幽潜。
    轻尘不动琴横膝，万籁无声月入帘。
    秋後丝钱谁数得，春余苍竹自知添。
    客星异日乘槎去，会访成都人姓严。

黄庭坚　题也足轩
    道人手种两三竹，使君忽来唾珠玉。
    不须客赋千首诗，若是赏音一夔足。
    世人爱处但同流，一丝不挂似太俗。
    客来若问有何好，道人优昙远山绿。

黄庭坚　题永首座庵颂
    夺得胡儿马便休，休嗟李广不封侯。
    分明射得南山虎，子细看来是石头。

黄庭坚　题章和甫钓亭放言
    斩木开亭，却倚石壁。
    寒潭百雷，古木千尺。
    观鱼乐而相忘，听鸟啼而自得。
    去而之京洛之间数年，犹常梦崭岩之石。

黄庭坚　题郑防画夹五首
    惠崇烟雨归雁，坐我潇湘洞庭。
    欲唤扁舟归去，故人言是丹青。

黄庭坚　题郑防画夹五首
    能作山川远势，白头惟有郭熙。
    却写李成骤雨，惜无六幅鹅溪。

黄庭坚　题郑防画夹五首
    徐生脱水双鱼，吹沫相看晚图。
    老矣个中得计，作书远寄江湖。

黄庭坚　题郑防画夹五首
    折苇枯荷共晚，红榴苦竹同时。
    睡鸭不知飘雪，寒雀四顾风枝。

黄庭坚　题郑防画夹五首
    子母猿号槲叶，山南山北危机。
    世故谁能樗里，彀中皆是由基。

黄庭坚　题竹石牧牛
    野次小峥嵘，幽篁相倚绿。
    阿童三尺箠，御此老觳觫。
    石吾甚爱之，勿遣牛砺角。
    牛砺角尚可，牛残斗我竹。

黄庭坚　题竹尊者轩
    平生脊骨硬如铁，听风听雨随宜说。
    百尺竿头放步行，更向脚跟参一节。

黄庭坚　题子瞻画竹石
    风枝雨叶瘠土竹，龙蹲虎踞苍藓石。
    东坡老人翰林公，醉时吐出胸中墨。

黄庭坚　题子瞻枯木
    折冲儒墨阵堂堂，书入颜杨鸿雁行。
    胸中元自有丘壑，故作老木蟠风霜。

黄庭坚　题子瞻墨竹
    眼入毫端写竹真，枝掀叶举是精神。
    因知幻物出无象，问取人间老斲轮。

黄庭坚　题子瞻书诗後
    诗就金声玉振，书成虿尾银钩。
    已作青云直上，何时散发沧洲。

黄庭坚　题子瞻寺壁小山枯木二首
    烂肠五斗对狱吏，白发千丈渥沧浪。
    却来献纳云台表，小山桂枝不相忘。

黄庭坚　题子瞻寺壁小山枯木二首
    海内文章非画师，能回笔力作枯枝。
    豫章从小有梁栋，也似郑公双鬓丝。

黄庭坚　题宗室大年画二首
    水色烟光上下寒，忘机鸥鸟恣飞还。
    年来频作江湖梦，对此身疑在故山。

黄庭坚　题宗室大年画二首
    轻鸥白鹭定吾友，翠柏幽篁是可人。
    海角逢春知几度，卧游到处总伤神。

黄庭坚　铁罗汉颂
    人言怖魔像，非金亦非铁。
    若作世金铁，开士亦不现。
    禅坐应念往，一钵千家供。
    顺佛遗敕故，不宣示神通。
    有为中无为，火聚开莲花。
    无为中有为，甘露破诸熟。
    魔子目怖畏，我无怖畏想。
    或欲坯熔之，为己富贵梯。
    赖世主慈观，虎兕失爪角。
    或得野狐书，有字不可读。
    狐涎著其心，字义皆炳然。
    却来观六经，全是颠倒想。
    今世青云士，慎莫作此解。

黄庭坚　听崇德君鼓琴
    月明江静寂寥中，大家敛袂抚孤桐。
    古人已矣古乐在，彷佛雅颂之遗风。
    妙手不易得，善听良独难。
    犹如优昙华，时一出世间。
    两忘琴意与己意，乃似不著十指弹。
    禅心默默三渊静，幽谷清风淡相应。
    丝声谁道不如竹，我已忘言得真性。
    罢琴窗外月沈江，万籁俱空七弦定。

黄庭坚　听履霜操
    灵宫窈窕兮寒夜永，篁打造天兮明月下影，
    木叶陨霜兮秋声动。我以岁莫起视夜兮，
    北山饮予斗柄。幽人拂琴而当予，
    曰夫子则锺期，尝试刳心而为之听。
    若有人兮亦既修，宴衽席之言兮不知其子之齐圣。
    嘉孝子之心终无已兮，不忍忘初之戒命人则不语兮弦则语，
    客有变容而涕洟，奄不知哀之来处。
    悲乎痛哉！葛屦翦翦兮絺綌凉凉，衣则风兮车上霜，
    天云愁兮空山四野，竭九河湔涕痕兮，
    忽承睫其更下。嫠不忧其纬兮，
    恤楚社之不血食。尽子职而不我爱兮，
    终非父母之本心。天高地厚施莫报兮，
    固自有物以至今。雉雊鸡乳兮，
    麋鹿解角。天性则然兮，
    无有要约。哀号中野兮，
    於父母又何求。我行于野兮，
    不敢有履声。恐亲心为予动兮，
    是以有履霜之忧。古人之骨朽矣，
    匪斯今也。蹙然如动乎其指，
    浩然如生乎其心也。声音之发，
    勾其深也。枯薪三尺，
    惟学林也。

黄庭坚　听宋宗儒摘阮歌
    翰林尚书宋公子，文采风流今尚尔。
    自疑耆域是前身，囊中探丸起人死。
    貌如千岁枯松枝，落魄酒中无定止。
    得钱百万送酒家，一笑不问今余几。
    手挥琵琶送飞鸿，促弦聒醉惊客起。
    寒虫催织月笼秋，独雁叫群天拍水。
    楚国羁臣放十年，汉宫佳人嫁千里。
    深闺洞房语恩怨，紫燕黄鹂韵桃李。
    楚狂行歌惊市人，渔父拿舟在葭苇。
    问君枯木著朱绳，何能道人意中事。
    君言此物传数姓，玄璧庚庚有横理。
    闭门三月传国工，身今亲见阮仲容。
    我有江南一丘壑，安得与君醉其中，
    曲肱听君写松风。

黄庭坚　庭诲惠钜砚
    郭君大砚如南溟，化我霜毫作鹏翼。
    安得剡藤三千尺，书九万字无渴墨。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    鹄白不以乌，兰香端为谁。
    外家秉明德，晚与世参差。
    乖离岁十二，会面卒卒期。
    何言灊丘底，玉稻同一炊。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    沧江渺无津，同济共安危。
    田海非不广，舅甥自相知。
    孔鸾在榛梅，鹪鹩亦一枝。
    千里同明月，相期不磷缁。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    少小长母家，拊怜辈诸童。
    食贫走八方，略已一老翁。
    不能成宅相，颇似舅固穷。
    何以报嘉德，取琴作南风。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    德人心寂寥，立朝实庄语。
    虎节坐山城，孤云犹能雨。
    文章被甥侄，孝友谐妇女。
    偃息一亩宫，植梅当歌舞。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    江都克家才，万卷书插架。
    愿言渠出仕，从舅问耕稼。
    谁云濒老境，此子即长夜。
    归欤淼前期，莳橘锄甘蔗。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    曩窥涉世方，白驹且场谷。
    平生漫岁晚，志尚向山木。
    返身观小丑，真成覆车犊。
    否臧太磊磊，从此更三复。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    负薪反羊裘，爱表只伤里。
    补纫虽云工，岁晏安可恃。
    洗心如秋天，六合无尘滓。
    浮云风去来，在彼不在此。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    阿髯学升堂，干母思靡悔。
    文成艺桃李，不言行道兑。
    阿苏妙言语，机警欲无对。
    子姓何预人，兰玉要可佩。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    解衣卧相语，涛波夜掀床。
    十年身百忧，险阻心已降。
    涉旬风更雨，宿昔烛生光。
    衾帱无端冷，明月一船霜。

黄庭坚　庭坚得邑太和六舅按节出同安邂逅于皖公溪口风雨阻留十日对榻夜语
    亲依为日浅，爱不舍我眠。
    教我如牧羊，更著後者鞭。
    得吧迩梅岭，开花向春妍。
    碌碌幸苟免，称觞大人前。

黄庭坚　庭坚以去岁九月至鄂登南楼叹其制作之美成长句久欲寄远因循至今书
    江东湖北行画图，鄂州南楼天下无。
    高明广深势抱合，表里江山来画阁。
    雪延披襟夏簟寒，胸吞云梦何足言。
    庾公风流冷似铁，谁其继之方公悦。

黄庭坚　同吉老饮清平戏作集句
