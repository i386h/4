<!-- { "loadSidebar": true } -->
    修塘留野水，插槿补疏篱。
    旁舍閒相过，幽人旧有期。
    出门看远烧，拄杖立多时。

章甫　春日村居
    冬暖惟忧麦，春寒却勒花。
    地偏宜鸟雀，江远少鱼虾。
    惊犬时时吠，归鸿字字斜。
    故园芳草色，游子亦思家。

章甫　春日村居
    浦树微微改，溪流稍稍深。
    春来差少病，岁后苦多阴。
    陇亩三年梦，亲朋万里心。
    感时仍念旧，老泪欲沾襟。

章甫　春日村居
    土室宜冬夏，柴门玩岁时。
    不嫌贫作祟，直恐老相欺。
    草茁牛羊壮，山空虎豹饥。
    天晴好挑菜，吾亦伴儿嬉。

章甫　春日山居
    流转情何限，艰难老见侵。
    儿啼妨午睡，花落搅春心。
    得句从谁说，开尊只自斟。
    移家近城市，湖水几时深。

章甫　春日山居
    客舍逢迎少，村居道路迷。
    雨晴知虎过，烟暝有雅啼。
    轻薄看诸子，辛勤愧老妻。
    人生真寄耳，巢燕亦添泥。

章甫　春日山居
    村陋浑成俗，云山要可人。
    短篱难唱午，芳树鸟啼春。
    地僻愁仍少，身閒懒更真。
    扁舟因送客，重到大江滨。

章甫　春晚寺居即事
    晚晴鸟雀喜窥檐，客舍余寒怕卷帘。
    多病新来知本草，安心老去读楞严。
    发稀帽侧头慵栉，火冷香消手自添。
    百念不生惟饱饭，春山蔬笋十分甜。

章甫　春望
    东风吹水岂容平，小雨催花却易晴。
    旅燕欲来春社近，故人何处晚山横。
    不才媿忝诸侯客，苦思难攻五字城。
    芳草满庭无一事，竹间幽鸟变新声。

章甫　慈湖矶
    峭壁激湍流，湍流作洄洑。
    初无一饷风，饱我蒲帆腹。
    长笪寄怪石，招呼争挽牵。
    艰难仅寸进，何翅如登天。
    及矶日犹高，过矶日曛黑。
    依约见渔村，灯火照初夕。
    舟师告疲劳，夜泊投人家。
    警犬吠篱落，寒生芦荻花。

章甫　次高若虚韵
    时事口慵说，性灵诗可陶。
    客中三日阴，江头风浪高。
    六年寄此邦，鸥鹭皆心交。
    烟波迥自如，应笑吾生劳。
    世路转偪仄，旅鬓空萧骚。
    既往若电梦，所得真毫毛。
    岁月解欺人，木落江之舦。
    勿谓吾甚衰，得酒犹能豪。
    旧游固可恋，归盟那得逃。
    负暄依茆檐，儿辈供爬搔。

章甫　次郭遐龄所携张安国诗韵
    早作诸公客，过门竞挽留。
    忧时心尚壮，怀旧涕难收。
    富贵来何晚，文章老更优。
    尊前身健在，不必问封侯。

章甫　次韩无咎途中寄陆务观
    风高微退鷁，云好合从龙。
    萧艾长贪雨，松筠却耐冬。
    禁途今不远，归兴未应浓。
    莫羡朱双毂，相期禄万钟。

章甫　次韩无咎途中寄陆务观
    戎马驰驱日，江湖邂逅间。
    笑谈无逆旅，翰墨落名山。
    画省春风入，渔舟夜月还。
    唱酬能见记，书札忍令悭。

章甫　次韩无咎途中寄陆务观
    寒梅欺雪白，腊酒爱鹅黄。
    花下觥筹乱，灯前锦绣香。
    醉吟挥字大，愁别听更长。
    近报蛾眉好，何时奉一觞。

章甫　次韩无咎途中寄陆务观
    昼永浑无事，昏归只掩门。
    甘贫同陋巷，多病似文园。
    对月人千里，论文酒一尊。
    远怀霄汉路，愁绝虎狼村。

章甫　次韩无咎途中寄陆务观
    园笋看成竹，庭榴已着花。
    老来犹是客，归去亦无家。
    万事大槐国，一身焦谷芽。
    心閒聊默坐，红日下天涯。

章甫　次韩无咎盱眙道中韵
    人家过午绝炊烟，陇上羸牛挽不前。
    冠退皇恩方掩骼，民饥客饭只烹鲜。
    观风到处春随马，楗水归时月满川。
    王事独贤无倦色，鸡鸣起坐屋三椽。

章甫　次韩中父送行韵
    素琴横床巾漉酒，千载斯人吾尚友。
    只今与世已相违，再见喜君真耐久。
    笑我生缘良易足，畲田新烧屋新筑。
    饭牛政自不须歌，失马焉知未为福。
    百里未容君疾驱，朝廷用才当不拘。
    他年得意辇毂下，莫忘诗篇寄田舍。

章甫　次郝泽民韵
    归雁冲云去，栖乌向日啼。
    山明初过雨，沙静不多泥。
    江上梅花细，村中酒价低。
    无人可同出，课仆理荒畦。

章甫　次惠老见诒
    别去忽三纪，余生能几年。
    相看双眼碧，且喜一灯传。
    禅病君无恼，诗狂我欲仙。
    剧谈成绝倒，还似蜜中边。

章甫　次吕伯恭见寄韵
    鲁钝不如锥处囊，嗜好凿圆投枘方。
    镜中须发今苍浪，多病年来疏酒觞。
    山林旧约都茫茫，局促何由心胆张。
    半生恍堕水中央，疾呼四顾无舟航。
    客舍雨余梅杏黄，忆君著书看屋梁。
    缄题到手伸读忙，亦知别后遥相望。
    我犹驽马遭绊韁，君若鹰鹍之老苍。
    见义勇往柔而刚，君不求名名自彰。
    行须正色肃鵷行，不容燕雀高飞翔。
    辱诗敢忘什袭藏，报章勉率聊寄将。
    广厦他时客几房，种成桃李满江乡，
    忍使故人趋道旁。

章甫　次沈商卿见怀韵
    歌喉宛转变鸣禽，载酒曾同花下吟。
    寒潮不应宿渔浦，挑灯还忆夜深语。
    十载故人谁似君，便拟卜邻桑柘村。
    青钱未办归期远，满目青山空秀婉。
    有酒何须身后名，高轩未必如徒行。
    朝看桃杏发红萼，晚来风雨嗟零落。
    寻幽选胜不应迟，百岁光阴能几时。
    问君何日憩奔走，忍令春色成乌有。

章甫　次通一见诒韵
    酒力添春意，诗魔恼夜眠。
    老来尤惜日，客里又逢年。
    送雁寒云外，寻梅野水边。
    无钱供剧饮，空枉故人篇。

章甫　次王勉夫见招
    浪迹踰三纪，知音只数公。
    拙非今日用，愚与古人同。
    宾客虽常满，箪瓢或屡空。
    躬耕逢岁旱，拄杖立西风。

章甫　次王勉夫见招
    风月分公宇，图书静客堂。
    交情知烂熳，暇日想徜徉。
    我老嗟筋力，诗成损肾肠。
    报章惭不敏，秋至足悲伤。

章甫　次张子仪韵
    半生江海惯浮游，邂逅今成客此州。
    忧国幸逢年谷熟，望乡长恨晚山稠。
    连天烟雨双鸿雁，满地风波一白鸥。
    独把酒杯悲节物，何时弟劝与兄酬。

章甫　次仲韩韵兼简若晦
    世途时事两艰难，上水船行八节滩。
    旅雁唤愁秋已尽，邻鸡惊梦夜将阑。
    醉狂终是心情懒，老瘦非关骨相寒。
    閒忆能诗俞与赵，久无妙语发毫端。

章甫　从贾倅乞猫
    渚宫茅屋住经年，墙壁苦遭群鼠穿。
    旋乞狸奴名去恶，中宵客枕得安眠。
    携之俱东泛江水，餍饫鱼腥二千酀　。
    半途忽作楚人弓，儿女怜渠今未已。
    昨宵闻说二车家，花墩五子俱可夸。
    此诗虽拙胜盐茶，不问白黑灰狸花。

章甫　骢马
    门前骢马无人骑，北风落日长声嘶。
    细看毛骨独殊众，或言来自流沙西。
    伏枥忍遭奴隶辱，立仗难贪五品粟。
    将军边塞敢横行，愿同生死俱驰逐。

章甫　答权干用命字韵见惠
    峩峩儒衣冠，昕贵知义命。
    大道若坦途　　狂夫蹈邪径。
    惟君异流俗，学古师往圣。
    穷居饮一瓢，轻视车千乘。
    粹然白玉温，卓尔青松劲。
    风流入莲幕，忠恕自天性。
    爱贤易好色，避利如深穽。
    时邀野人语，亦说禅家病。
    不辞王事劳，益知仁者静。
    兼旬当阔别，强饭遵时令。
    边城霜露寒，淮乡道里夐。
    事物多感怀，篇章应寓兴。

章甫　答仲韩醉中见和
    外事添蛇足，余生嚼{左虫右越}螯。
    床头新酒熟，江上远山高。
    纪咏能偷暇，登临莫惮劳。
    独醒诚可笑，辛苦赋离骚。

章甫　代呼延信夫以笋乞猫於韩子云
    官居城一隅，屋漏如野处。
    辛勤补绿萝，仅可待风雨。
    移家幸亡恙，所苦多硕鼠。
    齧衣费纫缝，盗肉恣含咀。
    引子动成群，啾啾疑尔汝。
    昼曾无靦颜，入暮谁能御。
    窥灯殚膏油，惊梦斗俦侣。
    主人非昔人，为态尚如许。
    饱食讵可常，潜踪岂无所。
    灌穴恶尽杀，具磔难悉举。
    墙东吏部家，两猫将十子。
    往往感仁惠，相乳忘彼此。
    花墩夜不眠，卫寝如驯虎。
    愿分俊逸姿，庶以镇衡宇。
    穿鱼聘衔蝉，於君谅无取。
    丁宁玉板师，委曲臻斯语。
    妻孥仍有言，乞猫宜乞女。
    他时遂生育，邻里转相予。

章甫　得蔡深源信
    左右图书一小轩，闭门谢客蔡深源。
    别来三岁喜无恙，老去百怀谁与言。
    神鱼不肯贪香铒，天马难令驾短辕。
    苦忆当年常款曲，茆檐软语负朝暄。

章甫　灯夕韩使君惠谷帘泉
    忆昨嬉游不忍閒，只今但欲掩柴关。
    短檠无恙客多病，明月有情天若悭。
    落日哦诗方袖手，故人忆我未还山。
    归家且酌康庐水，恍堕千岩紫翠间。

章甫　灯夕戏简胥直夫
    小雨催耕苦未匀，东风吹水起鱼鳞。
    兵戈关塞今年定，灯火江城此夜新。
    万点飞花愁客子，一天明月属游人。
    旧时面壁胥居士，何处笙歌作好春。

章甫　登楼
    空室才容膝，楼高适与邻。
    清秋宜眺远，瘦策故来频。
    鸟雀宁知我，江山不厌人。
    哦诗兼把酒，地主未尝嗔。

