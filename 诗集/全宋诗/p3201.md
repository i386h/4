<!-- { "loadSidebar": true } -->
    卿郎杂殿常无见，只听时时万岁声。

魏了翁　十八日上寿退赐坐十九日贡院锡宴二十一日紫宸殿御筵即事七首
    再坐犹余四屈卮，筋驽肉痹股生胝。
    侍臣醉饱皇欢治，更看终场角牴嬉。

魏了翁　十八日上寿退赐坐十九日贡院锡宴二十一日紫宸殿御筵即事七首
    蛾眉班卷戴花回，遥望君王玉色开。
    画榡诸班谢茶酒，尻高首下一声雷。

魏了翁　十八日上寿退赐坐十九日贡院锡宴二十一日紫宸殿御筵即事七首
    十七年间作外臣，重来三日齿嘉宾。
    天颜不减当年泽，点检同朝共五人。

魏了翁　十二月二十日领客登介亭分韵得梅字
    晨镳载宾从，披雾陟崔嵬。
    宇宙斂盈握，江湖大容杯。
    孱颜石丈人，玉立山之隈。
    山前大第宅，马头涨黄埃。
    独此抱昭质，萧然侣寒梅。
    有客以问余，豫为地为雷。
    雷出地为奋，何取於石哉。
    人以动为境，泇泇不知回。
    而能介然存，神气斯有开。
    相对得深省，欲归重徘徊。

魏了翁　十二月九日雪融夜起达旦
    远钟入枕雪初晴，衾铁棱棱梦不成。
    起傍梅花读周易，一窗明月四檐声。

魏了翁　十二月十七日宰执率百官请大行皇帝谥于南郊曰宁宗纪事四首
    骑至南郊晓色苍，须臾陪拜俨成行。
    两班吉带罗朱紫，惟有斋官服冕裳。

魏了翁　十二月十七日宰执率百官请大行皇帝谥于南郊曰宁宗纪事四首
    礼属群趋上宰前，两郎奉册侍臣宣。
    坛前拜跪升烟罢，随处群工署奏篇。

魏了翁　十二月十七日宰执率百官请大行皇帝谥于南郊曰宁宗纪事四首
    遇雨权将屋作坛，昊天神主位中閒。
    吉凶异制今参用，今古殊宜亦并班。

魏了翁　十二月十七日宰执率百官请大行皇帝谥于南郊曰宁宗纪事四首
    却向慈云岭上还，梅花合道日笼山。
    马蹄十里摇归梦，疑在小园松竹间。

魏了翁　十日夜闻风声
    雪尽冰澌涕亦晴，布衾纸帐复求成。
    卷书拟续前宵梦，一夜狂风撼户声。

魏了翁　十一月九日新滩李□示余开禧三年四月九日所跋外舅杨宪使滩字韵诗
    忆从筮仕岁涒滩，三十余年阅暑寒。
    抚事无成人潦倒，怀人有梦涕汍澜。
    家山扰扰胶胶里，庙社禧禧出出间。
    欲上青天愁险绝，谁能为我斩楼兰。

魏了翁　史仓使约登齐山自弄水亭过清溪桥至壶天洞洞乃史新作或曰此即左史
    自分宇宙有江山，独觉新年胜故年。
    水拍大堤人身地，路盘绝巑马行天。
    松萝苒苒开还密，洞谷人豦豦断复穿。
    理道元来无隐尔，人从纸上看天渊。

魏了翁　史合州挽诗
    昔忝东川使，知公才諝长。
    莫邪宁是利，薤本未为强。
    横槊悲秋塞，凝香送夕阳。
    边关正多事，感慨卧龙冈。

魏了翁　史宜人挽诗
    勉夫惟有义，为舅可无生。
    不是多闻识，那知真重轻。
    子从观处化，身在吉中行。
    况复无余憾，堂封勒蔡铭。

魏了翁　史制干晦甫挽诗
    菑川元自属公孙，竟策词场第一勋。
    理有是非宁挠夺，官无大小只忧勤。
    纷纷白地皆滩濑，豁豁青天亡片云。
    满腹诗书竟何用，泉台暧暧日西曛。

魏了翁　史致政挽诗
    口道先生易，躬行君子难。
    浮荣残梦觉，活计一般酸。
    日晚乌声急，风高雁影寒。
    行藏付千载，反覆要人看。

魏了翁　寿四川制置李侍郎
    崧高二王德，丰水数世仁。
    一心千古脉，一气三才根。
    人言通德门，封培知几春。
    陵州不尽用，雝国非全神。
    厥美钟在季。鲁殿岿然存。
    谁知中兴主，流泽被子孙。
    是用遗一老，为社稷万人。
    三朝典刑旧，四海观听新。
    自公镇西南，威声憺胡虏。
    弃地遄归疆，余民亦安土。
    便当度双剑，建大将旗鼓。
    进贤黜不衷，讨贰诛失伍。
    增屯御骄卒，募耕实边圄。
    堂堂当道卧，一勇销百侮。
    原公排群议，释我分外虑。
    上流屹长城，却归辅明主。

魏了翁　书遂宁何氏稳兴斋
    巫峡孤舟嫌太重，山阳小艇又偏轻。
    直须装载停匀着，更要其间御者平。

魏了翁　书所见闻示诸友
    行到青天最上头，蜀人争盾锦衣游。
    谁知一夜北风恶，吹起家山万斛愁。

魏了翁　书所见闻示诸友
    闻说奔军闯阆州，余州民溃去如流。
    亲曾见虎诚堪怖，只为狐惊亦可羞。

魏了翁　书所见闻示诸友
    一从轻弃五边州，所恃藩篱仅武休。
    又谓武休无足恃，并捐洋汉守金牛。

魏了翁　书所见闻示诸友
    金缯啗虏已无谋，况恃空言废内修。
    师卦在中惟九二，曾闻帷幄授成筹。

魏了翁　书所见闻示诸友
    死城陷阵已长休，捍虏鸠民亦漫忧。
    局外閒人倚江立，全躯保室信良谋。

魏了翁　四川茶马牛宝章修扬子墨池以书索题咏
    子云一去千余载，惟有成都墨池在，
    草玄此地是邪非，玄文今在人谁知。
    虽逃刘歆酱瓿阸，鼠壤蛛窠蠹鱼宅。
    岂无学者工探求，不讥僭圣几残余赘胾。
    自从马邵造玄域，晁氏谱之张氏翼。
    亦云察矣人犹疑，试为诸老申其辞。
    易书广大包天地，辞变象占都一致。
    世儒造入各不同，有一于此均为功。
    况於易玄互相发，不同之同真善学。
    历家中首先黄钟，虽以坤复为初终。
    纪日天正始牛宿，又以日星分左右。
    起从冬至易玄均，玄意欲取臣承君。
    易书八八而用七，玄文九九而存一。
    易分六位中二五，臣志上通君下取。
    玄以一五而为中，君道君尊臣代终。
    玄文王日易主岁，易书为经玄为纬。
    谓玄於易地承天，就中邵子尤知玄。
    或云玄准卦气图，是图疑亦非圣书。
    岂知中复与咸遇，乃是阴阳自然数。
    或云玄倣太初历，黄钟之分八十一。
    岂知虚三与虚九，其数虽同其法否。
    或云玄象宗浑天，浑天方象包於圆。
    岂知兼用盖天说，盖以舆地承纯乾。
    后来支榦及声律，运气参同至太一。
    与易并行人不讥，千岐万辙同一归。
    况玄於易同而异，何独於玄苦讥议。
    子云之师曰林闾，鹤山之下谁其徒。
    自翻机杼作生活，律历图书无不合。
    若非马邵晁张伦，后世几无扬子云。
    后世子云今继作，而此玄文终寂寞。
    空余绘象与棠阴，聊与文士供嘲吟。

魏了翁　四月二十日领客寻龙井前盟以雨阴晴未定不果往买舟下西湖步至玉泉
    前期戒宾人，再候苏长公。
    晨炊马亦秣，宿载车既董。
    飞廉何方来，横出云半空。
    便将龙井泉，换却西湖风。
    公非閟清境，乃似开其逢。
    烟柳夹大堤，豢荷点清穹。
    水涵乱云白，露湿钱照红。
    不是我辈人，此味谁与同。
    神閒等喧寂，意适无西东。
    观鱼滋有发，归骑春风中。

魏了翁　四月癸已发浔阳馆过濂溪饭于杏溪愒清虚庵宿太平宫
    旌旗阴里盛传呼，春梦才醒一事无。
    草草山肴话朋友，依然白鹤故时吾。

魏了翁　四月癸已发浔阳馆过濂溪饭于杏溪愒清虚庵宿太平宫
    多少濂溪生并时，两程夫子咏而归。
    须知宇宙何曾隐，鱼自川游鸟自飞。

魏了翁　四月癸已发浔阳馆过濂溪饭于杏溪愒清虚庵宿太平宫
    欲识真人千古心，疗饥独有杏成林。
    岂无世上閒桃李，要使人从实行寻。

魏了翁　四月癸已发浔阳馆过濂溪饭于杏溪愒清虚庵宿太平宫
    步自清虚过上宫，千言万论总谈空。
    拟将一语随人后，尝与心谋不肯同。

魏了翁　四月癸已发浔阳馆过濂溪饭于杏溪愒清虚庵宿太平宫
    又过前溪访梵宫，人言此与老庄同。
    是同是异谁知得，拟问山前无极翁。

魏了翁　送安同知赴阙五首
    忧民白发三千丈，报国丹心十二时。
    独倚长空望红日，满帘风雨燕喃呢。

魏了翁　送安同知赴阙五首
    京邑殿留司留相，东山无以我公归。
    德人用舍关天运，世上巫感妄见机。

魏了翁　送安同知赴阙五首
    当年匣剑授彬时，都在将军颐指麾。
    谁者纷纷容易取，高皇约束变更为。

魏了翁　送安同知赴阙五首
    未须多买酂侯田，且可同乘曲逆舡。
    昨夜皛山云作雨，东流一水径通天。

魏了翁　送安同知赴阙五首
    闭门睡息正齤齤，野卉蓬蓬烂不收。
    只忧一夜西风急，恼乱东邻卒未休。

魏了翁　送陈大著知蕲州分韵得辉字
    陈侯海内秀，满腹贮明玑。
    十岁能属文，提笔登王畿。
    上嘉鲁论对，亟授九品衣。
    二十難膴仕，昱昱五采翚。
    一十搴殊科，寻闯师氏闱。
    四十复见徵，云步何峨巍。
    蓬莱三千丈，径上陵紫微。
    雇怀蕲春胜，骢马黄金韟。
    我来今二年，几度与客违。
    於君再为寮，临分重依依。
    风节耐岁晚，富贵特晨晞。
    前后继二吕，迄今借光辉。
    相期久远看，努力追前徽。

魏了翁　送程叔运高不妄西归
    平生为人谋，必以下学进。
    必以直道行，闻者或相靳。
    子以正教我，而子坐排摈。
    跕鸢伴羁酸，再见渠阳闰。
    吾心固晓然，其柰无以训。
    绍定二年夏，临轩策群俊。
    似闻甲乙选，参错吐忠荩。
    其间亲与友，斯得及叔运。
    俱负康时略，耻为谐俗韵。
    后先来过我，双璧堕清峻。
