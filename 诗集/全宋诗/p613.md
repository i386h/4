<!-- { "loadSidebar": true } -->
    即事亦足乐，何必桃李尘！
    苍筠如苍玉，乡是涧壑姿。
    朼来西窗下，死生付污泥。
    虫缘有病叶，土瘦无新枝。
    太阳岂我偏，檐影为蔽亏。
    昔如松柏独，今作蒲柳衰。
    暮夜风雨急，岁晏谁与归？

范成大　秋日杂兴
    屋东双梧桐，婉娩无真资。
    朝为春风条，暮为秋霜枝。
    夜久风叶呜，惊鹊一再飞。
    梧桐不足愁，会有明年期。
    人老真可叹，宁复游冶时？

范成大　秋夕不能佳眠
    书坐即摧颓，夜卧亦展转。
    检校百骸间，无一得安稳。
    四大元假合，解散会归尽。
    何烦造化儿，前期苦相窘。
    咄咄方书空，忽发一笑冁。
    都缘有我相，浪把此身认。
    于中有安否，随即生喜愠。
    蝉声耳根响，蝇翅目中晕。
    无明遍大千，袛自植愁本。
    化儿安在哉？作诗谢不敏。

范成大　秋雨快晴，静胜堂席上
    一笑憧憧雁鹜行，簿书堆里赋秋阳。
    心如坠絮沾泥懒，身似飞泉激石忙。
    雨後蹲鸱先稻熟，霜前浮蚁斗枨香。
    天涯节物遮愁眼，且复随乡便入乡。

范成大　秋芸有春绿
    秋芸有春绿，疏篱照孤芳。
    清霜早晚至，何草能不黄？
    宁当念衰落，政尔事容光。
    及时且自好，来日殊未量。
    
    
范成大　去年多雪苦寒，梅花遂晚，元夕犹未盛开
    隔年寒力冻芳尘，勒住东风寂莫滨。
    只管苦吟三尺雪，那知迟把一枝春。
    灯烘画阁香犹冷，汤暖铜瓶玉尚皴。
    花定有情堪索笑，自怜无术唤真真。

范成大　去年过弋阳访赵恂道通判，话西湖旧游，因题小诗，近忽刻石，寄来
    红尘宝马碧湖船，一梦如今费十年。
    却照清溪寻绿鬓，但余衰雪雨萧然。

范成大　全守支耀卿饮饯七里倅杨仲宣复携具至深溪酌别，且乞余书，走笔作
    店舍烟火寒，尘沙亭堠远。
    嫣红糁芸绿，春事亦已晚。
    年芳去踷踷，江水来衮衮。
    故人潇湘逢，留落一笑莞。
    已张七里饮，更出深溪饯。
    草间艳红粉，竹里趣厨传。
    故意如许长，由来共乡县。
    愧我不能觞，负此离歌啭。
    别愁满天末，不醉何由遣？
    却忆支使君，风前白波卷。

范成大　泉亭
    收拾风烟锁翠微，乱山穷处结岩扉。
    青天不尽鸟飞尽，吴楚川原似衲衣。

范成大　人鲜瓮
    怀沙祠下铁色矶，中流束湍张祸机。
    与齐俱入彼可吊，乘流而下吾亦危。
    江河难犯一至此，天地好生安取斯？
    朝歌胜母古尚讳，我其覆醢航秭归。

范成大　壬辰七月十六日侵晨真率会，石湖路中书事
    白葛乌纱称老农，溪南溪北水车风。
    稻头的皪粘朝露，步入明珠翠纲中。

范成大　壬辰三月十八日石湖花下作
    夜饮海棠月，朝漱山茶露。
    舑儒槁木形，受用侈如许！
    荆扉隔黄尘，谁识花岛路？
    惟有瘦筇枝，共饱园中趣。
    林神酿余春，政尔美无度。
    葱茏千万重，芳意未渠暮。
    风香荐秀色，鼎俎谢腥腐。
    虽无稻粱谋，扪腹有余饫。

范成大　壬辰天中节，赴平江锡燕，因怀去年以侍臣摄事，捧御杯殿上，赋诗
    去岁排场德寿宫，薰风披拂酒鳞红。
    小臣供奉金龙醆，亲到虚皇玉座东。
    天中繖动玉舆来，万岁三声彻九街。
    想见牙床当殿过，舜裳云委拜尧阶。

范成大　茸山道中感怀
    侍臣笔裹旧西班，大将麾幢又百蛮。
    挂席南箕宿昔事，闪旗东井何时还，
    日增衰病复一日，山隔旧游知几山？
    倦拂盘陀苍石坐，归心聊与石俱顽。

范成大　荣木
    薰风南来，木荣於兹。
    木荣几时？黄落从之。
    逝其须臾，坐成四时。
    今我不学，殆其已而。
    天旋地游，日月其根。
    形息气徂，不亡者存。
    去乡离家，莫肯过门。
    猗欤先师，不我痳陃。
    褰衣示珠，俾我复旧。
    自我来归，十年不富。
    孰蠹孰蛊，惟汝自疚。
    冉冉荣木，霜华将坠。
    天黑路长，屹蹶可畏。
    隶也不力，奚取六骥。
    脂车著鞭，一息而至。

范成大　乳滩
    清溪可怖亦可喜，造化于人真虐戏。
    轰雷卷雪鬓成丝，一掷平生来此试。
    险绝无双是乳滩，舟如滚石下高山。
    画楼正倚黄昏雨，岂识江间行路难！

范成大　入城
    十里清风一饷间，片帆真欲解人颜。
    林家庄近闻鹅鸭，船到阊门尽未关。

范成大　入崇宁界
    桑间三宿尚回头，何况三年濯锦游。
    草草郫筒中酒处，不知身已在彭州。

范成大　入分宜
    新喻渡无桥，分宜桥有栏。
    孰欤两徼吏，贤否已判然。
    堂上著威信，四郊如目前。
    入国政可知，兹焉略阯观。

范成大　入秭归界
    山根系马得浆家，深入穷乡事可嗟。
    蚯蚓祟人能作瘴，茱萸随俗强煎茶。
    幽禽不见但闻语，野草无名都著花。
    窈窕崎岖殊未艾，去程方始问三巴。

范成大　瑞香花
    万粒丛芳破雪残，曲房深院闭春寒。
    紫紫青青云锦被，百叠薰笼晚不翻。
    酒恶休拈花蕊嗅，花气醉人醲胜酒。
    大将香供恼幽禅，恰在兰枯梅落後。

范成大　瑞香三首
    小槛移秀色，端来媚禅房。
    道人不解饮，醺然醉天香。

范成大　瑞香三首
    紫云蹙纁被，团栾覆衣篝。
    浓薰百和韵，香极却成愁。

范成大　瑞香三首
    一丛三百朵，细细拆浓檀。
    帘幕护花气，不知窗外寒。

范成大　闰月四日石湖众芳烂漫
    北垞南冈总是家，儿童随逐任髈哗。
    开尝腊尾蒸来酒，点数春头接过花。
    尽把园林蒙锦纁，多添门户锁烟霞。
    杖藜想被春风笑，扶却衰翁管物华。

范成大　三次喜雨诗韵少伸嘉颂
    向非贤牧政通灵，几负松陵耒耜经。
    天籁侵晨占少女，雨师连夜檄玄冥。
    作霖岂必求商野，召见谁能右汉庭。
    闻有追锋传好语，从今侧耳为君听。

范成大　三江亭观雪
    阴山阳朔雪中回，行到天西玉作堆。
    乘兴却游东海上，白银宫阙认蓬莱。

范成大　三湘怨
    牙樯罨昼橹，摇漾三湘浦。
    佳人翔绿裾，含颦为谁舞？
    拳拳新荷叶，愁绝烟水暮。
    风云忽飘荡，隐约闻箫鼓。

范成大　三月二日北门马上
    新街如拭过鸣驺，芍药酴醾竞满头。
    十里珠帘都卷上，少城风物似扬州。

范成大　三月二十三日海云摸石
    劝耕亭上往来频，四海萍浮老病身。
    乱插山茶犹昨梦，重寻池石已残春。
    惊心岁月东流水，过眼人情一哄尘。
    赖有贻牟堪饱饭，道逢田畯且眉伸。

范成大　三月十九日夜极冷
    谁勒余寒不放回，春深犹暖地炉灰。
    乡心忽向烛前动，夜雨先从竹里来。
    鶗鴃已如莺百啭，酴醾那复雪千堆。
    调糜煮药东风老，惭愧茶瓯与酒杯。

范成大　三月十六日石湖书事三首
    春事日以阑，暑阴正清美。
    拖筇入林下，秀绿照衣袂。
    卢橘梅子黄，樱桃桑椹紫。
    荷依浪花颤，笋破苔色起。
    风日收宿阴，物色有新意。
    邻曲知我归，争来问何似!
    病恼今有无？加饭日能几？
    掀髯谢父老，衰雪已如此!

范成大　三月十六日石湖书事三首
    种木二十年，手开南野荒。
    苒苒新岁月，依依旧林塘。
    污莱擅下湿，岑蔚骄众芳。
    菱母尚能瘦，竹孙如许长。
    忆初学圃时，刀笠冒风霜。
    今兹百不堪，裹帽人扶将。
    龙钟数能来，犹胜两相忘。

范成大　三月十六日石湖书事三首
    湖光明可监，山色净如沐。
    闲心惬旧观，愁眼快奇瞩。
    依然北窗下，凝尘满书簏。
    访我乌皮几，拂我青毡褥。
    荒哉赋远游，幸甚遂初服。
    老红饯余春，众绿自幽馥。
    好风吹晚晴，斜照入疏竹。
    兀坐胎息匀，不觉清梦熟。

范成大　三月十五日华容湖尾看月出
    云销沣阳风，月生岳阳水。
    谁推赤金盘，涌出白银地？
    徘徊忽腾上，蹀蹀恐颠坠。
    稍高轮渐安，飞彩到篷背。
    晶晶浪皆舞，靥靥星欲避。
    兜罗世界纲，普现无边际。
    官居束户庭，有眼如幻翳。
    向非行大荒，宁有此巨丽？
    乘除较得失，漂泊非左计。
    妻孥竞髈哗，渠亦知许事

范成大　三月四日骤暖
    日脚融晴晚气暄，睡余初觉薄罗便。
    如何柳絮沾泥处，暖似槐阴转午天。

范成大　桑岭
    回肠山百盘，挥手天一握。
    俯惊危栈穿，仰诧飞石落。
    挽舆如挽舟，绝叫断双筰。
    怪蔓缠枯槎，瘠草被幽壑。
    此岂车马路，谁云强刊凿。
    人言远游好，呼来试著脚。

范成大　晒茧
    隔篱处处雪成窝，牢闭柴荆断客过。
    叶贵蚕饥危欲死，尚能包裹一丝窠。

范成大　山顶
    翠屏无路强攀缘，我与枯藤各半仙。
    不敢高声天阙近，人间漠漠但寒烟。

范成大　山径
    云根新径络山腰，暗绿交阴宿露飘。
    行到竹深啼鸟闹，鹁鸠老怨画眉娇。

范成大　扇子峡
    兹行看山真饱谙，今晨出峡仍穷探。
    南矶北矶白铁壁，千峰万峰苍玉篸。
    横前直疑江已断，崛起竞与天相搀。
    蜀山欲穷此盘祌，禹力已尽犹镌劖。
