<!-- { "loadSidebar": true } -->
    曲盘山磴险，直上塔峰高。
    风露侵衣冷，江湖送眼豪。
    近年无隐者，空负数株桃。

徐集孙　本心参政约游西山分韵得顶字
    仆仆事行役，度尽千峰顶。
    恣览亦云倦，困卧殊未醒。
    西爽俄见要，前约欲重订。
    结习若犹在，宁复计两胫。
    天际豁轻阴，溪头横短艇。
    摇手谢篮舆，信步蹋荒径。
    适意自忘远，迷途谁为詗。
    此翁平生意，故自略畦町。
    何妨一笑回，呼童催煮茗。
    两年已三至，我如饫五鼎。
    无乃大属厌，徒欲逃酩酊。
    老笔忽先倡，高标谁与并。
    尚记去载游，金碧光炯炯。
    何处非吾乡，一气相溟涬。

徐集孙　采莲曲
    朝露湿妾衣，暮霞耀妾瞩。
    一叶小如瓜。去住无拘束。
    兀棹歌采菱，袭袭薰风足。
    芦叶映港清，捉对鸳鸯浴。
    莲中有苦心，欲折手还曲。
    折莲恐伤藕，藕断丝难续。

徐集孙　蝉
    高蹈槐梢与柳阴，争鸣直到日西沉。
    初无识见偏容喙，不读诗书却好吟。
    风露细餐虽足饱，山林为计更宜深。
    所谈幸尔非人事，逆耳从来欠赏音。

徐集孙　酬里中友人代得韵
    鬓丝冉冉负年华，客梦无时不在家。
    吟得新诗三百首，却惭篱下见黄花。

徐集孙　酬云间僧见寄
    一从湖上别，无处问相知。
    几夜频驰梦，今朝忽寄诗。
    山昏云过湿，院静鹤归迟。
    此去秋风近，应须动客思。

徐集孙　除夕
    一岁惊心忽已除，宦游尚自客西湖。
    漫题桃板标茅屋，旋买梅花插瓦壶。
    俸薄幸无赊酒债，官閒却有索诗逋。
    明朝万事从头起，依旧山肩竹样癯。

徐集孙　春日访四圣郑渭滨
    访旧孤山去，桃花观里春。
    迎香开道室，借酒酌吟人。
    琴操音还古，蔬盘味却真。
    斜阳各分散，一水隔红尘。

徐集孙　此君轩
    此君潇洒翠团栾，轩扁佳名墨已乾。
    欲识清风千古在，试将石刻句吟看。

徐集孙　促刺词
    促刺复促刺，劝织声转剧。
    小妇跣雨采桑归，大姑煮雪抽丝绎。
    辛勤欲织御寒衣，朝暮惟恐不盈尺。
    织成门外迫催租，不了输租仍卖綌。
    妇姑对泣儿号寒，更无可补儿衣隙。
    帛暖本拟代綌寒，卖綌寒来愈无策。
    促刺兮，促刺兮，
    劝人织兮织何益。贮之金屋是何人，
    重重绫锦饰珠璧。

徐集孙　独坐
    老屋萧条半欲斜。绳床独坐看蜂衙。
    经年官况浑如客，计日安书已到家。
    策策冷风删树叶，丝丝暮雨织檐花。
    梦魂不那归心切，小圃堪锄自种瓜。

徐集孙　杜北山同石峰僧来访
    梅花同伴瘦，一瘦有谁过。
    岁事那堪晚，心期未易多。
    杯深和月吸，砚冷带冰磨。
    山暝归鸦急，相分独奈何。

徐集孙　渡湖
    漠漠西湖匝野烟，夕阳柳下买归船。
    关心一纸平安报，雁字纵横写碧天。

徐集孙　对菊
    未能篱下学悠然，惭为微官系日边。
    造物似怜清俸少，菊花随地铸金钱。

徐集孙　访林可山不值
    寻君每自恨迟迟，及扣岩扃误所期。
    空放山间云餐鹤，只吟篷底雪中诗。
    孤灯欹枕劳频梦，樽酒凭栏定几时。
    独立小桥回首处，篱边犹吉见横枝。

徐集孙　访僧不遇
    特地寻君先佛场，行行踏遍古苔荒。
    不因坐石贪搜句，何事抽单辍赴堂。
    空榻日移悬锡影，别寮风过煮茶香。
    忙中我为閒来到，君本閒人为甚忙。

徐集孙　访诗人
    得得访诗仙，平湖水接天。
    身轻如鹤羽，路远买渔船。
    日上荷撑盖，春深柳脱绵。
    造门人已出，冷漱石山泉。

徐集孙　访周伯弜后寄
    独坐湖窗水一杯，好怀竟日向谁开。
    火云六月天无夜，不为先生定不来。

徐集孙　赋雪
    漫天飘瑞压嚣尘，一夜西湖幻出银。
    煎入茶铛清肺腑，吟归诗句爽精神。
    糁填鹤迹看旋没，封合梅花认不真。
    茅舍竹篱犹富贵，长安安得有贫民。

徐集孙　公无渡河
    公无渡河，公无渡河，
    公必欲渡意如何。波涛汹涌何足畏，
    中原未复一身多。争知平地有风波，
    人心之险险于河。

徐集孙　孤山访郑渭滨不值
    寂寞石琴台，香云拨不开。
    多知骑鹤出，自欲买舟来。
    葑岸春回草，山亭雨谢梅。
    怀人成怅惘，日暮惜空回。

徐集孙　古乐府
    郎别二十春，未报淮头捷。
    空房守节心，羞见双胡蝶。
    滴泪写胭脂，欲寄南雁群。
    恐荡郎客思，封了却还焚。
    妾甘奉姑老，妾甘育子稚。
    它日昼锦归，愿郎无弃置。

徐集孙　古意
    彼美山中桐，千古生清风。
    斲削罗徽弦，不费胶漆工。
    伊石台有梅，月冷云空蒙。
    一弹弹春江，迟日春融融。
    再弹弹招隐，霜木吟樵枫。
    三弹弹离骚，感慨古道隆。
    大羹玄酒味，旨趣回颛蒙。
    世无子期耳，知音未易逢。
    袖手长太息，所听何不同。
    所听非不同，举世郑卫聋。

徐集孙　观秋潮
    八月西风嘘沆瀣，长江协候肆澎湃。
    钱塘王气天所钟，非为子胥逞灵怪。
    海门三山缥缈青，双练夹岸奔雷霆。
    蛟龙鼋鼍匿形影，银涛雪浪翻沧溟。
    踏浪群儿惯行险，出没波心旗闪闪。
    须臾潋滟潮信平，荡漾渔舟千万点。
    天低暮霭袭人衣，游子兴尽各云归。
    独有骚翁看不足，吟到夜月扬清辉。

徐集孙　观音泉
    岩石留云裛翠烟，古松知历几千年。
    净瓶一滴杨枝水，涌作岩前大士泉。

徐集孙　官舍双桂
    翠下黄金剪缀成，幽香不断袭人精。
    独披月色连宵看，更结秋风来岁盟。
    好梦偏为蛩叫破，吟身那似蝶飞轻。
    纷纷凡卉谁堪眼，说与寒梅蚤合并。

徐集孙　官舍庭前古梅寻常开拶岁暮余整归装而乃蚤花不容自默
    狰狞古怪虬龙枝，着花传舍宾岁晚。
    往往来来几番人，老人相期疑未谖。
    顾我冷眼惯相看，嗅花嚼蕊当餐饭。
    横斜峭拔耐雪霜，肯媚阳和齐婉娩。
    把酒邀月共说诗，痚影上衣成缱绻。
    朔风吹梦入家山，鼓舞倦矣客兮返。
    谁谓花先常岁期，澈夜万葩玉一本。
    花应有心饯我行，吐芳非为冬日暖。
    我亦逆知此花意，孤洁难与俗人混。
    似嫌托根富贵场，不苦栖身山林稳。
    惜乎花只不能言，一花一心诚恳恳。
    任它世间竞酣桃李春，花独与我结交岁寒远。

徐集孙　和赵冰岩借宿僧房韵
    鸥盟乡国外，簪盍肥题分。
    旅舍嫌红日，僧房卧白云。
    茶新翻雪乳，砚古带潮纹。
    黜陟人间事，栖心耳不闻。

徐集孙　湖上
    不分雨色共晴光，每搅吟魂梦草塘。
    数日不来湖上看，西风次第水苍茫。

徐集孙　湖亭夜坐
    片叶秋风数日程，争如天籁未秋声。
    厌居尘境炎威炽，来纳虚亭夜气清。
    万点萤光移醉眼，一湖蟾影荡吟情。
    笙歌寂寂重关掩，独许高僧并臂行。

徐集孙　湖西纳凉
    小艇撑过第一桥，酌泉桥下掷诗瓢。
    来游道院分荷供，拟拉吟僧遣鹤招。
    暮霭直从渔笛起，月华高过塔灯遥。
    且于静处偷清福，人海惊人涌似潮。

徐集孙　即事
    无端梅潦肆鸣渠，官舍萧条似僦居。
    把酒厌谈天下事，挑灯频读故人书。
    吏抄诗懒多讹字，僮治餐迟少嫩蔬。
    浊世炎蒸方郁郁，庭前新草不令除。

徐集孙　寄怀里中诸社友
    自笑初无作吏能，却因作吏远诗朋。
    与君交讯欠逢雁，知我怀人独是僧。
    客枕梦残听夜雨，乡心愁绝对秋灯。
    何时岁老梅花下，石鼎分茶共煮冰。

徐集孙　寄里中社友
    欠作故人书，侵寻半载余。
    穷吟虽各自，入梦不相痚。
    梅蕊通春信，霜风促岁除。
    待余归故里，鸥约复如初。

徐集孙　寄诗僧
    昔日剡溪曾载雪，君今访我以晴期。
    一庭梅雨何时宽，吟得诗来举似谁。

徐集孙　寄题漱玉
    一派潺湲迸石溪，直疑寒碧练玻璃。
    百川流去须归海，万籁喧来有定时。
    桥接丹山横夜月，柳笼碧草拂晴曦。
    吟庐此去虽相近，争似閒鸥立渺瀰。

徐集孙　坚冰
    滕六巧呈瑞，平白一尺高。
    霜风凛烈生，挟夜声如号，
    冰澌条玉箸，瓦缝镜银膏。
    茆檐顿暴富，掩映何奢豪。
    晶光动闾里，健羡等儿曹。
    此时轻脆资，坚谓千载牢。
    一旦阳明升，消泮蔑纖毫。
    奚独此为然，世事亦滔滔。

徐集孙　饯平洲僧
    天地一身閒，袈裟裹乱山。
    听经离竺寺，结制去云间。
    包重悬诗稿。藤枯带藓斑。
    西风落梧叶，应又向西还。

徐集孙　饯吴西畴东归
    交情寥落若商参，谁是如兰可断金。
    别去社中怀旧友，喜来湖上共新吟。
    好山争似居家看，冷菊难禁在旅心。
    我欲学君归未得，来年竹屋再相寻。

徐集孙　江湖伟观
    昔日山中一小亭，重新轮奂转峥嵘。
    着身梯磴千层上，到眼江湖两派明。
    鼎药丹成仙已去，杯泉墨冷水犹清。
    寿星炯炯无今古，长照东南王气生。

徐集孙　借林可山韵饯萝屋僧
    吟卷多题品，君齐贾岛才。
    闻风却竹瘦，载雨过湖来。
