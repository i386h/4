<!-- { "loadSidebar": true } -->
    凿开浑沌窍，豁见天地根。
    举瓢酌桂浆，引足蹈昆仑。
    湛然一精明，身外无乾坤。
    我欲从之游，云深入无门。

释道璨　赠禅客
    空拳打入长蛇阵，杀气连云战更酣。
    辊到了无交涉处，牛头向北马头南。

释道璨　赠观妙道士
    妙处不可观，可观非是妙。
    杳杳无方所，冥冥无朕兆。
    我观三十年，力尽不能透。
    及其会心时，忻然惟一笑。
    碧桃开晚花，黄鹂啭春昼。
    大哉众妙门，老子亲传授。

释道璨　赠明侍者
    好诗无音律，至文难言说。
    学之无他术，先要心路绝。
    兀坐送清昼，万事付一拙。
    如是三十年，大巧自发越。
    万象赴陶冶，百怪乞提挈。
    兴来忽运笔，妙处无前哲。
    古来翰墨士，外此别无诀。
    明也江南来，俊气方烈烈。
    乘潮观海门，入越探禹穴。
    须从言外参，莫向纸上窃。
    此方吾必秘，为子轻漏洩。
    慎勿语俗子，只可自怡悦。

释道璨　赠相士
    面如生铁铸昆仑，有底荣枯到你论。
    谩说青青亭畔竹，春风几个有儿孙。

释道璨　摘茶
    拈一旗兮放一钥，多从枝叶上抟量。
    全身入草全身出，那个师僧无寸长。

释道璨　致轩赵使君领客及妻子入山即事原韵
    戴家湖上宅，近市有山林。
    雨足四郊润，云低尽日阴。
    竹疏和翠减，松老受春深。
    留得行窝往，楼头午漏沉。

释道璨　自赞
    头小面狭，眼横鼻直。
    难亲易忘，易见难识。
    刚道笑翁手脚缓慢，无准痴绝，
    尺寸短窄。视秦山乔岳不过一拳，
    视长江大河不过一滴。

释道璨　自赞
    读书不识字，行脚不会禅。
    有拳爷不识，有口佛不吞。

释道璨　坐圆常江天轩听谋西江示众语
    三洲相接连，断处直如割。
    中洲二十里，平沙净如刷。
    云开天四垂，雨晴山一抹。
    绿波三万顷，乞与渔翁拨。
    纳之窗户间，道人巧点掇。
    我来不忍去，倚阑腕欲脱。
    草青烟冉冉，柳静浪聒聒。
    天风吧沧海，奔突不可遏。
    忻然见此翁，句险峰眼能活，
    遡流欲从之，水深春岸阔。

释道昌　偈三首
    道不属知，不属不知。
    知是妄觉，不知是无记。
    若真达不疑之道，碍他铜盘不打老鼠。
    所以抽身入，还从屋里来。
    报教台凳稳，聊且劝三杯。
    兄呼弟唤殷勤处，留得儿孙辨劫灰。

释道昌　偈三首
    未透祖师关，千难与万难。
    既透祖师关，千难与万难。
    未透时难即且置，既透了因甚麽却难。
    放下笊篱虽得价，劝他杓柄在无端。

释道昌　偈三首
    与我相似，共尔无缘。
    打翻药铫，倾出炉烟。
    还丹一粒分明在，流落人间是几年。

释道昌　送僧
    扫尽诸方路布禅，到头窠臼落雁边。
    台盘角畔重牛起，万里神光顶后全。

释道昌　颂古四首
    惯使渡头船，如今不记年。
    爱他风浪恶，方是趁粗钱。

释道昌　颂古四首
    千佛居何处，题诗黄鹤楼。
    感恩并积恨，终日在眉头。

释道昌　颂古四首
    光非照境境非存，光境俱忘复是痕，
    百鸟不来春已老，落华流水绕江村。

释道昌　颂古四首
    惯行私路，乍赴公筵。
    幞头脚短，腰带夸圆。
    不是伴郎来劝酒，误他年少觅青毡。

释道昌　颂古五十七首
    奴儿婢子，十生九死。
    於里不正，被外边使。
    纵饶开口便函过头，未免浑身辊泥水。

释道昌　颂古五十七首
    二俱不了，随合多少。
    纵使夜行，投明未到。

释道昌　颂古五十七首
    水乳不分，菽科难辨。
    担带病深，改移功浅。
    十二时中不依倚，明见佛性有此理，
    浆水钱在草鞋里。

释道昌　颂古五十七首
    手携花鼓到城根，反著麻鞋过短门。
    笑把柴头书古字，大家来步月黄昏。

释道昌　颂古五十七首
    活中死眼，无作有用。
    方寸不移，十方独弄。
    巧拙不到处，监官有出身。
    亲言出亲口，鸡犬闹比邻。

释道昌　颂古五十七首
    是两头语，未出泥水。
    非两头语，依前自死。
    振锡卓然。白日青天。
    风力还他败坏时，漫天网生辉。

释道昌　颂古五十七首
    得因失有，是在非边。
    根源未断，枝派相连。
    不言言，口何在，
    转得身来人下载。一帆风过洞庭湖，
    对面须已违背。

释道昌　颂古五十七首
    石臼发脚太迟，马祖开口太早。
    十字街头要钱，须是打他栲栳。

释道昌　颂古五十七首
    担东过西，移前作后。
    马首千差，佛面百丑。

释道昌　颂古五十七首
    赤土才将画簸箕，乌鸡何事忽惊飞。
    自从题入新诗后，黄鹤楼前忘却归。

释道昌　颂古五十七首
    长沙似水先水，老僧自倒自起。
    三圣特地出头，卖尽满园桃李。

释道昌　颂古五十七首
    马前相扑，入交失脚。
    不来外求，当面修削。
    六合彼中身，分明举似人。
    到处世界总成就，脱略窠臼还渗漏。

释道昌　颂古五十七首
    据款结案，得失过半。
    尽力担当，上船离岸。
    无不指示汝，擎茶行于食处。
    圣解凡情不过来。轩轩头角起风雷。

释道昌　颂古五十七首
    大悲许多手眼，如人夜摸枕子。
    偏身通身起来，尽受奴驱婢使。
    君不见认著牛迹里，失却大海水。
    转变未得时，依前有依倚。
    归去来，归去来，
    拍天洪浪如浮埃。

释道昌　颂古五十七首
    至道无难，万水千山。
    唯嫌拣择，鹄墨乌白。
    才有是非还护惜，不会不知全得力。
    明白里头如放行，腰金犹颂青青麦。

释道昌　颂古五十七首
    天雷如鼓，云腾致雨。
    雨霁云收，新月一钩，
    至道无难，惟嫌拣择。
    五年分疏太隔胍，东海鲤鱼多赤梢，
    南山大虫有白额。

释道昌　颂古五十七首
    赵州石桥，只见略彴。
    度驴度马，应病与药。
    换步移身，在富分贫。
    当头如认著，东鲁问西秦。

释道昌　颂古五十七首
    赵州自作自受，南泉外头相救。
    直饶数目分明，也是私路上走。

释道昌　颂古五十七首
    黄蘖活作死医，临济死作活用，
    维那听事不真，未免唤钟作瓮。

释道昌　颂古五十七首
    无位真人，处处献新。
    拦胸扭住，不落主宾。
    乾屎橛，乾屎橛，
    三人证龟作个鳖。

释道昌　颂古五十七首
    出头露角，指点方见。
    见处不留，分定针线。
    下床扭住才拟议，拓开一掌佛法意。
    脊背汗流唤得回，白莲共向半天开。

释道昌　颂古五十七首
    高揖释迦，不拜弥勒，
    吃棒趁出犹费力，滴水冰生知未知，
    抛砖引玉有人识。

释道昌　颂古五十七首
    把火入牛栏，反身外面看。
    梨花千点白，春雨几声寒。

释道昌　颂古五十七首
    来机深辨，有舒有卷。
    移却案山，重添针线，
    千年田，八百主，
    直下承当还莽齿。郎当屋舍没人修，
    片瓦根椽谁去竖。君不见甜瓜彻蒂甜，
    苦瓠连根苦。

释道昌　颂古五十七首
    仰面穿针不见天，低头拾荠不见地。
    天地针芥无处安，堂堂面目眼中翳。
    君不见谛当未彻在，龊人真大彩。

释道昌　颂古五十七首
    南阳师，肌骨好。
    洞山价，也难讨。
    沩山翁，云岩老。
    重注破，成鼓倒。
    分明行官路，不觉入荒草。
    葛藤因此到而今，业识茫茫何日了。

释道昌　颂古五十七首
    水到渠成，风行草偃。
    类之水齐，睹之难面。
    谁信岩颓石裂时，黄金白银如粪泥。

释道昌　颂古五十七首
    逆放顺收，将寡敌众。
    隐显同途，得失共用。
    针针相似不外来。同行语话要分开。
    自从大地火发后，古庙香炉不著灰。

释道昌　颂古五十七首
    说明道白，埋尘混垢。
    变化有由，败露不走。
    谁知暗里骨横抽，要在轰轰霹雳手。

释道昌　颂古五十七首
    佛声从他，认我碗鸣。
    粗言归第一义，自要看渠{外尸内豕}沸。
    唤作一头驴，正令生光辉。
    趁手打得走无路，咭嘹舌头何处归。

释道昌　颂古五十七首
    有本无本，学益学损。
    搬运不时，提起却稳。
    师子一滴迸六斛，驴乳散入别人屋。
    业识茫茫辨出时，乌鸡不在芦花宿。

释道昌　颂古五十七首
    法身说法，肉眼看物。
    大智如愚，大辩如讷。
    拈起簸箕别处舂，推出枕子露眼床，
    剑忍上事放毫光。

释道昌　颂古五十七首
    高高山顶立，深深海底行。
    新松趁岭种，芳草绕池生。
    手不攀枝，脚不踏树。
    口里衔得，当头蹉路。
    问著西来对不对，罚钱依旧有人悔。

释道昌　颂古五十七首
    腰金上太行，贼眼尽惊憄。
    不因遭毒手，谁肯夜烧香。

释道昌　颂古五十七首
    宽鞋著瘦脚，短袖入长臂。
    竿木既随身，逢场还作戏。
    前三三后三三，一时堆在担头担。
