<!-- { "loadSidebar": true } -->
    色深林表风霜下，香著尊前指爪间。
    书後合题三百颗，频随驿使未应悭。

黄庭坚　谢王炳之惠茶
    平生心赏建溪春，一邱风味极可人。
    香包解尽宝带胯，黑面碾出明窗尘。
    家园鹰爪改呕泠，官焙龙文常食陈。
    於公岁取壑源足，勿遣沙溪来乱真。

黄庭坚　谢王炳之惠石香鼎
    薰炉宜小寝，鼎制琢晴岚。
    香润云生础，烟明虹贯岩。
    法从空处起，人向鼻头参。
    一炷听秋雨，何时许对谈。

黄庭坚　谢王舍人剪送状元红
    清香拂袖剪来红，似绕名园晓露丛。
    欲作短章凭阿素，缓歌夸与落花风。

黄庭坚　谢王仲至惠洮州砺石黄玉印材
    洮砺发剑虹贯日，印章不琢色蒸栗。
    磨砻顽钝印此心，佳人持赠意坚密。
    佳人鬓彫文字工，藏书万卷胸次同。
    日临天闲豢真龙，新诗得意挟雷风。
    我贫无句当二物，看公倒海取明月。

黄庭坚　谢王子予送橄榄
    方怀味谏轩中果，忽见金盘橄榄来。
    想共余甘有瓜葛，苦中真味晚方回。

黄庭坚　谢文灏元丰上文藁
    虎豹文章非一斑，乳雉五色蜃胎寒。
    天生材器各有用，相如名独重太山。
    风流小谢宣城後，少年如春胆如斗。
    裕陵书藁公不朽，持名铁石要长久。

黄庭坚　谢五开府番罗袄
    叠送香罗浅色衣，著来春色入书帷。
    到家慈母惊相问，为说王孙脱赠时。

黄庭坚　谢晓纯送衲袜
    剗草曾升马祖堂，暖窗接膝话还乡。
    赠行百衲兜罗袜，处处相随入道场。

黄庭坚　谢杨景山送酒器
    杨君喜我梨花盏，却念初无注酒魁。
    砯矮金壶肯持送，挼莎残菊更传杯。

黄庭坚　谢杨履道送银茄四首
    藜藿盘中生精神，珍蔬长蒂色胜银。
    朝来盐醯饱滋味，已觉瓜瓠漫轮囷。

黄庭坚　谢杨履道送银茄四首
    君家水茄白银色，殊胜埧里紫彭亨。
    蜀人生疏不下箸，吾与北人俱眼明。

黄庭坚　谢杨履道送银茄四首
    白金作颗非椎成，中有万粟嚼轻冰。
    戎州夏畦少蔬供，感君来饭在家僧。

黄庭坚　谢杨履道送银茄四首
    畦丁收尽垂露实，叶底犹藏十二三。
    待得银包已成榖，更当乞种过江南。

黄庭坚　谢益修四弟送石屏
    石似江沧落日明，鸬鹚乌鹊满沙汀。
    小儿骨相能文字，乞与班班作砚屏。

黄庭坚　谢应之
    昨夜风雷震海隅，天心急拟活焦枯。
    去年席上蛟龙语，未委先生记得无。

黄庭坚　谢张宽夫送{左木右上凶乿换※下ハ夂}耳颂
    菜茹之品{左木右上凶乿换※下ハ夂}耳君，乖龙割耳鳖脱裙。
    张子羞我助贫餐，桑鹅楮鸡不足云。
    曲肱一饱南风薰，万事於我如浮云。

黄庭坚　谢张泰伯惠黄雀鮳
    去家十二年，黄雀悭下筯。
    笑开张侯盘，汤饼始有助。
    蜀王煎藙法，醢以羊彘兔。
    麦饼薄于纸，含浆和咸酢。
    秋霜落场谷，一一挟茧絮。
    飞飞蒿艾间，入网辄万数。
    烹煎宜老稚，罂缶烦爱护。
    南包解京师，至尊所珍御。
    玉盘登百十，睥睨轻桂蠹。
    五侯哕豢豹，见谓美无度。
    濒河饭食浆，瓜葅已佳茹。
    谁言风沙中，乡味入供具。
    坐令亲馔甘，更使客得与。
    蒲阴虽穷僻，勉作三年住。
    愿公且安乐，分寄尚能屡。

黄庭坚　谢张仲谋端午送巧作
    君家玉女从小见，闻道如今画不成。
    翦裁似借天女手，萱草石榴偏眼明。

黄庭坚　谢赵令载酒
    邂逅相将倒一壶，看朱成碧倩人扶。
    欲眠甚急须公去，能略陶潜醉後无。

黄庭坚　谢郑闳中惠高丽画扇二首
    会稽内史三韩扇，分送黄门画省中。
    海外人烟来眼界，全胜博物注鱼虫。

黄庭坚　谢郑闳中惠高丽画扇二首
    蘯汀游女能骑马，传道蛾眉画不如。
    宝扇真成集陈隼，史臣今得杀青书。

黄庭坚　谢仲谋示新诗
    赠我新诗许指瑕，令人失喜更惊嗟。
    清於夷则初秋律，美似芙蓉八月花。
    采菲直须论下体，链金犹欲去寒沙。
    唐朝韩老夸张籍，定有云孙作世家。
    
    【卷19】

黄庭坚　谢周文之送猫儿
    养得狸奴立战功，将军细柳有家风。
    一箪未厌鱼餐薄，四壁当令鼠穴空。

黄庭坚　辛酉憩刀坑口
    群山黛新染，蒙气寒郁郁。
    扫除迎将家，下簟脱巾袜。
    南北舍小棠，况可清烦喝。
    鸟声废书眠，聊以休吏卒。
    竹鸡苦唤人，觉坐观法窟。
    无外同一家，惟己非万物。
    清波两鸳鸯，善游且能没。
    惊人相追飞，甚念失甚匹。
    舂鉯貌闲暇，羡鱼情至骨。
    广道策坚良，熙熙集于菀。
    烂额始论功，傥能谋曲突。

黄庭坚　新凉示同学
    西风先自无消息，忽上青林报秋色。
    天高月明露泥泥，团扇已从蛛网织。
    蛩蟩何苦不自聊，入我夜床鸣唧唧。
    似言冰雪催授衣，今者不乐君发白。
    春深花落病在床，永夏过眼等虚掷。
    卷帘昨暮得新凉，空堂呼灯照几席。
    岂无熟书试一读，欲似平生不相识。
    今日明日相寻来，百年青天过鸟翼。
    夜阑叹息仰屋梁，废弃寝膳思无益。
    吾徒奈何纵嫚游，君不见禹重寸阴轻尺璧。

黄庭坚　新息渡淮
    京尘无处可轩眉，照面淮滨喜自知。
    风里麦苗连地起，雨中杨树带烟垂。
    故林归计嗟迟暮，久客平生厌别离。
    落日江南采蘯去，长歌柳恽洞庭诗。

黄庭坚　新喻道中寄元明用觞字韵
    中年畏病不举酒，孤负东来数百觞。
    唤客煎茶山店远，看人秧稻午风凉。
    但知家里俱无恙，不用书来细作行。
    一百八盘携手上，玉今犹梦遶羊肠。

黄庭坚　新寨饯南归客
    初更月蚀缺半璧，三更北风雪平屋。
    夜寒置酒送归客，长歌燕雁灯前落。
    故园无书已十月，目极千里云水隔。
    客方有行乃未已，归且经予江上宅。
    比邻诸老应相问，为道於今不如昔。
    新知翻手覆手闲，故人江南与江北。
    有时日高天气清，炙背南轩把书策。
    可怜斯人巧言语，今已埋没黄土陌。
    乃知生前倾意气，不用身後书竹帛。
    往在江南最少年，万事过眼如鸟翼。
    夜行南山看射虎，失脚坠入崖底黑。
    却攀荆棘上平田，何曾悔念身可惜。
    辞家上马不反顾，谈笑据鞍似无敌。
    迩来多病足忧虞，平地进寸退数尺。
    意气索然成老翁，所有鬓发犹未白。
    闲居为妇执薪爨，宿处野人争卧席。
    昔壮今衰殆不如，吾恐未必不为福。
    寄声诸老善自爱，客行努力更强食。
    门前种柳今几长，戒儿勿令打鸂鶒。
    春晚归来踯躅间，为公置酒临江阁。

黄庭坚　信中远来相访且致今岁新茗又枉任道寄佳篇复次韵呈信中兼简任道
    安坐一柱观，立遣十年劳。
    玄圭于我厚，千里来江舦。
    松风转蟹眼，乳花明兔毛。
    何如浮大白，一举醉陶陶。

黄庭坚　行迈杂篇六首
    簇簇深红间浅红，苦才多思是春风。
    千村万落花相照，尽日经行锦绣中。

黄庭坚　行迈杂篇六首
    白白红红相间开，三三五五踏青来。
    戏随胡蝶不知远，惊见行人笑却回。

黄庭坚　行迈杂篇六首
    村落人家桃李枝，无言气味亦依依。
    可怜憔悴蓬蒿底，蜂蝶不知春又归。

黄庭坚　行迈杂篇六首
    杏村桃坞春三月，少有人家不出游。
    一顾虽无倾国色，千金肯为使君留。

黄庭坚　行迈杂篇六首
    满院青杨吐白绵，未多柳絮解漫天。
    野人岂会断优劣，只问床头沽酒钱。

黄庭坚　行迈杂篇六首
    十日狂风桃柳休，常因酒尽觉春愁。
    泰山为肉酿沧海，料得人昌无白头。

黄庭坚　行行重行行赠别李之仪
    行行重行行，我有千里适。
    亲交爱此别，劝我善眠食。
    惟君好怀抱，高义动颜色。
    赠子青琅玕，结以永弗谖。
    拭目仰盛德，洗心承妙言。
    子道甚易行，易行乃难忘。
    虚名织女星，不能成文章。
    微君好古学，尚谁发予狂。
    事亲见不足，择友知无方。
    大圣急先务，君其爱穨光。
    外将周物情，中不敦己道。
    以客从主人，辨之苦不早。
    行身居言前，悟理在意表。
    苟能领斯会，大自足诸小。
    勿念一朝患，勿忘终身忧。
    忠诚照屋漏，万物将自求。
    此道不予欺，实吾闻之丘。
    群居行小慧，宴笑奉樽俎。
    益友来在门，疏拙不见取。
    谁不闻此风，去君鸿鹄举。

黄庭坚　行役县西喜雨寄任公渐大夫
    行役劳人望县斋，心如枯井喜尘埃。
    青灯帘外萧萧雨，破梦山根殷殷雷。
    新麦欲连天际好，浓云犹傍日边来。
    田歌已有丰年意，令尹眉头相豁开。

黄庭坚　休堂颂
    头上安头，如何得休。
    杀佛杀祖，方得按堵。
    北郁单越，西瞿耶尼。
    事同一家，吃饭著衣。
    向上一路，千圣贬眼。
    韩信打关，张良烧栈。

黄庭坚　秀江亭
    因循不到此江头，匹马黄埃三十秋。
    旧舍只今人共老，清波常与月分流。
    羡君潇洒成佳趣，感我凄凉念旧游。
    沽酒买鱼终不负，何时相与泛扁舟。

黄庭坚　虚飘飘
    虚飘飘，虚飘飘，
    花飞不到地，虹起漫成桥。
    入梦云千叠，游空绦万条。
