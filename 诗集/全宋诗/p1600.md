<!-- { "loadSidebar": true } -->
    贤哉别驾眷迁客，不恤罪罟深相亲。
    衮衮不容处城闉，夜遣二子从夫君。
    一日携纸丐奇画，引笔行墨生烟云。
    南方无书可寻阅，默写此传终全文。
    补亡三箧比安世，偶熟此卷非张巡。
    岩岩汝南范孟博，清裁千载无比伦。
    坡翁侍母曾启问，百谪九死气自神。
    别驾去官公亦已，身虽既衰笔有神。
    我闻此书久欲见，摹本尚尔况其真。
    辍公清俸登坚珉，可立懦夫羞佞臣。

楼钥　跋袁起岩所藏修禊序
    怅望当时真迹，临摹所在支分。
    千载但称合作，谁能有感斯文。

楼钥　跋袁起岩所藏修禊序
    定本为世第一，此又在定武前。
    今日锦标玉轴，向来不直一钱。

楼钥　跋正法眼藏
    正法眼藏当时灭却，那得许多落落索索。
    问著则差，答著则错。
    喝也喝不住，棒也打不著。
    妙喜更得工夫，时与下个注脚。
    休休休，莫莫莫。
    若要拈花微笑底事，不二法门也低一著。

楼钥　白醉
    处世难独醒，时作映檐醉。
    年少足裘马，安知老夫味。
    天梳与日帽，且免供酒事。
    谪居幸三适，得此更憀愧。
    向来六逍遥，特书见清异。
    君家老希夷，相求谅同气。
    曲身成直身，朝寒俄失记。
    醉中知其天，不饮乃同意。
    书生暂奇温，难语纯绵丽。

楼钥　百四从妹挽词
    姊妹二十四，凋零余二人。
    他乡忽传讣，老子倍伤神。
    已叹嫠居久，何堪逆境频。
    佳城千里外，西望泪沾巾。

楼钥　百四从妹挽词
    孝养全终始，真成乳阿姑。
    衾禂几年共，甘毳四时须。
    众子俱传业，诸孙足自娱。
    吾家女兄弟，似此亦几无。

楼钥　百四从妹挽词
    去岁桐川弟，新从姊处归。
    备言家庆事，犹著嫁时衣。
    尚欲寻松社，宁堪哭素帏。
    人生真一梦，回首事皆非。

楼钥　半月轩
    莫要作圆月，才圆却又亏。
    不如作一半，犹有向圆时。

楼钥　鲍潮州挽词
    三试皆前列，一官何后时。
    低回广文舍，龃龉使君麾。
    遇事有如烛，卫生宁及葵。
    旧游成隔世，流涕读新碑。

楼钥　鲍潮州挽词
    客授壬辰岁，巍科盛永嘉。
    芹宫屡挥麈，竹院几烹茶。
    假守深交谊，清谈及道家。
    犹怀郡斋晚，群雀噪檐蛇。

楼钥　鲍清卿病目不赴竹院之集诗寄坐客次韵
    鲍侯年少老文学，艺苑优游富耕穫。
    胸中涵养自成趣，妙处正恐儿辈觉。
    我憀门巷非尺五，字欲问奇谁与榷。
    开樽竹院望同醉，遮眼脑脂何太虐。
    团坘十客踏雨来，相从不负东风约。
    投壶雅歌了无恨，只恨车公一前却。
    海棠春深照眼明，风物融融悟非昨。
    从教雨洗烟脂淡，小摘何妨供把握。
    夜阑烧烛照春睡，靓妆如在结椅阁。
    墙头西望烂蜀锦，嫣然一笑无声乐。
    飞红点地绣作茵，正须席地天为幕。
    要知富贵出天姿，艳杏夭桃何足录。
    主人小筑真好事，肯学区区专一壑。
    洞门不锁要客来，笑君大似羊公鹤。
    雨余珠泪色惨悽，一顾正嫌无伯乐。
    忽惊新诗来叩门，妙语天然不烦琢。
    坐中传亲字欲漫，我竖降幡甘面缚。
    清明已过雨不休，云雾犹屯四山脚。
    揩摩病目不应迟，及此红英半零落。
    枝头尚有未开花，纵已离披亦何恶。
    知君既负西岑游，可使一春终落寞。
    会须来此共赋之，正要重闻诵新作。

楼钥　北行雪中渡淮
    风捲清淮夜不休，晓惊急雪遍郊丘。
    坐令和气三边满，便觉胡尘万里收。
    瑟瑟江头辉玉节，萧萧马上点貂裘。
    归来风物浑相似，二月杨花绕御沟。

楼钥　背水阵诗
    十里当勍敌，临机事寖危。
    萆山兵已遣，背水阵尤奇。
    前泽书诚有，行权我独知。
    正须投死地，何用恤群疑。
    拔帜终如约，传餐亦应期。
    孙吴非纸上，方略要从宜。

楼钥　表兄陈安行迁右司仲兄迁大理丞余迁太府丞寄诗为贺次韵
    东塾谈经岁月轻，外家生长复何营。
    王生此舅若无有，杨恽一书安得成。
    首寄新诗钦厚意，却思往事念平生。
    当时更荷外祖母，幼惠尤怜盛氏甥。

楼钥　表兄陈安行迁右司仲兄迁大理丞余迁太府丞寄诗为贺次韵
    为亲敢说宦情轻，公退委蛇懒自营。
    朝路一时偕雨进，适斋新句已先成。
    圉师况复今同里，武子非惟爱外生。
    旧日阿重今欲冠，此恩更欲到弥甥。

楼钥　别长女渦
    老我年来百念轻，文姬助我以琴鸣。
    等闲相对成三弄，游戏俱弹似一声。
    举酒不堪千里别，登途知用几程行。
    郡齐自是神仙窟，会有阶庭玉树生。

楼钥　别王恭叔
    两儿虽近隔江潮，赖有王郎慰寂寥。
    远侍双亲官道院，为同尽室饯西桥。
    脑脂遮眼最关念，客路寻仙勿惮遥。
    别后飞缄问安否，数来谷口访山樵。

楼钥　病告
    闭户垂帘尽自如，兀然终日拥红炉。
    得归足可优游老，此地何堪养病躯。

楼钥　病后戏作
    河鱼腹疾未全除，一饭充饥不愿余。
    从有珍羞难下箸，真成顿顿食黄鱼。

楼钥　病目初愈张子家有诗次韵
    年来视物隔褷褵，只有昏花似退之。
    强起归鸿聊自放，妙穿悬虱恐难为。
    相亲黄奶交亲绝，见代青姑事寖危。
    写照苦添云蔽日，不应更诮虎头痴。

楼钥　病足戏效乐天体
    课得退连茹，蓬逢新太医。
    居闲幸余暇，养病任多时。
    步屧虽非便，调琴足自怡。
    晓来风雨急，高卧到晨炊。

楼钥　伯中弟可休堂
    夫妇老相对，闺门贫甚安。
    六儿俱力学，一子幸先官。
    香火祠初奉，勋名镜屡看。
    更当联五桂，纳禄尚何难。

楼钥　伯中弟生朝赋酴醿
    春日足风雨，不知艳阳天。
    桃李俱成尘，懒上西湖船。
    春余忽微和，酴醿发清妍。
    池塘芳草梦，况复向阿连。
    中庭月方午，密林澹清烟。
    蒙蒙青罗帔，粲粲白玉钿。
    幽欢久不讲，群从俱讙然。
    银烛烦高烧，妃子浴温泉。
    花以酒为名，我以杯相传。
    烂醉不复辞，此会期年年。

楼钥　残月如新月诗
    近晦月犹在，萧骚夜向晨。
    已残几欲尽，忽见恍如新。
    老桂沈清影，余辉釦半轮。
    纤纤两头玉，皎皎一钩银。
    明似哉生际，光疑太逼真。
    妆楼谁起早，深拜误佳人。

楼钥　曹工部挽词
    箕颍文章士，仪同社稷功。
    惟公承庆裔，有意振家风。
    祠禄真崇道，郎潜叹老冯。
    伤心循吏手，齰志九原中。

楼钥　曹工部挽词
    宦达推公早，丁年备皂衣。
    几为铜虎去，终向石桥归。
    齐国世臣少，贞元朝士稀。
    松风谈笑地，回首倍歔欷。

楼钥　长女渦归夫家寄以小诗
    胡笳未了遽成归，妇职如何敢失期。
    弹到佳声重入塞，伯喈未免念文姬。

楼钥　长生草
    玻璃擢叶玉蟠根，千里提携寄海滨。
    雨泽不霑仍自润，土膏无著自长春。
    岁寒秀色镇依旧，日暖素英能一新。
    我欲饵之求久视，恐君灵已不灵人。

楼钥　长生草
    我方髫龀时，已复见兹草。
    仲舅尉江阳，奉亲颜色好。
    窗门挂经冬，蛛丝罩轻缟。
    意为霜雪残，白花乃明杲。
    世间三友外，此有岁寒操。
    年至十七八，童心如木槁。
    随时到柯山，逢人细访考。
    买之野人手，何须访蓬岛。
    尝为伯氏寿，作诗颂难老。
    经今五十年，得自江南道。
    老我日就衰，岁月岂长保。
    一笑哦子诗，犹将伴梨枣。

楼钥　常禅师塔
    当时道价极光华，鸷兽相随共一家。
    象去虎亡师亦老，不须百鸟更衔花。

楼钥　常禅师塔
    从来猛虎性坚刚，据石依林死不僵。
    何待寒林班侍者，千年陪葬祖师傍。

楼钥　朝退
    谢事不得去，趋朝愈更难。
    谁怜八旬老，日冒五更寒。
    指冻怯持笏，腰酸强踞鞍。
    细思谁缚汝，只合挂衣冠。

楼钥　陈表道惠米缆
    平生所嗜惟汤饼，下箸辄空真隽永。
    年来风痹忌触口，厌闻来力敕正整。
    江西谁将米作缆，捲送银丝光可鉴。
    仙禾为饼亚来牟，细剪暴乾供健啗。
    如来螺髻一毛拔，卷然如蠆都人发。
    新弦未上尚盘盘，独茧长缲犹轧轧。
    昩江珍品推南丰，荷君来归携来东。
    知君正直如羔羊，贻我素丝踰五总。
    仙禾本出从嘉谷，色味俱同无饼毒。
    鼎深熟煮葱鼓香，大美元年加脔肉。
    有时饭素芼以虀，馋口属餍味更奇。
    束晳一赋不及此，为君却作补亡诗。

楼钥　陈崇道挽词
    学造龟山蕴，诗传汝水余。
    于公足阴德，陶令竟闲居。
    白业追莲社，丹经授寝虚。
    平生了无恨，善类勿欷歔。

楼钥　陈崇道挽词
    未第声先振，才官节已奇。
    精诚与神合，隐行畏人知。
    晓境终无玷，遗文尚可师。
    功名齰志殁，回施称家儿。

楼钥　陈夫人挽词
    作配知名士，周旋内则篇。
    宜家兼四德，训子见三迁。
    就养荣方逮，归宁病忽缠。
    庆源流未已，佳兆得牛眠。

楼钥　陈夫人挽词
