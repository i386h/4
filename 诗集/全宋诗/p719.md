<!-- { "loadSidebar": true } -->
方回　唁织簑翁
    系马篱边树，春初此叩扉。
    行人求茗饮，老父售簑衣。
    忽已空无物，云何去不归。
    杵亡石臼破，残麦化蛾飞。

方回　杨村秋晓
    今日定复热，月落色亦红。
    东方垂欲明，忽被林雾浓。
    已有牧牛儿，出没黯淡中。
    暗行三十里，兀兀视马鬃。
    天宇悉已白，始见真秋容。
    宿鹭起空际，鸣雀出林丛。
    何所最可喜，稻熟岁粗丰。
    人世强食弱，生生终不穷。
    干戈汹海宇，幸存兹老农。
    古来几魏徵，死为田舍翁。

方回　杨花
    燕忙莺懒听芳词，忆醉西湖画舫时。
    山墅不知春早晚，隔墙数点堕书帷。

方回　野庙
    金甲朱衣画壁昏，军声不到暂开门。
    数家祈福来浇奠，剪纸糊灯作上元。

方回　野趣居士杨公远令其子依竹似孙为予写真赠以长句
    尔来画工工画花，俗眼所识惟纷华。
    牡丹百卉哄蜂蝶，芙蓉鸳鸯相交加。
    大为屏帐小卷轴，堆红积绿供□奢。
    高人瞥见付一笑，妇女小儿争惊夸。
    我爱杨君画山水，要自胸中有妙理。
    巴东巫峡猿夜鸣，洞庭潇湘雁秋起。
    皓月明河万里天，淡墨扫成顷刻耳。
    旧与结交三十年，今老而归识其子。
    是父是子皆诗人，每一相逢佳句新。
    西风萧寺父谓子，写此前朝朝士真。
    自言画是作诗法，状貌之外观精神。
    忽似老夫对明镜，翛然雪鬓乌纱巾。
    野态愁容本难画，问言何得此奇怪。
    得诸苦心熟在手，郢人斤斧由基射。
    腰围不用黄金带，象笏紫袍贫已卖。
    只消结束作樵翁，看山独立长松下。
    大杨居士醉曰然，小杨居士呼来前。
    眉间更着□毫一，缥缈诗仙仍酒仙。
    汝不逢我作郡年，此直当酬百万钱。
    今既无此无可言，聊复赠之歌一篇。

方回　夜大雷雨雹
    甲申春仲夜廿六，怪事可无诗史书。
    星斗横陈九霄上，风雷鼎沸一更余。
    雹声击瓦疑皆碎，电影穿帷恍似虚。
    明日麦摧桃李仆，更惊无叶剩园蔬。

方回　夜读
    楼西落照炫新晴，檐雨犹余点滴声。
    信手取书开数叶，秋凉初喜夜灯明。

方回　夜读
    酒醒不能寐，夜起读我书。
    读久良有得，就枕省其愚。
    古人骨已朽，言语留绪余。
    不赖灯与目，何以决豕鱼。
    我心本至明，灯目焉得如。
    所取外有资，终由受处虚。
    内外相为赐，犹彼食饮欤。
    不有脾胃实，八珍将吐诸。

方回　夜发长山豯
    水面浮暗山，沙头耿微火。
    好奇引吭窥，畏寒缩颈坐。
    首取帛为袱，体用衾自裹。
    篙师喜风定，半夜起劲柁。
    平生江海耳，最与橹声可。
    诗从是中来，孰谓此计左。
    起视何茫茫，未觉万有夥。
    浩然天地间，身世寄一舸。
    恭惟百链心，用世亦云颇。
    早乖晚弥误，迟暮困旅琐。
    饕婪忌洁清，软媚恶刚□。
    残生信已矣，古来岂独我。

方回　夜寒
    夜寒眠不著，吾首竟何如。
    世事良多故，多谋似太疏。
    醉从添酒债，病始爱医书。
    雪霁寻僧去，谁家借蹇驴。

方回　夜梦吕洞宾仙翁忽忆戊午西游岳阳楼老木居士祠观洞宾像与今南谷高
    夜来忽梦洞宾仙，四十年前戊午年。
    老树精祠观画像，岳阳楼醉诵诗篇。
    喜逢巾裹真相似，获接杯行岂偶然。
    唤起沅湘旧游兴，洞庭飞过水如天。

方回　夜起有感
    古人所愿为，莫若言事官。
    前后五百辈，风节何索然。
    士所甚荣者，草诏登金銮。
    缪妄或预选，文章何足传。
    又如相人国，操秉中书权。
    奸邪杂庸懦，覆餸鼎实颠。
    代天分百工，设此三要职。
    我虽幸登名，三不践其一。
    尝叨台谏命，大臣阴见柅。
    击搏非所能，甘受一麾斥。
    于时已溃乱，竟不保宗祏。
    论罪诛枯{左骨右比}，孰可付史笔。
    星河夜西流，看天徒叹息。

方回　夜思
    买菱沽酒意欣然，中辍留为斗籴钱。
    委巷屐声骈雨后，破窗灯影飐风前。
    在家儿女应饥瘦，久客衣裳尽穴穿。
    忽忆厄陈如孔圣，感麟犹过从心年。

方回　夜思
    夜气侵寒薄寝衣，回头六十二年非。
    直能欹枕思时透，始觉挑灯得处微。
    百{共下加虫}渐侵床畔语，一萤忽入帐前飞。
    研朱点墨皆陈迹，见道元来自有机。

方回　夜思
    读书不见理，作诗欲求名。
    定非百世士，苟且诳此生。
    蹇予脱万死，老气空峥嵘。
    莫年识见进，深夜精神清。
    一灯何可暗，鼠辈将肆行。
    不惜三披衣，续膏挑复明。

方回　夜宿白土市
    雪路冈泥滑，无过亦缓行。
    丹阳朝冒冻，白土暮逢晴。
    俗织纱为业，村帘酒有名。
    贩商非我事，一醉客心惊。

方回　夜望
    夕阳已下月初生，小暑才交雨渐晴。
    南北斗杓双向直，乾坤卦位八方明。
    古人已往言犹在，末俗何为路未平。
    似觉草虫亦多事，为予凄楚和吟声。

方回　夜闻训狐
    十载离乡邑，言归理旧锄。
    仅怜空宅在，半骇近邻无。
    古庙丛枯木，寒宵吠训狐。
    兵余有乖气，春色亦荒芜。

方回　夜下富阳不寐二首
    夜寒吟至晓，独立思冥冥。
    浪聒风兼水，光摇火似星。
    微劳何足叹，大患累曾经。
    更念行船者，筋骸不暂停。

方回　夜下富阳不寐二首
    橹声戛鹅鹳，风紧已为霜。
    少假愁人寐，焉知旅夜长。
    天寒星烨煜，江阔树微茫。
    底用胥涛急，吴亡越不亡。

方回　夜吟
    昔遇孙真人，授我服气诀。
    幼读先子书，亦尝窥秘说。
    受持苦不坚，两鬓忽已雪。
    谓当屏孥累，兼复断荤血。
    千息燕子夜，颜色日腴悦。
    奈何堕醉梦，百病暗蟠结。
    幽抱谁实知，俗流每见亵。
    城市不可居，去去之岩穴。

方回　夜饮唐子云宅别后简师善
    幽居寻未得，下马揖比邻。
    指我道傍叟，即君堂上亲。
    仪刑全古雅，谈笑极清真。
    匕箸山肴美，樽罍腊酿醇。
    扁门称道院，辟馆养诗人。
    得句挥毫疾，论文剪烛频。
    乾坤百战定，父子一家春。
    地僻过从少，谁欤此问津。

方回　夜雨
    树与山同黑，声喧瓦欲飞。
    雷行无蚓喙，电起更萤辉。
    小市收灯早，荒城击檄稀。
    平生听雨意，终恐壮心违。

方回　谒东坡祠
    至和嘉佑政途开，老凤将雏出蜀来。
    父子声名天宇小，弟兄笔阵海潮回。
    岷峨一气钟三杰，杜富诸贤得异材。
    二百年来拜遗像，堂堂直气尚崔嵬。

方回　一笑
    棘为篱落板为扉，堂上春山碧四围。
    前后相承花百种，往来自在燕双飞。
    卖田不耻因偿偿，耽酒无厌更典衣。
    人道家贫诗却富，先生一笑久忘机。

方回　猗兰秋思三首
    猗兰奕叶晓疏晴，栩栩秋光小蝶轻。
    皂翅绣花三五点，庾郎无句画难成。

方回　猗兰秋思三首
    绿叶枝头紫粟丛，素花抽雪细茸茸。
    国香政要枯如腊，旋买离骚置册中。

方回　猗兰秋思三首
    老子今年忽不贫，价方玉佩有兰纫。
    一枝半朵悬衣带，肯羡腰间大羽人。

方回　移具饮宾昫宅次韵二首
    垂门老柳系青骢，梦里先曾访此翁。
    谢杋远窗分绝景，郝隆幽腹对晴空。
    偕来众客无官位，供立诸郎有父风。
    我寓秀山十年矣，草堂始得一樽同。

方回　移具饮宾昫宅次韵二首
    六桥花絮骤嘶骢，岂料如今两鬓翁。
    痛饮竹林真得计，望尘金谷总成空。
    吾庐寂静专云岫，公屋宽凉傲暑风。
    东下西还俱未定。不访时许笑言同。

方回　乙巳三月十五日监察御史王东溪节宿戒方回万里饮灵隐冷泉亭赵宣慰
    年年时节美春三，谁识湖山绿似蓝。
    万户栋梁双语燕，千村桑柘两眠蚕。
    鼓钟下竺寺连上，香火北高峰胜南。
    除却咸平处士外，何人更此筑吟庵。

方回　乙巳三月十五日监察御史王东溪节宿戒方回万里饮灵隐冷泉亭赵宣慰
    渊静涛飞亦壮哉，冷泉亭右闸初开。
    一时变作跳空雪，万众惊闻喷壑雷。
    老鹤远过彭祖寿，巨杉何啻盛唐栽。
    吾生八十重游此，身健犹堪酒一杯。

方回　乙巳三月十五日监察御史王东溪节宿戒方回万里饮灵隐冷泉亭赵宣慰
    世间春暖此间寒，万树阴阴万竹攒。
    驄马来游人不避，画龙谁写我频看。
    余生久已忘三黜，高会犹容预四难。
    閒赏孤山梅五绝，樽前剩爱一枝酸。

方回　乙巳三月十五日监察御史王东溪节宿戒方回万里饮灵隐冷泉亭赵宣慰
    休兵三十有余龄，铁马曾来似不曾。
    寒士喜从贤御史，閒人许识老名僧。
    画船处处歌春雪，厦屋遥遥贮腊冰。
    保得西湖如此好，心知明首遇良肱。

方回　乙巳三月十五日监察御史王东溪节宿戒方回万里饮灵隐冷泉亭赵宣慰
    三月晴过半月春，真成好景与良辰。
    簪花骑马多游女，掷果呼猿不畏人。
    湖山行乐有心赏，天地太平无战尘。
    两纪逃名作閒客，乐哉七十九年身。

方回　乙未六月大暑
    平分天四序，最苦是炎蒸。
    在我须无欲，于斯患不能。
    又应当闵雨，谁识始藏冰。
