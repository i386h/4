<!-- { "loadSidebar": true } -->
    雉城期必守，虎旅更增屯。
    龙困虽忧蚁，牛赢尚覆豚。
    谋成擒颉利，义可绝乌孙。
    坚壁师弥老，穷兵火自燔。
    钩鱼犹假息，幕燕暂游魂。
    恳款情先露，诛锄党实繁。
    横磨非嗜杀，下策且和番。
    割地烦专使，要盟胁至尊。
    赐弓垂拱殿，留宴玉津园。
    回骑桑乾北，游军广武原。
    驱驰无立草，剖斲露空坟。
    太子悲秦粟，明妃泣汉轩。
    敌情终未测，邻好久宜敦。
    晋赵封疆远，金汤阻固存。
    短衣求李广，长啸得刘琨。
    御极朝仪盛，胪传诏语温。
    神霄分别仗，法驾引双辕。
    内柳东风软，宫花丽日暄。
    闾阎多喜气，箫鼓送芳樽。
    运契天同力，时危祸有根。
    覆车宜自戒，曲突更深论。
    落拓江南士，飘零寒北潘。
    蚤尝专翰墨，晚厌属橐韐。
    拔剑思摩垒，怀书拟叩阍。
    蹉跎谋不遂，感激气潜吞。
    野迥寒烯照，楼高暮雨昏。
    望乡心恍惘，忧国涕潺湲。
    仄席勤谘访，垂绅乐引援。
    鵷鸾方竞集，短翼待腾骞。

刘子翚　九日登北山
    戏马英雄安在哉？閒因九日上崔嵬。
    步穷岩壑身忘倦，望尽乾坤意始开。
    已向晚风伴落帽，可无新菊共浮杯。
    佳时及早须行乐，老境侵人咄咄来。

刘子翚　居仁报李季言论养生之益
    平生外骛已知非，木枕藤衾老可依。
    春半风光唯掩户，病边怀抱自忘机。
    不知静守绵绵息，何似閒随栩栩飞。
    欲寄勤渠问仙李，玄关底处是真归。

刘子翚　居仁与季言论养生方往叩之而原仲诗有金花充膆之语乃知致中妙用如
    紫微谈道渺无津，逸步飘然叹绝尘。
    但向函关迎老子，不知郑圃有真人。
    数丝雪发神弥莹，一点金花意自春。
    莫谓余衰难语此，胸中勇气尚轮囷。

刘子翚　菊
    青丛馥郁早抽芽，金蕊斓斑晚著花。
    秋意祗应宜淡泊，化工可是惜铅华。
    轻烟细雨重阳节，曲槛疏篱五柳家。
    暮醉朝吟供采摘，更怜寒蝶共生涯。

刘子翚　绝句送巨山二首
    二年寄迹闽山寺，一笑翻然向浙江。
    明月不知君已去，夜深还照读书窗。

刘子翚　绝句送巨山二首
    江边胡虏年年盛，借箸应须为扫除。
    闻道汉皇方仄席，不因词赋召相如。

刘子翚　绝句五首
    目送孤鸿独倚楼，晚风吹泪更横流。
    蕉花落处蛮烟碧，六十三程是白州。

刘子翚　绝句五首
    双鱼来自瘴江滨，一读家书一怆神。
    见说炎荒风土恶，可无神物护忠臣。

刘子翚　绝句五首
    干戈扰扰恨何穷，南北东西任转蓬。
    世事不堪长龃龉，胸中赖有气如虹。

刘子翚　绝句五首
    喜闻归骑已扬镳，载酒相迎不惮遥。
    我是武夷东道主，便同蜡屐上焦巃。

刘子翚　绝句五首
    竹绕茅檐水绕阶，东风渐欲放春回。
    丁宁红紫休争发，待取山南刺史来。

刘子翚　郡圃观酴醾
    忆昔寻春西洛桥，酴醾结洞横朱架。
    翠帷银网一番新，百万花头相枕籍。
    飘摇羽客静疑仙，窈窕素娥娇欲嫁。
    细蕤摘贮绛纱囊，扑鼻清香夺兰麝。
    论花每恨流品杂，韵绝江梅此其亚。
    纷纷红紫已空条，耿耿冰霜犹照夜。
    只今漂泊一身存，海角逢春足悲咤。
    银苞翠蔓宛如昨，瘦骨苍颜忽惊乍。
    当时我最推少年，想见同游更衰谢。
    洛阳园苑狐兔生，虏骑时来北邙下。
    浮生荣悴均有老，万古兴衰那足讶。
    南邻地主好襟怀，官事稍闲须命驾。
    急须唤酒赏余研，恶雨狂风不相借。

刘子翚　客路
    客路经春雨，淹留未得归。
    径泥黄染屦，林雾白侵衣。
    直气何由吐，愁心只欲飞。
    东风如解事，吹梦落渔矶。

刘子翚　哭吕粹
    瞑目荒山裹，携家万里来。
    旅茔犹借地，儿哭不胜哀。
    裂甑妖难测，藏舟事可猜。
    大贤应有后，天道信悠哉。

刘子翚　哭士特二首
    自古才难得，斯人又早亡。
    青蝇频去国。白首叹为郎。
    不睹遗书奏，徒怀挂剑伤。
    楚魂招不得，南斗夜无光。

刘子翚　哭士特二首
    世绪风流远，乡评誉望清。
    苦心几传癖，老笔擅诗名。
    已讶祥占鹏，终怜梦泣琼。
    五峰云外碧，一恸见交情。

刘子翚　莱孙歌
    屯田词，考功诗，
    白水之白锺此奇。钩章棘句凌万象，
    逸兴高情俱一时。耆卿骨朽士特死，
    涧谷错莫无晶辉。后生俊秀何其寡，
    吾宗喜有莱孙者。双瞳点漆面如水，
    一见使我心神写。读书已通经，
    学赋已知律。只今年十三，
    吐气成五色。骊珠出海夜生光，
    突筩流弦追莫及。人材有价谁能私，
    不妨乃翁聊誉儿。囊中彩笔今付汝，
    往继二妙声名驰。

刘子翚　莱孙求墨并以诗与之
    何年老鸟龙，排山折其角。
    渔人网得之，澄渊起雷雹。
    异物世常猜，神光夜潜觉。
    流传岁月深，质槁纹斑剥。
    漆简射晶荧，玄圭靡雕琢。
    孰谓乔松烟，能成此坚确。
    晴窗试墨池，云雾生掌握。
    只恐化蜿蜒，飞腾入冥邈。
    莱孙真可儿，句法有家学。
    赠汝囊中珍，惭余鼻端斲。

刘子翚　老农
    山前有老农，给我薪水役。
    得钱径沽酒，醉卧山日夕。
    忘形与之语，妙理时见益。
    志士多隐沦，欲言惭未识。

刘子翚　梨
    尚想飞花照崎疏，离离秋实点烟芜。
    丹腮晓露香犹薄，玉齿寒冰嚼欲无。
    旧有佳名留大谷，谁分灵种下仙都。
    蔗浆不用传金碗，犹得相如病少苏。

刘子翚　离居
    马嘶何陇暮，有意念离居。
    去路经秋雨，行装一担书。
    穷知身计拙，病觉世缘疏。
    晓枕残归梦，翻然忆旧庐。

刘子翚　李伯时画十古图郑尚明作诗诗辞多振绝因为同赋　冯媛当熊
    婕妤下辇辞荣日，冯媛当熊效死时。
    带砺称忠惟一传，宫闱著节有双姬。

刘子翚　李伯时画十古图郑尚明作诗诗辞多振绝因为同赋　高阳长揖
    胡床二女执市裾，长揖高阳旧酒徒。
    不是苍皇能辍洗，溺冠何异昔坑儒。

刘子翚　李伯时画十古图郑尚明作诗诗辞多振绝因为同赋　霍光取玺
    此郎守节固堪论，汉玺飘飘亦仅存。
    周勃取将迎代邸，霍光持去授皇孙。

刘子翚　李伯时画十古图郑尚明作诗诗辞多振绝因为同赋　王猛扪虱
    剧谈世事灞河滨，奇骨环姿两绝伦。
    却讶秦无豪杰至，坐中扪虱定何人。

刘子翚　李丞相挽诗三首
    委质艰难际，精忠日月昭。
    引裾尧浸缩，断鞅虏氛消。
    顾眄安诸夏，风声动一朝。
    南迁谁辨谤，公论付刍尧。

刘子翚　李丞相挽诗三首
    文武中兴相，名高北斗南。
    茂弘恢远量，安石畅玄谈。
    六策陈丹扆，三休寄梦庵。
    人亡今孰赖，忧国意如惔。

刘子翚　李丞相挽诗三首
    宾榻勤初设，诗筒辱屡传。
    一嗟云雾隔，坐阅岁时迁。
    埋玉俄成恨，乘风想已仙。
    终当挽行绋，长恸繐帷前。

刘子翚　李密迓太宗
    海内群雄逐鹿时，虬髯一见识英姿。
    牖窥已叹尚书妇，野拜仍惊柱国儿。

刘子翚　李似表见访
    石磴荆藩隐薜萝，岂知迢递枉鸣珂。
    交游奈久知君少，邂逅成欢此夕多。
    千斛敢求身后传。一樽聊和饮中歌。
    云鹏欲举那留得，南浦伤心又绿波。

刘子翚　李佐国携致中赠别诗来戏成一　首
    星郎绝笔版曹卧，懒翁病翁稀缀文。
    岂料诗坛今再鼓，萧屯赖有故将军。

刘子翚　李佐国携致中赠别诗来戏成二首
    赞皇吟殴　不可掣，交游酬答被恼深。
    赠言排拫入吾里，以邻为壑君何心。

刘子翚　荔子
    炎蒸午枕梦沧浪，落落星苞喜乍尝。
    笔下丹青千品色，钗头风露一枝香。
    鸡冠借谕何轻许，马乳争名固不量。
    直待当时妃子笑，骊山千古事凄凉。

刘子翚　荔子
    挺秀穷荒叹未遭，昔贤吟赏著风骚。
    纵班卢橘材非偶，不近长安价愈高。
    烟雨万株遥若画，尘埃一骑笑徒劳。
    琱盘此日无遗远，品格妍媸敢自逃。

刘子翚　荔子歌
    炎精孕秀多灵植。荔子佳名闻自昔。
    绛囊剖雪出琱盘，寻常百果无颜色。
    闽天六月雨初晴，星火荧煌曜川泽。
    歨如彩凤戏翱翔，烂若彤云堆翕爀。
    中郎裁品三十二，陈紫方红冠流匹。
    盐蒸蜜渍尚绝伦，啄鲜空羡南飞翼。
    我闻二和全盛时，贡输不减开元日。
    涪州距雍已云远，况此奔驰来海侧。
    绣衣中使动輶车，黄纸封林遍阡陌。
    浮航走辙空四郡，妙品人间无复得。
    似闻供御只纤毫，往往尽入公侯宅。
    骊山废苑狐兔静，艮岳新宫鼙鼓急。
    繁华今古共凄凉，绕树行吟悲野客。
    西风刮地战尘昏，一听胡笳双泪滴。

刘子翚　凉月
    凉月未出山，浮云半空白。
    徘徊步轩窗，宛若待佳客。
    经林漏飞辉，映溆生华泽。
    及兹秋影清，吾庐更幽寂。
    殊观发祠藏，妙听生寥閴。
    营营息初机，炯炯怀新得。
    岂无平生心，所乐已非昔。
    天旋河汉动，夜久邻机息。
    凄凄感庭兰，岁莫霜霰集。
    呼儿温浊醪，独酌醉永夕。

