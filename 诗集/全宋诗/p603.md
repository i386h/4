<!-- { "loadSidebar": true } -->
    颇似偿前债，非关惜寸阴。
    可怜蝴蝶梦，翩作蠹书蟫。

范成大　寒雨
    何事冬来雨打窗，夜声滴滴晓声淙。
    若为化作漫天雪，径上孤篷钓晚江。

范成大　韩无咎检详出示所赋陈季陵户部巫山图诗，仰窥高作，叹息弥襟。余
    瑶姬家山高插天，碧丛奇秀古未传。
    向来题目经楚客，名字径度岷峨前。
    是邪非邪莽谁识？乔林古庙常秋色。
    暮去行雨朝行云，翠帷瑶席知何人？
    峡船一息且千里，五两竿头见幡尾。
    仰窥仙馆至今疑，行人问讯居人指。
    千年遗恨何当申，阳台愁绝如荒村。
    高唐赋里人如画，玉色顉颜元不嫁。
    後来饥客眼长寒，浪传乐府吹复弹。
    此事牵连到温洛，更怜尘有无间。
    君不见天孙住在银涛许，尘间犹作儿女语。
    公家春风锦瑟傍，莫为此图虚断肠。

范成大　翰林学士何公挽词
    盛际群多士，诸儒逊一贤。
    名场魁淡墨，官簿到花砖。
    地近行知政，天高不假年。
    书生稽古力，何必尽台躔。

范成大　合江亭
    石鼓郁嵯峨，截然踞沧洲。
    有如古盟主，勤王会诸侯。
    蒸湘伯叔国，禀命会葵丘。
    敢不承载书，戮力朝宗周。
    混为同轨去，崩奔不敢留。
    宜哉百谷王，博大无与俦。
    毡毳昔乱华，车马隔中州。
    未闻齐晋勋，包茅费诛求。
    威文亦弘规，尚取童子羞。
    安知千载後，但泣新亭囚。
    我题石鼓诗，愿言续春秋。

范成大　合江亭隔江望瑶林庄梅盛开，过江访之，马上哦此
    何处春能早，疏篱限激湍。
    竹间烟雪迥，马上晚香寒。
    唤渡聊相觅，巡檐得细看。
    极知微雨意，未许日烘残。

范成大　何同年书院
    竹色侵晚帙，泉声漱嵌根。
    试通丹灶路，应到老人村。

范成大　和丰驿
    晚境惟于闭户宜，出门惟有病相随。
    四方虽是男儿志，莫忘柯山在莒时。

范成大　和马少伊韻
    氣壓伊吾一劍鸣，飈生銅柱百衭驚。
    君家自有堂堂陣，我欲周旋恐曳兵。

范成大　和周子充侍郎见寄乐府戏赠之作
    钓海风水急，登楼尘雾高。
    不如岸纶巾，春船携小桥。
    芳草含奇薰，光景上东壁。
    桂林那办此，办作安昌客。

范成大　河豚叹
    鲰生藜苋肠，食事一饱足。
    腥腐色所难，况乃衷醙毒。
    彭亨强名鱼，杀气孕惨黩。
    既非养生具，宜谢砧几酷。
    吴侬真差事，网索不遗育。
    捐生决下箸，缩手汗童仆。
    朝来里中子，才吻不待熟。
    浓睡唤不应，已落新鬼录。
    百年三寸咽，水陆富肴蓛。
    一物不登俎，未负将军腹。
    为口忘计身，饕死何足哭。
    作俑者谁欤？至今走末俗。
    或云先王意，除恶如艺菽。
    逆袅与毒獍，岁岁参币玉。
    芟夷入荐羞，盖欲歼种族。
    生死有定数，断命乌可续。
    适丁是时者，未易一理局。
    鼋鼎子公怒，羊羹华元衄。
    异味古所珍，无事苦畏缩。

范成大　贺乐丈先生南郭新居
    新堂燕雀喜，竹篱挂藤萝。
    崩奔风涛里，得此巢龟荷。
    西山效爽气，南浦供清波。
    会心不在远，容膝何须多。
    先生淮海俊，踏地尝兵戈。
    飘飘万里道，芒齿厌关河。
    风吹落下邑，楚语成吴哥。
    岂不有故国，荒桓鞠秋沙。
    无庸说当归，到处皆南柯。
    卜卷不我遐，一水明清罗。
    闭户长独佳，赖客剥啄何。
    曾令苍苔石，屐齿如蜂巢。

范成大　横塘
    南浦春来绿一川，石桥朱塔两依然。
    年年送客横塘路，细雨垂杨系画船。

范成大　横溪驿感怀
    行偏天涯与地隅，筋骸那此十年初。
    朱颜有酒且留住，白发无方能扫除。
    未得归田先作赋，专攻种树已成书。
    祗今飞到南山下，犹解清晨出荷锄。

范成大　衡阳道中
    桑下芜菁晚，高花出短篱。
    茅檐少春事，惟记浴蚕时。

范成大　衡阳道中
    黑羖钻篱破，花猪突户开。
    空山竹瓦屋，犹有燕飞来。

范成大　衡嶽寺僧刺血法萢經贊
    佛手真法身，晃耀紫金色。
    散漨十方界，聚为七袠书。
    七袠徧河沙，震誦説妙法。
    非聚亦非散，是則法眼觀。

范成大　衡州石鼓书院
    古磴浮沧渚，新黉锁碧萝。
    要津山独立，巨壑水同波。
    俎豆弥文肃，衣冠盛事多。
    地灵钟杰俊，宁但拾儒科。

范成大　红莣蔻花
    绿叶焦心展，红苞竹箨披。
    贯珠垂宝珞，剪彩倒鸾枝。
    且入花栏品，休论药裹宜。
    南方草木床，为尔首题诗。

范成大　红梅
    酒力欺朝寒，潮红上妆面。
    桃李漫同时，输了春风半。

范成大　洪景卢内翰使还入境，以诗迓之
    玉帛干戈汹并驰，孤臣叱驭触危机。
    关山无极申舟去，天地有情苏武归。
    汉月凌秋随使节，胡尘卷暑避征衣。
    国人渴望公颜色，为报褰帷入帝畿。

范成大　后巫山高一首
    凝真宫前十二峰，两峰娟妙翠插空；
    余峰竞秀尚多有，白壁苍崖无数重。
    秋江漱石半山腹，倚天削铁荒行踪。
    造化钟奇矗瑶巇，真灵择胜深珠宫。
    朝云未罢暮云起，阴晴竟日长冥蒙。
    瑶姬作意送归客，一夜收潦仍回风。
    仰看馆御飞楫过，回首已在虚无中。
    惟余乌鸦作使者，迎船送船西复东。

范成大　後催租行
    老父田荒秋雨里，旧时高岸今江水。
    佣耕犹自抱长饥，的知无力输租米。
    自从乡官新上来，黄纸放尽白纸催。
    卖衣得钱都纳却，病骨虽寒聊免缚。
    去年衣尽到家口，大女临岐两分首。
    今年次女已行媒，亦复驱将换升斗。
    室中更有第三女，明年不怕催租苦！

范成大　呼沱河
    闻道河神解造冰，曾扶阳九见中兴。
    如今烂被胡膻涴，不似沧浪可濯缨。

范成大　胡长民监元挽词
    太学虀盐旧，中吴翰墨声。
    关山题柱笔，风露读书檠。
    夜雨绿荷破，孤坟丹桂生。
    空将擅场手，往记玉楼成。

范成大　胡长文给事挽词三首
    结绶参高妙，垂绅侍邃清。
    紫荷青琐闼，玉帐锦官城。
    行矣超龟列，终然忧骥程。
    寂寥经济事，遗恨入铭旌。

范成大　胡长文给事挽词三首
    许国心如日，还家鬓未星。
    四并供燕喜，万事付撄宁。
    东牖樽犹湛，南园醉不醒。
    凄凉招隐路，苔蚀履綦青。

范成大　胡长文给事挽词三首
    烟馆交情厚，官联事契长。
    鸣珂朝并辔，秉独夜传觞。
    何意塘蒲晚，翻哦露薤章。
    羸躯如可强，恸哭踞湖冈。

范成大　胡孙愁
    倾崖当胸石足啮，失势毛氂槁幽谷。
    王孙却走断不到，惟有衰猿如鬼哭。
    仆夫酸嘶诉涂穷，我亦付命无何中
    悲风忽来木叶战，落日虎嗥枯竹丛。

范成大　胡孙梯
    木磴鳞鳞滑带泥，微生欹侧寄枯藜。
    胡孙愁处我犹过，个里如今幸有梯。

范成大　胡宗伟罢官改秩，举将不及格，往谒金陵丹阳诸使者，遂朝行在，颇
    冻云埋山天冥蒙，北风无情雪塞空。
    道傍人稀鸟飞绝，问君东游何匆匆？
    君言薄官淡无味，免俗未能聊复尔。
    我评兹事一鸿毛，因行且看佳山水。
    陵阳楼阁压高城，烟屏百叠双流横。
    姑孰江亭更奇绝，浓黛两抹长眉青。
    山形成龙复成虎，六代遗踪供吊古。
    大荒莽苍江水黄，雨泪风烟眇吴楚。
    却浮一苇下长川，浮玉低昂波聒天。
    梁溪南岸小停橹，一酌人间第二泉。
    阊门峨峨过吾国，姑苏临波照金碧。
    太湖三万六千顷，上有垂虹跨南极。
    我家越相尚神游，试从烟浪访扁舟。
    问讯白鸥相记否，谓言久客不胜愁。
    软红三尺长安道，九重城阙乾坤绕。
    西湖山寺浙江楼，君昔曾游今更好。
    故人客馆中天开，非君谁上黄金台？
    挽著天衢五云上，却望江湖如梦回。
    万境何如一丘壑，几时定解冠裳缚。
    幔亭山下桂丛深，清社向来都寂莫。

范成大　壶春堂
    松漠丹成去不归，龙髯无复有攀时。
    芳园留得觚棱在，长与都人作泪垂。

范成大　湖口望大孤
    庐阜冈势断，江流漭相通。
    大孤如小冠，插入奫沦中。
    我欲蜕浊浪，往驭扬澜风。
    晃晃银色界，滢滢水晶宫。
    濯足望八荒，列宿罗心胸。
    客帆讵表驻，搔首苍烟丛。
    
    
范成大　虎丘六绝句　白莲池
    碧泓白石偃樛枝，爱水嫌风老更低。
    潭影中间龙影卧，一山好处没人题。

范成大　虎丘六绝句　点头石
    当年挥尘讲何经，赚得坚顽侧耳听。
    我自吟诗无法说，石头莫作定盘星。

范成大　虎丘六绝句　方丈南窗
    鼓板钟鱼彻晓喧，谁云方外事萧然。
    窗间日暮寒烟重，未到斋时我正眠。

范成大　虎丘六绝句　剑池
    石罅泓渟剑气潜，谁将楼阁苦庄严。
    只知暖热游人眼，不道苍藤翠木嫌。

范成大　虎丘六绝句　千人坐
    听经人散藓花深，千古谁能更赏音。
    只好岸巾披鹤氅，风清月白坐弹琴。

范成大　虎丘六绝句　致爽阁
    碧嶂横陈似断鳌，画阑相对两雄豪。
    东轩只有云千顷，不似西山爽气高。

