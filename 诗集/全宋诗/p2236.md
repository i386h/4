<!-- { "loadSidebar": true } -->
    破布裹真珠，古寺甘守拙。
    与裴国安名，对百丈吐舌。
    棒头敲出小厮儿，却向大愚言下瞥。
    瞥不瞥，返遭一掌如何雪。

释法薰　赞李源圆泽图
    昭昭灵灵，未脱生死。
    等闲狭路相逢，无奈这冤家子。
    天竺山前招角歌，至今余韵在松萝。

释法薰　赞吕先生
    为儒儒不达，学仙仙非真。
    黄龙门下过，秋蚊蛟铁钉。
    回先生，回先生。
    岳阳人不识，老树却成精。

释法薰　赞三教图
    警世昏，三老翁，
    服虽殊，心亦同。
    於中议优劣，蒿箭射虚空。

释法薰　赞水月观音
    现自在端严相，起利他悲悯心。
    水茫茫，月沉沉。
    众生无尽，我顾方兴。
    晓起复昏，泯去来今。

释法薰　赞蓑衣道人
    佯狂混迹养天和，上界其如官府多。
    暑了又寒寒又暑，一蓑衣外更无他。

释法薰　赞五祖演和尚
    参录公犹未，瞥见白云方始彻果。
    有超师之作，敢道端师翁语拙。
    一生居淮不入浙，独弄单提这一著。
    至偏差接三佛，控南堂，
    以一大藏，切入啰孃。
    夫是之误用东山正续，毫发一移，
    亘千万世，源深流长者也。

释法薰　赞政黄牛
    不解倒骑，惟牛所之。
    郊原平衍，鞭索不施。
    山黯黯，水漪漪。
    知我者，白鹭鸶。

释法薰　赞宗道者
    走下桐城赤脚归，半风颠又半憨痴。
    草鞋却把袈挲裹，二虎双鸦笑杀伊。

释法薰　赠通禅客
    龙墀问法动天颜，天赠黄金一万钱。
    打得衲僧公验正，通禅依旧是通禅。

释法薰　赠云谷先生
    卦盘掇转味天机，祸有胎兮福有基。
    昨夜孛星移一位，先生睡著不曾知。

释法薰　昭长老请赞
    全无孔窍，指桑骂柳。
    瞎衲僧正眼，破东山暗号。
    三点前，三点后。
    起模画样已无端，一任傍人论好丑。

释法薰　猪头和尚赞
    手把猪头，易见难识。
    莫教说破，分文不直。

释法薰　自颂石田
    石上栽田世所稀，老农闻说也攒眉。
    有人下得泥犁种，别甑炊香供养伊。

释法薰　自赞
    处世昏昏，临事草草。
    太近实头，人谓古老。
    是非到耳，风吹石臼。
    只有一般，最不恰好。
    解骑三脚驴，来往长安道。

释法薰　自赞
    人弃我取，人夺我与。
    涉世全乖，独行无侣。
    超佛越祖当头句，冷泉日夜滔滔举。
    斂手忌言坐闲处，可怜也被丹青污。

释法薰　自赞
    握拂子，坐绳床。
    默尔无言，其声琅琅。
    断衲僧命脉，坏业林纪纲。
    丹青写出，丑恶难藏。
    一任傍人话短长。

释法薰　总长老请赞
    百种无能，面冷如冰。
    与世落落，任运腾腾。
    爱将一字禅，靠倒杜衲僧。
    厨山长老，却要禀承。
    谷孤古，林鸩砧。
    各自有响音，又何必书此处无金。

释法言　句
    林下闲看水牯牛。

释法演　举俱胝竖指因缘颂
    佳人睡起懒梳头，指得金钗插便休。
    大抵还他肌骨好，不涂红粉也风流。

释法照　表忠观
    钱王古庙锁莓苔，华表秋深鹤不来。
    昨夜石坛风露重，凌霄花落凤仙开。

释法照　垂虹晚望
    老眼青青望洞庭，虹垂断岩月初生。
    滔滔桥下无情水，不为吴王洗甲兵。

释法照　辞世偈
    佛寿八十，我多九年。
    虚空掇转，大用现前。

释法照　游洞霄
    天柱华心结蕊宫，翠蛟飞玉滚溪风。
    岩生洞穴非人世，不到那知造化功。

释法芝　句
    淡游聊得慰孤闷，谁问当年寄老心。

释法芝　山光寺
    扁舟乘兴到山光，古寺临流胜气藏。
    惭愧南风知我意，吹将草木作天香。

释法智　偈二首
    明月高悬未照前，雪眉人凭玉栏干。
    夜深雨过风雷息，客散云楼酒碗乾。

释法智　偈二首
    三界无法，何处求心。
    惊蛇入草，飞鸟出林。
    雨过山堂秋夜静，市声终不到孤岑。

释法智　偈六首
    真空不空，寥寥无影树头月。
    真色非色，隐隐不萌枝上花。
    威音路外芬芳，凤无依倚。
    空劫已前照耀，鹤不停机。
    更须一色功圆，便得同中有异。
    同中异，直下承当休拟议。
    夜来明月照芦花，鹤鹭并头踏雪睡。

释法智　偈六首
    辨不辨，昏不昏，
    打破盆子只论盆。千里远山烟树，
    数家沙岛渔村。夜深月与湖光浑，
    天水茫茫绝点痕。

释法智　偈六首
    深夜虚堂露气佳，冰霜著月没痕瑕。
    木人打破琉璃碗，走过新罗始到家。

释法智　偈六首
    一不成，二不是，
    火云堆裹秋风起。堪笑耘田车水翁，
    手脚忙乱同儿戏。同儿戏，
    有巴鼻。但得丰年贺太平，
    四海五湖皇化裹。

释法智　偈六首
    动时常寂寂，静处活鱭鱭。
    动静两俱忘，佛祖何处著。
    蓦地梦回头，长天飞一鹗。
    春风有时好，春风有时恶。
    不得春风花不开，花开又被风吹落。
    错错错，蒸饼元来是面作。

释法智　偈六首
    幽鸟语如篁，柳垂金线长。
    云收山谷静，风送杏花香。

释法智　赞天童觉和尚
    乌顶雪眉，云踪鹤态。
    貌出正偏，见非向背。
    芙蓉月照兮太白峰高，丹凤翔空兮琼林玉碎。
    觌面分明，两彩一赛。

释法周　句
    地因培客土，凡草有时生。

释法作　辞众偈
    七十七年，幻缘忽破。
    秋水无痕，霜天月堕。

释梵琮　庵中夏
    草中得路便藏身，不入他家水牯群。
    弹指一声为号令，低头问讯当殷勤。

释梵琮　布袋赞
    眼冷千江月，眉横万叠山。
    杖头挑布袋，信脚到人间。

释梵琮　草鞋歌
    村里人，有意知，
    就手织成最容易。长短大小在目前，
    密用工夫多快利。草窠里面跳出来，
    结却绳头有巴鼻。牢束跟，
    紧在耳。掷地作金声，
    举步离泥水。著入千山与万山，
    把定脚头并脚尾。赵州尽力载不起，
    玄沙吃绊耀著指。拖来拖去底头穿，
    轻轻飏在粪里。

释梵琮　阐提歌
    无住著，老禅魔。
    欢喜少，恶性多。
    三毒花中结苦果，蒺蔾园里养蜂窠。
    说调普贤卖白象，呼唤儿童填黄河。
    戏弄南山老虎，踏翻北海沧波。
    洗尽佛祖冤，法战罢干戈。
    五千文字拭抹布，一会灵山粪扫箩。
    谩将无义语，唱起阐提歌。
    调古不堪听，声极透岩阿。
    能妙转，绝扪摩。
    六用机中抽线，电光影里攛梭。
    织成无缝袄，绣出没底靴。
    三台舞罢呵呵笑，笑倒多年黑老婆。

释梵琮　常禅师荷衣沼
    遇物合人仰祖风，弊衣遗在一池中。
    秋风吹破春风补，不犯清波一线功。

释梵琮　朝阳穿破衲
    笑看体上衣，断云欲飞走。
    朝阳忽相逢，针眼已通透。

释梵琮　出山相赞
    眼冷含霜耳带环，和头和面草斓班。
    一回春至一回绿，老子何曾解出山。

释梵琮　出山相赞
    上无片瓦下无锥，一个穷身只自知。
    从此入流随所住，手中携个活鱼儿。

释梵琮　达磨赞
    因贩私盐，无端过界。
    撞著梁王，不勘自败，
    狼藉官场，遭人笑怪。
    匾檐脱却两头，至今全无买卖。

释梵琮　对月了残经
    待月了残经，文义何曾有。
    分付与痴儿，黄叶卷在手。

释梵琮　访香山松源和尚
    率庵自笑风流甚，醉后何须苦恋杯。
    十字路头荒草店，引他来往两三回。

释梵琮　访育王东堂空叟和尚夜话
    病馀相对两枯椿，霜发毵毵映暖窗。
    纵有丹青描不得，到头六六不成双。

释梵琮　访育王东堂空叟和尚夜话
    因说多年破草鞋，祖翁插脚强安排。
    从兹狼藉浑无底，次第提持转见乖。

释梵琮　观流水观音赞
    一片寒泉劈面来，断崖巑处滑如苔。
    举头只麽随流水，大士何曾眼豁开。

释梵琮　寒山拾得赞
    寒拾相逢便拍肩，双收双放笑掀天。
    古今一片闲田地，露出寻常茗萬边。

释梵琮　偈颂九十三首
    直进直出，直行直用。
    瞥转玄关，百发百中。

释梵琮　偈颂九十三首
    指地指天，草贼大败。
    入草求人，聊展三拜。

释梵琮　偈颂九十三首
    据此丈室，无可不可。
    要行即行，要坐便坐。
    漆桶相挨，一时打破。
    三脚虾蟆透九垓，笑倒嵩山破灶堕。

释梵琮　偈颂九十三首
    一两三四五，六七八九十。
    坐断顶{左宁右页}头，千圣望不及。

释梵琮　偈颂九十三首
    湖上一片云，明月为知己。
    却被清风吹，吹入深山里。

释梵琮　偈颂九十三首
    打破虚空无缝，衲僧随处受用。
    却因圣制入山，云北云南做梦。

释梵琮　偈颂九十三首
    今朝结制，事事超诣。
    问讯烧香，衲僧巴鼻。
    人事上下，巡堂次第。
    无位真人，蓦忽喷嚏。
    布袋头结，吉无不利。

释梵琮　偈颂九十三首
    太白禅师，全无伎俩。
    一锡飞来，占断千嶂。
    以中心树，建立圣像。
    合水和泥，根生土长。
    不用换骨脱胎，不须起模打样。
    一段真实身心，脑后圆光万丈。

