<!-- { "loadSidebar": true } -->
    拟教尘土客，对此涤烦襟。

释法辉　题宪师壁
    远浸溪光碧，寒生松桧阴。
    渔舟惊暮雨，高吹入秋林。

释法空　乞赀曹勣
    一梦江湖已十春，芒鞋不践马头尘。
    只知今日了今日，岂料一身愁一身。
    南阮固应惭北阮，越人那得累秦人。
    西风不但吹游子，吹老天涯白发亲。

释法空　乞赀曹勣
    一梦江湖已十春，芒鞋不践马头尘。
    只知今日了今日，岂料一身愁一身。
    南阮固应惭北阮，越人哪得累秦人。
    西风不但吹游了，吹老天涯白发新。

释法明　偈
    资福别无所补，五日一参击鼓。
    何曾说妙谈玄，只是粗言直语。
    甘草自来甜，黄连依旧苦。
    忽若鼻孔辽天，逢人世忌错举。

释法平　登北固楼
    不负南徐眼，来看北固云。
    金焦两山小，吴楚一江分。
    雨气生沧壁，秋声起夕曛。
    半生流落恨，此日重殷勤。

释法平　句
    梦魂不入入閒世。

释法平　绝句
    春风吹枕小屏寒，客舍无聊梦不安。
    花叶暗时人已去，夕阳光满旧栏干。

释法平　晓上人还浙东
    鸟宿柴门静，更深别意倾。
    孤灯寒有晕，细雨夜无声。
    渡晓人争立，潮平橹乱鸣。
    君今成独往，老罢苦为情。

释法骞　答僧问心要作偈
    昨日相逢叙起居，今朝相见事还如。
    如何却觅呈心要，心要如何特地疏。

释法全　颂古十九首
    昨夜深沙铸铁券，阿那律陀来合伴。
    醉来相打见阎，阎王握笔不能判。
    不能判，却相劝。
    彼此事同一家，更莫前思后算。

释法全　颂古十九首
    布鼓当轩为击来，卧龙惊起出岩隈。
    千峰秀色凭谁写，一带灯江古镜开。

释法全　颂古十九首
    遍身是，通身是，
    净洁浑身涴却屎。拽来露出猛风吹，
    谁教背手摸枕子。

释法全　颂古十九首
    乱撒明珠颗颗晶，走盘应不贵金声。
    谁家女子能针红，一串穿来不剩星。

释法全　颂古十九首
    天高地厚寻常事，海阔山重更要论。
    霹雳震摧山鬼窟，独携霜剑定乾坤。

释法全　颂古十九首
    当门一脉透长安，游子空嗟行路难。
    不是人前夸俏措，金锤击碎万重关。

释法全　颂古十九首
    日暖风和莺啭新，柳垂金线击东君。
    东君不惜无私力，一点花红一点春。

释法全　颂古十九首
    狗子佛性无，斫额路上逢子湖。
    业识性在遭一口，大地全无碧眼胡。
    狗子佛性有，春风吹动千株柳。
    知而故犯可怜生，一一面南看北斗。

释法全　颂古十九首
    东司上不说佛法，唤来与伊劈面踏。
    不用重论报佛恩，将此深心奉尘刹。

释法全　颂古十九首
    相逢把手上高峰，四顾寥寥天宇空。
    一曲渔歌人不会，芦花飞起渡头风。

释法全　颂古十九首
    驴觑井，井觑驴，
    冬瓜叶上长葫芦。会不得，
    莫踟蹰，定盘星上绝锱铢。

释法全　颂古十九首
    钵裹饭，桶裹水，
    狗子咬人不露齿。堪笑韶阳老古锥，
    倒地至今犹未起。

释法全　颂古十九首
    七里涌头子蛤子，太阳一出口俱开。
    平生肝胆虽然露，狡鹘何曾逐臭来。

释法全　颂古十九首
    耳裹种田，满口含烟。
    锺馗解舞十八拍，张老乘槎上九天。

释法全　颂古十九首
    石火光中烂漫游，白拈临济未同俦。
    掀反华岳连天黑，几个知身在御楼。

释法全　颂古十九首
    八十翁翁著绣靴，踏开幽洞笑呵呵。
    傍人指点忘归路，不觉腰间烂斧柯。

释法全　颂古十九首
    西天人不会唐言，旱地雷声彻大千。
    九年面壁无人会，玉兔金乌火裹旋。

释法全　颂古十九首
    马转牛回岂足夸，烂泥中刺当行家。
    霜刃一挥全意气，坐令千载定龙蛇。

释法全　颂古十九首
    几回沾水又拖泥，年老心孤不自知。
    游子不归空怅望，一溪流水落花随。

释法全　闻僧举五祖颂赵州露刀剑作偈
    鼓吹轰轰袒半肩，龙楼香喷益州船。
    有时赤脚弄明月，踏破五湖波底天。

释法泉　北邙行
    前山后山高峨峨，丧车辚辚日日过。
    哀歌幽怨满岩谷，闻者潜悲薤露歌。
    哀歌一声千载别，孝子顺孙徒泣血。
    世间何物得坚牢，大海须弥竟磨灭。
    人生还如露易晞，从来有会终别离。
    苦乐哀感不暂辍，况复百年惊梦驰。
    去人悠悠不复于，今人不会古人意。
    栽松起石驻墓门，欲为死者长年计。
    魂魄悠扬形化土，五趣茫茫井输度。
    今人还葬古人坟，今坟古坟无定主。
    洛阳城里千万人，终为北邙山下尘。
    沈迷不记归时路，为君孤坐长悲辛。
    昔日送人哭长道，今为孤坟卧芳草。
    括狐穿穴藏子孙，耕夫拨骨寻珠宝。
    老木萧萧生野风，东西坏冢连晴空。
    寒食已迅谁享祀，冢畔余化寂寞红。
    日月相催若浪矢，富贵贤愚尽如此。
    安得同游常乐乡，纵经劫火无生死。

释法泉　答乐坡居士
    指出明明是甚麽，举头鹞子穿云过。
    从来这碗最希奇，解问灯人能几个。

释法泉　悼赵清献公抃
    仁也邦为瑞，归欤世作程。
    人间金粟去，天上玉楼成。
    慧剑无织缺，冰壶彻底清。
    春风瀓水路，孤月照云明。

释法泉　偈七首
    来不来，去不去，
    脚下须弥山，脑后擎天柱。
    大藏不能宣，佛眼不能觑。
    诸禅德，渐老逢春解惜春，
    昨夜飞花落无数。

释法泉　偈七首
    团团离海峤，渐渐出云衢。
    此夜一轮满，清光何处无。

释法泉　偈七首
    要去不得去，要往不得往。
    打破大散关，脱却娘生绔。

释法泉　偈七首
    时人欲识南禅路，门前有个长松树。
    脚下分明不较多。无奈行人凭麽去。
    莫凭去，急回顾，楼台烟锁钟鸣处。

释法泉　偈七首
    文殊笑，普贤嗔，眼里无筋一世贫。
    相逢尽道休官去，林下何曾见一人。

释法泉　偈七首
    快人一言，快马一夫。
    若便眼睛定动，未免纸裹麻缠。
    脚下是地，头上是天。
    不信但看八九月，纷纷黄叶满山川。

释法泉　偈七首
    非佛非心徒拟议，得皮得髓谩商量。
    临行珍重诸禅侣，门外千山正夕阳。

释法泉　送东坡居士
    脚下曹溪去路通，登堂无复问幡风。
    好将钟阜临岐名，说似当年踏碓翁。

释法升　颂
    我诵光明经，自得三昧力。
    兴起便周圆，何用高声觅。
    一日三百部，日轮犹未昃。
    见者总生疑，我自心坚实。

释法泰　偈七首
    今朝正月已半，是处灯火缭乱。
    满城罗骑骈阗，交互往来游玩。
    文殊走入闹篮中，普贤端坐高楼看。

释法泰　偈七首
    渺渺邈邈，十方该括。
    坦坦荡荡，绝形绝相。
    目欲眎而睛枯，口欲谈而词丧。
    文殊普贤，全无伎俩。
    临济德山，不妨提唱，
    龟吞陕府铁牛，蛇咬嘉州大像。
    吓得东海鲤鱼，直至如今肚胀。

释法泰　偈七首
    火云烧田苗，泉源绝流注。
    婆竭大龙王，不知在何处。

释法泰　偈七首
    南山起云，北山下雨。
    老僧更为震雷声，助发威光令远布。

释法泰　偈七首
    德山棒下金沙异，临济喝中宾主分。
    到此若无真正眼，可怜辜负本来人。

释法泰　偈七首
    空手把锄头，步行骑水牛。
    人从桥上过，桥流水不流。

释法泰　偈七首
    忆昔游方日，获得二种物。
    一是金刚鎚，一是千圣骨。
    持行宇宙中，气岸高突兀。
    如是三十年，用之为准则。
    而今年老矣，一物知何物。
    掷下金刚鎚，击碎千圣骨。
    抛向四衢道，不能更惜得。
    任意过浮生，指南将作北。
    呼龟以为鳖，唤豆以为粟。
    从他明眼人，笑我无绳墨。

释法泰　偈十三首
    客从远方来，遗我一张琴。
    中含太古意，举世无知音。
    子期徒侧耳，师旷谩追寻。
    今朝呈似君，试请弹一曲。

释法泰　偈十三首
    达得人空法空，未称祖师家风。
    体得全用全照，亦非衲僧要妙。
    直须打破牢关，识取向上一窍。

释法泰　偈十三首
    开口错，合口丧，明眼衲僧无伎俩。
    春风吹落桃李花，淡烟疏雨笼青嶂。

释法泰　偈十三首
    一叶落，天下秋，看看空际火云收。
    万里长江净如练，谢家人不在渔舟。

释法泰　偈十三首
    一雁度长空，影落寒江水。
    水无沉影心，雁无遗踪意。
    踪影两相忘，凭何为的旨。
    篱边金菊黄，江上芙蓉翠。

释法泰　偈十三首
    三角牯牛独脚舞，两轮石磨绕空飞。
    新生孩子擎铁棒，直上须弥打一槌。

释法泰　偈十三首
    开口有时非，开口有时是。
    粗言及细语，皆归第一义。
    释迦老子碗鸣声，达磨西来屎臭气。
    惟有山前水牯牛，身放毫光照天地。

释法泰　偈十三首
    推真真无有相，穷妄妄无有形。
    真妄两无所有，廓然露出眼睛。
    眼睛既露，见个什麽。
    晓日烁开岩畔雪，朔风吹绽腊梅花。

释法泰　偈十三首
    咄咄，何似生，
    穿云俊鹘摩青天。抬眸一顾十万里，
    林间钝羽空忙然。求解会，
