<!-- { "loadSidebar": true } -->
    密圆应具楞严偈，非木非空出妙香。

郑清之　谢虚斋和诗
    关心穑事恐春迟，暂许花风入绣旗。
    翠浪半天岐麦咏，玉簪数箸刈蒌诗。
    野亭寄韵追唐什，秋菊餐芳敌楚辞。
    早晚催归汉廷右，西湖深处乐天碑。

郑清之　谢徐德夫右司和御制赐诗
    直道何曾较尺寻，昔贤垂范到斯今。
    皋谟勉勉歌元首，说诲言言沃朕心。
    幸遇千龄开圣治，顷尘三事愧宵箴。
    奎文衣被真难报，盥诵新诗爱助深。

郑清之　谢徐德夫右司和御制赐诗
    曷来林下破天悭，要使明诗见一闲。
    齿屐印苔春纵步，颈壶蒸粟晚加餐。
    梦魂飞到味书阁，世路牢封函谷关。
    翻笑醉翁犹未醉，黄金白鬓诧腰环。

郑清之　谢玉泉君黄伯厚和韵
    卯饮贪引卮，夕食不厌腹。
    松醪滟玉池，郁尊傲黄目。
    归闲喜携幼，欣荣对夏木。
    颇笑屈原醒，宁甘马周独。
    诗筒发豪思，江月欲戏漉。
    每赓北海咏，未羡西邻足。
    槽规长吉红，蚊玩杜陵绿。
    醉乡拟续记，书眼瞭可读。
    时康万户春，兴到七贤竹。
    筵虚艳姬舞，面想宫嫔沃。
    别肠驱药使，健笔命骚仆。
    居然得良朋，清辞泻壶玉。
    习池可联乘，步兵有余斛。
    谁能酒限拘，强效八州督。
    今年小麦好，岂屑官廪麴。
    嘉节迫蒲艾，早计数萸菊。
    客中真有佳，眼前喜无俗。
    赋殷金石声，光粲牛斗属。
    句到后三三，人谁赛六六。
    试编诸贤诗，第以伯仲叔。
    共成杜康传，更聚山中族。
    万事付亡何，乾坤一杯醲。

郑清之　谢郑广文和韵
    鳣堂心醉经，精神应满腹。
    温饱非所志，饮食不以目。
    说诗称解颐，善问待攻木。
    颇愁百斛量，孔庭惟立独。
    俎豆答卫问，筐瓷欠邹漉。
    曾子非养口，漆园且尊足。
    时於清夜分，酌以翠勺绿。
    聊浇磊磈胸，不废吾伊读。
    每篇亦作句，如对纪书竹。
    相逢盖初倾，一别桑重沃。
    融尊惭坐满，鲁馈疏拜仆。
    卫生不自宝，抑首亲患玉。
    囊无谀墓金，米乏佳传斛。
    厨烟爨人凊，蔬课园夫督。
    粟瓶收秫田，黍酿用阴麴。
    解同杜陵襟，期醉昌黎菊。
    赤手当缚菟，白眼谩嗔俗。
    庄虚左氏宴，觞肯西子属。
    酒债负寻常，会期遭百六。
    要须中圣贤，庶以展伯叔。
    醉入无功乡，醒岂屈原族。
    岸帻一笑粲，共赋醽酒醲。

郑清之　谢郑广文和韵
    春工沤丝呈巧力，红日如梭万花织，
    爱花荡子不爱命，郊花骊姬似荀息。
    草木摇落天地闭，贤哉梅也众不识。
    灵根九转到仙品，千古离骚作书色。
    涨晴痴暖动山意，攀翻健倒苍苔石。
    高标底须雪后见，清芬每向闲中得。
    花前失喜广文诗，柿叶书成点新墨。

郑清之　辛丑仲春同黄制属自延寿雨过禅寂
    箯舆掠雨到僧门，带得清闲一二分。
    素喜堂中无偃月，朼来寺裹作穿云。
    赤心莫逆唯松友，青眼相看有竹君。
    烧叶更联东野句，纸窗鑽隙候晴曛。

郑清之　续诗之宠依韵以谢
    莫搜险韵续貒貔，雪景须知雪后奇。
    日绚寒光庄净界，梅将真色荐新诗。
    试敲折竹煎茶舌，旋觅遥岑出黛眉。
    油幕输君谈笑乐，圣杯正是一中时。

郑清之　雪窗董寺丞将指平谳安晚来访因举似偃溪为下一则语
    佛法方当恶剧时，偃溪笑裹袖钳锤。
    不教管领千云衲，打彻头关更问谁。

郑清之　檐前蜘蛛
    如蚕吐纬逢萦缠，出没无踪屋陋边。
    怀毒满身如蝎大，谩张罗网欲谩天。

郑清之　夜雨
    依风急雨垫秋清，疏数无时总有声。
    最是可怜云裹月，几番阴翳几番明。

郑清之　夜雨不睡
    浮湛世事付洪乔，欹枕迢迢度永宵。
    雨细无声檐溜滴，香残有炉篆烟锁。
    翻盆硕鼠全欺暗，绕鬓飞蚊始作娇。
    老去易惊寒暑变，几多今夕又明朝。

郑清之　夜雨不睡
    少日无欢老易愁，莺花过眼一春杯。
    清虚未解穷聃释，情思谁能更孔周。
    白醉暂烦檐送暖，苍颜惟恐镜包羞。
    争知一点天然物，不共浮生作去留。

郑清之　一岩
    一岩洞空挂云山，巧印穹苍半璧环。
    只为广寒宫殿远，故留阙月在人间。

郑清之　乙巳三月出湖口占
    几朝花片落书奁，未信春光已属厌。
    猛省清明今日是，家家青柳压朱檐。

郑清之　乙巳三月出湖口占
    晓日殷勤为着鞭，微风逐旋约轻烟。
    东皇景胜浑如旧，西子妆浓许近前。

郑清之　乙巳三月出湖口占
    槛外客山今对展，禊时朋酒占初筵。
    十年重访苏堤柳，总付春光入画船。

郑清之　因笔记贼入空室颂
    平生一片痴，妄意室中物。
    自言富可待，到了贫彻骨。
    一宵入人家，百宝认仿佛。
    拣得真金身，明处是泥佛。

郑清之　因会来诗再赓元韵
    组练横陈壮士貔，想因舞羽去穷奇。
    千山白发存公道，十日清吟费老诗。
    待伴易锁春有脚，交光最胜月如眉。
    只愁无着梅花处，东绢平章付伯时。

郑清之　咏六和塔
    经行塔下几春秋，每恨无因到上头。
    今日始知高处险，不如归卧旧林丘。

郑清之　游松山溪塘晴日荡漾
    红染花梢未是真，一川晴绿最关人。
    谁知属玉双飞处，占断西湖处许春。

郑清之　有感
    子思问学惟诚意，孟民工夫只把身。
    定慧妙明何处觅，要知儒释共天真。

郑清之　余识頴云岑已三十年晚居觉际又八载矣近因山行疑接谈尘偈语奉赠
    懒把无生话更参，月移梅影到枝南。
    身心识破梦中蝶，头角老来春后蚕。
    笑斸野泉畦露菊，巧寻暖地圃霜柑。
    蒲团睡足书遮眼，贝叶丛间会孔聃。

郑清之　余自东山往金峨住山戒师迎於中涂到上方泉石幽胜有心匠助天巧者因
    一奁鸣瀑写天绅，怪石鲸奔欲化鳞。
    灵隐飞来真相后，老坡重证戒师身。
    居山话计今成趣，造物工夫总待人。
    自喜爱閒逢胜绝，杖藜端不负残春。

郑清之　渔舟
    明月清风住钓船，新秋世界落诗编。
    渔翁若遣骚人作，肯食人间一点烟。

郑清之　雨后闲坐偶成
    秋霖得晚晴，景色似郊坰。
    山向闲中碧，云从阙处青。
    檐牙抽宿溜，木杪挂疏星。
    一枕便高卧，清风入暑棂。

郑清之　雨中即事简二友
    鸠能唤雨复呼晴，日日长从屋角鸣。
    晴雨不应关汝事，强饶唇舌效君卿。

郑清之　雨中即事简二友
    怒蛙频作灌夫骂，老鹳唯闻庄舄吟。
    麦熟只应呼快活，林间欠此一声禽。

郑清之　雨中即事简二友
    举头但觉云头暗，移脚何曾雨脚乾。
    衣褀未便时衣褐，薄寒浑作晚秋看。

郑清之　雨中即事简二友
    五月炎天正及时，轻丝扇子未曾持。
    殷勤寄语班姬道，只恐秋深却要伊。

郑清之　雨中即事简二友
    箨龙厌俗托孙儿，隔砌相过人不知，
    借宅敲门太多事，胡床竟日对漪漪。

郑清之　雨中即事简二友
    莺声求友乱缫车，兀坐翻思二客佳。
    乞得晚晴红照水，南坡东畔月侵阶。

郑清之　玉泉观鱼
    金鳞玉翅舞涟漪，雷雨休言变化迟。
    尺水能开千里润，看来端的是龙儿。

郑清之　育王老禅屡惠佳茗比又携日铸为饷因言久则味失师授以焙藏之法必有
    曾读茶经如读律，一物不备茶不出。
    未论煮瀹应节度，第一收藏在坚密。
    摘鲜封裹须焙芳，湿蒸为寇防侵疆。
    朝屯暮蒙要微火，九转温养如丹房。
    育王老慧老茶事，新授秘诀乃如此。
    几番惠我先春芽，朼来细问茶何似。
    我初谓师茶绝奇，十日之后如饮糜。
    颇疑缁俗果异撰，良苦辄为居所移。
    吾言未终师绝叫，为茶传法恨不早。
    绮疏应合有司存，料理如前毋草草。
    对师大笑面欲靴，三年宰相食无鲑。
    长须赤脚供井臼，荒寒政类山人家。
    扊扅炊尽瓶笙吼，何曾敲雪春云走。
    不如时扣赵州门，侍者可人长摸首。

郑清之　再和
    青藜不解支脚力，机杼微闻隔林织。
    暗香来处穷幽栖，蹇驴崎岖牛喘息。
    山中欲访隐君子，等闲未许李邕识。
    同盟颇笑五大夫，晚节污秦有惭色。
    摩挱寒玉古苔藓，从渠唤作荆山石。
    雪中素隐非行怪，自是花间着不得。
    直须谪仙苏二来，溪藤快扫如鸿墨。

郑清之　再和
    雪意贾寒欺酒力，思妇懒学回文织。
    屏山未命篆痕销，笑倩南枝陪燕息。
    冰纨绛蜡入纤手，素脸殷跗未真识。
    儿痴认作春风面，刚道杏花欠颜色。
    香浮纸帐梦欲醒，影到窗纱月移石。
    为梅着语将无同，左袒孤山未为得。
    吴都夸丽逸此士，十年浪费老伧墨。

郑清之　再和村边解嘲
    闲身惟向静中便，莫景侵寻绛县年。
    失解真精昏默默，且观玄牝息绵绵。
    温柔乡裹谁能老，冷澹胜涯别有天。
    笑抚脚婆为法喜，漆园何必问经缘。

郑清之　再和村边解嘲
    暖足番君老更便，摩挱笑问阿婆年。
    聊吟夜月移花影，肯向春风逐柳绵。
    自有散花居丈室，何妨姹女共壶天。
    铅华列屋诸君事，乞与寒梅了世缘。

郑清之　再和村边解嘲
    造化真机动静便，谁云巧智可同年。
