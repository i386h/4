<!-- { "loadSidebar": true } -->
    清风与诗句，留与昔贤齐。

刘能　句
    懒向九嶷歧路望，渡头云雨正霏霏。

刘能　句
    窗外秋声湘瑟怨，槛前竹色楚帆飞。

刘玶　句
    攀条嚼蕊绕千回，日暮碧云惊四合。

刘奇仲　句
    玄中一着是吾宗。吸尽西江说是公。

刘琦　登东峰亭
    凯还几度宴东峰，亲构危亭接梵宫。
    势人青冥横绝壁，路盘空曲压高松。
    临流自笑功名薄，对酒忻逢景色重。
    飘泊却惭归未得，日斜坐听暮云钟。

刘鍂　偶得一绝
    清风叶叶映黄鹂，绿暗红稀半掩扉。
    我以忘言静思虑，子规犹道不如归。

刘鍂　题村舍呈德瞻友
    一径萦纡山更深，满川烟霭夕沉沉。
    从来不问荣华事，自有沙鸥信此心。

刘鍂　题村舍呈德瞻友
    二月阳和花正繁，软风轻扇笋斑斑。
    扬鞭江路心无事，问舍求田过浅山。

刘鍂　题昭陵
    □□□□岁农登，边将无功吏不能。
    四十二年那忍说，西风吹泪过昭陵。

刘鍂　午寝
    寓迹唐兴寺，幽窗得昼眠。
    西风萦破梦，落日乱残蝉。
    岁月俄如此，功名岂偶然。
    五湖秋欲好，谁在钓鱼船。

刘鍂　用前韵呈德瞻
    门外蹄轮任迹痚，一廛深称水云居。
    平生事业将何用，叹括空能读父书。

刘鍂　资福寺
    汛扫妖氛六合清，匣中宝剑气犹横。
    夜欢星斗鬼神泣，昼公风云龙虎惊。
    重整山河归北地，两扶圣主到南京。
    山僧不识英雄汉，只管滔滔问姓名。

刘启之　谢张芸窗
    夜深檛鼓醉红裙，半世侯门熟稔闻。
    自是东篱窥宋玉，非关司马挑文君。
    苍头误送香罗帕，簧舌翻成贝锦文。
    幸赖老成持与力，一帆安稳过溪云。

刘起　送张无梦归天台
    琼台东畔石桥西，三径无尘古木垂。
    囊里歌编君相赐，腹中珠穴老庄知。
    风回蕙帐过猿岭，月上茅堂透鸟枝。
    万载圣朝高士传，何人更得效依稀。

刘清轩　句
    可笑吴痴亡越憾，却夸范蠡作三高。

刘鎔　句
    环城五里皆奇石，疑是虚无海上山。

刘汝进　与客九日游龙山以尘世难逢开口笑分韵得口字
    踪步龙山颠，放舟龙荡口。
    群然雁鹜行，杂之牛马走。
    我拙不能诗，我病不能酒。
    试问赏花人，还有菊花否。

刘汝钧　春日田园杂兴
    年来梦断百花场，安分农桑万虑降。
    为喜麦青行暖迳，因看蚕出倚晴窗。
    草坪閒见乌犍点，畲水飞来白鹭双。
    满饮茅柴拚烂醉，踏歌社下自成腔。

刘芮　和敬夫斜川诗
    病著不任事，淹卧心自休。
    经时不出门，况复斜川游。
    每觌节物换，恍惊时序流。
    少年喜追逐，聚散水上鸥。
    沈舟枯木伴，风帆春树丘。
    我病正尔许，怀念老朋俦。
    有酒不能饮，徒有献与酬。
    故人酌佳日，亦复我念否。
    佳章写怀抱，一读宽百忧。
    吾君念远民，归计未易求。

刘若冲　句
    闽川景物清宜画，萧寺楼台丽欲浮。

刘三嘏　自陈诗
    虽憀涔勺赴沧溟，仰诉丹衷不为名。
    寅分星辰将降祸，兑方疆宇即交兵。
    春秋大义惟观釁，王者雄师但有征。
    救得燕民归旧主，免于戎肤自称兄。

刘三戒　咏郢州
    百年宋玉石，三里莫愁乡。
    地接荆门近，烟迷汉水长。

刘删　泛宫亭湖
    回乘一派水，举帆逐分风。
    孤石苍波裹，岸山苦雾中。

刘裳　句
    高阁应山三字古，华堂卓秀一峰尊。

刘少逸　谨吟七言四韵恶诗一首攀送崇教大师归天台寿昌寺
    道高尘俗住应难，携锡东归暑未残。
    紫殿已承新雨露，白云终忆旧峰峦。
    孤村路僻牵吟远，峭壁泉飞入梦寒。
    满箧御时兼御札，到时松院与谁看。

刘少逸　句
    有月竹阴寒。

刘少逸　句
    几度诗狂欲上天。

刘少逸　句
    风递花香入酒尊。

刘少逸　句
    波涛海寺秋。

刘申　句
    一川带绕三平岛，万巘环趋两翠峦。

刘师道　句
    有路期奔月，无媒与嫁春。

刘师道　句
    野马飞窗日，醯鸡舞瓮天。

刘师道　句
    逝波帝子魂何在，芳草王孙怨未归。

刘师道　句
    三千世界银成色，十二楼台玉作层。

刘师道　句
    青帝翠华沈物外，素娥孀影吊云端。

刘师道　句
    南浦未伤春草碧，北山仍愧晓猿惊。

刘师道　句
    久师金马客，勍敌玉溪生。

刘师道　句
    金谷路尘埋国艳，武陵溪水泛天香。

刘师道　句
    晨瞻北斗天何远，梦断南柯日未沉。

刘师复　题汪水云诗卷十一首
    万里归来葺故园，阚湖新结小船轩。
    双亲八十喜康健，七子侍劳三十孙。

刘师复　题汪水云诗卷十一首
    别港莺娇恰恰啼，苏公堤过赵公堤。
    水西云北春无赖，细柳新蒲绿未齐。

刘师复　题汪水云诗卷十一首
    天造西湖锦绣堆，柳边渔父小篷开。
    能言景定年间事，公主鸾箫锦櫂来。

刘师复　题汪水云诗卷十一首
    此客清狂似季真，意行湖曲眺青春。
    橹声往往来来好，山色朝朝暮暮新。

刘师复　题汪水云诗卷十一首
    杖藜引客入渔家，尽敞蓬窗作供茶。
    三面阑干诗思阔，湖光千顷浸荷花。

刘师复　题汪水云诗卷十一首
    当年飞鸟亦难前，今日中堂起烧烟。
    丞相不嗔山色好，歌声稳送里河船。

刘师复　题汪水云诗卷十一首
    小小船斋阚碧流，水仙招我下湖游。
    箫声嫋嫋歌声合，桂子香中十里秋。

刘师复　题汪水云诗卷十一首
    诗翁老去尚儿嬉，撩拨歌鬟笑挽衣。
    草草杯盘随处饮，西泠桥入断桥归。

刘师复　题汪水云诗卷十一首
    北去南来无定居，水流去在意何如。
    湖边倘有西飞雁，只寄诗筒莫寄书。

刘师复　题汪水云诗卷十一首
    涧边烂醉桂花秋，明发攜琴不可留。
    遥想两峰湖一曲，画船何日许同游。

刘师复　题汪水云诗卷十一首
    水流云在意，政不限西东。
    山泽秋如瘦，江湖道亦穷。
    浙音惟我听，冀眼独居空。
    甚惜匆匆别，西风落叶中。

刘师邵　浮萍
    乍因轻浪叠晴沙，又趁回风拥钓槎。
    莫怪狂踪易飘泊，前身不合是杨花。

刘石庵　龙驹谣圆徐景醇生子
    白虹流光横太虚，蚌胎进出明月珠。
    紫瞳照席秋制电，渥洼突出苍龙驹。
    前年得子瘦如竹，失马未必不为福。
    今年得子燕颔丰，会看万里飞食肉。
    徐君发白颜且酡，晚而得子未足多。
    明年为君招取杜陵老，来作徐卿二子歌。

刘时可　春日田园杂兴
    土膏初动雨初收，草径茅亭趣最幽。
    坐睡略无朝市梦，踏歌时有里闾游。
    半丘秧秫醉堪酒，五亩树桑寒可裘。
    老圃老农诚足学，不成吾道付沧洲。

刘士季　次韵和漕司小红翠亭
    少陵遗蹟瀼西东，端的高斋在此中。
    今日花枝弄烟雨，前时蔬甲卧霜风。
    根株移取他山翠，跗萼轮来别圃红。
    收拾阳春无尽藏，夔人端说两诗翁。

刘士季　次韵和漕司小红翠亭
    苑在中巴东复东，满城春色一园中。
    休言小小莺花界，也胜纖纖燕麦风。
    舞袖卷纱空映翠，晴窗磨镜漫晞红。
    叶成帷幄花成阵，壮观诗坛矍铄翁。

刘仕龙　知廉州条上边事落职主管台州崇道观赋感
    人生百年中，穷通无定迹。
    譬如风前花，荣谢亦顷刻。
    当时牧牛竖，尊贵谁与敌。
    顦顇种瓜翁，乃是封侯客。
    丈夫苟得时，粪土成拱璧。
    一朝恩宠衰，黄金失颜色。
    古今谅皆然，我今何叹息。

刘叔骥　吾庐
    竹树深藏远市哗，吾庐真似野人家。
    幽禽就浴阶前水，游蝶来寻几上花。
    心地幸无闲事扰，眼尘还有好书遮。
    浮生此亦堪人老，世路驱人底有涯。

刘叔子　观石鱼嗣刘忠顺韵
    衔尾洋洋石上镌，或依于藻或依莲。
    梦占周室中兴日，刻自唐人多历年。
    隐见有时非强致，丰凶当岁必开先。
    太平谁谓真无象，罩罩还歌乐与贤。

刘述　涵碧亭
    两山嵚处一泉飞，飞到亭前聚作池。
    砌下蛟龙盘未起，席间环佩响无时。
    翩飜翠羽青霞色，偃亚芳丛碧玉姿。
    却羡老僧饶岁腊，不知天上有炎曦。

刘述　留题洞岩
    英英洞口云，触石才一缕。
    须叟遍空山，霈然作灵雨。
    万物一以泽，孤踪无处所。
    我心良所珍，作诗以自矩。

刘述　题曲水阁
    面势俯岩隈，雕轩映水开。
    云从栋间出，人自鉴中来。
    櫂楫歌声度，渐裳禊事迥。
    东山如未起，好住小蓬莱。

刘述　题竹阁
    竹阁寒相倚，云窗晚共开。
    闲身方外去，幽意静中来。
    声响风随箨，阴移石上苔。
    迟留更清夜，待月露盈杯。

刘述　五泄山
    翠屏千叠水潺潺，一簇青鸳杳霭间。
    惜是晚年逢此境，悔将前眼看他山。
    瀑飞萝磴终难画，龙蛰岩云只蹔闲。
    薄宦劳人无计住，可嗟归去又尘寰。

刘述　重刻孙谢二公诗
    汉兴文艺推儒首，谏议才能□□师。
    更向谢岩镌丽句，清风千古照江湄。

刘舜臣　吏隐堂
    事因地僻方知少，官得公余始信闲。
    且喜诗同文史乐，不须身与利名关。

刘似祖　南楼
    雁过危栏字字愁，谁将官柳系行舟。
    不知东去大江水，流出西川第几州。
