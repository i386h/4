<!-- { "loadSidebar": true } -->
    分形虽各值，洒润要皆均。
    渗野今丰魏，飘筵昔瑞秦。
    禽疑越贡雉，兽讶晋祥麟。
    巧到枯株木，偏宜劲节筠。
    寒林图似展，粉笔埽初匀。
    尝爱漆园吏，寓言姑射神。
    如公诗具美，揣物意尤亲。
    久作依刘客，难追访戴人。
    幕中赓绝唱，席右愧嘉宾。
    不独调元手，风骚敌孟醇。

强至　依韵奉和司徒侍中压沙寺梨
    谁将冰蜜共囊封，结实只园颗颗同。
    蔽芾舍傍思召伯，周流林下赋扬雄。
    花经春月千层白，颊傅秋霜一抹红。
    江橘空甘得奴号，果中清品合称公。

强至　依韵奉和司徒侍中元城埽行河
    一鼓千夫下揵声，缺堤漏穴几时平。
    盘涡倒吸湍流住，巨浸疑浮厚地行。
    举锸每年劳众力，治河无策贡愚诚。
    赖公自有安邦德，何处风波敢更生。

强至　依韵奉和司徒侍中元宵席上
    席上香风转绮罗，北门东道汉萧何。
    灯摇万井年光嫩，月覆千闾夜色多。
    楼阁影重占物阜，管弦声洽验民和。
    相公不惜阳春曲，传与都人每岁歌。

强至　依韵奉和司徒侍中中秋筵散雨馀微见月色
    待月开筵细雨侵，月来宾去意空深。
    未容午夜瞻全璧，先隔微云漏碎金。
    万户渐宜归一望，重楼恨不起千寻。
    应须润泽周封内，始放清辉出暝阴。

强至　依韵奉和司徒侍中仲春释奠
    先圣祠逾重，尊儒世适丁。
    上公仪最熟，太学祭频经。
    晓月衣冠净，春风俎豆馨。
    魏人休请颂，在泮已言形。

强至　依韵奉和司徒侍中重九会安正堂二首
    茱萸缀席落新堂，丞相诗锋不可当。
    九日绣筵吟节物，十年黄合运阴阳。
    酒边和气忘公衮，风外清歌出女墙。
    宾去每来安正坐，泰然德宇发天光。

强至　依韵奉和司徒侍中重九会安正堂二首
    萸杯引满宴公堂，病客偏容泛浅觞。
    为爱菊花惊晚节，不羞蓬鬓插秋香。
    众宾谈笑谁倾座，上相风骚独擅场。
    来岁凤池吟此日，夔龙高会耀辞铓。

强至　依韵奉和王平甫学士寄元内翰诗
    蓬莱仙阙地深沉，视草雠书此盍簪。
    禁漏传声来阁外，宫云曳影过廊阴。
    能诗摩诘淹儒馆，未相微之在翰林。
    马跃秋风出阊阖，片时相失遂成吟。

强至　依韵和伯宪九日感怀
    隔雾南山愁漠漠，破烟东日淡晖晖。
    风欺白发勤吹帽，酒妒黄花故点衣。
    九日泪兼疏叶落，几时身逐短蓬归。
    青云欲早秋先晚，更惜登高乐事违。

强至　依韵和酬阆州刘侍禁季孙见寄
    别来双鬓一衰翁，近喜刘郎信息通。
    剑气未闲频犯斗，赋声无用尚摩空。
    传闻蜀道逾天上，见说城南冠阆中。
    山水纵游那觉久，清霜两度变丹枫。

强至　依韵和酬留别
    魏国山河气自雄，殊方客子一身穷。
    灵文独富肝脾内，秀句连成咳唾中。
    细数旧游如俯仰，俄惊新别又西东。
    郡侯早晚论高行，懒就秋闱望至公。

强至　依韵和酬顺安使君王大观见寄之什
    苍鬓萧疏并曲台，北门笑口屡同开。
    仲升投笔燕南去，王粲从军陕右来。
    月冷戍楼悲短笛，天寒戎幕赖深杯。
    更为后会知何地，终日思君首懒回。

强至　依韵和酬孙公素中允写怀见贻
    车马门前住罕逢，春坊内允独相从。
    领垂素发惊潘岳，器负青云爱仲容。
    身世百年今有愧，功名万事近尤慵。
    不缘婚嫁须微禄，已拂红尘就赤松。

强至　依韵和酬王明远见寄
    一日论交坐席间，肯平壮气就衰颜。
    篇章漫欲窥沧海，道谊从来仰泰山。
    白日声名君籍籍，青云意绪我斑斑。
    元戎幕府那能久，太学诸生已望还。

强至　依韵和酬鲜于子骏郎中见寄
    昨在王公幕，同时辄仰攀。
    论情昆弟等，知己友朋间。
    渭北孤交臂，淮阳慰客颜。
    长卿看驷马，父老望西还。

强至　依韵和酬杨公济澄江见寄长句
    子美幕中赡暇日，喜传幽事到京华。
    地偏浙水开孤垒，风散江云覆万家。
    日出鱼虾来早市，潮空凫雁落晴沙。
    羡君吏隐能终岁，却恨吾游未有涯。

强至　依韵和崔伯宪谢王正甫遗三灵丸蜀茶
    一丸道士曾投药，七碗先生亦爱茶。
    服久有时轻俗骨，味新应早摘灵芽。
    病躯自健遗藤杖，睡眼全醒耐烛花。
    可是兼饶诗力壮，芙蓉幕里句堪嘉。

强至　依韵和粹中早春
    寒威犹压晓，淑气已回春。
    不道朱颜旧，刚怜华岁新。
    震雷将出地，蛰户莫存身。
    渐报莺花信，眉头日渐伸。

强至　依韵和达夫泛湖之作
    雨气随云却上天，山头已扫欲晴烟。
    柳条不尽空围岸，荷叶犹新未碍船。
    时序百年催乐事，乾坤一笑入诗篇。
    主人著姓平原后，莫惜金樽醉绮筵。

强至　依韵和达守徐郎中见寄
    饶鼓鸣船送出都，中间不奉一行书。
    荷公恩礼无时薄，接物襟怀似旧虚。
    久别近参元帅幕，相逢屡枉使君车。
    诗筒自附西为驿，那要烟波双鲤鱼。

强至　依韵和答陈公度五邑季点道中见寄之什
    幕府清郎安在哉，方冬行县冒尘埃。
    寂寥坐客思车乐，点检诗朋欠鼎来。
    按吏最谁官簿整，教民几处战旗开。
    未应输我论文饮，赢得新诗满箧回。

强至　依韵和答公谔郎中冠氏道中偶成
    漭漭黄埃接大河，驱车底处觅阳和。
    参差花信春将半，恼乱诗情日转多。
    乐事恍如初觉梦，年光撇若迅流波。
    马蹄莫放归时缓，知有佳人听玉珂。

强至　依韵和答晋粹洪君然都官三益见寄
    别乘文章晚更奇，全家才业繼前徽。
    闺中蔡琰诗无敌，膝下刘歆笔有讥。
    归意我惭彭泽柳，清肠君爱首阳薇。
    案头簿领真流俗，独喜吟怀与世违。

强至　依韵和答陆革进士招饮池上诗
    主人爱客扫林亭，天影波光相与明。
    蝶傍池边飞舞惯，鸟从花上往来轻。
    沧浪傲世不复羡，鶗鴃妒春惟欲鸣。
    能趁繁枝开熟酿，先拚黄帽为君倾。

强至　依韵和道济秘丞集英殿秋宴作
    都场百戏已先呈，舞字逡巡列太平。
    酒缓天颜应有喜，乐高禁漏不闻声。
    晴晖忽傍金茎动，协气偏从玉座横。
    何事君臣皆共乐，银台连日奏秋成。

强至　依韵和公济寄仲灵禅老
    藤州大士两眉庞，万卷丛身寄一窗。
    诗力健能支倒岳，词源涌可截奔江。
    高名耸动朝中士，旧隐荒芜岭外邦。
    想像孤风犹未见，何时能使片心降。
    
    【卷08】

强至　依韵和居方观崔生画
    古今画手得名人，一物才工自出伦。
    字与丹青俱是绝，势关飞动不无神。
    浪传误笔成蝇点，那待青田写鹤真。
    候雁枯荷含远意，江湖归兴划然新。

强至　依韵和李持正晚晴出谒王子高马上口占之作
    谪仙醉跨玉鲸鳞，夷甫名谈喜更闻。
    照眼暖光开野日，入怀晴气散江云。
    尘埃洗去人家好，空阔飞来鸟翼勤。
    莫望帝乡频感慨，世间随处有珍群。

强至　依韵和李评文思
    我心焝焝君应识，万事都慵独吟癖。
    二年客眼看京华，可见无媒进无益。
    势门所喜在佞豪，直语空拳无一怿。
    爱君挺拔生贵家，不学庸儿醉朱碧。
    两提试笔赋翰林，落落金声天上掷。
    改丞殿省头不回，直把群经重研摭。
    相逢怜我犹滞濡，四十金闺未通籍。
    势门宜不容此身，赖有君家好投迹。
    书斋延坐开新编，光焰文章追祖白。
    更邀诗社同襟期，脱略形骸一疏戚。
    公侯必复君勿迟，志士由来轻尺璧。

强至　依韵和令绰兄弟春日出郊
    春色才从野外知，柳阴花气暖霏霏。
    出林啼鸟逢人住，掠路游蜂傍马飞。
    薄宦尘埃空自哂，长吟风物阻相依。
    弟酬兄唱饶才思，珠玉同携满袖归。

强至　依韵和留台崔库部局中自遣
    儒林文雅作，萧散欲挥金。
    老去安时态，秋来慰夙心。
    谁陪黄菊酒，自喜白头吟。
    宾客霜台少，诗成每独斟。

强至　依韵和陆丈瑞香花
    花下诗翁已富情，爱花相咏句还成。
    才开秀格能殊众，到老清香不负名。
    世上流芳归几处，江南传价入中京。
    乾坤定是怜馨德，那许风前趁落英。

强至　依韵和判府司徒侍中雪霁登休逸台
    环台雪后从公登，四顾乾坤表里明。
    粉水半消池日薄，玉枝相戛竹风清。
    园林洒落人间世，樽酒逍遥物外情。
    写景不须搜画笔，诗参化匠自天成。

强至　依韵和彭九及之归养之什
    江南春自好，蜀客亦思归。
    泪与花俱落，心随燕共飞。
    露章还子舍，孝理副宸闱。
    禁署风流后，谋渔未有矶。

强至　依韵和王立之中秋阴云不见月
    更长不见水精盘，搔首庭除夜向阑。
    一气人间清自转，孤光云外好谁看。
    关河夜色暗朔漠，楼阁吟魂飞广寒。
    幕府病眠憔悴客，独无乐事可相干。

强至　依韵和温泉
    上公分陕半年馀，驷马东还不待驱。
    肯独澡身汤室里，行推润泽浃民肤。

强至　依韵和吴七丈咏雪二首
    平明无数六花飘，气象崔嵬变一朝。
    落势孤城围不尽，寒威穷巷著偏饶。
    临衣未拂还成舞，近烛才看早觉消。
    散称少陵吟白发，更逢太白跨鲸腰。

强至　依韵和吴七丈咏雪二首
    江边玉树浑无地，世上银河自有桥。
