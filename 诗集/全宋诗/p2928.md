<!-- { "loadSidebar": true } -->
    汉家之乱吕太后，唐家之乱武则天。
    魏公铜台化焦土，隋炀月殿成飞烟。
    君把酒，听我歌。
    美人美人色可食，美人美人笑可爱。
    美人命薄争奈何，美人色衰相弃背。
    美人一笑难再得，美人绝色今何在。
    君不见马嵬坡下杨太真，天生尤物不足珍。
    那及唐虞九妇人，千古万古名不湮。

汪元量　余将南归燕赵诸公子携妓把酒钱别醉中作把酒听歌行
    我把酒，听君歌。
    美人娟娟花灼灼，月照金樽光绰约。
    有酒有歌君亦愁，把酒听歌君亦乐。
    我有鹦鹉杯，君有鸬鹚杓。
    一杯一杯复一杯，酒尽还沽共君酌。
    我把酒，听君歌。
    天不荒，地不老，
    人生百年休草草。对花对酒且高歌，
    盖世功名亦枯槁。满堂金玉守者谁，
    万事何如酒杯好。君不见巢父许由空洗耳，
    伯夷叔齐空饿死。范蠡扁舟挟西子，
    五湖风浪兼天起。又不见相如怀璧空归来，
    廉颇善饭何壮哉。谢安携妓入东山，
    苍生望望霖雨乾。把酒劝君饮，
    请君为我歌。燕昭筑台金满地，
    郭隗登台多意气。刘琨梦里起听鸡，
    班超万里封侯归。吾不见浣花溪头老翁哭，
    白首为儒守茅屋。

汪元量　玉局诗
    联骑来登卯酉山，老君玉局护阑干。
    步虚殿上香云绕，空翠萧森北斗寒。

汪元量　御宴蓬莱岛
    晓入重闱对冕旒，内家开宴拥歌讴。
    驼峰屡割分金眃，马嬭时倾泛玉瓯。
    禁苑风生亭北角，寝园日转殿西头。
    山前山后花如锦，一朵红云侍辇游。

汪元量　豫章驿
    豫章门外尽青原，高阁临江喜尚存。
    莺舌澜翻嘲鹤静，鸥心恬淡厌蛙喧。
    绿波淼淼投书渚，翠竹森森写韶轩。
    约客不来人已远，满天风雨又黄昏。

汪元量　月夜拟李陵诗传
    清时难再得，离别安可留。
    出门望西北，欲往还绸缪。
    俯视长河奔，方舟激中流。
    惊波一何骇，返顾令人忧。
    天风吹枯桑，日暮寒飕飕。
    何当从此别，送子狐白裘。

汪元量　月夜拟李陵诗传
    嘉会不可再，聚散空彷徨。
    临流歌长吟。送子游远方。
    悲风来天末，圆月流景光。
    行人驾言迈，令我结中肠。
    岂无一尊酒，与子发慨慷。

汪元量　月夜拟李陵诗传
    河梁日将暮，游子安所从。
    执手古路侧，征裾飘长风。
    行行忽已远，眇若孤飞鸿。
    人生非松乔，代谢自有终。
    长当崇令名，赤心以为忠。

汪元量　月夜听琴
    如此良夜，秋空月圆。
    君弹山鬼，我拊水仙。

汪元量　越女
    越女为驱虏，朝来揽镜慵。
    欲梳新堕马，忍□□□□。

汪元量　越州歌二十首
    淮南西畔草离离，万檝千艘水上飞。
    旗帜蔽江金鼓震，伯颜丞相过江时。

汪元量　越州歌二十首
    东南半壁日昏昏，万骑临轩趣幼君。
    三十六宫随辇去，不堪回首望吴云。

汪元量　越州歌二十首
    一阵西风满地烟，千军万马浙江边。
    官司把断西兴渡，要夺渔船作战船。

汪元量　越州歌二十首
    两峰云销几时开，昨夜京城战鼓哀。
    渔父生来载歌舞，满头白发见兵来。

汪元量　越州歌二十首
    秋风吹雨暗天涯，越鸟巢翻何以家。
    岭上万松都斫尽，西湖新路欲排叉。

汪元量　越州歌二十首
    师相平章误我朝，千秋万古恨难销。
    萧墙祸起非今日，不赏军功在断桥。

汪元量　越州歌二十首
    苍生恸哭入云霄，内苑琼林已作樵。
    打断六更天未晓，禁庭两桁籸盘烧。

汪元量　越州歌二十首
    鲁港当年傀儡场，六军尽笑贾平章。
    三声锣响三更后，不见人呼大魏王。

汪元量　越州歌二十首
    脱却黄袍心莫斯，魏王事业止於斯。
    孤舟走过扬州去，表奏朝廷乞太师。

汪元量　越州歌二十首
    贾庙巍巍尽敕封，秦齐两国受恩同。
    木棉庵下无依鬼，合策麒麟第一功。

汪元量　越州歌二十首
    集芳园里策奇功，丞相南行面发红。
    留得紫绵三百曲，风吹雨打并右空。

汪元量　越州歌二十首
    群臣上疏纳忠言，国害分明在目前。
    只论平章行不法，公田之后又私田。

汪元量　越州歌二十首
    甲子初秋柳宿乖，皇天无雨只空雷。
    正当七月初三夜，帝劝长星酒一杯。

汪元量　越州歌二十首
    丝风毛雨共凄凉，燕子楼空恨恨长。
    今日客逢新酒熟，夜来春去落花忙。

汪元量　越州歌二十首
    月夜湖歌歌正长，船来船去水茫茫。
    上塘歌了下塘唱，更唱吴王与越王。

汪元量　越州歌二十首
    昨梦吴山阆苑开，风吹仙乐下瑶台。
    翠围红阵知多少，半揭珠帘看驾来。

汪元量　越州歌二十首
    鳌山灯月照人嬉，宣德门前万玉姬。
    记得那年三五夜，快行擎驾倒行归。

汪元量　越州歌二十首
    内湖三月赏新荷，锦缆龙舟缓缓拖。
    醉里君王宣乐部，隔花教唱采莲歌。

汪元量　越州歌二十首
    年年宫柳好春光，百啭黄鹂绕建章。
    冶杏夭桃红胜锦，牡丹屏里燕诸王。

汪元量　越州歌二十首
    昔梦吴山列御筵，三千宫女烛金莲。
    而今莫说梦中梦，梦里吴山只自怜。

汪元量　云安闻鹃
    云安风景愚能说，苍峡风掀浪如雪。
    杜鹃叫得口流血，染遍山花归不得。
    臣甫再拜哦新诗，诗成甫也成愁绝。
    都人重是古帝魂，敬重此鸟心不辍。
    不知此鸟知不知，四时叫得巴山裂。
    却忆群姬左右趋，三十六宫醉花月。

汪元量　云台
    荒亭驻马酌金罍，风卷黄埃丑上来。
    满地山河无汉业，赵州留得古云台。

汪元量　昝舍人锦江泛舟
    舍人与客放船开，网得鲸鱼饷酒杯。
    西川锦雀甜如蜜，录事相分二百枚。

汪元量　昝相公送锦被
    蜀都府主迎宾客，赠我蜀锦三百尺。
    美人蔌蔌弄金梭，鸳鸯机上初成疋。
    繁花乱蕊皆同心，艳卉中含杜鹃血。
    玉妃如霜姑射仙，金刀剪破云霞缬。
    为我裁成合欢被，细意密缝无线迹。
    道人把玩色相射，银海光摇泪珠滴。
    却忆故家初破时，绣龙画雉如砂石。
    绮窗窈窕花离离，红妆万境娇无力。
    百幅锦帆风不动，绿湿红鲜眜春碧。
    纷华过眼一梦如，蜀锦呈绫复何益。
    白茅安用红锦包，虎皮难以裹羊质。
    只今卷锦还府主，心地了然无得失。
    铜壶漏断银缸灭，昆仑影转初三月。
    道人坐久闻妙香，纸帐蒲团自清绝。

汪元量　昝相公席上
    燕云远使栈云间，便遣郫筒助客欢。
    闪闪白鱼来丙穴，绵绵紫鹤出巴山。
    神仙缥缈艳金屋，城郭繁华号锦官。
    万里桥西一回首，黑云遮断剑门关。

汪元量　昝元帅相拉浣花溪泛舟
    行都元帅千蹄马，腰佩角弓箭盈把。
    浣花溪头具小舟，击鼓吹箫行酒斝。
    舞腰嬝娜锦缠头，风吹金缕随东流。
    公孙弟子背面笑，拔剑一击蛟龙愁。
    万里桥西有茅屋，杜子当年来卜筑。
    湘江一醉不复归，四松寂寞擎寒玉。

汪元量　曾平山招饮
    老貌不随俗，固穷而隐居。
    一坞百竿竹，八窗千卷书。
    酌以旋簄酒，荐之新网鱼。
    兴尽出门去，晚凉山雨余。

汪元量　张平章席上
    两鬓萧萧不耐秋，兴来今日谒公侯。
    舞余燕玉锦缠头，又著红靴踢绣毬。

汪元量　昭君墓
    一昔王昭君，远嫁单于去。
    上马出宫门，琵琶语如诉。
    昔为汉宫妃，觅句绕沙碛。
    一吟三徘徊，日卓人影直。
    孤鸿云中来，对我声呖呖。
    乃知晴天好，物类各有适。
    顷刻片云生，雪花大如席。
    伟哉复伟哉，造物真戏剧。

汪元量　浙江亭别客
    诸公来此欲凭阑，秃树粘云溼不乾。
    小燕正嫌三月雨，老莺又受一春寒。
    楼头呼酒尽情饮，江上遇花随意看。
    莫怨人生有离别，人生到此别离难。

汪元量　浙江亭和徐雪江
    朱甍突兀倚云寒，潮打孤城寂寞还。
    荒草断烟新驿路，夕阳古木旧江山。
    英雄聚散阑干外，今古兴亡歡乃间。
    一曲尊前空击剑，西风白发泪斑斑。

汪元量　真定官舍
    使君数间夜如何，灯烛高张照绮罗。
    白酒千杯浇客醉，红妆一面恼人多。
    风烟漠漠庭前树，霜月娟娟沼内荷。
    驿吏出门相语及，城南便是滹沱河。

汪元量　忠武侯庙
    夔门春水拍天流，人日倾城踏碛游。
    古庙虫蛇穿画壁，竹风溪雨共啾啾。

汪元量　忠州荔枝楼小憩
    竟日扬鞭不暂闲，畏途叠叠是青山。
    西风吹落忠州去，锦绣窠中屋万间。

汪元量　终南山馆
    夜凉金气转凄其，正是羁孤不寐时。
    千古伤心南渡曲，一襟清泪北征诗。
    霜凝鞞鼓星横剑，风卷旌旗月满卮。
    旅雁已离榆塞去，帛书摇曳过江迟。

汪元量　重访草堂
    放櫂花豩去，重来访草堂。
    菰蒲依静渚，杨柳绕回塘。
    野暂棕高下，山墙竹短长。
    槁梧含古色，瘦菊减清香。
    鼙鼓檛三叠，旌旗列两行。
    花娘纷舞袖，座客竞飞觞。
    酱蘸生葱白，虀浇熟韭黄。
    洪炉催卷饼，匕首割烧羊。
    大笑诸公醉，高谈小子狂。
    城关犹未掩，冠盖已飞扬。
    鸟语青松里，人行锦树傍。
