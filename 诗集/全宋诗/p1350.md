<!-- { "loadSidebar": true } -->
    击楫同呼渡，勤公佐此州。
    边防新绩用，湖学旧源流。
    未了平若檄，还催向阙舟。
    君王方仄席，樯燕勿迟留。

李曾伯　送扬州胡倅赴堂召
    里社久相於，深知我计疏。
    壮怀方磊磊，别语又渠渠。
    竟日犹传箭，何时可荷锄。
    烦君看三径，松与菊何如。

李曾伯　送糟蟹遗制幕
    江乡霜后饱珍肴，万里持来仅带糟。
    虽惜横戈酣白蚁，尚知解甲护红膏。
    开樽祗觉牵归兴，作赋犹当继老饕。
    油幕晚寒梅影静，亟持大白荐双鳌。

李曾伯　送翟简卿制参赴南安二首
    渡江华阀尚毡青，人物林中早有声。
    官辙久更谙世路，边筹熟试洞戎情。
    整镳向阙人多羡，出幕持麾古所荣。
    盍为王言留禁闼，美才可止仅专城。

李曾伯　送翟简卿制参赴南安二首
    自屈星屏佐碧油，艰危同济此风舟。
    平山杨柳留佳话，庚岭梅花想胜游。
    公到玉阶宜抗论，我寻画舸便归休。
    他时若访无真里，野水中间一白鸥。

李曾伯　送赵鼎臣赴召二首
    几载江湖负隽声，秋风千里起弓旌。
    石渠喜得今刘向，宣室应知旧贾生。
    台阁致身将贵显，朝廷论事且和平。
    更须记取申公语，不在多言在力行。

李曾伯　送赵鼎臣赴召二首
    师旅之余旱继之，可为太息此何时。
    江头人类鱼鳞集，局面忧深虎口危。
    国事不应分尔汝，边防岂特固藩篱。
    茂弘若问金陵事，说与江东米价知。

李曾伯　送制机丰德馨赴堂召二首
    元佑丰家几世孙，依然风概至今存。
    著鞭自许河南逖，举酒相期洛北温。
    联句有诗留月观，御戎何策告天阍。
    切毋饮却西湖不，齿颊冰霜置勿论。

李曾伯　送制机丰德馨赴堂召二首
    奇章昔送牧之行，旧事今亲见广陵。
    一叟栖栖嗟孑立，诸贤衮衮庆偕升。
    事来推与参前著，公去吾其失右肱。
    我俟兵休归决矣，断无清梦到觚棱。

李曾伯　送周昞仲大卿归江西
    中外周旋阅几年，清忠一节可笺天。
    历阶而上公卿易，拂袖以妲韦布然。
    霅上人稠难买屋，江头路稳好行船。
    梦回落月应相忆，犹有征人在汉边。

李曾伯　送子倅当涂
    久历家庭役，今欣羽翼成。
    此行为别驾，平步可颛城。
    常整韦弦佩，要持冰檗声。
    山林佚吾老，有子足光荣。

李曾伯　送子倅宜春
    已佐当涂郡，春台再往临。
    勿言官是赘，常以国为心。
    勉勉思全璧，频频寄抵金。
    史君天下士，澡雪奉规箴。

李曾伯　送子倅宜春
    爱子喜能仕，恋亲犹欲留。
    肯堂斯室就，不稼曷禾收。
    持此一廉往，绰然千里游。
    彼邦存学记，熟复勿贻羞。

李曾伯　宿江州药王寺
    指点烟林正午钟，亭亭楼阁有无中。
    铺张翠盖松间日，扫洒红尘竹外风。
    啼鸟不惊禅入定，落花无迹色成空。
    解鞍暂作今宵歇，恰与云堂旦过同。

李曾伯　宿柳池松风亭
    轧轧肩舆上剑门，春和身健快於奔。
    风翻红雨摧芳信，山带青烟入烧痕。
    邻略物华无好句，破除旅思有清樽。
    高人喜与松风接，莫遣梨花到梦魂。

李曾伯　宿梅下
    春事已十一，梅花才两三。
    青烟回野烧，翠霭护晴岚。
    风暖雁将北，日迟人渐南。
    病余宜缓辔，勿用客程贪。

李曾伯　宿祁阳题县驿
    垂垂白发老相催，末路崎岖毂又推。
    万里备更霜雪苦，十年重入瘴乡来。
    休思往事骖鸾去，恍类前身化鹤回。
    行尽潇湘春林脉脉，故人惟有道边梅。

李曾伯　宿千坵市晓行
    夜宿三家市，晨征十里程。
    竹舆冲雾去，草屐带霜行。
    无犬花村吠，有鸡茅店鸣。
    湖南真乐土，邻柝莫相惊。

李曾伯　宿深桥驿
    湘浦才春已著鞭，依稀渐近劝耕天。
    山樱花落红飘雨，野草烧残青入烟。
    云接岭头阴漠漠，泉流涧底响涓涓。
    严关两入知非偶，重扣宝坊占宿缘。

李曾伯　宿新政县登鱿于氏离堆拜颜鲁公遗像公曾赴蓬州作鲜于碑
    屹屹金城唐砥柱，如何流落向蓬州。
    一时名节犹山重，千古魂忠与水流。
    不待遗文垂纪录，自存生气沮奸谋。
    当时谁挽浯溪水，为洗离堆一段愁。

李曾伯　宿宜兴禅房
    冬当月初后，天欲试霜时。
    永夜绝人语，新寒听雁知。
    壮心忧国在，老计入山宜。
    莫作邯郸梦，萧萧鬓已丝。

李曾伯　宿岳市
    登陟天犹暝，栖回日已西。
    形躯一萍梗，襟袖半尘泥。
    夹道松成径，谁家花满溪。
    定台凝望远，烟草正萋萋。

李曾伯　宿中洞
    松老傲前岭，梅疏卧浅溪。
    避风巢上鹊，唤雨竹间鸡。
    野迥夕犹牧，田乾春未犁。
    路迢人倦甚，只向近林栖。

李曾伯　太府寺梅花盛开和曾玉堂韵二首
    姑射丰标惯野塘，不虞水部入佳章。
    雪边未了孤山约，尽有春风一面妆。

李曾伯　太府寺梅花盛开和曾玉堂韵二首
    萧萧官舍自寒芳，清梦何从至玉堂。
    唱彻涼州太催逼，何如铁石广平肠。

李曾伯　题二水光华驿
    历历湖南道，髒髒岭右州。
    感时僧解夏，触事客惊秋。
    雨洗流金虐，风生落木愁。
    一萍如寄耳，往梦付悠悠。

李曾伯　题范蠡五湖图
    色美示来鉴，功成思去谋。
    桂棹与兰桨，羔袖而狐裘。
    夏姬宜去楚，妲己肯归击。
    恤纬寸心在，铸金千古求。

李曾伯　题范蠡五湖图
    美妇天下有，忠臣古来稀。
    去国不洁名，避世良知几。
    宁侣我舟楫，毋著君宫闱。
    平生万事足，偕老五湖归。

李曾伯　题范蠡五湖图
    江湖存魏阙，翰墨寓规箴。
    君看龙眠画，当识鸱夷心。

李曾伯　题冯司法水月书堂
    水能清亦能浊，月有满亦有亏。
    清浊满亏区别，冯君书以知之。

李曾伯　题冯司法水月书堂
    玉局仙翁公案，梅亭老子偈言。
    莫向空中捉影，要须达处穷源。

李曾伯　题汉中嶓冢观高祖庙试剑石
    手袖干将射斗牛，当时天意在兴刘。
    不劳游刃烹秦鹿，直以余锋剪楚猴。
    将相岂烦加越砥，宽仁自足淬吴钩。
    断蛇断石都休问，遗恨平城雨雪羞。

李曾伯　题衡山县驿
    平生足始涉南方，邸舍稀疏驿路长。
    尚隔三州才岭峰，更行几日是潇湘。
    家人转苦禁秋热，舆从常催趁晓凉。
    识破浮生等羁旅，强加餐饭莫悲伤。

李曾伯　题衡阳临湘驿
    暑涂挈挈问持装，过眼苹风倏转商。
    岂为南鱼来丙穴，且先北雁过衡阳。
    童乌已矣肠空断，老马疲哉汗欲僵。
    身大块中犹大瘧，铁心禁得几炎凉。

李曾伯　题怀达楼
    心远目难尽，境须诗与论。
    风樯谁客艇，烟树某家村。
    野草春千古，江天月一痕。
    旧时方册事，一笑付方樽。

李曾伯　题剑门寺贺费伯矩韵
    不见台城事，君毋说苦空。
    佛随千劫尽，人与万山雄。
    吊古春酤绿，谈兵夜烛红。
    终宵皎无寐，万壑响松风。

李曾伯　题荆门蒙泉
    向来亭上醉流杯，千朶莲花一树梅。
    金炬依然霜不管，琼琚犹待雪相催。
    凌波仙子欣无恙，姑射真人唤不来。
    风景则同怀抱异，倚栏欲去更徘徊。

李曾伯　题孔明白帝二祠
    安刘事固异危刘，相去英雄二百秋。
    火德方中徒僭帝，星营何陨遽亡侯。
    草庐龙去存吴恨，陛戟蛙狂遗汉羞。
    成败不同俱庙食，宁非霸业结偏州。

李曾伯　题黎榷院诗轴
    别二十三年，来呼激峡船。
    昨游春梦尔，故友晓星然。
    廉誉盈诗卷，忠谋在奏编。
    阿蒙顽自若，应笑老穷边。

李曾伯　题醴泉驿二首
    过错役三才，忧端万有斯。
    君恩知欲报，子难痛何追。
    我马方瘏矣，秋阳更暴之。
    原言行役者，当暑戒驱驰。

李曾伯　题醴泉驿二首
    路遥须到日，官满有归时。
    一点终身痛，中途孺子悲。
    老难堪此境,咎必有其基。
    扶惫随缘去，空余泪雨垂。

李曾伯　题利州道上江月轩
    何用朝朝夜夜钟，一拳打透彻虚空。
    诗僧不见禅僧老，月自西沉江自东。

李曾伯　题林路钤诗轴
    过眠多陈迹，论心只旧时。
    艰难几年事，感慨数公诗。
    觅句新尤健，谈兵老不衰。
    故颦聊尔耳，莫说姓名谁。

李曾伯　题千山观
    玉笋环星拱，青螺带雾披。
    山为天下胜，境占岭南奇。
    援笔难穷者，凭阑尽有之。
    不因身世累，筑室老於斯。

李曾伯　题双庙镇峡楼
    峰巍鳌柱疑娲立，地峻龙门自禹开。
    山色半昏朝欲雨，滩声不蛰夜何雷。
    云屏烟障相迎送，沙鸟风樯几去来。
    徙倚阑干不知倦，一诗弹压愧非材。

李曾伯　题覃怀吕充隐和隐诗卷
    数诗盘谷友人钦，一片柴桑处士心。
    几十年间南北事，祗令三叹有遗音。

李曾伯　题推篷梅轴
    玉奴梳洗罢，半面露新妆。
    江岸数枝影，篷窗一罅香。
    横披含晓色，卧对压春芳。
    庚岭几多力，剡溪方寸长。
    萧然临水月，即之贯冰霜。
    老出墨池手，清入诗人肠。
    孤梢亚篱落，全树嗤玉堂。
    故旧解后见，隽永约略尝。
