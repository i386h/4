<!-- { "loadSidebar": true } -->
    追思往事空泫然，榜墨尚亲墙壁护。
    佛幢五丈留衣冠，大书刻记词辛酸。
    神来正值荔枝熟，神去还愁桂子寒。
    吁嗟岭民未知礼，因君始拜令颡泚。
    从今箫鼓祭春秋，福我如生首长稽。

叶适　寄题钟秀才咏归堂
    钟君文武随所求，马上檄草兼词头。
    五兵铸就杀气动，却写三赋祥光流。
    左逾阴山右绝漠，汉地自厌胡沙恶。
    圣门历历宫墙深，风乎不知咏归乐。
    作常虽窄海浪宽，沂水何上八九吞。
    当年曾点见真趣，推琴难挽由求论。
    课儿读易夜参五，香烬销沉灯莽卤。
    东家梦熟几时知，还有渔人叹良苦。

叶适　建会昌桥
    十里沧浪绝岸遥，幽人行处有谁招。
    幸无车马妨来住，买断寒蔬取意挑。

叶适　净光松风阁
    城中云日如火催，净光行食声转雷。
    不知何处白蘯起，便有满坐清风来。
    莫言作楼非急务，翁当运斤儿执锯。
    待得三间着此风，病叟扶携上楼去。

叶适　菊花开送徐灵渊
    白头几度逢重九，方是今年种菊花。
    衰病自怜何处看，馨香聊向小园夸。
    讨论摇落生光怪，暖势风霜与丽华。
    正好行吟君已去，别移秋色付谁家。

叶适　橘枝词三首记永嘉风土
    蜜满房中金作皮，人家短日挂痚篱。
    判霜剪露装船去，不唱杨枝唱橘枝。
    
    
叶适　橘枝词三首记永嘉风土
    琥珀银红未是醇，私酤官卖各生春。
    只消一盏能和气，切莫多杯自害身。

叶适　橘枝词三首记永嘉风土
    鹤袖貂鞋巾内鸦，吹箫打鼓趁年华。
    行春以东峥水北，不妨欢乐早还家。

叶适　句
    花传春色枝枝到，雨递秋声点点分。

叶适　句
    初分大道非常道，才有先天未后天。

叶适　句
    独立孔门无一事，惟传颜氏得心斋。

叶适　句
    不待归来霜后熟，蒸来便作洞庭香。

叶适　看柑
    窈窕随塘曲，酸甜在橘中。
    所欣黄一半，相逐树无穷。
    习啖成真性，悲歌记土风。
    惭非美人赠，采摘恣村童。

叶适　柯君振相别三十余年为言亲丧不能举请赋此诗庶几有哀之者
    上浅难藏梦里身，春花秋草几悲辛。
    无人为买南山麓，月户风棂作好雘。

叶适　孔复君架楼贮书疏池累石花药环列
    老夫一编未得妙，颇以书多为世笑。
    旧友从余不复疑，楼藏万卷犹嫌少。
    书中之理甚周遍，可惜有眼何时见。
    管荀褊陋空碍塞，周孔深微常运转。
    楼东兼水更兼山，四时红翠交飞翻。
    付与儿孙好门户，光芒应射斗牛间。

叶适　哭郑丈四首
    道义秦城重，声名冀马空。
    河汾谈圣制，邹鲁振儒风。
    有学堪经世，无官可效忠。
    浮云公岂计，吾道自怜穷。

叶适　哭郑丈四首
    谁谓居今世，无由见古人。
    事新曾闵上，游世葛怀民。
    德盛天为侣，慈薰物与春。
    清风如尚想，犹足洗嚣尘。

叶适　哭郑丈四首
    插架轴三万，撑肠卷五千。
    京都通百郡，溟渤汇群川。
    深浅人随汲，东西意各便。
    后生无复见，媚学谩跹跹。

叶适　哭郑丈四首
    忆在诸生列，曾窥太史书。
    泉蒙烦瀎达，槁质费吹嘘。
    外宅宁成相，生芻早吊闾。
    临风两行泪，愁绝向輀车。

叶适　李处士挽诗
    忆吟诗句与君儿，曾说高宗涕自挥。
    两地兵休重富乐，百年家活共轻肥。
    多留萤火明书案，闲看鱼蓑傍钓矶。
    身内已无尘土僻，霜阡雪坞送将归。

叶适　梁父吟
    依大麓之遗址兮，储后土之神灵。
    乐天地之休嘉兮，皇涓洁而荐诚。
    集后土之雍容兮，刺百圣之礼文。
    却大辂而御蒲秸兮，惟俭德之是崇。
    端一心而燔燎兮，卜仁义乎永年。
    刻玉检而请命兮，何事秘而弗传。
    嘉梁父之草木兮，被赫然之宠荣。
    咨梁父之遗老兮，悲忽不睹乎穆清。
    维千乘万骑之杂沓婐婉兮，犹彷徨其行声。
    夫天运之适合兮，虽圣其犹莫知。
    彼河之洋洋兮，虽美而不济。
    泰山之椒既风雨又艰险兮，乃登封以类告。
    岂其不可一兮，伊所遇之独异也。
    虽伊周之辅世兮，曾何足以自喜。
    喟余生之孔棘兮，邈不及夫七十二君。
    日月幽而不明兮，遭玄夜之方长。
    竞鈇銊而日弊兮，逐亡鹿而裂其脾肩。
    汉氏之为的兮，而不遗其余民。
    余既朴陋而不能谋兮，又怯聏而畏兵。
    缙琫琸於盗贼兮，何不朽之可几。
    曾死亡之几何兮，苟乱世以自免。
    幸此土之平乐兮，依镇南之不远。
    余耕兮隆中，地沃衍兮宜稑种。
    相原隰而下上兮，町厥壤之百亩。
    彼二代之民乐兮，岂不爱其皆有此。
    偷予腹之独饮兮，视岁行其在酉。
    天既溉之以雨露兮，余又滋之以浍畎。
    禾穰而同颖兮，或一稃而二米。
    霜露下此秷{左禾右悤}兮，余与牧之竖柀之。
    雀鼠败其秉穗兮，余与邻之父刈之。
    贡龠合於许下兮，尚玉食之万一。
    俾君父之启魏兮，相祀事而勿失。
    昔文王之盛德兮，奔走商之暴虐。
    蔑君臣而自恣兮，吾何用乎此粟。
    黻冕兮茅蒲，衮衣兮襲襫。
    余力耕而胼胝兮，藉丰草而一息。
    扣牸角而长歌兮，声中云门之律。
    历山已芜兮，鸟下啄其凫茈。
    有莘之臣日以远兮，野老锄头其故泥。
    计其食此兮，月不能一钟。
    耻一夫之释耒兮，故为无所用於耕。
    嗟圣贤之心兮，余或识甚微隐。

叶适　林处士挽词
    尚平接马弟，仿佛记前身。
    海阔元随浪，山高别领春。
    难招古渡外，空老夕阳滨。
    顺怕无生灭，君应了正因。

叶适　林敬之挽词
    杂遝新河市，酸寒处士庐。
    甘辞鲁穆馈，独著孟轲书。
    篱坏从儿补，禾荒付客锄。
    永嘉新有志，莫遣姓名痚。

叶适　林签判挽诗
    作邑有何好，利民翻害身。
    怕回湘水月，惊失象台春。
    暮草已多碧，园花空复新。
    更嫌莺自语，幽愤不胜陈。

叶适　林叔和见访道旧感叹因以为赠
    与子异州壤，取友四十年。
    狂心蚤探索，出语乾道前。
    向来朱建安，拊手笑渊源。
    小心承父昆，刻意睎回骞。
    不求垅断登，有路直如弦。
    计其所不为，敌富逾百千。
    众骏跨险远，独鹄超眇绵。
    谓当共骖服，可以争联翩。
    谁知竟大谬，寸影孤云边。
    南省无姓名，挽眉自愁煎。
    家蔬仅掩豆，野蝗来蔽天。
    过我城西偶，相视各华颠。
    寒菊已收花，枯吉未回泉。
    人生寓地上，蚁垤交折旋。
    中间较得失，区区等浮烟。
    喜君佳儿侄，放笔追奔川。
    许身若卧龙，斩蛟透重渊。
    所虞气力豪，未爱规矩镌。
    过翁非上肖，奕世始称贤。
    从今掩蓬荜，同赋归来篇。

叶适　灵岩
    穹窿右挽眉，天平左垂鬓。
    吴人宅沮洳，兹山抑其镇。
    陡起为表著，突兀数寻仞。
    樛松颇坚瘦，立石乃荣润。
    兼有千里陂，杳霭来远韵。
    宜乎登椒丘。摆落思奋迅。
    亡王未亡时，绝色馆孤峻。
    歌声妙歡乃，俎品穷蛤蜃。
    援琴固停咎，解甲仍转瞬。
    终归寂寞人，破釜煮枯堇。
    陈迹不足吊，新缔何劳问。
    三年姑苏驿，空望此塔近。
    适当熟食节，暖气无已吝。
    豪风增春愁，异雪损花信。
    聊以壮游衍，归受儿女冁。

叶适　刘高士自画琴横膝前对云起求诗
    试向遮岩拥壑时，弄弦调轸按前徽。
    未须写就多情曲，饶与闲云自在飞。

叶适　刘孺人挽诗
    嗃嗃当年女手缝，一家从此更雍雍。
    性安於善行无迹，儿自为铭笔有踪。
    闻说湖清见龙首，还疑墓长羃云峰。
    哀情变化何级极，留泽凌霄绛绕松。

叶适　刘氏女自誓为尼怜其操者幸助成之
    汉上洪波不可亲，夔州华发自嫌贫。
    世间浮想如枯蜡，还向虚空嫁此身。

叶适　楼参政挽词
    外补何多只近州，却於中禁賸淹留。
    晚参国论非无乐，苦说时难更有愁。
    天下知心古来少，人间此梦觉应休。
    自嗟不识鄞江路，清泪因公寄海流。

叶适　露星亭
    斗杓点翠为此城，四郊环拱来遥青。
    知君欲览众山小，取砖磨就天上亭。
    身心合於高处着，万象不语森溱泊。
    古今月色递浅深，志士可惜虚光阴。

叶适　鹿鸣宴诗
    鹿鸣著周雅，取士各惟时。
    永嘉近千载，文物盛於期。
    贤侯奉明指，荐棘锁秋扉。
    希宝难聚识，独鉴防群嗤。
    诚云得之慰，重为失者悲。
    鄙夫素寡学，已老谩将知。
    仰欣多材聚，俯愧只影踦。
    晴霜万里肃，威凤正高飞。
    朝阳羽翙翙，春梧绿蕤蕤。
    新荣忌轻觅，苦节誓终期。

叶适　吕子阳辞兰谷家园却就石泉精舍
    子阳意高希古人，文如行空无定云。
    清明未容诗酒污，放旷自许渔樵亲。
    故园好木日夜长，友逝兄沦不同赏。
    改绿移红自若何，蹑磴扪萝心独往。
    我昔迷津经上吕，斗出飞亭压行路。
    石影参差研匣寒，花阴回薄书奁暮。
    离家十里山转深，琅玕满地芝成林。
    竹鸡睡去月当午，闲听孙登长啸音。
