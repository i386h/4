<!-- { "loadSidebar": true } -->
梅尧臣　效阮步兵一日复一日二首
    一日复一日，一晨复一夕。
    四序相盛衰，三辰运光魄。
    下上有常理，忧患何时易。
    先烂泣金燃，先焚叹薪积。
    但愿远世网，焚烂不能责。
    麒麟出非时，未免西狩获。
    鸥鸟浮洪波，心已预海客。

梅尧臣　挟弹篇
    长安细侯年尚小，独出春郊不须晓。
    手持柘弹霸陵边，岂惜金丸射飞鸟。
    金丸射尽飞鸟空，解衣市酒向新岂。
    醉倒银缾方肯去，去卧红楼歌吹中。
    不管花开与花老，明朝还去杜城东。

梅尧臣　谢宾客挽歌三首
    位不登三事，才宜列四科。
    清名时自得，华冕世空多。
    望气悲埋剑，临风叹逝波。
    吴阡蒿作里，楚挽薤成歌。
    会葬千人至，来观数郡过。
    无由亲执绋，东首泪滂沱。

梅尧臣　谢宾客挽歌三首
    自昔居门下，游观必许偕。
    岂将千里别，遂入九泉乖。
    已恨霜松折，行嗟玉树埋。
    苍生空有望，丹旐不胜怀。
    曩日言归里，飞章愿乞骸。
    今朝赤松畔，烟垅对苍崖。

梅尧臣　谢宾客挽歌三首
    当年罢会稽，还郡锦为衣。
    老作龙楼贵，终将凤沼违。
    英魂游岱去，石椁渡江归。
    扬子春风恶，南徐过客稀。
    众帆看屡溺，素舸独如飞。
    始见中郎孝，松门自有辉。

梅尧臣　谢人惠茶
    山色已惊溪上雷，火前那及两旗开。
    采芽几日始能就，碾月一罂初寄来。
    以酪为奴名价重，将云比脚味甘回。
    更劳谁致中{左氵右霝}水，况复颜生不解杯。

梅尧臣　谢师厚归南阳效阮步兵
    一日复一朝，一暮复一旦。
    与子相经过，少会不言散。
    我心终未极，岁月忽云晏。
    嘶马思长道，孤鸟逐前伴。
    驾言慕俦侣，怀抱若冰炭。
    南临白水湄，风雪振高岸。
    意恐慈母念，疾驰节已换。
    解剑登北堂，幼妇笑粲粲。
    弊裘一以缝，征尘一以澣。
    而我客大梁，衣垢自悲叹。

梅尧臣　谢尉西归
    曾为洛阳客，喜见洛阳人。
    每忆旧游处，相逢借问频。
    当时伊水上，醉弄岩花春。
    而今绝兹乐，欲语已酸辛。
    明朝君当去，又复与谁亲。
    唯应有素月，相照寒溪滨。

梅尧臣　谢鹇和公仪
    闻有白鹇梦，遂作白鹇诗。
    诗记白鹇语，意公於鹤私。
    公意无薄厚，尔将听我辞。
    朝给一瓢水，昼给一盎糜。
    曾不令尔渴，曾不令尔饥。
    事事不异鹤，安得於鹤疑。
    鹤鸣尔不和，鹤舞尔不随。
    无以一供悦，饱食番顽痴。
    公所念尔久，李白当畜之。
    白固有篇咏，公偶未暇为。
    遣尔心不平，谓此钝见遗。
    我持尔此意，请公吟莫迟。
    公便纳我言，濡笔洒淋漓。
    书尔在南方，野羽霜雪披。
    弄啄红豆实，飞上桄榔枝。
    翡翠不敢顾，孔雀不敢窥。
    将拟是白凤，修尾昼涟漪。
    虺颈而鸡首，峨峨如有仪。
    而今与鹤争，此识固已卑。
    公初待尔厚，鹇兮知不知。

梅尧臣　谢晏相公
    刻意向诗笔，行将三十年。
    尝经长者目，未及古人肩。
    昔慕荀文若，多称王仲宣。
    今惭此微贱，重辱相君怜。

梅尧臣　谢永叔答述旧之作和禹玉
    天下才名罕有双，今逢陆海与潘江。
    笔生造化多多办，声满华夷一一降。
    金带系袍回禁署，翠娥持烛侍吟窗。
    人间荣贵无如此，谁爱区区拥节幢。

梅尧臣　谢紫微以画鹭二轴为寄
    白鹭画双素，粉毫幽趣多。
    翘沙依折苇，刷羽对衰荷。
    浦思悬秋壁，江情忆钓蓑。
    因君远相寄，诗咏对沧波。

梅尧臣　廨後木芙蓉
    托根地虽卑，凌霜花亦茂。
    物禀固不迁，人情自为陋。
    幸与时菊开，谁嗟发孤秀。
    楚人搴木末，已见离骚就。

梅尧臣　辛著作知西京永宁
    跃马西畿令，家茔在洛阳。
    衣沾寒食雨，花发故宫墙。
    冷淡鸠鸣屋，宽闲水满塘。
    送君悲渐老，空忆钓伊鲂。

梅尧臣　新安潘侯将行约游山门寺予以泞淖遂止因为诗以见怀
    苍山自为门，呀豁异镌鑱。
    路通石壁尽，潦起田穟陷。
    傍岭有结庐，潜潭净於监。
    闻之固欲往，久雨湿泥土。
    莫陪太守车，然诺岂诳赚。
    遥遥桥上去，望望马犹站。
    畏滑不肯行，非关惜鞯{左革右才繁体去纟}。

梅尧臣　新安钱学士以近诗一轴见贶辄成短言用叙单悃
    早事太尉府，谬以才见论。
    身作邑中吏，日陪丞相尊。
    嵩山云外寺，伊水渡头来。
    泉味入香茗，松色开清樽。
    题诗人半醉，马上景已昏。
    归来属後乘，冠盖迎国门。
    悠悠失贫贱，苒苒历凉温。
    而今处穷僻，落莫思旧恩。
    终日自鲜适，终年长不言。
    已觉人事寡，惟闻鸡犬喧。
    东风有来信，满幅兰与荪。
    深知故人意，遗我涤冥烦。
    一章言罨画，溪好如目存。
    何须到云壑，便若游花源。
    一一先造化，可以轻瑶琨。
    成诵今在口，愿将醒病魂。

梅尧臣　新冬伤逝呈李殿丞
    恶老今逼衰，孤寂仍足悲。
    寒风一夜起，曩事无不思。
    手泽在故物，默历非故时。
    梦寐犹平常，反悟恨莫追。
    人生苦情累，安得木石为。
    赖有同舍郎，相语强解颐。

梅尧臣　新婚
    前日为新婚，喜今复悲昔。
    阃中事有托，月下影免只。
    惯呼犹口误，似往颇心积。
    幸皆柔淑姿，禀赋诚所获。

梅尧臣　新霁登周王城
    行行古城头，历览古城下。
    水鸟傍人烟，河流隔桑柘。
    秋山豁晴翠，野老亲时稼。
    民讼今已稀，闲登厌官何。

梅尧臣　新霁望岐笠山
    北望直百里，峨峨千仞青。
    断虹迎日尽，飞雨带龙腥。
    阴壑烟云畜，阳崖草木灵。
    登临终不厌，时许到兹亭。

梅尧臣　新茧
    露柘林初静，烟梯不复收。
    春蚕吐丝足，工女忌寒休。
    翠薄时方献，清泉绪未抽。
    闺中能自巧，绣作玉钗头。

梅尧臣　新开坟路
    古径约城斜，锄荒可过车。
    直穿深筱去，不比绕村赊。
    伐树侵篱脚，裨塍掘涧沙。
    欲为兰若处，松柏属吾家。

梅尧臣　新晴
    阴云忽扫尽，朝日吐清光。
    万里不碍日，众鸟欣唘吭。
    草树已摇落，山川尚郁苍。
    百事择佳日，佳日唯晴阳。

梅尧臣　新秋普明院竹林小饮得高树早凉归
    翻然思何苦，昨夜秋风高。
    良友念将别，幅巾邀此遨。
    清梵隔寒流，乱蝉鸣古树。
    谁知林下游，复得杯中趣。
    池上暑风收，竹间秋气早。
    回塘莫苦留，已变王孙草。
    未坠高梧叶，初生玉井凉。
    愁心异潘岳，独自向河阳。
    不减阮家会，所嗟当北归。
    厌厌敢辞醉，明发此欢非。

梅尧臣　新秋雨夜西斋文会
    夜色际阴霾，灯青谢客斋。
    梧桐生静思，绛纬动秋怀。
    小酌宁辞醉，清言不厌谐。
    谁怜何水部，吟苦怨空阶。

梅尧臣　新霜感
    前日衣上露，今日衣上霜。
    我母魂何之，膏火麋我肠。
    隔棺三寸地，如在万里乡。
    嚎呼不闻声，饮食空置傍。
    昔时忧我寒，缝衣初线长。
    线长必絮厚，要与风霜当。
    又每恐我饥，羹舋自调尝。
    此身内外间，莫得顷刻忘。
    举衣不忍著，举筹不下吭。
    一念百感生，欲问天苍苍。

梅尧臣　新笋
    挑笋春雷後，晴坡过雨时。
    何言江外早，已比洛阳迟。
    园客自偷卖，主人那得知。
    徒令养新竹，待与作藩篱。

梅尧臣　新雁
    寒雁与寒来，夜落汀洲宿。
    泊船人不寐，月下声相续。

梅尧臣　新燕
    前时春社毕，今日燕来飞。
    将补旧巢缺，不嫌贫屋归。
    衔泥和草梗，侧翅过柴扉。
    岂比惊丸雀，迎人欲拂衣。

梅尧臣　新韵曾子进早春
    新雷岁旦发声严，冰管寒销细滴檐。
    花甲将看枝迋斥，蛇鳞不复地中潜。
    黄河分派来应早，白首归朝意自恬。
    强欲拟君为秀句，便无才思似江淹。

梅尧臣　新沼竹轩
    作轩仍见竹，潇洒排青幢。
    斜乌与落月，静影昼寒窗。
    光没影亦没，激水自淙淙。
    夜深犹读易，谁更忆清江。

梅尧臣　刑部厅海棠见赠依韵答永叔二首
    摇摇墙头花，蒨蒨有好色。
    高枝笑粲粲，低枝明皪皪。
    但与风相撩，不与风相得。
    风吹莫苦急，游子汉日昃。
    彭祖与颜回，相去犹瞬息。
    每观形影篇，曷在神所释。
    不可废我吟，毕竟焉免白。

梅尧臣　刑部厅海棠见赠依韵答永叔二首
    摇摇墙头花，一一如舞娥。
    春风买艳逸，艳逸此何多。
    不为游蜂挠，即为狂蝶过。
    日光苦给给，鲁叟白波波。
    人生若朝菌，不饮奈老何。
    杨雄寂寞居，岂若阮生歌。

梅尧臣　刑部厅看竹效孟郊体和永叔
    苍苍庭中竹，事莫叹迟速。
    不同栏下草，一岁一回绿。
    朝开花照曜，暮落风相逐。
    何如饱霜雪，冬夏森寒玉。
    谁将种官舍，本合近岩屋。
