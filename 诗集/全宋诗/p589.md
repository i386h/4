<!-- { "loadSidebar": true } -->
    休问扬荷涉江曲，只堪聊诵楚词听。

范成大　残句：横枝對菊開
    横枝對菊開。

范成大　残句：可憐世上金和寳
    可憐世上金和寳，借尔閑看七十年。

范成大　残句：快晴似为酴醿計
    快晴似为酴醿計，急雨還妨燕子飞。

范成大　残句：上覆白玉盂
    上覆白玉盂，下盛白玉盂。

范成大　残夜至峰顶上
    片月挂高岭，我行至其巅。
    举手欲搅撷，恐惊乘鸾仙。
    菲菲桂香动，肃肃露脚寒。
    北斗已到地，南斗犹阑干。
    但闻浮黎音，来从始青天。
    大星与之俱，晓色明旗旛。
    素烟渺陆海，中有人所寰。
    想见地上友，启明膏火煎。
    星落玉宇白，日生绮霞丹。
    冰轮未肯去，相看尚团团。

范成大　草虫扇
    莫嫌络纬股鸣悲，解向寒窗促晓机。
    海眼多花无藉在，颠狂只待学于飞。

范成大　插秧
    种密移疏绿毯平，行间清浅縠纹生。
    谁知细细青青草，中有丰年击坏声！

范成大　廛居久不见山，或劝作小楼以助登览，又力不能办，今年益衰，此兴
    结庐占城市，初岂卜云吉。
    谒医并治庖，二事便衰疾。
    乘除徐自笑，翻觉此计失。
    经年不见山，无异处暗室。
    平生痼烟霞，岁晚成俗物。
    安得百尺楼，屋上高突兀。
    列岫拥青来，爽气助占毕。
    尝试与匠谋，工费蜡毛出。
    俸余强弩末，家事空囊涩。
    经营十年余，高兴竟萧瑟。
    人生不如意，十事常六七。
    身今况迟暮，长算屈短日。
    纵成此段奇，发白何由漆。
    且学商山翁，弯踚蛰霜橘。

范成大　潺陵
    舟横攸河水，马滑潺陵道。
    百里无鉯犁，闲田生春草。
    春草亦已瘦，栖栖晚花少。
    落日见行人，愁烟没孤鸟。
    老翁雪髯鬓，生长识群盗。
    归来四十年，墟里迹如扫。
    莫讶土毛稀，须知人力槁。
    生聚何当复，兹事恐终老。
    人言古战场，疮痍猝难疗。
    谁使到此极？天科吾请祷。

范成大　昌化
    翠染南山拥县门，一洲横截两溪分。
    长官日永无公事，卧听滩声看白云。

范成大　阊门初泛二十四韵
    好在驰烟路，平生载酒行。
    摧藏身久病，契阔岁频更。
    昨夜灯花晓，今朝稻把晴。
    出门新梦境，触目旧诗情。
    水远推篷眩，天宽倚柁惊。
    转湾添繂挽，罨岸并篙撑。
    舫后装儿女，舻前酌弟兄。
    醅香新麴嫩，茗味小春轻。
    红皱分霜果，黄蔫捻夕英。
    缬林疏露屋，朱阁静临城。
    桃坞论今昔，枫桥管送迎。
    山腰樵担动，木末酒旗明。
    竟日窑烟直，中流塔影横。
    数帆残照满，一笛暮江平。
    煞网枫边桁，牵罾柳际棚。
    岫云萦石住，田水穴堤鸣。
    过渡牛归速，穿篱犬吠狞。
    鱼寒犹作阵，雁远更闻声。
    急橹潮痕出，疏钟暝色生。
    邻翁欣问讯，逋客愧寒盟。
    一昨成归卧，于今负耦耕。
    生涯都塌飒，心曲漫峥嵘。
    猿鹤休多怨，菰蓴尚可羹。
    药囊吾厌苦，扶惫且班荆。

范成大　阊门戏调行客
    日夜飞帆与跨鞍，阊门川陆路漫漫。
    人生自苦身余几，天色无情岁又寒。
    万事惟堪六如观，一杯莫信四并难。
    重阳虽过黄花少，尚有迟来玉雪团。

范成大　阊门行送胡子远著作守汉川
    前年送君朝明光，今年送君还故乡。
    锦官楼上一樽酒，万里阊门折杨柳。
    吴波泇泇蜀山苍，人生行路如许长。
    相逢相送鬓如雪，人生能禁几离别。
    房湖风月开春台，石湖水云归去来。
    西棹东帆君未了，相逢还向阊门道。

范成大　长安闸
    斗门贮净练，悬板淙惊雷。
    黄沙古岸转，白屋飞檐开。
    是间袤丈许，舳舻蔽川来。
    千车拥孤隧，万马盘一坏。
    蒿尾乱若雨，樯竿束如堆。
    摧摧势排轧，汹汹声喧貀。
    偪仄复偪仄，谁肯少徘徊！
    传呼津吏至，弊盖凌高埃。
    嗫嚅议讥征，叫怒不可裁。
    吾观舟中子，一一皆可哀：
    大为声利驱，小者饥寒催。
    古今共来往，所得随飞灰。
    我乃畸於人，胡为乎来哉？

范成大　长风沙
    夕阳明远帆，高浪兀孤屿。
    绵绵淮山来，闪闪沙鸟去。
    落木两山家，炊烟南北渡。
    眉伸击汰行，梦愕阻风处。

范成大　长沙王墓在阊门外
    英雄转眼逐东流，百战工夫土一坏。
    荞麦茫茫花似雪，牧童吹笛上高丘。

范成大　长至日与同舍游北山
    岁晚山同色，湖平雾不收。
    寒云低阁雪，佳节静供愁。
    竹柏森严立，蒲荷索莫休。
    瘦筇知脚力，政尔耐清游。

范成大　常春
    染根得灵药，无时不春风。
    倚阑与挂壁，相伴岁寒中。

范成大　晁子西寄诗谢酒，自言其家数有逝者，词意悲甚，次韵解之，且以建
    我读晁子诗，十语九慨伤。
    长川日夜逝，鬓发空苍浪。
    君家出世学，无生亦无亡。
    乡谓法幢立，何乃槁木僵
    起灭不满笑，古来共揪行。
    岂其捏目华，解翳海印光。
    我酒愧薄薄，未能暖愁肠。
    申以春风芽，一沦万虑忘。
    慧刀傥未割，会且掀禅床。
    锦里有逢迎，谨避舍盖堂。
    居然足音跫，好在故意长。
    啁耳念一洗，迟君凤鸣冈。

范成大　嘲风
    纷红骇绿骤飘零，痴騣封姨没性灵。
    报道海棠方熟睡，也须留眼为渠青。

范成大　嘲里人新婚
    冷艳顉容一笑开，休将鸾扇更徘徊。
    箜篌细写归舟字，彷佛游仙梦里来。

范成大　嘲蚊四十韵
    暑魃方肆行，羽孽亦厉习。
    肖翘极么魔，坱坙累辟翕。
    湿生同粪蝎，腐化类宵熠。
    初来闹郭郛，少进互原隰。
    嘤如蝇声薨，聚若螽羽揖。
    俄为殷雷哄，遂作密霰集。
    口衔钢针锋，力洞衲衣袭。
    啾声先计议，著肉便嘘吸。
    立豹犹未定，卓锥已深入。
    血随姑嘬升，势甚辘轳汲。
    沉酣尻益高，饱满腹渐急。
    晶晶紫蟹眼，滴滴红饭粒。
    拂掠倦体烦，爬搔瘁肌涩。
    捄东不虞西，擒一已窜十。
    新瘢蓓蕾涨，宿晕斑斓浥。
    竟夜眠转展，连床叹于悒。
    云何人戚欣，乃系汝张歙。
    驱以葵扇风，熏以艾烟湿。
    檠长镇藏遮，帐隙亟补葺。
    火攻惮秽臭，手拍嫌腥汁。
    伏翼佐扫除，纲蛛助收拾。
    薄暮汹交攻，大明讧未戢。
    牛革厚逾毡，鲎介锆胜鈒。
    遭汝若欲困，嗟人何以给
    夏虫虽众多，罪性相百什。
    蜂虿岂房栊，虮虱但褌褶；
    羊膻蚁登俎，骥逸虻附马；
    蠓惟舞醯瓮，蟫止崇书虫；
    蚤为鸺所撮，蝇亦虎能执；
    彼愆可贳死，汝罪当献级。
    凉飙条然至，丑类殆哉岌。
    一吹嘴吻破，再鼓翅翎絷。
    三千蹀颉利，百万走寻邑。
    快哉六合内，蔑有一尘立。
    虚空既清凉，家巷得宁辑。
    鸡窗夜可诵，蛩机晓犹织。
    雨帘绣浪卷，风烛泪珠泣。
    客来添羽觞，人静拂尘笈。
    恍还神明观，似启坏户蛰。
    消长谁使然？智力讵能及。

范成大　嘲峡石
    峡山狠无情，其下多丑石。
    顽质贾憎垂，傀状发笑哑。
    粗类坟坏黄，沉渍铁矢黑。
    或如沟泥涴，或似冻壁坼。
    堆疑聚廪粟，陊若坏城甓。
    槎牙镂朽木，狼籍委柘骼。
    祑砢包蠃蚌，淋漓锢铅锡。
    纵文瓦沟垄，横叠衣摺襞。
    鳞皴斧凿余，坎窞蹴踏力。
    云何清淑气，孕此诡谲迹。
    我本一丘壑，嗜石旧成癖。
    端溪紫琳腴，洮河绿沉色。
    阶册截肪腻，泗磬鸣球击。
    嵌空太湖底，偶立韶江侧。
    真阳锯千崖，营道铲寸碧。
    倦游所阅多，未易一二籍。
    朼来兹山下，刺眼昔未觌。
    或云峡多材，奇秀郁以积。
    绝代昭君村，惊世屈原宅。
    东家两儿女，气足豪万国。
    山石何重轻，奚暇更融液？
    我亦味其言，作诗晓行客。

范成大　车遥遥篇
    车遥遥，马憧憧。
    君游东山东复东，安得奋飞逐西风。
    愿我如星君如月，夜夜流光相皎洁。
    月暂晦，星常明。
    留明待月复，三五共盈盈。

范成大　陈侍御园坐上
    愁眼逢欢春水明，诗情得酒春云生。
    花梢蝴蝶作团去，竹裹鹁鸠相对鸣。
    邂逅浮生此日好，缠绵俗累何时轻？
    擘牋沫墨乏奇句，攍笛当筵惭妙声。

范成大　陈仲思、陈席珍、李静翁、周直夫、郑梦授追路过大通，相送至罗江
    相送不忍别，更行一程路。
    情知不可留，犹胜轻别去。
    二陈拱连璧，僲李瑚琏具，
    周子隽拔俗，郑子秀风度。
    嗟我与五君，曩如栖鸟聚。
    偶投一林宿，飘摇共风雨。
    明发各飞散，後会渺何处？
    栖鸟固无情，我辈岂漫与？
    班荆一炊顷，听此昆弟语。
    把酒不能觞，有泪若儿女。
    修程各著鞭，慷慨中夜舞。
    功名在公等，舑儒老农圃。

范成大　晨出蒋山道中
    霜痕如雨沁东郊，乐岁家家一把茅。
    故国丘陵多麦垄，新晴篱落有梅梢。
