<!-- { "loadSidebar": true } -->
周端朝　草堂
    上林不花一水净，游鱼姿媚翻寒景。
    钓蓑风冷天欲霜，惟有白鸥双对影。
    北邻白帻南乌巾，暮鸦共集无行人。
    草堂老翁唤不醒，孤照野梅消息新。

周端朝　黄田禹庙
    越人犹绩禹，疏凿此江边。
    地合秦城水。门浮楚客船。
    荫槐为帝里，种稻属徭田。
    嘲{左口右哲}巫言罢，寒云又惨然。

周端朝　客去
    客去深闭门，晏坐支其颐。
    门前车马喧，而此不及知。
    独鼓无弦琴，自着一色棋。
    鸟啼花含笑，相对亦怡怡。

周端朝　拟古
    稼桃复稼李，照影落春水。
    渡头看青杨，翦剪从风起。
    裁书写连环，殷勤问行李。
    一笼幺凤翼，一系青鸾尾。
    江南三月天，群英烂如绮。
    开到芜菁花，春事良未已。
    何当缓缓归，荡漾绿波裹。

周端朝　三江口
    吴门台北竹楼隅，三日追陪漫叟居。
    晓梦惊辞赤壁鹤，夜栖看打武昌鱼。
    横洲遥溆分灯影，落月斜河运斗车。
    回伏三江问汉口，陆离兰叶响环琚。

周端臣　白虎行
    女修玄鸟开嬴始，附庸于周自非子。
    由襄寝强三十世，末命昭庄逾崛起。
    杀降溅血长平坑，返戈尽篡天王城。
    黩兵不楫恃疆大，物忌太盛终当倾。
    邯郸卖人识奇货，发谋不惜千金破。
    窈窕尊前歌舞人，腹中已孕秦家祸。
    怙势陵威奋馀烈，怨气愁声九州裂。
    虎暴狼贫天使然，六国未减嬴先减。
    天道何曾长助强，岂知用柔能胜刚。
    君不见后来项羽战无敌，却使山河归汉王。

周端臣　碧桃
    武陵梦觉艳妆空，回首芳姿回不同。
    萼绿仙留苍玉佩，蕊珠人在碧霞宫。
    素腮褪粉啼春雨，翠袖笼寒怯晓风。
    惆怅涌金池上路，阑杆倚遍夕阳中。

周端臣　初冬即事
    初冬天气暖，小似立春时。
    万树无多叶，千花试一枝。
    天红霜有信，星晕雨先期。
    怕见梅花发，愁怀未辨诗。

周端臣　春日即事
    起来袖手怯寒添，冷落文楸掩玉奁。
    燕子池塘春雨细，杏花庭院晓风尖。
    酒酲未解便欹枕，香炷初党密下帘。
    百五数来能几日，黄金柳色已侵帘。

周端臣　春日閒居
    自笑春来从酒狂，信缘无定恣寻芳。
    杯中似蚁浮来绿，瓮裹如鹅脱下黄。
    花底枕琴迷洞府，溪边濯足忆沧浪。
    一从禁阁辞荣后，不复乘云入帝乡。

周端臣　春月送人
    一湖春绿染初成，柳色东风二月晴。
    燕子来时人却别，梨花虽好负清明。

周端臣　次韵勿斋蜡梅
    不怀南枝斗粉光，品题应合让苏黄。
    融成蜂蜡千葩秀，散作龙涎几阵香。
    立悟瞿昙真面目，坐忘姑射旧梳妆。
    好风吹堕檀心句，白雪空惊寡和章。

周端臣　次韵友人悼宠落梅
    条说空嗟萼绿华，俗尘难久驻仙车。
    数声画角单于塞，一曲山香阿母家。
    堕砌尚疑妆后粉，点衣犹认唾时花。
    别来埋没春风面，几度虚窗欢月斜。

周端臣　次韵张敬之桂花
    年年绿桂著花时，黄雪团枝自一奇。
    林静秋风生处早，山高凉月上来迟。
    亭边露湿栏犹倚，书畔香清枕屡欹。
    惆怅淮南无梦到，楚骚歌罢当吟诗。

周端臣　村路
    雨馀村落回，祗有鹊营巢。
    一迳晓烟合，千林春翠交。
    断桥斜搭板，破屋倒铺茅。
    闻说蚕初浴，柴门不敢敲。

周端臣　代上刘郎中
    弹压江湖聋市朝，相逢人尽说风骚。
    诗从南岭吟逾老，名得西山荐益高。
    半世历官才幕府，午年还国尚郎曹。
    儿时曾诵先生句，镜裹如今已二毛。

周端臣　登驼巘岭
    登顿来忘倦，閒常到亦难。
    西风摇短鬓，落日倚危栏。
    山回江湖小，秋高天地宽。
    故园何处是，空遣客眸酸。

周端臣　读党籍碑
    党籍碑成国步屯，忠臣埋没瘴乡尘。
    兴衰未必皆关数，治乱由来实来人。
    雷昔震陵天已怒，石今漫减世尤珍。
    九原难叫诸贤起，一掬伤心泪染布。

周端臣　二月芳草碧寄吴中故人
    二月芳草碧，江南新燕来。
    掀兹良岁时，佳人安在哉。
    佳人弃我去，杳在天之涯。
    天涯望不极，业愁结中怀。
    翠觞不成欢，玉琴有馀哀。
    西湖春事深，林花为谁开。
    折花无所赠，三嗅空徘徊。
    楼前东流水，湛湛生绿苔。
    去波日千里，还绕姑苏台。
    凭水寄我思，旦暮肠九回。

周端臣　二月五日西郊口占
    晴日西郊按物华，东风寒峭帽檐斜。
    江梅已辨调羹事，交割春光与杏花。

周端臣　奉谢芸居清供之招
    生平愧彼苍，得饱非耘种。
    自揆蔑寸长，居然叨薄俸。
    朼来桂玉地，幸了藜藿奉。
    日昨访芸居，见我如伯仲。
    剧谈辟幽荒，妙论洗沉痛。
    呼童张樽罍，芳醪启春瓮。
    乃约屏膻荤，初筵俱清供。
    珠樱映翠荚，光色交浮动。
    佳境喜渐入，恺之未痴惷。
    属厌荐春萌，隽永咀秋葑。
    黄独忽登俎，味借蜂蜜重，
    翻怜少陵翁，山雪入吟讽。
    早韭晚菘辈，吾家所售用。
    列品不自珍，而与朋友共。
    琱盘放手空，适口颇恣从。
    日暮雨催返，虚窗结清梦。
    寄语五侯鲭，从兹勿劳送。

周端臣　富景园时
    地比诸园小，池从前代开。
    犹馀乔木在，曾见上皇来。
    幽径埋黄叶，空庭来绿苔。
    荒寒吟思怯，落日独徘徊。

周端臣　古断肠曲三十首
    髻云须滑亸鸾钗，清减羞临玉镜台。
    蛱蝶也知人寂寞，一双飞过杏墙来。

周端臣　古断肠曲三十首
    催花一霎雨依微，芳迳泥香草色萋。
    可是一春天气冷，牡丹开了未莺啼。

周端臣　古断肠曲三十首
    被拥娇寒晓梦春，起来无事翠眉颦。
    金瓶拈得双青杏，掐破中心见个人。

周端臣　古断肠曲三十首
    竹叶裙纱摺摺香，荷风占断晚西凉。
    年来欢事愁边减，别后秋更梦外长。

周端臣　古断肠曲三十首
    条风窗户柳阴阴，云碧春衫熨水沉。
    花裹小栏人不到，汉莺啼起去年心。

周端臣　古断肠曲三十首
    无破巫山生色屏，锦囊情薄歇馀馨。
    关河春晚无消息，肠断楼前杨柳青。

周端臣　古断肠曲三十首
    无计消除夜漏长，罗衾熏彻旧时香。
    十分又是凄愁处，雨歇芭蕉小院凉。

周端臣　古断肠曲三十首
    香凝薇帐春风院，酒涴榴裙夜月楼。
    閒把花枝思往事，旧欢都变作新愁。

周端臣　古断肠曲三十首
    一筛凉雨歇亭皋，菡萏坎香可得消。
    玉簟怯秋眠未隐，阿谁楼上夜吹箫。

周端臣　古断肠曲三十首
    团扇多情手尚携，金风庭砌拒霜开。
    断肠一夜西楼雁，不带书来带恨来。

周端臣　古断肠曲三十首
    破除艰尽是恩情，却怕恩生怨亦生。
    思念不休心惑乱，梦惊人语似郎声。

周端臣　古断肠曲三十首
    一股金花擘断钗，两行玉筋界香腮。
    近来自觉冰肌瘦，柳绿春衫放窄裁。

周端臣　古断肠曲三十首
    井梧和雨下银床，梁燕随风别画堂。
    二十五声秋漏永，梦回各自耐思量。

周端臣　古断肠曲三十首
    锦屏残睡思忡忡，心绪无聊酒易中。
    柳院藓厅慵不到，斑鸠啼暖落花风。

周端臣　古断肠曲三十首
    风色翻成料峭晴，閒期女伴踏青行。
    怪来昨夜灯花好，却是今朝斗草赢。

周端臣　古断肠曲三十首
    花庭梨雪叠香痕，燕子归来亦断魂。
    懊恼一场春不管，月明窗自来黄昏。

周端臣　古断肠曲三十首
    裛裛罗巾泪粉光，绿琴哀怨调凄凉。
    芳容自觉随风老，落尽桃花暗断肠。

周端臣　古断肠曲三十首
    窗下亲裁白苧衣，日长花影上阶迟。
    不堪杜宇啼春苦，又是去年肠断时。

周端臣　古断肠曲三十首
    金风几日老庭莎，经下窗櫺换碧纱。
    天气已凉人尚还，晚妆羞戴丽秋花。

周端臣　古断肠曲三十首
    玉纎无力怯梳头，镜裹容颜见自羞。
    一阵落红帘外雨，十分春是十分愁。

周端臣　古断肠曲三十首
    旧家院落旧秋风，只有当时人不同。
    惆怅一窗无用月，为谁凉夜曬梧桐。

周端臣　古断肠曲三十首
    修竹生烟晚逗阴，翠罗香袖怯寒侵。
    恨同社燕身为客，怕剥秋莲苦在心。

周端臣　古断肠曲三十首
    压髻慵簪双凤钗，伤心羞觑合欢鞋。
    折花暗卜郎音信，旋击罗裙走下阶。

周端臣　古断肠曲三十首
    双娥颦翠恨天涯，睡起蜂黄心脸霞。
    燕子日长深院静，东风无力到杨花。

周端臣　古断肠曲三十首
    春娇残醉睡初回，索酒扶头强起来。
    金斗压灰熏笃耨，玉瓶奭水养徘徊。

周端臣　古断肠曲三十首
    蜂蝶飞飞春事忙，暖风池馆百花香。
    连花折得青梅子，怕触心酸不敢赏。

周端臣　古断肠曲三十首
    楝花筛雪糁苍苔，人未归来燕已来。
    满眼春惊连日老，两眉愁是几时开。

周端臣　古断肠曲三十首
    依旧斜阳燕子楼，共谁把酒话閒愁。
    韦娘去后西风老，烂漫黄花满院秋。

周端臣　古断肠曲三十首
    弹罢瑶筝歇雁行，月移花影上回廊。
    离情不奈秋萧索，更著寒螀管夜长。

周端臣　古断肠曲三十首
    小雨班班湿画栏，一番重做杏花寒。
