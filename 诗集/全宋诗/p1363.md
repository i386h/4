<!-- { "loadSidebar": true } -->
    闻君载酒访狂客，把酒为君当剧谈。
    上国分携今已久，丹砂未就我怀惭。
    六蜚驾驭须天马，吾恐骅骝备两骖。

李廳　和人九日诗
    三径就荒陶令宅，两峰高并杜翁情。
    悲秋不奈黄花好，落帽谁怜白发生。
    远岫薄云收细雨，晚林丹叶弄新晴。
    登临府仰寰区隘，欲驾风轮更上征。

李廳　和人游嵩韵
    嵩高峻极压三川，周视方舆见广员。
    绝顶固知天下小，泰山为占海隅偏。
    白云散尽千林月，急雨收回万壑烟。
    莫笑层峦高似岸，举头一握是玄天。

李廳　和杨元忠主簿观鱼
    轻澜沔满带维舟，新雨群鱼藻际浮。
    既亦非知梁上乐，敢嗟彼有釜中忧。
    汉江水浊斑衣獭，楚岸烟深雪色鸥。
    未作金鳌莫惊惕，月澄清海漫如钩。

李廳　和郑十三东斋言事二首
    为贫轩冕未忘情，宁使栖迟抱六经。
    安得神仙断鲸剑，拂开云翳露天青。
    雾浓玄豹终朝隐，冰薄猜狐抵夜听。
    昏垫直疑皆饮鸩，沉冥何苦辨清醒。

李廳　和郑十三东斋言事二首
    春光故故恼人情，新葺茆茨欲醉经。
    积雨水衣龙颔滑，晚晴山翠佛螺青。
    月边柳色疏疏见，风外梅花细细听。
    半夜白云生石枕，润珠蒸湿醉魂醒。

李廳　贺兰先生诗同陈恬叔易和节度使王汉忠韵
    狭隘区中世，殷勤招隐篇。
    应居小有洞，几见大椿年。
    庵废云埋谷，琴亡声在泉。
    至言曾悟主，持此合升天。

李廳　贺小苏先生
    柱史承恩正紫微，玉皇优诏碧云词。
    欲知伯仲文章职，对掌丝纶内外司。
    雨露偏浓常棣萼，烟霞常驻凤凰池。
    共扶吾道邪归正，同振斯文盛不衰。
    白首并逢千载运，登庸皆是十年迟。
    靖共介福由神听，告尔多方代帝咨。
    膴仕初逢贤者贵，德名当问国人宜。
    夷齐抗世清何早，元凯登庸事可期。
    贫贱久思杨得意，龙光今喜郑当时。
    应怜下客尘埃甚，惭愧雷门献此诗。

李廳　胡为乎行赠丘公美
    吁嗟憧憧之民兮，何终身不灵耶。
    不能挥毫縻青天耀白日，胡为乎布衣韦带事读书。
    不能坐穷庐运筹算，胡为乎骑马试剑轻其躯。
    项籍耻作百夫勇，禹行舜趣犹贱儒。
    惫乎四支愁五脏，不能成功竟何如，
    胡为乎直待临老空嗟吁。盍归乎来，
    盍归乎来。长桥系白鲤，
    摆尾向天台。风流李北海，
    雄望摩九垓。长卿向穷时，
    尚为临邛咍。北邙古墓空蒿莱，
    胡为乎须上黄金台。

李廳　华严庵
    人生奥区中，犹如茧中蚕。
    欲穷无然心，足力有不堪。
    终南有五虎，衔牙坐耽耽。
    乃有忘躯人，临穴已拟探。
    干将古宝剑。吹毛可挥{左金右函}。
    亦有躁戾者，执刃求其镡。
    所得计所伤，胆溃心忧惔。
    况夫爱见魔，悦如刍豢甘。
    大士独了然，白月沉珠潭。
    独造无僮仆，妙理去二三。
    至哉天下乐，端默坐草庵。

李廳　黄河
    昔我初为入秦客，残雪埋关闭长陌。
    黄河二月冻初销，万里凌澌流剑戟。
    西风细卷浪花催，日射寒光明瑟瑟。
    归时细雨正溟蒙，冷落关河已秋色。
    惊沙惨惨塞云黄，远树昏昏秋水白。
    济川壮志愈衰迟，日送烟波问河伯。

李廳　黄杨林诗
    黄杨性坚贞，枝叶亦刚愿。
    三十六旬久，增生但方寸。
    今何成修林，左右映烟蔓。
    良材岂一二，所期先愈钝。

李廳　回心岭
    万仞嵩峰接天远，妖武登封艰步辇。
    初登峻岭已回心，何事艰难能黾勉。
    亦似徽之泛剡溪，想见王阳临蜀坂。
    老子山林兴不浅，兴尽中涂犹欲返。
    古人戒在末路难，九十常为百里半。
    世上风波更可憎，心不可回聊自劝。

李廳　会居易斋分韵
    君子何乐胥，清夜以文会。
    篇章各纷拏，锦组贯珠贝。
    高谭生清风，石齿漱湍濑。
    安得楼兰肉，充庖余炙脍。

李廳　己卯春许昌湖上酬王实仲弓作
    紫荷煝曲塘，青秧舞平畦。
    晨光泫曦露，众木含华滋。
    咸惊物外慕，归休及良时。

李廳　寂历古关道二首
    寂历古关道，早秋生晓寒。
    空蒙朝雨细，憔悴客衣单。
    事逐烟鸿远，情随雪鬓闲。
    萧萧倦游意，天际路漫漫。

李廳　寂历古关道二首
    寂历古关道，晓烟寒未分。
    愁情满秋草，归思隔黄云。
    客路自多感，宿酲犹带醺。
    萧萧倦游意，况可久离群。

李廳　【匴　01】　寄杨十三虞卿
    前年君去时，覆水坳堂中。
    三年君不归，昨夜风雨惊破屋，
    不知生蛟龙。壮士耻隐忍，
    拔剑刺溃痈。三杯然诺许君死，
    鱼腹置匕首，直入吴王宫。
    {护下乙}镡历火飞，吐气成长虹。
    义名如皦日，英气凌秋风。

李廳　见山冈诗
    高冈胜虚阁，晚景澄寥廓。
    遥潢浸广野，危峰柱碧落。
    云过半山阴，蝉声夕阳薄。
    勤勤学飞仙，海上寻黄鹤。

李廳　将至嵩山远观瀑布
    晚晴紫翠溢平川，三十六峰凝霁烟。
    匹练依稀分秀岭，玉虹摇曳舞危巅。
    寒光定是连明汉，清气都疑贯九渊。
    可笑夜来风吹来，乱沟斜涧亦涓涓。

李廳　将至醓城和德麟韵
    绿胜章台杨柳街，青罗斗帐净无埃。
    五株何用诗频说，安得韩公到此来。

李廳　嗟美人词
    嗟美人兮何人，抚千祀兮增悲。
    咎司命之匪仁兮，弗庇下民。
    故啬数於令人兮，俾弗俪乎常期。
    既阦端之引大，复柅止而絷维。
    仰天衢而愿骋兮，羌为惠之罔终，
    嗟美人兮怀思。閟灵修而自珍兮，
    宁燕婉而倚巾。彼鹈鴃之早鸣兮，
    欲众芳之陨衰。亮汝怀之匪良兮，
    喜佳卉之具腓。灵芝遑恤汝以自芳兮，
    亦三秀而呈姿。候虫呻吟而竞秋兮，
    熠燿夕飞而流光。蚊角翼而虎噬兮，
    或负岳而成雷。俄岁运之徂征兮，
    复尔龄之几何。彼大椿之先秋兮，
    意松柏之後凋。属岁寒之太甚兮，
    雪霜窘而烦威。春归来兮阳谷温，
    条风发兮百卉菲。土泉闭兮崔嵬，
    独玄黄兮就萎。委长年兮涧滨，
    匠初顾兮弗辰。感佳时兮嗟美人，
    蜕遗荣兮上宾天。我吁天兮九阍，
    如可赎兮百身。

李廳　经史阁
    隐君扁舟离五湖，初闻邑子惊陶朱。
    多金不用五{左牛右孛}术，高阁惟藏万卷书。
    牙签玉轴比四库，缥帙锦囊过五车。
    河间阙遗应复购，汲冢蠹简嗟无余。
    碧山学士解传业，黄卷古人相与居。
    谢庭芝兰信灵秀，窦家椿桂皆芬敷。
    朱栏翠瓦照空碧，秋山晚林共扶疏。
    寒溪送月出幽谷，白云因风生坐隅。
    道山三馆限清禁，山中此乐彼所无。
    异时联华陟严近，白虎东观文石渠。
    愿待善本校中秘，毋令後儒争鲁鱼。

李廳　精思观崔道士授剑柏中剑常吼若雷
    阴阴老柏森庭牖，外脱中空若虚缶。
    崔仙授剑柏遂神，剑气腾天剑声吼。
    顷年天师受丹诀，此地精思岁华久。
    玉函金匮发灵崖，因使阴符诬虎口。
    殿中真人道玄笔，笔妙飞扬传不朽。
    霜发羽人逢白叟，间岁已闻踰九九。
    神游八极吾所愿，道骨仙风愧无有。
    欲赋大鹏思子微，恐尔年龄亦为偶。

李廳　静斋诗题盛君明之室也
    人生乃动物，万事皆动端。
    阴阳造化汝，赋汝以五官。
    五官各治职，愈治当愈残。
    非苦动所扰，乌知静为安。
    非恶动所戕，未贵静为完。
    百年夜分半，梦想仍妄瞒。
    动多静常少，竟为动所干。
    回光一自照，万事无悲欢。
    居士何早达，动境能反观。
    宁为玉在璞，不为珠在盘。
    虚室生朝白，青璮凝暮寒。
    聊持动时想，摄入静中看。

李廳　镜屏诗二首
    曲玉回辉莹可观，秋冰壁立动涵澜。
    每嗟许国酬身晚，忽觉余光照胆寒。
    映座未容华表客，整簪空慕鵴鸃冠。
    云车一去桥山晚，宝镇于今下古坛。

李廳　镜屏诗二首
    凝澄不动水渊盘，风拂泉生或细澜。
    月影透帘朝日薄，龙辉绕匣夜光寒。
    玄冥借魄知神物，男子无闻已弱冠。
    照我精诚至麟阁，缓随弓剑上仙坛。

李廳　樛枝桧
    桧今老矣何兢兢，樛枝下屈如不胜。
    左松右柏非尔朋，繁霜茂雪徒骄矜。
    鞠躬不敢骞其肱，午阴凄凄绿鬅鬿。
    六月爽气飞秋冰，萦纡茂密罗附藤。
    猿猱臂绝愁难升，老龙衔雨将飞腾，
    矫首欲举逄饥鹏。

李廳　句
    文林换却山林兴，谁道山人索价高。

李廳　句
    安得吾皇四百州，皆如此邦二千石。

李廳　句
    可笑陈孟公，好客常投辖。

李廳　孔北海堂
    卯金自中叶，已若子南周。
    阿瞒制威福，九鼎若缀旒。
    余子不复忌，多士例为仇。
    崭然见芒角，已坐锢与钩。
    谁知英雄彀，翻令作羋罘。
    假手陷正平，谑玩戮杨修。
    小慧尚必除，伟人那得留。
    凛凛孔北海，胸次包九州。
    倘令坐庙堂，大盗当寝谋。
    专诛及斯人，遂负壑与舟。
    当时同朝士，苟生盍包羞。
    身死名亦灭，白骨委山丘。
    先生虽千载，生气尚横秋。
