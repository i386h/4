<!-- { "loadSidebar": true } -->
    七百万钱都不要，指膏留放小民家。

杨长孺　和徐思叔题贫乐图
    三间破屋一床书，锦心绣口冰肌肤。
    自纫枯叶作裦襦，此君便是长须奴。

杨长孺　和曾无疑
    雪舟不肯半涂回，直到荒林意盛哉。
    篱菊苞时披宿雾，林犀香里绝织埃。
    锦心绣口垂金薤，月露天浆贮玉杯。
    八十仙翁能许健，片云得得出巢来。

杨长孺　句
    一封无己帖，两首乐天诗。

杨长孺　句
    不浓不淡匀脂粉，半醉半醒媚雨风。

杨长孺　句
    地老天荒元子宅，烟霏雾结鲁公碑。

杨长孺　句
    过眼一春春又夏，开残芍药更无花。

杨长孺　句
    灵均九畹应无此，福地三茅浪自夸。

杨长孺　句
    平林常常谈俚蛮，玉山之产升金盘。

杨长孺　句
    浅着燕支调淡粉，细将玛瑙碎铺茸。

杨长孺　句
    清如玉过冰，澹若朱弦瑟。

杨长孺　梨
    想像含消与接枝，项华集里脆香诗。
    外披翠羽中怀玉，嚼出清泉上满池。
    溢齿应餐多正好，堆盘尽饤老将宜。
    炎蒸时节还能洗，不是梨侯更有谁。

杨长孺　送胡季昭竮象郡二首
    新来消息使人疑，一纲如何尽去之。
    元佑祗今为绍圣，姬周嫠妇谩深悲。

杨长孺　送胡季昭竮象郡二首
    世事昏昏酒正酣，苦言难药盗言甘。
    李庭男子真奇绝，便是吾乡小澹奄。

杨长孺　题材湖州画像
    面有忧民色，天知报国心。
    三年风月少，两鬓雪霜深。
    更莫留形迹，何曾废古今。
    不如随我去，相伴老山林。

杨长孺　题匡山瑞木图二首
    孤根初作两枝荣，五朵终连独干明。
    看取松楸天瑞好，如何草木世人轻。
    春花秋叶垂千载，雁字鴒原了一生。
    孝友编中图画底，子孙忽自占清名。

杨长孺　题匡山瑞木图二首
    仙李从来别有源，手提造化发生权。
    冰霜不到云间树，风日偏和雨外阡。
    四海几人传盛事，一家双美两舑仙。
    同生同死用同纪，花萼犹应照九泉。

杨长孺　题两翁相见图
    侍讲朱颜映折发，尚书野服接通衢。
    德星聚处人争看，画作两翁相见图。

杨长孺　王蕊花
    才入平园便有声，唐昌观里久知名。
    已堆玉瑆分金粟，更插银花小翠罂。
    萝蔓春风藤薜长，山礬香气晋齐盟。
    世间百卉应无恨，不遇王公枉一生。

杨长孺　小飞来亭二首
    阴森古木石心栽，清澈寒溪镜面开。
    斗起孤峰三百尺，从今唤作小飞来。

杨长孺　小飞来亭二首
    拔地齐天可上不，倚岩危栈半空浮。
    偶然忆得垂堂戒，前猛还成新懦休。

杨长孺　一滴泉
    法眼三泓井，曹溪一滴泉。
    经秋杜宇血，遗老径山禅。
    衲子非常释，丛林别是天。
    诸方多少泪，分洒汝江边。

杨长孺　贻罗竹谷
    与世长多忤，持身转觉孤。
    夤缘新齿舌，收拾老头颅。
    我已诃泷吏，君谁诵子虚。
    同归灯火读，家里石渠书。

杨琛　黄燕山
    苍苍终日锁春愁，欲去回翔更少留。
    傅说王家饲燕女，今朝珠报始知由。

杨晨　句
    结网{上弥下女}教女，操舟罢诟男。

杨承祖　归耕亭
    决意归耕景最佳，还珠门外足生涯。
    数椽卜筑欣成趣，一水流通不用车。
    负郭有田宜{左禾右罢}稏，绕城何处不荷花。
    柴门半掩谁来往，幸有邻僧可觅茶。

杨承祖　归耕亭二首
    乘兴登临弗杖藤，绝巅未已觉身轻。
    新开竹径从风入，小坐松冈待月生。
    江上数峰攒壁立，林间一阁碍云行。
    凭栏朗诵昌黎句，水碧双增远目明。

杨承祖　归耕亭二首
    丹青模写费毫端，此景居然两寺间，
    半岭松阴观鹤憩，一泓雪影照人颜。
    及时行乐恐无地，何进归休始买山。
    多谢好风吹妙语，西湖处士棹丹还。

杨承祖　畎亩不忘君堂
    一官落拓几星霜，身远朝廷心下忘。
    屡拜黄书叨试郡，何惭白首未为郎。
    云山缥缈如招隐，花木欣荣亦向阳。
    感激先皇曾赐对，至今朝服带天香。

杨诚之　挽东莱先生
    德性天然具，文章少已工。
    淳明范太史，简澹小臾公。
    圣学骊珠贯，人材水镜空。
    膏车轻万里，垂发哭途穷。

杨诚之　挽东莱先生
    宇量诸公上，声名一世宗。
    平生无一愧，度外有兼容。
    绠断一寻井，萝枯百尺松。
    纷纷湖海士，末路更谁从。

杨诚之　挽东莱先生
    久属苍生望，温然两玉人。
    长沙才赋鹏，绝笔遽伤麟。
    自牖无遗纳，遭时有未信。
    万牛回首处，深谷卧轮囷。

杨诚之　挽东莱先生
    共惜堂堂去，真成种种休。
    中原渺归计，清洛更东流。
    锻炼言犹在，从谷志未酬。
    何心诵遗草，有路恸西州。

杨紬林　寄僧琴山
    闽海西来山复山，白云深处见禅关。
    幽岩风细莺声缓，古寺春深鹤梦间。
    游子从来悲草绿，老僧浑不计花残。
    笑余犹是红尘客，尽日攀跻行路难。

杨初平　上巳日兴庆池禊宴
    照坐壶冰寒刢刢，北斗挥浆均祓饮。
    兴庆池头春色浓，乱柳摇金花罩锦。
    雕章丽藻俱时才，落笔颂歌两两台。
    府公莫惜玉山醉，明日天纶凤诏来。

杨椿　隆庆
    坤地厚鳌背，艮山比犬牙。
    云根生夜雨，石刃凑朝霞。
    蜀国关防壮，巴山道路斜。

杨遫　句
    前年蹭蹬一麾出，乃得凭轼汉水东。

杨遫　题大洪山
    随州西南多群峰，争高竞秀无终穷。
    众山迤逦渐行尽，始见独尊惟大洪。

杨粹　句
    击瓯楼上碧江隈，楼下江声寂寞回。

杨粹中　句
    出犹连蜀道，人已作秦音。

杨存　句
    月中丹桂输先手，镜里朱颜正后生。

杨大光　梅林分韵得陶字
    蟠根寄荒绝，擢干空槮萧。
    乡来闻妙语，剪拂到儿曹。
    垂老犹叵堪，开落几徒劳。
    不谓动杖屦，惠然排蓬蒿。
    尚能领诸生，相就醉澂醪。
    真赖旁辉映，并觉标韵高。
    酒阑兴未已，分韵看挥毫。
    籍湜俱可人，冥搜争过褒。
    乃知天地间，一等为贤豪。
    横飞与陆沉，亦各系所遭。
    再烦起穷边，国柄行当操。
    尽期如此花，晓夕幸甄陶。
    得备和羹用，宁不出伊皋。
    百年几春风，勿令心忉忉。

杨大全　句
    前溪六时水，上界数声钟。

杨栋　丁巳再游题蓬山堂泉石
    琼流鉴空，混沌一隙。
    紫霄柱下，清泉白石。

杨栋　净土寺追和东坡韵
    令君督来期，书邮日旁午。
    世事不足论，清游乃先务。
    朝朝叩禅关，复此得净字。
    浅斜琥珀浓，细嚼银丝缕。
    味隽问牛酥，轩高来燕乳。
    曲折溪屡横，尖圆峰可数。
    万顷喧桑田，一簇静松坞。
    由来镜中人，不殊草头露。
    越主朝汴宫，蜀客尽吴语。
    剥蚀净土碑，荒殊峡山路。
    桑梓如之何，谁能忘一顾。
    日询锦桥新，三叹清流俯。

杨栋　游大涤栖真洞
    携手清苕去，高枫丹叶森。
    渔樵九锁曲，风雨一窗深。
    索酒贪山月，添衣怯洞阴。
    凤归天柱晓，楼阁有鸣琴。

杨栋　游大涤栖真洞
    山峨来夹案，泉急自穿渠。
    密记东阳诀，高题上帝居。
    牙儿藏宝箧，山子走篮舆。
    曲折玑衡转，溪坳可结庐。

杨谔　和燕龙图海棠
    西汉欺卢橘，东阳爱野棠。
    许昌奇此遇，子美欠先扬。
    杜宇三春艳，蚕丛一国香。
    燕脂点乱雨，猩色丽斜阳。
    富艳东君节，暄妍白帝方。
    锦楼祈水色，玉壘换山光。
    风格林檎细，腰支郁李长。
    天生笑容质，时样舞衣裳。
    少吐深深染，全开淡淡妆。
    烟媒护绿带，风阵损朱房。
    旋失因临水，间飘弗过墙。
    佩妄愁杀甫，簪脱即连姜。
    蝶舞菱花照，莺啼罨书堂。
    迁如弄玉少，坠似绿珠常。
    不见还成悔，相思几欲狂。
    春深濯锦水，日晚浣纱坊。
    卧对移簾押，吟看近笔床。
    池清满园倒，鸟起一枝昂。
    紫燕衔泥思，黄蜂趁蜜忙。
    化工真用意，销得兴携觞。

杨谔　句
    草不惊皇辙，山能户帝舆。

杨谔　句
    顾前明主席，一间洛阳人。

杨谔　句
    行人问宫殿，耕者得珠玑。

杨谔　句
    遥观一郡色，尽得二江声。

杨发　宿黄花馆
    孤馆萧条槐叶稀，暮蝉声隔水声微。
    年年为客路无尽，日日送人身未归。
    何处离鸿迷浦月，谁家愁妇攆霜衣。
    夜深不卧帘犹卷，数点残萤入户飞。

杨符　句
    吏道官官晋，田家事事贤。

杨辅　次韵卢彦德学宫诗
    颇怪诸生籍奉常，寂寥科目岁年长。
    只今五桂名犹在，恐有孤桐曲未忘。
    学校规模新壮丽，江山意气久徊翔。
    分光肤使青瑶句，收拾风霆唤阿香。

杨辅世　金罂花联句
    两日风狂雨更颠，取将暖去更衣单。
    金罂花发关谁事，何用夜来如许寒。

杨辅世　南溪
    碧玉寒塘莹不流，红蕖影里立沙鸥。
    便当不作南溪看，当得西湖十里秋。

杨辅世　蔬饮联句
    蕨含春味紫如椽，酒入春风浪似山。
    未信乾坤非细物，小吞螺浦半杯间。

杨公远　白杜鹃花
    从来只说映山红，幻出铅华夺化工。
