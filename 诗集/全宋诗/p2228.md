<!-- { "loadSidebar": true } -->
释鼎需　偈二十首
    世尊拈花，迦叶微笑。
    师铁得金，一场富贵。
    马祖升堂，百丈卷席。
    为众竭力，祸出私门。

释鼎需　偈二十首
    人间正月十五日，西来祖意若为陈。
    楼台上下火照火，车马往来人看人。

释鼎需　偈二十首
    一不得孤负自己，二不得停囚长智，
    三不得生心比拟，拟不拟，
    眨起眉毛千万里。

释鼎需　偈二十首
    虎头带角人难措，石火电光须密布。
    假饶烈士荐应难，懵底那能解回互。

释鼎需　偈二十首
    死中活，閒云散尽长空阔。
    活中死，螺江水流截不住。
    两岸芦花相对开，渔翁拨棹还归去。
    去去何处，寒梅已绽岭南枝，
    漫漫雪覆千峰寺。

释鼎需　偈二十首
    三月安居，九旬禁足。
    物外閒人，何拘何束。
    青绢扇子足风凉，一任山青并水绿。

释鼎需　偈二十首
    行罗汉慈，破结贼故。
    行菩萨慈，安众生故。
    行如来慈，续慧命故。

释鼎需　偈二十首
    横按吹毛，虚张意气。
    冲开铁壁，枉费精神。

释鼎需　偈二十首
    西天悉达多太子，今日降神出母胎。
    一步一莲随宝足，人间天上独崔嵬。

释鼎需　偈四首
    便请从东过西，不妨水云自若，
    如其稍步迟回，直是一槌粉碎。

释鼎需　偈四首
    懒翁懒不懒，最懒懒说禅。
    亦不重自己，亦不重先贤。
    又谁管你地，又谁管你天。
    物外翛然无个事，日上三竿犹更眠。

释鼎需　偈四首
    心如皎月连天照，性似寒潭彻底清。
    无价夜光人不识，梦中虚度几千春。

释鼎需　偈四首
    十四十五，明明已露。
    更问如何，西三此土。

释鼎需　颂古二十一首
    鸟窠佛法无多子，只在褴襥一布毛。
    一气吹来何处去，至今天下有譫讹。

释鼎需　颂古二十一首
    打车即是打牛是，鼻孔辽天也被穿。
    已向人前输肺腑，可怜今古妄加鞭。

释鼎需　颂古二十一首
    父子相将草里游，人前拈弄几包羞。
    返雷一震惊天地，直得沧溟绝点流。

释鼎需　颂古二十一首
    大义开田创祖基，分明书契示传持。
    儿孙不肯遗先业，乞食年年役路歧。

释鼎需　颂古二十一首
    王令威严谁敢拟，纤毫才动铁轮随。
    时人只见锥头利，几人能见利头锥。

释鼎需　颂古二十一首
    镆铘在握当堂坐，拟欲冲前便丧躯。
    纵使机锋如电拂，到头未免病栖芦。

释鼎需　颂古二十一首
    堪笑当年陆大夫，独夸身外更无余，
    不因指出花如梦，争得双眸翳尽除。

释鼎需　颂古二十一首
    盐贵米贱，诸事成现。
    拟欲商量，脑后拔箭。

释鼎需　颂古二十一首
    金木水火土，始终颠倒数。
    五六下四三，初爻传白虎。
    苦苦，卜得此卦一生贫，
    远信不来病人死。

释鼎需　颂古二十一首
    骑虎头，把虎尾，
    霹雳一声惊万里。坐观成败老将军，
    脑后一槌谁敢拟。拟不拟，
    个个无裩长者子。

释鼎需　颂古二十一首
    昨夜三更转向西，昏昏宇宙几人迷。
    澄潭影转风初息，猿狖微闻岭外啼。

释鼎需　颂古二十一首
    两个孩儿抱花鼓，左边打了右边舞。
    一曲两曲无人会，历历清风动千古。

释鼎需　颂古二十一首
    京师出大黄，不许谩商量。
    贵买还贱卖，才喫便承当。

释鼎需　颂古二十一首
    一不问兮二不休，直须识取那钩头。
    再三回首来相见，急水波心辊绣毬。

释鼎需　颂古二十一首
    云门大作师子吼，刚把衷肠为谁剖。
    眼似流星尚懵然，狂夫逐臭争知有。
    君岩头首有语兮，咬人屎橛非好狗。

释鼎需　颂古二十一首
    畐塞虚空，不如不去。
    前后际断，今亦无住。
    倒骑佛殿出三门，却把三门挂露柱。

释鼎需　颂古二十一首
    全锋敌胜铁牛机，电掣雷奔已是迟。
    等閒活捉卢陂老，纵饶猛略若为施。
    君不见，寰中意气，
    阃外威权，拟议冲前总灭门。

释鼎需　颂古二十一首
    {左咸右鸟}{左咸右鸟}鸟，守空池。
    鱼从脚底过，{左咸右鸟}{左咸右鸟}总不知。

释鼎需　颂古二十一首
    幽谷白云藏白雀，拟心栖处隔山迷。
    直饶不住栖心处，犹落怡山第二机。

释鼎需　颂古二十一首
    三人证龟成鳖，刚把天机漏洩。
    木人岭上唱歌，石女眼中滴血。

释鼎需　颂古二十一首
    路穷崖断进无门，赖有山翁指出原。
    九曲黄河清彻底，谁知别是一乾坤。

释鼎需　颂古四首
    入息未尝居阴界，出息何曾涉万缘。
    一声渔笛离南浦，依旧芦花深处眠。

释鼎需　颂古四首
    池阳面壁许谁知，万古孤峰对落晖。
    才见攒眉便回去，早知不是丈夫儿。

释鼎需　颂古四首
    闭门入圃太周遮，一唤回头便到家。
    良遂知时人不委，海山空映夕阳斜。

释鼎需　颂古四首
    言言言兮，飘风洒雪。
    默默默兮，雷輷电掣。
    藕丝孔里骑大鹏，等閒挨落天边月。

释鼎需　自赞
    一不爱乖崖傲物，又不爱像楼打楼。
    饱谙世事慵开口，暗展双眉自点头。

释定光　金乳池偈
    山矿生金乳，地官陃关门。
    石矿水直出，供养天心尊。

释定光　句
    一峰狮子吼，十二子相随。

释定光　龙潭偈
    天风毗地势，地水转势头。
    沙石立来堆，水心主巨州。

释定光　南安岩偈
    八龙归顺起峰端，虎啸岩前左右回。
    好与子孙兴徒众，他时须降御书来。

释定御　答使者
    三年过了又三年，阅遍华岩满五千。
    功德完满珍重去，何劳使者上高田。

释定诸　咏鹦鹉
    罩在金笼好羽仪，分明喉舌似君稀。
    不须一向随人语，须信人心有是非。

释端裕　偈二首
    德山入门便棒，多向皮袋里埋踪。
    临济入门便喝，总在声尘中出没。
    若是英灵衲子，直须足下风生，
    超越古今途辙。

释端裕　偈二首
    易填巨壑，难满漏卮。
    若有操持，了无难易。
    拈却大地，宽绰有馀。
    放出纖毫，碍塞无路。

释端裕　颂古十首
    修行不落与不昧，尽作野狐涎唾腥。
    拾取娘生穷相口，拶开云路吸雷霆。

释端裕　颂古十首
    玉箫吹作凤鸾吟，惹动游人离别心。
    一阵东风卷寥廓，四方八面少知音。

释端裕　颂古十首
    高堂公子醉双陆，乱撒明珠发异光。
    一掷输赢谁辨得，满盘骰子不成双。

释端裕　颂古十首
    劫火洞然俱败坏，青天白日愈光辉。
    王孙醉寝迷春梦，不觉莺啼柳絮飞。

释端裕　颂古十首
    善应随流妙意深，明明一箭中红心。
    当锋不是由基眼，对面銕山高万寻。

释端裕　颂古十首
    百千诸佛眉弯曲，无证无修眼搭痴。
    踏著未消连底冻，一时认作碧琉璃。

释端裕　颂古十首
    波斯捧出海南香，白眼崑崙与论量。
    贾客不谙弹舌语，只看两个鼻头长。

释端裕　颂古十首
    芭蕉拄杖与夺，直要当风眼活。
    刹那才昧隔生，鼻孔遭他牵撮。

释端裕　颂古十首
    清净法身花药栏，眉毛刺倒须弥山。
    谁将玉笛传凄怨，吹过芦藂明月弯。

释端裕　颂古十首
    久雨不晴，云门道劄。
    阳乌奋羽翰，蛟龙缩鳞鬣。
    为是时节，为是佛法。
    一箭两垛谩猜量，眼里瞳人眉搭飒。

释顿悟　化前题壁
    精神若还天，肉骨又还上。
    上下都还了，此身元是主。
    惟有一点云，不散还不聚。
    从然却还来，未脱寻常母。
    若更善修日，西方是吾祖。

释法宝　偈
    千般言，万种喻，
    只要教君早回去。夜来一片黑云生，
    莫教错却山前路。

释法宝　偈
    千般言，万种喻，
    只要教君早回云。夜来一片黑云生，
    莫教错却山前路。

释法淳　偈
    半夜逾城景象虚，雪山深处觜卢都。
    直饶一见明星悟，已是当时不丈夫。

释法慈　临终颂
    无始劫来不曾生，今日当场又随灭。
    又随灭，万里炎天觅点雪。

释法聪　偈
    幽室寒灯不假挑，虚空明月彻云霄。
    要知日用常无间，烈焰光中发异苗。

释法恭　偈四首
    春风扬柳眉，春禽弄百舌。
    一片师归心，两处俱漏泄。
    不动步还家，习漏顿消灭。
    暗投玉线芒，晓贯金针穴。
    深固实幽远，无人孰辨别。
    惭愧可怜生，头头皆合辙。
    不念阿弥陀，南无乾屎橛。
    无智痴人前，第一不得说。

释法恭　偈四首
    头祖才始升堂，百丈卷席归去。
    不是拾得寒山，有理也无雪处。

释法恭　偈四首
    见得彻，用时亲，
    相逢尽是个中人。望空雨宝休夸富，
    无地容锥未是贫。踏著秤磓硬似铁，
    八两元来是半斤。

释法恭　偈四首
    五天一只蓬蒿箭，搅动支那百万兵。
    不得云门行正令，几乎错认定盘星。

释法恭　颂古
    腊月烧山，对面熟谩。
    瞥然悟去，身在长安。
    咄哉无限未归客，沙裹求油实可怜。

释法辉　寄吴山人
    夜召山翁酌，花间聊抚琴。
    酒香来竹外，古意入云深。
    月色临诸水，溪光射远岑。
