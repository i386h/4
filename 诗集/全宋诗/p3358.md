<!-- { "loadSidebar": true } -->
    万家充积望，千里绝纖埃。
    日辗云头上，风驱雨脚回。
    乱帆争古渡，疏叶下高台。
    启户晴光入，卷帘秋气来。
    山心馀霭散，地角乱烟堆。
    宿鸟幽丛闹，残虹远色开。
    脱簑人顾步，晒羽鹤徘徊。
    菌绕枯林下，萍翻曲岸隈。
    名园添旧笋，幽石长新苔。
    绮席谁相贺，繁弦拍屡催。

夏竦　晚望
    雨霁吴城晚，豨泉四散流。
    禽归半峰树，人在夕阳楼。
    国望分江海，星躔次斗牛。
    堪嗟兴废地，千载有间愁。

夏竦　闻劝农二使渡江访胡丞隐居
    宅临殷羡投书渚，门拥维摩问疾人。
    诏使舣舟应访道，雨花交影隔西津。

夏竦　闻莺
    春光容与晓风高，花映金涂见羽毛。
    莫讶绿杨留不住，内园新雨熟含桃。

夏竦　吴中怀古
    览古长江上，明时起叹嗟。
    水流吴国苑，花入野人家。
    夜气销龙剑，秋星见客槎。
    凄凉馆娃树，西日映平沙。

夏竦　五月同州奏牡丹一枝开三花
    上圣德风驰率土，左冯嘉气袭鸿英。
    疏丛一干迎春茂，繁艳三房表瑞呈。
    承献珍图昭美应，考祥花品见维祯。
    帝宸钦翼崇昭报，薦玉燔柴极至诚。

夏竦　西厅
    阶除尽日微风度，帘幕先秋暑气还。
    莫讶使君临案久，雨晴端正见南山。

夏竦　喜马少保致政
    世机无路恼天真，心地逍遥万象新。
    久戍金河归塞客，却浮鲸海到家人。
    静封药灶移文火，间看花阴上舞茵。
    应笑公侯方内热，六街奔走利名尘。

夏竦　喜种隐君授正言直馆
    鹤版招幽士，龙墀袭茜袍。
    道因间上得，名向隐中高。
    密地栖芸阁，清涂历谏曹。
    终南明月夜，松桧自萧骚。

夏竦　狎鸥亭诗
    元化平分荷大钧，左符新刻玉为麟。
    南湖特地栽桃李，拟伴沙鸥过十春。

夏竦　狎鸥亭诗
    海雁桥边绿水深，绝无尘土近花阴。
    忘机不管人知否，自有溪鸥信此心。

夏竦　仙姬怨
    洞口垂杨拂地垂，年来期约又依违。
    红桃不解留人住，白鹤何曾觅信归。
    雉扇对开春寂寂，绣衣双卷雨霏霏。
    无言尽日云边立，不许霓裳按羽衣。

夏竦　宣赐翠芳亭双头并蒂牡丹仍令赋诗
    华景当凝煦，芳丛忽效奇。
    红房争并萼，缃叶竞骈枝。
    彩凤双飞稳，霞冠对舞欹。
    游蜂时共翥，零露或交垂。
    胜赏回金跸，清香透黼帷。
    两宫昭瑞德，天意岂难知。

夏竦　雪后赠雪苑师
    千嶂崔嵬雪里看，东风一夜卷馀寒。
    岩前溜玉知多少，涨起西江十八滩。

夏竦　雪后赠雪苑师
    老去方知行露难，此心正要觅人安。
    室中半偈如闻得，便作当年立雪看。

夏竦　雪后赠雪苑师
    玉界琼田万顷平，一年光景一番新。
    苑中又见梅花发，信手拈来总是春。

夏竦　雪后赠雪苑师
    雪山修道六年成，云满长空雪满庭。
    便向个中登觉地，何须腊月待明星。

夏竦　延福宫双头牡丹
    禁蓹阳和异，华丛造化殊。
    两宫方共治，双花故联跗。
    向日檀心并，承烟翠干孤。
    游蜂须并翼，凝露亦骈珠。
    晓槛香俱发，晴阶影对铺。
    君王重天贶，临寫冠珍图。

夏竦　延试
    殿上衮衣明日月，砚中旗影动龙蛇。
    纵横礼乐三千字，独对丹墀日未斜。

夏竦　野步
    顾步方塘上，西郊日渐曛。
    归心临远渡，晚色在间云。
    垅势蜂腰接，豨流燕尾分。
    田歌知有意，丰美谢明君。

夏竦　咏凤
    千仞翱翔览德辉，成汤解网四灵归。
    梧桐欲下还惊去，悄悄饥鹰掠树飞。

夏竦　咏牡丹
    云罩觚棱斗影寒，一丛香压玉栏干。
    东皇用意交裁剪，留待君王驻跸看。

夏竦　咏鹰
    获自野罗知性巧，饲之鲜食已恩丰。
    下鞲未便随人意，须是经春更一笼。

夏竦　渔者
    读遍龙韬事可知，一竿闲把直钩垂。
    秋来江上西风急，且系扁舟卷钓丝。

夏竦　御阁春帖子
    金盘晓日融春露，黼帐鲜云荫瑞香。
    圣寿永同天地久，南山何足比延长。

夏竦　御阁春帖子
    九门和气冲鱼鑰，层宙祥飚起鹤云。
    王泽下流慈煦远，万方歌舞戴明君。

夏竦　御阁春帖子
    青逵布序韶晖盛，紫禁乘春乐事多。
    海域晏清无夕虑，斋居宣室顺天和。

夏竦　御阁春帖子
    天人道洽真游降，禅祀功高帝业昌。
    迎气东郊风乍暖，受釐中禁日初长。

夏竦　御阁春帖子
    冰消太液生春水，日上披香积瑞烟。
    乔岳告成鸿庆远，垂衣无事永千年。

夏竦　御阁春帖子
    寒梅吐艳风初应，步辇宣游日渐迟。
    道荫无涯真绪远，永康寰海茂春祺。

夏竦　御阁端午帖子
    太官角黍初晨启，法坐垂衣介福隆。
    亿载昌期方赫奕，九天真荫永延鸿。

夏竦　御阁端午帖子
    赐羹佳事传青简，续寿长丝献紫宸。
    帝祉薦彰符盛德，圣心勤恤为生民。

夏竦　御阁端午帖子
    八龙焜燿长生籾，五采葳蕤续命丝。
    亿载延长资睿算，万区康乐遇昌期。

夏竦　御阁端午帖子
    五色彩丝初献寿，九重嘉气颂长生。
    庇民精意方虔鞏，垂拱仁风更穆清。

夏竦　御阁端午帖子
    金缕开辰分五色，长丝献寿祝千年。
    垂衣日月承嘉庆，真祖飚游正在天。

夏竦　御阁端午帖子
    彩丝祝寿芳辰启，紫禁凝旒瑞日长。
    亿兆归仁天佑德，绵绵真荫水无疆。

夏竦　御阁端午帖子
    续命彩丝登茧馆，长生金籾献琳宫。
    百灵拱卫天居峻，万国欢康帝业隆。

夏竦　御阁端午帖子
    浴兰袭祉良辰启，握纪无为圣道尊。
    舄奕嘉祥充九禁，冲融和气遍千门。

夏竦　御阁端午帖子
    尚方绶带迎嘉节，中禁彤闱纳美祥。
    畴德珍符方瑞圣，后天宸寿永无疆。

夏竦　御阁端午帖子
    太官角黍迎嘉节，上圣斋居袭美祥。
    金阙鉴观真绪远，永延鸿庆庇多方。

夏竦　御阁端午帖子
    绛台丹笔书金籾，紫殿瑶箱献巧衣。
    亿载延鸿资睿算，百祥重沓拥宸闱。

夏竦　御阁端午帖子
    仙园采药回彫辇，禁殿迎祥启凤闱。
    四海乐康民富寿，穆清无事永垂衣。

夏竦　元真殿烧香观太宗真宗御书仁宗飞白书并瑞穣应製
    兰炷薰琳殿，雪旄映绿莎。
    九青真荫远，三母睿慈多。
    阁道陪銮往，唐中奉诏过。
    熙陵遗札启，祢庙实文罗。
    继志颁宸翰，飞毫动偃波。
    史臣书绝瑞，钩盾对嘉禾。

夏竦　再徙西都咏青雀寄张升谏院
    弱羽伤弓尚未完，孤飞谁敢拟鸳鸾。
    明珠自有千金价，莫为游人作弹丸。

夏竦　赠海州使君
    天衢未得便，假道海边城。
    任大才胜器，官间不称名。
    劝农吟少暇，忧物睡常轻。
    见说行春处，和风满旆旌。

夏竦　赠县宰
    俸轻官且冷，君喜在亲民。
    村路不闻犬，县城长似春。
    架高书少蠹，厅静隙无尘。
    考满留碑去，清风励后人。

夏竦　赠逸人
    凤鸟来为瑞，达人垂羽翰。
    语因希圣古，诗为惜名难。
    泰华仙标峻，江湖酒量宽。
    孤琴有舜曲，留我月中弹。

夏竦　舟行即事
    微阳下江树，秋叶泛残红，
    雁背寒塘雨，帆争晚渡风。
    寺桥人倒影，渔径菊分丛。
    正是承平日，轻艘万派通。

夏天民　题汪水云诗卷
    仰峰昨夜三尺雪，梅花吟老坐如橛。
    道人吸扉来掺别，茗眃冰胶不堪啜。
    袖中枝桐半皴裂，为予载拊舒郁结。
    谁裁古调多曲折，拍拍胡笳中音节。
    燕山孤累心石铁，神物护持笔生舌。
    杜陵老翁代佛说，长歌自击唾壶缺。
    万古剑铓倒流血，毛发森森照关月。
    於乎嵇康东市计仍拙，广陵一散何尝绝。

夏元鼎　祷正一真君
    未登龙虎榜，且登龙虎山。
    一见三清易，三年一第难。
    剑埋光射斗，鸡鸣晓席关。
    乾坤谁整顿，拟伴赤松閒。

夏元鼎　题壁二首
    世学金丹乱似麻，谩将心肾向人夸。
    眼前有药无人识，火里栽莲长道芽。

夏元鼎　题壁二首
    崆峒访道屈尊乎，万卷丹书看转愚。
    着破铁鞋无觅处，得师全不费功夫。

夏之中　古离别
    郎上孤舟妾上楼，阑干未倚泪先流。
    片帆渐远郎回首，一种相思两处愁。

仙村人　春日田园杂兴
    芳草东郊外，疏篱野老家。
    平畴一尺水，小圃百般花。
    青箬闲耕雨，红裙半采茶。
    村村寒食近，插柳遍檐牙。

仙上人　句
    男儿三十未有立，人世百年徒自劳。

鲜于能　句
    金山一拳石，石髻出溟涨。

鲜于侁　巴江
    三川会合绕城下，巴字体势何盘盘。
    却疑天工勅水帝，戏写鸟迹倾波澜。

鲜于侁　宝峰亭
    舟航日上下，车马不少闲。
    近邑凑商贾，远峰自云烟。

鲜于侁　大剑山
    武侯渭水屯兵日，司马秦中闲壘时。
    远业自能兴汉室，重门何事守坤维。
    刘吴逆峡终摧敌，钟邓缘崖亦济师。
    自古存亡关付吒，谁言双剑击安危。

鲜于侁　涪江风月
    涪江风月为谁清，莫向涪翁问姓名。
    万古涪江流不尽，渔矶月似旧时明。

鲜于侁　赋新繁周表权如诏亭
    楹宇当年谁教育，榜题今日你恩章。
