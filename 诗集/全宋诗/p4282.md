<!-- { "loadSidebar": true } -->
    浮沉里闾间，身晦道同违。
    弓旌搜俊良，圭衡略无遗。
    难偕集雍鹭，宁作曳尾龟。
    慈仁盖天性，惠泽施鳏嫠。
    倒囷食流冗，死葬病有医。
    人今泣遗爱，若见岘首碑。
    肯构有材子，修德亦庶几。
    高风自兹显，岂病知者希。

周邦彦　芝术歌
    华阳之天诸洞府，阿穴便门迷处所。
    三君谒帝不知还，帐冷祠空遗鹤羽。
    玉津宝气久成腴，灵术神芝时出土。
    日精潜烛山自明，人力穷搜神不与。
    前年栋挠作新宫，坎坎空岩响斤斧。
    君来胎禽舞海雪，君去山云杂川雨。
    是生朱草示尘寰，故遣樵青入林莽。
    蘖膏紫漆自坚栗，下附天苏蟠石坞。
    肉人但恐奇祸作，药笼复忧神物取。
    户陵太守蕴仙风，健骨清姿欲飞举。
    阴功除瘼民已悦，灵药引年天亦许。
    原因服饵断膏梁，未让南华养生主。

周邦彦　竹城
    竹城何檀乐，属翠分雉堞。
    王封尽四堑，同有岁寒节。

周必大　安福欧阳绍之奉议桃花石二绝句
    蟠桃一绽岁三千，仙传荒唐未必然。
    何似此花留巧石，有开无落更长年。

周必大　安福欧阳绍之奉议桃花石二绝句
    武陵溪畔古桃源，洞合空劳记往还。
    晋代渔郎心不转，随花化石在人间。

周必大　安福县岳兴院希琦求予真赞
    僧坊何事俗尘同，索我精神阿堵中。
    有相要知皆是妄，发真那更陨虚空。

周必大　安福孝子朱云孙血指刲股燃臂愈父母疾化遂行于室家邑上其事于州他
    孝子因亲不爱肤，忠臣为国亦忘躯。
    一毫不拔何为者，此姓渠名枉共朱。

周必大　安福宗子师共兄弟五人作慈顺堂养母求诗
    五窦曾夸擢桂枝，从今天族更光辉。
    会看鼓吹喧龟洛，何止三人从伏妃。

周必大　八月十八日与客小集赏岩桂而红梅海棠金林檎盛开明日江西美赋四绝
    壮观江潮拍岸时，肯来小圃访樊迟。
    天怜无以娱嘉客，并发春花伴桂枝。

周必大　邦衡生日用旧岁韵
    翊戴南阳第一春，驰驱北伐太原津。
    天开今代风云会，运应中兴岁月新。
    霖雨正宜苏大旱，清风未可作闲人。
    一杯安足为公寿，看饮思堂万斛醇。

周必大　邦衡侍郎留金陵再用津字韵赋诗谢送赐茗复以丙申小春四銙寄赠
    淳熙又贡第三春，驿骑新驰度剑津。
    七祖师泉难话旧，八功德水且尝新。
    雪亭烹处休装景，火阁煎时却可人。
    只恐春从官柳动，乐天还欲醉精醇。

周必大　邦衡侍郎用洪范五行推薄命而成杰句叹仰大手几至阁笔勉赓盛意兼叙
    五行陈范推箕子，三寿为朋及鲁申。
    二纪环周元附骥，四辰鳞次岂因人。
    交承紫掖追随旧，递宿金銮契分申。
    人事天时已如此，更看坯畃累陶钧。

周必大　邦衡侍郎用旧韵废予生朝赓续为谢
    蓬山落拓复经春，宦海茫洋懒问津。
    志节渐消平日壮，鬓毛空比去年新。
    午桥早并绯衣相，一月还同赤壁人。
    天遣驽骀追骥騤，无如才德异疵醇。

周必大　邦衡侍郎再惠春字韵诗次韵怀旧叙谢且致登庸之祝
    年年郡圃共寻春，夜夜神冈醉问津。
    公众鸡翘恩典厚，我游麟省宠光新。
    愿闻玉铉调元日，幸摄金銮草制人。
    致主勋华端有望，浇风于此合还醇。

周必大　邦衡侍郎作一字韵诗赠麻姑观道士李惟宾次韵仍效其体
    盖世成功陋汉黥，翩翩弨挂许谁檠。
    气凌霄汉哮崖鹘，文阔波澜掣海黥。
    囊水谩疑韩信怯，栅淮终畏晋兵勍。
    先生余事为诗老，天宇行将一柱擎。

周必大　邦衡再和再次韵
    金华绝出气凌霞，不愧君王坐赐茶。
    商岭烹来思旧样，洛泉煎处叹新芽。
    诗评未怕人生瘿，盐济惟防贼破家。
    賸欲苍生苏息否，刚严须是相王嘉。

周必大　邦衡再送二诗一和为甚酥二和牛尾貍
    金谷烹煎岂我徒，磨舂争语夜阑厨。
    六年不赐汤官饵，除日犹分刺史酥。
    小惠无多真画饼，大篇有味胜清醐。
    遥知发幕烘堂处，不见蒸鹅只瓠壶。

周必大　邦衡再送二诗一和为甚酥二和牛尾貍
    追迹犹应怨猎徒，截肪何敢恨庖厨。
    鱠鲈湖上休夸玉，煮豆瓶中未是酥。
    伴食偏宜十字饼，先驱正赖一卮餬。
    却因玉面新名字，肠断元正白兽壶。

周必大　邦衡再送皇字韵诗来次韵
    宾鸿列阵竞随阳，却向丹山隐凤凰。
    银管题诗纷满帙，金钗度曲俨分行。
    汉宫早促三更席，梁苑行称万寿觞。
    顾我飘零无着处，非公湔祓尚谁望。

周必大　邦衡侄季怀亦惠二诗再次韵二首一颂其叔侄之美一解季怀生日不送茶
    竹林终日醉流霞，下客穷空只戹茶。
    更欲打门奴酷粥，何殊敛手捧姜芽。
    赐金指日挥疏傅，盛馔常时设谢家。
    莫为唱酬供一笑，从今便废尔殽嘉。

周必大　邦衡侄季怀亦惠二诗再次韵二首一颂其叔侄之美一解季怀生日不送茶
    萧散玄真吏少霞，樵青日日为煎茶。
    莫因闽粤皋芦叶，却厌神仙掌上芽。
    竹户胜棋非我事，菊潭试水是君家。
    不须更酹苹洲塿，世以诗鸣句自嘉。

周必大　邦衡置酒出小鬓予以官柳名之闻邦衡近买婢名野梅故以为对
    浊水难攀清路尘，偶曾先后掌丝纶。
    归来久侍茵凭旧，至后初逢梅柳新。
    湖水欹斜应有意，春光漏泄不无因。
    绛帷幸许天荒破，日日当为问道人。

周必大　本觉长老祖宏为老兄弟写真求赞次七兄韵
    幅巾短褐雁行秋，不照青铜不倚楼。
    今耄昔童无异性，世间寒暑任迁流。

周必大　兵部宋尚书挽词二首
    北客今无几，公才合奋飞。
    再期骞禁密，仍世摄途归。
    星动尚书履，霜留御史威。
    桑榆初未逼，何乃露先晞。

周必大　兵部宋尚书挽词二首
    识面嗟虽晚，论心乐未央。
    经帷叨并席，官舍许连墙。
    俶讶亲针石，俄惊授印章。
    梅花佳句在，无复铁心肠。

周必大　兵部王仲行尚书惠诗叙近日直舍隔壁论诗说棋之戏次韵为谢尚书近录
    诗可弄万象，棋能消百忧。
    苦吟复苦战，已过心休休。
    自从识夫子，十阅长安秋。
    奇才搑众俊，博物包九流。
    游戏亦臻极，他人叹无由。
    脚踏软红尘，手把大白淳。
    每坐客常屈，有社谁敢投。
    此事聊复尔，壮怀许闻不。
    杀虏卢龙沟，镌羌西海头。
    六奇蕴秘策，凿壁那可偷。
    稍见壶子机，已惊季咸俦。
    遂盗祖师法，敢与神秀侔。
    岂如念贫绩，明许余光求。
    故将绣段赠，不责玉案酬。

周必大　丙辰七兄有诗及人月分圆己未彼此服药未能夜坐今次旧韵为重九之约
    初非远道思绵绵，自是岑岑懒涉川。
    咫尺却成千里隔，蹉跎还负十分圆。
    坐看碧落飞金镜，遥想黄楼运笔椽。
    宽约重阳各强健，登高同赋去年篇。

周必大　病中次务观通判韵
    老眼乱蝉翼，乐事叹何有。
    经年不衔杯，更暇问濡首。
    爱山空在山，擿埴讵容走。
    尘埃登高帽，生涩弹棋手。
    三年一蒲团，近者坐欲朽。
    朝来独何事，乾鹊窥畒牖。
    开门得新诗，刮膜如释负。
    卷舒几百回，呼舞骇邻友。
    吾曹交以淡，悠久或采韭。
    此味只自知，他人薄玄酒。

周必大　参政李秀叔挽词二首
    忆昨淳熙谨万微，再登耆哲贰繁机。
    谋猷入告宸心沃，俊刈旁招物望归。
    惠敛十连遗爱远，年开九秩近臣稀。
    全名备福公何憾，念旧伤情涕自挥。

周必大　参政李秀叔挽词二首
    十载山林号后豨，三朝钟鼎列前疑。
    进贤自许唐师德，持论人推萧望之。
    玉立诸郎传素业，金声高弟振清规。
    送车远莫陪千两，诔行深惭措一辞。

周必大　草具屈邦衡侍郎蒙赋即事新诗次韵皆叙坐上语他时共发一笑也
    旧第闲梅坞，新知泥柳桥。
    情先春色动，节后岁寒凋。
    久矣承三接，宜然冠百僚。
    不须惊鹤发，未碍插蝉貂。

周必大　茶园王琰求清暑堂诗次王民瞻敷文胡邦衡资政二公旧韵
    早遮西日觅王官，晚倚南窗审膝安。
    亹亹清风挥麈落，纷纷苍雪著笙寒。
    花前白酒倾云液，竹里行厨洗玉盘。
    江月上时凉意足，四弦三弄泻惊湍。

周必大　臣恭和御制昨秋曲宴近体诗一首缮写投进冒渎天威臣无任战惧俟罪之
    寰游不为菊丛生，观宴元因谷顺成。
    阁御芙蓉称曼寿，殿开选德奏和声。
    玉觞未饮心先醉，宝墨遥瞻眼倍明。
    身在金坡空感遇，论思深愧策平平。

周必大　陈诚之以长句送扬州花仍催践快阁之约戏答
    清歌句句戛鸣球，红药年年具彩舟。
    更约倚晴登快阁，真成骑鹤上扬州。

周必大　陈君举示张孝恺行状且求诗孝恺尝摄令华亭有善状
    简惠唐苏令，文章汉甲科。
    满朝空慰藉，漫仕竟蹉跎。
    有命穷何病，无年理则那。
    挽讴嗟不及，留与邑人歌。

周必大　陈平叔相从四年文行粹然临分惠诗有立身行道之问敢用阳司业勉学者
    好因轮斲悟观书，莫守筌蹄觅兔鱼。
    华岳登来卑步仞，沧溟浮罢眇支渠。
    命穷且戏娱亲彩，道合须牵奉诏裾。
    此外文章真小技，未应倾慕蜀相如。

周必大　陈叔进秘书送鹑分粟为谢乃辱佳句次韵发笑
    有鹑不博禾三百，却向枯河掷钓缗。
    他日陈平宰天下，如瑜翻作指囷人。

周必大　陈宰有诗来迎次韵
