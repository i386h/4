<!-- { "loadSidebar": true } -->
    石中刻字空照日。朱崖精爽虽可畏，
    洛阳群盗旋充斥。故知幽胜岂易保，
    天公似向人间惜。政须洒扫堂上下，
    置酒招我无难色。酒阑气壮拂衣起，
    摩挲石君话畴昔。

王灼　前年一首投赠刘荆州
    前年别公东南驰，正当六{左马右鬼}还宫时。
    都人欢传好消息，慈宁首问公何之。
    {左擅去扌右毛}裘不复恃军马，颍上一战中兴基。
    青天白日呈万象，向来才吻真成痴。
    数从西府伺行李，枢筦政要人扶持。
    吴江再见丹枫落，宁料我公犹在兹。
    呼鹰台边闲鼓角，望沙楼上陈书诗。
    夕烽平安置莫问，贤牧自当十万师。
    维昔全荆号强国，近者贼火仍疮痍，
    形胜之地勋名集，端使前辈相追随。
    衰宗依刘有故事，自怜远去作儿嬉。
    明朝烂醉沙头酒，不管春风吹鬓丝。

王灼　曲尺山云居寺
    循溪上坡坨，溪亦因山曲。
    行尽高深处，招提隐山腹。
    往者灰烬馀，白塔但孤矗。
    十年闹斤斧，有此千间屋。
    阿师笑相语，异事子当卜。
    今日钟报客，振响非人触。
    病悴优婆塞，归梦到松菊。
    诸圣惠三昧，警我烦恼毒。
    卧听夜雨喧，起看晓云族。
    去路犹恐迷，主人费斋粥。

王灼　任氏园二咏　舫斋
    平生江海志，烟雨一莎衣。
    挂帆恨不早，白首心事违。
    作斋跨幽塘，想像未觉非。
    时倾半樽绿，自钓尺鲤肥。
    芦花卧秋风，柳带摇春晖。
    寄言宣城守，何必天际归。

王灼　任氏园二咏　骛远楼
    世论尚迫隘，吾道亦摧藏。
    行歌碧云暮，坐怨瑶草芳。
    不如寄层梯，转盼尽八荒。
    飞霞曳为裾，明月缀为珰。
    举手招卢敖，振步谒紫皇。
    归续大人赋，一笑遥相望。

王灼　三和谢娱亲堂扁
    荣华梦事付朱门，茗碗炉燻所性存。
    对月朗吟将进酒，逢春细和乐游园。
    坐中投辖时留客，膝上含饴日弄孙。
    四美难并公奄有，何曾一夕不开樽。

王灼　三和谢娱亲堂扁
    烂然铁画间钩银，越薄苏膏挥洒频。
    谁与钟王传妙诀，我知颜柳是前身。
    大书燕喜娱亲扁，俯念乌慈反哺仁。
    因甚衡茅光彻夜，烛围十丈许分邻。

王灼　三和谢娱亲堂扁
    盛年曾效引裾辛，勇退归休四十春。
    闲却圣朝医国手，来为诗社作家人。
    尖新句子堪呈佛，峭拔毫端似有神，
    仆辈岂应陪唱和，却缘鼷鼠发千钧。

王灼　山鸡送范元通送王逸
    □□□□□，□□□□□。
    □□□□□，□□□□□。
    □□□□□，□□□□□。
    □□□□□，□我离别胸。
    文字子所负，腾踏会有逢。
    勿使豪迈气，衰飒随霜蓬。
    或歌归去来，徒为白发翁。
    男儿富事业，高名配华嵩。

王灼　拾诸公馀韵赠辉禅师兼奉答勾龙伯秋谒广利辉禅师
    引泉浇药圃，编竹护花科。
    顿喜高风在，仍闻密义多。
    四山围翠黛，一水缭青罗。
    谁谡幽师死，来看窣堵波。

王灼　拾诸公馀韵赠辉禅师兼奉答勾龙伯秋谒广利辉禅师
    旧饰莲花座，新繙贝叶科。
    朝餐荤味少，夜诵篆烟多。
    不执铁如意，睛偷金叵罗。
    犹堪试绵力，法海激颓波。

王灼　送何熙载之官邻山因简虞并父
    力学收名第，指作青云梯。
    向来杏园伴，盛者直金闺。
    天工亦善戏。淹速乃不齐。
    三年得一尉，初挈孥与妻。
    邑居大山底，积翠蟠东西。
    瘦马当缓驱，石橙裂马蹄。
    寄谢循良守，桃李想成蹊。
    行春有馀暇，书尺到耕犁。

王灼　送洪上人游南
    中原百川赴东西，万折惟有蜀江耳。
    师之桑梓江干侧，扁舟却访鸱夷子。
    荆楚吴越我未到，第闻谈者亦自喜。
    羡师脱去事幽寻，春风满帆作行李。
    会稽草木朝霞蔚，钱塘波涛夏雷疾。
    桂树枫叶怨楚人，莼羹盐豉托吴客。
    到处定知有新得，长篇短韵挥椽笔。
    他时我亦探禹穴，一见名字如促膝。

王灼　送胡康老
    北人事鞍马，笑夸太行高。
    岂知相风色，孤帆寄江涛。
    雄图搅方寸，不惮舟师劳。
    一见武功天，腾踏当有遭。
    皇岗馀丝发，海宇半弓刀。
    谁人念恢复，此事付英髦。
    莼羹伴鲈脍，酒般载蟹螯。
    何如噉羊酪，春醅泼蒲萄。
    愿言云路稳，勿使闲豹韬。
    功成傥乞身，故园剪蓬蒿。

王灼　送胡康老
    胡公起三晋，才如山河雄。
    弊裘走上都，气压洛与嵩。
    岂无济时策，入对明光宫。
    战尘一飘荡，双影随疏蓬。
    虎符静为治，使节凛生风。
    所出毫末耳，照眼惊儿童。
    朼来堕闲冷，玉匣藏霜锋。
    忽买巫峡舟，飘飘指吴中。
    遥知迁擢近，黼座思夔龙。
    他时卧华省，清梦来巴邛。

王灼　送南平僧归里
    牂牁水阔巕山高，仁敖君长曾纷搔。
    时移事变今安有，百里相望皆城壕。
    我住涪江一区宅。颇恨长安远如日。
    闻师乡邑愈更南，不觉掉头三太息。
    送行且学浮图语，是身於世真逆旅。
    胸中稳处即吾乡，交益夸辞空自苦。
    北风拂面寒飕飕，遥知去路雪侵裘。
    忍饥奈冻得嘉句，好在濡笔传中州。

王灼　送凝上人成都看药市
    蜀山富奇药，野老争藏收。
    九日来成都，寒断长仪楼。
    权豪竞夺去，万金未得酬。
    问师杖头钱，免渠失笑不。
    久通安乐法，况复形骸忧。
    知师不应尔，肆意作嬉游。
    传闻不死草，往往落鉯耰我欲前市之，
    请以道眼搜。屑屑治编简，
    一室方自囚。世途败人意，
    寄语韩伯休。

王灼　送普州守
    宁可钝如槌，不可曲如钩。
    毛铢夸争夺，所丧乃山丘。
    向谁巧相中，机穽险且幽。
    十直弹指顷，死骨埋荒陬。
    细看天定后，人力岂易谋。
    一洗谤书毒，近乡仍典州。
    惟此诗书窟，俗比鱼与邹。
    老手亦何事，坐啸群吏休。
    政成有异等，时到或封侯。
    期公如铁山，屹立千万秋。

王灼　送性上人
    锦官与子别，六听秋城砧。
    坐缠儿女爱，梦绕檐葡林。
    子归能几日，又起江湖心。
    江湖多幽寺，老衲天机深。
    一言当有契，超诸去来今。
    孤舟出寒渚，停云结层阴。
    滞留嗟我老，何以开愁襟。

王灼　送演上人
    整整袈裟团团笠，覆此短小精悍质。
    谁知意气解摩云，羞对诸儿恋乡邑。
    江南萧寺不知数，据堂说法尽龙虎。
    只应饱取一味禅，断却从来巧章句。
    昼短天寒无定程，孤舟尚倚装齐轻。
    玉泉度岁亦良策，好在沙头春水生。

王灼　送杨道者永觉
    久修头陀行，但欠僧伽衣。
    胡为走红尘，涴面不忍挥。
    忽觉东州梦，又指西山归。
    九峰富泉石，百里环翠微。
    买山吾无钱，亦解守钓矶。
    儿女苦牵挽，此身陷重围。
    临分一太息，山中音信稀。

王灼　送译上人出蜀
    久雨败沼荷，晓风猎岩桂。
    人各动归思，子独谋远逝。
    峡门去来舟，日显声利计。
    扣舷数得失，子独寻师锐。
    径山天尺五，披光出蒙翳。
    云居接庐阜，荐福踞鄱沬。
    维此三大老，从之可卒岁。
    玉泉亦清冽，纵饮争挽袂。
    南极百十城，一一尽所诣。
    宁使茧生足，肯畏雪封砌。
    更忆大瞿昙，捐身求半偈。

王灼　送雍尧咨游青城
    曾游玉垒市，长揖岷山云。
    尘缘不暇往，今日翻送君。
    丈人紫霞服，麻姑青练裙。
    鹿车时出游，俗眼了难分。
    犹闻老人村，鹤发自耕耘。
    岂无抱德士，可与立奇勋。
    勿求不死药，自苦骨与筋。
    胡儿正南牧，两河如聚蚊。

王灼　送元思师
    思师讲法华，众说积丘坟。
    尝扰师子座，受降千人军。
    犹嫌文字传，圣域未策勋。
    欲唱江南曲，试披楚塞云。
    良才大蔽牛，匠者宜挥斤。
    箭锋或相直，对面同一欣。
    古人得解脱，乃不厌多闻，
    归业阅故书，请以道眼分。

王灼　送缘庵主
    上人久习静，闭门守一龛。
    犹恐市尘染，西岷拨晴岚。
    归来非本心，退结山中庵，
    秋风入我袂，又往天之南。
    南方盛法窟，誓志必穷探。
    双径卧老龙，怀珠千丈潭。
    东邻啸乳虎，眼光见眈眈。
    礼足受半偈，安坐十年参。
    我昔客吴楚，但爱云水涵。
    不闻清庙瑟，浪走雪满簪。
    相逢傥有日，为我举二三。
    尺书附巴使，勿语洞庭柑。

王灼　送月上人南游
    锦官东郭大兰若，眼明见子长廊下。
    春风二月白帝城，一笑相逢手重把。
    羡子远引如孤鹄，顾我低摧真病马。
    碧山红尘不同调，底事胸怀两倾写。
    幽寻胜践我亦喜，梦魂已落潇湘野。
    扁舟蹑子尚可期，幸有此身闲似社。

王灼　送智齐师出峡
    齐师成都来，春风掀竹笠。
    自云十五年，参学事未毕。
    得钱买小舟，湖南寻佛日。
    胸中有此老，如饭不下嗌。
    誓竭牛马走，往供薪水役。
