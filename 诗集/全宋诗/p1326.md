<!-- { "loadSidebar": true } -->
    南极多老人，及见九代孙。
    君今古儋州，气质清且温。
    今年八十二，颇觉行步奔。
    白须映红颊，疑是羲皇人。

李咸　游均庆寺
    一方灵迹两峰间，左右芒山与砀山。
    胜地昔曾钟王气，高僧谁此掩柴关。
    翚飞巍殿烟瓴碧，翠削层崖苔藓斑。
    千古英雄无处问，岭头依旧白云间。

李献可　赋宫人午睡
    御手指婵娟，青春白昼眠。
    粉匀香汗湿，髻压翠云偏。
    柳妒眉间绿，桃嫌脸上鲜。
    梦魂何处是，应绕帝王边。

李详　惠山斋中听雨
    云冷银蟾逐，香寒宝篆迟。
    轻雷新破梦，好雨故知时。
    池荇阴抽带，山茶暗展旗。
    空阶闻夜呼，楚客起题诗。

李祥　高宗皇帝挽词
    七月来同轨，因山俭德昭。
    尧丧三载慕，禹葬百神朝。
    寂寞龙楼閟，凄凉凤辇遥。
    臣民纷雨润，血洒浙江潮。

李祥　高宗皇帝挽词
    赤伏恢炎绪，珍符属绍兴。
    武功归艺祖，仁治法昭陵。
    弓堕龙髯断，云蟠鹤驭升。
    巍巍名不有，清庙若为称。

李祥　挽崔舍人
    声闻江淮满，文章燕许期。
    棣华联秀萼，椿老见芳枝。
    璧水风流尽，金銮宠遇私。
    哀崇极闵饰，埋玉更成悲。

李祥　挽郭知府
    平生孤苦范希文，盖世功名自立身。
    要识乡闾称孝子，定知宗社作忠臣。
    一麾未足抟云翼，五鼎犹怀念棘薪。
    怅望新阡无路到，他年宿草亦沾巾。

李祥　挽韩尚书
    社稷元勋绝代无，夙瞻先德在龟趺。
    风云感遇依鳞翼，鸾鹄栖停映竹梧。
    偃武承平开圣治，投戈委质尚文儒。
    紫荷旧向芳年折，遗恨犹稽到六符。

李祥　孝宗皇帝挽词
    上历轩皇凤，初潜建邸龙。
    系隆元艺祖，付托大高宗。
    幸学重鸣跸，明禋九奠琮。
    未酬恢复志，遗恨隘疆封。

李祥　孝宗皇帝挽词
    授受唐虞盛，羹墙极继承。
    诚身唯业业，子道每焌焌。
    寰海双亲养，通丧上圣能。
    独高惟孝德，万古仰徽称。

李翔　沧浪烟雨
    峰涧烟波翠霭浓，危亭飞耸到晴空。
    鸳来菡萏红香里，人在琉璃翠影中。
    洗出岚光全是雨，卷回秋暑却因风。
    使君夜宴冰壶里，更有银河一派通。

李翔　朝天堤
    两山吞浪白如烟，忽见桥梁接岸边。
    已是筑成堤上路，不须重唤渡头船。
    千年野鹤归华表，百尺长虹驾巨川。
    岁物已收人力暇，闾阎争颂使君贤。

李翔　鉴湖亭
    古寺萧萧愁思浓，槛荷高下望秋风。
    一尘不到真幽处，万象都含清景中。
    但见溪光来远近，略无云气碍虚空。
    谁知刺史标名意，一片灵台事事通。

李孝先　春日有感
    雨敛轻寒淑气回，晓街清霁断浮埃。
    风高柳倦终朝舞，岁闰花迟数日开。
    归梦每逾千里去，远书新过万山来。
    旅情宦况都无赖，强对韶辉殢酒杯。

李孝先　登江渎水心亭
    晚兴清无比，幽亭积水中。
    芰荷千柄雨，松竹四轩风。
    斗鸭飞翎健，潜鱼静思冲。
    飞潜乃常事，何足较穷通。

李孝先　题余干县干越亭
    吴越犹干地要冲，树亭危岸势凭空。
    春潭倒影黄昏月，古木喧声白昼风。
    鸥鹭惯来窥燕席，烟云无着护帘栊。
    凄凉故国多迁变，独有溪山在望中。

李肖龙　便民诗上颜正叔宣慰广东
    枯苗一著雨，田畴绿芊芊。
    蛰虫一逢春，窟穴声阗阗。
    馀民望小定，甚于饥渴然。
    昔何好弄兵，今何知服田。
    急流无住鱼，晴空有飞鸢。
    干戈未肯息，百里无人烟。
    去年科徭重，剜疮在眼前。
    父子不相保，悲泣空自悬。
    新官榜往催，观者塞市廛。
    全活数万众，此恩大如天。
    人生能几何，饮啄皆前缘。
    聚水盈科进，缺月及时圆。
    唯谋官职高，未必子孙贤。
    有意行王道，愿言书七篇。

李肖龙　题潭然公旧址
    昔闻释流号自然，栖遁龙潭山之颠。
    为怜旱魃赤兹土，积薪自焚上告天。
    感得天公沛霖雨，至仁一念周万宇。
    人心如此苟不传，天下谁复为伊吕。
    我欲篵室祠其下，以愧知己忘物者。
    勒吾之言石之中，欲雨歌此呼卧龙。

李啸軀　　登姑苏台
    规模高敞俯城池，未必斯台是故基。
    风月只招人感慨，江山不管国兴衰。
    几年勾践仇思复，终日吴王醉不知。
    却使五湖烟浪里，扁舟一叶载西施。

李啸轩　梅
    笛谱从来有落梅，梅花那怕笛声哀。
    几回笛里看花处，曲自凄凉花自开。

李啸轩　梅
    傲寒特地占春光，不是东皇用意偏。
    只恐百花羞见面，故教回避艳阳天。

李新　安居濒江小蓝留三小诗
    手举离筵第一杯，咚咚船鼓看忙催。
    恰将幽梦归山谷，苦杀篷窗雨唤回。

李新　安居濒江小蓝留三小诗
    观水观澜见会同，人情难似水朝东。
    寄声嘱付王家老，深锁堂前悲翠笼。

李新　安居濒江小蓝留三小诗
    江干平日重回首，楼阁参差自饱秋。
    世事从来错经意，一生几误转船头。

李新　安溪
    岸草绵绵一叶舟，野烟开尽水光浮。
    寺连野竹微茫见，溪出寒山自在流。
    愁里诗情随浩渺，鸟边春梦入钩辀。
    泉嘶石鼎新茶熟，且为山僧更少留。

李新　八月十五日过蓬豩书净戒寺
    瓦冷云埋殿，灯长黑暗沙。
    药灵閒草木，蔓走古龙蛇。
    石佛随山老，松梯转路赊。
    门前溪水浅，无处问仙家。

李新　巴山
    飞云冉冉隔层峦，涨水茫茫失旧湾。
    自昔秋风悲宋玉，这回夜雨宿巴山。
    独行云峤双飞舄，谁置壶浆一解颜。
    世事人情随日改，不妨老子解痴顽。

李新　白塔院
    西风晴野快扬鞭，临水髗驹惜锦鞯。
    萧寺凄凉几不到，巨楠苍桧碧参天。

李新　半方壶诗
    主人未得老三山，半作方壶忆夜坛。
    鹤本令威来汉表，凤翔萧史下琼栏。
    到门佳客双凫落，入座清风六月寒。
    破灶黄金已无数，定知云翼说烧丹。

李新　宝岩寺
    竹影与溪声，萧萧眼底明。
    秋云浮古树，山石削长城。
    暝色凝黄碧，啼乌伴晚征。
    高僧不知客，故遣作诗鸣。

李新　抱璞吟
    最怜皇孙衣如鹑，尝笑参谋衾似铁。
    我今短褐秃无尾，穷年絮被还百结。
    勗清只饮洛口水，祁寒欲避西山雪。
    奈何童婢生菜颜，鸡肋相将伴头屑。
    小儿窥见已么麽，自言身是西州杰。
    青天白日用意深，浮云薄务生愁绝。
    一夕饮水成内热，抱璞出门望而却步折节。
    余光箭牖惊客眠，唤作非填写应泣血。

李新　北窗偶成呈遗逸
    北窗冰研碎鱼鳞，未伏徐翁笔有神。
    止酒诗成三迳晓，买山钱就一家春。
    饥鼯如市莫欺客，穷鬼作朋终笑人。
    未敢移文谢逋客，且看除道过蒲轮。

李新　别莫倩赴茂林
    三叠阳关声，两行铅水泪。
    人方入荒陋，天或我遐弃。
    雪山雁不到，音书何以寄。

李新　病中二首
    虚名毕竟耳边风，梦入巢由事一空。
    贫窭未能防鬼笑，悲哀端更遇途穷。
    胡沙十月惊弦雁，水国三年食蓼虫。
    得似此身无好味，病余明日即衰翁。

李新　病中二首
    林间风气杳无踪，欲遣谁人慰病慵。
    丐友何颜堪著论，祭拿无泪可沾胸。
    不知心逐摇摇旆，反为官怜楚楚松。
    最是少眠多念处，暝鸦残月五更钟。

李新　不寐
    不寐成孤坐，悠悠百感生。
    灯明将续昼，鼓急欲移更。
    药熟知僮倦，杯残任鼠争。
    羁怀忘未得，时作下阶行。

李新　禅房
    石窦涓涓函丈冷，海云叠叠暮山低。
    秋风早晚惊禅定，肯为陶潜一过溪。

李新　陈蜀州
    黄莺哺儿惊不起，蜂子饮花渴琼蕊。
    日长燕语踏帘钩，柳絮榆钱扑流水。
    紫才五云斜挂壁，梦破长庚海天碧。
    不乏当年感遇诗，定知光焰三千尺。
    细香绕熏白玉炉，长生酒满黄金壶。
    炉烟直起射河汉，壶酒滴滴如明珠。
    祝公富贵荐公寿，夜煮振灵晨进酒。
    上皇方倚老成人，自问天翁借商叟。
    别岛花深燕未阑，瀛洲春老尚余寒。
    似闻延揖真仙侣，乞取人间不死丹。

李新　陈丈挽诗
    七十飘生世所稀，初休利锁便忘机。
    清朝有子方士禄，白屋无尘自掩扉。
    高论竞推猗顿富，梦魂翻逐楚庄飞。
    素车白马春郊道，鸾凤相呼旧穴归。

李新　呈恩主户部郎中
    玉翰飞出汉江东，蜀道三年兴已穷。
    城郭宛然人未老，笑谈终昌座生风。
    汴云归去觚棱近，珠佩收来汉月空。
    衰草寒苕更惆怅，乱鸦无数失征鸿。

李新　呈恩主户部郎中
    何必庭皋木叶黄，秋风无处不凄凉。
    莫言短发游郎署，且伴閒云入故乡。
    汉殿早瞻新日月，剑屏犹带旧冰霜。
    一飞碧落三千里，还向瑶池浴凤凰。

李新　呈恩主户部郎中
    翠轺行色倦秋阴，且听新来泽圉吟。
    云起已知山有助，鸟啼争柰竹无心。
    斗光指客求佳气，桐尾收烟得好音。
    他日谷通千里信，西风吹雁亦浮沉。

李新　乘兴可以访戴
    潇湘千里冻谁结，夜趣小伧驾桃叶，
    故人此心思见之，幸有寒光交雪月。
