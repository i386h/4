<!-- { "loadSidebar": true } -->
    农事正纷纷，天时异所闻。
    举头方见日，翻手又为云。
    茅舍蛙分部，槐庭蚁失群。
    裁成忧国疏，斋沐告吾君。

叶茵　酷暑
    动息汗流珠，无风可涤除。
    炎威狱下吏，生意鼎中鱼。
    席地捧冰水，扃门谢客车。
    因思游宦者，曾未忆家居。

叶茵　李白诗百篇图
    长安市上醉如泥，旁若无人且赋诗。
    谁识隐然为计国，沈香亭畔脱韞时。

叶茵　荔枝
    绉红纱护水晶团，驿骑飞来露未乾。
    胡羯垂涎犹不悟，马嵬山底梦长安。

叶茵　林和靖祠
    鹤去山孤草亦荒，旋吟长句谒虚堂。
    束刍尚拟人如玉，一朵梅花当瓣香。

叶茵　林可山荐毛监场写梅
    汉庭延寿丹青名，解使蛾眉休甲兵。
    之子懒作乃翁画，直向梅花苦用情。
    笔端不复污脂粉，临成天地无边清。
    更将此意语君复，岁寒应与孤山盟。

叶茵　林可山至
    梅花山底伴云閒，谩逐閒云出故山。
    君慰我思君莫去，一时先遣白云还。

叶茵　琉璃砲灯
    体制先天太极图，灯笼真是水晶无。
    远看玉免光中魄，近得骊龙颔下珠。
    一焰空明疑火燧，寸波静定即冰壶。
    游鱼且作沈潜计，鳞甲成时入五湖。

叶茵　琉璃砲灯中鱼
    头角未峥嵘，潜宫号水晶。
    游时虽逼窄，乐处在圆明。
    有火疑烧尾，无波可动情。
    一朝开混沌，变化趁雷轰。

叶茵　柳
    熊度脂韦不自持，对人无柰小腰肢。
    好於鼓泽归来日，瘦似章台别去时。
    隐隐轮蹄端不恶，深深亭榭最相宜。
    流莺百啭春光老，拟折柔条寄所思。

叶茵　鲈脍
    圉圉洞庭阴，西风苦不情。
    堕罾云叶乱，落刃雪花明。
    列俎移桃菊，香斋捣桂橙。
    四腮传雅咏，巨口窃嘉名。
    误上仙翁钓，羞陪虏使觥。
    甘腴殊机肉，鲜脆厌侯鲭。
    银鲫将同调，丝莼久共盟。
    祗缘乡味重，自觉宦情轻。
    风度偏宜酒，头颅尚可羹。
    谪仙空汗漫，何处脍长鲸。

叶茵　鲈乡道院
    步兵旧游地，野人今结庐。
    千载同一调，志隐一志鱼。

叶茵　鲈乡道院
    田可耕兮圃可蔬，几年梦不到亨衢。
    山林受用琴书鹤，天地交游风月吾。
    事变无涯人老矣，死生有命汝知乎。
    客来时复一杯酒，画作鲈乡醉隐图。

叶茵　旅邸
    湫隘嚣尘不可居，卜诸清旷亦蘧庐。
    虽无傍水梅依竹，喜有对楼人读书。
    工雀一枝聊尔耳，战蜗两角竟何如。
    西风渐劲未归去，空说张翰忆脍鱼。

叶茵　旅况
    未惯秋情绪，客中方觉难。
    酒悭疏旧识，衣薄怯新寒。
    雨过浮云湿，风来病叶乾。
    倚楼搔短鬓，一雁掠阑干。

叶茵　旅中
    节序几循环，重来秋又残。
    霜晴和酒熟，风冷夹衣单。
    未羡千锺禄，宁求一枕安。
    白发逢岁稔，忧国素心宽。

叶茵　买鱼
    柳线穿来网上鱼，宽偿所直办朝厨。
    烹鲜不及为亲养，一笑分羹问二雏。

叶茵　梅
    溪桥一树玉精神，香色中间集大成。
    疏影逼真前处士，群花推重老先生。
    春回陇首人千里，月到窗前梦五更。
    甚欲折来还不忍，岁寒留取看峥嵘。

叶茵　梅
    疏影几黄错，明明野水滨。
    未风先信息，无雪更精神。
    一白见真色，万红随后尘。
    自来共下饮，肺腑尽生春。

叶茵　梅
    霜月相摩漏二更，书窗伴我一枝横。
    自矜前辈持清白，妒紫妖红总后生。

叶茵　霉后
    半日断梅雨，两山生火云。
    窗明书少蠹，壁润帐多蚊。
    无计清时暑，何心解世纷。
    追思河朔辈，倚箑对炉熏。

叶茵　孟东野
    出仕因诗忤长官，布衣时节更孤寒。
    长安得意春风裹，百岁都来一日欢。

叶茵　孟浩然归南山图
    笑指南山跃马归，明知举似弃才诗。
    亭前千古标芳姓，未可穷通论一时。

叶茵　耐久交
    鱼水时暂欢，芝兰近同臭。
    惟有石丈人，万古情如旧。

叶茵　南明楼
    重檐敞处受槐薰，扫尽江村雨后云。
    佛法本无南北异，世情强有晦明分。
    个中苟住元无住，此外无闻却是闻。
    谁道结楼入已去，床头诗版几朝曛。

叶茵　南塘偶成
    静向南塘验物情，东风又绿柳边汀。
    梅花密点残棋局，蜗篆斜题小砚屏。
    浮世虚无春后雪，故人零落晓来星。
    逢时且进杯中醲，休学怀沙赋独醒。

叶茵　偶成
    人间总利名，此地此心清。
    雨架笔多润，风棂琴自声。
    虚堂回古味，逆境见真情。
    脱帽寻蕲簟，酣眠小太平。

叶茵　偶成
    醉敲牛角过前村，此世应无利禄昏。
    有水可渔田可稼，即松而径竹而门。
    宾朋连属琴书乐，亭榭参差鸟雀喧。
    不假山灵回俗驾，会心同是一乾坤。

叶茵　偶成
    留得春风趁马蹄，日长无事绿杨堤。
    菜花篱落谁家酒，缓辔长歌过小溪。

叶茵　偶成
    春阴晴复阴，因物悟浮生。
    杜宇乡心重，杨花世事轻。
    知非蘧伯玉，觉是晋渊明。
    此意谁人会，骑牛访偶耕。

叶茵　偶成
    江湖千万顷，小艇熟烟波。
    无梦世情薄，有吟春思多。
    百年空反覆，两鬓暗消磨。
    钓叟同吾志，鸣榔柳外过。

叶茵　偶成
    世事如今不可知，相逢茶罢且吟诗。
    无风古鼎香烟直，未午空庭树影迟。
    袖手好看棋胜败，论心休问酒醇醨。
    谋居恰与松江近，斫脍羹莼渐及时。

叶茵　偶题
    曲肱玩味圣贤书，识破人间总畏途。
    盛欲对君言所以，又应诮我爱之乎。
    百年役役雁来去，一梦昏昏鹿有无。
    堪笑季鹰犹左计，求归何必待莼鲈。

叶茵　槃磵
    盘旋山水间，隐者固所乐。
    寐寤独言时，畎亩心犹昨。

叶茵　蟠松
    一亩清阴覆客衣，相逢疑是草堂时。
    隐然错节盘根势，欠者昂霄耸壑姿。
    天遣蛰龙凭石窟，人攀巢鹘俯霜枝。
    百年培植今谁属，何待岁寒然后知。

叶茵　钱友归侍
    闽江闽山相对青，照人肝胆寒如冰。
    路旁修松夹古桂，风鼓吟髭月随袂。
    君来莱衣我独无，此乐不能与之俱。
    老夫耄矣君年少，喜见功名将远到。
    归欤归欤盍归欤，长途玉汝千金躯。
    来秋来作广寒客，相携醉舞红尘陌。

叶茵　琴堂
    片石邻空掌样平，吴儿曾此御瑶琴。
    琴中腔调谁人识，独有颦妃是赏音。

叶茵　清晖亭
    半点嚣尘不敢留，清光野色自浮游。
    一泉走石夜多雨，万竹围松风似秋。
    剩喜有诗堪献佛，从教无骨可封侯。
    上人回施清閒供，兰芷香中著茗瓯。

叶茵　秋感
    苹洲起壮风，秋事太匆匆。
    节候一番别，心期几处同。
    年沈苔晕碧，蟹断蓼托红。
    有客愁无奈，人生总客中。

叶茵　秋夜
    秋满读书林，篝灯报夜深。
    肯閒诗有趣，为拙仕无心。
    惊鹊择枝宿，幽蝉抱叶吟。
    未能游梦境，何处捣衣砧。

叶茵　秋至
    节序暗推移，清商渐戒期。
    旅怀{上艹中大下虫}早计，凉信柳先知。
    万事到双鬓，余生消几诗。
    最怜梁上燕，巢稳又归时。

叶茵　去去
    去去扁舟对晚晖，晴和直欲减绵衣。
    风来一阵芦花过，祗道春残柳絮飞。

叶茵　入山
    到来非俗境，一片隐心生。
    晓雾沈山色，春禽和水声。
    逢人多古貌，对语率真情。
    同在无怀世，炉熏答圣明。

叶茵　三高祠
    一为功成一见几，一逢叔世老渔矶。
    后人欲隐求其志，志不因时隐亦非。

叶茵　扫榻
    扫榻卧终日，香销百念除。
    不愁浑厌酒，无事剩钞书。
    粉浅庭前笋，青齐雨后蔬。
    自嫌犹有累，添水种金鱼。

叶茵　僧房夜坐
    四十二间廓底客，不知春向柳边深。
    三旬禁足持僧戒，终日看书养道心。
    露草带云眠野鹿，风枝摇月唳幽禽。
    一尘不到炉烟静，自向空寮续近吟。

叶茵　僧舍偶成
    枝头红白乱飘零，又同风光入柳汀。
    自笑半生成草草，不知双鬓已星星。
    贪吟为有诗磨勘，戒饮从教酒勒停。
    旋学禅床诸衲子，蒙头相对一函经。

叶茵　僧舍小泊
    屏息小胡床，心魔已受降。
    香留烟出户，云过雨来窗。
    自许参禅观，谁能折慢幢。
    山童求说偈，竹景落寒江。

叶茵　山居
    朝踏山根云，暮归云中扉。
    野鸟始惊避，今焉情依依。
    异哉海上鸥，猜疑未忘机。

叶茵　山居
    古木环池竹数竿，疏篱补菊屋三间。
    白云不放红尘入，无怪山人懒出山。

叶茵　山行
    青山不识我姓字，我亦不识青山名。
    飞来白鸟似相识，对我对山三两声。

叶茵　山行
    舍棹入山村，山深树自繁。
    短歌田舍乐，长揖野人尊。
    苔老云生石，松高月闯门。
    不闻名利语，太古一乾坤。

叶茵　山行
    未了行春债，因哦遣兴诗。
    寒多啼鸟噤，路滑蹇驴迟。
    久雨红辞树，深林绿授枝。
    惊心衰朽日，容易过花时。

叶茵　苕溪行
    吴松江头田舍翁，年年苕溪摇飞篷。
    沿溪杨柳旧相识，问翁何事犹西东。
