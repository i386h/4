<!-- { "loadSidebar": true } -->
贺铸　人生七十稀
    人生七十稀，行年今已半。
    事功贵及时，迟暮复何算。
    嗟吾夙多负，失怙在童乷。
    诗礼思有闻，飘颻辞祖贯。
    慈亲念衰绪，猝猝营婚宦。
    名姓系西班，星霜亟徂换。
    未筑黄金台，长歌白石烂。
    岂无同心契，相望眇云汉。
    每虞狂飚至，摧折涧底干。
    异日偶班输，抱柯徒永叹。

贺铸　壬申上元有怀金陵旧游
    瓦官大庭千步方，灯如流萤月如霜。
    高僧共礼旃檀像，游女来焚薰陆香。
    旧国破亡何物在，少年逐乐个侬狂。
    别来白社更牢落，回首衡湘春梦长。

贺铸　三鸟咏之二竹鸡词
    东南泽国陂塘阔，旱岁少逢晴五月。
    田间蛙喜雨冥冥，竹下鸡啼泥滑滑。
    而予不耕陂下田，田皋驱马挥长鞭。
    稻塍微茫绝复连，如蹑镜面流鲛涎。
    植蹄沮洳不敢前，何暇顾惜青莲乾。
    竹鸡鸟，汝幸飞翔罗羨外，
    安知此涂吁可畏。雄雌更鸣方自慰，
    汝不能言意为对。君不见日围赫赫是长安，
    大明宫阙开云端。鸡人唱漏辰三刻，
    左右相君朝谒还。前驺谁敢干，
    後乘不可攀。飘颻青盖望已远，
    绿槐阴下沙堤闲。长堤千步沙漫漫，
    风不惊尘雨亦乾。君能驰骛此其所，
    何事江乡行路难。

贺铸　三鸟咏之三子规行
    长江靡迤山坡陀，旅竹荒松蒙茑萝。
    蚕初眠起风日暖，梅弄黄时烟雨多。
    山间有径行逶迤，倦客据鞍生睡魔，
    奈尔思归啼鸟何。子规鸟，
    不如归去好。谁家西北最高楼，
    几为王孙怨芳草。子规怜尔解归飞，
    我独何心长不归。十年迹绝苏门道，
    梦里旧游知是非。一官窃食官仓米，
    十口之家饱而已。金印锦衣耀闾里，
    少年此心今老矣，问舍求田从此始。

贺铸　三鸟咏之一提壶引
    绿野带江春漠漠，露湿花蔫朝暮薄。
    年芳婉娩欲辞人，啼鸟殷勤劝行乐。
    提壶真起予，十千美酒当剩沽。
    金龟宝貂家所无，持底可过黄公垆。
    调官东来今几日，谓有公田宜种秫。
    朝廷未除私酿律，安得一试焦革术。
    提壶鸟，叹吾与尔皆悠悠。
    君不见长安两市多高楼，大书酒旆招贵游。
    脱闻提壶鸣树头，论槽买瓮更献酬。
    庶几此声知所投，胡为南乡长滞留，
    端使北宗狂客羞。

贺铸　三山
    南朝凤皇台，置酒昔高会。
    酒酣望三山，宛在青山外。
    长哦谪仙吟，如啖鲸鲵鱠。
    明日信东风，孤帆出其背。
    荒戍接江濆，开门适相对。
    鼎足踤长川，不为舟楫碍。
    雨阳云吞吐，早晏潮进退。
    万古免浮沈，曾微拚鳌戴。
    伊余厌尘坌，闭目何可奈。
    爽气豁襟灵，山乎吾有赖。
    尝闻晋阿童，万舻飞戈快。
    径造此山陲，沧波为之隘。
    顾我疲软姿，功名让前辈。
    玄晖昔凭眺，物色颇有在。
    他时挂武冠，刀剑行且卖。
    山价略可酬，庵栖谢当代。
    远持三山矶，况彼七里濑。
    犹得傲狂奴，吾无故人待。

贺铸　三月二十日游南台
    晴春六十日，不与酒杯亲。
    吏事岂无闲，风雨复兼旬。
    始作南城游，时物固已陈。
    扫不见桃李，浓绿迷荆榛。
    登高暂逍遥，引目清泗滨。
    向田有交迳，俯城皆要津。
    得意属禽鱼，可爱不可驯。
    顾余千里客，眷此十日春。
    胡不念尔生，筋骸劳欠伸。
    二十起丁籍，一官初为贫。
    侜张西复东，甑满莱芜尘。
    黄绶彼何物，豕苓安足珍。
    山园有芳兰，幽佩手自纫。
    长哦白云谣，遐想紫阳真。
    去矣南昌尉，庶几乎若人。

贺铸　僧居对雨二首之二
    平沙四绕护城堤，小雨经旬不作泥。
    似与幽人忍牢落，一双黄鸟隔墙啼。

贺铸　僧居对雨二首之一
    檐雨溅溅滴砌沙，绿丛深处一榴花。
    小窗隐几俄成梦，堪笑无功饭後茶。

贺铸　上巳後一日登快哉亭作
    上巳信嘉辰，流觞传旧俗。
    良游怅不遂，吏局方有属。
    东风吹晓雨，万窍嗥林麓。
    疑有泊舟人，狂歌河女曲。
    逾期始澄霁，物色如新沐。
    城角趋危亭，登临尉幽独。
    纷华扫不见，胡蝶飞平绿。
    竚倚穷夕曛，悠哉此心目。

贺铸　上巳晚泊龟山作
    薄暮东风不满帆，迟迟未忍去淮南。
    故园犹在北山北，佳节可怜三月三。
    兰叶自供游女佩，芸编聊对故人谈。
    洛桥车骑相望客，曾为吴儿几许憀。

贺铸　上巳有怀金明池游赏
    西城小雨宿尘消，春水溶溶拍画桥。
    舍翠汀洲白苹发，披香宫殿紫云高。
    彩舟日晚绮罗醉，油幕风晴丝管焦。
    侠少朋游应念我，一年佳赏负今朝。

贺铸　食芡实作
    钱侯官舍旁，走水来方塘。
    暑雨过初伏，斜阳生晚凉。
    风翻芡盘卷，万觜争低昂。
    犹疑秦鸡暴，擅此六国场。
    下榻延密客，开樽荐新尝。
    金刀剥老蚌，玉沙磨夜光。
    殷勤烦钉饾，未咀悲生肠。
    引领鄘卫西，百泉乃吾乡。
    水产富此物，数钱论斗量。
    朝餐取餍饱，无复炊黄梁。
    贪嗜比羊枣，况乎惟味良。
    十年去国仕，遇得才微芒。
    季鹰思蓴羹，拂衣谢齐王。
    我亦散浪者，未许斯人狂。
    长歌定行矣，千载会相望。

贺铸　食鲥鱼
    雨长沙田三尺芦，截江逻钓待嘉鱼。
    上钩一尾夸先得，下筋千钱忍弃余。
    倦客罢弹腰下铗，故人忘寄腹中书。
    知机何独张生翰，不俟秋风已起予。

贺铸　示王泌
    违离南北几星霜，短发萧萧带尺长。
    执戟郎效官落拓，楚丘生触绪悲凉。
    双凫乘雁谁比数，拉虎批熊犹健强。
    端恨养奇妨废酒，樽前都属个侬狂。

贺铸　书国志陈登事後
    求田问舍良可嘉，元龙偶未思之耶。
    黄鼠长为太仓耗，白云犹有青山家。
    人生歨尔待钻石，世故纷然劳算沙。
    销磨髀肉亦何事，竟作子阳同井蛙。

贺铸　暑夜
    渴蝉呜中夜，木叶凝无风。
    襟苧不加带，犹如被蒙茸。
    三庚信可畏，一扇曾何功。
    安得解民愠，苍梧理古桐。

贺铸　送毕平仲西上
    吟鞭西指凤皇州，好趁华年访昔游。
    新样春衫裁白苎，旧题醉墨满青楼。
    鸣蛙雨细生梅润，扬燕风高报麦秋。
    须念江边桃叶女，定从今日望归舟。

贺铸　送毕彦祖先之京师
    日日东风吹旱云，弄鞭低帽送西曛。
    客亭五里复十里，春物三分今二分。
    但解征衣平酒债，莫随肥马作尘纷。
    扁舟不及清明约，紫笋朱樱未负君。

贺铸　送表侄赵子亿之官沧州兼简通守李延宁
    吾昔游浮阳，童心初办狂。
    渞高瞰海日，径欲穷扶桑。
    岁纪忽再周，此图竟莫偿。
    今适送子往，临风但彷徉。
    之子公族秀，祖基维懿王。
    成吾家宅相，裂封复吾乡。
    汝翁同谷守，视吾犹雁行。
    後生古所畏，之子未易量。
    筦库方试吏，事役须更尝。
    譬彼汗血驹，齿齐即腾骧。
    昃宜勤夙夜，动虞三尺妨。
    勿惮川陆遥，千里如邻墙。
    勿计弦晦余，俛仰度三霜。
    边朔昔云苦，今歌海隅康。
    正赖别驾贤，不减晋王祥。
    依投得吏师，行见售所长。
    为吾语故人，曩契想未忘。
    愿致双鱼封，继以一鹗章。

贺铸　送陈传道摄官双沟
    弭楫想登临，闲云护日阴。
    青蒲泗水阔。古木汉祠深。
    应醉杯中物，谁闻泽畔吟。
    禅坊养奇客，轻别若为心。

贺铸　送陈传道摄双沟戍商税
    墙外长川拥万舟，门前山色入南州。
    风来浦口客争发，日下庭阴印未收。
    乍厌折腰从吏役，屡应回首念朋游。
    病夫颇有东流兴，预约清樽为少留。

贺铸　送陈传道之官下邳
    昔也官彭城，日与君子亲。
    俱游大梁下，不见辄兼旬。
    衣食牵迫人，汗走长街尘。
    相逢立马语，愁面如含辛。
    朝来忽叩门，颇惊黄绶新。
    告我即东下，得官淮泗滨。
    方语病中暍，药物苦殚贫。
    故人复舍去，此怀难重陈。
    想见经旧庐，节候属萧辰。
    朝寻张翁墅，暮投寇叔邻。
    二子亦吾好，尺书坐因循。
    交情定相访，为话正迷津。

贺铸　送鄂州刑狱掾王懋元功罢官还海陵兼简金陵和上人
    暖云芳草横塘路，送客何之官鄂渚。
    江皋暑淫气如蒸，别来何之还海陵。
    海陵鄂渚非吾土，每後君来先我去。
    人无根蕂本悠悠，况指沧波是舟路。
    君方少健我衰迟，局蹙辕间不自持。
    因行寄声雁门远，岁暮敢亡林下期。
    好去将无同语掾，行见春风花满县。
    隐显它年不我遗，为续白莲社中十八传。

贺铸　送方安行之官高密令
    平世功名输阿童，束书洗剑栖渔篷。
    晚交东武百里长，想见桐庐三拜风。
    白雪兴阑吟社远，绿槐阴合讼庭空。
    它年朱绂指东道，试访钓鳌浮玉翁。

贺铸　送海陵周太守邠受代还朝
    汤汤水东流，奈何载此西行舟。
    紞如五鼓鸣城头，使君去矣不可留。
    前日使君来，天子惠此州。
    传道管城政，先声走群偷。
    不关外户息吠大，悉把钩锄谁带牛。
