<!-- { "loadSidebar": true } -->
    貌醉心醒戒亢悔，一斟一酌乾用九。
    犹龙世岂无斯人，渔网可致皆常鳞。
    蜾蠃螟蛉勿浪语，得似刘伶鸡肋身。

方回　三月三日西湖第三桥四首
    北曲南歌日日新，红妆不逐落红春。
    网鱼野老何曾觑，岂是心肠木石人。

方回　三月三日西湖第三桥四首
    正月桥西卖酒家，柳初青眼草初芽。
    重来红紫随风雨，犹有野田黄茶花。

方回　三月三日西湖第三桥四首
    尽道西湖久寂寥，红栏干落但空桥。
    细思未有苏堤日，且把閒愁着酒浇。

方回　三月三日西湖第三桥四首
    野蔌随宜酒半醺，富儿盘馔拥红裙。
    兰亭会上无丝竹，芥蕂区区笑右军。

方回　三月十八日甲子晴
    夜夜春寒渐觉轻，桐花十日过清明。
    去年稔更今年稔，壬子晴兼甲子晴。
    楼阁相望饶客醉，干戈不用保农耕。
    老儒八十心无事，依旧吟窗剔短檠。

方回　三月十七夜大雷雨用韵酬俞好问四首
    彻夜无眠直到明，拟春晴又不春晴。
    酒材劣致平原督，花事愁闻望帝声。
    病体惯经寒热证，倦途浑忘短长程。
    五年浩荡江湖梦，犹喜相逢得友生。

方回　三月十七夜大雷雨用韵酬俞好问四首
    恶风夜汹疾雷频，稍卧还兴起倒身。
    政复花时如此雨，谁知我辈本无春。
    破衣垢腻疮饶痒，短被伴欹脚倦伸。
    捱耐天明招敢叟，能来破闷赖斯人。

方回　三月十七夜大雷雨用韵酬俞好问四首
    薄有盐醯胹竹孙，夜寒城郭似荒村。
    远更已觉逾三鼓，独酌无聊罄一樽。
    此道粗闻元自少，众人欲杀幸犹存。
    盲风怪雨青灯暗，庄蝶难凭入梦魂。

方回　三月十七夜大雷雨用韵酬俞好问四首
    倦眠书砚付埃氛，烟尽当窗一篆云。
    黠鼠谁令如鬼物，痴猫吾欲与弹文。
    雨余自揣薪槱绝，客里尤怜仆厮勤。
    花尽春残不须惜，好谋归棹趁南薰。

方回　三月十一日问政山次刘元煇韵
    禊节去未远，是日天更朗。
    微寒护余芳，春野绿涉莽。
    爰从峻岭登，岂珠茂林赏。
    支策拄云汉，举袖拂星象。
    遐瞩两眸豁，徐步一足往。
    年迈忽臻兹，时平犹忆曩。
    誉竹谈亹亹，吊松色怏怏。
    青空鹳鹤唳，碧甽蜗牛上。
    龛金窥扁颜，簪玉观塑像。
    孰谓幽谷僻，有此殊庭敞。
    豪饮杯杯满，清吟字字响。
    佳儿奉亲老，高第事师长。
    考击谢钟鼓，倾写竭瓮盎。
    自可作画图，未易绝梦想。
    吾家酴醾花，高架政堪仰。
    能来一中之，勿待南飚爽。

方回　三址年重到紫阳观
    石路崎岖唤渡船，松萝穿尽望中烟。
    缪为白发二千石，轻别紫阳三十年。
    洞冷敛心归酒地，阁虚携眼上诗天。
    丹砂九转犹多事，解饮能吟即是仙。

方回　三竺道中三首
    武林风物异他乡，三竺山行草亦香。
    村落寻常绩麻处，隔帘时复见红妆。

方回　三竺道中三首
    少人行处路方佳，半著僧鞋半草鞋。
    直到全无马粪处，山僮竹箒扫松钗。

方回　三竺道中三首
    石溪清浅不容舟，但有常常绿水流。
    莫道江湖风浪阔，此中涓滴是源头。

方回　缫丝吟
    行役过桑野，适值丝事成。
    缫者无劳色，缫车无怨声。
    彼美冶容子，高楼吹玉笙。
    一夕缺俪偶，愤切含离情。
    被绮食珍鼎，迭慾生骄盈。
    蚕妇虽繿缕，君子未可轻。
    所以不可轻，能保秋霜贞。

方回　山茶花
    石楠岩桂万年枝，方驾分花占四时。
    犀甲鹤头傲霜雪，入春犹见岁寒姿。

方回　山鹭鸶
    行行万山顶，无复大陂池。
    小磵清且驶，时见白鹭鸶。
    有鱼必不大，何况亦无之。
    联拳一弧影，尽日沙边窥。
    七泽足鲜食，曷不往彼为。
    公子以臆对，羽族幸产兹。
    腹肠能几何，少许可无饥。
    井鲋尚不顾，王鲔安所思。
    鸬鹚善攫捕，扼吭富渔师。
    虽贪亦不饱，孰若廉自持。

方回　山中之乐三章送徐明叟胡直内苏德翁归严濑并寄夏自然
    山中之乐兮乐可忘饥，饮有菊水兮茹有芝。
    辟谷孔易兮何涝何旱，漱咽沆瀣兮曷其耘菑。
    野粟稔兮酿酒，醉而歌兮樵者和之。
    分半桃食未既兮，烂彼斧柯于局棋。
    悯哄市之遏籴兮，形或鹄而肠龟。
    谁独有此山中兮，我将焉追。
    送子于归兮，聊声我诗。

方回　山中之乐三章送徐明叟胡直内苏德翁归严濑并寄夏自然
    山中之乐兮乐可忘忧，草木春青兮黄为秋。
    云出云还兮人世晴雨，寒拾槲叶兮以襦以裘。
    顾独影兮无愧意，行小倦兮荫樾以休。
    天四壁以为家兮，户无可闭其奚偷。
    何两角之有国兮，战尘红而血流。
    谁独有此山中兮，我将焉求。
    送子于行兮，聊赓我讴。

方回　山中之乐三章送徐明叟胡直内苏德翁归严濑并寄夏自然
    山中之乐兮乐可忘老，匪盐匪酪兮养梨枣。
    曾高云仍兮动阅数世，手树成栋兮鬓犹未槁。
    一屈肘兮代谢，一寤寐兮谏夷歌皓。
    耿客星犹在天兮，鄗坛洛庙余烟草。
    将相岂不鼎贵兮，曾腰领其未保。
    子独有此山中兮，作室已考。
    去不我顾兮，我将焉讨。

方回　上回岭
    儿时度大庾，未识险与艰。
    剑阁天上壮，老矣无由攀。
    兹岭同我名，穷源路如环，
    一重复一掩，千弯仍万弯。
    怒石跃奇鬼，淙流出其间。
    高处望来处，井底忽升天。
    为言上复上，何如居庸关。

方回　上南行十二首
    初过城南门，即过城下渡。
    岂无小笋舆，未若且徒步。
    霜重船板滑，水涸岸石露。
    我老人不识，小让樵者路。

方回　上南行十二首
    历险极可畏，升高宜少休。
    岭水东西分，终亦归同流。
    臧获相尔汝，借灶燃枯槱。
    五里一酌酒，聊以娱兹游。

方回　上南行十二首
    我不上南山，垂近四十载。
    山中花瓢翁，尚与山俱在。
    据高瞰人世，昔田今为海。
    道傍魏公亭，柱化础亦败。

方回　上南行十二首
    七里南山边，更作三里程。
    十里旧榷界，双桥酒有声。
    身老友朋尽，事殊时代更。
    茅店迷处所，饮徒眠九京。

方回　上南行十二首
    金焦大不孤，号为天下奇。
    繄此水中岑，突兀颇似之。
    千古几洚水，蛟龙不能移。
    寄言瓮牖士，守道当如兹。

方回　上南行十二首
    溪北曰富登，溪南曰富代。
    其西曰泽富，富固人所爱。
    民贫今已极，名实殊不对。
    此村名杏村，杏花果安在。

方回　上南行十二首
    昔闻马粪巷，今涉牛矢岭。
    无牛亦无矢，步步入佳境。
    望我端人居，时焉一引领。
    亦如马粪边，王谢芳更永。

方回　上南行十二首
    叶有义谓何，根有即叶有。
    登岭问地名，强辨果是否。
    我观松柏竹，青青黄落后。
    叶有有此叶，可以观此守。

方回　上南行十二首
    斯人近云亡，华算八十四。
    登堂拜画像，衣冠昂古制。
    有子身不死，科名今九世。
    焉知三家村，乃见万乘器。

方回　上南行十二首
    充官逃世名，居此深谷中。
    谷深夜更深，剧谈滋无穷。
    照壁书灯青，煨炉茶火红。
    门外晓鸡鸣，天地号霜风。

方回　上南行十二首
    君子贵淡交，不在杯炙间。
    主人苦留客，因辞乃得还。
    中道逢故旧，酒肉又如山。
    半醉可以去，岂不知时艰。

方回　上南行十二首
    谈笑复谈笑，竟忘早与晚。
    翩翩凌深波，恍惚度层巘。
    醉身但觉轻，归路不知远。
    人生常如兹，百年亦易遣。

方回　上饶周君梦至梅花洞吟日我家本住晦花洞一阵风来一阵香为赋长句
    帝敕王家专管竹，子猷高风谁可续。
    西州间生文与可，后来特判筼箉谷。
    帝敕陶家专管菊，千载渊明一影独。
    分司旁出可无人，醉插齐山容杜牧。
    梅花天下第一花，天下好诗翰林家。
    孤山山下清浅水，疏影年年横复斜。
    水中漉影出此句，美玉凿石金淘沙。
    至今和靖一丘壑，敢有代者需齐瓜。
    乾坤故异醯鸡翁，元来别有梅花洞。
    玉堂不隔蓬与弱，自是世人肉身重。
    周郎妙年有仙骨，月夜往来跨鸾凤。
    自言家住梅洞中，怕泄天机称是梦。
    芙蓉城主传石丁，洞天是处花冥冥。
    莲花博士薇花郎，玉阶除拜时告廷。
    世间善赋梅花者，定皆梅洞诸仙灵。
    梅洞梅洞果何在，七十万里天常青。

方回　上元立春
    华灯彩胜两逢迎，美景良辰未易并。
    花信风初回肃杀，柳梢月岂异承平。
    神鳌观阙山何在，旅雁汀洲水复生。
    可待紫姑问休咎，买牛西崦课儿耕。

方回　上元晚晴
    所谓上元者，俗以侈升平。
    汉用方士说，祠祭夜达明。
    爇炬或始此，游观实何名。
    年登庶事遂，春早芳意萌。
    冶妆饰粉黛，豪奏喧丝笙。
    愚玩夺稚魄，淫窥荡狂情。
    天宝覆唐都，宣和倾汴京。
    词人丽唱在，物极良足惊。
    一隅颇完盛，四运遄代更。
    戍守列万里，镇防连百城。
    崛起间窃发，交驰事遐征。
    昏黑烟火灭，哭声无歌声。
