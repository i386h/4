<!-- { "loadSidebar": true } -->
    归来芳舍与谁俦，老鹤松间三四只。
    唳天声动彩云飞，对我时时振长翮。
    骖鸾未遇且悠悠，尽日琴书还有适。
    纷华任使投吾前，争奈此心终匪石。
    拜命怀金谁谓荣，低头未免拾言责。
    从兹俗态两相忘，笑指青山归路僻。
    同人有志觅长生，运气休粮徒有益。
    须佑下手向无为，莫学迷徒赖针炙。

秦观　自作挽词
    婴衅徙穷荒，茹哀与世辞。
    官来录我橐，吏来验我尸。
    藤束木皮棺，槁葬路傍陂。
    家乡在万里，妻子天一涯。
    孤魂不敢归，惴惴犹在兹。
    昔忝柱下史，通籍黄金闺。
    奇祸一朝作，飘零至於斯。
    弱孤未堪事，返骨定何时。
    修途缭山海，岂免从阛维。
    荼毒复荼毒，彼苍那得知。
    岁冕瘴江急，鸟兽鸣声悲。
    空蒙寒雨零，惨淡阴风吹。
    殡宫生苍藓，纸钱挂空枝。
    无人设薄奠，谁与饭黄缁。
    亦无挽歌者，空有挽歌辞。

秦观　醉眠亭
    醉来丰瘁同，眠去身世失。
    二乐擅一亭，夫子信超逸。
    杯行徂老春，肱枕颓升日。
    壮志未及伸，幽愿良自毕。

秦桧　句
    若得水田三百亩，这番不做猴孙王。

秦桧　题范文正公书伯夷颂后
    高贤邈已远，凛凛生气存。
    韩范不时有，此心谁与论。

秦桧客　句
    传闻是日慈宁殿，亦把炉香祝帝师。

秦密　迁江纪实
    广右开炎服，思刚置县衙。
    羁縻唐世及，正朔圣朝加。
    乡分今贺水，邑隶古瑯琊。
    泉脉通明镜，封邻接镆铘。

秦南运　题青纱连二枕
    阴香装艳入青纱，还与敧眠好事家。
    梦里却成三色雨，枕山不敢斗清华。

秦嗣彭　题汪水云诗卷
    禾黍兴悲两鬓皤，千年荆棘几铜驼。
    义熙处士流风远，天宝诗人旧恨多。
    雨露又新周草木，烟尘空想汉山河。
    庾郎谩有江南赋，得似先生醉后歌。

秦惟肖　句
    枫落楚江寒雁静，月高巫峡夜猿哀。

秦熺　句
    兢兢骄侈戒，誓不愧周官。

秦熺　送舅氏王亨道知湖州
    暂别甘泉豹尾中，隼旟仍驻水晶宫，
    文昌地禁论思久，燕寝香凝簿领空。
    可但龚黄宜共理，使应颜谢与同风。
    饱闻回老榴皮字，试问溪头鹤发翁。

秦熺　游茅山题华阳观
    家山福地古云魁，一日三峰秀气回。
    会散宝珠何处去，碧岩南洞白云堆。

秦元似　大泽山
    古木巢辽鹤，阴崖溜石泉。
    登临多意绪，深邃好风烟。
    啸傲欣离俗，徘徊觉近天。
    荧煌逼霄汉，疑是继张骞。

琴士　赋以鹤羽代银甲
    峄阳孤桐鸣素丝，玉为轸兮金为徽。
    四珍合就已奇绝，犹嫌指声未清彻。
    负金翅管长且尖，剪成爪样鸾胶粘。
    轻弦入手剩超越，却笑弹筝后银甲。
    要知妙处岂在声，一抚一拍如渊明。
    劝君会此不须话，世不宜真只宜假。

青山白云人　春日田园杂兴
    昨夜东风雨一梨，晓晴科巷共熙熙。
    遮门胜喜有桑橱，轮国不忧无地丝。
    小妇饷耕因废识，老夫观社忽成诗。
    眼前物物是生意，俗恨渊明归计迟。

青阳楷　题玉光亭和章郇公韵
    鸣琴贤宰有三长，吟得新词敌夜光。
    好是断章无以和，神仙官职水云乡。

清溪沅禅师　辞世偈
    六十七年，无法可说。
    一片云收，澄潭皎月。

清远居士　透明岩壁安禄山题记
    妖胡作逆罪滔天，翠辇仓皇幸蜀川。
    千载业缘磨不尽，却来邀福向金仙。

庆书记　句
    人从晓月残边去，路入云山瘦处行。

庆元士人　嘲韩侂胃
    一在卢陵一豫章，文忠文穆两相望。
    大家飞上梧桐树，自有旁人说短长。

邛州僧　临刑口占
    宿业因缘人不知，如今啐啄与同时。
    今生欢喜偿他了，来世分明不欠伊。
    梦幻色身从败坏，闲田虚树已生枝。
    休休休也归家去，石云怀胎产一儿。

丘静山　吊琼花
    仙种花移上苑难，紫琼谁复对花弹。
    玉魂不返东风老，二十四桥明月寒。

丘静山　客鄞江
    山寒无美色，风物更凄凉。
    天地忽岁穷，弟兄皆异乡。
    酒醒衣絮薄，月死夜更长。
    闻有家书□，敲门唤隔房。

丘瀎　登西湖北楼
    寻游心绪忍阑珊，高处重登始是观。
    晚吹划开三面碧，晨曦收住一天寒。
    南屏洞户萝阴合，东极鳌峰雪浪漫。
    远近声形穷不得，离朱师旷漫凭栏。

丘瀎　登西湖北楼
    澄霁无涯混一区，似开尘纲到华胥。
    图抨水墨烟昏处，国占清凉月上初。
    云梦泽宽城邑远，华严川好酒胥疏。
    祇期摆脱名韁了，来约真仙傍此居。

丘瀎　句
    春云片片揭新绵。

丘瀎　句
    丑却天下美人面，正得世间君子心。

丘瀎　句
    阶上腥臊堆蚬子，口中浓血叶槟榔。

丘瀎　句
    风腥蛮市合，日上瘅云红。

丘瀎　句
    郭京杨式刘无忌，皆在东南卧白云。

丘瀎　寺中闻射因成
    殿宇时闻燕雀喧，虚庭尽日少人行。
    孤吟独坐情何限，时喜风传中鹄声。

丘瀎　题圣果寺介亭诗
    金商肃肃淬龙渊，白晓挥开东北天。
    天孙引下翡翠烟，层层堆列参井边。
    便於裸壤蟠危巅，城雉岧峣暗接连。
    地祇欲說融结权，藓花斸破蛰虫迁。
    皮刳骨露判混元，一支一节相贯穿。
    洞庭波浪彻底乾，驱来不用暴秦鞭。
    大者畃卼下腾骞，尊卑序立鸿雁联。
    欲觐曜宝礼法专，貘豹甝虎竞差肩。
    禀命踧蹜未敢前，精神张王腰挛拳。
    霸臣纳土穷海堧，怪状埋没几百年。
    中和有美既争先，磷磷丹漆排雕椽。
    太守择之继曩贤，念此嵌空清且坚。
    遽於峭绝创墀轩，名之以介非徒然。
    介是长男变初世，六二爻辞蕴深秘。
    重门待暴乃其卦，未兆未萌堪畏避。
    公性中正仍尽瘁，悔吝何忧忧道义。
    道义兴行皇纲备，乃是择之之本志。
    平湖巨浸六幕宽，此时非独图宴憙。
    暑月芙蓉秋月涛，截断风光千百里。
    鹏云沆瀣南北透，离朱瞪目旷倾耳。
    料公岂恋苇苕地，才业施为自兹始。
    或借前筯或赤箠，式遏蛮戎顺文轨。
    炎上润下火兼水，无燥无烈无圮毁。
    张衡巧制尘灰累，八虬困睡金丸止。
    劝公速为苍生起，起辅垂裳圣天子。
    永永勋庸辉信史，此亭万古镇星纪。

丘瀎　仪真太守召看牡丹
    何事化工情愈重，偏教此卉大妖妍。
    王孙欲种无馀地，颜巷安贫欠买钱。
    晓槛竞开香世界，夜阑谁结醉因缘。
    须知村落桑耘处，田叟饥耕妇不眠。

丘瀎　咏钱塘
    南屏高瞰府城西，画舸千艘共醉迷。
    四柱台边烟是幕，百花桥畔葑连堤。
    龙擅咽路迎舆隼，绮绣登山汙粉题。
    暮色沈沈郛郭闭，宝灯辉映梵天低。

丘瀎　赠五羊太守
    碧睛蛮婢头蒙布，黑面胡儿耳带环。
    几处楼台皆枕水，四周城郭半围山。

丘瀎　秩满寄茅山道友
    鸣凤相邀览德辉，松萝从此与心违。
    孤峰万仞月正照，古屋数间人未归。
    欲助唐虞开有道，深惭巢许劝忘机。
    明朝又引轻帆去，紫术年年空自肥。

丘葵　暗室
    一几善恶未分时，善本无为莫伪为。
    暗室休言人不见，此心才动鬼神知。

丘葵　鳌山阁
    阁上南薰声作秋，俯看木末翠光浮。
    倚窗忽见金鸡落，滚出前溪一线流。

丘葵　八十
    一裘一葛一纶巾，包裹父生师教身。
    不见分毫裨世界，空遗八十有年人。
    老无闻道安可死，间得读书惟一贫。
    四万八千毛孔裹，从头看得总皆仁。

丘葵　八十四岁吟
    百年尚有一十六，天不穷人人自穷。
    未解寡尤并寡悔，若为知至又知终。
    如真可死何妨死，欲养不中那得中。
    无可奈何委诸命，狂澜终久必须东。

丘葵　八十岁吟
    自愧身无济世才，茅齐高卧白云隈。
    堂堂玉立窗前竹，叠叠前铺砌上苔。
    白鸟去边春日暮途穷落，青山断处晚潮来。
    逢人不必言时事，共把情怀对酒开。

丘葵　跋巨然晓意图
    秋曙已生白，朝暾尚潜红。
    是时天地气，正在贞元中。
    千峰虽历历，众树犹蒙蒙。
    群动又将作，平秩一日东。
    洒然人欲尽，天理将昭融。
    静窗自展玩，妙处谁能穷。

丘葵　跋信中隐秋江捕鱼图
    逸兴寄沧洲，高风落木秋。
    欲携我蓑笠，渡口上渔舟。

丘葵　白露日独立
    西风吹我鬓鬅鬿，独立庭中影随形。
    一岁露从今夜白，百年眼对老天青。
    经秋不脱无多树，近月能明有几星。
    惆怅前修人去尽，后生谁可嘱遗经。

丘葵　白鹭
    众禽无此格，玉立一间身。
    清似参禅客，癯如辟谷人。
    绿秧青草外，枯苇败荷滨。
    口体犹相累，终朝觅细鳞。

丘葵　百丈石
    北风吹我过峥嵘，片石中间水一泓。
    世事由来总如此，枉教辛苦为虚名。

丘葵　北山
    朝见北山青，暮见北山紫。
    顽然土与石，此色何处起。
    无情草木含清辉。朝露夕阳助明媚。
    四时烟雨姿熊异，天机滚滚何曾已。
    人见山上有青天，谁知天有青山裹。
    欲问巨灵知不知，孤鸢飞处白云起。

丘葵　北山闻钟亭
    晓来草木自澄鲜，不到山中又五年。
