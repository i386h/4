<!-- { "loadSidebar": true } -->
    朔云暗天垂到地，朔风裂山吹脱耳。
    长江万顷一艇子，一夜雪寒不成睡。
    诗翁晓起鬓蓬松，缩颈微掀黄篾篷。
    夜来急雪已晴了，东方一抹　　霞红。
    江梅的皪开独树，篷间截入梅尺许。
    老干新枝紫复青，花琱白玉须黄金。
    满身满面都是雪，梅雪却与霞争明。
    不知诗翁何处得霜锯，和雪和梅斸将去。
    恐是并州快剪刀，不然吴刚修月斧。
    下无根干上无梢，一眼横陈梅半腰。
    东省拈出寒萧萧，至今花头雪未销。

杨万里　跋临川梁译居士孝德记二首
    雪里星奔避乱兵，母先子後赴寒冰。
    秪知判得身俱死，不料还同母再生。

杨万里　跋临川梁译居士孝德记二首
    秪个当时发一心，通天通地总渠临。
    芝兰玉树今争秀，岂但一枝生桂林。

杨万里　跋刘敏叔梅兰竹石四清图
    老夫老伴竹千竿，海石江梅更畹兰。
    不道外人将短纸，一时卷去也无端。

杨万里　跋陆务观剑南诗稿二首
    今代诗人後陆云，天将诗本借诗人。
    重寻子美行程旧，尽拾灵均怨句新。
    鬼啸狨啼巴峡雨，花红玉白剑南春。
    锦囊翻罢清风起，吹仄西窗月半轮。

杨万里　跋陆务观剑南诗稿二首
    剑外归乘使者车，渏东新得左鱼符。
    可怜霜鬓何人问，焉用诗名绝世无。
    雕得心肝百杂碎，依前涂辙九盘纡。
    少陵生在穷如虱，千载诗人拜蹇驴。

杨万里　跋罗春伯所藏高氏乐毅论
    右军乐毅论，大令洛神赋。
    王家小楷天取将，秪余惊鸾尚双翥。
    昭陵银海閟银钩，秦王卧看偷儿偷。
    秣陵井苔剥山骨，祝融复遣山鬼搜。
    裂琼划玉各分散，遗下宝圭三五假。
    墨卿收拾骊颔珠，堇堇一百八十余。
    江西今代韩吏部，古心古道生好古。
    雷电勃兴急捉取，阿那精灵会飞去。

杨万里　跋马公弼省干出示山谷草圣浣花醉图歌
    涪翁浣花醉图歌，歌词自作复自写。
    少陵无人张颠死，此翁奄有二子者。
    不论钗股与锥沙，更数旱蛟及惊蛇。
    诗仙不合兼草圣，鬼妒天嗔教薄命。
    人言爱书缘爱贤，紫眉未必胜青编。
    旧时鬼门关外客，如今一字抵尺壁。
    何须千载空想忆！

杨万里　跋眉山程仁万言书草
    峨眉山下三苏乡，至今草木文章香。
    近时英妙有程郎，数寸管底翻锦江。
    向来曾草三千牍，流涕大息仍痛哭。
    九虎当关北斗深，十年买桂炊白玉。
    荆溪溪上相识初，君犹少年我壮夫。
    帝城再见各白须，袖中一纸梁溪书。
    剡藤方策一万字，犹带权书衡论味。
    君不见古来富贵扫无痕，只有文章照天地。

杨万里　跋丘宗卿侍郎见赠使北诗一轴
    太行界天二千里，清晨跳入寒窗底。
    黄河动地万岳雷，却与太行相趁来。
    青崖颠狂白波怒，老夫惊倒立不住。
    乃是丘迟出塞皈，赠我大轴出塞诗。
    手持汉节娖秋月，弓挂天山鸣积雪。
    过故东京到北京，泪滴禾黍枯不生。
    誓取胡头为饮器，尽与遗民解{外鬼内佳}髻。
    诗中哀怨诉阿谁，河水鸣咽山风悲。
    中原万象听驱使，总随诗句皈行李。
    君不见晋人王右军，龙跳虎卧笔有神。
    何曾我得一句子，自哦自写傅世人。
    君不见唐人杜子美，万草千花句何绮。
    秪以诗傅字不傅，却羡别人云落纸。
    莫道丘迟一轴诗，此诗此字绝世奇。
    再三莫遣鬼神知，鬼神知了偷却伊。

杨万里　跋蜀人魏致尧抚干万言书
    雨里短檠头似雪，客间长铁食无鱼。
    上书恸哭君何苦，政是时代重子虚。

杨万里　跋天台王仲言乞米诗
    敢言缩项更长腰，黄独青精也绝苗。
    尚有囊中餐玉法，蓝田山里过明朝。

杨万里　跋汪省干诗卷二首
    向来刘翰有诗声，近日汪经更得名。
    月在梅花冰在月，与君句子各争清。

杨万里　跋汪省干诗卷二首
    自古诗人太瘦生，可怜辛苦选虚名。
    诗家杂压君知麽，压尽三公况九卿。

杨万里　跋王顺伯所藏欧公集古録序真迹
    遂初欣遇两诗伯，临川先生一禅客。
    三人情好元不疏，秪是相逢逢不得。
    渠有正观碑，侬有永和词。
    真赝争到底，未说妍与媸。
    珊瑚击得如粉碎，赵璧慱城翻手悔。
    不似三家斗断碑，夜半战酣莫先退。
    皇朝爱碑首欧阳，集古万卷六一堂。
    玄珪漆玉堆墨宝，黟霜黑水涂缁裳。
    临川无端汲古手，席卷欧家都奄有。
    岣山科斗不要论，峄山野火不经焚。
    尤家沉家喙如铁，未放临川第一勋。
    不知临川何许得尤物，集古序篇出真笔。
    遂初心妒口不言，君看跋语犹怅然。

杨万里　跋吴箕秀才
    君家子华翰林老，解吟芳草夕阳愁。
    开红落翠天为泣，覆手作春翻手秋。
    晚唐异味今谁嗜，耳孙下笔参差是。
    一径芙蓉十万枝，唤作春风二月时。
    旁人笑渠眼花恐落井，渠方掉头得句呼不醒。
    老夫向来守荆溪，郡有诗人元不知。
    赠我连城杂照乘，一夜空斋横白蝩。

杨万里　跋悟空道人墨迹
    葱岭书如积，银钩墨尚新。
    前身虞学士，今代卫夫人。
    曲水修兰禊，明珠采洛神。
    更令添此帖，急就不须珍。

杨万里　跋萧彦毓梅坡诗集
    西昌有客学南昌，衣钵真传怏阁旁。
    坡底诗人梅底醉，花为句子蕊为章。
    想渠蹋月枝枝瘦，赠我盈编字字香。
    若画江西後宗脉，不愁禽贼不禽王。

杨万里　跋写真刘敏叔八君子图
    一代一两人，国已九鼎重。
    如何八君子，一日集吾宋。
    古人三不朽，诸老一一中。
    久别忽相逢，相对恍如梦。

杨万里　跋徐恭仲省干近诗三首
    仰枕糟丘俯墨池，左提大剑右毛锥。
    朝兰夕菊都餐却，更斫生柴烂煮诗。

杨万里　跋徐恭仲省干近诗三首
    君家诗伯老师川，解道芦花落钓船。
    莫笑东湖秋水冷，近来新吐一枝莲。

杨万里　跋徐恭仲省干近诗三首
    傅泒傅宗我替羞，作家各自一风流。
    黄陈篱下休安脚，陶谢行前更出头。

杨万里　跋尤延之山水两轴二首
    水际芦青荷叶黄，霜前木落蓼花香。
    渔舟去尽天将夕，雪色飞来鹭一行。

杨万里　跋尤延之山水两轴二首
    水漱琼沙冰已凘，野凫半起半犹迟。
    千竿修竹一江碧，只欠梅花三两枝。

杨万里　跋尤延之左司所藏光尧御书歌
    鸾台长史老野僧，月前病鹤霜後蝇。
    文书海里衮不了，黑花乱发双眼晴。
    故人同舍尤太史，敲门未揖心先喜。
    袖中倾下十解珠，五色光芒射窗儿。
    自言天风来帝旁，拾得复古殿中云一张。
    向来太上坐朝罢，胜日光风花柳暇。
    浣花仄理冰云容，宣城鸡距针芒锋。
    天颜有喜聊小试，西京书目供游戏。
    韩彭卫霍欣挂名，舒向卿云感书字。
    汉廷多少失意人，九京寸恨不作尘。
    一朝翻入圣笔底，昭回之光唤渠起。
    小臣滥巾缝掖行，手抄孝经不彻章。
    何曾下笔写史汉，再拜恭览汗透裳。
    太史结庐伴鸥鹭，鍚山山下荆溪渡。
    红光紫气上烛天，个是深藏宝书处。

杨万里　跋余伯益所藏张钦夫书西铭短纸二首
    一高一下一中央，怙恃兼侬岂别房。
    撞过烟楼休劣相，秪如郎罢也无良。

杨万里　跋余伯益所藏张钦夫书西铭短纸二首
    横渠方寸著乾坤，傅到南轩更莫论。
    四海交朋霜叶落，半张翰墨雪涛翻。

杨万里　跋虞丞相与赵撙节使帖还其犹子济二首
    侧厘一幅落云烟，意豁神倾叹两贤。
    从古将门长出将，眼看小阮勒燕然。

杨万里　跋虞丞相与赵撙节使帖还其犹子济二首
    虞丞相与赵将军，同策江淮第一勋。
    大羽进贤今寂寞，凌烟颂里感风云。

杨万里　跋袁起岩所藏後湖帖并遗像一轴，诗中语皆檃括帖中语也
    先生向来落异县，故人十载不相闻。
    归来不但荒三迳，点检松菊无一存。
    褁轮回璧岂不好，朝廷礼数优遗老。
    红旗黄纸久罢休，青山白云苦死留。
    咫尺西冈归未得，只待桃花水生半篙碧。
    便拏短艇归结茅，共寻赤松与黄石。
    风烟之表非人间，别有天地宽且闲。
    周山卖却不要钱，袁家送酒一破颜。
    犹嫌孤斟太落莫，更觅高人共杯杓。
    银钩四纸墨尚鲜，妙处难与俗人言。
    忽逢先生自天降，手扶太一青藜杖。
    仙客可望不可亲，飘然飞去青霞上。
    白苹满棹何时归，秋著芦花知不知。

杨万里　跋远起岩所藏兰亭帖
    南朝千载有斯人，拈出兰亭花草春。
    俛仰之间已陈迹，至今此纸尚如新。

杨万里　跋张功父通判直阁所惠约斋诗乙蒿
    句里勤分似，灯前得细尝。
    孤芳後山种，一瓣放翁香。
    苦处霜争涩，舑来鹤校强。
    不应穷活计，公子也忙忙。

杨万里　跋忠敏任公遣帖
    巿中货鵷作参苓，遮莫秦和若口争。
    杀尽苍生消底物，卞京两把老蔓菁。

杨万里　罢丞零陵忽病伤寒，谒医两旬，如负担者日远日重，改谒唐医公亮九
    料病如料敌，用药如中的。
    淮阴百战有百胜，由基百发无一失。
    老唐脉法明更高，阅人二竖可得逃。
    探囊起死无德色，掉臂不为曳裾客。
    但使乡邻少卧痾，眼底名医麻竹多。
    嗟予诗瘦仍多病，两旬进尺退不寸。
    逢君已晚亦未恨，扫除何曾费余刃。
