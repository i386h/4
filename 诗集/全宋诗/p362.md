<!-- { "loadSidebar": true } -->
    穷老人间世，愁城屡合围。

陈造　祭龙
    广殿罗笾豆，修廓振佩环。
    帝觞初拜手，仙驭不违颜。
    瑞雾浮空下，灵风拂袂还。
    定知龙宛宛，千礼拱南山。

陈造　检旱宿香云
    香云之山瞰平楚，松篁路穷得僧宇。
    明窗深室皆严靓，白菊红蕖相媚妩。
    它日欲来坐忙迫，此行忽忽宁得所。
    蒲团憩定饭秋蔬，衣袂黄尘尚如许。
    山僧共话岂须禅，但爱茶瓯如泼乳。
    投床有梦不能记，忽听风林如过雨。
    鸡声不贷拥被温，又控罢骖陵险阻。
    出门便觉仙凡隔，犹闻窣堵风铃语。
    今年旱暵遂无年，枵腹籲天连保伍。
    颇能念我困驰驱，两两致词相劳苦。
    但使秋租毋病汝，吾自卑官惯尘土。

陈造　简单宰二首
    蕙兰洲北观山头，未暇寻盟访旧游。
    自笑春来多病过，静无人处但诗愁。
    遥知联辔穷幽胜，更想簪花剩献酬。
    报答东风应得句，奚奴亟肯寄侬不。

陈造　简单宰二首
    缥缈云藏羽客庐，不妨寻胜小踟蹰。
    鸱夷载酒莺花处，古锦囊诗簿领馀。
    百和风轻吹欲醉，万山岚凝对凭虚，
    谭间定笑衰慵客，竹屋高舂尚枕书。

陈造　饯寄定海交代
    县尹古子男，今不一钱直。
    低摧奉简书，侦伺常屏息。
    白简与按间，岁月供弹劾。
    当路虽所惧，奸民巧狙击。
    吻间售蜂虿，意外变白黑。
    防虞莫救过，弥缝或逃谪。
    政使有卓鲁，未容置形迹。
    云何世难事，君不劝声色。
    编民翕风移，恶少且心革。
    田庐有笑歌，魑魅亦竮匿。
    斯人纪仁爱，几磨南山石。
    政声懿如此，仅免绳治厄。
    诸公蜚鹗书，犯严尚遗力。
    安得定海民，为君洒荐墨。
    兰台传循吏，采访多失实。
    安得定海人，为君秉直笔。
    嗟我吏隐者，志在山南北。
    身名万金重，如博试此掷。
    赖今遗爱地，一一可矜式。
    玫恐效西子，美颦得嘲剧。
    江皋一樽酒，聊挽朝天客。
    妙乐喧江浪，清谭倒理窟。
    盟言底遽寒，舟驶潮水急。
    西望念风义，感叹徒至骨。

陈造　饯赵伯卫赵有诗次其韵
    雪后垂杨袅绿丝，邮亭折赠诉违离。
    明朝月地嗟分影，胜日风流此一时。
    白合论诗成梦境，清湖载酒有心期。
    樽前拟倩如椽笔，细与邦人写去思。

陈造　閒题
    自笑冠裳裹沐猴，只今江海信虚舟。
    断无贝阙珠宫梦，好在黄鸡紫蟹秋。
    诗外尽为闲日月，人间分占素公侯。
    政须鸥鹭供青眼，未厌山林映白头。

陈造　鉴湖道中
    风烟佳处放归桡，吟坐篷窗首屡搔。
    万壑千岩争献状，三江九堰自忘劳。
    尚多菡萏张秋锦，少待蟾蜍印夜涛。
    缭碧森青谁子宅，未容载酒访清高。

陈造　江行四首
    帆馆舟轻去若梭，平生忠信傲风波。
    忽然隐几惊摇兀，知是那吒石畔过。

陈造　江行四首
    舟鹢凌乘著羽翰，摊钱三老喜安闲。
    江豚白{鱼忌}欺人甚，喷浪跳波帆影间。

陈造　江行四首
    远近青山不办看，翩聁征雁敢争先。
    船头起浪风头孰，不假骖鸾自半仙。

陈造　江行四首
    帆桅飞去东空明，人倚东风两翼生。
    世事快人如此否，日斜三百不留行。

陈造　交割州事致语口号
    一时律吕韵金丝，用播中和乐职诗。
    所喜玳筵重启日，还当璧月再圆时。
    伊凉聒夜铿千杖，兰蕙回春艳十眉。
    明日酒醒还得句，东游夸与大堤儿。

陈造　教授有诗再次韵
    人间望晴雨，长若物所隔。
    亏成间十五，嘉谷信多厄。
    假手方寸丹，诚与炉烟升。
    风伯龃龉之，不容彻九清。
    玄云起西北，似副祈葃意。
    惊飚鏖晚空，汛洒第末势。
    寄声主雨神，云车盍小留。
    咄嗟泽枯槁，为人消殷忧。
    辅帝凝太和，系子一引手。
    如昔五三代，济时须圣偶。
    诗坛我贱工，康庄自途穷。
    眩旋向良乐，并御天闲龙。

陈造　戒饮三诗
    毒痡痛受辛，斩刈憎暴秦。
    杜康与仪狄，贼物其罪均。
    商毒烈火炎，岐镐方阳春。
    秦暴虓虎搏，欧粤无颦呻。
    二子起酒祸，古今同湛身。
    计实乃鸩葛，适口良甘醇。
    文锦覆深阱，病媒鬼之邻。
    劋杀不遗迹，辛政犹为仁。
    今子知所戒，浮俗岂其伦。
    生世千金躯，况复富席珍。

陈造　戒饮三诗
    中古避世者，或以饮自名。
    世网未易脱，颠眩宁其情。
    嗟哉竹林子，哜茹日瓶畓。
    时既谢周汉，顾肯羡久生。
    中圣怜徐邈，种秫想渊明。
    卯金当涂高，委质吾颜頳。
    偕我偶盛时，生亦未易轻。
    况子淑茂资，天骥趣修程。
    论才应时须，挺志为亲荣。
    亲言铭肺肝，盍师陶士衡。

陈造　戒饮三诗
    自我铭盘盂，覆杯远曲蘖。
    人或安清修，身亦享黄发。
    柰何悠悠者，沈酗无虚日。
    言之每逢怒，周诰存苦阙。
    狂悖贻世戒，气血瞢中竭。
    持觞劝客意，彼肯独夭折。
    投辖车钤颈，抽肠擢其骨。
    交游多若人，自重要勇决。
    关须太虚闭，交继叔夜绝。
    毋兴圣贤悲，濡首右臂折。

陈造　金地寺
    侧径崎岖去，飞萝次第扪。
    山横欲无地，路转却逢村。
    竹柏围荒寺，莓苔上缭垣。
    残僧不知客，芋火老云根。

陈造　近榆亭
    摭华复食实，果部谁称伯。
    史桃柰其弟，无若此眉白。
    三玄信殊禀，五沃擅嘉殖。
    藏核待东归，分供橘奴帛。

陈造　近榆亭
    小亭园西偏，政复园取重。
    扶痚百本木，自昔谁所种。
    敷舒晓霞烂，磊落金丸奉。
    城东诗客在，端许与此供。

陈造　近榆亭
    董老故自贫，但有满木杏。
    别令雕虎守，探囊续人命。
    我老断狡狯，昔人慵季孟。
    惟余隐几地，可愈俗子病。

陈造　近榆亭
    天亦积气尔，种榆谁所传。
    人间自得得，何适而非仙。
    少陵健於辞，暇计然不然。
    长翁名亭意，系影更可怜。

陈造　近榆亭
    何年几星精，夜辞天帝家。
    幻为赖乡种，增贲别乘衙。
    似闻彩凤舞，天风乱晨霞。
    尚当月林饮，一掺渔阳檛。

陈造　近榆亭
    坐亭捻吟髭，搯抉了不近。
    诗来良为吾，吮漱剩芳润。
    遽令方丈屋，绕壁走虬蜃。
    何如领头梅，题品得何逊。

陈造　近榆亭
    少日接为构，无可了桑榆。
    邀食有余地，何事须千奴。
    此亭与此木，到眼聊为娱。
    五诗信睡语，定博君卢胡。

陈造　京口呈张合学
    归怀未用话南园，卧治于今又北门。
    但息儿啼宽上意，小稽霆击取中原。
    虎头锐视非无种，狮子当觞且勿喧。
    更恐谭公家世事，断无宣劝定惊魂。

陈造　京口呈张合学
    色辞他日慰凄凉，别去吴山楚水长。
    蚁国槐安消几梦，鹤归华表恐千霜。
    安排久餍冷官饮，软语重登君子堂。
    所惜将迎无暇日，妨人诗律悟濠梁。

陈造　景安和章来再次韵谢设醴四首
    朼来取友得三贤，安石仁风乐广天。
    七字不应呈此拙，诗肠老去已枵然。

陈造　景安和章来再次韵谢设醴四首
    道装人映醉中姝，十二分行俨翠裾。
    遥想翻阶丽清禁，似今群艳簉庭除。

陈造　景安和章来再次韵谢设醴四首
    玉盘盂侧玉为人，插羽瑶觞不计巡。
    想送客归回醉盼，司花来梦闹精神。

陈造　景安和章来再次韵谢设醴四首
    拜赐清诗醒醉昏，恍如帝所听新翻。
    君才炙輠无穷尽，未敢先关月下门。

陈造　净居劝农三首
    妙胜庭前折小梅，净居门外蹑枯苔。
    日烦禅老羞茶供，亲与田翁把酒杯。

陈造　净居劝农三首
    今年春计定何如，说道家家畑石馀。
    满意为翁开笑口，老夫心事只耕锄。

陈造　净居劝农三首
    簿书堆里得抽身，梅柳风前触眼新。
    报答好春还著语，今朝犹喜是闲人。

陈造　净居主人索诗急笔赋
    净居栋宇犀辟尘，山居不乏尘外人。
    我来肯作厌客想，老语一一刊翠珉。
    频年愧烦香积供，醉后狂言亦安用。
    诗成每博覆瓿讥，更向丛林系轻重。
    皎公启公后进师，好事继今谁似之。
    他年落笔须妙质，政自两公劳梦思。

陈造　九日
    樽俎天风度，亭高眼界宽。
    江山对吹帽，烟雨入凭栏。
    蚁酒倾灵液，霜花碎辟寒。
    乐长回过雁，香细霭双狻。
    乐事酬佳节，千金命一欢。
    灯前唤归骑，星汉已阑干。

陈造　九日登楼
    县曹逢节犹忙迫，阴雨乘秋每接连。
    九日欢娱异前日，几年晴霁有今年。
    湖山入座褰珠箔，萸菊挼香荐玉船。
    帽委西风判一醉，故人应未笑华颠。

陈造　九日登神居留题
    行行十刻冒风沙，骤喜深堂放马挝。
    旋报阴云漏红日，共追佳节把黄花。
    多烦沽酒留元亮，莫漫移文调孟嘉。
    未竟笑谭人树醉，簷栖片月欲翻鸦。

陈造　九日留交代
    归轩小驻莫匆匆，佳节胡宜客路中。
    已缔金兰千载契，政思萸菊一樽。
    磕山烟薄秋容瘦，槐衮帘痚晚照红。
