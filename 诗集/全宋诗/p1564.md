<!-- { "loadSidebar": true } -->
    君卿卖友阿王莽，死去何颜见吕宽。

刘宰　读苏武傅
    李陵卫律两降人，大义相规几尽诚。
    陵语不傅傅卫律，要令千载识交情。

刘宰　读卫青傅
    任侠行權世所诛，将军尚借齿牙馀。
    古来名将勤招选，底事牢辞不敢居。

刘宰　读张氏义庄画一寄持甫辂院
    叔世谁怜族派同，高情真有古人风。
    宗分大小稽周典，惠匝亲疏比范公。
    二顷开端能不吝，一编垂训可无穷。
    欲书盛事傅千载，预愧衰孱语不工。

刘宰　发绍兴
    留滞青春晚，经行此日初。
    柔条桑著眼，短穗麦生须。
    竹外云埋屋，花边水绕渠。
    个中容我老，肯遗子公书。

刘宰　访陈廷瑞有感
    间维有常度，曜灵无停辀。
    翩翩叶辞柯，过眼绿已稠。
    弱榦不盈尺，忽已高岑楼。
    念昔过庭日，朋来悉良俦。
    我年未成童，子少无与侔。
    我质本驾骀，蹇步畏阻修。
    子如渥洼驹，猛气已食牛。
    当时二老人，笑语欢且酬。
    门户各有托，宁计才与不。
    登门如昨日，星纪逾再周。
    二老安在哉，体魄归山丘。
    隔屋闻读书，玉树锵琳球。
    呼灯使来前，秀气炯双眸。
    问之垂九龄，属对解冥搜。
    感此伤我心，泪下不可收。
    来者日已长，逝者挽不留。
    其间我与子，能阅几春秋。
    宁复青衿佩，与子从亲游。
    幸子齿犹壮，有母方白头。
    刷翮凌青霄，足胜负米由。
    而我风树悲，耿耿何时休。
    四十已无闻，过是夫何求。
    矧复病日侵，见面良可羞。
    竹实不疗饥，芰制非寒裘。
    躬耕苦勤劳，代耕多悔尤。
    学仙竟谁成，百年等浮沤。
    挽仰天地间，身世真悠悠。
    时雨涨绿池，好风交平畴。
    嘤嘤出谷鸟，汎汎川上鸥。
    遇景适会心，旷望聊夷犹。

刘宰　分韵送王非之官山险得再字
    达官须亲民，未竟法应再。
    昔君治姑孰，报政甫初载。
    桃李春正华，风木养不待。
    至今田里间，往往诵遗爱。
    荐章交公车，夷涂了无碍。
    自诡更治民，得邑仍勇退。
    坐看积薪上，笑谢及瓜代。
    赤县官山险，铜章喜重佩。
    平湖带城郭，崇山镇溟海。
    道中勤顾接，何者非胜概。
    鹅池湛清涟，兰亭霏翠霭。
    溪流西走剡，夜雪曾访戴。
    此地君故家，旧游详往载。
    公馀信足乐，俗敞良可慨。
    盗贩人斗狠，淫祀家禳秝。
    缓纵固不可，激之或生害。
    厥田惟中中，厥赋上上倍。
    豪家窘输送，勺合无容贷。
    贫家惯逋负，符移费追逮。
    行之苟失中，上下交怨懟。
    台府相鼎立，征求常意外。
    稽违速谴呵，抑绝虞冒昧。
    犴狱当尽心，夜寄或百辈。
    去来不敢诘，犹豫即招海。
    哗徒陷平民，更欲脱有辠。
    朝方得其情，莫祈当路改。
    过客纷如织，剌口说行在。
    丐求小不惬，百计工组缋。
    我知夫子心，此去弃劳来。
    岂其摄声势，左盼而右睐。
    然须处心平，更须临事耐。
    勿恃事理直，抗论多慷慨。
    勿谓气类同，不虞趋向背。
    先入勿偏听，未信勿忠诲。
    小迟岁月间，足致治平最。
    庶策三载勋，亟应千龄会。

刘宰　冯心岭
    地隘山逾峻，人勤俗不奢。
    时培石上土，更种竹间茶。
    接畛田成篆，连筒水溅花。
    征尘如不到，老我即东家。

刘宰　奉酬陈居士
    高人不作饭牛歌，盍向沧浪具笠蓑。
    正使同舟欠西了，也胜逐日效秦娥。

刘宰　奉酬敬亭石隐君
    宛陵侍处敬亭山，中有舑仙独閒。
    賸喜好音来物外，莫令佳句到人间。

刘宰　奉酬友人登多景楼见怀
    云横不断古神州，缥缈河山总戌楼。
    此地几经人北顾，长江不住水东流。
    犬羊万里知离穴，稻蟹三吴正得秋。
    人事天时多错忤，一杯聊復润吟喉。

刘宰　奉送符伯寿尉太平
    一年三伏秋后前，大火更借炎官權。
    竹林仗履北窗眠，君方陆走水行船。
    君言半世苦迍邅，一官迟次安且便。
    瓜时骤及非偶然，今我不往人争先。
    交承久宦思田园，侧身东望心悁悁。
    民情厌旧期改弦，今我不往人烦冤。
    左符再下催行轩，欲挽君留胡得焉。
    君才胡敏性静专，天府四举贤书连。
    民淳不假彩棒县，定知学子来差肩。
    酌君荐藕侑新莲，青白不受汙涂迁。
    赠君以笔并吴牋，官閒铁砚勤磨研。
    敬亭山不有舑仙，耕云钓雪老林泉。
    养疴预欲知民编，少屈从之古道边。
    长官报政将朝天，集英唱第吾同年。
    賸欲因君寄短篇，有言不尽中勤拳。
    相逢一笑开初筵，为说故人今白颠。

刘宰　奉送诸兄谒府
    男邦养士拟侯邦，师师宁分彼一分。
    明辨正须烦幕府，作成庶不异州庠。
    紫金山回连三岛，甘露楼高俯八荒。
    六代豪华犹在目，停桡毋惜小徜徉。

刘宰　赋陈太史所篵凌云亭四首
    太史曾题仲举舆，子虚赋就压蓬卢。
    终然不负凌云志，会向蓬莱顶上居。

刘宰　赋陈太史所篵凌云亭四首
    吏退庭空一迳深，交柯密叶布繁阴。
    婆娑谁识先生意，恐负当时庛物心。

刘宰　赋陈太史所篵凌云亭四首
    紫烟飘缈接云霞，亭下连薨十万家。
    想见当年关尹子，已占柱史入京华。

刘宰　赋陈太史所篵凌云亭四首
    身自蓬莱顶上来，彩云深处见崔嵬。
    凭高莫作凌云想，闻说天门有诏华。

刘宰　感春
    隔溪啼鸟弄新音，绕岸蒲牙迸绿簪。
    花事只今强半在，不妨风雨搅春阴。

刘宰　观瀑布图
    仰观山模糊，俯视山历历。
    见卑不见高，此恨通今昔。
    观者笑且言，画手非用力。
    安知画工心独苦，世上悠悠几人识。
    君看白練飞，杳不见来迹。
    疑从九霄中，直下姿喷激。
    六月天无风，大暑铄金石。
    此景独清凉，飞雪洒石壁。
    此岂银河翻，馀派堕空碧。
    抑岂龙门决，洪波注八极。
    方知画者心，不止存目击。
    山上更有山，去天不盈尺。
    丹崖与翠巘，群仙所游息。
    烟云不可到，日星在几席。
    甘露被草木，醴泉出岩隙。
    流落人间者，万派祗馀沥。
    知画岂予能，因画重凄恻。
    圣贤言外意，未可纸上得。
    所以说诗者，要在以意逆。
    安得画力争上游观山人，共向书中控端的。

刘宰　癸未寄王甥
    别时庭户正秋清，划见园林翠织成。
    吴下余思频刮目，渭阳子岂遂忘情。
    堤间飞盖分垂柳，水面浮舟约半萍。
    乘兴时来共清话，相望能隔几牛鸣。

刘宰　过兰亭
    茂林修竹翠参天，一水西为尚折旋。
    欲泛羽觞追往事，怅无嘉客继前贤。
    短章回寄二三友，胜践堪寻八百年。
    笑拂苍崖题姓字，为言曾此掬流泉。

刘宰　过剡溪
    青山叠叠水潺潺，路转峰回一又湾。
    想见雪天元限好，不妨独棹酒船还。

刘宰　过司徒墓
    司徒墓，荒冢累累不知数。
    草中翁仲无复存，垄上牛羊自来去。
    想见当时百万松，佳城在处郁葱葱。
    车马时来卿相子，钟鱼声出梵王宫。
    年深事远无留迹，只与耕夫资垦辟。
    万古同成一窖尘，官爵高卑谁汝识。

刘宰　过尤溪
    尤溪塘上征人路，记得停骖一解颜。
    十载重来儿女换，似曾相识有青山。

刘宰　和柴监、
    之之通才不受拘，妙年文史足三馀。
    司征关市方共二，宴启华堂正乐胥。
    锦帐笙歌香雾绕，禅房风月夜窗虚。
    后生取舍能如此，问信宁非远器欤。

刘宰　和陈倅田妇刈麦韵因解嘲
    君不见山东健妇把犁耕，子美为赋兵车行。
    我赏一读三欢息，尚想青天闻哭声。
    又不见峡女生涯城两脚，鬓发飘萧不堪掠。
    我赏三复负薪篇，亦是子美夔州作。
    山东征战苦未平，峡女家贫无{左豆右斗}升。
    吾邦之俗异于是，赋调不苛闾里宁。
    八月诗人歌载绩，馀暇不如同力穑。
    况复樵枯良易易，自昔民生在勤力。
    通守于民情最亲，劳农不惮行侵晨。
    他日席前须记取，要使深宫识苦辛。

刘宰　和陈倅校书惠诗
    故交衮衮白头新，倾盖相望有几人。
    奉诏君应归册府，一蓑我欲老江滨。

刘宰　和陈校书祈雨有应
    一念尤民敢惮烦，肩舆得得款祠坛。
    莫嫌勺水能多少，自是壶中世界宽。

刘宰　和陈校书生孙
    四海声名陈太丘，元方有子复何尤。
    他年羔雁成群至，不独丹青诧豫州。

刘宰　和丹阳徐文度令君
    微生叹数奇，衰疾久见面。
    遥闻乡大夫，今日潘怀县。
    列宿罗胸中，可但书万卷。
    抚宇究衷曲，诛求无俗见。
    已多钟子知，且上北面荐。
    顾以疾自歉，往见身如绊。
    缅想沧浪台，吏退足清燕。
    诗坛建旗鼓，来往纷俊彦。
    未修维梓敬，徒起临渊羡。
    邂逅得披承，英风起衰懦。
    靦颜谢不敏，多言几诞谩。
    归来饬泓颖，秋暑尚严惮。
    居然得新诗，大篇惊趣辨。
    瑟缩缀苦语，缄题寄回便。
    何当重扣门，一奏白石粲。

