<!-- { "loadSidebar": true } -->
    多客坐毡暖，百花吟几香。
    人閒正桃李，屋角自蔬桑。
    信是閒中好，相忘古话长。

陈著　酒后四句示梅山弟
    蒙蒙细雨湿春风，家在青山啼鸟中。
    有酒可杯书可读，何须门外问穷通。

陈著　绝句
    窗晴雨淋沥，花空春寂寞。
    梦回人不见，愁重酒消索。

陈著　君贵用前韵来谢又次韵答之
    青鞋踏过剡山长，黄菊初香替紫阳。
    情话绸缪无世变，意吟潇洒似秋光。
    别来杏苑惊三载，问及花崖梦一场。
    我亦风前霜后叶，饶君青发擅春芳。

陈著　筠溪八景诗　笔架文峰
    巧夺西湖五姥峰，架中时见挂长虹。
    近联霞彩笺呈锦，遥对岩牙笔露踪。
    翰墨云烟来璧水，丹青桃李出花丛。
    恩承斗柄回春律，待诏东封陟泰嵷。

陈著　筠溪八景诗　谷岫陵云
    毓秀山根插翠峰，如陵如阜起嶐嵷。
    堆高鹿苑冲银汉，积拟钜桥跨玉虹。
    敛厚难输王廪粟，岁丰长守大夫松。
    乾坤种此昭宏德，阴济乡区皎发翁。

陈著　筠溪八景诗　金鸡报曙
    千金铄铄独文身，五德名标莫与群。
    振翼岂愁天色暝，曲头如盼曙光新。
    鸟穿竹韵窗谈巧，风卷尘岚士□勤。
    □见鸡人□□陇，漏残惊起侍朝臣。

陈著　筠溪八景诗　旗台胜境
    □□□中不老方，石台白战购买多场。
    登楼欢笑□□□，□□□□姓氏香。
    云拥貔貅天地谧，□□□□□□□。
    □□□□□冯试，采取梅花插鬓芳。

陈著　筠溪八景诗　设僧龙湫
    金猊擅艺宝筵开，蓬海真僧驾雾来。
    讲透精光图上点，默收尘火座閒埋。
    钵龙静听金风细，幢鹤惊闻唳月哀。
    莫道洞深无兴会，莲花朵朵水晶台。

陈著　筠溪八景诗　桃崖暄日
    盛阳淑气满岩前，误认仙桃开洞天。
    根老种传王母颗，花娇色映武陵田。
    辉增晴旭香盈袖，影落溪流锦障川。
    几度游山偏著眼，世传春信岂无缘。

陈著　筠溪八景诗　徐凫蛟瀑
    一流瀑泻九重天，长挂如虹引洞仙。
    岩壁凫飞延岁月，石梁龙滚起云烟。
    满山药味增新色，夹岸桃花胜旧年。
    愧我白头登览日，咏归赓韵信多缘。

陈著　筠溪八景诗　玉鹭迎晖
    □□□□□□评，岩供诗料鹭飞形。
    □□□□□□□，片片白云两翼轻。
    渚水静观清且浅，芦花□□□还兴。
    鸢鱼活泼天空阔，信足长飞万里程。

陈著　看花吟
    少陵野老老更痴，看花看开千万枝。
    安乐窝中打乖叟，看花只看半开时。
    二贤看花各有意，我亦有意看离披。
    红飞换得绿阴出，潇洒颇与老眼宜。
    麦风扬尘野色秀，梅雨蒸叶香气滋。
    避人好鸟著巢稳，争春蜂蝶今何之。
    本来生意无间断，静看游戏造物儿。
    不观圣人画剥卦，剥穷于上复下随。
    嗟乎人事正如此，盛非终盛衰非衰。
    衰盛相乘乃常理，盛不必喜衰奚悲。
    谁知世情偏喜盛，我看花衰我自知。

陈著　可举长老退休于西山庵赋西山好以送之
    西山好，西山好，
    天开画阁胜蓬岛。千峰尽头地脉舒，
    万顷如掌湖光抱。清风佳月自时节，
    暖翠晴岚互昏晓。逢人大观夙契心，
    小筑数閒谋退老。欲归去来不由身，
    妙庄严域须手了。平平稳稳经理去，
    纖纖悉悉工夫到。栋宇峥嵘巾笠凑，
    钟鼓震搀　钵盂饱。今日何日满十分，
    是空非空归一笑　　于戏分付善舞人，
    曳锡逍遥忙劫表。老鹤飞迎出山深，
    驯龙拜伏候门早。便应管领古烟霞，
    何妨评论閒花草。樵歌渔唱如梵呗，
    茶约诗盟足吟啸。淡中滋味苦亦甜，
    静处风光安是宝。顾我门户虽不同，
    如此林泉均所好。霜松雪柏梦相知，
    布袜青鞋嗟已耄。西山好，西山好，
    世閒何处不是邯郸道。

陈著　哭赵观使墓
    十载重来古树阴，眼前新冢泪沾襟。
    归家当与诸儿说，要识如今展拜心。

陈著　快活吟第三笔示诸儿
    小儿求我第三笔，醉中言语不择出。
    老怀空空无他肠，汝祖心事须当毕。

陈著　老兴行慈云醉中
    梅花斓斑春渐芳，山弄晴色溪生光。
    箂担自随信老步，一步一伫春意长。
    路逢邻叟笑谓我，须鬓皓矣脚尚强。
    及今行乐刻当岁，莫学痴人无知死亦忙。
    味哉此语举手谢，乘兴迤逦入宝坊。
    住山老子拍手喜，翠微摇曳白鸟翔。
    本来未有十日别，已似故知久别遇他乡。
    坐我以蒲团叠膝之榻，薰我以柏鼎醒心之香。
    饱我以银丝之饼长菜之馔，瀹我以石花之水申椒之汤。
    世方慕羡黄粱枕，谁顾萧飒芙蓉裳。
    独如羊枣昌歜嗜，要与古柏寒松苍。
    可但三宿桑下生恩爱，已是十年方外通肝肠。
    畴昔尽随电光一抹过，方来能有日晷几寸量。
    划然长啸出门去，弟遵吾前子扶傍。
    慈云信美非吾□，归与归与仰面天茫茫。

陈著　连山王开诗试子午花四首
    三数茎须细捻金，圆齐五瓣外红深。
    酷憎媚俗长垂首，善处骄阳不动心。
    色变化成丹灶火，时开落应土圭针。
    感怀南北多分裂，此独全名古到今。

陈著　连山王开诗试子午花四首
    嫩绿扶疏红倒垂，红閒黄染数茎丝。
    牢存本色心为主，懒竞时妆面向谁。
    受二气中开止昼，当三伏里傲炎曦。
    阴崖故国长安路，万里倾阳共藿葵。

陈著　连山王开诗试子午花四首
    赤日黄尘任涨浮，直茎疏叶里垂头。
    金心不逐时妆褪，赭面应为世态羞。
    分昼夜閒开落准，备离坎气品题优。
    倚栏感物伤怀处，何日崔卢入此瓯。

陈著　连山王开诗试子午花四首
    低垂不足畏炎氛，自是居高避俗喧。
    五瓣圆黏猩血重，数丝牢缀蜡心存。
    雅持本色明清昼，肯驻残妆媚黑昏。
    林下何人修炼到，丹余流入此芳根。

陈著　怜猫示内
    黑花一衔蝉，畜之今几年。
    捕攫奔走捷，巧黠乃其天。
    一脔亦割啗，分与眠席眠。
    迩来主人出，出久厨无烟。
    罄室鼠辈少，时得聊自延。
    不就邻妇呼，宁饥肯垂涎。
    夜寒身无栖，灶窟恬余暄。
    灰染突尘涴，毛色非旧鲜。
    主人来归初，绕室如诉冤。
    旁人固不解，主人当知怜。
    云何云可恶，恶彼身挛拳。
    依随行坐閒，呵叱加笞鞭。
    不念昔可爱，惟恶今非前。
    本来是一物，色改爱遂迁。
    吁嗟乎猫乎，岂独于猫然。
    人于夫妇閒，情义亦罕全。
    花颜少年时，儇倚心相缠。
    皤皤白发垂，相丑亦相妍。
    吁嗟乎人乎，有耳听我言。
    人生七十稀，能得几时安。
    毋以私自贼，同室操戈鋋。
    举案与齐眉，当如孟光贤。
    糟糠不下堂，当与宋弘肩。
    不然只自苦，于我何益焉。
    我赋我妇读，一笑愿不愆。

陈著　良月二十一日郡庠置酒炉亭劳余出山且取子美何时一樽酒重与细论文
    人生朝阳露，物变水上波。
    茫茫宇宙閒，如此道义何。

陈著　良月二十一日郡庠置酒炉亭劳余出山且取子美何时一樽酒重与细论文
    兰菊不竞芳，鸿燕各有时。
    可以人不如，大哉义曰随。

陈著　良月二十一日郡庠置酒炉亭劳余出山且取子美何时一樽酒重与细论文
    知心不用多，流俗未易一。
    相逢辄矛看，方信有胶漆。

陈著　良月二十一日郡庠置酒炉亭劳余出山且取子美何时一樽酒重与细论文
    蒲葵裁成扇，瘿木斲为樽。
    自是山林物，不入纨绮门。

陈著　良月二十一日郡庠置酒炉亭劳余出山且取子美何时一樽酒重与细论文
    书窗二尺檠，炉亭一樽酒。
    别去七十年，此乐重回首。

陈著　良月二十一日郡庠置酒炉亭劳余出山且取子美何时一樽酒重与细论文
    尔来鲁泮新，快睹戴席重。
    下舂分尺光，乃与此际逢。

陈著　良月二十一日郡庠置酒炉亭劳余出山且取子美何时一樽酒重与细论文
    草木味自同，樽酒欢相与。
    旧梦忽以醒，恍不如何所。

陈著　良月二十一日郡庠置酒炉亭劳余出山且取子美何时一樽酒重与细论文
    四座同寮贤，一和长官契。
    乐极忘主宾，论到贯粗细。

陈著　良月二十一日郡庠置酒炉亭劳余出山且取子美何时一樽酒重与细论文
    鸢鱼自飞跃，鸟兔自追奔。
    中有古道在，难与时情论。

陈著　良月二十一日郡庠置酒炉亭劳余出山且取子美何时一樽酒重与细论文
    江湖宽相容，风马留更勤。
    襄阳或可传，北山若为文。

陈著　林乐閒真赞
    皎然其毛颜也似玉，癯然其骨相也似竹。
    悠悠然其心也，云与上云与下，
    飘飘然其身也，江之南江之北。
    此所谓乐閒之道人，赞之者本堂老夫之醉墨。

陈著　临行别单景山
    我衰已分龟头缩，君健方知鹤翅掀。
    早韭晚菘冬芋粟，尚能时节候高轩。

陈著　灵济庵会高丽僧全息庵八句遗之
    生其箕子国，来拜观音山。
    迢迢万里外，了了一见閒。
    风波任浩荡，云月自往还。
    莫怪图三笑，我非元亮班。

陈著　灵济庵主僧泉蒙山招饮偶成
    水面巧安排，轩窗爽豁哉。
    桥关江气定，门约市声开。
    远景天相送，清风客自来。
    夜床凉睡足，有梦到蓬莱。

陈著　灵济寺午睡起
    江上春风底事寒，主张火柜一雷鼾。
