<!-- { "loadSidebar": true } -->
    竹蛎含梅蕊，江鲈著玳斑。
    人生何所事，口腹最相关。

舒岳祥　冬夜雪月交光忆少年见此烧烛观梅为之怅绝
    衰病难禁月色寒，何人更倚雪中栏。
    少年妙事今浑忘，折得梅花涉阁看。

舒岳祥　冬至前一日小史自溪上献梅四枝寘之书案奇奇怪怪为赋长句志喜也
    中有黄金白玉姝，莫欺红粒缀茱萸，
    晓风吹面成冰脑，夜雪流脂结玉酥。
    冻蕊未期春鸟啄，寒香不上暖蜂须。
    一生欲压孤山句，囊锦空垂气浪粗。

舒岳祥　读方元善落花诗有感
    为渠销瘦为渠愁，减却风流剩却羞。
    得雨如投碧玉井，随风似堕绿球楼。
    医颊髓空无处觅，返魂香断为谁留。
    此诗吟罢难消得，八十翁翁一笑杯。

舒岳祥　读方元善落花诗有感
    次第花开次第飞，总堪饮酒与吟诗。
    绝怜新绿光如沃，何必繁英儘在枝。

舒岳祥　独坐遣兴
    昏眼迷烟雨，修眉隐树林。
    杜鹃知夜半，蟋蟀俟秋音。
    静悟平生事，閒思万古心。
    嗟跎七十五，既往莫追寻。

舒岳祥　杜鹃花
    杜陵野老拜杜鹃，念渠蜀王身所变。
    我今流涕杜鹃花，为是此禽流备溅。
    嗟哉杜宇何其愚，万事成败皆斯须。
    一枰黑白翻覆手，揖让放弑皆丘墟。
    汝初一身今百亿，凝滞结恋胡为乎。
    尔生不能存社稷，死怨谢豹何区区。
    至今有子不自保，寄巢生育非良图。
    百亿禽分百亿花，数若恒河沙复沙。
    此花开时此鸟至，青枫苦竹为其家。
    锦官玉垒不可念，翠华黄屋天之涯。
    不闻十月杜鹃鸟，只见十月杜鹃花。
    何必看花与听鸟，老夫日日自思家。

舒岳祥　端午感怀
    曾饮昌阳七十三，老来大布当轻衫。
    豫储当采三年艾，缓计空寻六日蟾。
    楚俗旧时沉黍恨，唐宫此日赐衣沾。
    栀香满院人如玉，尚想薰风半卷帘。

舒岳祥　短檠
    昔年曾读退之诗，墙角短檠吁可悲。
    我有短檠元不弃，自悲双眼早昏眵。

舒岳祥　对红香梅
    雪里红梅树，尊前白发翁。
    莫求颜色似，风致许渠同。

舒岳祥　对红药有感
    牡丹过后卖芍药，清晓天街频叫时。
    传世园林莺自占，有名花草蝶先知。
    百年富贵一场梦，千古英雄几局棋。
    世上兴亡总如此，我今叹老复嗟衰。

舒岳祥　儿曹请赋草间黄花
    树头绿叶无花看，树下黄花带叶开。
    炎化新钱忘铸字，金成小盏欠施台。
    贵人亭馆何曾识，野客园林不用栽。
    斗草儿曹求入咏，苍苔留坐独徘徊。

舒岳祥　二老亭
    人与松俱老，因名二老亭。
    只惭吾发白，不及尔髯青。
    佚史应同传，幽图总写形。
    把杯长与对，我醉在渠醒。

舒岳祥　二十五日晚西窗坐睡梦美人出纨扇索题为题一绝既觉则童子已明烛矣
    皎皎琼华了不疑，绿窗团扇索题诗。
    风流自是天生句，燕子梨花恰并时。

舒岳祥　二月初二日山中感兴
    山合风多急，江寒潮易残。
    艰虞浑未息，漂泊若为安。
    脱叶投沙井，吹花点石阑。
    故园归梦切，雪潦几时乾。

舒岳祥　二月初三日曝睡
    山茶花白野棠红，谇语纷纷雀闹丛。
    眼暗耳聋墙角睡，真成老退一田翁。

舒岳祥　放言
    寒暑一大瘧，天地一病躯。
    古来几寒暑，元气杒削余。
    人物生其中，短小一侏儒。
    神农乏药草，黄帝无医书。
    坐令豺虎横，咬嚼为膏腴。
    顽疾久不治，臓腑生虫蛆。
    顾借大雷斧，磔此害物徒。
    八荒既清廓，万古无忧虞。

舒岳祥　放萤寄正仲
    残编百读过，年去放萤飞。
    好带随身火，休争秉烛辉。
    夜凉辞竹庋，风逆返书帏。
    未是明经日，何人拾汝归。

舒岳祥　分龙吟
    五月二十分龙雨，今日霏微如下土。
    前日何日何霖霪，正是分龙乃如许。
    有余不足相乘除，天道人事元非疏。
    何龙分得此乡雨，问龙先日何处居。
    我昔游三江五湖，江湖处处皆龙潴。
    我老归农卧海曲，与龙为雘无猜虞。
    一盂饱饭龙所与，一片閒云龙所嘘。
    百年地主属老夫，龙来龙去识我无。
    神龙饮食与人异，布席欲荐寒泉蔬。
    我知雨从龙身落，有时雨过堕蝦鱼。
    昔年海上亲眼见，龙出沧溟腾碧虚。
    蜿蜒百丈露爪尾，黑水精屡光彻躯。
    龙兮只在人头上，人不语龙谁语乎。
    我有一寸愚，愿龙听区区。
    一村南北异时雨，天公用意何偏枯。
    愿龙溥泽均八极，东海苍生诚可吁。

舒岳祥　风
    太虚无朕兆，因物见形声。
    入竹须抢地，驱潮欲打城。
    八方随气转，万里扫尘清。
    反从虎啸生。

舒岳祥　枫树
    屈原庙外千株碧，高帝祠前万叶红。
    楚尾吴头风景在，片帆不复更西东。

舒岳祥　赋杜若花
    汀州春晚乐忘归，野草幽花兴趣微。
    翠叶参差舒凤翮，斑心点缀戏儿衣。
    掌中玉燕翩将舞，钗上银蛾乱欲飞。
    便想此身为钓叟，沧江烟雨白鸥矶。

舒岳祥　赋橘花次正仲韵
    璾娥琢月剪冰花，著叶团团更不斜。
    只把青葱争玉树，不将夭治斗金沙。
    吹香处满骚人国，成实还宜野叟家。
    老我真成被花恼，尊前坐叹复行嗟。

舒岳祥　赋山庵梅花
    水石生来瘦，乾坤孕此情。
    寒豩千尽照，残雪数枝横。
    光射霜髯逼，酥浮玉面争。
    何人夜吹笛，故作断肠声。

舒岳祥　赋山庵梅花
    庭前梅花八九树，长为春风导先路。
    他山消息未曾真，特与诗人映门户。
    无情有性悟色空，将影和香作言语。
    吴酥入酒斗轻萌，是雪是花并月咀。
    折来烛下看横斜，素屏淡墨无声句。

舒岳祥　赋水仙花
    冷淡不生桃李径，只将素艳伴红梅。
    冰清玉润檀心炯，日暮天寒翠袖回。
    似倚兰舟并桂楫，羞称金盏共银台。
    谁将六出天花种，移向人间妙夺胎。

舒岳祥　赋素馨花
    小蕊清香真有韵，柔条纤圳不胜春。
    承平时节移新主，离乱风尘见故人。
    泪得阑干添婀娜，香残笃耨驻絪縜。
    旧恩深浅君自会，莫问谁家时与亲。

舒岳祥　赋庭前落桂
    去岁花开三日事，今秋陆续两番开。
    渥丹如雨香犹好，乞与幽人护绿苔。

舒岳祥　赋苇
    山居种苇意如何，相见沧江渺渺波。
    窗外近移秋色早，夜来偏觉雨声多。
    微风动叶蜻蜓立，暗浪冲根郭索过。
    谁解写成团扇面，萧萧残雪卧渔蓑。

舒岳祥　赋眼昏
    不为吟哦苦苦频，老逢忧患损精神。
    见人依约近方省，认字微茫久未真。
    漠漠江山浑水墨，冥冥草树隔烟尘。
    何人解呪杨枝水，洗净从前业障因。

舒岳祥　感怀
    时事传来日日新，信疑相半向谁询。
    一寒一暑成吾老，多雨多愁过却春。
    酒畔暂休无限事，花前难买自由身。
    百年犹有四十在，须见升平作幸民。

舒岳祥　感兴
    梦与黄粱并熟，路寻白社同归。
    深欲蜘蛛结网，长勤络纬鸣机。

舒岳祥　高人
    云日弄轻霠，前溪给缓寻。
    燕翻红雨乱，莺出翠微深。
    迥矣苏门啸，怀哉梁父吟。
    高人不可见，谁见此时心。

舒岳祥　庚辰冬帅初与正仲约过阆风既而予坐病二友亦不果至辛巳四月帅初特
    杜宇啼时多是雨，酴醾开后便无春。
    惜花底学千金子，对酒还思两玉人。
    良药草中闲长叶，幽禽花里巧藏身。
    青山百里通来往，衰病保曾厌客频。

舒岳祥　庚辰元旦试笔
    数我初生岁，今为第二年。
    光阴六十过，行辈几人全。
    试把新诗写，闲将好梦圆。
    儿孙扶出拜，苏酒让渠先。

舒岳祥　孤坑头上篮舆烟雨中赋此醒困
    下眺黄泥孤，蒙蒙晓雾漫。
    岩泉时一滴，松雨几曾乾。
    利僧盐为市，耕劳石作田。
    我来聊小憩，前去路千难。

舒岳祥　孤雁
    忧心悄悄睡示能，开门看月一片冰。
    窍木相磨作鬼语，冻星入牖如萤青。
    孤雁哀号向何处，老夫掩耳不欲听。
    尔从沙场经万里，昔时系书达天子。
    如今若向上林过，纵有书来谁取视。
    阴山豁处狭如门，结陈来时各有群。
    辛苦避鹰兼避弋，前行半度后行分。
    秋水江南无所畏，老菰沉米芦摇穗。
    鸥凫善熟少惊猜，饮啄不争游且戏。
    不知何事背群飞，欲宿无依去无疑。
    天长路杳翅流血，夜向霜凄声转微。
    自倚能飞无与敌，岂知天势有违机。

舒岳祥　古思二首
    耿耿不可忍，相思在东北。
    花月以为姿，风露以为食。
    取我虞氏琴，一弹三叹息。
    冷然不可寻，变为湘江瑟。
    湘江深复深，哀哀泪千尺。

舒岳祥　古思二首
    饥饿未必死，甘腴能杀人。
    憔悴未必殒，逸乐能丧身。
    所以岩欲槁，以俭全其真。
    秉耒自耕野，腰斧躬采薪。
    亦复育书史，自负亨经纶。
    兵寇幸无恙，委蛇保天民。

舒岳祥　古铜炉
    殷彝周鼎几千年，土蚀苔封洗涤全。
    且与道人烧柏子，不须公子爇龙涎。

舒岳祥　古意
    客从南方来，遗我薰风琴。
    薰风未易致，且奏易水吟。
    高浪忽起立，四顾变愁阴。
    征马立踟躇，旁人泪沾襟。
    壮士不畏死。怒发竖森森。
