<!-- { "loadSidebar": true } -->
方回　闻汪翔甫八月十日卒去曹元会五月三日之报仅三月余两翁皆年八十四
    甫作诗为两翁寿，岂虞相继骇予闻。
    八旬已过太公望，一旦俱为冥漠君。
    场屋少时尝张王，兵戈晚岁忽纷纭。
    全天所赋无遗憾，端复真修地下文。

方回　闻移东兵勦南贼
    破贼须先易，行军要出奇。
    霆轰当不测，乌合本无知。
    夏税催科日，秧田插莳时。
    扫除如少缓，两不便公私。

方回　闻舟人既畏寒复畏盗
    缥缈凌空一叶船，闭篷端类管窥天。
    千林尽赭当寒月，万室俱枵更俭年。
    未必风饕真堕指，其如草窃正垂涎。
    瓶梅斗汲山斋夜，曷不归欤枕石眠。

方回　问西湖
    谁将西子比西湖，旧日繁华渐欲无。
    始信坡仙诗是谶，捧心国色解亡吴。

方回　问雨
    烟为火之气，欲雨烟不散。
    阳为阴所遏，炎焰变舒缓。
    云乃水之气，欲雨云乃浮。
    阴为阳所爨，饙馏成波流。
    残秋穷腊百余日，小园不曾鞋底湿。
    东风欲动问行程，山中比夜雨连明。
    吾闻阴阳前媾，始生万物。
    不蒸不发，不渍不茁。
    往者久晴，欲驾遄辍。
    今行而雨，咎天何说。
    然则紫阳山人老如此，夫岂得已有行役。
    皇天肯念行路难，岂不能顷刻之间一扫云烟红日出。

方回　问政山拜墓
    五十年前幼学时，登山诸父许追随。
    两人兄弟身俱老，万古乾坤事可知。
    守墓邻翁姑与酒，传家后嗣孰能诗。
    献花馈笋争欢醉，风树茫茫意自悲。

方回　瓮圃新霁
    小园秋霁胜春晖，雨过林端叶未稀。
    红锦芙蓉应万萼，雪衣蝴蝶忽双飞。
    刀耕旧业聊从俗，瓮汲余生永息机。
    天与华腴慰萧寂，可无佳句答烟霏。

方回　乌聊山庙登览
    寒斋兀兀味残书，一上崔嵬计未疏。
    下界喧卑离市井，平皋洒落见樵渔。
    断鸿淮汉三江外，古树隋唐五代余。
    忽忆浮溪偃王句，顾瞻遗庙意踌躇。

方回　无物
    一屋无他物，荒山此僻居。
    小儿差类我，老马最怜渠。
    久绝樽中酒，空堆架上书。
    顽躯犹不死，晚节竟何如。

方回　吾乡朋友比多诗人宜进一步大则文公小亦龙溪可也于汪德载杨复之归
    吾乡南渡有儒真，二百年来两绝伦。
    继圣乾淳绵道统，代言炎绍冠词臣。
    紫阳山可搜遗老，白玉堂堪踵后尘。
    □□苕溪渔隐学，单传诗话作诗人。

方回　梧桐岭
    飞石危如坠，枯桐死不春。
    雾深云有虎，茅动故愁人。
    破屋潜饥妪，荒祠画怪神。
    步行牵瘦马，背汗浃寒身。

方回　梧桐岭感旧
    忆上梧桐岭，江淮万里开。
    匡庐天外画，彭蠡地中杯。
    暖欲还燕雁，香应落庾梅。
    重来感时序，更觉子山哀。

方回　五湖空蒙图
    五湖之水何冥冥，五湖之山何青青。
    烟雨空蒙寄绢素，吾闻善画不画形。
    画山画水画烟雨，界画点缀分秤星。
    寓意托兴有所生，人品高绝名芳馨。
    斗牛分野古彭蠡，橘柚包贡今洞庭。
    史传同异不可考，青草丹阳兼宫亭。
    诸老英魂可招否，亡吴霸越携娉婷。
    三致千金变名姓，橐装恐带战血腥。
    陆龟蒙，张季鹰，
    无功可上彝鼎铭。江湖粗有莼可羹，
    何必石崇虀韭萍。满身花影醉归夜，
    何必涯训居朝廷。三高之中去一高，
    似于人物太渭泾。鸱夷子者非我侣，
    焉得张陆二高复起与我共扬舲。

方回　五月初三日雨寒痰嗽
    门外葵花一丈高，讵期端午更绵袍。
    佩符岂有玉刚卯，挑药久无金错刀。
    人老形骸宜瘦劣，时危心肺倍焦劳。
    柴门尽掩身多病，听雨寒窗首屡搔。

方回　五月初十日病体少甦
    仙棋一局烂樵柯，尘世纷纷梦幻多。
    病起镜中非复我，愁来酒外更无它。
    逍遥悟解参庄叟，矍铄形容谢伏波。
    忽省明朝又生日，暮年归计欲如何。

方回　五月二十八日塘头小集呈同游刘元煇杨复之
    山中五日寒，霖雨久不止。
    稍稍云意开，髒髒日色美。
    驾言出东城，道傍玩流水。
    胸次积滞闷，一见似可洗。
    问讯元方兄，太息雍端子。
    养性在知命，制事当达理。
    病乃老人常，贫非志士耻。
    时运纵衰谢，见趣肯卑鄙。
    荒野叩槿榗，幽轩俯莲沚。
    吾友跫然来，君子有酒旨。
    青甘剖嘉瓜，碧脆摘新李。
    加笾何必多，真率故佳尔。
    学道气臭合，成文笑谈绮。
    鸣禽窥林间，跳鱼出波底。
    惊见我辈人，未有客如此。
    良晤匪易得，浅醉弥可喜。
    会当时盍簪，斯乐未云已。

方回　五月二十三日怀归二首
    拔茅犹在盍归休，何事清河日倚楼。
    百岁四分三已过，十朝九醉一无愁。
    独遗蕙帐容逋客，谁向瓜田识故侯。
    定是紫阳山下路，西风仙袂揖浮丘。

方回　五月二十三日怀归二首
    生红一簇海榴枝，惭愧虚翁两鬓丝。
    久客湖山何足恋，□□父子自相知。
    江南江北千钟酒，身后身前万首诗。
    连□□霖忽开朗，人生亦有晚晴时。

方回　五月二十三日甲子交六月节稍晴三四五复大雨贼寨未下
    每日看天色，今年厌雨声。
    重新六甲换，喜得一朝晴。
    疲卒淹穷谷，饥民守坏城。
    竹深荷净处，犹忆旧承平。

方回　五月二十一夜雨未止六昼夜水涨寇阻无人入城
    昼夜雨滂沱，平畴变海河。
    地如随水去，天岂厌人多。
    讨叛犹输粟，攻坚未掩戈。
    积阴凝杀气，玄造意如何。

方回　五月二夜闻雨大□□日至杭
    □凉唤起酒醒人，听雨更阑得句新。
    儿子远来作生□，□□□十六年身。

方回　五月九日甲子至月望庚午大雨水不已十首
    夜半观天象，无星定肯晴。
    河流兼市没，船势与楼平。
    未杀漂摇意，仍添飒洒声。
    人膏饫鱼鳖，真宰忍忘情。

方回　五月九日甲子至月望庚午大雨水不已十首
    波浪冒原田，群鱼不自全。
    返常真足怪，行险绝堪怜。
    骤作乘时快，遄成失势颠。
    儿童揄鳗鲜，争着柳枝穿。

方回　五月九日甲子至月望庚午大雨水不已十首
    陆走无非水，楼居并是泥。
    褰裳难跋涉，执盖困扶携。
    国虑白圭壑，城危智伯堤。
    昫乌果安在，转觉漏天低。

方回　五月九日甲子至月望庚午大雨水不已十首
    江南梅子雨，骚客古今愁。
    岂意连年夏，频妨庶事秋。
    为鱼民自痛，食肉尔何忧。
    衰老那禁得，看天独倚楼。

方回　五月九日甲子至月望庚午大雨水不已十首
    能免尧捐瘠，端由稷播艰。
    民生频不竞，世故政相关。
    穴蚁移楼杪，田畦产灶间。
    丰凶卜檐溜，半月响潺湲。

方回　五月九日甲子至月望庚午大雨水不已十首
    眼待稻花看，青苗浸急湍。
    万家应恸哭，五月更恒寒。
    政尔千仓足，犹云一饭难。
    凶灾忽如此，容易便平安。

方回　五月九日甲子至月望庚午大雨水不已十首
    蒸渍衣巾醭，拘挛臂膝顽。
    老身何足恤，时事自多艰。
    井满瓢堪汲，船高树可攀。
    苍生百万亿，性命雨昫间。

方回　五月九日甲子至月望庚午大雨水不已十首
    平地惊胥怒，滔天类鲧湮。
    稍低三板水，不活百城人。
    已拼过从绝，徒工徒倚频。
    鹄形无白粲，蜂起有黄巾。

方回　五月九日甲子至月望庚午大雨水不已十首
    今日云霄管客，何人禹稷思。
    树高堪避溺，稻尽底充饥。
    苦口非吾事，衰躯异昔时。
    东溟容有限，细读后山诗。

方回　五月九日甲子至月望庚午大雨水不已十首
    西湖湖外水，汹涌入城流。
    比户升高阁，通衢塞大舟。
    学泅儿辈喜，绝爨老夫忧。
    会见蹄涔涸，鱼虾悔浪游。

方回　五月理抵旧隐
    柳萌整征鞍，杏熟卸归驮。
    风帆辍湘游，云屋返黟卧。
    天暮室人瘦，地荒园叟惰。
    长男近弄瓦，累重讵足贺。
    次男久投笔，学废不堪课。
    阿高兄子之，性刚未少剉。
    阿明垂四龄，语迟无可奈。
    一事独慰意，添竹逾百个。
    碧玉韵凉颸，我倡此君和。
    邻友各有携，野僧亦见过。
    陶门故常关，孔客复满座。
    微言订近役，何苦触尘堁。
    筋骸已衰老，踪迹尚奔播。
    八字马交驰，一生蚁旋磨。
    晚节休官心，悼猛就新愞。
    岂其尚有求，未苦忍寒饿。
    神魂倘可收，焉俟赋招些。

方回　五月六月雨寒二十余日
    五月今年更索裘，穷山积雨冷于秋。
    斯须变化真难料，宿昔沉绵幸少瘳。
    老强读书犹有益，贫因知道故无忧。
    葵花零落浑閒事，且望田家早稻收。

方回　五月十四日梅雨始通走笔二十韵
    迩日岂无雨，东有西或无。
    有亦仅鸣瓦，不肯鸣庭除。
    檐声尚难滴，况望浮沟渠。
    滂沱靡后继，霹雳空先驱。
    山田半未莳，莳早青苗枯。
    切虑旱势迫，莫办暑气甦。
    去风当此际，浙乡渺为湖。
    穷冬六十日，所至雪塞途。
    无乃天力韵，有如酒家垆。
    瓮盎夙倾倒，遂绝来者沽。
    或谓帝有赫，岂忍氓毕屠。
    久蓄必大泄，勿遽宜少须。
