<!-- { "loadSidebar": true } -->
    玄沙曾未到，虚得偃溪名。

释重顯　春日怀古
    门外春将半，青青野色分。
    桃花开欲尽，无处觅灵云。

释重顯　春日怀古
    门外春将半，群芳斗盛时。
    邻家有庭柏，诸祖共相知。

释重顯　春日怀古
    门外春将半，幽禽语共新。
    宝陀岩上客，应笑未归人。

释重顯　春日示众
    门外春将半，闲花处处开。
    山童不用折，幽鸟自衔来。

释重顯　春日示众
    门外春将半，闲花处处开。
    山童曾折后，幽鸟不衔来。

释重顯　辞于秘丞
    永夜潜思槁木身，蓬仙门馆渐经旬。
    虽干清政为高客，争奈白云无主人。
    岩泻瀑泉机未息，雨零寒叶梦犹频。
    此时贤宰容归去，古像焚檀祝有因。

释重顯　答当生不生
    咄咄休强名，刍狗亦为累。
    寂寥金粟身，曾未求诸己。

释重顯　答天童新和尚
    中峰深且寒，欹接海边岛。
    松凋不死枝，花坼未萌草。
    飞瀑吼蛟宫，幽径分鸟道。
    伊余空寂徒，浮光寄枯槁。
    冥游天地间，谁兮可寻讨。
    孤立云霞外，谁兮可长保，
    兹来仁者来，还称太白老。
    荷策扣岩扃，重席展怀抱。
    示我商颂清，休夸郢歌好。
    报投惭抒辞，难以论嘉藻。

释重顯　答忠禅者
    一字七字三五字，万象穷来不为据。
    夜深月白下沧溟，搜得骊珠有多许。

释重顯　大功不宰
    牛头峰顶锁重云，独坐寥寥寄此身。
    百鸟不来春又过，不知谁是到庵人。

释重顯　道贵如愚
    雨过云凝晓半开，数峰如画碧崔嵬。
    空生不解岩中坐，惹得天花动地来。

释重顯　法尔不尔
    夏云多奇峰，干城冷相映。
    借问诸禅僧，那箇堪凭定。
    干城高锁月，夏云欲为雨。
    若谓非全功，子细看规矩。

释重顯　访俞秀才
    万叠云山未得归，寂寥心许老卢知。
    江城雨雪书名纸，不谒鸿儒更谒谁。

释重顯　放白鷳
    朱冠青戢雪为毛，不近鸾凰意亦高。
    放你云林莫回首，如今何处是仙曹。

释重顯　风幡竞辨
    不是幡兮不是风，衲僧于此作流通。
    渡河用筏寻常事，南山烧炭北山红。

释重顯　风幡竞辨
    不是风幡何处著，新开作者曾拈却。
    如今懵惮痴禅和，谩道玄玄为独脚。

释重顯　赴翠峰请别灵隐禅师
    临行情绪懒开言，提唱宗乘亦是闲。
    珍重导师并海众，不胜依恋向灵山。

释重顯　赋病鹤送奉伦禅者
    欲飞飞未得，冷泊杉松枝。
    如何垂天云，远远同一涯。

释重顯　赋冲云鹞送僧
    侧翼雄飞天势阔，电闪星流太轻脱。
    南北东西相对看，千里万里阿喇喇。

释重顯　赋瑞雪送穆大师
    五六皆名出，飘花独见稀。
    若教同一色，还似负群机。
    玉马犹空说，铜驼转更非。
    争如千万里，相对共依依。

释重顯　赋月云际送诚监寺
    皎洁离云鹤梦时，孤光还与雪相宜。
    金盂后夜重垂影，拂尽天风不自知。

释重顯　歌纪四明汪君信士
    古君子兮道诸己，道器用兮合天理。
    同尘还若待时生，观象不知何处起。
    荆丛丛袭莪丛丛，孝兮悌兮非沚中。
    聚应落落滴仙露，散或泠泠扬士风。
    风之上兮风之下，近一指兮远一马。
    秋水澹交无限情，夜光照乘胡为者。
    伊予匪谓存馀力，咏高义兮困胸臆。
    巴歌百字岩叶书，飞寄汪门旧知识。

释重顯　歌寄留英禅德
    当时临际辞黄蘺，或指河南或河北。
    英禅此日下中峰，机案曾焚笑仍则。
    九包一角惭称瑞，导月观星亦非意。
    争似韶阳振古风，半途未肯还希冀。
    归去来，归去来，飞泉浩浩声如雷。

释重顯　歌送范阳卢君
    范阳居士来鄞水，动地仙飚向人起，
    乳峰直上云霞开，步骤天衢到如此。
    茫茫尘世谁知交，当场问我非相饶。
    禅家毕竟无他事，古雪岩前曾未消。
    俄然怅望辞丛室，荷负难兮泪深溢。
    远幸流方且莫论，再得從容又何日。
    迢迢故国殊存想，冷碧柯山分指掌。
    况有觉雄华藏师，归去百城共游赏。

释重顯　革辙二门
    劫火曾洞然，木人泪先落。
    可怜傅大士，处处失楼阁。

释重顯　革辙二门
    德云闲古锥，几下妙峰顶。
    唤他皏圣人，担雪共填井。

释重顯　革辙二门
    祖佛未生前，已震涂毒鼓。
    如今谁乐闻，请试分回互。

释重顯　革辙二门
    宛转复宛转，真金休百炼。
    丧却毗耶离，无人解看箭。

释重顯　孤运铭
    云根石圹，容身待老。
    南来北来，闲且寻讨。
    五叶一花兮堪对谁，寥寥万古兮空知有。

释重顯　观泉送演禅者
    云根漱野泉，照空复照月。
    冷声曾未消，飞澜似相别。
    岩近生风雷，天遥新冰雪。
    演禅乘与知不知，源流依依共澄洁。

释重顯　和酬郎签判殿丞
    向国心存了了身，大方无外且同尘。
    江城早晚重相见，解笑宗雷十八人。

释重顯　和范监簿
    吏散帘垂思莫穷，山光溪影恣相容。
    谁夸靖节偏栽柳，自笑隐居高听松。
    丹阙尚遥芝检密，讼庭闲列藓花重。
    岩间野客虽多病，终再携筇谒士龙。

释重顯　和范监簿
    品彙不自适，善政还可寻。
    县楼清夜上，岛月思云侵。
    谁有古菱花，照此真宰心。

释重顯　和颃书记见寄
    古松吟绕石磷磷，汤惠休辞岂易闻。
    红叶寫成藏不得，暮风吹断碧溪云。

释重顯　和江桥晚望
    公馀纵目望江山，万化穷来冈象间。
    闻说圣君将下诏，未容清澹与僧闲。

释重顯　和陆学士夏日见寄
    良牧归诗匠，雅风消郁蒸。
    官清难滞爵，吏散远同僧。
    棠对非烟合，仙槎碧浪乘。
    因思穷万化，千古更无能。

释重顯　和钱太博见寄觅山药
    文柄谁持合自持，忧民风概乍清羸。
    禅林草药如为效，愿见皇家急诏诗。

释重顯　和钱太博见寄觅山药
    圣君鸿业在扶持，日角龙章固不羸。
    摛藻玉堂归未晚，百花开赴御筵时。

释重顯　和颂
    珍珑岩古寺，冠乎明越境。
    海眼通洌泉，天心耸危岭。
    尝游兴未阑，遐想神忽凝。
    彼士真觉雄，相邻不孤迥。
    吾爱济横流，孰云烦虑屏。
    吾爱整颓纲，岂止浮根静。
    栖梧瑞九包，追风骏十影。
    顾我不争衡，与谁闲斗茗。
    乘时既磊落，照世非昏暝。
    伫为王者师，三千统摩顶。

释重顯　和王殿丞罂粟种之什
    纤纤圆实占芳春，得自侯门胜楚珍。
    开叶开花人不会，百千年是等闲身。

释重顯　和王殿直见寄
    华野非殊古所难，得安闲处未为安。
    大方无外谁相到，空笑重云锁碧峦。

释重顯　和王殿直见寄
    清风凛凛字人官，堪对弥天释道安。
    不日归朝狎鸳鹭，也须音问寄层峦。

释重顯　和于秘丞见召之什
    民瘼求来吏放闲，万家深夜启重关。
    斋中既是清凉国，应笑支公别买山。

释重顯　和于秘丞见召之什
    垂垂甘自养衰残，度岁无人到竹关。
    何幸文星枉嘉什，殷勤相唤出层山。

释重顯　和曾推官示嘉遁之什
    少微星出古风还，匝地声光不掩关。
    三馆峻迁同陌路，九华高卧是蓬山。
    岩莎步入祥麟稳，海树飞来白凤闲。
    祇恐致群休未得，蒲轮重到薜萝间。

释重顯　晦迹自贻
    图画当年爱洞庭，波心七十二峰青。
    如今高卧思前事，添得卢公倚石屏。

释重顯　寄白云长老
    八紘云静明寥泬，夜永松堂对寒月。
    调残片叶坠虚庭，冷寂何人立深雪。
    因忆钱唐郜禅者，十载岩栖曾未下。
    分飞谁谓绝相同，远念冥冥欲奚写。
    忽闻赴请之仙都，声光蔼蔼登清途。
    孰云天骥骤方外，自笑大鹏离海隅。
    干坤窄，干坤窄，
    湛卢潜射斗牛白。茫茫无限未归人，
    到必为时除点额。

释重顯　寄曹都护
    故国休言万里程，为官为释且分明。
    道存不必曾倾盖，俱有清风匝地生。

释重顯　寄陈悦秀才
    水中得火旨何深，握草由来不是金。
    莫道庄生解齐物，几人穷极到无心。

释重顯　寄承天长老
    道义相资复是谁，岩房深夜思迟迟。
    海山云静见孤月，高照婺城人不知。

释重顯　寄池阳曾学士
    山万重兮水万枝，堆青流碧冷便宜。
    算来免得生遥恨，不在诗情在祖师。

释重顯　寄崇寿怀长老歌
    寂住峰兮触星斗，寂住师兮古为道。
    死中得活未轻酬，不许夜行投晓到。
    蔼蔼声光一百年，吾其后兮吾其先。
    振领提纲笑多事，掩扉塞路空依然。
    龙朔老卢同兀兀，土为貌兮金作骨。
    万国争求肯便行，我要重新敲铁佛。
    东西南北休云识，枯槁冥冥颇相忆。
    天外清风结阵来，狂歌远寄從抛掷。

释重顯　寄海会之长老
    百花开后一花开，风递清香远远来。
    谁问黄梅不平事，照中依旧惹尘埃。

释重顯　寄久监收
    田中稻熟及时收，颗粒圆成免外求。
    一日归来古岩上，白云红树共悠悠。

释重顯　寄李都尉
    水月拈来作者殊，东西南北谩区区。
    也知金粟李居士，端坐重城笑老卢。

释重顯　寄灵隐惠明禅师
    千峰影里叶初凋，极望还将慰寂寥。
