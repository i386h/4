<!-- { "loadSidebar": true } -->
    谁夸罗绮丛，新画学月眉。

王周　齿落词
    己卯至庚辰，仲夏晦之暮。
    吾齿右排上，一齿脱而去。
    呼吸缺吾防，咀嚼欠吾助。
    年籥惜不返，日驭走为蠹。
    唇亡得无寒，舌在從何诉。
    辅车宜长依，发肤可增惧。
    不须考前古，聊且为近喻。
    有如云中雨，雨散绝回顾。
    有如枝上叶，叶脱难再附。
    白发非独愁，红颜岂私驻。
    何必郁九回，何必牵百虑。
    开尊复开怀，引笔作长句。

王周　赤壁
    帐前斫案决大议，赤壁火船烧战旗。
    若使曹瞒忠汉室，周郎焉敢破王师。

王周　春答
    花枝千万趁春开，三月阑珊即自回。
    剩向东园种李光，明年依旧为君来。

王周　大石岭驿梅花
    仙中姑射接瑶姬，成阵清香拥路歧。
    半出驿墙谁画得，雪英相倚两三枝。

王周　道院
    白日人稀到，帘重道院深。
    雨苔生石壁，雪雀聚寒林。
    忘虑凭三乐，消闲信五禽。
    谁知是官府，烟缕满鑪沉。

王周　道中未开木杏花
    粉英香萼一般般，无限行人立马看。
    村女浴蚕桑柘绿，枉将颜色忍春寒。

王周　渡溪
    渡溪溪水急，水溅罗衣湿。
    日暮犹未归，盈盈水边立。

王周　富池口
    扁舟闲引望，望极更盘桓。
    山密碍江曲，雨多饶地寒。
    短莎烟苒苒，惊浪雪漫漫。
    难写愁何限，乡关在一端。

王周　公居
    公居门馆静，旅寄万州城。
    山共秋烟紫，霜并夜月清。
    无愁干酒律，有句入诗凭。
    何必须林下，方驰吏隐名。

王周　过武宁县
    行过武宁县，初晴物景和。
    岸回惊水急，山浅见天多。
    细草浓蓝泼，轻烟匹练拖。
    晚来何处宿，一笛起渔歌。

王周　和
    一片残阳景，朦胧淡月中。
    兰芽纡嫩紫，梨颊抹生红。
    琴阮资清格，冠簪养素风。
    烟霄半知己，吏隐少相同。

王周　和程刑部三首其二　碧鲜亭
    瑟瑟笼清籁，萧萧锁翠阴。
    向高思尽节，從直美虚心。
    迥砌滋苍藓，幽窗伴素琴。
    公馀时引步，一径静中深。

王周　和程刑部三首其三　清涟阁
    照影翻窗绮，层纹滉额波。
    丝青迷岸柳，葺绿蘸汀莎。
    片云翘野鹭，孤香卷嫩荷。
    凭栏堪入画，时听竹枝歌。

王周　和程刑部三首其一　公会亭
    公事公言地，标名信必臧。
    江山如得助，谈笑若为妨。
    均赋乡原肃，祥刑郡邑康。
    官箴居座右，夙夜筭难忘。

王周　和社运使巴峡地暖节物与中土异黯然有感诗三首
    随柳参差破绿芽，此中依约欲飞花。
    春光是处伤离思，何况归期未有涯。

王周　和社运使巴峡地暖节物与中土异黯然有感诗三首
    始看菊蕊开篱下，又见梅花寄岭头，
    揽辔巴西官局冷，几凭春酒沃乡愁。

王周　和社运使巴峡地暖节物与中土异黯然有感诗三首
    花品姚黄冠洛阳，巴中春早羡孤芳。
    不知别有栽培力，流咏新诗与激昂。

王周　湖口县
    柴桑分邑载图经，屈曲山光展画屏。
    最是薦洲东北望，人家残照隔烟汀。

王周　会哙岑山人
    渝州江上忽相逢，说隐西山最上峰。
    略坐移时又分别，片云孤鹤一枝筇。

王周　金口步
    两山斗咽喉，群石矗牙齿。
    行客无限愁，横吞一江水。

王周　金盘草
    今春從南陵，得草名金盘。
    金盘有仁性，生在林一端。
    根节岁一节，食之甘而酸。
    风俗竞采缀，俾人防急难。
    巴中蛇虺毒，解之如走丸。
    巨叶展六出，软干分长竿。
    摇摇绿玉活，褭褭香荷寒。
    世云暑酷月，郁有神物看。
    天之产于此，意欲生民安。
    今之为政者，何不反此观。
    知彼苛且猛，慎勿虐而残。
    一物苟失所，万金惟可欢。
    莫并蒿与莱，岂羡芝及兰。
    勤渠护根本，栽植当庭栏。
    寄言好生者，休说神仙丹。

王周　夔州病中
    隐几经旬疾未痊，孤灯孤驿若为眠。
    郡楼昨夜西风急，一一更筹到枕前。

王周　路次覆盆驿
    曾上青泥蜀道难，架空成路入云寒。
    如何却向巴东去，三十六盘天外盘。

王周　落叶
    素律铄欲脆，青女妒复稀。
    月冷天风吹，叶叶干红飞。

王周　藕池阻风寄同行抚牧裘驾
    船樯相望荆江中，岸薦汀树烟濛濛。
    路间隄缺水如箭，未知何日生南风。

王周　施南路偶书
    大石岭头梅欲发，南陵坡上雪初飞。
    苦无酒解愁成阵，又附兰桡向秭归。

王周　施南太守以猿儿为寄作诗答之
    虞人初获西江西，长臂难将意马齐。
    今日未啼头已白，不堪深入白云啼。

王周　石首山
    首出崔嵬占上游，迥存浓翠向荆州。
    空闻别有回山力，却见长江曲尺流。

王周　使风
    风起即千里，风回翻问津。
    沉思宦游者，何啻使风人。

王周　宿疏陂驿
    秋染棠梨叶半红，荆州东望草平空。
    谁知孤宦天涯意，微雨萧萧古驿中。

王周　淘金碛
    画船晚过淘金碛，不见黄金惟见石。
    犹恐黄金价未高，见得锱铢几多力。

王周　题厅壁
    永日无他念，孤清吏隐心。
    竹声并雪碎，溪色共烟深。
    数息闲凭几，缘情默寄琴。
    谁知同寂寞，相与结知音。

王周　问春
    游丝垂幄雨依依，枝上红香片片飞。
    把酒问春因底意，为谁来后为谁归。

王周　巫庙
    巴水走若箭，峡山开如屏。
    汹涌匹练白，崷崒浓蓝青。
    崖空蓄云雨，滩恶惊雷霆。
    神仙宅幽邃，庙貌横杳冥。
    隐约可一梦，缥缈馀千龄。
    名利有所役，舟楫无暂停。
    悉窣垂脄蠁，祠祷希安宁。
    鸦鸦尔何物，飞飞来庙庭。
    纷纷飏寥泬，远近随虚舲。
    铁石砺觜爪，金碧辉光翎。
    翔集托阴险，鸠啄贪羶腥。
    日既恃威福，岁久为精灵。
    依草与附木，诬诡殊不经。
    城狐与社鼠，琐细何足听。
    况乎人假人，心阔吞沧溟。

王周　巫山公署壁有无名山戏书二韵
    南陵直上路盘盘，平地凌云势万端。
    堪笑巴民不厌足，更嫌山少画山看。

王周　巫山庙
    庙前溪水流潺潺，庙中修竹声珊珊。
    襄王一梦杳难问，晚晴天气归云闲。

王周　无题
    冰雪肌肤力不胜，落花飞絮绕风亭。
    不知何事秋千下，蹙破愁眉两点青。

王周　无题
    梨花如雪已相迷，更被惊乌半夜啼。
    帘卷玉楼人寂寂，一钩新月未沉西。

王周　西塞山
    西塞名山立翠屏，浓岚横入半江青。
    千寻铁锁无由问，石壁空存道者形。
    匹妇顽然莫问因，匹夫何去望千春。
    翻思岵屺传诗什，举世曾无化石人。

王周　西山晚景
    公局长清淡，池亭晚景中。
    蔗竿闲倚碧，莲朵静淹红。
    半引弯弯月，微生瑟瑟风。
    无思复无虑，此味几人同。

王周　霞
    拂拂生残晕，层层如裂绯。
    天风翦成片，疑作仙人衣。

王周　下瞿塘寄时同年
    春寒天气下瞿塘，大壤溪前柳线长。
    须信孤云似孤宦，莫将乡思附归艎。

王周　小园桃李始花偶以成咏
    桃李栽成艳格新，数枝留得小园春。
    半红半白无风雨，随分夭容解笑人。

王周　游仙都观
    冷杉枯柏路盘空，毛发生寒略略风。
    两汉真仙在何处，巡香行绕蕊珠宫。

王周　岳州众湖阻风
    偶系扁舟枕绿莎，旋移深处避惊波。
    晓来闲共渔人话，此去巴陵路几多。

王周　岳州众湖阻风
    众湖湖口系兰船，睡起中餐又却眠。
    风伯如何解回怒，数宵樯倚碧薦烟。

王周　再经秭归
    总角曾随上峡船，寻思如梦可凄然。
    夜来孤馆重来宿，枕底滩声似旧年。

王周　再经秭归
    秭归城邑昔曾过，旧诚无人奈老何。
    独有凄清难改处，月明闻唱竹枝歌。

王周　早春西园
    引步携筇竹，西园小径通。
    雪欹梅蒂绿，春入杏梢红。
    静意崖穿溜，孤愁笛破空。
    如何将此景，收拾向图中。

王周　赠{上付下心}师
    水中有片月，照辉婵娟姿。
    庭前有孤柏，竦秀岁寒期。
    坚然物莫迁，寂焉心为师。
    声发响必答，形存影即随。
    雪花安结子，雪叶宁附枝。
    兰死不改香，井寒岂生澌。
    晨鑪烟褭褭，病发霜丝丝。
    丈室冰凛冽，一衲云离披。
    顾此名利场，得不惭冠绥。

王周　志峡船具诗　百丈
    少尝侍先君，馀闲诵白氏。
    始得入峡诗，深味作诗旨。
    云有万仞山，云有千丈水。
    自念坎壈时，忧多兢慎理。
    山束峡如口，水漱石如齿。
    孤舟行其中，薄冰犹坦履。
    孱颜屹焉立，汹涌勃然起。
    百丈为前牵，万险即平胝。
    破之以筼箉，续之以麻枲。
    厉之坚以节，引之直如矢。
    杼轴连半空，长短随两涘。
    铁锁枉驰名，锦缆谩称美。
    长绳岂能系，朽索何足拟。
    苟非総之为，胡可力行此。

王周　志峡船具诗　戙
    箭飞峡中水，锯立峡中石。
    峡与水为隘，水与石相击。
    濆为生险艰，声发甚霹雳。
    三老航一叶，百丈空千尺。
    苍黄徒尔为，倏忽何可测。
