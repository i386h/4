<!-- { "loadSidebar": true } -->
    健笔想无诗债负，漏巵应少酒知闻。
    趣装剑懒从人借，谒庙香非为已焚。
    好对前山思节俭，夷齐饿死舜耕耘。

魏野　送王专王衢之许下自维扬谒孙学士王舍人
    蹇驴并跨引羸僮，两地迢迢谒至公。
    才力互相鹦鹉敌，交情深与鷚鴒同。
    薛能诗在僧楼上，张祜名题酒肆中。
    到日知君寻赏处，醉吟还可继遗风。

魏野　送王专著作之任犀浦
    西山宰子选清强，东观修文辍佐郎。
    濯锦江边趋郡府，浣花溪上问封疆。
    半年讼必消民境，数月歌应彻帝乡。
    百里旧闻风物好，公馀遥想入篇章。

魏野　送魏庄赴举
    再战去何如，羸僮逐蹇驴。
    路贫多捧刺，学富少担书。
    已念离家晚，仍忧取事疏。
    西风酒旗下，欲别更踌躇。

魏野　送文兆上人南归
    自由由独自，谁滞复谁催。
    住笑云无定，归嫌水不回。
    瓶惟添瀑布，杖祇卓莓苔。
    如此真行脚。馀堪我静咍。

魏野　送无用上人游中条
    迢递中条寺，秋寻忘险途。
    屐踪临水月，锡影入云无。
    像阁分秦树，经窗见舜都。
    我曾题壁处，闲看想踟蹰。

魏野　送吴石赴举
    吴生重赴举，轻别得伤心。
    贫友欲沽酒，豪家不典琴。
    溪僧来会送，国士到争寻。
    预想登科后，无因访竹林。

魏野　送武屯田赴峡路均输兼简臧殿院
    旌旗如火马如风，十二峰前去少同。
    锦帐选抡为漕使，绣衣交代是家翁。
    蛮儿亦在提封内，神女犹居畏爱中。
    好继金陵丁太尉，留题尽著碧纱笼。

魏野　送县宰王希之阙下
    到任预忧替，替归贫类初。
    离情似芳草，远道逐征车。
    遗爱偏留记，行装祇担书。
    将来好官职，愿载此间除。

魏野　送萧咨下第西归
    驴瘦懒加鞭，迟迟念独还。
    听鸡行晓月，叹雉过春山。
    渭入黄河浊，云归紫阁闲。
    明年公道在，莫便掩松关。

魏野　送徐道士赴阙
    捧诏异常伦，无官岂累真。
    瓢知空似性，琴想重于身。
    卧必思云切，行应待鹤频。
    林间起相送，渐觉世还淳。

魏野　送宣笔与成都司理刘大著
    宣城彩笔真堪爱，蜀色红笺更可夸。
    雅称风流刘大著，闲时题咏海棠花。

魏野　送薛端公赴右蜀均输兼呈司理刘大著二首
    金鱼新跃绣衣边，暂委均输出剑关。
    九折路危骢马怯，一方尘静木朱闲。
    诸侯迎送威风下，赤子歌谣喜气间。
    更羡锦城刘大著，海棠花里恣追攀。

魏野　送薛端公赴右蜀均输兼呈司理刘大著二首
    旌旆悠悠出陕时，白头人送倍依依。
    蜀川尚忆蒲芦政，蛮洞先惊獬豸威。
    祖席香浓花未老，行厨味简箂初肥。
    公馀若存相如赋，郫县梅仙好发挥。

魏野　送薛阶迎觐察院
    知心人去野人孤，犹赖时时见凤雏。
    病里凤雏辞又去，老身纵健不如无。

魏野　送薛奎殿院赴阙
    谪监陕郡滞贤才，清雪忻将紫诏开。
    缓步未亲龙扆去，迴车愿拥隼舆来。
    辞蒙得得过三径，送合迢迢到柏台。
    秋霁山川行色好，乘骢策蹇恨难陪。

魏野　送杨侍禁赴阙时有甄先生相随
    一种皇华觐紫宸，文资换必异常伦。
    随轩已有三茅客，下榻宁无两制人。
    清洛听应移足懒，碧嵩看想转头频。
    他时乞得休官后，莫负前言作善邻。

魏野　送俞极山人归太华
    三峰倚太虚，四岳境难如。
    云向中方起，人归绝顶居。
    道全忘世态，诗必答天书。
    不待辞荣去，还应笑二疏。

魏野　送俞太中山人归终南
    俞贯之辞魏仲先，终南归去落花天。
    如何相见还相别，早晚溪云一处眠。

魏野　送元上人归宁
    禅性虽无著，偏亲奈白头。
    直应飞锡到，方是倚门休。
    雪里犹思去，花前岂易留。
    如何迎侍得，住近免离愁。

魏野　送袁景宗之荆渚宁觐
    荆渚北堂宁圣善，棠阴东阁别严君。
    雪村山馆思亲梦，二十馀宵两处分。

魏野　送臧奎赴举
    艰难天府解，去掇喜还悲。
    旧相和文荐，偏亲带病辞。
    剑如机不用，琴似影相随。
    仆为初招戆，驴因贱买赢。
    穷途谁恻隐，贫卷自装褫。
    饯送重阳后，荣归上巳时。
    泪多同永别，酒少若轻离。
    又使林中客，从今役所思。

魏野　送臧奎之宁州谒韩使官
    路远邠郊外，严冬去若何。
    时平防贼少，山险下驴多。
    塞色晴犹惨，蕃音译尚讹。
    贤侯虽礼待，陟屺愿频歌。

魏野　送张先宁觐
    千里宁亲去，青春胜老莱。
    苦辞留不住，堪送到方回。
    行色秋仍惨，离声晚更哀。
    前程如有信，新雁好凭来。

魏野　送张子皋推官赴阙
    闲想何人得似君，汎莲难滞五侯门。
    风流自是神仙客，雅谈谁知将相孙。
    寒籁忍堪飘别曲，秋霖那更洒离魂。
    青春渐上青云去，后会应难向水村。

魏野　送赵侍郎移镇长安
    千骑萧萧晓发时，雨先一夜洒长岐。
    尽知暂去临鹑野，即看重来向凤池。
    函谷乱花明剑珮，灞桥垂柳拂旌旗。
    不同调鼎民皆乐，奏甸欢呼陕服悲。

魏野　送赵寺簿东归
    官满犹如下第贫，轩车迎赖旧田文。
    九皋禽畔偏辞我，六出花中独送君。
    易把当杯唯俗物，难持賮路是溪云。
    孝终且觅甘棠倅，谈笑还图得再闻。

魏野　送赵推官赴王太尉辟命
    旧友敦诗将，边城辟去初。
    坐筹销剑戟，行李减琴书。
    虏帐应无遁，屯田想未锄。
    萧关迎有骑，瀚海食无鱼。
    家道宁思虑，军容计惨舒。
    唱筹戎幙静，登眺戍楼虚。
    马饮沙河阔，蝉鸣陇树疏。
    佇看归阙日，官向粉闱除。

魏野　送朱台符学士关西巡抚
    圣主念黎庶，选君来抚绥。
    望高虚两制，权重带三司。
    帝泽随车布，文星逐郡移。
    语稀如学浅，仆少似官卑。
    疏减民间赋，编添马上诗。
    经游怜胜异，迎送厌歌吹。
    寒别申湖晚，晴过华岳迟。
    琼林想回日，未失赏花期。

魏野　送紫微孙舍人赴镇长安
    长安千古帝王城，镇选词臣自圣情。
    三字带来天上贵，双旌拥出世间荣。
    朱衣尚列神仙步，红药宜吟雅正声。
    预想前春游赏处，九龙池上百花明。

魏野　宿晦上人房
    野客访琴僧。夜午月又午。
    为我弹薰风，似听重华语。

魏野　宿王陃宅与王专洎用晦上人因成联句
    夜浅月未生，春寒雪犹在。
    吴僧携古琴，来与山人会。
    诗心有是非，禅话无慷慨。
    高鸿自冥冥，弋者复何害。

魏野　苔钱八韵
    物外幽奇物，吟看复叹吁。
    豪家如可用，穷巷却应无。
    闲共僧赢得，卑嫌俗竞呼。
    山疑和雨买，地似带烟租。
    密锁怜庭竹，深藏恨砌芜。
    贪多宁损志，嫌少不为愚。
    良冶何由铸，常流岂易图，
    野人唯自爱，难把悦妻孥。

魏野　太保琅琊相公见惠酒因成二绝用为纪谢
    从前相辅皆频出，独在中书十五秋。
    太岳汾阴封祀了，这回好共赤松游。

魏野　太保琅琊相公见惠酒因成二绝用为纪谢
    玉液定从金口辍，曹樽分又到颜瓢。
    虽无愁闷凭销处，麴蘖恩浓岂易销。

魏野　题崇胜院河亭
    陕郡衙中寺，亭临翠霭閒。
    数声离岸舻，几点别州山。
    野客犹思住，江鸥亦忘还。
    隔墙歌舞地，喧静不相关。

魏野　题高都监新亭
    高氏创高亭，亭因地得名。
    半空云咫尺，百里镜分明。
    襟带山围陕，咽喉地接京。
    昼闲多待士，时静少论兵。
    钟磬闻莲舍，枪旗见柳营。
    吾庐正相望，不似在重城。

魏野　题鄠县杨氏书楼
    竹多千亩馀，卖竹济贫儒。
    门掩圭峰影，楼添鄠县图。
    蜗涎缘栋有，鹤迹入泉无。
    终约重来此，相邻卜养愚。

魏野　题闰师禅庭双竹
    离丛并长对禅扃，乍见翻疑是一茎。
    我恨兴师居隔郭，他生愿似此君生。

魏野　题僧寺
    世情冷暖由分别，何必区区较异同。
    但得常将红袖拂，也应胜似碧纱笼。

魏野　题陕府同判衙吏隐亭
    小亭高岸上，危绝复何言。
    墨迹唐丞相，诗牌宋状元。
    山形连二华，河势泻三门。
    吏隐真宜此，无穷景满轩。

魏野　醍醐鸟
    解啼能解酌，啼处静堪听。
    林下虽沽酒，人间最独醒。
    石泉窥认瓮，花露饮为瓶。
    翻叹耽杯者，还应损性灵。

魏野　同大孙状元送杨甫之薄中
    薄本舜都州，君思独去游。
    云分五老顶，河喷二妃楼。
    雨足禾初熟，霜迟叶尚稠。
    此行贫莫叹，饮饯是三头。

魏野　同闰师宿三门开化院二首
    白莲社主碧溪人，同宿三门寺里云。
    四面涛声秋更怒，并床犹恐话难闻。

魏野　同闰师宿三门开化院二首
    瘦筇轻锡共携游，砥柱峰前宿寺楼。
    各有溪居懒归去，经旬不是两相留。

魏野　挽王平甫
    今日临风泪，潇潇似绠縻。
    空怀徐稚絮，谁立郑玄碑。
    无力酬推毂，平时愤抵巇。
    何人知枉状，路粹岂能为。

魏野　渭上秋夕闲望
    秋夕满秦川，登临渭水边。
    残阳初过雨，何树不鸣蝉。
    极浦涵新月，孤帆没远烟。
