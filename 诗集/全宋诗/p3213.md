<!-- { "loadSidebar": true } -->
    茜旗影里椹袍身，迎入蒲津免问津。
    策蹇去时为举子，乘骢归日是功臣。
    岂同化鹤千馀岁，才过登龙十数春。
    开宴仍闻倾锡赐，酣歌喜杀故乡人。

魏野　次韵和薛端公归故里之什二首
    尚辍通儒外计筹，堂堂身岂等闲酬。
    绮罗笑别文翁郡，锦绣荣归舜帝州。
    贳酒村穿经树过，读书寺入翠岚游。
    逍遥楼树家山逈，得意诗销此处留。

魏野　次韵和邺都赵尚书见寄
    将钺截琼瑶，亲题寄山野。
    喜若再和羹，味如重啖炙。
    身在蜗庐中，心悬雀台下。
    龙门许复登，奔驰宁俟驾。

魏野　村居述怀
    布褐楮皮冠，朝昏信自然。
    眼明山雨后，发乱晚风前。
    鹤病生闲恼，僧来废静眠。
    自知慵懒性，至死岂能悛。

魏野　悼鹤
    谁折仙禽足，经旬致枉终。
    雠宜天与报，恨使我难穷。
    风月犹疑惨。园林顿觉空。
    殷勤亲起塿，只在草堂东。

魏野　灯花
    岂假栽培力，自然殊众芳。
    开非因雨露，落不为风霜。
    鸡似残莺啭，蛾如宿蝶狂。
    丹心尘岂染，明焰雾难藏。
    堕睫客看懒，画眉人翦忙。
    杏园游宴者，曾借我馀光。

魏野　登龙门县楼与知宰刘大著将话别因有题纪
    名士为官处，登楼景好题。
    县城蚕市闹，村墅鹊巢低。
    日暖园蔬嫩，烟晴垅麦齐。
    长宜同此望，那忍话分携。

魏野　登原州城呈张蕡从事
    异乡何处最牵愁，独上边城城上楼。
    日暮北来唯有鴈，地寒西去更无州。
    数声塞角高还咽，一派泾河冻不流。
    君作贫官我为客，此中离恨共难收。

魏野　冬暮郊居
    村落欲黄昏，寒云片片凝。
    隔城钟似磬，远岫烧如灯。
    名利堪弹指，林泉但枕肱。
    何由遂闲散，自喜本无能。

魏野　冬日书事
    一月天不暖，前村到岂能。
    闲闻啄木鸟，疑是打门僧。
    松色浓经雪，溪声涩带冰。
    吟余还默坐，稚子问慵应。

魏野　冬日述怀
    瘿枕闲欹苇箔褰，浩然情性雪晴天。
    却嫌雏鹤饶声气，惊觉茅簷曝背眠。

魏野　独酌吟
    独酌独吟谁与共，天为知已月为朋。
    水边醉卧无人见，席有烟莎枕有肱。

魏野　过古战场
    战死掩无坟，生降耻负君。
    古今魂易吊，贵贱骨难分。
    狐兔迷莎径，乌鸢噪陇云。
    谁家有征妇，曾此待回军。

魏野　和并州刘密学见寄
    还如裴度镇河东。百万军民畏爱中。
    钟鼓久喧刁斗静，旌幢一指鴈门空。
    潇湘故友参时务，燕赵佳人接士风。
    密地再归知不出，莫将竹马约童蒙。

魏野　和长安孙舍人见寄
    长安君到转民安，夏少炎蒸腊少寒。
    接使管玄登月榭，劝农旌旆入烟峦。
    龙池似锦花堪赏，鹑野如云稼好观。
    见说添苏亚苏小，随轩应是佩珊珊。

魏野　和陈推官见赠
    白发朱衣好写真，鵷行佐幕异常伦。
    勘书几见招闲客，断案常思出罪人。
    棠树政声僧说远，苏台实录世传新。
    仍知公退无余事。惟祇焚香礼北辰。

魏野　和陈推官暮春感兴
    角冠闲戴任欹斜，骑马人稀到我家。
    僧体盘餐唯箂味，道情栏槛只松花。
    惊回驯鹿林閒犬，聒杀灵龟雨后蛙。
    春去寻常何足叹，自将寂寞并繁华。

魏野　和呈寇相公见赠
    深严相府绝纤埃，宴会寻常召不才。
    孙合有歌凝翠黛，召棠无讼锁青苔。
    凤池即看三回入，蜗舍曾蒙数度来。
    仍赐雅章惭继和，朱门将献又徘徊。

魏野　和酬何泳推官见赠
    杜牧科名李贺曹，初官花幙莫辞劳。
    年颜不似诗情老，公器还如酒户高。
    我称卧游蓝碧嶂，君宜立近赭黄袍。
    雅章酬晚惭慵拙，吟社何人与破逃。

魏野　和酬李殿院见访之什
    清嫌水有不清泠，闲拥朱轮扣掩扃。
    乐广喜披溪上雾，戴逵惭认月边星。
    高情称就云为幕，雅咏宜镌石作屏。
    竹里小亭从此后，因君堪号降贤亭。

魏野　和酬李殿院以野将游吴蜀二首
    将从两蜀下三湘，清世那忧道路长。
    杖屦虽然游自在，旌旗宁免别凄凉。
    召公化实宜歌咏，谢傅诗尤愧发扬。
    愿得德星归未动，光芒依旧照毫芒。

魏野　和酬李殿院以野将游吴蜀二首
    携得筇枝背得琴，欲浮蜀浪陟吴岑。
    本期胜境酬双眼，却恨虚名阻片心。
    出似蓬飘宁免醉，住如匏系不妨吟。
    重酬雅咏重思想，太守相留意最深。

魏野　和酬入内赵供奉见赠
    出入宫闱侍从官，再过林下信温颜。
    朝天驻足因临水，驰馹迴头入望山。
    捧诏正当趋杜殿，寄诗那忽到松关。
    老来诗思尤枯竭，莫怪阳春不旋还。

魏野　和酬孙大谏见访之什
    冬日开门忽似春，温颜和气接如亲。
    贵能尚故寻村叟，醉误犹呼作舍人。
    茜旆空林行藓上，椹袍拂石坐溪滨。
    仍留雅咏酬虽晚，每看长先整角巾。

魏野　和酬益州刘大著同运使薛端公见寄之什
    遥思锦水会荀陈，共指棠郊忆卧云。
    青眼虽然蒙望我，丹心不觉恨输君。
    离情杳杳三千里，老病厌厌八九分。
    唯待急徵同赴阙，一时得见向溪濆。

魏野　和酬张井见赠
    溪上闲居四十春，春溪兰佩蕙为绅。
    自知吟咏非经济，谁道机谋学渭滨。
    三尺焦桐胜面友，数家老叟是比邻。
    少年多谢携诗什，来访疏慵潦倒人。

魏野　和冯亚寄进士孙磻
    闲思生白发，懒更把菱花。
    久别何州住，相寻恐路差。
    独飞伤寒雁，会宿羡林鸦。
    犹得君为友，时过老母家。

魏野　和冯亚见赠
    一生无一事，兀兀复腾腾。
    信脚虽过寺，斋心不请僧。
    松篁为活计，琴酒是良朋。
    除却君酬唱，他人亦懒能。

魏野　和何学士见咏新得鹤
    喜得华亭鹤，看承过所宜。
    防饥先种稻，忧病预鑽龟。
    易惬眠云意，难酬卧锦诗。
    不缘过郡谢，步步在相随。

魏野　和河中孙谏议见送同薛田察院之龙门谒刘烨大著
    闲忆披云辍卧云，尽惊獬豸鹿同群。
    舜耕山下辞廉使，禹凿门前谒宰君。
    莫讶楼台抛接武，却愁泉石动移文。
    花时离别尤堪惜，头白三分欲二分。

魏野　和蹇藏用暮秋郊居言怀二首
    村落秋穷兴莫穷，黄花红叶照衰容。
    时平转称千般巧，年长仍添一倍慵。
    林下携筇闻远水，洞中欹枕见前峰。
    与君邻里何相似，来往人多是老农。

魏野　和蹇藏用暮秋郊居言怀二首
    敢学宣尼叹道穷，闲心何处不相容。
    交朋尽笑龟蒙散，邻里偏谙叔夜慵。
    晚吹清泠彫万木，残霞红澹映三峰。
    为怜今岁於中稔，欲遣儿孙亦务农。

魏野　和江南提刑王国博见寄
    欲写情怀难一一，攎寻山水隔千千。
    输他吴越闲鸥鹭，朝夕常亲画舫前。

魏野　和绛台王都官见寄春日书事之什
    绛郡政闲闻，人家可闭门。
    马嘶花下路，犬睡月中村。
    吏亦擎书卷，民皆挈酒樽。
    竹春思隐逸，多谢动吟魂。

魏野　和进士田亚夫见赠
    失意人方羡野人，因酬嘉句谢知闻，
    都缘月桂终难舍，岂是烟萝不肯分。
    且纵高情歌白雪，莫嗟下第负青云。
    孤寒自古功成晚，那独昌朝只有君。

魏野　和郡侯咏雪
    时节初过打猎天，山河一色晓漫漫。
    梁王宴罢樽犹湿，谢傅诗成墨未乾。
    笔砚窗间宁觉夜，管弦堂上岂知寒。
    须知祥瑞同霖雨，莫作梅花柳絮看。

魏野　和寇寺丞夏日游丽春园
    丽春园甲召公城，池想游鱼恨至清。
    一簇楼台如画出，数群鸥鹭似家生。
    芰荷香里垂纶坐，杨柳阴中把卷行。
    不领管弦唯静憩，相门年少有高情。

魏野　和人见咏新鹤
    雪霜毛羽瘦形仪，养处人家觉道肥。
    龟有寿龄方可近，鹭无仙分莫相依。
    千年松上疑孤立，五色云中好并飞。
    不竞巢栖争饮啄，也应难免众禽非。

魏野　和三门窦程寺丞见赠
    禹门分署似仙居，谁羡同年在直庐。
    闲制曲教鸦角唱，醉吟诗遣凤毛书。
    蒙过村巷惊玄豹，命踏厅阶上白驴。
    莫讶此篇酬更晚，只缘思涩岂情疏。

魏野　和三门窦寺丞见寄
    风情不独少人同，满腹书宁愧郝隆。
    职务恰如波正急，辎囊长似狱长空。
    柳藏衙树侵堤绿，旗插楼船照岸红。
    见说公余无一事，题诗多在禹祠中。

魏野　和孙舍人重过陕下二首
    二陕重过一纪强，麻衣已变椹袍光。
    数宵黄合延三字，几处青楼认五郎。
    顾我岂能夸舌在，逢君宁复叹唇亡。
    大龙头丧同伤处，吏隐亭欹郑谷傍。

魏野　和孙舍人重过陕下二首
    一种分符两种荣，朱衣院吏引红旌。
    全家首赴酂侯镇，半路重过召伯城。
    迎步绮罗无旧态，随轩丝竹有新声。
    野人相见忻还愧，为爱交情似世情。

魏野　和孙虞部见赠
    朝客惠诗牌，山人愧不才。
    旱田春雨足，暗室夜光来。
    灯下吟三复，琴中鼓数回。
    性愚非赐也，微旨尚难猜。

魏野　和王衢见寄
    久向东郊住，渐同麋鹿情。
    游山岐路熟，见客礼仪生。
    藜杖新仍重，荷衣破转轻。
    身犹为外物，诗亦是虚名。
    自爱闲无敌，谁忧道未行。
    绝疑疏日者，相许愧时英。
