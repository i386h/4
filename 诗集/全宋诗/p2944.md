<!-- { "loadSidebar": true } -->
王安石　和叔才岸傍古庙
    树老垂缨乱，祠荒向水开。
    偶人经雨踣，古屋为风摧。
    野鸟栖尘座，渔郎奠竹杯。
    欲传山鬼曲，无奈楚词哀。

王安石　和叔雪中见过
    捐书去寄老山林，无复追缘往事心。
    忽值故人乘雪兴，玉堂前话得重寻。

王安石　和叔招不往
    门前秋水可扬舲，有意西寻白下亭。
    只欲往来相邂逅，却嫌招唤苦丁宁。

王安石　和宋太博服除还朝简诸朋旧
    呼门初起外廷臣，秀气棱棱动搢绅。
    谈论坐来能慰我，篇章传出亦惊人。
    生刍一束他年阙，伐木相求此地新。
    便欲与君同乐处，穷通余事不关身。

王安石　和唐公舍人访净因
    西城方外士，传法自南华。
    高蹈玩一世，旁通兼数家。
    来游仁者静，传咏正而葩。
    乘兴何时再，还能托後车。

王安石　和晚菊
    不得黄花九日吹，空看野叶翠葳蕤。
    渊明酩酊知何处，子美萧条向此时。
    委翳似甘终草莽，栽培空欲傍藩篱。
    可怜蜂蝶飘零後，始有闲人把一枝。

王安石　和王乐道读进士试卷
    文卓始隋唐，进取归一律。
    安知鸿都事，竟用程人物。
    变今嗟未能，於己空自咄。
    流波亦已漫，高论常见屈。
    故令俶傥士，往往弃堙郁。
    皋陶叙九德，固有知人术。
    圣世欲尔为，徐观异人出。

王安石　和王乐道烘虱
    秋暑汗流如炙輠，敝衣湿蒸尘垢涴。
    施施众虱当此时，择肉甘於虎狼饿。
    咀啮侵肤未云已，爬搔次骨终无那。
    时时对客辄自扪，千百所除才几个。
    皮毛得气强复活，爪甲流丹真暂破。
    未能汤休取一空，且以火攻令少挫。
    踞炉炽炭已不暇，对龟张衣诚未过。
    飘零乍若蛾赴灯，惊扰端如蚁施磨。
    欲殴百恶死焦灼，肯贷一凶生弃播。
    已观细黠无所容，未放老奸终不堕。
    然脐郿坞患溢世，焚宝鹿台身易货。
    冢中燎入化秦尸，池上焮随迁莽坐。
    彼皆势极就烟埃，况汝命轻俟涕唾。
    逃藏坏絮尚欲索，埋没死灰谁复课。
    熏心得祸尔莫悔，烂额收功吾可贺。
    犹残众虮恨未除，自计宁能久安卧。

王安石　和王胜之雪霁借马入省
    泥水填马不受辙，瓦雪得火犹藏沟。
    宿雾纷纷度城阙，朔气凛凛吹衣裘。
    穷阎闭门无一客，剥啄惊我有前驺。
    强随传呼出屋去，鼻息冻合髭缪缪。
    投缰马鬣任欹侧，欲出操箠手还抽。
    行思江南悲故事，溪谷冬暖花常流。
    前年腊归三见白，霁色岭上班班留。
    杖藜此时将邑子，登眺置酒身优游。
    岂如都城今日事，只恐一蹶为亲忧。
    因知田里驾款段，昔人岂即非良谋。
    君家洛阳名实大，谈笑枯槁回春柔。
    平生意气故应在，白发未敢相寻求。
    从容退食想佳节，岂无歌声相献酬。
    奈何亦作苦寒调，叹息朝夕无骅骝。
    超然遂有江湖意，满纸为我书穷愁。
    相如正应居客右，子路且莫乘桴浮。

王安石　和王司封会同年
    收科天陛顷同时，回首相欢事亦稀。
    追讲旧游犀尘脱，交酬新唱彩笺飞。
    直须倾倒樽中酒，休惜淋浪飞上衣。
    日暮主翁留客辖，会稽聊滞买臣归。

王安石　和王微之登高斋三首
    寒云沈屯白日埋，河汉荡坼天如簁。
    衡门兼句限泥潦，卧听竨木鸣相挨。
    萧辰忽扫纤翳尽，北岭初出青嵬嵬。
    微之新诗动我目，烂若火齐金盘堆。
    想携诸彦眺平野，高论历诋秦以来。
    觥船淋浪始快意，忽忆归云胡为哉。
    念君少壮辍游衍，发挥春秋名玉杯。
    书成不得断国论，但此空语传八垓。
    登临兴罢因感触，更欲远引追宗雷。
    君知富贵亦何有，谄誉未足偿讥排。
    风豪雨横费调燮，坐使发背为黄台。
    留宾往往夜参半，虽有杂俎无由开。
    江南佳丽非一日，况乃故园名池台。
    能招过客饮文字，山水又足供欢咍。
    剩留官屋贮酒母，取醉不竭当如淮。

王安石　和王微之登高斋三首
    六朝人物随烟埃，金舆玉几安在哉。
    锺山石城已寂寞，只见江水云端来。
    百年故老有存者，尚忆世宗初伐淮。
    魏王兵马接踵出，旗纛千里相搪挨。
    当时谋臣非不众，上国拔取多陪台。
    龙腾九天跨四海，一水欲阻为可咍。
    降王北归楼殿坼，弃屋尚锁残金堆。
    神灵变化自真主，将帅何力求公台。
    山川清明草木静，天地不复屯云雷。
    使君登高访古昔，伤此陈迹聊持杯。
    因留嘉客坐披写，鄋渌笑语倾如簁。
    酒酣重惜功业晚，老矣万卷徒兼该。
    攒峰列壑动归兴，忧端落笔何崔嵬。
    余年无欢易感激，亦愧庄叟能安排。
    青灯明灭照不寐，但把君诗阖且开。

王安石　和王微之登高斋三首
    干戈六代战血埋，双阙尚指山崔嵬。
    当时君臣但儿戏，把酒空劝长星杯。
    临春美女闭黄壤，玉枝自蕊繁如堆。
    後庭新声散樵牧，兴废倏忽何其哀。
    咸阳龙移九州坼，遗种变化呼风雷。
    萧条中原砀无水，崛强又此凭江淮。
    广陵衣冠扫地去，穿筑陇亩为池台。
    吴侬倾家助经始，尺土不借秦人簁。
    珠犀磊落万艘入，金璧照耀千门开。
    建隆天飞跨两海，南发交广东温台。
    中间巌巌地无几，欲久割据诚难哉。
    灵旗指麾尽貔虎，谈笑力可南山排。
    楼船蔽川莫敢动，扶伏但有谋臣来。
    百年沧洲自潮汐，事往不与波争回。
    黄云荒城失苑路，白草废畤空坛垓。
    使君新篇韵险绝，登眺感悼随嘲咍。
    嗟予愁惫气已竭，对垒每欲相劘挨。
    挥毫更想能一战，数窘乃见诗人才。

王安石　和王微之秋浦望齐山感李太白杜牧之
    齐山置酒菊花开，秋浦闻猿江上哀。
    此山漠漠云垂地，南埭悠悠水映人。
    驰道蔽亏松半死，射场埋没雉多驯。
    登高一曲悲亡国，想绕红梁落暗尘。

王安石　和微之林亭
    为有檀栾占雒阳，忆归杖策此徜徉。
    观鱼得意还知乐，入鸟忘机肯乱行。
    未敢许君轻去国，不应如我漫为郎。
    中园日涉非无趣，保此千锺慰北堂。

王安石　和微之药名劝酒
    赤车使者锦帐郎，从客珂马留闲坊。
    紫芝眉宇倾一坐，笑语但闻鸡舌香。
    药名劝酒诗实好，陟厘为我书数行。
    真珠的皪鸣槽床，金罂琥珀正可尝。
    史君子细看流光，莫惜觅醉衣淋浪。
    独醒至死诚可伤，欢华易尽悲酸早，
    人间没药能医老。
    寄言歌管众少年，趁取乌头未白前。

王安石　和微之重感南唐事
    叔宝倾陈衍弊梁，可嗟曾不见兴亡。
    斋祠父子终身费，酣咏君臣举国荒。
    南狩皖山非故地，北师淮水失名王。
    天移四海归真主，谁诱昏童肯用良。

王安石　和文淑
    天梯云栈蜀山岑，下视嘉陵水万寻。
    我得一舟江上去，恐君东望亦伤心。

王安石　和文淑湓浦见寄
    多难漂零岁月赊，空余文墨旧生涯。
    相看楚越常千里，不及朱陈似一家。
    发为感伤无翠葆，眼从瞻望有玄花。
    唯诗与我宽愁病，报尔何妨赋棣华。

王安石　和吴冲卿集禧斋祠
    缄封祝辞密，占写御名真。
    帝坐遥临物，星图俯映人。
    风含烟外节，月点雾中茵。
    沈藿升烟远，槐檀取燎新。
    羽衣归寂寞，金锼立逡巡。
    却想来时路，还疑隔一尘。

王安石　和吴冲卿雪
    阳回力犹邅，阴合势方巩。
    填空忽汗漫，造物谁怂恿。
    轻於擘絮纷，细若吹毛氄。
    云连昼已瞀，风助宵仍汹。
    凭陵虽一时，变态亦千种。
    帘深卷或避，户隘关犹拥。
    滔天有冻浪，匝地无荒陇。
    飞扬类挟富，委翳等辞宠。
    穿幽偶相重，值险辄孤耸。
    积惨会将舒，群轻那久重。
    纷华始满眼，消释不旋踵。
    槁树散飞花，空檐落县湩。
    还当困炎热，以此涤烦壅。
    共约市南人，收藏不为冗。

王安石　和吴冲卿雪霁紫宸朝
    虎士开阊阖，鸡人唱九霄。
    云移银阙角，日转玉廊腰。
    箒动川收潦，靴鸣海上潮。
    舞袍沾宿润，拜笏拥残飘。
    赐饮人何乐，归嘶马亦骄。
    低徊但忘食，吟咏得逍遥。

王安石　和吴冲卿鸦鸣树石屏
    寒林昏鸦相与还，下有跂石苍孱颜。
    曾於古图见彷佛，已怪刀笔非人间。
    君家石屏谁为写，古图所传无似者。
    鸦飞历乱止且鸣，林叶惨惨风烟生。
    高斋日午坐中见，意以落日空上行。
    君诗雄盛付君手，云此非人乃天巧。
    嗟哉浑沌死，乾坤至，
    造作万物丑妍巨细各有理。问此谁主何其精，
    恢奇谲诡多可喜。人於其间乃复雕鑱刻画出智力，
    欲与造代追相倾。拙者婆烫尚欲奋，
    工者固已穷夸矜。吾观鬼神独人意异，
    虽有至巧无所争。所以虢山间，
    埋没此宝千万岁，不为见者惊。
    吾又以此知妙伟之入在百世後，造始乃与元气并。
    画工粉墨非不好，岁久剥烂空留名。
    能从太古到今日，独此不朽由天成。
    世人尚奇轻货力，山珍海怪采掇今欲索。
    此屏後出为君得，胡贾欲价著不识。
    吾知金帛不足论，当与君诗两相直。

王安石　和吴相公东府偶成
