<!-- { "loadSidebar": true } -->
    上人幼负凌云志，十五为僧今廿二。
    鲸波不怕险如崖，远涉要明西祖意。
    老松阴下扣烟扉，未透慈溪劈箭机。
    满口乡谈学唐语，帝都丁唤那斯祁。
    粗拳便欲拦胸{上祝下土}，又恐傍观分背触。
    快归省问老传衣，古磵寒泉休瞪目。

释绍昙　磉石
    鎚凿工夫见十全，润时知雨玉余温。
    看渠负载擎天柱，个个无非硬脚跟。

释绍昙　山水图
    招提依约在烟萝，酒旆风微拂钓蓑。
    欲税云林归卜隐，山灵应笔赚人多。

释绍昙　山叟
    不褒红尘有利名，閒听幽鸟静看云。
    羲皇世上无穷乐，曝背茅檐策几勋。

释绍昙　烧笋
    稚子相呼脱锦衣，饷春不减道山薇。
    翻身跳入炉中浴，透得山僧啮镞机。

释绍昙　石庵
    确硬工夫做十全，宾关深锁绿萝烟。
    险崖机峻无人透，几见春山蕨竖拳。

释绍昙　石壁
    一方峭峻绝安排，立处还同万仞崖。
    卢老倩人书不得，春日濈濈长莓苔。

释绍昙　石灰
    炉鞴亲从锻炼来，十分确硬亦心灰。
    盖空王殿承渠力，合水和泥做一回。

释绍昙　石井
    打硬工夫搆得深，谁知水底有蓬尘。
    放开一线路头活，落赚几多明眼人。

释绍昙　石室和尚赞
    面孔得人憎，脑中秋月皎。
    做处没瘢痕，用时成要妙。
    见明极透出夜明帘，依圆照烂煨文武火。
    几处移场弄险机，电卷风旋人绝倒。

释绍昙　石溪自雁宕避难回天童巢云
    苍鹰俊翼倦摩霄，岩下深云稳寄巢。
    且放愁胡双眼闭，恐惊群鹭宿寒梢。

释绍昙　拾得磨墨赞
    面皮顽恶发须忪，磨墨元来也不中。
    冷看他人书淡字，不知污得布裙浓。

释绍昙　拾得磨墨赞
    可怜拾得，侧望徒劳。
    墨有消时恨不消。

释绍昙　世尊乞食归放拄杖以手拄颐坐眠赞
    雪岩曾经苦，勤行七佛仪。
    持钵不得食，诈道不闻饥。
    六环锡重，无力扶持。
    颺下拄颐眠一觉，梦中消息许谁知。

释绍昙　示宝头陀之径山打钟
    劳生梦寐分途辙，深省一声何处发。
    客系枫林半夜舟，僧敲烟寺黄昏月。
    争似凌霄峰顶头，怒鲸吼彻千林秋。
    饱噇眠汉不知晓，有眼如盲还听否。
    我侬会得无闻性，说与头陀终不信。
    不信试归撞击看，风递落花山意寒。

释绍昙　示日本景用禅人
    日本国与大唐国，一片皇风无间隔。
    如将枣置针锋，破草鞋跟天地窄。
    上人满腹{上祝下土}疑团，夷夏区分扣牧间。
    老懒不能分说得，隔林春鸟语绵蛮。
    当机为汝分明举，不涉离微急荐取。
    佛祖玄关错踏翻，金乌飞上珊瑚树。

释绍昙　疏山送道州如矮归湘西
    笔头俊逸眼头亲，邈得疏山矮子真。
    落雁图边轻展看，谁云不是道州人。

释绍昙　疏山送日兄归玄沙
    疏山觅得曹家女，娇舞西风不解羞。
    归与谢郎称万福，免教红烂在渔舟。

释绍昙　疏山塔
    衲僧毛病没星星，刚被傍人授记成。
    万壑松涛撼明月，隔溪误认倒屙聋。

释绍昙　疏山塔
    活被人埋汝水濆，新丰一曲杳无闻。
    可怜娇舞曹家女，不嫁春风嫁白云。

释绍昙　双溪
    朝过正派竞分支，那个源头肯放低。
    堪笑截流人不荐，从东过了又从西。

释绍昙　舜待者以拙自处请语为警
    大地人求巧，子独全其拙。
    吃饭倒把匙，刺眼翻著袜。
    只知困守株，不愁飞辩月。
    天真未解分，混沌一团铁。
    抱璞寻炉鎚，巧手难施设。
    朼来就拙玲珑阴，毡拍板合无弦琴。
    摘杨黄花嗑然笑，樵童牧竖皆知音。
    岂不见棱道者，破七蒲团无缝罅。
    鬼窟翻身呼大差，卷起帘来见天下。
    又不见隆藏主，此是吾家睡虎子。
    气肃西风牙爪露，千林扫迹无狐兔。
    须知巧自拙中出，巧拙到头无处觅。
    无寻觅处知端的，急来与汝粗拳吃。

释绍昙　舜兄南山为僧后归东林
    新生白额眼光摇，肯向南山恋旧巢。
    背蹭西风行一转，人惊不过虎溪桥。

释绍昙　松上人求古林
    秀擢威音劫外春，灵根盘结几何深。
    挺生临济清凉树，尽大地人来息阴。

释绍昙　松州
    一道阴凉自古来，依稀临济手亲栽。
    枝枝叶叶垂清露，点得合城人眼开。

释绍昙　嵩岳珪禅师移树图赞
    野树无要作麽移，盖头茅免八风吹。
    直饶深入那伽定，弄鬼精魂谁不知。

释绍昙　送辩兄归松江
    听清猿罢啼烟霞，声色纯真未到家。
    一曲吴歌归棹稳，松江雪点白蘯花。

释绍昙　送椿兄之蒋山
    老全凌霄彻骨穷，强书白契卖虚空。
    要将刀尺分长短，须向钟山问宝公。

释绍昙　送东川本之太白
    万松关险路萦纡，门掩深云窄有余。
    佛过低头不妨得，且图人见额边珠。

释绍昙　送鉴禅人自天童之江心
    东谷生涯彻骨贫，烦君说与了师兄。
    一从凤宿龙巢后，宝殿无人步月明。

释绍昙　送节操翁住阎寺
    早年教海已驰名，破衲青灯究一经。
    不惜虚空开口说，肯教顽石点头听。
    宸奎锡命旌梅坞。丹桂飘香供柏庭。

释绍昙　送杰兄归子云墨池
    凌风倒握瘦藤枝，来探坡仟浣墨池。
    染污一身难洗雪，到家莫使子云知。

释绍昙　送径山圆兄乱后归乡
    故国类尘惨甲兵，劳生终日望升平。
    军持带得龙渊水，归去何妨一洗清。

释绍昙　送镜兄之虎丘
    虎岩老虎太威狞，平地拿人死复生。
    背却西风行一转，髭须倒捋两三茎。

释绍昙　送俊兄归桃源省母
    故国胡尘蔽不开，拿舟深入武陵家。
    野桃花映娘生面，莫学灵云眼著沙。

释绍昙　送老闻归安公
    楼至一双粗脚踪，分明弄假却成真。
    去将锹子从跟划，免踏春泥惑乱人。

释绍昙　送林荆州归蓬莱
    蓬莱山翁抱仙骨，稳跨长鲸游八极。
    玉壶深贮海山云，十载穷幽归未得。
    年业骨蜕壶倒空，长鲸又化为苍龙。
    了无一物可依倚，卷舒出没云无踪。
    而今返旆蓬莱去，直欲追寻赤松子。
    与渠击碎大还丹，为渠塞断长生路。
    示之肘后符，佛魔敛裧龙蛇趋。
    授之不传诀，珊瑚枝枝撑著月。
    阿呵呵，胸次风流和几何，
    我分岩扃饱黄独，佳音听取到烟萝。

释绍昙　送绵袄与东冈
    罗纹结角见踪由，翻著从教刺眼休。
    线路放开绵密密，瞿昙踢出脚尖头。

释绍昙　送勉华严见本师
    秦望山前撞老爷，一拳打得鼻头喎。
    衲僧气息都忘了，无复寻香嗅杂华。

释绍昙　送明兄之天童
    古蛮丝裹块焦桐，色带凌霄劫火红。
    送与天童弹一操，风前月下滴丁东。

释绍昙　送清兄见天童并扣石溪
    前宝公兮后宝公，分身说法在玲珑。
    访寻不用论宾主，十二面门元一同。

释绍昙　送日本尔侍者
    径山无法与人传，几度亲遭劈面拳。
    今日大唐回首去，鼻头元在口皮边。

释绍昙　送如兄见枯樁
    枯樁一语错流传，碍塞平人万万千。
    百杂碎时须跳出，莫教坐在法身边。

释绍昙　送僧参太白痴绝和尚并石溪和尚挂牌
    前宝公兮后宝公，分身说法在玲珑。
    参寻不用论宾主，十二面门元一同。

释绍昙　送僧归岳麓印传灯
    袖舞秋风尾瘦藤，南归岳麓看传灯。
    先寻古殿经行处，唤醒当年吃攧僧。

释绍昙　送剡源讲师住华亭延庆
    三周讲得坠开花，法眼无瑕却有瑕。
    切莫朱泾访船子，一桡摵碎泼生涯。

释绍昙　送舜侍者见万寿退耕和尚
    湖山深处侍巾瓶，错认频呼小玉声。
    急掩耳待寻活路，司南车在阖闾城。
    
    【卷08】

释绍昙　送悟侍者参育王偃溪和尚
    茂阴深处击寒冰，洗得娘生两耳清。
    塞断不听呼小玉，顺风来听偃溪声。

释绍昙　送悟侍者归天台葬父
    不学那吒拆肉还，小沙弥有恶机关。
    一拳{上祝下土}杀深埋了，倒卓天台作寿山。

释绍昙　送雪窦圆兄归疏山
    锦镜浓妆蜀样花，没尘无处惹尘埃。
    好归说与曹家女，已是当堂打破来。

释绍昙　送佑兄之仰山
    仰山活业苦无多，畲片荒田种粟箩。
    去与一锄翻到底，听渠叉手道如何。

释绍昙　送悦兄归篆江省母
    万叠稼阴衬落花，一江流水篆纹斜。
    娘生面目无遮护，见得分明始到家。

释绍昙　送云卧接待庵主
    云卧遗风仰正传，接人全在钁头边。
    临机不用闲忉怛，自有春山蕨竖拳。

释绍昙　送载上人往天童更依
    教眼年深似拍盲，金篦刮了膜重生。
    说天童有翳晴药，妙手轻轻点即明。

释绍昙　颂古五十五首
    古洞桃花发嫩枝，施朱施粉两相宜。
    要渠成结千年实，多谢春风著意吹。

释绍昙　颂古五十五首
    田库翁翁两鬓霜，苦贫浊酒弄觥觞。
    儿孙步步相随逐，扶得归家又发狂。

释绍昙　颂古五十五首
    收拾成都卖卜家，君平术肆独宏开。
    闹中人献支机石，掀倒卦盘归去来。

释绍昙　颂古五十五首
    一块郴州铁，浑仑擘不开。
    轮车槌击著，雪刃暗飞来。

释绍昙　颂古五十五首
    势罢奴欺主，年衰鬼弄人。
    南泉招致得，冷泪湿衣巾。

释绍昙　颂古五十五首
    落赖儿郎自小愚，为贪花酒废诗书。
    当时早得严师训，破坏箕裘未到渠。

释绍昙　颂古五十五首
