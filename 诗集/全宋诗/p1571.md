<!-- { "loadSidebar": true } -->
    青袍绿当映斑衣，幕府风流彼一时。
    云驭归欤可无憾，承家犹有宁馨儿。

刘宰　挽恭靖司法兄九首
    雪压茅茨半欲倾，夜阑犹听读书声。
    苍苔翠行迷遗址，尚想寒窗对短檠。

刘宰　挽恭靖司法兄九首
    日晏炊烟冷屋山，典书糴米奉慈颜。
    祗今童稚便安养，一饱谁知有许艰。

刘宰　挽恭靖司法兄九首
    贤书五上动宸旒，鵰鹗横飞正得秋。
    老去刘蕡终不第，时来校尉几封侯。

刘宰　挽恭靖司法兄九首
    词场士气久衰颓，得丧关心日九回。
    但使圣朝闻鲠论，不妨夫子逊论魁。

刘宰　挽恭靖司法兄九首
    踏遍山崖与水边，要教皇泽下氓编。
    祗今桐沬民犹活，问讯南昌尉已仙。

刘宰　挽恭靖司法兄九首
    羊胜公孙两者间，端人著脚固应难。
    法曹賸有梅花句，拂袖何妨载月还。

刘宰　挽恭靖司法兄九首
    沉酣博塞两防微，男业诗书女治丝。
    遗训一编昭日月，宗门于此卜兴衰。

刘宰　挽恭靖司法兄九首
    双剑齐飞下九渊，更惊白壁堕黄泉。
    世间何用知非福，独立斜阳意茫然。

刘宰　挽恭靖司法兄九首
    论心海内几亲朋，岁晚相依祗弟兄。
    夜雨对床无复昔，春风回首独伤情。

刘宰　挽桂山君王伯奇
    桂山山在天台上，秋风吹云列屏障。
    山中有客芙蓉掌，日日来看桂业长。
    老我住在京江湄，光芒夜夜占少微。
    哀哉死者不可作，薤露忽更扫隐词。

刘宰　挽贺运管二首
    赫赫儒宗裔，堂堂公相家。
    清规凛冰雪，荐墨烂云霞。
    未协生桑梦，俄兴逝水嗟。
    摇怜遗爱在，月澹戈溪花。

刘宰　挽贺运管二首
    妄拟弦歌乐，欣逢簿领贤。
    高明固天分，清白自家傅。
    云望同凄切，星奔认后先。
    孤城重回首，愁锁暮江烟。

刘宰　挽江宁丁尉二首
    蚤以才弃赋，终焉学入官。
    登名先杜牧，择地得长干。
    南部威方振，横山冠即安。
    仙游定何许，烟锁暮江寒。

刘宰　挽江宁丁尉二首
    进秩膺丹诏，论功更紫枢。
    九霄飞鹗奏，万里入鹏图。
    竟负丁年志，端符巳岁呼。
    向来延客处，落日澹平芜。

刘宰　挽京口使君丰郎中十首
    先帝龙飞第一春，银袍鹄立对严宸。
    当时旧侣能多少，又向风前哭此人。

刘宰　挽京口使君丰郎中十首
    妙年意气已横秋，不为身谋为国谋。
    斥去佞臣谈笑里，英名高压汉朱存。

刘宰　挽京口使君丰郎中十首
    开边为计苦匆匆，淮水东流战血红。
    军令一申人百勇，议郎当日佐元戎。

刘宰　挽京口使君丰郎中十首
    再向江淮把一麾，民情可但不能欺。
    来时叔度嗟何暮，去日何公苦见思。

刘宰　挽京口使君丰郎中十首
    牢盆利散海隅空，一念焦劳轸圣衷。
    万井春回和气满，皇华玉节到淮东。

刘宰　挽京口使君丰郎中十首
    惨澹胡沙草木腥，长淮坐断倚贤城。
    策勋归去犹遗憾，未挽天河洗甲兵。

刘宰　挽京口使君丰郎中十首
    残胡失驭走群雄，人物争归掌握中。
    河洛祗今修旧贡，凌烟端合首群公。

刘宰　挽京口使君丰郎中十首
    持橐无由侍玉皇，含香仅长汉诸郎。
    丰碑不用书成绩，自有司勋纪太常。

刘宰　挽京口使君丰郎中十首
    南徐开府未旬时，一扫烦苛布惠慈。
    孺子竟孤县榻望，伯牙空有绝弦悲。

刘宰　挽京口使君丰郎中十首
    问讯时来野叟家，细书整整复斜斜。
    江湖老矣何人记，泪逐西风染钓车。

刘宰　挽考亭陈居士二首
    八十人稀有，君年又过之。
    康强由学力，孝友自天资。
    瑞世芝三秀，承家桂一枝。
    万山围陇首，昌大看他时。

刘宰　挽考亭陈居士二首
    旧数同门友，尤推令子贤。
    登堂愧予晚，爱客莫君先。
    瘦马青山外，孤帆落照边。
    风流无复见，执绋涕潸然。

刘宰　挽雷处士
    别驾推前辈，当家得后昆。
    零丁问防墓，高大复于门。
    达观吾忘我，儒风子又孙。
    闾阎耆旧尽，能复典刑存。

刘宰　挽李闽师母夫人三首
    夫人天赋与神灵，初度祥光烛户庭。
    归去足知躔次在，九霄还要老人星。

刘宰　挽李闽师母夫人三首
    旌旗直指阵云开，文驷雕轩寿母来。
    万古欢呼和气荡，胡儿不战倒戈回。

刘宰　挽李闽师母夫人三首
    九十馀龄地下仙，人间五福信兼全。
    可怜闽部思贤牧，犹恨夫人不百年。

刘宰　挽刘季文
    断岸扁舟去，中林好事家。
    扣门无倦色，安土足生涯。
    国宠期金紫，家声振玉砂。
    如何年不百，泣泪湿飞花。

刘宰　挽潘校尉
    一经知教子，三釜拟荣亲。
    风树存亡恨，迷茫北渚津。

刘宰　挽齐斋倪尚书
    南山有孤松，屹立几寻丈。
    雪根雨露滋，藤萝巧相傍。
    高柯撑青空，落落不可上。
    辽东白鹤归，城郭固无恙。
    饥鸟拾馀粒，巢燕倚飞幌。
    芝田杳何许，鼓翮超蓬阆。
    尚书千载人，馀子岂辈行。
    方时鄙俗学，制行多矫亢。
    我独道其常，曰彼非至当。
    世事有翻覆，阴阳日消长。
    谁其倡攻伪，欲使尽一网。
    我独持其平，工辨直与枉。
    前瞻岂尚同，后顾亦非党。
    介然两不合，兰佩拂千嶂。
    惟皇思建极，正直首延访。
    几趋銮禁直，屡侍金华讲。
    三黜柳士师，一念齐得丧。
    岁晚复来归，旧德世所仰。
    文昌岂不贵，台星连两掌。
    贞元朝士少，正始遗风荡。
    淹留感时事，去去得初尚。
    湖光浮盏斝，岩花开步障。
    意行无物累，静寄绝尘想。
    寥寥香山翁，胜处备相倣。
    虽临大化尽，不放葵藿向。
    遗秦手自书，治忽犹指掌。
    内欲八柄专，外欲四聪广。
    国本欲先定，以击四海望。
    国势欲自强，不受夷虑诳。
    于今一开卷，星斗照穹壤。
    奄奄气将微，耿耿神愈王。
    更为一夕留，泰然须昧爽。
    庶几华封祝，不使臣子旷。
    从容有如此，岂留智力强。
    平生刚大气，胸次妙冲养。
    我生不及门，知敬如达巷。
    九京不可作，千古恨悢悢。

刘宰　挽弃水心侍郎三首
    北学源流远，南来岁月迁。
    群心知未昧，诸老屹相连。
    百岁同归尽，斯文要有传。
    宵长残月堕，遗恨渺山川。

刘宰　挽弃水心侍郎三首
    嘉会欣千载，偏安隘一方。
    言言本周孔，草草笑隋唐。
    禁路无停辙，江流有巨防。
    空馀遗藁在，万古日争光。

刘宰　挽弃水心侍郎三首
    忆袖弥衡剌，赏登元礼门。
    想忘如旧识，一笑等春温。
    东望山川远，西归岁月奔。
    遥怜人篵室，烟锁暮江昏。

刘宰　挽钱承事
    药市能推此念诚，一言为重万金转。
    特书会有河东柳，为记嘉名埒宋清。

刘宰　挽钱贤良
    奏篇重彻冕旒前，欲挽银河荡八埏。
    六计不为当世间，一编空受老人傅。
    规恢汉祚天方取，问讯南昌尉已仙。
    遇合无人会成数，故山松柏惨寒烟。

刘宰　挽师虞卿三首
    渊源师友邺侯门，赫奕家声汉相孙。
    冠带仅容游璧水，姓名竟不上慈恩。

刘宰　挽师虞卿三首
    蚤岁谋生愧弟昆，一窗容膝眇乾坤。
    田园岁晚非能事，祗有诗书遗子孙。

刘宰　挽师虞卿三首
    年时床下拜庞公，鸡黍留连日正中。
    客子倦游归计速，伤心先友转头空。

刘宰　挽孙府君二首
    积累承三世，清修自一家。
    穷通渠已定，悃愊我无华。
    秋野禾生穗，春园果著花。
    平生行乐处，未必愧烟霞。

刘宰　挽孙府君二首
    雁序均同气，鴒原见此情。
    数椽忘尔汝，一饱共孤惸。
    绿绶方娱侍，黄粱已梦惊。
    无人知倚伏，风树惨佳城。

刘宰　挽太平赵倅三首
    大雅如公信不群，书藏万卷笔如神。
    再从鹗表腾霄汉，直上龙门振羽鳞。
    莲幕今无居右客，花封旧有去思民。
    从来姑孰佳山水，可惜题与失伟人。

刘宰　挽太平赵倅三首
    薄俗纷纷不再淳，吁嗟公子独振振。
    从知为善身心乐，不惮分财手足亲。
    韦布几人勤礼遇，杯盘一笑见天真。
    苍苍谁谓浑无信，千里名驹已绝尘。

刘宰　挽太平赵倅三首
    当年垂橐叩天阍，自笑唯馀舌尚存。
    下榻勤君延孺子，加餐愧我异王孙。
    归欤益轸门阑旧，至止频承笑语温。
    一日佳城符吉兆，千年福地锁灵根。

刘宰　挽汤参议三首
    再协三刀梦，终孤五马迎。
    行藏一委分，喜愠两忘情。
    议幕临边琐，筹帷赖老成。
    伤心江汉水，东下送铭旌。

刘宰　挽汤参议三首
    徇义千钧重，论财一羽轻。
    大伦元有序，世禄我持平。
    外庑家如寄，东皋产半倾。
    谋生有如此，垂世祗清名。

刘宰　挽汤参议三首
    妇党名推重，乡评我弃馀。
    共嗟身许拙，直与世缘疏。
    种竹沿修陇，栽花傍小渠。
    南园重回首，浓绿上畦蔬。

刘宰　挽汤贡士三首
    雁塔平生志，鸡窗万卷书。
    年虽逾六秩，勤不废不三馀。
    仅喜名天府，空傅赋子虚。
    盈亏天有定，我欲问何如。

