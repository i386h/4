<!-- { "loadSidebar": true } -->
陈造　赠臧文仲四首
    理以定胡明，用智或成痚。
    芸芸自根求，一一皆我储。
    饥{左米右备}渴须浆，水固不宜车。
    请君默自烛，是物谁欠余。

陈造　赠臧文仲四首
    始吾泛其观，中吾固其守。
    拳拳宝所重，世或轻敝帚。
    厩马我所师，家鸡谁得有。
    此心如此用，烦君订是否。

陈造　赠张德恭
    少日试推敲，未脱蜂鹤病。
    世间十全手，噬肯爱三请。
    即今悔少作，草草生气盛。
    逢人忍修缩，拜手博是正。
    往往掉其臂，百叩不一应。
    趐屃仰前修，萎惫不能劲。
    从君父子游，似颇识蹊径。
    使君唾隋珠，枚叟每后乘。
    郎君撞烟楼，楚珩复相映。
    两豪五字律，万象一清镜。
    剩馥副群趋，余风振不竞。
    邮城望迎銮，未敢惮奔命。
    向来从渠后，无乃莹吾听。
    回省多岐亡，满冀一语订。
    此篇尤爱我，见推乃见警。
    政使元白前，向君亦修敬。

陈造　赠章宰
    汤池潴巉岩，房祠踞穹隆。
    向来偕君西，寒雨斜惊风。
    虚檐吞山川，悗若困樊笼。
    往来三十里，兀兀妇车中。
    颈方学缩鳖，眼不到飞鸿。
    迄今簿领前，老面潮羞红。
    昨夕县麻势，子亦胡能东。
    如子亨衢人，不应分我穷。
    山灵两介士，不屑陵原通。
    我辈吏尘涴，枨触肯见容。
    高兴未渠尽，佳节宁易逢。
    调琴家治具，竹堂小窗栊。
    酬酢十客优，疱隶良易供。
    登山与听雨，取醉政自同。
    玉友陪从事，共达吾深衷。
    逮今强健时，数近玻璃钟。
    丹杏正媚妩，柳枝颇昌丰。
    古今共陈迹，春事尚匆匆。
    此欢不可失，此广傥见从。
    对花但忍渴，请看衰病翁。

陈造　赠赵步师
    出处升沉转首非，无端颠倒念分违。
    瘦羊博士尚骨立，白马将军今肉飞。
    共仰钩陈明帝极，少须尺箠下金微。
    为公草罢平羌檄，径指淮乡旧钓矶。

陈造　赠赵丞四首
    老懶无诗到雪梅，僧窗驼坐拨萁灰。
    朝来好语成快读，匕筹惊投不为雷。

陈造　赠赵丞四首
    君家鸾镜照芙蓉，笑我衣襦绽不缝。
    想见后堂颓醉玉，梁州按罢晚妆慵。

陈造　赠赵丞四首
    我衰但作一廛计，认古宣城为故乡。
    待得故人来作牧，试吟打鸭起鸳鸯。

陈造　赠赵丞四首
    共约京都看早春，枣骝缓踏软红尘。
    要君弹压湖山景，莫惜新篇举似人。

陈造　赠赵监岳
    才俊如君士论推，下交从昔最知归。
    谈间八面无馀敌，酒处千金不当挥。
    方办西湖陪语笑，预愁南浦诉分违。
    只今又捧江西檄，连夜惊魂梦打矶。

陈造　赠赵排岸兼简汪尉
    二年挽眉簿书俗，分无足音到空谷。
    赵侯缥缈尘外人，肯舣归舟问幽独。
    冰壶炯炯当九秋，岩电熠熠悬双目。
    小家樽俎解咄嗟，卷褥或能营酒肉。
    从容不待投辖留，坐来屡跋铜盘烛。
    酒酣辞锋不受触，脱手诗成惊破竹。
    雄才伟论两超绝，磊嵬大称此腰腹。
    定多欬唾到银笔，自可风标藏画轴。
    别去日月讵几馀，丰悴真成手翻覆。
    慈乌绝哺心糜碎，脊令断行泪陆续。
    化儿与人底异情，念君胡宁耐荼毒。
    诗肠只作饥雷吼，谭舌未免穷涂哭。
    肉割鹭股竟何补，书凭雁翼惭虚辱。
    退之方急一箪食，少陵徒思万间屋。
    语追竞病代舍宽，王将军家禄千斛。
    奋蜚行矣君有待，否泰更之吾已熟。
    岂容步仞局赤骥，会见青冥上黄鹄。
    奉川之汪乖崖上，有粟如阜金如粟。
    载宽县籍偿丁算，长与饥民共年谷。
    一牛鸣地监河侯，盍令颜阖能饘粥。

陈造　赠赵秀才
    衮衮红尘去，扁舟得挽回。
    半生障日手，一笑沃愁杯。
    应俗吾衰矣，论文子壮哉。
    明年日边信，满冀好怀开。

陈造　赠赵秀才一首
    平生心事钓渔舟，邂逅青衫映白头。
    肯为功名戏雕虎，不留颜面对沙鸥。
    露溥青盖高荷晓，风约黄陂小麦秋。
    入眼斜川归趣好，此身何处不菟裘。

陈造　赠赵子野
    长翁饮德腹为实，赵侯论交胶在漆。
    这曹未肯孤吟赏，车载鸱夷挽衰疾。
    楼前红树媚晴霁，楼间清风细披拂。
    峥嵘帝皞夺花事，仿佛江妃奏瑶瑟。
    巾欹帻堕人傲兀，堂堂饮兴方未毕。
    眼看韶华吾嗫嚅，气摩苍昊君家逸。
    人间乐事易陈迹，便恐清欢转头失。
    孰知椽笔今诗史，烦君挥毫记今日。

陈造　赠钟汝楫
    坐窗雨萧萧，出户泥活活。
    旅食向六旬，淫霖破七八。
    旧新佳客断，局陋不可活。
    钟郎卷衔袖，诗与人秀发。
    诵之未数纸，骤觉阴氛豁。
    壮如秋涛涌，清比哀玉戛。
    骚人咏香草，不足供采捋。
    诗人深堂奥，掉臂欲排闼。
    应接殊不暇，愧耻那容刷。
    正宜长聚集。慰我抱饥渴。
    不见动十日，有力苦见夺。
    转头二十年，梦觉几电抹。
    我甘鼯五穷，子亦狼载跋。
    川增得深敬，外此本毫末。
    别语忽见谂，回肠隐胶葛。
    乘除等寒暑，休王有回斡。
    豫章出林迟，出乃千丈拔。
    天居五云处，往矣侪俊杰。
    当念淮出阳，有人晞短发。
    噬肯回叶舟，谭妙共蔬粝。

陈造　赠仲国美
    三阅春光一建瓴，依然归棹泊危亭。
    乌迎客子各头白，柳学故人俱眼青。
    曾是纵谭僵婢仆，又成豪饮卧罍瓶。
    明朝小话前溪别，分付溪风管醉醒。

陈造　张丞见和次韵答之
    中年赋远游，群仙谓匹敌。
    朼来吏海隅，笑死鹤背客。
    昔人混屠酤，不取俗眼只，
    惟应赤城老，默许分半席。

陈造　张丞见和次韵答之
    故人十年别，墙宇今密迩。
    谭胜复诗工，排日有欢喜。
    所嗟连城璧，过诧窭人子。
    何况政术痚，一一赖提耳。

陈造　张丞见和次韵答之
    我本山林人，娱老有日用。
    时须禽一戏，暇乃笛三弄。
    言偿作县责，顾敢宝所重。
    催科未妨拙，防速牙角讼。

陈造　张丞见和次韵答之
    张东旧莫逆，雅趣瑟和琴。
    器用异所宜，渠观与山林。
    朝来览镜笑，鬓雪无可侵。
    但办摩衰眼，送君立班心。

陈造　张丞见和次韵答之
    男儿鼎珍食，富贵倚稽古。
    不然东山车，稳载十眉女。
    可怜强项令，俗尘塞肠腑。
    端如溧阳尉，老诉食荠苦。

陈造　张丞再有诗次韵
    仰高排{夏文换乔去丿}玩清圆，学力卑摧旧判年。
    后进或夸金掷地，前修犹是斗横天。
    晚规省语安衰病，暇复分题搅醉眠。
    只有君诗追古作，未忘缃素遣儿传。

陈造　张守送羊羔酒将以三绝次韵答之
    生尝跪乳资名教，死去遗芳谥碧香。
    洗盏开尝吾未敢，称冤肯入菜羹肠。

陈造　张守送羊羔酒将以三绝次韵答之
    小槽清凝带羶香，酿法知非羸角羊。
    拜赐未辞乾讲舌，呼儿留得荐蒸尝。

陈造　张守送羊羔酒将以三绝次韵答之
    瓮中别作一家春，羒羜微生得效珍。
    少贷陶家煎雪水，更论徐邈对贤人。

陈造　张守有和章复次韵三首
    一骨万金知未惬，五云七字不妨赊。
    此翁久断扬州梦，径付凝香旧主家。

陈造　张守有和章复次韵三首
    接翼鸿冥聊尔尔，大书麟获更仪仪。
    雄边仙伯横琴处，应道苏耽兴尽归。

陈造　张守有和章复次韵三首
    闲舒侧理题长句，漫与胎仙纪往回。
    花径宿莺楼着燕，因思如愿赋归来。

陈造　张守招隐
    春风吹作万家春，谁得联镳从使君。
    微径问花同载酒，深堂剪烛细论文。
    王郎把臂簪仍盖，严老呼舟首又分。
    安得云龙随上下，佳辰不复叹离群。

陈造　张秀才复留为作
    邮城望繁川，渺莽天一陬。
    亲知非不多，噬肯一来游。
    张侯我石友，前辈放一头。
    逃俗火避湿，赴义鹰韝名。
    穷谷喜足音，况接大雅流。
    前之翩然来，今复欣然留。
    兹非为我欤，厚意胡宜酬。
    日边有知己，崇论亲冕旒。
    故人书沓来，拥麾淮上州。
    置彼肯就此，与世风马牛。
    文字有至味，过从无珍羞。
    山院作僧过，竹静荷气浮。
    载下东野拜，幸贷别离忧。
    从渠夸毘子，见谓君何求。

陈造　张秀才枕屏
    寒风惨澹森木古，群鸦无人自翔舞。
    重山积水几里所，稍见孤舟渺烟雨。
    意吞洞庭卓天姥，短屏数幅渠能许。
    何时去作湖山主，还唤诗翁来着语。

陈造　丈亭
    小江随山巧回互，转首碧流分两股。
    丈亭系缆待潮生，徙倚才容一炊许。
    潮信曾何差顷刻，固应作意怜行客。
    为谁东去为谁西，酌酒殷勤酬河伯。

陈造　招山阳高徐二生饮二首
    梅花时节屡开樽，欲赠梅花欠可人。
    令日有人梅样好，迟君同赏雪中春。

陈造　招山阳高徐二生饮二首
    欲作山阴兴尽回，良思与子共衔杯。
    要须人境俱清绝，好抱瑶琴踏雪来。

陈造　招郑良佐
    向来闻名思见面，常恨东西异乡县。
    即今去我一苇航，亦复经年不相见。
    重阳佳辰可虚辱，橙香蟹肥家酿熟。
