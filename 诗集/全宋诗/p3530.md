<!-- { "loadSidebar": true } -->
    老夫病肺怯清秋，对酒不饮月莫愁。
    老夫未眠月未落，相伴且到三更头。

杨万里　初秋戏作山居杂兴俳体十二解
    暑入秋来午更强，风排两遣晓差凉。
    如何遶砌千枝蕙，只是开门一阵香。

杨万里　初秋戏作山居杂兴俳体十二解
    登起翻成坐睡昏，鹊声唤我步前轩。
    竹扉日隙针来大，射壁千千弹子痕。

杨万里　初秋戏作山居杂兴俳体十二解
    暑後花枝轮了春，杂英小巧亦炊人。
    索声解点粉描笔，金凤爱垂鸡下唇。

杨万里　初秋戏作山居杂兴俳体十二解
    风骚开噀　胙寒岩，劳绩批书课翠岚。
    梨子要肥千取百，菊苗每摘一生三。

杨万里　初秋戏作山居杂兴俳体十二解
    昨夜天垂破玉盆，今宵辛苦补盆唇。
    看他补到十六七，满得十分亏二分。

杨万里　初秋戏作山居杂兴俳体十二解
    甑头云子喜尝新，红嚼桃花白嚼银。
    笑杀官人浪髈喜，村人残底到官人。

杨万里　初秋戏作山居杂兴俳体十二解
    七月初头六月阑，老夫日醉早禾酸。
    莫将煮吃只生吃，更泄天机向达官。

杨万里　初秋戏作山居杂兴俳体十二解
    自暴群书旧间新，净揩白醭拂黄尘。
    莫羞空腹无丁字，且免秋阳晒杀人。

杨万里　初秋戏作山居杂兴俳体十二解
    独对秋筠倒晚壶，喜无吏舍四歌呼。
    柳梢一壳兹缁滓，屋角双班谷古孤。

杨万里　初秋戏作山居杂兴俳体十二解
    湖蜜青房蛹剥琼，沼犀紫觝脑藏冰。
    先生病暑无多酌，堆飣金柈作麽生。

杨万里　初秋戏作山居杂兴俳体十二解
    卓午从他火繖张，先生别有睡为乡。
    竹床多遍两头冷，瓦枕翻来四面凉。

杨万里　初秋戏作山居杂兴俳体十二解
    月色如霜不粟肌，月光如水不沾衣。
    一年没赛中元节，政是初凉未冷时。

杨万里　初秋小雨残暑未退
    雨好夫何小，凉新竟未多。
    飘萧才响瓦，点滴不沾荷。
    龙亦如侬否，渠还畏热麽。
    敢劳频上水，只倩挽天河。

杨万里　初秋行圃四首
    今年六月不胜凉，七月炎蒸不可当。
    一阵秋风初过雨，个般天气好烧香。

杨万里　初秋行圃四首
    小小园亭亦自佳，晚云过雨却成霞。
    烂开栀子浑如雪，已熟来禽尚带花。

杨万里　初秋行圃四首
    花梢飞下两鸣鸠，欲住还行行复留。
    拾得来禽吞不得，啄来啄去竟成休。

杨万里　初秋行圃四首
    落日无情最有情，遍催万树暮蝉鸣。
    听来咫尺无寻处，寻到旁边却不声。

杨万里　初入淮河四绝句
    船离洪泽岸头沙，入到淮河意不佳。
    何必桑乾方是远，中流以北即天涯。

杨万里　初入淮河四绝句
    刘岳张韩宣国威，赵张二相筑皇基。
    长淮咫尺分南北，泪湿秋风欲怨谁。

杨万里　初入淮河四绝句
    两岸舟船各背驰，波浪交涉亦难为。
    只余鸥鹭无拘管，北去南来自在飞。

杨万里　初入淮河四绝句
    中原父老莫空谈，逢著王人诉不堪。
    却是归鸿不能语，一年一度到江南。

杨万里　初入筠州界高冈铺
    千尺霜松夹道周，国初凉繖至今留。
    筠州旧是朝天路，六十年来行信州。

杨万里　初三日游翟园
    羽衣晓谒玄元殿，霜封万屋明飞霰。
    扶桑跳出丹砂丸，光射半天萦紫电。
    归涂微暖春衫知，小风不动旗脚垂。
    老夫掉头心独喜，翟园梅花招我嬉。
    呼儿媻姗且勃窣，才出谯门寒刮骨。东风十里卷黄尘，眼花头眩吹倒人。
    劣到翟园风便止，猿鹤前导花迎门。
    玉林亭子绝幽径，江梅千树吹香雪。
    茂松轩里清更清，棇飕一鼎煎茶声。
    春光催柳未肯青，池水借日无留冰。
    殷勤犯寒我不枉，外付胜游天岂轻。
    主人看客眼不白，鹦鹉传呼饷肴核。
    桃花碎片点鲈鮳，紫茸堆盘擘鹑腊。
    霜余橘颗金弹香，雪底苰芽玉版色。
    老夫欲醉金巨罗，樨子先唱骊驹歌。
    不羞冷面对风物，柰尔玉苰金栮何。

杨万里　初十日早炊蕉步得家书并家酿
    潢池东定得西还，病後涂中竟鲜懽。
    为许朝来有新喜，庭闱一骑报平安。
    年年自漉雪前醅，今岁无缘得一杯。
    政是荒村愁绝处，家中送得六尊来。

杨万里　初食大原生蒲萄，时十二月二日
    淮南蒲萄八月酸，只可生吃不可乾。
    淮北蒲萄十月熟，纵可作羓也无囱。
    老夫腊里来都梁，飣坐那得马乳香。
    分明犹带龙须在，径寸玄珠肥十倍。
    太原青霜熬绛饧，甘露冻作紫水精。
    隆冬压架无人摘，雪打水封不曾拆。
    风吹日炙不曾腊，玉盘一朵直万钱。
    与渠倾盖真忘年，君不见道逢麴车口流涎。

杨万里　初食淮白
    淮白须将淮水煮，江南水煮正相违。
    霜吹柳叶落都尽，鱼吃雪花方解肥。
    醉卧糟丘名不恶，下来盐豉味全非。
    饔人且莫供羊酪，更买银刀三尺围。

杨万里　初食笋蕨
    庖凤烹龙世浪传，猩唇熊掌我无缘。
    只逢笋蕨杯盘日，便是山林富贵天。
    稚子玉肤新脱锦，小儿紫臂未开拳。
    只嫌岭外无珍馔，一味春蔬不直钱。

杨万里　初四日晨炊横翠亭
    近看三峰失一峰，其余都与昨来同。
    多情横翠亭前玉，伴我同行两日中。

杨万里　初五日晓寒，浙人谓之蚕寒，盖麦秋寒也
    岁岁春寒欲去时，麦牵蚕惹不放归。
    早知今晓犹差冷，未肯疏它旧褀衣。

杨万里　初夏病起晓步东园二首
    低枝碧李压人头，过雨黄梅满道周。
    红日漏云初试暑，绿阴酣露已偷秋。

杨万里　初夏病起晓步东园二首
    病起乌藤强自扶，三三径里晓晴初。
    莺声只在花梢近，行去行来不见渠。

杨万里　初夏即事
    旋作东陂已水声，才经急雨恰新晴。
    提壶醒眼看人醉，布谷催农不自耕。
    一似老夫堪笑死，万方口业拙谋生。
    嘲红侮绿成何事，自古诗人没十成。

杨万里　初夏即事十二解
    莲叶头巾道样裁，仙桃扇子午时回。
    扑蝇堕地犹能施，闭合生尘底处来。

杨万里　初夏即事十二解
    瑞香端合谱离骚，有子傅芳韵亦高。
    失却薰笼红锦被，化为矮树紫樱桃。

杨万里　初夏即事十二解
    百日田乾田父愁，只销一雨百无忧。
    更无人惜田中水，放下清溪恣意流。

杨万里　初夏即事十二解
    傱教节序暗相催，历日尘生懒看来。
    却是石榴知立夏，年年此日一花开。

杨万里　初夏即事十二解
    槛中红药趁春归，瓶里苛留三两枝。
    一片落来能恋我，叶梢阁住不教飞。

杨万里　初夏即事十二解
    密有花红绿剌长，似来作伴石榴芳。
    金樱身子玫瑰脸，更吃饧枝蜜果香。

杨万里　初夏即事十二解
    玉磬金锺天半鸣，梦中惊我起来听。
    万松花上三更雨，政事堂中有此声。

杨万里　初夏即事十二解
    东渚西陂万马奔，浪花吞尽旧波痕。
    山童莫扫中庭水，要写钱钱雨点纹。

杨万里　初夏即事十二解
    更无一个子规啼，寂寂空山花自飞。
    啼得春归他便去，元来不是劝人归。

杨万里　初夏即事十二解
    柳外花梢啼乱莺，行人过尽不曾听。
    得人听处君知麽，天欲明时第一声。

杨万里　初夏即事十二解
    狭斜只解赏春红，秋菊冬梅不负公。
    我道四时俱富贵，一杯催唤藕花风。

杨万里　初夏即事十二解
    王家尘柄绿琼香，萱草偷来柄更长。
    藏却柿红缨扫子，菖蒲节里放风光。

杨万里　初夏清晓赴东宫讲堂，行经和宁门外卖花市
    剩雨残风一向颠，花枝酒瑆两无缘。
    忽逢野老从湖上，担取名园到内前。
    芍药截留春去路，鹿葱礼上夏初天。
    众红半霎聊经眼，不枉皇州第二年。

杨万里　初夏日出且雨
    笑忆唐人句，无晴还有晴。
    斜阳白鸥影，疏雨子规声。
    台阁非吾事，溪山且此生。
    诗成何用好，诗好却难成。

杨万里　初夏玉井亭晚立
    冶蕊倡花一雨空，鲜晴新涨未亏侬。
    竹兼树影眠天底，人凭栏干立镜中。
    看尽水衣投北岸，方知今日是南风。
    黄鹂对语无寻处，忽见双飞入别丛。

杨万里　初晓明朗，忽然雾起，已而日出，光景奇怪
    明发望远山，一一粲可数。
    幽人萌望心，便被山灵妒。
    逡巡出神通，变化足惊怖。
    初将兜罗绵，擘作霏微絮。
    周遭裹世界，仰视失天宇。
    高悬赤瑛盘，不计丈尺许。
    下照空蒙间，红光贯轻素。
    中有人物影，纷纭竞来去。
    亦各有所持，莫辨是何具。
    犹嫌未奇怪，别出奇怪处。
    珠立一路憧，瑶森四山树。
    横空金桥梁，拔地玉窣堵。
    骇目方谛观，卷地急收去。
    恍疑刮眼膜，依旧认山路。
    那知幻与真，不记梦兼寤。
    神游峨眉山，诳俗笑佛祖。
    笑诳却被诳，佛祖还笑汝。

杨万里　除夕前一日归舟夜泊曲涡市宿治平寺
    江宽风紧折绵寒，滩多岸少上水船。
    市何曾远船不近，意已先到灯明边。
    夜投古寺冲泥入，湿薪烧作虫声泣。
    冷窗冻笔更成眠，也胜疏篷仰见天。
    市人歌呼作时节，诗人两滕高於颊。
    还家儿女问何如，明日此怀犹忍说。

杨万里　除夕前一日绝
    雪留远岭半尖白，云漏斜阳一线黄。
    天肯放晴差昜耳，殷懃剩觅几朝霜。

杨万里　除夕送次公子入京受县
