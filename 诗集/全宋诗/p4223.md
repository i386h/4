<!-- { "loadSidebar": true } -->
    想得当时重借箸，为君谋了为身谋。

郑斗焕　陪秋山相公游大涤洞天一庵夜宿感梦
    天柱清游尾使星，笋舆轧轧入山深。
    龙行雨去泉花定，鹤叫云来木叶阴。
    松石已安通夕寐，江湖空老百年心。
    圆冠方袂何仙子，梦里将诗索共吟。

郑访　乘鸾峰
    山形鸾羽族，仙子驭翱翔。
    琪树烟霞冷，蓬壶日月长。
    来信铛日瑞，鉴德应时祥。
    何处得环佩，乘游人岳阳。

郑芬　早春汪若水宋寿谷见过
    云起松洋路，吾庐蹴水开。
    故人嫌俗缚，双骑出城来。
    春昼散微雨，雘家多早梅。
    弹琴徵古调，何处可登台。

郑刚中　八月初四日谢雨采石中元祠
    山柳叶疏容夜月，古松枝劲起秋风。
    定知明日便回首，百里牛矶烟雾中。

郑刚中　八月初一夜闻雨
    过山秋雨响临池，深夜书斋枕独欹。
    正似蓬船倚江浦，梦回牢落听潮时。

郑刚中　八月间对月独酌
    月到空庭色界虚，酒壶安顿向冰壶。
    须臾万瓦清露湿，仿佛一轮丹桂孤。
    独酌人成狂态度，闲身惟有醉工夫。
    醉中孰与参禅趣，此妙须知禅所无。

郑刚中　八月来大浊暑小屋真甑斧士人谓自是以往虽穷冬亦然既而十二日得秋
    万物由造化，谁通天地心。
    柴门闭浊暑，汗雨如滂淫。
    便谓岭外热，四序常相寻。
    露气润清晓，方知秋意深。

郑刚中　白居易有望阙云遮眼思乡雨滴心之句用其韵为秋思十首
    积雨荡阑暑，一凉才有望。
    夜气入灯花，细影摇书幌。
    枫叶飞红薄，梦到吴江上。
    孤笛过蒹葭，鲈鱼出烟浪。
    觉来空惘然，猿子啼青嶂。

郑刚中　白居易有望阙云遮眼思乡雨滴心之句用其韵为秋思十首
    顷随千官群，晓入丹凤阙。
    侍立近金炉，下殿香未歇。
    宫槐零露清，马稳宁忧蹶。
    日近长安远，福过难辞拙。
    圣主骨肉恩，孤臣眼中血。

郑刚中　白居易有望阙云遮眼思乡雨滴心之句用其韵为秋思十首
    天高不碍眼，矫首见尧云。
    况复烟雾清，八荒静无尘。
    垂空不可状，变化何轮囷。
    遥知五色光，上下藏北辰。
    我今在人世，怅望那得亲。

郑刚中　白居易有望阙云遮眼思乡雨滴心之句用其韵为秋思十首
    凉至欲饮酒，此兴不可遮。
    手提皤腹罂，倾之若流霞。
    可但饮文字，搜寻到鱼虾。
    忽焉见妙理，眼乱绵成花。
    方知水底眠，杜老言不夸。

郑刚中　白居易有望阙云遮眼思乡雨滴心之句用其韵为秋思十首
    天边定何物，洗此瘴乡眼。
    初如黄金盘，便以白玉碗。
    明河注其中，无处光不满。
    举杯对之饮，万虑觉萧散。
    竹风吹我睡，不得终夜款。

郑刚中　白居易有望阙云遮眼思乡雨滴心之句用其韵为秋思十首
    西风催户西，落叶动相思。
    柏香穿石鼎，孤起学游丝。
    帘垂草亭静，篱菊弄幽姿。
    万物同一气，荣悴只如斯。
    哦诗诗未成，览镜添霜髭。

郑刚中　白居易有望阙云遮眼思乡雨滴心之句用其韵为秋思十首
    南方秋不悲，奈我居异乡。
    不见枫叶丹，但怜菊花黄。
    扫迹燕如客，斜书雁成行。
    梦中清愁阔，云此是潇湘，
    潇湘连洞庭，何处是东阳。

郑刚中　白居易有望阙云遮眼思乡雨滴心之句用其韵为秋思十首
    忆昨离帝都，一别遂如雨。
    庄舄虽不病，亦作越人语。
    茅屋终夜寒，单衣书还暑。
    荷叶未全蛀，桃花已微吐。
    西湖莲藕香，今也在何许。

郑刚中　白居易有望阙云遮眼思乡雨滴心之句用其韵为秋思十首
    日落红练净，山近空翠滴。
    争枝鸟未棲，闭户人先息。
    孤坐明月中，寒光入胸臆。
    衣润毛骨冷，万劫尘土涤。
    谁知茅檐下，我独对姑射。

郑刚中　白居易有望阙云遮眼思乡雨滴心之句用其韵为秋思十首
    老松成偃盖，瘦竹抱虚心。
    清风度其中，瑟瑟韶瀋音。
    听这遂熟寐，飘然归故林。
    三洞既生款，赤松亦幽寻。
    高楼访沈约。四窗桐叶阴。

郑刚中　白莲草亭前盆池所出也惯见红华忽遇此本孤高淡素有足爱者众皆以比
    鲛人织绡已奇诡，轻梭引丝不濡水。
    何为玉人雕琢玉，亦在冷冷水泉底。
    截肪磨玷既成花，盖以青铜耸而起。
    体色当从太虚来，五采世间俱一洗。
    似云嫦娥醉步跌，误堕污渠出清泚。
    又疑骊山妃子泉，老藕拔根浮到此。
    斯言谩诞何足稽，况乃穷乡宁有是。
    我闻贤者在泥涂，其涅不缁岂无以。
    外观不逐纷华迁，虚室常随吉祥止。
    心斋自厌劳酒肥，坐忘尽黜青黄美。
    薰然蓄积为德馨，表晨绝尘无与比。
    黄昏陋巷风雨寒，细看岂非颜氏子。

郑刚中　北山会饮
    四围明窗香雾塞，酒射玻璃成琥珀。
    无多酌我先有言，须识次公为恶客。
    长鲸岂问湖海宽，偃鼠定知胸次窄。
    后园杂花如锦拆，风雨颠狂那可测。
    主人娱宾宁爱酒，勿以杯计当以石。
    君图继晷膏可燃，若欲留春古无策。

郑刚中　避方寇五绝
    皇家休运正无疆，撼树蚍蜉不自量。
    未作天街一杯血，暂凭山谷恣跳梁。

郑刚中　避方寇五绝
    啖惑愚民倚怪神，诛锄当见不淹旬。
    何尝耳目亲旗鼓，只是流离失业人。

郑刚中　避方寇五绝
    朝廷平日祗尊儒，文武於今遂两途。
    闻说官军又旗靡，谁收黄石老人书。

郑刚中　避方寇五绝
    猎猎霜风卷地寒，狼星奋角夜漫漫。
    书生无路载驰骋，被酒灯前把剑看。

郑刚中　避方寇五绝
    将军失策又颠摧，感激令人动壮怀。
    安得帐前围百万，悠悠旌旆夜衔枚。

郑刚中　辨毕方
    比屋皆良民，为盗岂无以。
    富足义所生，贫穷盗之始。
    冻饿家无储，追呼官不已。
    妖幻随鼓之，安得不群起。
    纵火资盗威，势固自应尔。
    可笑说者愚，辄欲效柳子。
    赤文而白章，召祸岂其理。
    东南瓦砾墟，所向辄千里。
    如何好事者，逐此不逐彼。

郑刚中　别家山二绝
    简书催我就征途，对坐西山暂索居。
    闻说仕途巇险甚，未应从此便相疏。

郑刚中　别家山二绝
    就荒松菊莫相嗔，未肯微官缚此身。
    若有督邮须束带，定交秫米付他人。

郑刚中　别茂直
    故人官江滨，蔼蔼起清望。
    因漂似木偶，千里远相向。
    穷达怀异趣，雅故恐遗忘。
    暨我即门墙，公喜不可状。
    握手问辛苦，容我纲伸嘀。
    凛然高义生，开怀出云上，
    衔恩在双腮，图报心愈谅。
    岁暮天益寒，江湖足波浪。
    箧中乃得诗，安流反门巷。

郑刚中　病后涉园
    百病相寻体未平，幽怀感物强星星。
    地卑积润野梅瘦，岁晚无霜山柿青。
    览镜但存心慷慨，杖筇犹觉步竛竮。
    如何每事难业进，日废华严千字经。

郑刚中　病酒
    酲病初非病，寻真却损真。
    孤愁如送别，清渴欲生尘。
    嗅菊时思杜，薰香未惬荀。
    蔗浆知可析，莫致一瓯新。

郑刚中　草寮书事
    争巢野鹊口木杪，得友黄莺棲柳阴。
    都与老夫供一笑，笑他禽鸟亦劳心。

郑刚中　草亭假寐
    菜畦深处短墙西，中有茅亭客未知。
    天许病身全得懒，日烘春困恰如痴。
    壁间花影帘休隔，案上书篇燕莫窥。
    更语东风轻过生，老夫假寐一些时。

郑刚中　草亭远望
    酴醿试玉在新条，风肃朝阳宿雾消。
    侵晓不知花有露，清寒惟觉梦无聊。

郑刚中　草亭远望
    村舍无楼可望远，茅亭远望似登楼。
    饱看聚散云无住，最爱萦回水自由。
    诗思已随芳草动，春寒少为好山留。
    谁将裘马换美酒，与我同消万古愁。

郑刚中　谗桃花
    手提铜壶汲涟漪，去年曾浸寒梅枝。
    今年汲水浸桃萼，明玉这瘦红粉肥。
    夭夭灼灼岂不佳，如酒透骨春颇宜。
    孰与山斋雪将飞，彼孤者芳抱清姿。
    幽香入我苦吟笔，此意似非桃所知。
    我今颠倒六鉴痴，对花下悟灵云疑。
    何人道眼绝世态，试以公论分妍媸。
    东邻有女厌绮索，雷五不簪珠与玑。

郑刚中　长春花
    小蕊频频包碎绮，嫩红日日醉朝霞。
    气温已是如三月，更向亭前堆落花。

郑刚中　长沙道中
    微雨过云春半湿，晓风留雪柳偏寒。
    一身扶病方为客，马上哦诗强自宽。

郑刚中　呈范茂直时在豫章
    窗竹悠悠度晚风，浓香醇酒小寒中。
    玉人尚作桃花色，我辈苍颜何惜红。

郑刚中　呈周务本三绝
    民因吏扰愈荒疲，不得田园破一犁。
    此邑端须知令尹，春来处处麦连畦。

郑刚中　呈周务本三绝
    浦江方此几人家，生事高低各有涯。
    安得巨灵开二岭，放教仁术过金华。

郑刚中　呈周务本三绝
    抚字心劳清愈甚，洁廉官小俸无多。
    知公但欲邦人乐，虽瘦虽贫不奈何。

郑刚中　出江
    净练已欣平似熨，更因过雨助清深。
    何人孤笛穿云杪，远岸归舟入树阴。
    鸥鸟惯看迁客面，江山偏识老夫心。
    半钩小卷黄昏月，欲得新计个里寻。

郑刚中　出江
    四岸出前江，开帆破洪浪。
    何必春水船，而后始天上。
    一家五年别，万里远来访。
    自闻橹声近，延首日飆望。
