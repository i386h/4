<!-- { "loadSidebar": true } -->
    将焉用彼相，不肯为渠公。
    明月夜满目，晴云晓眜胸。
    马更骑东下，骝更入花中。
    无虑殊难老，有头能自翁。
    徜徉生计拙，潇散自谋忠。
    自酒杯中满，红尘门外讧。
    汉轮谩牧叟，鲁质不周丰。
    自诡冰坚渡，如新火浣同。
    青山青未了，绿水绿无穷。

许月卿　南堂
    南堂有客{插扌换禾}昮，面面轩窗纳晓云。
    云入书檠无俗气，月来吟几有清芬。
    岂无绿竹诗淇澳，亦有苍苔书篆文。
    阁上桂枝宜努力，难兄难弟总由人。

许月卿　捧砚姬空翠二首
    捧砚姬空翠，随琴鹤晓烟。
    夕阳更山外，流水自楼前。
    芳草垂杨地，和风丽日天。
    戏游看处处，明媚自年年。

许月卿　捧砚姬空翠二首
    看山车放慢，遇水马争先。
    须信一年景，无如三月天。
    露花如此好，烟柳十分员。
    客醉不须去，竹床相对眠。

许月卿　起来
    起来霜月冷飕飕，清兴催人不自由。
    万户千门胡蝶梦，五更三点黑貂裘。
    旦公待旦霜如雪，时夜如诗月似钩。
    明日人来问寄字，一天霜月倚西楼。

许月卿　入邑问炊中云招王希圣起龙三首
    希圣平生诗酒豪，居然闭户学孤高。
    不知昨夜秋风柳，得似当时春日桃。
    别去半年犹旦暮，胸中百痒欠爬搔。
    虎溪破戒君须解，已办清诗与浊醪。

许月卿　入邑问炊中云招王希圣起龙三首
    移文招子气添豪，毕竟牢关计未高。
    留得商霖活秋稼，未应禹浪怨春桃。
    半窗明月诗谁和，一剑空灯手自搔。
    来此共君思昨梦，秋风江上几投醪。

许月卿　入邑问炊中云招王希圣起龙三首
    简瓢不改乃真豪，之子胸中志自高。
    本自无官彭泽柳，不知何世武陵桃。
    窗前草色勤鑽仰，堂上萱丛敬抑搔。
    好向中庸看未发，养成和气盎春醪。

许月卿　三月
    三月春如少年时，了知造化最儿嬉。
    智行无事柳飞絮，道法自然花满枝。
    锦乡园林天富贵，神仙院落月清奇。
    老天长似春三月，游嬉人间不皱眉。

许月卿　山川
    山川长不老，人意欲如何。
    霜后蒹葭健。秋来洲渚多，
    河汾周旧典，洙泗鲁余波。
    凄怆从陈蔡，令人涕滂沱。

许月卿　山近
    山近绿映日，山远青带烟。
    平生有山癖，梦亦山水边。
    山好水益媚，山老水连天。
    我家非洛中，亦非独乐园。
    只在山屋上，下亦有流泉。
    俯仰颇乐之，妙处无昔贤。
    今日来别墅，水满山四环。
    鸣呼何处无山水，有酒且饮明月在前山。

许月卿　涉世
    涉世如溪谷，只宜在浅处。
    一生如一日，未暮早归去。
    君不见伟哉男子韩淮阴，往往正坐涉世深。
    功成身退岂不好，当时何事归不早。
    人生少年须立事，生我不应负天地。
    了却君王事便休，去时莫待雨淋头。
    如今版图半烟雾，眼看流离无限子。
    取将旧物还君王，襁褓赤子寝之床。
    青天白日正亭午，归去弹琴鹤对舞。
    静与贤传不□□，春风吹袂浴沂天。

许月卿　神静
    神静何须卜，心閒即是仙。
    芋煨牛烘火。瓢滴马鬃泉。
    绿染春风柳，红匀晓露莲。
    明朝晴景好，一棹尽平川。

许月卿　甥馆五首
    月色真图画，风声古瑟琴。
    月风天地职，风月圣贤心。
    竹砌水如璧，梧罔朋盖簪。
    不须联句得，天籁竹梧吟。

许月卿　甥馆五首
    冬至思吾侄，樊川示阿宜。
    驱羊官易取，观象易难知。
    不远复三字，大音声一诗。
    屏山宗邵子，晦木不忘归。

许月卿　甥馆五首
    醉乡真广大，静夜绝嚣尘。
    月色明如昼，天涯总是春。
    鸟飞林不夜，蝶梦路无人。
    天地中间我，孤高谁与邻。

许月卿　甥馆五首
    国士今为鬼，有棺空断肠。
    绿衣长至节，丹旐短松罔。
    父乃哭泣其子，天乎歼此良。
    伤情皋某复，挽些谩巫阳。

许月卿　甥馆五首
    国士报国士，后人哀后人。
    万物邪胜正，一理屈终伸。
    秦暴二世灭，周仁八百春。
    紫云楼上语，亿载宋深仁。

许月卿　十二辰
    饥鼠檐行骄捷疾，蜗牛角立争奇崛。
    似闻猛虎今陆游，从以卧兔未飘忽。
    先生龙卧未风云，春蚓秋蛇供醉笔。
    萧萧马鸣旆悠悠，牧民如羊良率易。
    人言唐土愧二猴，汉使碧鸡真浪出。
    屠狗师还戒勿用，驱猪试问问王弼。

许月卿　使华
    使华馆伴日宣劳，风雨连床夜作逃。
    爱惜太痴如拱璧，弃遗胜读若秋毫。
    双清幽沼芳泉活，一碧长空皓月高。
    坐看睡魔三舍辟，金炉兽炭古离骚。

许月卿　霜日
    霜日步行迟，云山复历长。
    芦花相逊揖，松树自宫商，
    竹动鸣珂里，桃成衣锦乡。
    水边篱落好，一夜玉为堂。

许月卿　送碧梧入府
    人劝公入相，我劝公早归。
    今以副枢入，好以元枢回。
    易为六经宗，学易贵知时。
    时止则时行，时义大矣哉。
    故尝论今日，两语见称奇。
    但且为执政，宰相未可为。
    若为伴食相，何如酒一杯。
    曾以语裕翁，裕翁为一咍。
    英雄见略同，明公试思之。
    文正为清献，何曾美鼎梅。
    史册香万古，日月名长在。
    时止时则行，宰相须时来。
    时来然后相，当传忠定衣。
    官职难名节，愿公玉无疵。
    壮节题初节，愿公玉无灰。
    耐久老柱石，身佩国安危。
    五福一曰寿，寿国身之枢。
    请君看老子，寡慾身寿眉。
    心清万里明，可杜倖时窥。
    寡慾善养心，轩鉴照魅魑。
    岁晚成二老，种蠡相埙篪。
    坐令四太平，太宗先光辉。

许月卿　送抚倅林评事归班
    分月年将满，朝天早戒严。
    芝函新紫诏，棘寺旧青毡。
    梅雨商岩识，槐花宰路占。
    应留等漏院，挥翰属名贤。

许月卿　送孙山长谒皮参政
    授銊天教锦故乡，公心泉石不旂常。
    沙堤正自恐不免，野渡安能久退藏。
    羡子白刘从绿野，顾予鸡犬愧旌阳。
    衮衣会趁春风入，野服犹堪谒道傍。

许月卿　送张平湖山远
    殷勤来访别，去作子长游。
    雪霁月清甚，天寒雁过不。
    沙堤今相府，花苑古苏州。
    归路梅花好，还来问白鸥。

许月卿　送周徽州赴建州
    作牧文公父母州，考亭今又借邦侯。
    来莫建山同仰止，去思歙水共长流。
    贡茗莫淹千里守，和羹须是百花头。
    暇日摩挲厅壁记，昔梁叔子后身周。

许月卿　题德新堂
    同年吾忆郑盘翁，独向盘铭紧用工。
    似玉躬行勤淬砺，如棋世事极磨礲。
    初年晚节浑无斁，昨日今朝便不同。
    遗子贻孙新未已，盘铭须信有奇功。

许月卿　题明皇贵妃上马图
    开元天宝号太平，快活三郎偏纵情。
    帝闲天骥云雷駃，回首绝怜妃子醉。
    海棠酣春睡未足，扶上马时颓山玉。
    二珰两边扶蹋{左革右登}，群姬争扶不用命。
    万花丛，玉山花，
    花朝主，醉牡丹。
    共立马前黄幡绰，献笑颜容似嘲谑。
    三郎勒马频回头，两手按膝双凝眸。
    夹立两旁御弓箭，带御口袋械如行殿。
    二珰相语俨相向，贵妃未至龙颜望。
    龙颜不怡吾曹忧，昵昵私语双燕秋。
    御前两骥立伏俟，御龙整暇聊缓辔。
    卷中何止数十人，十人眼只在一身。
    朕能坠马替妃子，不忍花飞惊玉体。
    三郎但念妃子醉，岂知身醉误国事。
    傥知敬是常惺惺，提主人翁教醉醒。
    丑丑妇斟薄薄酒，丑妇添翁多少寿。
    无盐为后能强齐，夙夜警戒鸡鸣诗。
    花钿安得纷委地，马嵬安得有坠诗。

许月卿　题清足堂
    秀翁今又以光名，窗外琅玕不欠清。
    十八公松曾入梦，两三竿竹岂无情。
    红尘不近春风瑟，翠色能添夜雪灯。
    我欲钓竿蓑笠去，斸分烟雨子还能。

许月卿　题汪端翁庙
    端公碑石蔓萝扪，叹息双杉拔本根。
    将略传家自忠显，侍儿枭首亦平原。
    乘风飞去乾坤窄，踏月归来烟水昏。
    往事不堪重回首，青灯黄卷照芳樽。

许月卿　题项横父临清亭时方生孙
    青梅如豆子，更可缓临清。
    倚杖闲花落，凭栏芳草生。
    逢人须说项，生子又添丁。
    千叶桃难实，山茶耐久盟。

许月卿　题俞时琰杏山堂医
    妖冶来奔夜色昏，毅然绝谷有神明。
    春融庭畔一帘柳，秋满湖边万顷云。
    荡涤胃肠无秽浊，洞明空色有真清。
    陈楼相问胡卢处，本事方书世并行。

许月卿　题赵尉洞源泉
    归去来词书印历，高风千载汝南评。
    松间风影有地籁，林下炎天无水声。
    行客诗魂同石瘦，主人心事共泉清。
    明朝遮日长安去，君亦曹装趣上京。

许月卿　天道
    天道尊高父道同，地亲如母祀先农。
    社翁不肯饮残水。野老铖能存古风。
    箫鼓村田聊击壤，鸡豚社酒好治聋。
    满庭芳曲还堪唱，一笑东坡鬓已翁。

许月卿　天贶
    天贶逢佳节，地灵钟异人。
    今朝书上考，同日是生辰。
    部使星留次，临川月半轮。
    明年当此日，五马列朝绅。

