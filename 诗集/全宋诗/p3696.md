<!-- { "loadSidebar": true } -->
    忽忽时节改，白日藏光辉。
    重阴润九野，小雨纷微微。
    苍山寒气深，高林霜叶晞。
    田家秋成意，落落乖所期。
    旷望独兴怀，戚戚愁寒饥。
    事至当复遣，且掩荒园扉。

游九言　读道书作
    岩居秉贞操，所慕在玄虚。
    清夜眠斋宇，终身观道忆。
    形忘气自充，性达理不余。
    于道虽未庶，已超名迹拘。
    至乐在襟怀，山水非所娱。
    寄语狂驰子，营营竟焉如。

游九言　读法华经示巽上人
    上上不须说，我法妙难思。
    汝师释迦文，深欲警群痴。
    有如优昙花，可玩不可持。
    瑶车驾大武，火宅鸣狐狸。
    中道息化城，宝坊须竟跻。
    将令脱尘网，诱设华多辞。
    吾事不须尔，父子相恬嬉。
    常行存日用，妙处参天倪。
    一性本昭彻，春台自熙熙。
    汝亦有父母，弃去他人依。
    免怀报何日，敬养终无时。
    先灵为馁鬼，由汝身披缁。
    如云识此心，有生皆秉彝。
    谓升兜率天，无路谁能知。
    试于清夜阑，回首诵吾诗。

游九言　访薛道士不值
    三茅俯千山，杖藜山气佳。
    来寻薛道士，空房锁烟霞。
    微霜染红叶，晞露浥黄花。
    舞逐西风去，湖水夕阳斜。

游九言　华阳洞辞
    河汉澈，碧霄晴，
    九华仙子到凡尘。凉夜山头吹玉笛，
    纖云卷尽月分明。

游九言　华阳洞辞
    香露湿，草晶荧，
    起看大地尽瑶瓀。下界千门人寂寂，
    空山夜静海波声。

游九言　华阳洞辞
    仙子去，眇云程，
    天风杳杳佩环清。回望九州烟雾白，
    千山月落影纵横。

游九言　金陵野外废寺
    寒花窈袅蔓颓墙，古寺苍苔昼掩房。
    犬吠屋头山杳杳，虫鸣阶隙草荒荒。
    池塘淡日蒹葭冷，篱落西风橘柚黄。
    六代江山金碧地，断碑留得管兴亡。

游九言　句
    春风未肯催桃李，留得疏篱浅淡香。

游九言　句
    平生意思春风里，信手题诗不用工。

游九言　句
    閒处谩忧当世事，静中方识古人心。

游九言　美人倚楼图
    檐头燕子说春寒，蝴蝶悠悠午梦残。
    睡起高楼多少恨，天涯小雨怯阑干。

游九言　暮春
    已过清明谷雨天，燕忙莺懒蝶蜂聁。
    风和日暖才三月，花落春归又一年。
    得意自应谈事业，有怀谁肯卧林泉。
    荷锄带月行歌处，付与孤踪百世传。

游九言　庆余思永冠
    圣经陈冠义，万世示章程。
    是礼最为重，无丧始许何。
    三加仪特备，四行责非轻。
    此意知谁会，寥寥千古情。

游九言　庆余思永冠
    今日□□仲，荣加首服新。
    从今弃幼志，当自勉成人。
    处事与接物，从兄以事亲。
    圣贤有谟训，盍亦谨书绅。

游九言　庆余思永冠
    礼仪今既备，告字亦攸宜。
    自昔学深造，莫非原自思。
    近而仁固在，□□□堪施。
    字子曰思永，饮哉保受之。

游九言　秋雨叹
    戊午七月阴气寒，重云低湿天漫漫。
    高檐流泻下檐溢，旅人愁绝居人冤。
    市井滂沱岂足计，老农涕泣犹辛酸。
    两年巨川舟楫乱，田莱风过生微澜。
    会稽涌溢鉴湖水，黄岩移徙陶家山。
    积骸荒沟如敝屣，余生骨立皮肤乾。
    秋来黄云蔽满野，瘦妻弱稚期朝餐。
    谁知造化不可料，恩加鱼鳖嬉禾田。
    日光弗睹动逾月，瓦鸣昼夜愁珊珊。
    安得长梯扫氛翳，云汉万里清光还。
    腐儒抚事泥灾变，频搔白首空{上髟下满}{上髟下满}。

游九言　题上蓝西堂秀老壁
    槎牙此老是枯松，衲破寒窗百病攻。
    赢得雪霜皮骨在，几看桃李谢春风。

游九言　听郑三弹双韵子歌
    寒窗积雪生虚明，玉壶风折层檐冰。
    朱霞秀色妙公子，理弦灯下声亭亭。
    游丝两两挂孤月，双声应手无留停。
    月寒照户砌虫泣，云冻出浦边鸿征。
    苍蝇扑纸窗欲透，蜾蠃穴桑儿未成。
    琵琶宽详双韵切，含凄尽向弦中说。
    酒酣疏绮杂娱嬉，谁道壮夫心更折。
    一从敌骑下河南，学得声容难辨别。
    鹧鸪金屋沸歌吹，鼠头宝陌行靴袜。
    帕腰慢舞作弯弧，捉耳酹觞真折馘。
    眼前犹听旧歌辞，凤韶岂独锵虞时。
    罢弹三喟寝不熟，风定寒江静夜悲。

游九言　闻蝉
    悄悄山郭暗，故园应掩扉。
    蝉声深树起，林外夕阳稀。

游九言　乌鹊
    鸦乌鸣屋山，平生不为恶。
    乾鹊噪庭树，一世常牢落。
    安有无妄福，凶灾或无作。
    身贫乏名誉，屋漏无愧作。
    春风拂茅檐，听汝相嘲谑。
    祸福心悠悠，曲肱常自乐。

游九言　溪上
    烟开晓日照溪头，溪上人家岸下舟。
    啼鸟不知春已老，数声自喜碧岩幽。

游九言　新作盆池戏书
    瓦盆片石叠青苍，兴入湖山寄小窗。
    细看纖鳞无限有乐，不妨斗水学西江。

游九言　秀州道中
    一春烟雨歇空蒙，高下川原杳霭中。
    毕竟春光遮不得，满村花柳自青红。

游九言　秀州道中
    漠漠秋原禾黍空，藤萝古木梵王宫。
    孤村野水斜阳外，无数归鸦落晚风。

游九言　杨忠襄墓
    山云起兮阴阴，木啸风兮萧森。
    骨荒榛兮颓隧，野鸟怨兮清音。
    噫丙午兮燕安，蔼荐绅兮多盘。
    击苞桑兮弗戒，渝旧好兮开边。
    釁生兮召戎，澒大地兮尘蒙。
    粲承干兮百载，莽夷门兮庙宫。
    我逾邠兮梁山，蛇洊食兮江干。
    拥貔貅兮首鼠，纷雅拜兮后先。
    独立兮慨陈，人自靖兮此身。
    宁为鬼兮赵氏，肯涅缁兮虏庭。
    肴醑饲兮苟哺，弗自知兮貌頳。
    握玉麟兮拜犬豕，曾莫嗅兮膻腥。
    岂曰余兮独死，汝尸坐兮偷生。
    振英声兮阶下，气烈动兮清宁。
    凛名义兮身世，九鼎重兮一羽轻。
    翳翳兮幽藏，颓阳照兮山荒。
    发毛爪齿兮一世同腐，庙貌圭衮兮千古之光。
    春秋兮代谢，勿替兮焌尝。

游九言　夜色
    夜色正幽悄，梦回常自悲。
    悠悠节物改，冉冉心事非。
    儿嬉意不足，搔首忽成丝。
    炎寒扇洪罏，橐籥日煎治。
    冥鸿对云路，蜗蝇蚀昏卑。
    功名难力致，志勉与心期。
    旦昼多营营，至此盍停思。
    谁能澄夜气，一息存端倪。
    五更百虑起，嘹嘹听啼鸡。

游九言　义灵庙迎享送神曲
    巫觋醉兮君马嘶，风云驱兮吹灵旗。
    凌浩荡兮将何之，山靡迤兮白鹤飞。

游九言　义灵庙迎享送神曲
    北固山兮朝晖，鼛鼓奏兮吹篪。
    盼夫君兮来止，纷老稚兮扶携。
    敛芳馨兮荐豆，君弗语笑兮我怀凄。
    聊相羊兮引釂慰我愿兮无违。

游九言　义灵庙迎享送神曲
    青溪煽兮氛妖，汹二浙兮波涛。
    花石粲兮江南驿骚，匪氓好乱兮生不聊。
    歨蛮方兮同啸，纷丑类兮江皋。
    愬精诚兮上天，哀万命兮孤墉。
    属櫜韐兮奋厉，忽并殪兮两兇。
    嗟我父子兮耕农，何以报德兮维孝与忠，
    千龄万代兮子孙之从。

游九言　引镜
    引镜忽自照，山野良足嗤。
    定无貂蝉冠，罩此麋鹿姿。
    寒饥走世路，须发羒蚕丝。
    归来频自叹，久别舍前溪。
    输与傍邻子，钓舸弄涟漪。
    空怀万卷富，共叹三纲欹。
    秋原山杳杳，脱叶风披披。
    早路已相失，好取桑榆西。

游九言　遇雨
    一雨摧时节，微凉暑风通。
    天青云澹薄，山迥日空蒙。
    听讼多余暇，韦编足细穷。
    却惭为宦拙，閒处得秋风。

游九言　园鹤
    掷米不盈掬，群雀下阶除。
    昂昂圃中鹤，饭糗不可呼。
    嬉翔白云外，饮啄春山隅。
    日淡烟水乡，风晒翎羽舒。
    群鸡汝自况，乘轩我何拘。
    秋愿忽清唳，杳杳闻碧虚。
    志士甘水菽，三四羞猿狙。
    寄语飞鸣侣，悠悠差自如。

游君传　呈塘晚泊
    西风吹客鬓，孤坐欲销魂。
    野櫂他乡客，酒旗何处村。
    稻随秋雨熟，水带晚潮浑。
    寂寞吴塘路，尘沙望眼昏。

游君传　沙冈待潮
    待潮舟阁浅边冈，少憩田园竹树凉。
    数点弄秋疏雨过，槿花篱落带斜阳。

游开　和刘叔通
    昨夜刘郎叩角歌，朔云寒雪满山阿。
    文章无用乃如此，富贵不来争奈何。
    邴郑向尝依北海，晁张今复事东坡。
    吹嘘合有飞腾便，未用溪头买钓蓑。

游开　绝句
    黄陵庙前湘水春，春烟愁杀渡湘人。
    人随归雁去无迹，水远山长歌又新。

游清夫　阅武喜晴和厉寺正韵
    阅武堂前宿雨晴，柳营刁斗五更鸣。
    风生貔虎夸身健，日射旌旗照眼明。
    管领春光三月暮，雕镌诗句十分清。
    折冲樽俎今余事，自有胸中十万兵。

游师雄　过九成宫旧址二首
    今古市朝已变，隋唐楼殿成空。
    惟有山头明月，夜来犹照荒宫。

游师雄　过九成宫旧址二首
    不见六龙驻跸，空余五栝阴森。
    当日宫前流水，潺湲直到如今。

游师雄　贺岷州守种谊破鬼章二首
    王师一举疾於雷，顷刻俄闻破敌回。
    且喜将门还出将，槛车生致鬼章来。

游师雄　贺岷州守种谊破鬼章二首
    围合洮州敌未知，烟云初散见旌旗。
    忽惊汉将从天下，始恨羌酋送死迟。

