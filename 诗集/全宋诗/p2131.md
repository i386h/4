<!-- { "loadSidebar": true } -->
    雁门天花，黄河蘑茹。
    大宛苜蓿，太华芙蕖。
    环滁野蔌，盘谷山茹。
    地饶所产，天茁此徒。
    菲葑是采，口腹以娱。
    落英未莎，初篁未箊。
    霜根旋挑，露叶半舒。
    烹泉石鼎，养火地炉。
    色炫匕著，香浮柈盂。
    气含土膏，味逾天厨。
    肥生华池，响鸣辅车。
    商颜饥解，文园渴甦。
    前招黮生，后引酷奴。
    馔非膻荤，饷非苞苴。
    园无羊踏，壤有鼠余。
    彼哉肉食，俎列豢刍。
    心炙椎牛，项脔割豬。
    春羔秋麛，冬鲜夏朐。
    猩脣豹胎，麋{上难下肉}蟹胥。
    缁裙解鼋，银丝脍鲈。
    羊尾截肪，锦袄脱肤。
    山肴雉兔，泽羞雁凫。
    北馔潼酷，南烹{上圭下黾}蜍。
    嗜鼠则鸱，甘带则蛆。
    乃笑郑老，烂蒸瓠{左卢右瓜}。
    乃笑坡翁，梦餐鸡苏。
    属厌饕餮，饱死侏儒。
    语以疏味，能知否乎。
    予雅嗜之，日不可无。
    乃颜兹屋，羞供是须。
    宁疏而癯，毋肉而腴。
    易牙司味，敢告膳夫。

邵焕　句
    玉腕枕香腮，红莲藕上开。

邵焕　句
    船官风破浪，关吏鼓通晨。

邵缉　题长兴吴城
    高台无地曲池平，漂泊勾吴宿古城。
    一岸溼云沈夜色，四山凉叶下秋声。

邵稽仲　龙州
    峭壁阴森古木稠，乱山深处指龙州。
    猿啼鸦噪溪云暮，不是愁人亦自愁。

邵津　挽东莱先生
    □□感易极，学成功未施。
    彼苍胡用问，吾党竟谁资。
    道在漫今昨，人间忽喜悲。
    百年总埋玉，千古敬丰碑。

邵经国　上楼参政
    闻道先生欲挂冠，先生几日出长安。
    去时莫待淋头雨，归日须防彻骨寒。
    已遂平生多少志，莫令末路去留难。
    二疏毕竟成何事，留取他年作画看。

邵亢　方氏故居
    偶分鱼竹到稽山，处士林泉一望间。
    岁月自随流水远，姓名长与白云闲。
    鉴中人去荒遗迹，溪口僧来写旧颜。
    何日放船访岩薮，吾门高第约跻攀。

邵亢　寄吴处厚
    流年直是隙中驹，别后情怀懒似疏。
    天上又颁新岁历，床头未答故人书。
    殷勤鱼雁功曹檄，狼藉杯盘上客鱼。
    好在仲宣家万里，从军苦乐定何如。

邵亢　送程给事知越州
    澄江渺渺豫章楼，曾是双旌再岁留。
    五马解鞍方北上，万艘蜚粟又南游。
    说棠重到清阴在，埋剑将磨异气沧。
    求得公閒且行乐，即看华发满人头。

邵亢　题钓台
    子陵台下山层层，奇峰壮气横云生。
    处士溪边水泚泚，碧波明月涵天清。
    老松偃蹇傲世色，绿竹潇洒吟风声。
    潮头百仞出海门，飘吴击越如毛轻。
    飞来滩下不敢过，变作平浪归沧溟。

邵亢　重过京口
    今春扬子渡，江柳拂人头。
    转面庭帏远，伤心岁月流。
    练塘荷芰晚，甘露黍禾秋。
    此日南归路，云閒醉寿丘。

邵梅溪　曹娥江
    客舟舣尽江头月，忍听寒潮声哽噎。
    那知江上无情波，总是曹娥眼中血。

邵勉　竹山
    房陵郡僻皆山川，竹山更在房西偏。
    道由房城绝险阻，高崖峻岭相绵延。

邵普　送龙词
    四山回环兮古龙湫，山木阴翳兮枝相樛。
    轰雷制电兮耀灵虬，膏泽滂霈兮岁有秋。

邵普　送龙词
    奠桂酒兮椒桨，杂肴蔬兮荐堂皇。
    愿龙垂休兮时厥雨晹，丰年之报兮不敢忘。

邵清甫　芙蓉
    三秋犹解强颜红，绝好清晨风露中。
    不许涉江入错认，凌波著土两家风。

邵清甫　桂花
    绝怜月殿好根莇，流入人间次第开。
    只有君家双种好，馨香曾达九天来。

邵清甫　画山水扇
    岩脉交横簇乱峰，颠崖悬绝隐仙翁。
    不须远看连天色，尽在吾人掌握中。

邵清甫　金钱花
    也无棱郭也无神，露洗还同铸出新。
    青帝若教花底用，牡丹应是得钱人。

邵清甫　牛水滴
    铜牛肚里虽无物，中有深深似涧渊。
    牧童不暇闲吹笛，苦为诗人滴砚泉。

邵清甫　蚊龙笔架
    轩昂头角似真龙，偃仰毛锥有许功。
    直等主人投笔去，定应腾踏入云中。

邵清甫　小楼
    瓦叠鱼鳞栋展虹，清虚容膝小楼东。
    帘高甍耸朝迎日，窗静櫺疏昼卷风。
    岑远暮岚屏隐映，月残晓影玉玲珑。
    纱幮一枕华胥梦，看取逍遥田舍翁。

邵清甫　压书石鱼
    凿石镌成一对鱼，风流未数玉蟾蜍。
    化时换上腰金袋，记取灯窗压尽书。

邵棠　春山雨中闻笛
    余寒欺酒不成醺，转觉供诗景物新。
    簅笠带归山路雨，竹箫吹老陇梅春。
    田君泉石闲招隐，颜子箪瓢自食贫。
    莫诧柴门回俗驾，东风不受庾公尘。

邵棠　道经柘溪静林寺
    青山万叠倚晴空，中有招提一径通。
    衲子不关尘世事，黄花红叶共秋风。

邵棠　地偏
    地偏尘俗少，屋近往来频。
    濁酒有妙理，好山如故人。
    竹多翻碍月，树老不争春。
    冷看繁华事，他时一聚尘。

邵棠　访僧可堂
    解装歇马访高僧，门掩东风日又曛。
    入定不知禅外事，任侬敲碎北山云。

邵棠　湖山把菊
    少时欢笑已无缘，只有清闲守暮年。
    目断遥山青不了，手挼黄菊兴悠悠。
    兰芽春暖供吟佩，芦叶秋深隐钓船。
    个里生涯元自好，莫教姓字达凌烟。

邵棠　怀隐居
    玉堂萧散古舑仙，一谪因循不记年。
    花落东风闲不扫，莺啼晓日醉犹眠。
    买山仅了种瓜地，把钓因乘载鹤船。
    独立风骚无着处，朗吟声过乱云边。

邵棠　回舟石壁书感
    熏风入佩舞翩翩，不到林泉二十年。
    钟歇恐惊岩豹隐，水流不动石牛眠。
    野桥风月诗愁里，客路光阴归鬓边。
    长笑一声烟雨暝，书堂唤起贯休禅。

邵棠　江皋见菊
    往事东随轂水流，诗人虚负一番秋。
    黄花不入渊明兴，流落西风古渡头。

邵棠　梅
    破荒风信到花英，标格孤高画不成。
    万古色专天下白，一生香在雪中清。
    罗浮松有关幽兴，野路梨云散晓情。
    我欲重来竟题墨，莫教吹动玉箫声。

邵棠　山傍废宅
    水没溪痕不见沙，小桥分路入山家。
    一庭野景无人管，时倩东风扫落花。

邵棠　上巳散步汇东
    江皋过雨弄晴晖，水滚桃花去似飞。
    今日已成曾点服，舞雩风里带春归。

邵棠　苕溪道中
    上苑啼莺春事休，吴中山水暂淹留。
    黄梅时候千门雨，老麦郊墟一望秋。
    村熟香醪清入脭，庭存修竹旧封侯。
    数声牛笛长亭暮，试把羁情问马周。

邵棠　托宿方山余庵
    世上飞尘不到山，萧萧佛屋两三间。
    老僧饱玩松花月，春去春来意自闲。

邵棠　托宿孤山道观
    弊裘相伴宿烟霞，烧药余香恋碧纱。
    客里不知春几许，起来和月数梅花。

邵棠　万松岭老僧
    佛屋三间破冷开，半通云气半苍苔。
    行人莫问僧年纪，岭上乔松是手栽。

邵棠　闻笛
    蓑笠相从老故丘，断桥流水护深幽。
    竹箫吹落黄昏月，诗与梅花一例愁。

邵棠　闲居
    篆香宿火度炉灰，箫佩声惊午梦回。
    门径长闲留鹤守，基机不洩任鸥猜。
    渊明归计松三径，毕卓生涯酒一杯。
    南陌黍田秋正熟，饭牛歌里共徘徊。

邵棠　闲居
    修林阙处见溪山，地隔嚣尘居易安。
    起早多因啼鸟唤，惜春细数落花看。
    世无机事鸥盟在，门掩滩声鹤梦阑。
    政坐清幽闻牧笛，一声吹断碧云寒。

邵棠　新居成呈刘君玉殿院
    履道坊南竹径修，绿杨绿里水分流。
    众贤买得澄心景，独我居为养老秋。
    若比陈门成已僭，苟陪颜巷亦堪忧。
    无端风雨虽狂暴，不信能凌沈隐侯。

邵棠　吟窗
    独坐吟残几度春，小窗元不受尘昏。
    夜深村落无更点，只把梅花记月痕。

邵棠　隐居
    结屋水云村，车尘不及门。
    坼花春有力，度砌月无痕。
    墨带新题湿，醪因旋漉浑。
    纷纷名利客，谁解悟孤豚。

邵棠　咏鹭鸶
    如鷳非鹤自精神，天地江湖快尔生。
    既不鹃吟因甚瘦，何尝食素也能清。
    随身钓具去无计，到处画图来便成。
    见说得鱼归较晚，芦花滩上月偏明。

邵棠　赠山庵高士
    山带寒流无俗声，通樵一径锁清阴。
    幽人饱卧西风里，并午醒来黄叶深。

邵奕　游真祺观
    肩舆迢递访游仙，自是山中别有天。
    松影参差笼玉殿，鹤声嘹喨下芝田。
    青苍巘色临门外，断续泉流绕槛前。
    便可相从解簪绂，时清难恋薜萝烟。

邵迎　句
    盐豉调羹金液腻，橙斋荐鱠玉丝肥。

邵雍　安分吟
    轻得易失，多谋少成。
    德无尽利，善无近名。

邵雍　安分吟
    安分身无辱，知几心逢闲。
    虽居人世上，却是出人间。

邵雍　安乐窝铭
    安莫安于王政平，乐莫乐于年谷登。
    王政不平年不登，窝中何由得康宁。

邵雍　安乐窝前蒲柳吟
    安乐窝前小曲江，新蒲细柳年年绿。
    眼前随分好光阴，谁道人生多不足。

邵雍　安乐窝中好打乖吟
    安乐窝中好打乖，打乖年纪合挨排。
    重寒盛暑多闭户，轻暖初凉时出街。
    风月煎催亲笔砚，莺花引惹傍樽罍。
    问君何故能如此，祗被才能养不才。

