<!-- { "loadSidebar": true } -->
    窃食东州岁未期，蓬莱人问几时归。
    凭阑到处临清泚，开阁终朝对翠微。
    两印每闲军市静，双旌多偃送迎稀。
    一枝数位身安稳，不羡云鹏九万飞。

曾巩　促促为物役
    促促为物役，区区迫世情。
    但嗟束缚急，未觉章绶荣。
    奈此两鬓白，顾无一廛耕。
    所求亦云几，脱粟与藜羹。

曾巩　答葛蕴
    我初未识子，已知子能文。
    春风吹我衣，蜚召入九阍。
    众中得了辞，默许非他人。
    方将引飞黄，使出万马群。
    差之在须臾，气沮不复论。
    大明临万物，我亦傍车尘。
    相逢扶桑侧，一揖意自亲。
    屈子果由我，相示以无言。
    同行千步廊，揽辔金马门。
    归来客舍中，未及还往频。
    东舟载子去，千里不逡巡。
    今者坐瓯越，相望若参辰。
    忽有海上使，问我及墙藩。
    得子百篇作，读之为忻忻。
    大章已逸发，小章更清新。
    远去笔墨畦，徒识斧凿痕。
    想当经营初，落纸有如神。
    勉哉不自止，直可阯灵均。
    我老未厌此，持夸希代珍。
    朝吟忘日昃，暮吟忘日曛。
    发声欲荐子，自笑不足云。

曾巩　答裴煜二首
    拙者羞强合，因成杜门居。
    岂知公相尊，一室若有余。
    爱子富文行，顾为己不如。
    所以子之党，顿见我仆车。
    欢诚激孤绪，合若水纵鱼。
    新诗八十言，笔端产璠欤。
    屑屑委地蓬，清风为吹嘘。
    相期在规诲，庶以辅顽疏。

曾巩　答裴煜二首
    寥寥今非古，感激事真妄。
    曾谁省孤心，只以弭群谤。
    参差势已甚，决起意犹强。
    亲朋为忧危，议语数镌荡。
    久之等聋眊，兀矣坐闾巷。
    长嗟贫累心，更苦病摧壮。
    微诚岂天与，今晨子来贶。
    顾惭小人愚，未出众夫上。
    狂言屈子吟，浩歌仍子倡。
    相欢匪貌济，所得实心尚。
    时节虽已晏，梅柳幸欲放。
    过从勿厌倦，相迟非欎盎。

曾巩　答石秀才月下
    今宵月色明千里，秋水与天无表里。
    树木矫矫蛟龙蟠，屋瓦鳞鳞雪霜洗。
    林下病人毛骨醒，目爱清光不知己。
    秋风自作竽籁声，更送城笳夜深起。
    客衾初寒睡未能，忽得子诗哦以喜。
    子求我和何勤劬，我知枯疏少知己。
    子真爱我常存心，安用芜辞烦笔纸。

曾巩　大乘寺
    行春门外是东山，篮举宁辞数往还。
    溪上鹿随人去无，洞中花照水长闲。
    楼台势出尘埃外，钟磬声来缥缈间。
    自笑粗官偷暇日，暂携妻子一开颜。

曾巩　代书寄赵宏
    忆承昨岁致书召，遂入江城同一笑。
    羸奴小马君所借，出犯朝寒鞅频掉。
    从来万事固已拙，况乃病敦颜不少。
    去随众后已自枉，更苦世情非可料。
    一心耿耿浪诚直，百口幡幡竞诃诮。
    独君踊跃于我顾，譬于真玉火空烧。
    别来未几岁云换，杨柳得春还窈窕。
    东溪最好水已渌，桃李万株红白照。
    当时病卧不能出，日倚东风想同调。
    逡巡红白委地休，新叶可书阴可钓。
    君持使传入南师，忽领貔貅过蓬藋。
    僧堂取酒就君饮，不觉乘欢盏频釂。
    屋西明月过帘白，帘角有时飞熠燿。
    明闻钲鼓催军发，共上高楼看旗旐。
    日高行忽又别君，从此闭门谁可啸。
    秋风已尽始得书，喜听车轮返穷徼。
    身欲追随病未能，目断珊瑚遮海峤。
    是时肺气壮更恶，日以沉冥忧不疗。
    岂其艰若天所悯，晚节幸值巫彭妙。
    放心已保性命在，握手犹惊骨骸峭。
    今年霜霰虽未重，室冷尚无薪可燎。
    一亩酸寒岂易言，局促不殊鱼在罩。
    劳君书札数问讯，深愧薄材无象肖。
    君心卓荦众未识，安得辨口闻廊庙。

曾巩　丹霞洞
    麻姑石坛起云雾，常意已极高峰颠。
    岂知造化有神处，别耸翠岭参青天。
    长松桀柏枝嵬砢，中画一道如流泉。
    林风飕飕满丘壑，山鸟嘲哳凌飞烟。
    山腰古亭豁可望，下见秋色清无边。
    忽惊阴崖势回合，中抱幽谷何平圆。
    初谁凿险构楼观，更使绕舍开芝田。
    令人到此毛骨醒，欲构老笔丹青传。
    羌夷干戈今未解，天地疮痏谁能痊。
    大厦栋梁置沙莽，肯复顾眄桷与椽。
    吾徒于时直何用，欲住未得心茫然。

曾巩　到郡一年
    薄材何幸拥朱轩，空食东州已一年。
    陇上雨余看麦秀，桑间日永问蚕眠。
    官名虽冗身无累，心事长闲地自偏。
    只恐再期官满去，每来湖岸合留连。

曾巩　地动
    吾闻元气判为二，升降相辅非相伤。
    今者无端越疆畔，阴气焰焰侵于阳。
    阳收刚明避其势，阴负捷胜尤倡佯。
    地乘是气亢于下，震荡裂拆乖其常。
    齐秦晋代及荆楚，千百其堵崩连墙。
    隆丘桀屋不自定，翩若猛吹摇旌幢。
    生民汹汹避无所，如寄厥命于湖江。
    有声四出嘻可怕，谁击万鼓何雷硠。
    阴为气静乃如此，天意昧密宁能详。
    或云蛮夷尚侵轶，已事岂必垂灾祥。
    意者邪臣有专恣，气象翕翕难为富。
    据经若此非臆决，皎如秋日浮清霜。
    祖宗威灵陛下圣，安得直语闻明堂。
    朝廷肃穆法度治，岂用懔懔忧胡羌。

曾巩　刁晾纯挽歌词二章
    史观郎闱得谢归，桓桓筋力未全衰。
    园林笑傲笙歌拥，山水追寻几杖随。
    尺牍百封虚有意，文章十帙更传谁。
    余花自出藏春坞，一点青灯照繐帷。

曾巩　刁晾纯挽歌词二章
    八十登高步更轻，殷勤爱客是平生。
    能临缓急敦风谊，不向炎凉逐世情。
    北岳云烟思抗志，东门冠盖羡遗荣。
    可怜昨日壶觞地，呜咽唯闻薤露声。

曾巩　丁亥三月十五日
    茫茫月色如溪沙，万里不有纤云遮。
    今年寒气争春来，雪大如掌随惊雷。
    临川城中三月雨，城东大丘汩为渚。
    天地惨惨无开时，常恐蛰死和与义。
    此时谓月水中没，溺入蛙肠那复出。
    岂知今夜月光圆，照彻万物无遗偏。
    人间有人司重轻，安得知汝有时明。

曾巩　丁元珍挽词二首
    翰墨金声远，神情玉气温。
    节廉贫愈见，风义老弥惇。
    旧学资详正，新仪属讨论。
    谁怜一麾出，终不反修门。

曾巩　丁元珍挽词二首
    从军王粲笔，记礼后苍篇。
    谩有残书在，能令好事传。
    鹏来悲四月，鹤去遂千年。
    试想长桥路，昏昏陇隧烟。

曾巩　东津归催吴秀才寄酒
    荒城懒出门常掩，春气欲归寒不敛。
    东邻咫尺犹不到，况乃傍溪潭石险。
    风光得暖才几日，不觉溪山碧于染。
    欣然与客到溪岸，衣帻不避尘泥点。
    谷花洲草各萌芽，高不迸生如刻剡。
    梅花开早今已满，若洗新妆竞妖脸。
    柳条前日尚憔悴，时节与催还荏苒。
    沙禽翅羽亦已好，争趁午暄浮翠潋。
    从今物物已可爱，有酒便醉情何慊。
    君厨山杏旧所识，速致百壶须灩灩。
    心知万事难刻画，惟有醉眠知不忝。
    预愁酩酊苦大热，已令洒屋铺风簟。

曾巩　冬暮感怀
    荒山未有雪，野水不见冰。
    一腊今已半，浮阳壮犹矜。
    奈至一岁除，未有严气升。
    坐思崆峒间，负雪山千层。
    虽受栗冽僵，愈此秽浊蒸。
    感激昆仑只，一气吹丘陵。
    炎埃灭无遗，古色万里兴。
    我病一洗濯，怀抱失所憎。
    因思大羽猎，属车上崚嶒。
    六军骑皆骏，争先雪中登。
    天时倾人意，踊跃士气增。
    大义虽不杀，四方慑兵棱。
    今此效安在，东南塞犹乘。
    将帅色凋槁，蚍蜉势趫腾。
    惨错天运内，止戈信谁能。

曾巩　冬望
    霜余荆吴倚天山，铁色万仞光铓开。
    麻姑最秀插东极，一峰挺立高嵬嵬。
    我生智出豪俊下，远迹久此安蒿莱。
    譬如骅骝踏天路，六辔岂议收驽骀。
    巅崖初冬未冰雪，藓花入屦思莫裁。
    长松夹树盖十里，苍颜毅气不可回。
    浮云柳絮谁汝碍，欲往自尼诚愚哉。
    南窗圣贤有遗文，满简字字倾琪瑰。
    旁搜远探得户牖，入见奥阼何雄魁。
    日令我意失枯槁，水之灌养源源来。
    千年大说没荒冗，义路寸土谁能培。
    嗟予计真不自料，欲挽白日之西颓。
    尝闻古者禹称智，过门不暇慈其孩。
    况今尫人冒壮任，力蹶岂更余纤埃。
    龙潭瀑布入胸臆，叹息但谢宗与雷。
    著书岂即遽有补，天下自古无能才。

曾巩　冬晓书怀
    群鸡啁哳天始明，东方吐日霜尚冰。
    长帘高褰扫落叶，短杌背立吹残灯。
    昔时气锐过奔浪，今日病减真无蝇。
    南箕翻翻世所效，白璧皎皎谁非憎。
    屠龙破产习已妄，画蛇著足弃未能。
    不容当时孔何病，更誉众列颜非朋。
    坐知天下书最乐，心纵尘土酒可凭。
    莫过二事贤且圣，胡不学外常腾腾。

曾巩　冬夜即事
    印奁封罢阁铃闲，喜有秋毫免素餐。
    市粟易求仓廪实，邑尨无警里闾安。
    香清一榻氍毹暖，月淡千门靪凇寒。
    闻说丰年从此始，更回笼烛卷帘看。

曾巩　读孟子
    千载士推无此拟，一编吾喜窃窥观。
    苟非此道知音少，安有兹人得志难。
