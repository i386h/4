<!-- { "loadSidebar": true } -->
    见说舐磚无分，借令辧釜何妨。

李新　送菜徐秀才
    黄精未有积雪，晚菘犹带寒烟。
    虽辜主父九鼎，不减何郎万钱。

李新　送菜徐秀才
    增添庾郎方丈，掇拾仪休弃遗。
    但令门人学圃，不妨夫子下帷。

李新　送程公明
    莫倚行台怯酒醺，一杯父老送殷勤。
    白云岭上虽无数，未敢持来玷使君。

李新　送程公明
    渐横碧落快秋风，回首云山几万重。
    明夕长亭新梦破，乱鸦残月五更钟。

李新　送程公明
    解颐诗训忆趋庭。四十专城发尚青。
    屈指世间无此乐，路行争看老人星。

李新　送程公明
    不羁风韵有萧郎，白傅新诗已满筐。
    烟薄露寒虽写瘦，自态清节也凌霜。

李新　送程公明
    金阖铜枢唤仗开，越班侍从荐高才。
    一鞭野色身何处，芸阁清风待客来。

李新　送程公明
    玉镫惊髗趁早朝，天香成阵暗蝉貂。
    平云无复偷閒到，溪阔烟深锁市桥。

李新　送程公明
    无限秋容入跨鳌，使君山色两相高。
    半生笑尽迎逢辈，俯仰随人效桔槔。

李新　送程公明
    自怜瘦骨饮冰寒，惆怅相逢下眼看。
    閒想显人应笑我，道傍初试折腰官。

李新　送程公明
    青草山头一万家，那分下泽有龙蛇。
    不知明日都门客，肯与东风缓颊牙。

李新　送程公明
    登山临水送将归，身荫甘棠手挽衣。
    不似塞垣来泣别，傍辕犹怯使君威。

李新　送春曲
    东君欲去繁华灭，城南把酒聊相别。
    云旗风驾不可亲，但见杨花飞似雪。
    杨花送君无返期，高台望断夕阳低。
    归来客散深院静，门前绿暗啼黄鹂。

李新　送崔生
    斥鷃意自适，举俛欢一枝。
    安知抟扶摇，乃有万里期。
    鸣凤困高冈，愧此腹背衣。
    我无琼蕤浆，可以疗酒饥。
    一税西南风，勉从黄鹄飞。

李新　送犊鼻褌与任敦夫
    任翁何为穷，一性共癖左。
    不妄取芥粒，甘似西山饿。
    短褐结郭丝，犊鼻讵穿丝破。
    当时北阮贫，矫枉几太过。
    肯揭长竽头，恐亦是奇货。
    岂惟宜跻升，抑自利顿挫。
    济河不撷褰，秃尾正便坐。
    迟行少前跋，趋急或后簸。
    刀尺初与形，虮虱已相贺。
    平生马鞍间，髀肉已稍磨。
    此既身之章，十年共起卧。
    必以狐裘易，顾我应难和。
    子赋从军乐，城垆始烦瘅。
    服之远行迈，百步无一蹉。
    尔来玉泉老，以此劝勤怠。
    犹忆当时庚岭前，传衣正是普通年。
    问道未余衣下事，寥寥千载不相传。

李新　送杜丞
    鸭头未换秋豩绿，涨水吹沙乱泥玉。
    孤城雨过星斗稀，晓起为谁歌别贡。
    江皋人散空鸥鹭，飞截长烟断寒素。
    当年珠佩更悠悠，岸草黄花重回顾。
    细看锦囊诗字字，杜郎生得真男子。
    太尉国风偃如草，丞相家声清似水。
    八月凉风来，吹断浮阴云。
    风樯急转望中远，明日东苑生清芬。

李新　送范秉彝
    东风吹起原头绿，墙暗萋萋芳草缛。
    舞筵辍按杜韦娘，旗亭便听金衣曲。
    石城山下路，回首不堪顾。
    灼灼小桃燃，萧萧疏雨暮。
    锦岸海棠烟，重寻已四年。
    新班庆莲幕，旧鬓愧华巅。
    市桥墩万缕森森柳，玉勒锦鞯快鞭走。
    故人半夜洗耳恭听牛头，望载濡唇百壶酒。
    须臾还上鹿头岭，道入猨猱怯分影。
    槐阴万笏黄阁深，沙路归来定重省。
    后生不乏乐职诗，幽处西南恐未知，
    吏部门人密无数，但惭驽马烦鞭笞。
    天边雁翮已光华，试睨银钩看草麻。
    夜直蓬莱得归晚，照衣金炬长飞花。
    纵凿城南沟，常有河东凤。
    青嶂入高吟，行台集佳梦。
    宦游无定居，相逢又相送。

李新　送冯梦授试礼部
    殷树葱笼绣晓暾，马蹄东去乱冰痕。
    世收徵诏藏商谷，家有新功刻禹门。
    太白夜郎初辱顾，冯唐汉殿欲承恩。
    南山报喜通啼鸟，明日荣归鹤有孙。

李新　送冯梦授试礼部
    年来初识小冯君，鞭靮何妨驭晏婴。
    三世卿云涪水秀，一门巢许蜀山清。
    飘零殊幸逢公子，邂逅相看不世情。
    入手华标归早晚，愿扶藜杖出山迎。

李新　送高执中赴文州楒林
    两眼追霜鹰，铁石悬肺腑。
    何为向北风，送子泪如雨。
    平生珍古交，及今未多数。
    相逢汉江曲，聊作蘯鸥聚。
    我疾子不憎，人弃子或取。
    庄舄尚资越，茅兰植当户。
    坐与斥鷃争，秋蓬塌云羽。
    尝笑祢正平，飞毫赋鹦鹉。
    身为机上肉，手复乱挝鼓。
    老瞒畏口实，假手待黄祖。
    早知时不容，敛板就公府。
    社栎名散材，长年谢斤斧。
    文豹皮为灾，安所逃缯罟。
    我亦懲祢生，严律绳步武。
    闭门收旧学，不管唇舌腐。
    子今落穷边，武库润降虏。
    过客无只轮，捷布恐旁午。
    黑云压孤堞，残月走夜尘。
    四邻递阴风，隔壁啸乳虎。
    非但饮徒旷，愈觉诗思若。
    参军新妇贤，眉颊生媚妩。
    慰子远行役，举案头自俯。
    已闻富书囊，到即弃栋宇。
    异时宝弓剑，弃置贱如土。
    承平诸将老，谁复师尚父。
    可怜高阁生，落笔辄杕杜。
    宛然琼瑶姿，寒光照玄圃。
    再入乌衣曲，观者但如堵。
    襄阳佳山水，檀栾结邻坞。
    蚤晚折简来，为了脱簪组。

李新　送胡运使
    吴江冰散水溶溶，乍见山花缬眼红。
    六日春容归汉苑，千年桃树倚天风。
    预留黄阁朱衣吏。令侍商丘白发翁。
    玄圃长生新酿熟，一杯相属月明中。

李新　送胡运使
    请将龟寿卜椒觞，迟日花砖几刻长。
    千里暖风春梦好，半钩新月绣衣光。
    帝前动笏摇山岳，剑外行车映雪霜。
    湖上柳青归未得，里人争扫德星堂。

李新　送胡运使
    当年姓字列仙曹，醉逐西王折海桃。
    万策水平祥雾合，峨眉岚静使星高。
    泥封明日传清诏，台量何人荐佩刀。
    老去功成解金印，卧云閒笑一生劳。

李新　送鞠彭山
    丹轮随待十三州，青琐文章汗马牛。
    喜见钱塘山水好，卜居为有荻花秋。
    年来游宦无覉束，要醉海棠西入蜀。
    侯门不惯扑车尘，犹忆画堂红映烛。
    未易池中甘索寞，乍屈数旬聊自托。
    牛刀行割武阳城，梦魂已到天章阁。
    劝君强作岷峨客，莫念凤凰烟景隔。
    归家重倚望湖楼，依前水浸吴天白。

李新　送李才儒
    未觉乡关岁月深，转山旗影缓愔愔。
    远人愿见乔卿服，支邑曾随子贱琴。
    摅散幽阴千古恨，发明忠义一生心。
    冰清不屈二天庇，雨化宁逢三日霖。

李新　送李才儒
    理官食木遥遥胄，一姓而今万顷麻。
    浑道娄公能耐事，惟余老子未通家。
    行经阊阖云生足，归到方壶雪弄花。
    休丐一麾江海去，且扶尧日度清华。
    
    
李新　送李能
    撷蕙仙人洲，日下舞雩归。
    晴光阔天宇，羃羃祥烟飞。
    旦起修羊酒，来观石麟儿。
    刮眼玉骨异，无用金络羁。
    长杨献赋去，英誉嵩少低。
    俯署神仙听，亲植桃花枝。
    走马秦树侧，濯缨锦江湄。
    春深小瀛洲，西湖生绿漪。
    华堂富花气，春酒歌白眉。
    彼美南方秀，移根天之涯。
    幽岩蔽嘉卉，芳姿长陆离。
    谁如古工师，来采穷民诗。

李新　送刘祠部
    汉苑何人侍翠舆，锵锵环佩杂璯玙。
    刘郎带笑大夸客，此是予家千里驹。

李新　送刘祠部
    玉腕腾云黑雾开，穆王八骏始驽骀。
    逸气飘遥长不已，重闻汗血下天来。

李新　送刘祠部
    芙蓉城下多埃土，却逐刘郎上天去。
    峨眉一顾一回头，明月东风在何处。

李新　送刘汉特兼简邵子文
    绿簊欹墙叶叶声，夜凉风细露华清。
    飘零何幸逢公子，邂逅相看不世情。
    拟向伯伦求酒颂，不知东野解诗鸣。
    三峰峰下文章伯，应忆当年阮步兵。

李新　送刘金部三首
    绮鸾衔诏碧霜林，按部归来听好音。
    卧看蜀云山历历，行游兰省夜沉沉。
    柔桑平带三川绿，苍桂同铺百里阴。
    天子虚怀求妙道，肯令公负一生心。

李新　送刘金部三首
    烟老豩花几堕红，高阳闾巷接吴宫。
    禁墙钟断翻新雨，剑岭云寒想去鸿。
    汴水波声天地远，上林春色古今同。
    行观勋策知多少，河水安流敌帐空。

李新　送刘金部三首
    七里亭中酒满樽，野梅疏淡月黄昏。
    可怜白屋西南士，占得青春雨露恩。
    千载誓言飞将种，一生归报豢龙孙。
    年来佩剑人相笑，宁立孤风昼掩门。

李新　送刘前豩
    耀灵浴虞渊，光属朝夕池。
    氤氲满寰宇，幽草无閒枝。
    岷山玉岭花，寸根武陵西。
    寒摇塞北霜，疏影何葳蕤。
    春意已浩荡，造物夫何为。
    烟条凝渌雨，缬彩红参差。
    下有濯锦泉，清冷鉴毫釐。
    佳人古西子，彷徨水之湄。
    兰苕采朝露，佩服良所宜。
    凛然冰雪颜，效嚬那可希。
    江国日云莫，无媒鬓如丝。
    愿言配君子，独立无言蹊。
    谁献常山根，与之植龙墀。

李新　送刘尉
