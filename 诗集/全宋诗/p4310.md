<!-- { "loadSidebar": true } -->
    春衫拈起还慵著，却忆天涯客袂单。

周端臣　古坟诗
    短墙摧倒树欹斜，碧斋开满地花。
    马鬣就荒无认处，墓臆碑在野人家。

周端臣　古剑
    籀文漫减藓花残，胆怯旁人不敢看。
    飞去暗防风雨夜，握来光射斗牛寒。
    曾成歃血诸侯约，肯受无鱼下客弹。
    宝匣秘藏英气在，提携终拟斩楼兰。

周端臣　观潮行
    吴山越山相对青，中有滚滚长江横。
    长江谁道不曾改，年来一半沙填平。
    潮生潮落何时了，万古人间一昏晓。
    岁岁吴侬来看潮，不知潮送吴侬老。
    酒楼笙歌喧醉耳，客帆翻覆云涛裹。
    悠悠哀乐永相忘，空江落日秋风起。

周端臣　寒食湖提
    紫陌笙歌簇禁烟，几年无此好晴天。
    画桥日晚游人醉，花插满头扶上船。

周端臣　湖山园
    丹楼碧阁面山开，绿树红芳绕水栽。
    多少好春閒过却，主人无暇不曾来。

周端臣　湖上归
    别却吴姬旧酒垆，扁舟吹笛过平湖。
    晚云又是商量雨，遮得秋山一半无。

周端臣　湖天
    湖天初过雨，晴意有无间。
    春水半侵路，晓云多碍山。
    酒烦村店暖，诗就野亭删。
    风静无啼鸟，垂杨树树閒。

周端臣　简雪窗重寺丞
    世路机心走兔迒，雪窗一缕不遮藏。
    籬梯月真游戯会，茅舍何曾外玉堂。

周端臣　简雪窗重寺丞
    圣贤事业在心槃，禹稷颜回岂异观。
    世故波润同起减，姓名千古要清寒。

周端臣　邻园晚步
    忽然杨柳几丝风，零落桃花数片红。
    满面好春吟不得，一园蝴蝶过墙东。

周端臣　灵隐山前即事
    猿不闻呼僧已归，翠烟依旧锁崔嵬。
    水今流向人寰去，山昔飞从佛国来。
    古径夏寒风落木，苍崖阴润雨生苔。
    客缨自喜无尘濯，歌罢沧浪饮一杯。

周端臣　刘寺坟园
    万竹苍寒拥寺门，寺牌金字御书存。
    荣华肯信当年事，仪制空留后世恩。
    影阁有灯尘网暗，殡宫无月土花昏。
    见梅不敢轻攀折，恐是春风水际魂。

周端臣　落叶
    西风不管鹊巢寒，成阵飘来响更乾。
    最是山房秋思客，梦回疑作雨声看。

周端臣　落叶
    燮燮霜经不自持，半随流水半沾泥。
    归巢便觉栖禽冷，觅穴空教返蚁迷。
    风径学花飞上下，夜窗疑雨洒东西。
    满阶不听家僮扫，拟把新诗逐片题。

周端臣　卖木犀花
    拚却杖头沽酒物，湖边博得木犀花。
    西风可是无拘束，一路吹香直到家。

周端臣　孟冬多风霜
    孟冬多风霜，草木俱披靡。
    老柳叶才脱，拂拂新萌起。
    冻梅如枯榛，班班亦含蕊。
    寒暑运四时，成此岁功美。
    孰知四时间，独有春不死。

周端臣　内人烧香图
    花底烧香深闭门，宫鸦栖了已黄昏。
    君王未识无人妒，虽不承恩却感恩。

周端臣　偶成
    一洒斑斑小雨晴，杖藜随意散幽情。
    不论城市山林地，才有梅花处便清。

周端臣　裴坟
    卖船穿僻径，坟古最幽深。
    山近风常冷，松蟋昼亦阴。
    来时无速骑，归路有鸣禽。
    寄语城居者，何人肯访寻。

周端臣　仆以绍熙壬子中夏二十有五日始跻风篁控龙井遂室至广福谒三贤像阁
    奇石烂横道，兹山信多姿。
    江湖酾两股，一泓乃孤危。
    相傅龙所家，或恐神获持。
    腥风转靕{上雨下对}，险崖对立淋漓。
    惜无纬萧勇，控此抱宝痴。
    山僧作屋意，惨澹生幽思。
    胡为金缪影，颠倒眩俗儿。
    坐来百念失，苍官导前驰。
    招提果深登，履痕恍前期。
    咄哉少肉山，著此高颧师。
    端能致遨游，绝唱相娱嬉。
    过溪亦何事，相送了不疑。
    渠能缚禅律，因来数须眉。
    我爱秦郎记，字压头陀碑。
    月林只夜夜，人物自一时。
    贤愚尽蚁封，来者吾得知。

周端臣　栖霞岭
    九折崎岖入杳冥，苍崖中断见云生。
    著身高处不知险，回首省时方始惊。
    半岭雷奔空石堕，满山花发晓霞明。
    世间岂是无平地，何事吾侬爱此行。

周端臣　遣兴寄徐抱独
    楼外垂杨啼晓鸦，楼中倦客醉思家。
    东风不管春将半，一夜清寒勒杏花。

周端臣　青铜香鸭诗
    谁把工夫巧铸成，铜青依绿绿毛轻。
    自归骚客文房后，无复王孙金弹惊。
    沙觜莫追荐苇暖，灰心聊吐蕙兰清。
    回头却笑江湖伴，多少遭烹为不鸣。

周端臣　清明湖上
    谁家园裹一声莺，啼向春风似有情。
    惊趣起少年治兴，插花沽酒醉清明。

周端臣　秋晚孤山
    山夹寒云晚不收，蘯花洲渚雁声秋。
    西湖处士无消息，落日丹枫处处愁。

周端臣　秋晓
    一抹凉烟晓未收，露篱疏雨湿牵牛。
    不知天上秋多少，昨夜西风到小楼。

周端臣　书冷泉亭壁
    一酌野泉香，翛然俗虑忘。
    静听山鸟话，如笑世人忙。
    近水苔常湿，无风树亦凉。
    老僧閒似我，清坐到斜阳。

周端臣　送牛首炉与人
    千载墦间偶得存，傅从鼻祖到云孙。
    土痕蚀处形摹薄，苔色侵来款识昏。
    制样想应规象鼎，验图只合配犧尊。
    赠君博古斋中去，书傅閒时细讨论。

周端臣　送人失官归
    浮世功名总是虚，从然轩冕又何如。
    趁无日发来侵镜，好卖青山去荷锄。
    贤圣一丘无用土，英雄几板可疑书。
    生涯傥了寒暄计，独抱遗经亦有馀。

周端臣　送翁宾暘荆湖
    君不见司马子长志横秋，少年足迹不肯休。
    胸中盘屈奇伟气，笔力直与造化侔。
    又不见杜陵子美夸壮游，一身几走半九州。
    吟怀吐纳天地秀，作为篇章光斗牛。
    君今去去几千里，匣剑囊书赴知已。
    知已从来素有情，投机之会趋功名。
    功名岂有作能致，莫辞跋涉长江行。
    长江四月南风起，武昌鱼饮秦淮水。
    南风不八又西风，食鱼休忘胪鱼美。
    天涯别梦思城东，何日一樽重与同。
    草桥夜醉月明下，桃关晴吟春色中。
    不堪蜀魄相催去，却怜樯燕相留住。
    一片离情去住间，正是游人肠断处。
    荆湖右道分南北，势与中原岂县隔。
    五湖膏血互吞噬，万里烟尘入谋画。
    莫如子长子美但能事文章，蚤归来献平戎策。

周端臣　宿刘仲悦山斋
    欹枕萧斋酒易醒，夜来愁杀庾兰成。
    一窗明月人无寐，满地落花春薄情。
    隔屋有山云气冷，傍檐多竹马声清。
    如君得此闲居趣，未羡人间利禄荣。

周端臣　题叶靖逸东庵
    一庵自隐古城边，不是山林不市尘。
    落月半窗霜满屋，卧听宰相去朝天。

周端臣　题真妃出浴图
    百媚千娇出浴时，君王凝盼转魂迷。
    香肌犹恐红绡重，可忍他年践马蹄。

周端臣　听无悔琴
    悟琴如悟道，神閒若无营。
    在心不在指，以意非以声。
    锵尔风篁韵，泠然天籁鸣。
    曲终各一笑，相对坎亏成。

周端臣　挽芸居二首
    天地英灵在，江湖名姓香。
    良田书满屋，乐事酒盈觞。
    字画堪追晋，诗刊欲遍唐。
    音容今已矣，老我倍凄凉。

周端臣　挽芸居二首
    诗思閒逾健，仪容老更清。
    遽闻身染患，不见子成名。
    易箦终婚娶，求棺达死生。
    典刑无复亲，空有泪如倾。

周端臣　闻滁阳失守忆表兄
    犹忆归淮甸，何期陷敌尘。
    祗闻残破惨，未得死生真。
    梦不谙长路，书难附便人。
    吞声无限泪，一滴一伤神。

周端臣　毋忽诗
    毋忽咫尺水，中恐有伏龙。
    毋忽寻丈山，中恐有毒蟲。
    是以古君子，不敢欺盲聋。
    审密言语间，戒谨闇室中。
    几微怠所防，敌国起奴重。
    事固不可忽，理亦不可穷。
    周室八百年，成于垂钓翁。

周端臣　物蠹
    太虚运元气，万物皆凭倚。
    物或有所违，气亦随而否。
    肉蠹则生蟲，木蠹则生蚁。
    嗟哉政亦然，于焉起奸宄。
    蠹久不可为，气靡物自毁。
    但得元气存，不患蠹不死。

周端臣　西京少年行
    西京少年儿，生长豪贵族。
    光浮两脸红，春留双鬓绿。
    常骑大宛马，多佩于阗玉。
    明珠博美姬，黄金酬丽曲。
    朝从咸阳游，莫向长陵宿。
    朱门人候归，夜夜然红烛。

周端臣　谢人惠天花
    花从天下落人间，北客来稀路阻难。
    胜味忽惊藜苋腹，春风肠断五台山。

周端臣　虚堂
    虚室似僧房，蒲团倚竹床。
    半窗红日影，一陈紫兰香。
    诵熟閒居赋，书成急就草。
    数朝门不出，过却几春光。

周端臣　夜归
    侧侧梅寒恋客衣，市楼灯比旧年稀。
    酒徒歌伴凋零尽，独自吟诗月下归。

周端臣　咏鹤
    觅来雏鹤养经年，认得呼名傍客前。
    放去几随云过海，归来一片雪翻天。
    翎梳修竹林间日，影照寒梅涧下泉。
    眷恋轩墀应有谓，主人风骨是神仙。

周端臣　游籍田
    国典斯为重，亲耕示不轻。
    诏涓正月吉，躬率百僚行。
    奉礼仪修献，司农哭具呈。
    储胥严武备，卤簿肃文明。
    北阕班春早，东郊贺雨晴。
    青坛晨气润，紫陌晓寒清。
    玄武移天仗，钩陈出帝城。
    停云依别殿，翔鸟避行营。
    十二苍龙驾，三千日虎兵。
