<!-- { "loadSidebar": true } -->
    归来三径足欢娱，琴书得趣人谁有。
    又不见和靖卜篵临西湖，湖山胜景天下无。
    至今疏影横斜句，人与梅花其清癯。
    古来逸士皆如此，一节纯全能终始。
    三欢古风挽莫回，幸有玉岩人足比。
    二十馀年养浩深，厌居朝市入山林。
    此身出处无非道，尤世谁知一寸心。
    愧予朱墨尘埃里，恨不岩前濯清泚。
    想象入室芝兰馨，有□清庙遗音美。
    闻说当年赠蓝书，蒲公之见特其粗。
    要知命义吾儒事，愿学同游周邵苏。

赵希桐　春莫
    薄薄寒侵酒面和，可怜春事委流波。
    两堤杨柳东风老，一曲池塘夜雨多。
    花落莺声还在否，桑空蚕事又如何。
    壮心不逐流年去，倚剑青天发浩歌。

赵希桐　春雪
    飞下瑶天整复斜，一翻馀冻损芳华。
    荒荒月晓三千界，漠漠烟寒十万家。
    柳外直疑先着絮，梅边浑似后开花。
    东风吹作巴江水，浩荡龙涛赴海涯。

赵希桐　春阴曲
    东风吹寒云九有，冻龙迷海乱飞走。
    雨脚斜拖入遥阜，碧草浮烟满堤口。
    春皇妙运造化手，解使江山失妍丑。
    冷色禁持万花柳，红紫未张春国寿。
    愁春织心心恸恸，为花诉冤天听否。
    明曦赫赫重阴剖，梦里桃源拚载酒。

赵希桐　春游
    梦冷繁华金谷园，春深葵麦暗朱门。
    东风日日吹花急，红雨苍台泪几痕。

赵希桐　春游
    蝶懒莺暗欲莫春，更兼风雨别愁新。
    天涯草色深如此，忆得淮南有故人。

赵希桐　次萧冰崖梅花韵
    冰姿琼骨净无瑕，竹外溪边处士家。
    若使牡丹开得早，有谁风雪看梅花。

赵希桐　次雪林李龏苕溪寄来之韵
    云散烟收渺渺秋，蛩声四壁起新愁。
    西风万里乾坤眼，不到斜阳十二楼。

赵希桐　次雪林李龏苕溪寄来之韵
    风梧声里万家秋，一片吟心不着愁。
    夜半酒醒银烛冷，月移凉梦过西楼。

赵希桐　次韵李鹤田德真寄远
    长安日下浮云生，故人久作西南行。
    沤边两载音讯绝，鬓丝应与秋风争。
    苍苔冉冉荒茅屋，愁来忍把离骚读。
    惊鸿刚自堕边声，碧嶂那堪遮远目。
    青云高处期翱翔，去人岁月今堂堂。
    吴钩拂拭霜雪冷，龙光飞躣秋天长。
    思君一夜以继日离心折，东楼又送无情月。

赵希桐　道民金氏居
    碧港虽通邑，红尘不到门。
    桑麻唐社门，鸡犬晋桃源。
    山远云千点，天宽月一轩。
    居人非隐者，吾欲叫东园。

赵希桐　钓者
    河豚荻笋春风老，鲈鱠莼丝秋水寒。
    多少侯门天样阔，算来何似钓船宽。

赵希桐　赋墨雁图分得宿雁
    漠漠秋汀起晚烟，半欹寒影立风前。
    月明应有芦花梦，飞遍江湖万里天。

赵希桐　过临平
    市井萧条景物井，居人犹号永和堤。
    春山十里斜阳树，漠漠残红杜宇啼。

赵希桐　寄黄溪云
    十年成远别，几度上高楼。
    风递江南信，云消渭北愁。
    春心惊海燕，晓梦入溪鸥。
    何日西窗烛，相看说旧游。

赵希桐　尖中曲
    长眉柳叶交青条，玉花娇面垂云髫。
    湖波蓝色春寥寥，大堤新曲干银霄。
    翠丝络马金褭腰，香风随步烟飞飘。
    芳亭深杳傅金貂，一笑嫣然轻百绡。
    欢娱未了日晷短，城鼓咿咿续复断。
    吟鞭夜月入鸡关，碧山皎皎水潺潺。

赵希桐　江湖伟观
    华屋岿然占上方，一尊同此寄相羊。
    江潮翻海莫天阔，湖水拍堤春草长。
    莽莽越山凝紫翠，摇摇苏柳间青黄。
    归鸿影里阑干晚，回首中州入渺茫。

赵希桐　九日怀友
    江蟹初肥天欲霜，莫云红树写秋光。
    西风携手登临地，今日黄花两处香。

赵希桐　秋怀次韵
    雨歇空阶净绿苔，西风凉气满楼台。
    鸿飞远渚知初到，燕别明年约早来。
    秋色祗今同世态，时文何意悮人才。
    停云影里频搔首，闲把新吟取次裁。

赵希桐　秋夕
    霄虚白露溥，木叶下危阑。
    月澹钟声晓，灯青剑影寒。
    人心正莽莽，世事海漫漫。
    何日平胡虏，西风望眼宽。

赵希桐　秋夕
    西风梳发冷飕飕，半醉微吟独倚楼。
    一片旧时南浦月，清光犹印别离愁。

赵希桐　秋夕
    半枕小窗幽梦蝶，数声何处寄书鸿。
    关山千里人归晚，肠断烟林一笛风。

赵希桐　送李鹤田东游后还乡
    剑倚梅花鹤梦醒，东游吟骨带秋清。
    台山路杳神仙迹，楚国书来母子情。
    半榻烟霞应有约，一筇风雪且兼程。
    丁宁及早催行李，莫待西湖草色平。

赵希桐　送谯岩赵日休归蜀
    烟尘渺渺暗鱼凫，有客翩然赴上都。
    乞得玉宸新翰墨，要还琳宇旧规模。
    十年蠲赋纶恩重，万里归程剑影孤。
    他日青城公案了，紫云深处勘阴符。

赵希桐　送诗僧隆瘦岩
    五载京华客，山中坐得牢。
    禅心天竺石，吟思浙江涛。
    入派名随重，游方步转高。
    秋风飞锡远，相忆读离骚。

赵希桐　送自牧黄监镇之官四安
    桃花春浪急，催上霅溪船。
    湖海称佳士，功我负庄年。
    政平民易感，诗好客争傅。
    别后加餐饭，因风寄一笺。

赵希桐　天屋歌为卢洪赋
    霞扃云牖高窿穹，八荒四野垂檐栊。
    羲璾勃窣行西东，茫茫尘世如飞蓬。
    玉川公子乘清风，飘然据作吟诗宫。
    穿心出肋千万语，叫开阊阖惊苍龙。
    银河演入北斗柄，醉来掷下琉璃钟。
    仙人王乔作邻全，冯轩共笑嘘长虹。
    旌阳拔宅想亦在，千年万岁都洪蒙。
    君不见阿房结绮今何许，劫灰一丈漫秋雨。

赵希桐　吴道士钓云
    澹溪溪上一竿丝，牵动闲云片片飞。
    折尽柳条穿不得，荷衣裹向碧山归。

赵希桐　雪
    不是春风柳，因何絮客衫。
    一云同万里，半夜失千岩。
    征马寒踪印，饥鸱冻吻缄。
    江心一片白，知有莫归帆。

赵希桐　涌月僧楼
    百尺阑干右栎林，乱山如浪翠痕深。
    冰轮飞上光犹湿，照破西来一片心。

赵希桐　游临平乾洞水洞
    两洞深如许，神龙此奠居。
    山空仙去久，路巑客事疏。
    风雨千崖暗，云烟四壁虚。
    自揩岩石鲜，闲把姓名书。

赵希桐　中秋
    白露溥空万叶飞，生香深在桂花枝。
    一千里月正圆夜，九十日秋才半时。
    湓浦风流元亮兴，鄜州牢落少陵诗。
    不妨吟尽蟾蜍影，此别分明隔岁期。

赵希桐　竹阁
    古寺因人重，清风尚可寻。
    斜阳明晚阁，老竹暗秋林。
    兜率西归久，香山北望深。
    登临成感慨，烟月独知心。

赵希崱　白鹭
    漠漠江湖自在飞，一身到处沾渔矶。
    稻田水浅鱼能几，莫被泥沙汙雪衣。

赵希昼　寄潮州于公九流
    扁舟如叶路东西，一片滩声下恶豩。
    当日亭台旧时客，相逢莫惜醉如泥。

赵希昼　寄广南转运陈学士
    极望随南斗，迢迢思欲迷。
    春生桂岭外，人在海门西。
    残日依山尽，长天向水低。
    遥知仙馆梦，清夜怯猿啼。

赵謕　和孔司封题蓬莱阁
    龙卧山形滴翠微，翚飞阁势抅空危。
    六鳌不是湖中蛰，一岛疑从海上移。
    屏障笺毫吟咏处，神仙罗绮燕游时。
    自惭为吏非香案，又蹑云梯从使麾。

赵謕　游戒珠寺
    欲游城郭应难遍，每访湖山亦自劳。
    坐致眼前无限景，僧房寄处蕺峰高。

赵謕　游天衣寺
    世称幽景属金仙，若是精蓝岂妄传。
    涧湧双泉雷出地，山围四面管窥天。
    唐僧手泽神毫健，梁帝宸恩宝器妍。
    今日喜偿平昔志，更逢闽客此安禅。

赵謕　游云门寺
    竟夕雨声寒，黎明日气暄。
    峰峦添积润，豨涧涨新痕。
    钟鼓连三寺，杉松共一邨。
    不须游赏遍，丽句满清轩。

赵湘　别所知
    知音不可得，此去但消魂。
    别夜俱闻雨，残秋自出门。
    水横芳草渡，烟蔽夕阳村。
    应念千山外，明朝独听猿。

赵湘　别王穆明府
    又作残秋役，陶公为断魂。
    此行知入梦，欲去更登门。
    落叶堆霜径，微阳隔雨村。
    预愁山馆宿，相忆独闻猿。

赵湘　别杨埙
    此身偏似雁，南北但孤飞。
    久客难为别，穷秋况未归。
    去程寒雨细，留话夕阳微。
    试共江边立，疏砧又捣衣。

赵湘　别耶溪诸叔
    又散耶溪会，斜阳在古原。
    出门逢落叶，去路有啼猿。
    短发不堪照，新诗谁与论。
    如何为远别，风雪宿孤村。

赵湘　春日宿信安张明府厅
    夕景含钟露欲零，幽人醉宿长官厅。
    床头藓色虽连月，池底花阴更杂星。
    梧叶乍题无物汙，蜀琴微响有风经。
    陶公伴客不思睡，门外数峰山晓青。

赵湘　春夕偶作
    一夕衡门独自开，雨阴深巷少尘埃。
    酒醒风傍池边起，坐久月从花上来。
    何处夜歌初欲断，四邻春梦未知回。
    因思此兴无人共，时复孤呤步绿苔。

赵湘　答圣俞设脍碀o客
    梅侯三年江上居，盘羞惯饱鮦与鲈。
    客居京城厌粗糲，买鱼斫脍邀朋徒。
    孰亲刀匕擅精巧，闺中丽人家本吴。
    缕裁长丝叶剪藿，餷飣自与寻常殊。
    霜橙捣虀饭香稻，一饱岂顾家有无。
    我虽日病兴不浅，坐想落纸霏红腴。
    雕盘隽味傥可再，赠子佳酒随长鱼。

