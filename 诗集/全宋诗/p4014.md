<!-- { "loadSidebar": true } -->
    傥容陪几杖，同访赤松人。

张元干　上张丞相十首
    贱子居闾里，明公总帅权。
    姓名谁比数，礼遇每周旋。
    老去无三窟，闲中有二天。
    知音何日报，愿见中兴年。

张元干　上张丞相十首
    罪放丙午末，归来辛亥初。
    不谈天下事，犹诵古人书。
    利病明诸掌，危疑儆后车。
    他时果无悔，载籍定欺予。

张元干　上张丞相十首
    簪绂久已弃，行装今甚疲。
    买山如畧办，毕娶更奚为。
    小筑开三径，躬耕趁一犁。
    赖公霖雨手，忍赋语离诗。

张元干　申伯有行色会宿东禅次元韵
    真成风雨夜，精舍对床眠。
    去住非无数，行藏莫问天。
    十年濒瘴海，一棹破春烟。
    君自足归兴，不妨啼杜鹃。

张元干　叔易自三归吴同赴竹庵荔子之集二首
    惜别梅花雨，来归荔子秋。
    江帆成昨梦，云峤忽重游。
    共喜身长健，宁论客久愁。
    殷勤老居士，更为宝峰留。

张元干　叔易自三归吴同赴竹庵荔子之集二首
    客去云俱散，山空月正圆。
    不参藤树句，自透竹庵禅。
    骨法凌烟像，家声鼓瑟篇。
    直须陪叔季，急佐中兴年。

张元干　送高集中赴漳浦宰
    三年乌石僧房居，忍饥待次真舑儒。
    有意载酒问奇字，无事闭门抄异书。
    一行作吏去漳水，敛版趋廊参刺史。
    胸中豪气半销磨，销觉风波生眼底。
    高郎高郎君莫嗔，举世未有如君贫。
    毁官不复谒时宰，老大甘为行路人。
    君今业已临民社，办取催科时下下。
    不然彭泽归去来。簿领笞榜何为哉。
    男儿策动有时节，家世况自图云台。

张元干　送江子我归严陵
    久客惊秋晚，怀归更送君。
    乱来俱避地，老去惜杂群。
    山阁杯浮菊，江城雁度云。
    行行经钓濑，时事不须闻。

张元干　送李文中主簿受代归庭闱
    豹隐犹遮雾，鸾栖遂及瓜。
    绿林方在境，彩服径还家。
    世路久来险，人情何用嗟。
    胸中自丘壑，乐处是生涯。

张元干　送前东阳于明府由鄂渚归故林
    结东征车换黑貂，灞西风雨正潇潇。
    茂陵久病书千卷，彭泽初归酒一瓢。
    帆背夕阳湓水阔，棹经沧海甑山遥。
    殷勤为谢南溪客，白首萤窗未见招。

张元干　送舒希古
    老舒古君子，送客皆善类。
    觞行颇轩渠，一斗辄径醉。
    凉颸生白苹，落日照紫翠。
    骊驹虽在门，不下儿女泪。
    傥复逢湘累，更与问憔悴。

张元干　送言上人往见径山老十四韵
    忽辞鼓山行，便作径山去。
    道人孤飞云，腰包咄嗟具。
    两边兄弟间，杨岐一条路。
    禅许众人参，院要大家住。
    无是亦无非，何喜复何怒。
    同粥鼓斋钟，等灯笼露柱。
    佛眼接竹庵，云门透圆悟。
    尔则有师承，心共成佛祖。
    可笑世上儿，妄念分毁誉。
    石火电光中，异竟什麽处世哲学。
    所得能几多，造业不知数。
    生死到头来，请问末后句。
    穷汉未必穷，富汉岂真富。
    入门相见时，此话莫错举。

张元干　送赵公远往健康
    王孙朝谒去，功业叹流年。
    强项今三已。栖迟未九迁。
    笑谈曾击贼，谋畧合临边。
    秋雨长干路，归时且著鞭。

张元干　岁寒三友图
    苍官森古鬣，此君挺刚节。
    中有调鼎姿，独立傲霜雪。

张元干　题独爱轩
    此君风味极不浅，户外俗人来未曾。
    老石寒藤同一笑，我知公是在家曾。

张元干　题六代祖师画像
    一苇浮江双履归，花开震旦共传衣。
    本来心印无文字，画到卢能足是非。

张元干　题企疏堂
    出处当师汉大夫，立朝常拟赋归欤。
    赐金端为供行乐，燕客犹疑是送车。
    欲识吴门重解组，要符潭府向移书。
    闻知剩有闲风月，宅相须留待小疏。

张元干　题王岩起乐斋
    宦游适乐土，宴坐名乐斋。
    问君何独乐，胸中高崔嵬。
    轩裳傥来物，世途吁可哀。
    纷然鸡鹜争，陷阱成祸胎。
    不如寻蠹鱼，简编阅兴衰。
    万事付杯酒，百年俱劫灰。
    搘颐忽长啸，妙想从天回。
    人生行乐耳，勿为华发催。

张元干　题忠上人墨梅
    寒梢的皪昏鸦，雪后风前皎月华。
    结习未除羞老眼，更看淡墨幻空花。

张元干　挽李丈然明
    眼看流辈上青云，拂袖归来昼掩门。
    心计岂容生事拙，时名长与故山存。
    不妨开径栽花卉，政复藏书遗子孙。
    八十光阴无可恨，聊歌楚些为招魂。

张元干　挽李仲辅三首
    画省何心入，轺车随分行。
    急难频太息，交友旧驰声。
    素月堕江影，白鸡悲夜鸣。
    绣衣无复出，部曲把铭旌。

张元干　挽李仲辅三首
    貌古期惊世，心夷合享年。
    交游称长者，风味配先贤。
    雁序飘零地，龙门寂寞边。
    不知方便作诔，著意翠珉镌。

张元干　挽李仲辅三首
    人生真寄尔，天问竟悠哉。
    三载重凶衅，一门皆异材。
    尚疑书未报，遽有讣先来。
    泪尽余青血，秋风万壑哀。

张元干　挽林天和
    叹息宜春守，抽簪未乱归。
    不应徒告老，要是久知几。
    筑室聊遮雨，耘田止疗饥。
    杜门何悔吝，牖下敛朝衣。

张元干　挽林天和
    行配古君子，齿尊乡丈人。
    傥来名位晚，长往诔文新。
    薤露空悲腊，刍灵不见春。
    诸郎无过毁，寿考没元身。

张元干　挽梦锡机宜寺簿
    零落梁溪客，何堪郑子悲。
    闭门专学易，拥鼻爱哦诗。
    臭味方投合，行藏罕遇知。
    他年乡饮酒，扬觯相威仪。

张元干　挽梦锡机宜寺簿
    太府坚辞掾，平阳顷著功。
    清贫名教乐，静退昔贤风。
    俛首稠人里，甘心正论中。
    胡然成鬼录，骨相本三公。

张元干　挽梦锡机宜寺簿
    问疾方旬浃，殊惊不起传。
    所钦期异日，何意遽终天。
    图籍嗟空富，生涯众漫怜。
    保家宜有后，一角傥称贤。

张元干　挽少师相国李公
    望表公师位，身兼将相权。
    三朝更出入，一德奉周旋。
    盍为苍生起，曾扶大厦颠。
    何知老宾客，拥篲扫新阡。

张元干　挽少师相国李公
    往在东都日，伤心丙午年。
    不从三镇割，安得两宫迁。
    抗议行营上，排奸御榻前。
    英风成昨梦，遗恨落穷边。

张元干　挽少师相国李公
    城守麾强弩，诸班果翕然。
    云梯攻正急，雨箭勇争先。
    中夜飞雷砲，平明破火船。
    如公真徇国，绘像冠凌烟。

张元干　挽少师相国李公
    壮志深忧国，丹心笃爱君。
    谤书兴众枉，谏疏在奇勋。
    风咽梁豨水，山悲湛岘云。
    空余双舞鹤，鼓吹不堪闻。

张元干　挽少师相国李公
    泪尽西州路，碑留岘首名。
    买山缘荔子，为圃养黄精。
    所至登临地，犹疑步履声。
    堂堂真汉相，天忍閟佳城。

张元干　挽寺丞许子如
    盛世黄门嗣，轻裘绿发时。
    伤心来故里，刮膜访良医。
    春雨铭旌暗，东郊薤露悲。
    人生得意早，遗恨在孤嫠。

张元干　戊辰春二月晦日同栖鸾子送所亲过宝积题壁间
    春江因送客，云峤更登临。
    精舍经行地，征人去住心。
    猿啼清梦断，花落晓窗阴。
    胜践成三宿，俱来此意深。
    
    
张元干　西峡行
    西峡门东晚潮上，涛头驾风高数丈。
    绝江艇子更扬帆，风水相吞两岸壮。
    中流荡潏思虑深，欲济未意愁夕阴。
    贾客胡商数航海，忍死射利诚何尽。
    不如遵陆困舆皂，九折羊肠复相恼。
    下临湍濑千仞渊，胥靡轻生履危道。
    我曹过计常私忧，垂堂之戒宁自尤。
    经营一饱亦细事，世乱畏涂归罢休。
    少年新进真儿剧，浪喜功名不量力。
    杀身无补误朝廷，天下英雄古难得。

张元干　希道使君见遗古风谨次严韵
    君侯气挟飞仙骨，插脑伏犀高崒屼。
    荣枯过眼海一沤，出处何心兔三窟。
    养生得趣喜按摩，子夜不眠频叱咄。
    枕中玉函妙以微，肘后金精恍兮惚。
    我真蒲柳欲师承，刻画无盐恐唐突。
    似闻有意赠刀圭，倒卷逆流翻澥渤。
    世间万态古今同，政可忘言佯吃讷。
    杖藜未办饮菊潭，且看冥鸿秋灭没。

张元干　希道使君弭节合沙馆奉太夫人游鼓山乃蒙封示所和梦锡赠行佳句辄次
    淮海元龙公辈流，何劳老手镇方州。
    雍容行色自登览，邂逅故人仍唱酬。
    眼界早惊云子熟，官期能为荔枝留。
    临分莫话中原事，想见家山只梦游。

张元干　希道使君入山再有佳句见及复次元韵因简老禅
    古涧寒泉可枕流，从渠庚伏在炎州。
    杖藜端欲事幽讨，杯酒未容相劝酬。
    坐上纵无居士客，山间聊为老禅留。
    临沧亭外忘归路，他日逢君望旧游。

张元干　喜钱申伯病起二首
    一室维摩老，长年法喜游。
    苦心翻贝叶，痴坐写蝇头。
    可是文园病，何堪杞国忧。
    我知公健在，骨相合封侯。

张元干　喜钱申伯病起二首
    花飞伤宿雨，山润照清晨。
    念子经时卧，嗟予一味贫。
    稍闻疏药饵，遐想整衣巾。
    何日扶藜出，相陪醉晚春。

