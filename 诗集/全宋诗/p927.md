<!-- { "loadSidebar": true } -->
    鲲鲸怀饵脱相得，坐使东南饫食鲜。

贺铸　与张历阳追怀从禽之乐因赋
    宜秋门外养鹰坊，好草陂头射雉场。
    油幕毡庐张野饮，锦袍貂帽结戎装。
    兴阑落日黄尘断，梦後西风白发长。
    谁念江湖独流寓，此情难话与渔郎。

贺铸　雨晴郊寓目
    城中厌雨过清和，偶出西郊野意多。
    蚕簇趁晴初摘茧，麦场经润欲生蛾。
    营巢黄鸟啼深树，引犊青牛饮暮河。
    老圃念人留竚久，挽衣沽酒愿相过。

贺铸　雨余晚望
    相应乳鸠鸣，桑间返照平。
    明津小舫度，高陇一牛耕。
    林薮归心健，尘埃病骨轻。
    屈骚魂爽在，未许独君清。

贺铸　玉钩环歌
    良工得玉蓝溪窟，相璞命形心匠出。
    螳蜋倔强疑有骨，颈系一环犹莫屈。
    镜湖老狂厌袍笏，素裰纁绦须此物。
    价比连城不容乞，王孙辍好人所难。
    何以报之明月盘，薰炉波面山漓岏。
    吾乡美筩鵾鸡翰，闽瓷兔碗霜毛寒。
    称是头贡双龙团，聊送公斋增冗长。
    短歌粗可评珍贶，吾方野装事游放。
    局步舑颜曳藜杖，薄暮微吟江汉上。
    彼渔丈人误相访，谓似三闾大夫样。

贺铸　玉津晚归马上
    落日南城陌，东风禁火时。
    醉醒皆自得，单袷正相宜。
    绿树侵高阁，繁花洒曲池。
    未应判节物，可奈故园思。

贺铸　寓泊金陵寻王荆公陈迹
    晚泊扁舟一问津，依然节物思羁人。
    江山月照六朝梦，桃李风吹三月春。
    宅枕谢公墩下路，诗寻萧寺壁间尘。
    可须樽酒平生约，长望西州泪满巾。

贺铸　寓泊临淮有怀杜修撰
    幕卷歌鬟列，堂深蜜炬然。
    临风鸣羯鼓，待月戏秋千。
    短韵吟牋出，长檐醉帽偏。
    斯人违薄俗，何减孟公贤。

贺铸　约十客同集金山米芾元章约而不至坐中分题以元辛未至分韵作诗拈阄
    九客相逢思楚狂，停歌罢铗缓行觞。
    座中那更添严令，分韵吟诗招阿章。

贺铸　载病东归山阴酬别京都交旧
    我家湖水接山溪，载病东归路不迷。
    城郭依然辽海鹤，鵷鸿邈矣会稽鸡。
    可须印绶怀中出，幸有珠玑袖里携。
    行赋渔歌寄亲串，春风吹渡浙江西。

贺铸　再酬讷师兼简清凉和上人
    莫谓功名是可希，定知求法不求衣。
    此身於世百无用，异日与君同所归。
    遮眼何关黄卷在，安心更悟白牛非。
    清凉有道平如掌，岂比他方大铁围。

贺铸　再涉南罗渡
    滞水生苔没马蹄，涨沙隐约见金堤。
    禹功寖久人无继，未信东流不复西。

贺铸　再送潘仲宝兼寄彭城交旧
    风雨扁舟幸少留，为君持酒话徐州。
    白鱼紫蟹秋初美，戏马飞鸿梦屡游。
    二阮年来知健否，季真老去尽归休。
    白云庄畔多闲地，不惜横刀真换牛。

贺铸　再由赤埭有怀曹梦得
    江上颠风倒客樯，江豚舞浪卷浑黄。
    故人漂泊知何处，何日平安到故乡。
    野色苍茫春尚浅，梦魂惝恥夜仍长。
    可无百斛兵厨酝，此段离夏未易忘。

贺铸　再游西城
    柳条破眼已堪攀，鹭下城隅水一湾。
    後日重来寒食近，杏花林外见青山。

贺铸　早发王村道中寄李智父
    鸡鸣戒徒御，驱马度前陂。
    得雨人耕早，边山日上迟。
    罢休何复道，会合邈无期。
    赖有西来水，悠悠慰我思。

贺铸　早发斜沟道中寄王有元
    处处春林有鸟啼，恨无芳酒一樽携。
    何缘复得彭城梦，日日东风送我西。

贺铸　早夏
    吏役初无补，端令乐事妨。
    不知春遂去，但爱日何长。
    薄雨梅含核，温风麦擢芒。
    须容退食暇，一枕梦吾乡。

贺铸　赠道士蹇拱辰
    尝观妙手御风图，想像斯人世所无。
    今识黄冠葆光子，爽气飘颻画不如。
    岷峨东来九千里，眼饱高山与流水。
    乘春更拟访天台，晨肇当年偶然耳。
    葆光子，胡为乎，
    鼎中龙虎炼成宝，笔下鬼神驱作奴。
    须君且置是等事，三复玄元皇帝书。

贺铸　赠僧孚
    北道交游窦了然，手持丹诀口谈禅。
    吾年方少不解事，贪酒放歌相助癫。
    十载驱车道梁楚，汴水之阳一环堵。
    著书直上窥鬻熊，郑圃漆园聊尔汝。
    旋闻瞥作去乡行，声迹相辽扫风雨。
    我遭官缚未渠央，君割尘缘遽如许。
    扁舟三月遡长川，故人投谒俄童颠。
    周妻何肉败吾事，成佛定输灵运先。
    此行历涉佳山水，随牒不妨行乐耳。
    与君更结莲社游，径取盂囊付舟尾。

贺铸　赠僧彦
    昔年杖舄几相从，同遇弥天汉上翁。
    早恨扬舲南浦别，俄惊扫地北山空。
    壮心脱落浮云外，病骨枝梧梦境中。
    赖有西岩旧桃李，异时应许共春风。

贺铸　赠张士元
    夫子安贫五十年，年来生事更茫然。
    青衿稚子彼何有，白首故人谁见怜。
    霜後鹑衣寒绽线，日高鱼釜冻无烟。
    冗官犹愧苏司业，不得时时送酒钱。

贺铸　赠张之才
    夙龄垂耳慕飞黄，晚岁相逢两漫郎。
    浼我青衫奈尘土，误君白首坐文章。
    折腰仅厌米五斗，满腹莫骄钱一囊。
    多病劳生余有几，买山筑室愿邻墙。

贺铸　赠赵参军滂
    髯参军，髯参军，
    平昔相好书相闻。妙兼八法嗤五云，
    一字仅课三年勤。春回玉树生兰筋，
    骅骝气压千羸群。庾家之鸡安足云，
    君子砚渔而笔耘，桓扇兮羊裙。
    奈何不书蘥珠秘录之真文，宝厨钿轴缄灵芸。
    阆居清绝无世纷，谁其观者紫阳君。
    後日人间偶流落，犹得标题持键钥。

贺铸　招寇元弼兼呈白云庄张隐居
    长铗长铗归来乎，十口想厌淮南鱼。
    游宦非图饱而已，浮生且问乐何如。
    定无佳客青樽酒，赖有古人黄卷书。
    我亦尘埃同病者，与君长愧白云居。

贺铸　折中仓观米元章题字
    银钓入木搑锺王，拂眼清风识楚狂。
    淮海京尘两流落，与君大是觉身妨。

贺铸　中秋日怀寄潘邠老赋
    西戍角声清且哀，东城鼓动殷然雷。
    雨阑伏槛月可待，风横檥舟君不来。
    得酒未容欢独伯，把书端与睡为媒。
    雪堂歛谷急还舍，更约头陀黄菊开。

贺铸　锺山法云彦上人留中餐罢游草堂寺
    弭楫秦淮尾，登临殊兴回。
    难销蔬饭饱，更过草堂来。
    日转岩扉暝，风披蕙帐开。
    吾非海盐令，猿鸟莫相猜。

贺铸　重别和上人
    分手风波路几千，侵寻老境百奇缠。
    一官得饱亦劳矣，大士忘情犹泫然。
    北道音尘长断望，西庵香火不无缘。
    是身脱使先朝露，图像聊依十七贤。

贺铸　重别王掾
    别访难遽了，不知寒夜长。
    回灯撤杯案，抱被宿船仓。
    载听远鸡唱，稍分征雁行。
    临风满掬泪，吹落一襟霜。

贺铸　重赋京居暮春感兴
    怒风狂雨信悠悠，收拾春华不少留。
    祗有柳绵吹未尽，墙阴落泊伴人愁。

贺铸　重寄潘豳老
    轻舠蓦水帆如弓，一伸臂顷来江东。
    聊持美酒致吾子，方事彩衣娱汝翁。
    悬榻可容它客坐，闭关正与无月同。
    夙兴行乐竟何有，醒醉阴晴皆梦中。

贺铸　重送
    夹岸雪初消，青青见麦苗。
    传声汶阳客，已解木兰桡。
    春水生张泽，春风动乐郊。
    良游知不负，回首念无聊。

贺铸　重送曾诚之兼简俞澹陈庾
    春风漠漠老江蓠，行矣骚人好自持。
    半百幻身如且健，石头城下两茅茨。

贺铸　重送曾诚之兼简俞澹陈庾
    陈颠俞散旧朋游，樽酒相逢定少留。
    衰病故情犹有在，春风一夜梦扬州。

贺铸　重游梵行院
    晓渡南冈五里松，精庐未见已闻钟。
    门前拂地垂杨柳，扫净秋来过马踪。

贺铸　重游寄老庵怀僧芝
    淡游已恨失芝公，陈躅空留梦境中。
    欲问孤云何处去，庭前双树自西风。

贺铸　重游锺山定林寺
    破冰泉脉漱篱根，坏衲遥疑挂树猿。
    蜡屐旧痕寻不见，东风先为我开门。

贺铸　舟次广陵怀寄京都交旧
    朋游冠盖满京华，病客东流迹自赊。
    音驿未闻来日下，邻墙不见亦天涯。
    尚憀斗粟烦官廪，已指扁舟是我家。
    莫谓因风无可寄，雪梅开遍腊前花。

贺铸　舟次淮阴呈邑令田望
    狂吟醉约昔悠悠，衰病方谐散浪游。
    蔬粥满杯供我饱，兰舟系岸判君留。
    尘埃古刹寻遗篆，香火严祠谒故侯。
    晚具不须烹赤鲤，聊凭别後作书邮。

贺铸　舟次金陵怀寄历阳王掾相
    昨时江北望江南，把酒离愁已不堪。
    今夜江南望江北，抵掌清谈安可得。
    历湖白下非吾乡，官身俗眼禁人狂。
    後日扁舟更西去，江北江南两何处。

贺铸　舟发金陵望历阳作
    尚识历阳道，依然西照间。
    风烟石碛戍，林麓楚王山。
    隔水一凝伫，当年百往还。
    谁怜跃马客，衰病再投闲。

贺铸　烛蛾
    鬼蛾来翩翩，慕此堂上烛。
    附炎竟何功，自取焚如酷。
    感彼万动微，保生在无欲。
    不见青林蝉，饮风聊自足。

贺铸　铸年五十八因病废得旨休致一绝寄呈姑苏毗陵诸友
    求田问舍向吴津，欲著衰残老病身。
    未拜君恩赐剡曲，归来且醉监湖春。

贺铸　追和杜仲观咏蝶
    黄蝶寻花日百回，荒庭多雨漫莓苔。
    老狂能似徽之辈，借宅犹应乞竹栽。

贺铸　追和亡友杜仲观古黄生曲三首之二
