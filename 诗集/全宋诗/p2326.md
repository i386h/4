<!-- { "loadSidebar": true } -->
    务与冥行指迷，肯被傍人指点。
    三脚驴却步不前，老杨岐恶肴难掩。

释绍昙　偈颂一百零二首
    四十余年，白云高卧。
    无端刺脑胶盆，日夜烹煎家火。
    庄田淹没，与死为邻，
    屋舍倾颓，安身难保。
    山僧冷地思量，不觉呵呵大笑。
    定业难逃，何妨笑破。
    赖有东村王老知，绕笆篱唱哩哩啰，
    何似大石调。

释绍昙　偈颂一百零二首
    是是，荆棘丛林，
    黄金田地。非非，
    伊兰旃蕁，甘露蒺藜。
    是不是，非不非，
    鹤健将雏去，猿闲抱子归。

释绍昙　偈颂一百零二首
    向上机，顶门眼。
    碗脱丘，漏灯盏。
    从上诸祖，已错拈提，
    瑞岩今朝分明剖判。夜后打眠，
    斋时吃饭。

释绍昙　偈颂一百零二首
    明月可中庭，雁影沉寒水。
    烹金炉冷岁华深，九鼎遗言犹在耳。
    深深拨著，宿火通红。
    不假一槌成大器，刈禾镰子痴如风。
    秋晚台星照命宫，不亨通事亦亨通。
    持还赵国连城璧，换我萝窗一枕风。

释绍昙　偈颂一百零四首
    殿成不必拆，佛生何用打。
    烧炷兜楼香，共说家私话。
    以力假人者霸。

释绍昙　偈颂一百零四首
    鸩鸟毛，乌喙药。
    毒无医，休动著。
    轻动著，尽大地人，
    皮肤脱落。

释绍昙　偈颂一百零四首
    大觉无心，九峰饶舌。
    较短量长，家私漏洩。
    引惹平人入祸门，金刚脑后抽生铁。

释绍昙　偈颂一百零四首
    丈夫膝下有黄金，争肯与他人作礼。
    须弥灯王，脚头脚底。

释绍昙　偈颂一百零四首
    妙摄化权，使不辱命。
    鹤唳东皋，云归乳岭。
    拄杖子，黑粼皴，
    困卧壁根，声前唤醒。
    舞蹈清风两腋生，安闲又入萝窗定。
    宾主历然，头正尾正。

释绍昙　偈颂一百零四首
    南山灿灿，白石烂烂。
    觌当面机，瞎人天眼。
    拄杖子，闻如是语，
    从定而起，向香积世界，
    乳窦峰前。转法轮，
    抟香饭。听之双耳聋，
    嗅之舌头烂。何似杨岐栗棘蓬，
    秦时{左车右度}轹鑽。哑，
    仁义尽从贫处断。

释绍昙　偈颂一百零四首
    雕梁燕语，乔木莺吟。
    秋田水足，麦岭云深。
    声色纯真浑声色，无端花擘祖师心。
    耳无轮，眼无筋。
    优游子圣外，阆荡拾花针。

释绍昙　偈颂一百零四首
    宿雨初晴，岚光翠滴。
    瀑泻悬崖，云笼怪石。
    无位真人，面门出入。
    净地上不许狼籍。

释绍昙　偈颂一百零四首
    乳窦翠峰，何分彼此。
    遂府糖霜，口甜心苦。
    灭却云门一字宗，断崖飞瀑冤难诉。

释绍昙　偈颂一百零四首
    醭醭红尘，炎炎火聚。
    著脚无踪，翻身有路。
    去时山色惨愁容，归来幽鸟啼芳树。
    不涉去来，如何吐露。
    碧眼黄头总不知，问讯粼皴拄杖子，
    逢人不得错举。

释绍昙　偈颂一百零四首
    八月秋，何处热，
    尽大地，一团铁。
    衲僧家向南北东西，草鞋跟踏得裂，
    拄杖头挑得折。蓦劄相逢，
    德山棒，临济喝，
    百怪千妖，如何计结。
    {左口右恶}，邪法难扶，
    莫说莫说。

释绍昙　偈颂一百零四首
    秋气肃金，秋晹鏖战。
    林间秋叶片片凋零，砌下秋虫声凄怨。
    满眼听不闻，满耳觑不见。
    听得闻，觑得见，
    声前句后新罗箭。

释绍昙　偈颂一百零四首
    积废未苏，连遭荒旱。
    铁作心肠，也须寸断。
    山僧自小不喜煎熬，幸遇中秋，
    何妨赏耫。皓月流辉，
    觉天云散。倒跨杨岐三脚驴，
    深村荒草闲行看。光境俱忘，
    瞎乾坤眼。

释绍昙　偈颂一百零四首
    水牯牛，偏捩拗。
    酷暑云林，恣情{左足右孛}跳。
    山前祖父田园，忍见离离荒草。
    秋风正要及时耕，脱落鞭绳无鼻窍。
    去住自如，收入在我。
    牧笛声声送暮霞，故家深入千峰杳。
    呜咿呜咿，莫教忘却来时道。
    东篱菊染黄，秋浦茱凝翠。
    古佛放光明，助发实相义。
    渊明有眼无筋，错认白衣人至。
    金风剪剪，玉露团团。
    故人知此意，笑拍玉阑干。

释绍昙　偈颂一百零四首
    隰州佛放光，远射千峰顶。
    锦镜冷交辉，瀑花寒斗影。
    非虚非实，非色非空。
    举世无人描邈得，只恁这个为流通。

释绍昙　偈颂一百零四首
    花禁冷叶红，划滴虚岚翠。
    清净卢舍那，全身荆棘里。

释绍昙　偈颂一百零四首
    翳眼药，文武火。
    用得亲，煨得过。
    翠岩落尽眉毛眼愈明，乳窦烂却皮肤骨将槁。
    家丑分明说向谁，握手松根忘汝我。
    冷地思量，訚訚而笑。
    曾陷迷魂八阵图，梦中尺入夔门道。

释绍昙　偈颂一百零四首
    大众问讯，待者烧香。
    曲录棚上，说黑道黄。
    七世冤憎同劫会，泥犁拔舌自担当。
    麟凤出时山总秀，芝阑生处草俱芳。

释绍昙　偈颂一百零四首
    小春才过，冬至相催。
    光阴驹过隙，须鬓雪成堆。
    松根石上，槁木寒灰。
    冻膝拥深霜树叶，禅心清点野桥梅。
    唤起来打，更莫迟回。
    蛰龙须奋跃，保待禹门雷。

释绍昙　偈颂一百零四首
    乾非上，坤非下。
    一画先天，包含八卦。
    推穷爻象，凶吉不分，
    说尽系辞，疑难未解。
    吉凶分，疑难解。
    阿魏无真，水银无假。

释绍昙　偈颂一百零四首
    统御金轮四十年，拱垂衣化育黎元。
    万机休罢升遐去，四海无思不断魂。
    林间衲子，感戴深恩。
    合掌迎归兜率院，当来成佛补慈尊。

释绍昙　偈颂一百零四首
    三度拂蒿枝，秦时{左车右度}轹鑽。
    拶得星飞，结得弓弦断。
    用尽自己心，瞎却他人眼。
    千里玄枢错踏翻，神驹十影无羁绊。
    业风吹上浮窦峰前，点一杯茶向伊道。
    且缓缓。

释绍昙　偈颂一百零四首
    天巧剪瑶花，六出缤纷落。
    二祖立腰酸，杨岐嗟项缩。
    争似炎炉头柮榾高烧，纸衾包却暖烘烘。
    憨睡著，天堕凝寒一色边，
    错错。

释绍昙　偈颂一百零四首
    复见天地心，举世皆知有。
    山意冲寒欲放梅，岸容待腊将舒柳。
    惟有拄杖子，黑粼皴，
    元依旧。受霜冻不枯，
    遇阳和不秀。壁角落头，
    块然拙守。终日谈玄口不开，
    喷泉嚏也成狮子吼。

释绍昙　偈颂一百零四首
    大慈苕萬生，倒拈风飒飒。
    扫尽大地尘，赵州惊吐舌。
    蓦劄相逢玉乳峰，殷勤为扫寒岩雪。
    拄杖子，爱客情深，
    把炎助热。旧破苔钱画断云，
    放出寒格南枝北枝，一花两花三四花。
    疏影横溪，暗香浮月，
    无端尽把春容泄。清不彻恼碎心，
    广平似铁。

释绍昙　偈颂一百零四首
    道至无难，惟嫌拣择。
    混俗通真，骑声盖色。
    近在口皮边，远过河沙国。
    慈明揭示，借鬼画桃符。
    雪窦标题，去猊悬白泽。
    一见便见，迅雷陶壁奋飞梭。
    拟议寻思，逆浪禹门遭点额。

释绍昙　偈颂一百零四首
    道无可成，法无可说。
    黄面瞿昙，重重败缺。
    家丑岂容外泄，刚被儿孙告讦。
    图形画影与人看，乳窦门风添暖热。
    彷彷佛佛，一似阆州城南锦屏山，
    子细看来，却是鹿苑啣花，
    竺峰积雪。添得时人眼中屑。

释绍昙　偈颂一百零四首
    柳条弓，蒿枝箭，
    射中虚空成两片。狸奴白牯，
    雷厉风行。碧眼黄头，
    星飞电卷，拟搆珠林啮镞机。
    险。感淳更号，
    立见升平。两朝圣化，
    四海欢声。乳窦家贫开安，
    用度非轻。锦云山瀑帽，
    珠雪瀑悬缨。步步寒花翠结，
    关关幽鸟琴清。排当不知因底事，
    大众万福，庆贺元正。

释绍昙　偈颂一百零四首
    寂寞万峰头，佳节成虚度。
    贫无一盏灯，好有多般事。
    洞山姜索价太穹，无缝塔入门辩主。
    厕筹子动地放光，利市官招财满库。
    不作佛法商量，亦非世谛流布。

释绍昙　偈颂一百零四首
    半夜客船钟，渔火愁眠省。
    不见老寒山，泪湿吴云冷。
    幽鸟啼霜月影斜，野桥枫叶翻红锦。
    击碎重关，枯山未泯。

释绍昙　偈颂一百零四首
    春山青，春水绿，
    鸟弄笙簧，梅飘香玉。
    具足清白梵行之相，声色纯真岂容攒簇。
    听不足，观不足，
    一会灵山俨未分，断弦须是鸾胶续。

释绍昙　偈颂一百零四首
    坐断白云，万机寝息。
    黄叶止啼，总不消得。
    闲倚危阑看瀑花，纵乾坤眼清无极。
    清无极，自谓太平僧，
    岂知尧舜力。

释绍昙　偈颂一百零四首
    达磨眼睛，天台骨髓。
    钩锁连环，提掇不起。
    提得起，湖头春不绿成纹，
    竹外清风来未已。

释绍昙　偈颂一百零四首
    天高地厚，水阔山遥。
    古今常理，何用忉忉。
