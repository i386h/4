<!-- { "loadSidebar": true } -->
    银旛点缀斗宫嫔，小字横斜篆缕新。
    岁岁词臣供帖子，从今便数八千春。

卫泾　寿成惠圣慈佑太皇太后阁春帖子
    文孙亲上万年卮，姒妇严妆五翟衣。
    不用都人须数跸，内庭跬步即重闱。

卫泾　寿成惠圣慈佑太皇太后阁春帖子
    刁斗辕门五夜深，思齐文母正关心。
    身临大练无他费，汤沐先捐钜万金。

卫泾　寿成惠圣慈佑太皇太后合端午帖子
    清禁传呼近，红云拥紫皇。
    菖花浮九醖，请祝寿无疆。

卫泾　寿成惠圣慈佑太皇太后合端午帖子
    边头传吉语，井络报平安。
    今岁端辰别，慈颜一笑欢。

卫泾　寿成惠圣慈佑太皇太后合端午帖子
    彩缕新缠臂，灵符稳插钗。
    承平多旧事，闲教小宫娃。

卫泾　寿成惠圣慈佑太皇太后合端午帖子
    双人翠艾垂朱户，三角琼糜护箬衣。
    闻道内家行乐秘，先将节物奉重闱。

卫泾　寿成惠圣慈佑太皇太后合端午帖子
    深宫永日镇长闲，心静多繙蘥笈篇。
    侍女身留香案侧，旋燔金饼炷炉烟。

卫泾　寿成惠圣慈佑太皇太后合端午帖子
    人间无处避炎蒸，身在瑶台最上层。
    学士大书金字帖，宫中巧篆降绡缯。

卫泾　送盖少卿晞之赵太平州
    三釜果何乐，万钟岂云轻。
    当知昔贤士，乃亲乃为荣。
    忆昨使东淮，循陔兰芳馨。
    维先司徒公，大篇宠其行。
    喜我谐禄养，劝之力身名。
    俛仰四十载，岁月何峥嵘。
    髯卿世济美，中外稔践更。
    勇退甫宴娱，起家俄诏徵。
    秩真二千石，选授参陪京。
    时哉春阳中，光风助严程。
    歌廉盛襦裦，迎伋森旆旌。
    矧伊太夫人，九十颜如婴。
    朱辬从板舆，此乐谁能并。
    缅怀平生好，相友真弟兄。
    我今抱永慕，抚旧只怆情。
    涂山古名邦，官府号太平。
    故秋适淫潦，所至多疲氓。
    政须事安集，未可施敲榜。
    长江戍水犀，形势足干城。
    时虽急规恢，不用邀功能。
    君年壮於我，宏图在南溟。
    报国岂忧晚，事亲宜竭诚。
    道院日余暇，北堂庆方增。
    戏彩供笑粲，捧觞寿期龄。
    孝立忠亦遂，俗美政易成。
    奏最亟归来，勿云厌承明。

卫泾　挽高宗皇帝章四首
    大业高千古，斯文炳六经。
    无刑深帝泽，不战寿生灵。
    神圣非殂落，乾坤有晦冥。
    难名是天德，刻画谩丹青。

卫泾　挽高宗皇帝章四首
    致治勤三纪，怡神寿九龄。
    玉卮传汉殿，宝册焕尧庭。
    庆事方频举，哀歌讵忍听。
    万邦惟戴舜，亿载奉慈宁。

卫泾　挽高宗皇帝章四首
    历数千龄在，讴歌四海归。
    地雄元帅府，天授上皇衣。
    洗甲乾坤净，投戈日月挥。
    成功有如此，今古独巍巍。

卫泾　挽高宗皇帝章四首
    江右龙飞后，临安日晕时。
    煌煌周礼乐，肃肃汉威仪。
    鱼水君臣会，耕桑父子嬉。
    谁欤老文学，重述中兴碑。

卫泾　晚晴
    雨断风回忽报晴，山颠初日挂铜钲。
    云烟藏迹千峰翠，草木增华两眼明。
    桑野枝空蚕杼歇，溪泉溜急水车鸣。
    鸟啼花笑浑如喜，此去山斋只一程。

卫泾　为乐提刑寿二首
    千里潇湘秋气清，使星高并寿星明。
    云槎端向银河上，仙桂真从璧月生。
    好善优优乐正子，腾光焰焰李长庚。
    会看初度称觞后，径驾锋车入帝城。

卫泾　为乐提刑寿二首
    绣衣持斧按蛮荆，三见门弧喜气盈。
    孟子能令棠粟发，不疑更使汉刑平。
    好将两手摩铜狄，长对三秋正玉衡。
    闻道中宵思贾傅，江湖未可老鱣鲸。

卫泾　为师席李上舍去智寿四首
    当时骑气拥函关，奕代清才擅谪仙。
    鼻祖婵嫣有余庆，至今名世更生贤。

卫泾　为师席李上舍去智寿四首
    屡将大手占伦魁，槐市英声早四驰。
    肯与鱣鲂争尺水，鹍鹏行矣化天池。

卫泾　为师席李上舍去智寿四首
    道义须知耐岁寒，论心还喜臭如兰。
    龙鳞幸许同攀附，乞与春风借羽翰。

卫泾　为师席李上舍去智寿四首
    美景良辰幸与同，瓣香聊以祝南丰。
    它年妙斡洪钧手，尽纳群生寿域中。

卫泾　为杨仲起寿
    天台高压东南州，秀钟千古生公侯。
    君才槃槃第一流，学优颜闵卑由求。
    天意端为斯文忧，妙龄掉鞅从英游。
    笔力挽强回万牛，金玉精美价未酬。
    文章从古天地讐，演起大业难延留。
    腾骧万里须骐骝，行看大对悟凝旒。
    擢冠多士骑鳌头，归来双亲喜气浮，
    充闾佳瑞乐事修。烟霄衮衮殊未休，
    整顿乾坤摅壮猷。策勋稷契伊吕周，
    请公为酬白玉舟。他年名遂高千秋，
    却揖刘阮寻浮邱。

卫泾　为运使蔡国博寿二首
    橘颗围仙饱紫芝，菊潭酿酒拍金卮。
    九秋沆砀成功日，六辔光华初度时。
    试问江湖劳漕輓，何如朝夕密论思。
    预知来岁生朝后，更著宫袍拜赤墀。

卫泾　为运使蔡国博寿二首
    西山南浦气葱葱，夜拥长庚粲碧空。
    惠露昔霑江汉表，使星今照斗牛中。
    晚粳已喜霜前熟，宿麦应从雨后丰。
    十一州人还得饱，绣衣寿斚与民同。

卫泾　闻和叔抚琴
    蓐收传令待残更，斗转参横露气清。
    谁弄瑶池三尺玉，怪来万壑动秋声。

卫泾　五日子刻立春
    客中春到不知春，庭草青青入眼新。
    对酒可无人作伴，照书却有雪为邻。
    雕盘玉笋传生菜，宝胜金花锡近臣。
    我已栖迟宁事事，有谁曾为叹长贫。

卫泾　小山游翠峰寺携枕席宿僧堂僧甚多而不与人相接戏成
    痴坐禅关日亭午，静看博山香一缕。
    欲知世上炎与凉，三扣金仙三不语。

卫泾　夜坐
    深山五月清无暑，露气漙空午夜寒。
    草际鸣蛩更强聒，满怀秋思寄毫端。

卫泾　忆环谷古梅
    百花头上春光到，雪压霜欺意更奇。
    岁岁倚栏相望处，水边竹外最南枝。

卫泾　忆环谷古梅
    故园一别换年华，客里看花更忆花。
    昨夜西窗无限月，伴人春瘦一枝斜。

卫泾　游澱湖
    痚星残月尚朦胧，闲趁烟波一棹风。
    始觉舟移杨柳岸，直疑身到水晶宫。
    鸟鸦天际墨千点，白鹭滩头玉一丛。
    歡乃一声回首处，西山横在有无中。

卫泾　与进叔弟策杖山行遣马还孙氏
    掣电追风古见称，驽材空负渥洼名。
    何如手植青藜杖，云屦风裾自在行。

卫泾　欲至浙江送子寔闻潮早不果行小诗寄别
    尊酒清江欲语离，事多八九苦参差。
    飞潮更捲征帆急，尽作西窗去后思。

卫泾　元日到湖上
    勋业须年少，栖迟只自怜。
    若为车阨首，未主式翼垂天。
    拭目看新历，伤心惜去年。
    湖山一舒啸，春信满梅边。

卫泾　月夜登吴江垂虹
    平湖万顷天无风，试上垂虹月满空。
    豁目直穷烟障外，诸峰浑出有无中。
    混同天地纤尘绝，倒影星辰万象雄。
    却笑三山游汗漫，恍然身世到蓬宫。

卫泾　张德辉以诗见遗需酒因次韵解嘲
    廷评一石了狱事，谪仙一斗百篇诗。
    君才盘盘压今古，肯使英名夸昔时。
    濁醪妙理清有圣，此意岂复达士疑。
    我惭鼷腹怯鲸量，咄咄隐几成书痴。

卫泾　张岩拙轩竒寺用壁韵
    几阵凉风清不尽，一天秋色渺无边。
    僧房好处閒窗牖，把定山椒紫翠烟。

卫泾　舟行遇顺风
    昼船昨日吴江西，风雨满江鼓棹迟。
    客帆过眼撇波去，坐看舟子相犹夷。
    今朝风忽发东北，纵帆如飞揭百尺。
    来者寸步不可前，停舻怅望求弗获。
    风从何来天何为，顺喜逆怨人自私。
    世间万事亦尔耳，乘除妙理君安知。

卫石卿　游石通洞
    空嵌两洞石相通，翠簊娟娟碧雾笼。
    手扶青藜访奇古，岩洞妙墨识涪翁。

卫宗武　白霅和石山
    扁舟汎清霅，游屐遍恋。
    幽讨离家久，新吟借客看。
    槐阴风转夏，梅子雨留寒。
    不谓浮云迹，烦君上笔端。

卫宗武　北山回櫂
    高风扫群翳，山色秀而静。
    寒林隐虬龙，幽径行蛇蚓。
    场登{左禾右罢}稏实，水弄芙蓉影。
    明发汎归舟，秋空更青迥。

卫宗武　北山晚步
    远岫烟光合，天寒欲敛昏。
    栖鸦依古木，归艇入前村。
    岸隔山藏寺，潮生水到门。
    川原浑似旧，并立暗销魂。

卫宗武　北山遇雪
    天公衒天巧，三见腊之时。
    似花还非花，衮衮纵横飞。
    泻竹振清香，压梅迷真蕤。
    乌兔耿无光，遁迹不敢驰。
    雕锼各成形，磊块或作堆。
    蔽空来若尘，著物明於玑。
    武骑当此际，纵猎方打围。
    森森纷甲刃，烂烂光相辉。
    岂若灞桥驴，领此一段奇。
    今翰积数寸，回际觉昨非。
    比屋占农祥，津津喜上眉。
    对书明彻眼，煮茗清入脾。
    肯为袁安卧，宜赋刘叉诗。
    呼童扫松迳，迎客扶桃枝。

卫宗武　北山值雪偶成
    艮象涵万有，佳趣备四时。
    此行属寒泎，喜遇腊雪飞。
    琤琤初集霰，粲粲纷葳蕤。
    奔腾渐成阵，势作龙凤驰。
    森森千碧林，缘饰如珠玑。
    旋观压层岭，烂若银成围。
    一天散和气，万境凝清辉。
    飞扬到朽壤，臭腐为神奇。
    问山何幻怪，顷刻颜面非。
