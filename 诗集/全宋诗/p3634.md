<!-- { "loadSidebar": true } -->
    虽无风雨潇潇度，也胜邻家晓不啼。

姚勉　己未秋杪虏骑云扰圣主神断斥逐元奸台臣始有抨弹之疏因成二绝一惜
    积雨霖霄忽报晴，元来依旧有清明。
    霜天护取晴牢着，莫放寒云半点生。

姚勉　寄感山二诗僧
    欲听茶鼎转风松，底事云房白昼封。
    应在山中采樵去，雪深何处问行踪。

姚勉　寄感山二诗僧
    读君桑苇痚篱句，知得犹存用世心。
    拄杖借将来解虎，不须深卧白云深。

姚勉　寄题茶山
    文献风流想故家，玉川室迩已人遐。
    何时细赏文清竹，与客同煎陆羽茶。

姚勉　寄题陈肩夔兄弟梦草堂
    谢池草句本无奇，千古流传五字诗。
    只是可人醒枕席，许多生意在壎篪。
    信渠风雨听眠处，快甚江山得助时。
    顾我此怀今已矣，羡君兄弟捻吟髭。

姚勉　寄题陈肩夔云锦窗
    八窗面面受新凉，万盖盈盈拥靓妆。
    倩得天孙云杼轴，织成骚客锦衣裳。
    雨翻绿净盘中玉，风搅红娇镜底香。
    个里搜诗最奇绝，吐为黼黻五文章。

姚勉　寄题上饶周仪仲西畴
    闻君负北郭，筑室扁西畴。
    绿水人家晓，黄云穑事秋。
    吾生如有此，外物更何求。
    堪卜东邻否，耕余着钓舟。

姚勉　寄题武安节推同年万君定翁露香堂
    尽将心事写成碑，大要操修在不欺。
    此一瓣香前辈似，只三个字老天知。
    素瓶贮豆应先满，匹马携琴料自随。
    吾榜得人今又盛，会排介甫击升之。

姚勉　寄题章贡刘氏丽晓楼
    玉虹翠浪雪堂诗，底事山光晓独奇。
    看取阴云都卷处，直须天下大明时。

姚勉　寄邹希圣兄弟
    槐花又向此秋黄，槐未黄时趁早忙。
    龙到水高冲浪化，鹏因风厚贴云翔。
    棠金镞取霜筠健，越砥磨开电剑光。
    努力晨窗并夜案，天庭已动桂枝香。

姚勉　荐黄平仲过雪岩以诗代简
    秀岩万仞拔天起，划堮剜垠争怪诡。
    六花一夜积三尺，化作冰壶无表里。
    幼舆丘壑自不凡，何况有雪被此岩。
    天教管领清凉界，雪岩自号冰书衔。
    岩前列植梅松竹，三友相从吾事足。
    灵台片雪晛不消，吐作新诗动惊俗。
    有客有客山水仙，挥毫欲写雪洞天。
    敲门试惊袁安眠，莫作剡溪王子船。

姚勉　京城苦热
    羲和鞭日就地行，祝融张伞烧空明。
    钱塘人家苦逼仄，行立坐卧皆如蒸。
    清宫水殿山峨雪，夜饮相携冰玉洁。
    温泉浴罢清风来，太液池边芰荷月。
    王公甲第连云霄，松泉竹石秋萧萧。
    龙皮浅沁寒坐客，骊珠直上清尘嚣。
    天上清凉不知暑，炎热人间徒自苦。
    亦有江南云水乡，胡不归欤钓烟雨。

姚勉　镜斋相士求诗二首
    鹄袍待对满京华，刚许癯儒作探花。
    性淡不知花可探，班头独立紫宸衙。

姚勉　镜斋相士求诗二首
    人间镜是无心物，物到皆知丑与妍。
    欲得一双如镜眼，中书堂里坐搜贤。

姚勉　九日简张倅
    西风破帽吹不斜，东篱绕行空嗅花。
    隔墙酒熟无邻家，草堂欠醉从谁赊。
    亦思峰头作重九，安得天风吹滟酒。
    别驾倘作城南期，贤似江州王太守。

姚勉　九月十日晴
    檐雨窗风隔夜秋，晓看天宇忽云收。
    菊花尚在仍佳节，未必今朝蝶已愁。

姚勉　九月十三日饮湖上
    闭门十日厌尘埃，才见湖光眼便开。
    最爱平堤杨柳外，几舟撑去几撑来。

姚勉　菊节宿白沙次友人韵
    野市难为侧帽纱，家山犹远雪鸥沙。
    退之尚有衣堪准，悔不留君醉菊花。

姚勉　郡守劝驾乐语
    主人合作紫薇郎，引领群仙觐玉皇。
    满袖风云生羽翮，排空牛斗避光芒。
    锦江家谶声名在，金榜巍科姓字香。
    典贡春官来岁事，芝香趣下瑞芝堂。

姚勉　郡守宴状元乐语
    几多文士踏槐黄，实出伦魁在瑞阳。
    千古河连留地谶，一声胪唱破天荒。
    金钗笑拥龙头客，宝篆浓薰燕寝香。
    方国荐贤蒙上赏，匪晨有诏下芝堂。

姚勉　客中遇雨
    名缰驱远役，挈挈未遑安。
    春只雨中过，花从客里看。
    水声添昨夜，风力尽余寒。
    但喜前程阔，不愁行路难。

姚勉　跨鹤台
    仙人白日上青冥，鹤去台空唤不应。
    千载令威归得否，雪堂有客梦如冰。

姚勉　冷泉亭纳凉
    人间方鼎镬，个里独冰霜。
    自是清难浊，能令暑亦凉。
    客迁愁瘴海，妃浴涴温汤。
    惟有兹泉冷，冷中滋味长。

姚勉　离京留题蒋店
    合门传旨放朝参，归觐亲庭晓整骖。
    葵藿丹心犹恋恋，五云缭绕望宫南。

姚勉　离京留题蒋店
    琼瑶为室玉为台，隔岸群花照水开。
    莫道此楼容易上，天香曾到此中来。

姚勉　礼席致语
    月姊当年付桂香，君家上第绿衣郎。
    只今盛事追龙首，又此佳占叶凤凰。
    暖律潜回燕谷冷，名花尽压洛城芳。
    从今不把朱陈说，百世姚邹话柄长。

姚勉　莲竹鹤
    莲为君子花，竹有君子操。
    深衣古君子，清以仙自号。
    徘徊莲竹间，似觉皆所好。
    水边立良久，林外复高蹈。
    翩然侧翅舞，意喜佳客到。
    客家江南村，幽处着吟帽。
    有莲环钓石，有竹近茶灶。
    胎仙夜生子，并入平安报。
    朼来踏京尘，久矣不闻耗。
    今晨三君子，一见慰怀抱。
    主人勿却客，借此日笑傲。

姚勉　梁新恩送龙涎香杯
    神龙侧枕琼瑰卧，表里透薰香玉唾。
    巧工斲取破天馨，碎悄沉兰百芳和。
    制成七宝金霞觞，犹带岭外梅花香。
    醲醽一酌发奇馥，满中滟滟浮龙光。
    感君遗我真情厚，归拜庭椿一杯酒。
    峻第高官不足荣，人生只愿亲庭寿。

姚勉　灵源上太夫人冢
    一别慈闱面，春风十五花。
    不知人有母，谁念子无家。
    社雨邻巢燕，清明垄树鸦。
    动皆伤感处，恸哭夕阳斜。

姚勉　龙道者生日就状元局中置酒寄以诗
    去年六月初九日，天地光明一佛出。
    今年六月初九日，慈恩名标千佛一。
    吾家德本深栽培，庭阶煜煜芝兰开。
    自从有子即擢第，阿儿生时都带来。
    今朝宴客龙头局，遥想吾翁抱孙浴。
    手携俎豆与干戈，更提一笔苍生福。
    愿儿长成勤读书，忠孝一脉天相扶。
    张家师德梁家固，重入衣冠盛事图。

姚勉　绿阴
    红满芳蹊绿满丛，未须惆怅怨东风。
    绿阴正耐经秋看，不比花才十日红。

姚勉　麻子湖遇逆风
    嘉平既望余，玉冰发归桨。
    舟行苦滩涩，三日葛陂上。
    天寒岁云晏，道远空怅惘。
    行行且旬日，仅此舟泱漭。
    顺流风忽逆，进尺退或丈。
    鱼鼋反出没，涛浪相潏荡。
    茫茫水接天，四望极空敞。
    虽令归思滞，亦觉胸次广。
    是时群鱼集，轧轧乱轻榜。
    纷来以千百，并进或三两。
    悬金上丝纶，跳玉中层网。
    中间数十辈，蓑笠牵画舫。
    沿流勤按视，似是此湖长。
    彼行良甚捷，此进不可强。
    倘无观鱼乐，孰慰岑寂想。
    篙师不告瘁，奇观亦可赏。
    黄昏成野泊，风雨助凄怆。
    势如潮汐来，怒若鼙鼓响。
    吾独安所适，幸不愧俯仰。
    缅怀金兰友，气义特慨慷。
    念我归苦迟，舍我愿先往。
    亟趋南浦城，择馆待税鞅。
    今宵此风雨，露宿必草莽。
    继兹更三日，会面一拊掌。
    屠酥酒同倾，共挹西山爽。

姚勉　梅境
    仙家瑶林天，移来在江国。
    谁欤境中人，山立而玉色。

姚勉　梦保母如儿时
    忆昔儿时衣百花，阿母扶我上戏车。
    两岁读书未离乳，书罢寻乳犹归家。
    年方十三失阿保，弱冠慈母仙去早。
    只今堂上独灵椿，念及庭萱怨露草。
    夜来忽梦如儿年，阿保携抱慈母怜。
    人生安得常童颠，只作婴儿啼母前。

姚勉　梦太夫人如平生
    山鹿随麋栾，林乌反哺慈。
    伤心惟梦里，有母似儿时。
    爱子平生念，思亲隔世悲。
    松楸霜露冷，北望泪交颐。

姚勉　木犀
    丝丝朝雨湿窗纱，薄日痚云弄霁华。
    可是都城秋事早，新凉更有木犀花。

姚勉　木犀
    卖花担上买秋光，分贮冰壶沁晓凉。
    滴取露珠供砚水，笔头已觉带天香。

姚勉　木犀
    慈瓶对贮碧金丛，万斛香藏一粟中。
    侵晓起来清馥满，夜来真睡广寒宫。

姚勉　南台
    一片荒碑立翠苔，空余基址郁崔嵬。
    此台湮废浑闲事，山北如今未有莱。

姚勉　女筵乐语
    马前喝道状元归，旧婿重新此事奇。
    驾鹤骖鸾来锦水，烹龙炰凤宴瑶池。
    满斟蕉叶融春色，共指蟠桃祝寿期。
    后会相逢定何日，玉郎承诏入京时。

姚勉　女筵乐语
    瑶姬来自状元家，真是姚黄第一花。
    玳席艳开春富贵，鱼轩荣驻远光华。
    梅梢欲动朱檐雪，竹叶微潮玉脸霞。
    正好留连长夜饮，未须催整七香车。

姚勉　潘吴二察甚振风采刘仲山有诗因次其韵
    国家元气几如发，章李以来几台察。
    翻盆窥瓮若不闻，射影含沙但潜发。
    坦途自诧忘羊肠，坚冰恐已在履霜。
    熙丰旧人正伺隙，乃尔寂寂无精光。
    抨弹已上旨宣谕，谏不能行法当去。
    老乌欲食不再鸣，幸有新来柏台疏。
