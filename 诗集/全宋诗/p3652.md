<!-- { "loadSidebar": true } -->

叶适　毛崈夫挽词
    我昔髫年侍此翁，自甘穷僻古人同。
    道修白业曾先悟，官近青云却未通。
    庭长嫩蝌新戏雨，径存衰柳旧摇风。
    世间荣落私情尽，留得清史是至公。

叶适　毛希元隐居庐山卧龙瀑
    毛子骂吴曦，蜀山眇孤坟。
    五老急招聘，延留如大宾。
    龙分自眠地，蕙帐饶珠蠙。
    岩花开恨晚，谷鸟鸣行詹。
    吊古一沉思，千载多逸民。
    登高一长望，万里皆积云。
    子勇书印历，忧愤著弥纶。
    曷不草露布，从容静风尘。
    低头汲涧曲，煮豆萁为薪。
    沮溺上之耻，昔贤终贱贫。

叶适　岷江愁二首挽陈持中知府郎中嫂恭人
    岷江诸峰如献酬，岷江潭头绀碧流。
    不愁水生劝人去，只愁人死送山林。

叶适　岷江愁二首挽陈持中知府郎中嫂恭人
    谁家双旐扬春波，黑头中郎宰相科。
    有儿有女后应好，同穴同时今奈何。

叶适　明觉寺
    云山尖头海潮涌，九月天雪山叶重。
    道人高绝但危坐，山魈野虎皆趋拱。
    住山三载两遭荒，侍者饿损扶参堂。
    沿村索米未为耻，莫令木鱼化龙钟透水。

叶适　尼童何了诜从道一长老六年一忽舍去莫知所之或云在天目山也诜甚喜
    一师今何去，天目万丈云。
    着我粗袈裟，对住大茅君。

叶适　潘文度
    秦声鸣呜何处村，楚些行欹愁断魂。
    光风自汎灵划碧，朗月岂受顽云吞。
    坐具平铺佛叉手，空劫以前人总有。
    一文全舍绝乘除，得福便过昆仑渠。

叶适　鄱量董季兴往游怀玉山捐田入寺为民祷雨君既道其本末又示山中五章
    怀玉湫龙懒心性，六月困眠祈未醒。
    广文偶来亦同病，买田施食殷勤请。
    谁知领县春风边，嗔蛟怒鳄腥熏天。
    须君一念晴雨若，遮莫雇僧输俸钱。

叶适　齐国太夫人挽词
    风树秋悲乞暂闲，寿星宵陨几时还。
    子同房杜经纶地，夫在荀陈伯仲间。
    恩重七封开表海，行高三美勒名山。
    犹言未足平生养，看即元台恨莫攀。

叶适　齐云楼
    天下雄诸侯，苏州数一二。
    都会自昔称，陪京今也贵。
    奕奕撰重楼，岧岧立平地。
    虚景混空苍，嚣声收远肆。
    闉阇虽散阔，栏槛皆堪记。
    向非土木力，焉能快高视。
    湖山西南维，江海东北塱。
    舍缓未为愚，疏达终多智。
    穷民一宵灯，细巧杂纹织。
    豪士三春卉，妖丽乱名字。
    侈甚见精诚，富余轾讲肄。
    先朝丰豫日，应奉稽古义。
    花纲飞入汴，石林鬼浮泗。
    天然造生活，始者行赈施。
    王公占上腴，邸观角奇致。
    是邦聚璀璨，四顾尽憔悴。
    狂风胡误濡足，遗爇等交臂。
    艰难屡省方，薄遽亏顿置。
    因循堕和好，挽仰销年岁。
    翻怜井邑盛，又使编氓匮。
    颇云鱼虾微，亦已困征税。
    人生贱苟免，所尚刚强气。
    呼鹰饱何待，暴虎怒斯易。
    吁嗟又悒悒，胡为长惴惴。
    夜闻踏歌喧，激列动哀思。
    吴俗固捷疾，吴后信衖利。
    项梁起雠秦，子弟奋投袂。
    功成须力到，岂必资黠慧。
    宁羡鹊居巢，盍如蛉有类。
    未发忌先闻，因诗良自喟。

叶适　前日入寺观牡丹不觉已谢惜其稼艳故以诗悼之敢冀见和
    牡丹乘春芳，风雨苦相妨。
    朝来小庭中，零落已无数。
    魂销梓泽园，肠断马嵬路。
    尽日向栏干，踟蹰不能去。

叶适　钱知县挽词
    送子三为邑，十年嗟往来。
    谁言债难了，不与命同回。
    卓鲁终留爱，龚黄岂蔽材。
    云愁旦暮雪，雪打又添哀。

叶适　潜经阁
    当日先生住一轩，手抄六籍自忘言。
    至今遗墨如新写，付与楼居四世孙。

叶适　请推耿住水陆院
    宰官不管僧闲事，北秀南能总未亲。
    说似随缘耿长老，这回住院且由身。

叶适　丘安人挽诗
    左司遗事远，介妇古风存。
    为广添新宅，儒多起旧门。
    真亭留寿影，云物护山原。
    我欲攀车别，衰残阻故园。

叶适　衢州杂兴二首
    玉研朱弓不可寻，暖风催绿麦成阴。
    越山行尽见平野，江上水流无逝音。
    地跨京师都邑壮，俗兼吴楚智谋深。
    诏书宽大邦人诵，知有贤侯缓辔临。

叶适　衢州杂兴二首
    樊梅野雪扫成泥，桃李纷纷照旧蹊。
    行子束书轻驷马，主人炊蓐候鸣鸡。
    丰年囹圄荒蓬藋，万里耕桑接町畦。
    堪笑府儒何用此，只今飘转楚江西。

叶适　剡豩舟中
    浙江大浪如履空，镜湖挟天雨复风。
    我行独到勾践国，寒溪一溜蜿蜒通。
    蛰龙已卧潭谷底，湿萤不照蒲苇丛。
    山林卑陋无桥柏，霸气埋没惟蒿蓬。
    是时初冬未凝泎，天地苍莽日常暮。
    涉江芙蓉不复采，缘道野菊谁能顾。
    饥乌远雁长追随，夜闻悲鸣朝见飞。
    前村鸡犬护篱落，此复何苦号其栖。
    自伤憔悴少筋骨，半生逆旅长太息。
    王家少年未省事，扁舟往来何所自。
    百年有意存礼乐，一饱未足谋通塞。
    且能对酒长酣歌，圣贤有命可若何。

叶适　上滩
    篙师上滩时，面作石皤样。
    及其进尺寸，乃在一偃仰。
    神禹不到地，狂流终播荡。
    逆顺本天力，人谋不相让。
    苦战排三军，势压票姚将。
    身在乱石中，倾覆堪指掌。
    谁支荷天衢，鼠径断还往。

叶适　沈氏书堂
    应与石渠半，又疑金匮存，
    晒书天象切，浴砚海光翻。
    我老行罢读，君材重细论。
    犹言无一字，大道始归根。

叶适　诗悼路钤舍人德久潘公
    诗人冥漠去何许，花鸟相宽不作愁。
    耆旧只今新语少，九原唤起韦苏州。

叶适　诗悼路钤舍人德久潘公
    风骚閫域自难亲，随世声名未必真。
    更远更痚应不在，山谣水语记精神。

叶适　诗悼路钤舍人德久潘公
    忆昔论诗不自镌，上规雅颂复谁先。
    此弦合为何人绝，重抚遗编一慨然。

叶适　施翔父掌教长沙
    著蔡羲前识，萧韶舜后音。
    追回贾谊贬，唤起屈原沉。
    湘水汀烟阔，梅花署雪深。
    余行陈迹久，因子一微吟。

叶适　石洞书院
    好泉好石入君庐，雾锁云封地敢居。
    若挹风光当豪馔，岂同经史作寒菹。
    庭中蓍老易无过，畹内兰滋诗有余。
    只此尽知贤圣乐，世閒青紫亦空虚。

叶适　石经春秋一代奇宝王氏为熙丰学废不用瑞安沈彬老蜡而有之后世孙体
    喟昔洛门初上石，未久翻遭禁书厄。
    沈公秘藏百载余，高阁突兀共堆积。
    万物散聚常横陈，汀花岩草从纷纭。
    海云化雨龙正起，想象向来悲获麟。

叶适　水心即事六乎兼谢吴民表宣义
    生姜门外山如染，山水娱人岁月长。
    净社倾城同禊饮，法明阖郭共烧香。

叶适　水心即事六乎兼谢吴民表宣义
    我久无家今谩归，卖田买宅事交违。
    填高幫阔为深费，柱涉檐低可厚非。

叶适　水心即事六乎兼谢吴民表宣义
    虽有莲荷浸屋东，暑烦睡过一陂红。
    秋来人意稍苏醒，似惜霜前零乱风。

叶适　水心即事六乎兼谢吴民表宣义
    拒霜旋插花痚痚，甘菊新移日晒枯。
    花草只今如此在，几时写作会昌图。

叶适　水心即事六乎兼谢吴民表宣义
    听唱三更啰里论，白旁单桨水心村。
    潮回再入家家浦，月上远当处处门。

叶适　水心即事六乎兼谢吴民表宣义
    吴翁肥遁逾七十，杧老芝荒手自锄。
    惠我篇章成锦字，西邻得伴亦堪书。

叶适　宋仲方游吴袖文索诗为别
    九曲弦歌满巷传，儒林声价有谁先。
    昔怜少学随翁久，今喜新文信汝贤。
    删后画前元未圣，南花北叶定谁妍。
    终期猛进一篙力，透过龙门急水船。

叶适　送白酆还蜀
    翻翻文若秋江生，幽幽诗如寒涧鸣。
    前岁淹徊下巴峡，今年憔悴出京城。
    凭问天边五色羽，何事飞来复飞去，
    昔人但若樊笼悲，岂知此日笼无处。

叶适　送包通判兼寄滕季度
    风雨逍遥地，衙排印簏新。
    钿车分路阔，宝瑟听歌频。
    灯市晓侵月，花田晚占春。
    却过张翰宅，方信有闲人。

叶适　送鲍宾甫
    近来诗友东西去，赠子骊驹愧不多。
    古柳渡头音调别，沧浪闻处夜深歌。

叶适　送别李毅高宣教
    堪叹娲皇六叶孙，直将豪武盖诸昆。
    黄金散尽身如寄，闲管春风白下门。

叶适　送蔡梦得
    寸步旱黏楫，千里脂染轮。
    四国严诸侯，江沙渺无津。
    翁令去何之，绿树羞鬓银。
    惟应苦吟彻龙室，报以颔珠光比日。

叶适　送蔡学正
    鍊尽刚成与物和，峥嵘夜气合清磨。
    好溪新涨连天绿，近晚无风亦不波。

叶适　送蔡子寿
    彼羙蔡氏子，任也堪将相。
    唯俦亦异材，朗立万人上。
    吾尝扣其微，事诣理亦畅。
    雨露待坚成，风波岂凋丧。
    醯鸡发浅覆，盐虎背新样。
    侵寻堕老丑，阺茸屡监当。
    繁霜生野色，行李正凄怆。
    恐子复未平，因书寄无恙。

叶适　送蔡子重
    怜子昔参江上僚，前功如日鬓萧萧。
    莫轻小县深谷里，续丝运轸琴方调。
    薄冰未随野梅结，和风已催山杏发。
    廲文露巧众术同，一心之纯天与通。

叶适　送曹器远
