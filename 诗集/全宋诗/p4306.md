<!-- { "loadSidebar": true } -->
    野庙荒芜倒掩扉，寂寥香火客来稀。
    年年归燕相看觑，空滴春泥损画衣。

周弼　野桥
    日暮野桥边，都归醉客船。
    数竿沙际日，一片水中天。
    影落冲烟鸟，声移带雨蝉。
    殆非人境得，江月又初圆。

周弼　野赛
    客心怀避忌，地险自多神。
    枫叶藏山魅，松根抱石人。
    鹘翻苍黑翅，鱼曝赤斑鳞。
    未必知风候，惟闻酹酒频。

周弼　野望
    春日晚荒荒，平沙极渺茫。
    楼欹三面水，城卧数条岗。
    白草吴京甸，黄桑楚战场。
    长江俱不问，一片泻斜阳。

周弼　夜深
    虚堂人静不闻更，独坐书灰对夜灯。
    门外不知春雪霁，半峰残月一溪冰。

周弼　应潭
    村崦递相遮，分居两岸沙。
    地征兼橘柚，土物半桑麻。
    水白来如虹，山黄去若蛇。
    往年曾泊此，丛竹数人家。

周弼　樱桃花
    樱桃未开花绕枝，樱桃已开红满溪。
    花开几朝今始见，人折人攀那得知。
    黄鹂飞来问谁主，对面相看隔墙语。
    今日锁魂事可明，昨夜东风过云雨。

周弼　咏史二首
    一曲呼凰下九宵，石台春静海山遥。
    周秦战血纵横尽，犹卧白云吹洞箫。

周弼　咏史二首
    碧树童童荫屋庐，分明青盖画龙车。
    南阳病叟成何事，便谓枯池活得鱼。

周弼　幽居漫成
    便入空山住，休慵汉省书。
    薄云翻药畚，斜日送柴车，
    远业松花腻，生涯薤叶疏。
    抱琴谁共听，一尾石间鱼。

周弼　幽居漫成
    乍归无定业，萧索带村居。
    神树当中朽，人家着外疏。
    藻痕千漂絮，花影一床书。
    何必为真隐，相安便有余。

周弼　游道场山遇雨
    飘然久作登临想，才遇名山雨亦游。
    林尾乱声犹间响，枝头残滴未全收。
    濯翻野竹从教軃，冲落岩花放出流。
    欲把姓名书石上，几回拈笔又成休。

周弼　雨花台
    细藓柔莎琐旧堆，昔年曾见异僧回。
    如何天上飞灵雨，不为人间洗劫灰。
    江接潮头诸脉应，地连岗势一支来。
    只今不假虚无事，别是春风歌舞台。

周弼　禹穴
    若有藏瘗空山中，谁人反闭玉笥峰。
    虎潨不得不启封，立石缭之应万重。
    不知灵变从何发，爆然夜半横分裂。
    但留一线与人窥，未放白云全漏泄。
    古木苍藤闭莫开，穴中惟听走风雷。
    神仙必有便门出，得见飚轮自往来。

周弼　庾楼
    欲望江山夜转真，胡床曾此对嘉宾。
    伤心皓月长流水，回首清风不见人。
    花落雉楼横角暮，草生鸥渚破船春。
    归程岂暇频登览，分付羁愁与白苹。

周弼　寓宿黄观复书堂晨至海棠花下走笔呈苏召叟
    春风忽来花满树，海棠最多绕栏吐。
    客愁才动不复安，两脚春泥踏春雨。
    高枝背面辞晓喧，低枝湿透挥未乾。
    胭脂深重粉亦殷，颜色滑腻脂肉寒。
    五云忽卷晨妆毕，晓来姿态俱已矣。
    悔不敲门请君出，喫酒忍饥看半日。
    疾呼杯酌倾已迟，但惊野雪扫还飞。
    可能就赐醉眠者，烂嚼落花听鸟啼。

周弼　岳阳楼
    凭高望尽寂寥天，与我闲情共渺然。
    平展暮云三百里，积停春水二千年。
    沙洲横渡荆江雨，石塔遥分岳麓烟。
    老我未闻飞剑术，想须今度遇回仙。

周弼　早春
    连朝微雪暗消凝，始觉春风逐旋增。
    今早画檐偏有意，数条吹折晒残冰。

周弼　赠别水云翁
    离离双鬓似秋蓬，惯逐沙鸥与断鸿。
    漂母矶头春水阔，扁舟何处系东风。

周弼　赠从古上人
    山僧袖出新诗卷，字字馨香扑人面。
    清晨何处展看来，捲得梅花两三片。

周弼　赠僧仲宝月溪
    幽栖深绝地，静夜独宜僧。
    上下两轮玉，中间一片冰。
    影收悬罟索，光息过船灯。
    独坐观心了，无由更小乘。

周弼　赠唐栖寺僧
    山门寂寞唐栖寺，别去闲居又一年。
    草暗暮田君雁远，花明春院一僧禅。
    云房夕磬浮清雨，水殿寒灯宿细烟。
    作得诗成无寄处，几回遥认隔溪船。

周弼　赠雪林李和甫
    忽地相逢便解颜，况兼终日看青山。
    精神摘柳哦诗际，标度寻梅集句间。
    春淡野桥孤艇远，暮寒溪寺一钟闲。
    匆匆又作经旬别，两处东风各闭关。

周弼　赠野逸
    时康难售贾生医，谏鼓无声对落晖。
    又报一年花信了，满山鶗鴃送春归。

周弼　赠野逸
    悠悠行路雪侵头，拟出重关洗弊裘。
    堤上忽逢憔悴客，背花停酒说通州。
    
    
周弼　思归
    自觉才疏久愿归，敢将山色便相依。
    汉家事业虽全盛，亦放梁鸿一个飞。

周弼　四圣观
    小园宽占一山孤，别有墙遮古观居。
    到了恩波拦不住，水窗游出放生鱼。

周弼　送白判官
    著书不就便相抛，远向襄州谒故交。
    里舍千头无旧橘，客程三脊有荒茅。
    买鱼村渡捐孤剑，沽酒山城解弊袍。
    双鬓岂堪禁岁月，眼看归鴆又成巢。

周弼　送陈云崖游三衢
    吟得诗成若等闲，为吾开尽锦囊斑。
    不专瘦岛元和末，要且长城大历间。
    帆入乱潮随涨水，帽冲残雪度危山。
    从今便少春游伴，才过新生可得还。

周弼　送胡宗原还台山
    故里杉松表，归程笋薤初。
    杯多常失饭，囊罄只留书。
    海墨收秦弃，山粮拾禹余。
    古来仙隐者，多在赤城居。

周弼　送黄同甫
    人生各有安，出易欲归难。
    古道春泥重，孤城暮雪寒。
    酒锋精似将，诗业远於官。
    野谷如堪饱，从君借鹖冠。

周弼　送惠嵩上人住西山兰若
    孤云无定迹，又入乱山居。
    既息禅机稳，从教世网疏。
    晓香岩屋像，寒呪石潭鱼。
    待我寻诗境，看君坐隐庐。

周弼　送蒋云启之湘中
    出门歧路分，愿往不辞勤。
    萤影侵湘月，蝉声隔楚云。
    频烧霜后箨，多饭雨中蕡。
    若过黄陵庙，椒浆奠小君。

周弼　送觉新上人还越
    古越多精蓝，名僧递相接。
    青林瓶盂聚，丹壑楼观叠。
    今乘秋涛便，莫待寒雨涉。
    何处闻鸣蛩，虚廊扫黄叶。

周弼　送客
    欲知行远近，细数杜鹃声。
    暗入苍山去，千闻是一程。

周弼　送迁客
    自谓别离难会面，如何此地又相寻。
    往来云物他乡意，轻薄风尘久客心。
    夜雨泥涂三里郭，夕阳烟火数家林。
    送君好去加餐饭，莫听哀猿彻晓吟。

周弼　送曲江友人南归
    怜君归橐路迢迢，到得茅斋转寂寥。
    应叹药栏经雨烂，土肥抽尽缩砂苗。

周弼　送人还姑苏
    别十三年返故居，可怜世业半空虚。
    布囊惟有焦琴在，乞与秋风葬阖闾。

周弼　送人游边
    平世绝边筹，怜君古塞游。
    谁听蒯缑剑，虚弊黑貂裘。
    宵柝鸣荒戍，寒烽起废楼。
    到应先吊古，恸哭岘山头。

周弼　送人游西山
    昔人深夜看星斗，镇压灵坛尚有符。
    偷写只应苍鼠惯，几行丹篆绕春芜。

周弼　送人游西山
    锁断寒蛟亦有神，冷波寒水病残身。
    谁收匙钥权相借，略放天池洗白鳞。

周弼　送人游西山
    抽铅点汞旧台荒，何处搜寻旧草堂。
    谁见洪崖最深处，一坑泥护石中黄。

周弼　送人之汉上
    旧来边塞自多尘，瘦草寒花强作春。
    见说连年更悽怆，乱萤随趁鬼迷人。

周弼　送人之汉上
    木落千山怨别离，自知难驻马行蹄。
    上书季子穷归路，献赋荀卿老向齐。
    驿店破旗秋雨细，戍楼残角夕阳低。
    袖藏秘策君门远，应望中原泣鼓鼙。

周弼　送人之京口
    竞携书剑去纷纷，谁解登临对日曛。
    北道荆夔一江下，南朝徐兖二州分。
    高楼角晓鸣秋雨，远戍烽寒起暮云。
    莫把寻常望瓜步，恐惊边雁不堪问。

周弼　送人之荆门
    昔年此路达王畿，荒烧畲烟事已非。
    山向崤函空北望，水随江汉自东归。
    凄凉坂路征车远，寂寞邮亭候火稀。
    遥想思乡怨岐路，杜鹃花发鹧鸪飞。

周弼　送僧归旧隐
    自言归去后，只在故山边。
    纱帽临溪盥，铜瓶傍水禅。
    昼闲松塔雨，春尽草堂烟。
    何故相抛舍，沉浮逐世缘。

周弼　送僧妙通游平江万寿
    故乡离几日，何处蹑秋陵。
    梵叶床头树，唐衣壁面僧。
    雨花粘旧锡，风箨扫寒簦。
    新偈期相寄，呵弹破小乘。

周弼　送惟德上人还鼋溪
    为爱林间寺，幽闲少是非。
    因抛荜门业，来着稻田衣。
    石蕨冲云细，山蔬腻雨肥。
    禅居安稳后，更莫启柴扉。

周弼　送姚希声令弟归剡中
    客程何太急，岁月半途分。
    想暂归天姥，还来伴使君。
    晓吟千嶂雪，春思一江云。
    若再经过此，囊诗可得闻。

周弼　送友人持节岭南
    吴云迢递楚云鲜，从此南征路几千。
    汉使五羊登岭日，鲁经三豕渡河年。
    榕穿白草飞蛮雨，椒落黄芽起瘴烟。
    待及戍瓜多载石，定无番货入归船。

周弼　送赵山台赴江阴
    匆匆何事解朝衣，甫为君王领一麾。
    历考近来成故事，就迁长是未多时。
    寒更夜彻防淮柝，晓舶晴翻出海旗。
    不久赤蹄应已到，只须略赋练江诗。

周弼　岁除思归
    山栖书到多日，野渡舟横几回。
