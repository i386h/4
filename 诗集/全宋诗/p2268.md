<!-- { "loadSidebar": true } -->
    生於秽土，不受点污。
    目顾四方，周行七步。
    看来步步计便宜，落水也要占乾处。

释了惠　偈颂七十一首
    无病之药，不传之方。
    昨朝用不得，今日恰相当。
    如何是相当处，往往呼为百草霜。

释了惠　寄乐山居士
    雪鳌寒耸玉棱层，门钉桃符似不曾。
    将谓已无闲鬼崇，客床犹有不眠僧。

释了惠　坚上人归成都
    苏州得得上凌霄，恰值山寒雪未消。
    逗到雪消山骨露，春风已在锦江桥。

释了惠　阆州权兄归住锦屏
    妇家结束盖头茅，坐看青山久不磨。
    切莫风前开臭口，恐人传作阆山歌。

释了惠　李习之见药山
    即今非见面，昔日不闻名。
    一句添三句，篇章凑不成。

释了惠　临济赞
    三玄非玄，三要非要。
    平地起戈矛，虚空剜孔竅。
    谁知未到黄檗山，尽大地人著贼了。

释了惠　灵峰雪崖长老请赞
    老骨檛，恶冤家。
    无面目不听别人处分，得人憎不堪师位安排。
    衲僧要识渠端的，雪瀑千寻泻断崖。

释了惠　灵江
    水底乌龟无卦兆，岸头神树不相关。
    要知祸福流行处，只在波心月一湾。

释了惠　灵照女赞
    指点谁家子，将呈泼笊篱。
    物轻情意重，不使老爷知。

释了惠　灵照女赞
    无底篮儿，无柄笊篱。
    闲家泼具，卖与阿谁。
    自对丹霞呈丑拙，至今羞涩画蛾眉。

释了惠　六祖赞
    不作樵夫作确夫，只将脚力验精粗。
    知佗踏著踏不著，和米和糠到钵盂。

释了惠　马郎妇赞
    七轴莲经，自舒自卷。
    嫁人之媒，算人之本。
    金沙去后转风流，几度桃花春浪暖。

释了惠　鸣雁松林接待
    望见松林笑满腮，香厨岂为者僧开。
    三千里外有知已，鸣雁带书招不来。

释了惠　磨铁罗汉赞
    磨礲分寸工夫，建立针锋世界。
    尚欠些子合尖，且待石头烂坏。

释了惠　木翁
    不知天地是同根，到老全无刀斧痕。
    结得同行个上座，夜来扶过落花村。

释了惠　庞大倚锄而化
    辨地要从苗，枝残叶后凋。
    春风收契券，锄柄亦抽条。

释了惠　庞居士见马祖
    孰是心空者，谁为选佛人。
    笊篱二尺柄，簸箕三寸唇。

释了惠　捧佛安名
    名正安亦正，形端景亦瑞。
    呼来并诺去，驴屎杂栴檀。

释了惠　普化泉大道赞
    酒参屠门，街头市尾。
    摇破木铎，无宫商而暗合宫商。
    挑大道浆，虽不醉人而人自醉。
    是则是，我问你，
    不知郴州城中，何似大悲院裹。

释了惠　普化赞
    铎掩洪钟，机如掣电。
    明头暗头，四方八面。
    一著得人憎，走入大悲院。

释了惠　普贤出山相赞
    驾白象王，数黑豆子。
    行愿不相应，身心不相似。
    虽然瓶泻二千酌，敢保胸中无一字。

释了惠　仟岩海山长老请赞
    百炼金色不变，有人要见不得见，
    有底不愿见他面。不识腕头力，
    多於弦上辨。射透海山千万重，
    都来一只蓬蒿箭。

释了惠　瑞上人血书莲经报亲
    二千年前血滴滴，今日分明重指出。
    所生父母知不知，一二三四五六七。

释了惠　三教赞
    姓孔名聃，字曰瞿昙。
    禅道第二，文章第三。
    同门同出入，不是我同参。

释了惠　山行赞
    入火不燎眉，溺水不湿衣。
    目前巘巑，脚下平夷。
    纵移千百步，此节不曾移。

释了惠　善财赞
    捏定五十三人性命若一藕丝，擎起百一十城世界如一荷叶。
    此未入母胎已前神通，正参见文殊已后时节。
    楼阁门前事若何，夜来池沼皆明月。

释了惠　舍钱建阁深都寺
    非愚非贤，非亲非冤。
    渠不在后，我不在先。
    共行难行道路，欲了未了因缘。
    以松为誓，后五百年。
    咄再来不直半文钱。

释了惠　石室
    锥凿不到处，纵横丈许宽。
    宁教苔藓去，要下一筹难。

释了惠　拾得磨墨寒山题岩赞
    乱石当陶泓，千岩作诗轴。
    意到句不就，句到意不足。
    墨渐消，笔渐秃。
    苍松偃蹇莓苔绿。高兴上层巅，
    断崖收晚烟。笔底两三字，
    人间千百篇。心手不相知，
    石上墨成池。劫石有消日，
    此墨无尽时。

释了惠　说无生话
    家有全棚乐，新翻调不同。
    分明恨离别，却是喜相逢。

释了惠　四睡赞
    人兮不羁，虎兮不缚。
    是四憨痴，成一火落。
    虽然合眼只一般，也有睡著睡不著。

释了惠　四睡赞
    无固无必，挨肩促膝。
    人梦不祥，虎梦大吉。
    世上有谁知，天台云幕幕。

释了惠　四宗风赞
    白鹭股边供大嚼，一蹄涔裹鼓波声。
    三生更待三生后，未许平田路上行。

释了惠　四宗风赞
    松根石上柳阴边，三个痴顽一个颠。
    总道系蛇如伏虎，不知跨犊似乘船。

释了惠　松坡
    白头弃镬下烟扉，正是欣逢快便时。
    岂谓傍山根脚在，至今留得碍人枝。

释了惠　送彻上人归蓬州
    蓬莱一尺离青天，水不行舟古语传。
    但得胸中有江海，归家陆地也撑船。

释了惠　送奎上人往中川
    湫间云冷不成眠，听得樵歌一曲全。
    切莫喧传江上路，此声不入钓鱼船。

释了惠　送李道士归东湖
    湫龙噀水湿髭须，四十九盘山画符。
    此法未传先有验，夜来驱月下东湖。

释了惠　送人归昌州
    见说家山富海棠，杜陵才短没篇章。
    烦君开口道一句，撺掇教他分外香。

释了惠　送人归湖南
    白纸无端墨笔书，分明一句却模糊。
    青灯夜雨湘江上，添得平沙落雁图。

释了惠　送人之岳山
    莫珍龙袖贵金襕，试拨湖湘草裹看。
    拨看路边牛粪火。乌藤变作紫栴檀。

释了惠　送日本俊上人
    钵盂捧入大唐来，饭裹无端咬著砂。
    一粒砂藏诸国土，方知寸步不离家。

释了惠　送僧之江西
    一粒收成敌万仓，可怜别甑不炊香。
    簸箕唇外打{左足右孛}跳，八十四人皆秕糠。

释了惠　送性侍者之冷泉
    爷儿解释死生冤，觅语欲登灵鹫山。
    借与门前溪上路，草鞋钱是你侬还。

释了惠　颂古
    雪峰踏者僧不杀，长生扶者僧不起。
    可怜一束烂枯藤，狼藉至今愁满地。

释了惠　维摩赞
    示疾毗耶方丈，文殊亦难近傍。
    看来无药可医，只是忌口为上。

释了惠　文殊为龙女说法赞
    作狮子吼，震龙王宫。
    说者如哑，听者如聋。
    清凉山顶照明月，无垢世界生清风。

释了惠　文宗嗜蛤蜊
    螺师蚌蛤类，大唐天子心。
    嗜好即深信，南无观世音。

释了惠　闻父讣二首
    眉毛盖眼赤须胡，女嫁男婚不识渠。
    唯是我侬偏孝顺，十年不作问安书。

释了惠　闻父讣二首
    见说如何与若何，恰如风向树头过。
    若论父子分明处，自古绵州所出多。

释了惠　闻叟
    不是耳从声畔去，亦非声向耳边来。
    新罗国裹打斋鼓，老汉钵盂齐展开。

释了惠　五祖送六祖渡江并船子接夹山赞
    一叶舟离港口，一桡外无可有。
    子不知羞，父不觉丑。
    丑恶羞惭，万年不朽。
    岂不见黄梅路上数株松，带雨含烟，
    一似朱泾堤畔柳。

释了惠　五祖栽松六祖担柴赞
    恨杀老头陀，山移恨不磨。
    吾今担头重，为汝种松多。

释了惠　五祖栽松六祖担柴赞
    无柄锄头，无根松树。
    万古风规，一肩荷负。
    至今夜夜黄梅雨。

释了惠　五祖栽松六祖担柴赞
    夯担不担柴，通经不识字。
    新州路上人，中书堂裹事。
    三更月照东禅寺。

释了惠　五祖再来赞
    前身后身，坐底立底。
    半假半真，全非全是。
    只因抬手肆乖张，万古黄梅如鼎沸。

释了惠　西窗
    分得竺乾些子光，拓开户牖辟封疆。
    谁知迥绝安排处，昨夜三更挂夕阳。

释了惠　洗钵罗汉赞
    水落方能石露，有心别无用处。
    若问佛法如何，日洗钵盂两度。

释了惠　闲田
    秦不耕兮汉不耘，镬头边事杳无闻。
    年来也有秋成望，三合清风半合云。

释了惠　蚬子和尚赞
    行凭麽自在，得凭麽快活。
    古庙当丛林，捞波作衣钵。
    脚头到处江天阔。

释了惠　小师智潮请赞
    {左亻中纟右刀}无讨处，强无讨处。
    刚道太虚空，纯是生铁铸。
    人言养子不及父，殊不知扬子江心有个郭璞墓。

释了惠　小师智广请赞
    泽广藏山，理能伏豹。
    父既不慈，子亦不孝。
    吉凶影象自分明，不用烧香求卦兆。

释了惠　谢三郎赞
    笠雨湿蓑烟，头陀于已圆。
    一桡横到底，不踏浙江船。

释了惠　谢万年淮海寄拟为上堂
    不愁台岭路岧巃，生怕平田恶水浇。
    一杓又倾三百里，令人含恨不能消。

释了惠　行堂请赞
    发鬅鬿，貌棱层。
    没些火种，刚要传灯。
    破无准之有准，起南能之不能。
    有不会佛法者，许伊是个师僧。
    恐人无信，立此为凭。

释了惠　须菩提赞
    道个希有世尊，不知口是祸门。
    至今看经未了，立得拄杖生根。

释了惠　雪庭
    玉砌晓光寒，家风个样生。
    须知平白处，著脚是深坑。

释了惠　言法华赞
