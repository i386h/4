<!-- { "loadSidebar": true } -->
    闲却荒庭归未得，一灯明灭照黄昏。

王安石　适意
    一灯相伴十余年，旧事陈言知几编。
    到了不如无累後，困来颠倒枕书眠。
    
    【卷12】

王安石　收盐
    州家飞符来比栉，海中收盐今复密。
    穷囚破屋正嗟郗，吏兵操舟去复出。
    海中诸岛古不毛，岛夷为生今独劳。
    不煎海水饿死耳，谁肯坐守无亡逃。
    尔来贼盗往往有，劫杀贾客沈其艘。
    一民之生重天下，君子忍与争秋毫。

王安石　书八功德水庵
    幽独若可厌，真实为可喜。
    见山不碍目，闻水不逆耳。
    翛然无所为，自得而已矣。

王安石　书陈祈兄弟屋壁
    千里归来倦宦身，欲寻田宅豫求邻。
    能将孝友传家世，乡邑如君更几人。

王安石　书定林院窗
    道人今辍讲，卷祴寄松萝。
    说波罗密，当如习气何。

王安石　书定林院窗
    竹鸡呼我出华胥，起灭篝灯拥燎炉。
    试问道人何所梦，但言浑忘不言无。

王安石　书何氏宅壁
    有兴提鱼就公煮，此言虽在已三年。
    皖灊终负幽人约，空对湖山坐惘然？

王安石　书湖阴先生壁二首
    茆檐长扫静无苔，花木成畦手自栽。
    一水护田将绿绕，两山排闼送青来。

王安石　书湖阴先生壁二首
    桑条索漠栋花繁，风敛余香暗度垣。
    黄鸟数声残午梦，尚疑身属半山园。

王安石　书会别亭
    西城路，居人送客西归处。
    年年借问去何时，今日扁舟从此去。
    春风吹花落高枝，飞来飞去不自知。
    路上行人亦如此，应有重来此处时。

王安石　书静照禅师塔
    简老已归黄土陌，渊师今作白头翁。
    百忧三十余年事，陈迹山林草野中。

王安石　书任村马铺
    儿童系马黄河曲，近岸河流如可掬。
    任村炊米朝食鱼，日暮荥阳驿中宿。
    投老经过身独在，当时洲渚今平陆。
    秫黍冥冥十数家，仰视荒蹊但乔木。
    冰盘鱠美客自知，起看白水还东驰。
    尔来百口皆年少，归与何人共此悲。

王安石　书汜水关寺壁
    汜水鸿沟楚汉间，跳兵走马百重山。
    如何咫尺商於地，便有园公绮季闲。

王安石　书堂
    乌石冈头上冢归，柘冈西畔下书帷。
    辛夷花发白如雪，万国春风庆历时。
    。

王安石　叔孙通
    先生秦博士，秦礼颇能熟。
    量主欲有为，两生皆不欲。
    草具一王仪，群豪果知肃。
    黄金既遍赐，短衣衣已续。
    儒术自此凋，何为反初服。

王安石　殊胜渊师八十余因见访问之近来如何答曰随缘而已至示寂作是诗
    寄托荒山鬼与邻，一生黄卷不离身。
    百年薪尽随缘去，莫学缁郎更误人。

王安石　舒州被召试不赴偶书
    戴盆难与望天兼，自怪虚名亦自嫌。
    槁壤太牢俱有味，可能蚯蚓独清廉。

王安石　舒州七月十一日雨
    行看舒气来方勇，卧听秋声落竟悭。
    淅沥未生罗豆水，苍茫空失皖公山。
    火耕又见无遗种，肉食何妨有厚颜。
    巫祝万端曾不救，只疑天赐雨工闲。

王安石　双庙
    两公天下骏，无地与腾骧。
    就死得处所，至今犹耿光。
    中原擅兵革，昔日几侯王。
    此独身如在，谁令国不亡。
    北风吹树急，西日照窗凉。
    志士千年泪，泠然落奠觞。

王安石　谁将
    谁将石黛染春潮，复捻黄金作柳条。
    西崦东沟从此好，笋舆追我莫辞遥。

王安石　司马迁
    孔鸾负文章，不忍留枳棘。
    嗟子刀锯间，悠然止而食。
    成书与後世，愤悱聊自释。
    领略非一家，高辞殆天得。
    虽微樊父明，不失孟子直。
    彼欺以自私，岂啻相十百。

王安石　思北山
    日日思北山，而今北山去。
    寄语白莲庵，迎我青松路。

王安石　思古
    古之士方穷，材行已云贵。
    大臣公听采，左右不得蔽。
    或从蒿藜间，人据廊庙势。
    小夫不敢望，云我非其汇。
    朝游儁者羞，暮出逢者避。
    所以後世愚，人人愿高位。

王安石　思王逢原
    自吾失逢原，触事辄愁思。
    岂独为故人，抚心良自悲。
    我善孰相我，孰知我瑕疵。
    我思谁能谋，我语听者谁。
    朝出一马驱，暝归一马驰。
    驰驱不自得，谈笑强追随。
    仰屋卧太息，起行涕淋漓。
    念子冢上土，草茅已纷披。
    婉婉妇且少，茕茕一女嫠。
    高义动闾里，尚闻致财赀。
    嗟我衣冠朝，略能具饘糜。
    葬祭无所助，哀颜亦何施。
    闻妇欲北返，跂予常望之。
    寒汴已闭口，此行又参差。
    又说当产子，产子知何时。
    贤者宜有後，固当梦熊罴。
    天方不可恃，我愿适在兹。
    我疲学更误，与世不相宜。
    宿昔心已许，同冈结茅茨。
    此事今已矣，已矣尚谁知。
    渺渺江与潭，茫茫山与陂。
    安能久窃食，终负故人期。

王安石　思王逢原三首
    布衣阡陌动成群，卓荦高才独见君。
    杞梓豫章蟠绝壑，骐驎騕褭跨浮云。
    行藏已许终身共，生死那知半路分。
    便恐世间无妙质，鼻端从此罢挥斤。

王安石　思王逢原三首
    蓬蒿今日想纷披，冢上秋风又一吹。
    妙质不为平世得，微言唯有故人知。
    庐山南堕当书案，湓水东来入酒巵。
    陈迹可怜随手尽，欲欢无复似当时。

王安石　思王逢原三首
    百年相望济时功，岁路何知向此穷。
    鹰隼奋飞凰羽短，骐驎埋没马群空。
    中郎旧业无儿付，康子高才有妇同。
    想见江南原上墓，树枝零落纸钱风。

王安石　四皓二首
    四皓秦汉时，招招莫能致。
    紫芝可以饱，粱肉非所嗜。
    谷广水涣涣，山长云泄泄。
    与其贵而拘，不若贱而肆。

王安石　四皓二首
    秦敺九州逃，知力起经纶。
    重利诱众策，颇知聚秦民。
    颓然此四老，上友千载魂。
    采芝商山中，一视汉与秦。
    灵珠在泥沙，光景不可昏。
    道德虽避世，余风回至尊。
    嫡孽一朝正，留侯果如言。
    出处但有礼，废兴岂所存。

王安石　四月果
    一春强半勒花风，几日园林几树红。
    汲汲追攀常恨晚，纷纷吹洗忽成空。
    行看果下苍苔地，已作人间白发翁。
    岂惜解鞍留夜饮，此身醒醉与谁同。

王安石　汜水寄和甫
    虎牢关下水逶迤，想汝飘然过此时。
    洒血只添波浪起，脱身难借羽翰追。
    留连厚禄非朝隐，乘隔残年更土思。
    已卜冶城三亩地，寄声知我有归期。

王安石　松间
    偶向松间觅旧题，野人休诵北山移。
    丈夫出处非无意，猿鹤从来不自知。

王安石　松江
    宛宛虹霓堕半空，银河直与此相通。
    五更缥缈千山月，万里凄凉一笛风。
    鸥鹭稍回青霭外，汀洲时起绿芜中。
    骚人自欲留坐句，忽忆君诗思已穷。

王安石　松江
    来时还似去时天，欲道来时已惘然。
    只有松江桥下水，无情长送去来船。

王安石　宋城道中
    都城花木久知春，北路余寒尚中人。
    宿草连云青未得，东风无赖只惊尘。

王安石　宋中道挽辞
    文史传家学，声名动帝除。
    兰堂空作赋，金匮不雠书。
    胜事悲畴昔，清谈想绪余。
    吹箫索上去，归国有魂车。

王安石　送悲如晦宰吴江
    霜泽与天杳，旁临无限情。
    他时散发处，最爱垂虹亭。
    飘然平生游，舍我戴吴星。
    欲往独不得，都门看扬舲。
    到县问疾苦，为予求所经。
    当知耕牧地，往往茭蒲青。
    三江断其二，洚水何由宁。
    微子好古者，此歌尚谁听。

王安石　送别韩虞部
    客舍街南初著巾，与君兄弟即相亲。
    当年岂意两家子，今日更为同社人。
    京洛风尘嗟阻阁，江湖杯酒惜逡巡。
    归帆岭北茫茫水，把手何时寂寞滨。

王安石　送潮州吕使君
    韩君揭阳居，戚嗟与死邻。
    吕使揭阳去，笑谈面生春。
    当复进赵子，诗书相讨论。
    不必移鳄鱼，诡怪以疑民。
    有若大颠者，高材能动人。
    亦勿与为礼，听之汩彝伦。
    同朝叙朋友，异姓接婚姻。
    恩义乃独厚，怀哉余所陈。

王安石　送陈谔
    有司昔者患不公，糊名誊书今故密。
    论才相若子独弃，外物有命真难必。
    乡闾孝友莫如子，我愿卜邻非一日。
    朱门奕奕行多惭，归矣无为恶蓬荜。

王安石　送陈景初
    惨淡淮山水墨秋，行人不饮奈离愁。
    药囊直入长安市，谁识柴车载伯休。

王安石　送陈景初金陵持服举族贫病烦君药石之功
    举族贫兼病，烦君药石功。
    长安何日到，一一问归鸿。

王安石　送陈靖中舍归武陵
    知君欲上武陵溪，水自东流人自西。
    到日桃花应已谢，想君应不为花迷。

王安石　送陈令
    长溪流水碧潺潺，古木苍藤暗两山。
    把臂道人今在否，长官白首尚人间。

王安石　送陈舜俞制科东归
    诸贤发策未央宫，独得菑川一老翁。
    曲学暮年终汉相，高谈平日漫周公。
    君今壮岁收科第，我欲它时看事功。
    闻说慨然真有意，赠行聊似古人风。

王安石　送程公辟得谢归姑苏
    东归行路叹贤哉，碧落新除宠上才。
