<!-- { "loadSidebar": true } -->
杨万里　得省榜，见罗仲谋曾无逸策名，夜归喜甚，通夕不寐，得二绝句
    两日阴晴较不常，嫩寒轻暖杂花香。
    今晨天色休休问，卧年红光点屋梁。

杨万里　得寿仁、寿俊二子书，皆以病不及就试，且报来期二首
    二子何时到，三秋欲昼头。
    收渠半张纸，洗我一年愁。
    不得毛锥力，元非子墨羞。
    海山寒更碧，整驾待同游。

杨万里　得寿仁、寿俊二子书，皆以病不及就试，且报来期二首
    满望鹏飞上，谁令马不前。
    草玄真浪苦，曳白亦无缘。
    兄弟年二十，尘埃路四千。
    速来饮官酒，不用一铜钱。

杨万里　得寿仁、寿俊二子中涂家书三首
    二子别我归，兼旬无消息。
    客有馈荔枝，盈篮风露色。
    绛罗蹙宝髻，冰弹溅柘液。
    老夫非不馋，忍馋不忍吃。
    急呼两健步，为我致渠侧。
    默数川陆程，几日当返役。
    惟愁香味坏，色变那敢惜。
    十日两骑还，千里一纸墨。
    把书五行下，废书双泪滴。
    不如未到时，当喜翻不怿。

杨万里　得寿仁、寿俊二子中涂家书三首
    子壮秪觉幼，子学秪觉迟。
    二子忽颀然，语离又作悲。
    今年来官下，二子暂我随。
    悬知住不久，且复相从嬉。
    鹤书自天降，槐花呼汝归。
    伯也恐我愁，愿留不忍辞。
    仲也惨不释，飞鸣思及时。
    岂有凤将雏，雏长禁其飞。
    决焉遣还家，一笑更不疑。
    傍人怪无泪，泪入肝与脾。

杨万里　得寿仁、寿俊二子中涂家书三首
    我昔如汝长，壮志在四方。
    集贤给笔札，秉烛促夜装。
    平明出门去，振衣不傍徨。
    先君泫然泣，感我令我伤。
    先君顾我语，汝行勿断肠。
    他日汝养子，此悲会身当。
    老怀追陈迹，心折涕泗滂。

杨万里　得小儿寿俊家书
    父子初别双泪垂，别我既久忘却思。
    忽得一书喜且悲，恰似向来初别时。
    汝翁在官缘索米，吾儿在家勉经史。
    举头二千四百里，亘山啼鸟偏入耳。
    诗成自哦只自知，便风不敢寄吾儿。
    汝望白云穿却眼，若得此诗恐肠断。
    径须父子早归田，粗茶淡饭终残年。

杨万里　德寿宫庆寿口号十篇
    长乐宫前望翠华，玉皇来贺太皇家。
    青天白日仍飞雪，错认东风转柳花。

杨万里　德寿宫庆寿口号十篇
    清晓鞭声出禁中，惊开剩雨及残风。
    金鸦衔取红鸾扇，飞上玻璃碧海东。

杨万里　德寿宫庆寿口号十篇
    春色何须羯鼓催，君王元日领春回。
    牡丹芍药蔷薇朵，都向千官帽上开。

杨万里　德寿宫庆寿口号十篇
    双金狮子四金龙，喷出香云绕殿中。
    太上垂衣今上拜，百王曾有个家风。

杨万里　德寿宫庆寿口号十篇
    帝捧瑶觞玉座前，彩衣三世祝尧年。
    天皇八十一万岁，休说庄椿两八千。

杨万里　德寿宫庆寿口号十篇
    天父晨兴未出房，君王忍冷立风廊。
    忽然鸣跸珠帘卷，万岁声传震八荒。

杨万里　德寿宫庆寿口号十篇
    花外班行雾外天，何缘子细望龙颜。
    小窥玉色真难老，底用曜仙九转丹。

杨万里　德寿宫庆寿口号十篇
    甘露祥风天上来，今回恩数赛前回。
    都将四海欢声里，酿作慈皇万寿杯。

杨万里　德寿宫庆寿口号十篇
    尧舜同时已甚都，祖孙四世古今无。
    谁将写日摹天手，画作皇王盛事图。

杨万里　德寿宫庆寿口号十篇
    甲戌王春试集英，小臣曾是老门生。
    苍颜华发鵷行里，也听钧天九奏声。

杨万里　德远叔坐上赋肴核八首蔳菜
    齑臼文辞粲受辛，子牙为祖芥为孙。
    劝君莫谒独醒客，只谒高阳社里人。

杨万里　德远叔坐上赋肴核八首蜜金橘
    风餐露饮橘州仙，胸次清於月样圜。
    侠客偶遗金弹子，蜂王捻作菊花钿。

杨万里　德远叔坐上赋肴核八首牛尾狸
    琼瑶风骨褐衣裘，野果初红玉露秋。
    僧孺唤渠登牓尾，季狸只合隐山头。

杨万里　德远叔坐上赋肴核八首藕
    荷衣芰制雪为容，家住云烟太华峰。
    外面看来真璞玉，胸中琱出许玲珑。

杨万里　德远叔坐上赋肴核八首人面子
    喜时能笑醉能歌，眉映青山眼映波。
    旧日美如潘骑省，只今瘦似病维摩。

杨万里　德远叔坐上赋肴核八首糖霜
    亦非崖蜜亦非饧，青女吹霜冻作冰。
    透骨清寒轻著齿，嚼成人迹板桥声。

杨万里　德远叔坐上赋肴核八首银杏
    深灰浅火略相遭，小苦微甘韵最高。
    未必鸡头如鸭脚，不妨银杏伴金桃。

杨万里　德远叔坐上赋肴核八首糟蟹
    横行湖海浪生花，糟粕招邀到酒家。
    酥片满螯凝作玉，金穰熔腹未成沙。

杨万里　灯下读山谷诗
    天下无双双井黄，遣编犹作旧时香。
    百年人物今安在？千载功名纸半张。
    使我诗编如许好，关人身事亦何当。
    地炉火暖灯花喜，且只移家住醉乡。

杨万里　登楚州城
    望中白处日争明，个是淮河冻作冰。
    此去中原三里许，一条玉带界天横。

杨万里　登大鞋岭望大海
    杖履千崖表，波涛万顷前。
    琼天吹不定，银地湿无边。
    一石当流出，孤尖卓笔然。
    更将垂老眼，何许看风烟。

杨万里　登度雪台
    欲问金沙信，聊登度雪台。
    碧桃良解事，开过架梢来。

杨万里　登度雪台
    金沙岁岁占先回，不等荼蘼一并求。
    今岁香红与香雪，两花同日忽齐开。

杨万里　登度雪台，下临桃李径
    桃花夹外李当中，三径花开两径红。
    独绕画檐无个事，自携团扇扑黄蜂。

杨万里　登度雪台观金沙荼蘼
    金沙瓶子荼蘼粟，一一尖红映圜绿。
    只销三日雨和风，化作真珠堆锦褥。
    饶渠飞度雪前开，开了却吹香雪来。
    红红白白照天半，醉倚琱栏眼凌乱。

杨万里　登多稼亭晓望
    风不能销晓雾痕，天犹未放宿云根。
    城腰摺处才三径，山觜前头别一村。

杨万里　登凤凰台
    千年百尺凤凰台，送尽潮回凤不回。
    白鹭北头江草合，乌衣西面杏花开。
    龙蟠虎踞山川在，古往今来鼓角哀。
    只有谪仙留句处，春风掌管拂蛛煤。

杨万里　登奉圣寺千佛阁四首
    一只奇峰入眼中，看来只只是奇峰。
    好山道是无重数，少说青苍十万重。

杨万里　登奉圣寺千佛阁四首
    远山细腻近山粗，别处求粗也则无。
    更向远山山外看，教君病眼一双枯。

杨万里　登奉圣寺千佛阁四首
    长诵悬崖置屋牢，此诗此阁晚相遭。
    阁中未觉高低在，下到山门始是高。

杨万里　登奉圣寺千佛阁四首
    何许飞来双白鸥，碧山贴出雪花浮。
    倚栏只管移床立，看到双鸥没处休。

杨万里　登净远亭
    池冰受日未全开，旋旋波痕百皱来。
    野鸭被人惊得惯，作群飞去却飞回。

杨万里　登南州奇观，前临大江浮桥，江心起三石台，皆有亭子二首
    梅边楼阁海边山，银竹初收霁日寒。
    看著南州奇观了，人间山水不须看。

杨万里　登南州奇观，前临大江浮桥，江心起三石台，皆有亭子二首
    玉壶冰底卧青龙，海外三山堕眼中。
    奇观揭名浑未在，只消题作小垂虹。

杨万里　登牛者蛾眉亭二首
    謪仙携妓戏人寰，也被千花妒玉颜。
    半点闲情千古恨，一波秋水两春山。
    锦袍宫烛云霄上，白苎乌纱江海间。
    欲寄双鱼招醉魂，月轮捉了蚤言还。

杨万里　登牛者蛾眉亭二首
    山拆江通万里流，菱花双照茧眉头。
    扫除却月横云样，别有颦风蹙两愁。
    明月入波那可捉，长庚伴月本同游。
    君看夜夜青天上，渠与姮家分管秋。

杨万里　登清心阁
    若遭好月唤登楼，脚力虽慵不自由。
    上得金梯一回首，冰轮已过树梢头。

杨万里　登天柱冈
    云外千峰斗速行，山尖一树独分明。
    不知林下人家密，倚杖忽闻鸡犬声。

杨万里　登乌石寺
    回头身忽在树杪，一览千山万山小。
    怪崖不落欹欲摧，令人仰看怯眼开。
    小亭解事知侬倦，翼然飞出青山半。
    上头最上却镜平，百亩金碧千衲僧。
    高峰高寺更高阁，进步竿头若为脚。
    兹游胜绝庸非天，山下虚行二十年。

杨万里　钓台
    钓石三千丈，将何作钓丝。
    肯离山水窟，去作帝王师。
    小范真同味，玄英也并祠。
    老夫归已晚，莫遣客星知。

杨万里　钓雪舟倦睡
    小阁明窗半掩门，看书作睡政昏昏。
    无端却被梅花恼，特地吹香破梦魂。

杨万里　钓雪舟中霜夜望月
    溪边小立苦待月，月知人意偏迟出。
    归来闭户闷不看，忽然飞上千峰端。
    却登钓雪聊一望，冰轮正挂松梢上。
    诗人爱月爱中秋，有人问侬侬掉头。
    一年月色只腊里，雪汁揩磨霜水洗。
    八荒万里一青天，碧潭浮出白玉盘。
    更约梅花作渠伴，中秋不是欠此段。

杨万里　丁亥正月新晴晚步二首
    嫩水春来别样光，草芽绿甚却成黄。
    东风似与行人便，吹尽寒云放夕阳。

杨万里　丁亥正月新晴晚步二首
    急下柴车蹈晚晴，青鞋步步有沙声。
    忽逢野沼无人处，两鸭浮沉最眼明。

杨万里　丁未元月
    献岁朝未央，新霁快明发。
    晨曦耿五色，宿霭炊四彻。
    洗清万沟尾，销尽一月雪。
    素光从何来，晶荧落寒笏。
