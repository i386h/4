<!-- { "loadSidebar": true } -->
    中有裦襦民，未可文法治。
    疮痍待良药，天子念循吏。
    谁厌承明直，雅是诗书帅。
    淮扬君肯薄，吾丘世寡二。
    正须烹鲜手，往述羡鱼意。
    前驱触炎热，弭节及凉吹。
    朝衙百吏散，闭合有余致。
    临州古云乐，此理敢轻议。
    近闻今单于，已遣朝正使。
    公师杜征南，郡得汉龚遂。
    里闾息愁叹，抜牧殆余事。
    政成多暇日，寄我千金字，
    淮鱼秋正美，灊山日空翠。
    匹马不作难，为公十日醉。
    颇见有此客，要使州人记。

卫博　题安流亭
    剑潭百尺深，中有神物蟠。
    东注骈山脚，凿凿穿巑屼。
    广拟一苇航，声战两耳寒。
    异哉黄头郎，放棹随飞湍。
    势若从天来，千仞转一圜。
    百里不及眴，孰与岭道难。
    长篙信敏手，岸石如剑攒。
    江头惮瘏痡，谁不谋所安。
    嗟嗟彼征夫，遭时弃师干。
    不裹马革中，来葬鱼腹间。
    壮士等死耳，此命良辛酸。
    仆夫第知免，笑言杂悲欢。
    宁知利羞涂，倚伏如毫端。
    岂无跛男子，不救为可叹。
    晏安有鸩毒，怀哉宜鉴观。

卫博　再次前韵送行
    匆匆行役驻无因，缟紵相看足礼文。
    江阔孤舟谁伴我，夜阑尊酒独思君。
    离筵不用歌三叠，元夕重来月十分。
    更欲四方随孟子，此生安得化为云。

卫博　赠王君用求画小屏
    先生本是谈天口，云梦胸中吞八九。
    一丘一壑未忘情，得之於心应之手。
    分裂玄圃翻萧湘，鬼神夜泣蛟龙藏。
    兴来八极眇挥洒，陵夺万象归微茫。
    十日一水五日后，千年王宰今相识。
    已知相识意相亲，异时直恐空相忆。
    跨鲸挟矢沧海游，袖无趐屃无乃羞。
    促迫能事吾岂敢，激昂浩兴君应酬。
    崩崖压床浪翻屋，咫尺端将万里蹙。
    我生有意水石间，枕漱须君一屏足。

卫博　张君请同次前韵速成郑少尹赏桃
    邂逅溪源一梦中，空余罗袖叠春丛。
    生怜烟杏匀肌薄，不分江梅映肉红。
    要识临塘比西子，便须索酒对东风。
    随君拄杖敲门去，莫惜觥船一棹空。

卫博　醉歌行
    软沙挟径草微微，画堂甲帐光流离。
    堂外花骢玛瑙羁，传呼直到黄金墀。
    黄金墀下班如剪，苍槐不劝蟠蛟螭。
    出门胆落金吾将，归去泣走铜山儿。
    河龙供鲤桂为醑，御厨珍送丝络垂。
    乾坤整顿万事了，蹴踏四海乘丹梯。
    丈夫生时重意气，胡为到处潜伤悲。
    乡里小儿狐白腑，五陵豪客颠倒衣。
    酒酣耳热歌浩荡，挥斥八极隘九围。
    投戈却日日不住，焚膏尚卜升朝曦。
    君看博浪沙中客，圯下偷生天地窄。
    相期要看后五日，路逢莫问前一著。

卫富益　题赵子昂竹
    汉宫日暮风雷远，南国秋深水殿寒。
    留得一枝烟雨里，又随人去报平安。

卫泾　别吴荆溪
    八载江湖甫召还，深言应又忤天颜。
    九重不见饥民色，只看先生两鬓间。

卫泾　别吴荆溪
    去年灵麓未空寒，一客南归不足叹。
    学子今翻辞使旆，归来只得片碑看。

卫泾　别吴荆溪
    家数文章有路寻，云韶殊世不殊音。
    小生不幸生来晚，才识先生识水心。

卫泾　长沙鹿鸣宴送诸进士
    楚材从古擅豪雄，况是长沙世著忠。
    鸣鹿三章新得句，抟鹏万里稳摩空。
    科名直寄文词表，事业相期气节中。
    畎亩平时忧国念，盍将长策沃宸衷。

卫泾　呈张德辉
    韫椟君子藏，枉寻吾道曲。
    绝物忌太清，猣世未免俗。
    人言俗难医，我见清可濯。
    安得直上挽天河，一洗俗尘千万斛。

卫泾　次德茂沌中韵
    沌路随江转，痚篱匝岸斜。
    寄身千万里，慰眼两三家。
    老矣思为圃，归欤学种瓜。
    遥知荷锄倦，一酌散腰麻。

卫泾　次德茂用惟直南楼韵
    眼明仍见大江浮，贪看青山倚柂楼。
    落日鸡豚秋保祥，轻风苹蓼晚汀洲。
    长征倦马思夷路，不下惊鸥避急流。
    亦有琅玕何所赠，漫歌平子侧身愁。

卫泾　次与叔兄山行韵
    阴云冻合不成飞，行李留连岁律迟。
    山色宜晴更宜雪，别来应有忆山诗。

卫泾　次韵呈与叔兄
    野塘古岸饱经行，风雨尘埃笑满裳。
    尊酒清江君意厚，片帆千里客怀伤。
    出门求益谋何拙，扫几观书味更长。
    归去飞篷试回首，一川烟水正微茫。

卫泾　次韵高仲贻赠别
    金椀轻抛入钓船，夜寒侵被不成眠。
    近传奏疏三千牍，今见新诗十二篇。
    故国音书凭过雁，江城烽火照晴天。
    移舟铁瓮城边去，信与名山旧有缘。

卫泾　悼倪尚书
    历事三朝久，清居一世尊。
    心惟在王室，手不炙权门。
    横浦流风好，香山逸兴存。
    经纶未渠展，此意向谁论。

卫泾　悼倪尚书
    旧草扬庭制，旋高曳履声。
    胸襟忠愤切，官职去留轻。
    定力鳌为动，浮言蜮自鸣。
    太玄从白首，性地转分明。

卫泾　悼倪尚书
    入馆论心旧，同朝托契长。
    鲈乡各归去，鸥水久相忘。
    正喜山中隐，俄传橘里藏。
    遗铭最奇绝，读罢泪淋浪。

卫泾　悼外姑安康郡太夫人章氏
    有美夫人德，家齐周召来。
    义襟趒梓里，孝养备兰陔。
    舜视三槐贵，年登九袠开。
    追荣知未艾，卿月近公台。

卫泾　悼外姑安康郡太夫人章氏
    鸡犬相闻地，湖山百里间。
    自怜同子姓，无复恃慈颜。
    薤露声徒切，灵輀去不还。
    拟为临穴恸，哀泪已潸潸。

卫泾　登寺中萧痚极甚不见一僧独坐云堂数刻口占
    萧条古寺僧何处，痴坐方床午漏长。
    怪我溪山惯来往，不憔鱼鸟解相忘。

卫泾　古林邱
    支筇来访古林邱，转尽山腰俯碧流。
    峭壁千寻悬石磴，苍崖百尺护龙湫。
    行人迹断烟常暝，过鸟声闲意更幽。
    小憩已销尘俗虑，溪山奇绝是兹游。

卫泾　皇帝阁春帖子
    芳意传梅信，东风到柳边。
    王春在除夜，明日是新年。

卫泾　皇帝阁春帖子
    彩胜黄金缕，青丝白玉盘。
    内家迎淑节，先奉太皇欢。

卫泾　皇帝阁春帖子
    迟明鱼钥九门开，警跸声清绕殿雷。
    穆穆天颜应有喜，捷书新自北边来。

卫泾　皇帝阁春帖子
    沈沈广殿磨遑安，玉食丁宁减太官。
    野宿貔貅三万灶，重裘应轸铁衣寒。

卫泾　皇帝合端午帖子
    五日天中候，南风物阜时。
    三边宽大诏，亿载太平期。

卫泾　皇帝合端午帖子
    御服齐官献，生衣暴室供。
    金箱初进入，一一耀黄封。

卫泾　皇帝合端午帖子
    日毂过亭午，金徒缓报衙。
    迩英催晚讲，分赐壑源茶。

卫泾　皇帝合端午帖子
    灵开玉垒静无尘，圣泽新覃雨露匀。
    束缚九头藏武库，枭羹不用赐群臣。

卫泾　皇帝合端午帖子
    远人新有约和书，并塞狼烟指日无。
    圣主忧民轸宵旰，宫中犹绾辟兵繻。

卫泾　金鳗井
    鳗井由来岁月深，泓澄一镜绝尘侵。
    要观变化神功妙，会见翻为旱岁霖。

卫泾　开化寺前古木数株叶密阴繁极可爱系舟其下赋此
    古木苍然几岁周，摩空老干荫溪流。
    举头未见征帆下，来向清阴系小舟。

卫泾　山行后观及通鉴五代之际成败得丧废兴之迹因为感慨用前韵
    溪山适兴且闲行，绿藓苍苔任点裳。
    看镜已侵双鬓碧，忧时每觉寸心伤。
    驰名扰扰终安用，浩饮陶陶计亦长。
    千古英雄谁可问，累累邱陇水茫茫。

卫泾　上皇太子寿
    嘉辰鸡戟瑞烟高，苍震丕承九庙祧。
    潮驾天吴彰海润，气涵云汉毓金昭。
    分阴资善时稽古，辨色含元日侍朝。
    欲识斯心仁寿处，谟参圣父五兵销。

卫泾　上皇太子寿
    南极秋中夜有辉，经旬先与玉衡齐。
    祥开游震天方眷，德懋元良日自跻。
    风爽铜声谐户御，月明银镂湿宫题。
    遥知侍宴欢鱼藻，曾忝宾筵漫舞醯。

卫泾　上亲庭寿
    中兴申甫来高崧，卜人吉梦占维熊。
    生贤应有造化工，吾家积善庆所钟。
    公跨鸾驭从蓬宫，襟怀廓落凌秋空。
    居乡惠爱先困穷，谭笑万户生春融。
    在官履行洁且忠，此心须信天可通。
    福善有道非滥蒙，岁寒乃知柏与松。
    从今风虎依云龙，扶摇万里乘长风。
    结知丹扆恩庞鸿，金貂赤舄华吾宗。
    尊荣安寿仁之功，从教绿鬓宜方瞳。
    义方垂教惭倥侗，青毡欲使扬祖风。
    勉策驽驾追逸踪，它年乐事来迎逢。
    燕山嘉誉难独隆，宴堂清晓祥云浓，
    槐庭昼永阴重重。千岁风月谁与同，
    敬祝王母偕仙翁。

卫泾　沈氏书堂
    东山风景压东吴，更筑书堂映碧梧。
    詹尹诗存家有宝，齐斋记外更无图。
    洗除纨裦为缃帙，扫荡膏粱入泽舑。
    早晚归舟行霅上，青灯深夜听伊吾。

卫泾　寿成惠圣慈佑太皇太后阁春帖子
    一德坤元厚，三朝母道尊。
    含饴供乐事，戏彩见重孙。

卫泾　寿成惠圣慈佑太皇太后阁春帖子
    北内风光别，仙家日月闲。
    紫皇天下养，金母在人间。

卫泾　寿成惠圣慈佑太皇太后阁春帖子
    柳色侵宫瓦，花阴覆绮疏。
    鹊炉烟馥郁，賸阅妙乘书。

卫泾　寿成惠圣慈佑太皇太后阁春帖子
