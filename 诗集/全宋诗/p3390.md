<!-- { "loadSidebar": true } -->
    二瓶可花炉可香，中有千锺万锺味。
    笺封囊裹送大人，伴以银奁古心字。
    四君俱自南天来，一老新沾北辰赐。
    金章紫绶照乡闾，玉色冰神明听视。
    天上煌煌列宿光，人间赫赫真郎贵。
    人言书自武昌来，知是吾儿寿诗至。
    儿供椰果劝椰杯，花露香风俱酒气。
    殷勤更作椰子诗，甲子中间一年岁。

项安世　忆田间事
    小盖行障日，枯筇立倚风。
    入田催种稻，行圃看浇葱。

项安世　忆宗道旧游
    十八年前胜共饶，两青不借一枯焦。
    狂挑药涧寻琼阙，醉踏经台问玉霄。
    华顶云开千嶂露，赤城天近九霞飘。
    只今只羡蒲团稳，坐看双龙上石桥。

项安世　寅子生朝寄以蜀果
    老来夫妇喜如颠，遥举生朝白玉船。
    多作时文充上赋，深持伪学继家傅。
    九年伏枕吾何恨，五子通经汝更专。
    嘉实送将知有意，且须成熟味方全。

项安世　隐求斋
    种桑不撩寒，莳粟长苦饥。
    饥寒从古有，但使愿无违。

项安世　郢州道中见剌玫瑰花
    酴醾雨后飘春雪，芍药负前散晚霞。
    一种繁香伴行客，只应多谢剌玫花。

项安世　咏蜡梅
    枯疏寒影变丰庞，的皪冰肌染沁黄。
    难免世人栀蜡议，赖凭天骨蕙兰香。
    情知不作和羹计，老去谁能弄粉妆。
    却笑南枝心未死，寿阳新额小红裳。

项安世　咏抛毬
    彩旗丹柱倚春风，寒日清明罢绣工。
    千仞骊珠翻锦带，五纹蛛网丽晴空。
    百年日月跳丸里，一掷功名唾手中。
    漠北将军贪蹋踘，岂知兵法在吴宫。

项安世　咏雪次铎字痛字韵二首
    水官不能神，经岁无此作。
    春风一回首，风花散云箔。
    飞来忽滔天，扫去不盈握。
    苍茫大千界，敛散一圭角。
    似是絮无监，人情只轻薄。
    怀哉我来玉，小棹山阴泊。
    空江蓑笠中，此段有前约。
    扣舷歌商声，黄钟震牛铎。

项安世　咏雪次铎字痛字韵二首
    我时已巴歲，曲短不成弄。
    君诗如郢人，白云渺云梦。
    天公震而矜，大地作一供。
    封姨不自惜，纷纷管迎送。
    须臾万象减，此世无与共。
    惟馀沧江水，不止亦不动。
    聋渠缟带绔，等用麻衣讽。
    寒梅自生香，古井亦受冻。
    松髯老不脱，岁晚见梁陈。
    此事且勿言，惟知饮当痛。

项安世　用前韵勉陈进之赴省
    痴翁切莫强笞儿，子之勤劳我所知。
    但看匡衡穿壁苦，难云寗越读书迟。
    能来伴我沧浪艇，共看一年橙橘时。
    莫为小乔淹壮志，千军白羽生堪麾。

项安世　用舍弟韵送妹婿郑子仁湖南漕试
    笔力追风力厩黄，词源下峡九秋艎。
    经行帝子云敖地，祓饰骚人月璐章。
    亲老一生儿共婿，吾衰七见暑成凉。
    门阑正倚乘龙重，快踏层云觐九阳。

项安世　用韵寄四川总领陈郎中
    天上归来睡九春，一封黄牒拜除新。
    赤城洞府今为主，抚掌群仙总是宾。

项安世　用韵寄四川总领陈郎中
    笔稀秋老墨老春，散作烟云段段新。
    闻有清诗心便渴，径烦珍字写西宾。

项安世　用韵哭叶运干
    兰薰玉腻掌中雏，霅净苕深镜里居。
    忍向芳洲爱鹦鹉，便随清梦化扶胥。
    病多正要人扶杖，年少翻令我哭渠，
    江汉西风吹老眼，一襟寒泪苦无余。

项安世　用韵寿郑子仁二首
    千载吾家得郑君，至今情义蔼于春。
    向人心事缁衣武，伴我躬耕谷口真。
    父老尚谈宣幕事，世科元是探花人。
    朱庭玉色浑相似，曾向冰绡织寿神。

项安世　用韵寿郑子仁二首
    殿阁风来六荚新，勾芒犹是管馀春。
    明朝斗外星初转，今日樽前夏未真。
    九十日都成此会，八千年更属何人。
    并将骀荡清和德，锺作崧高骏极神。

项安世　用韵送夔师何侍郎以待制奉祠东归
    瀼水横通江水，巴山直下巫山。
    山水光中坐啸，犹嫌不似鸥閒。

项安世　用韵送夔师何侍郎以待制奉祠东归
    芗火周王寿考，松阶舜目聪明。
    愿足不求馀地，梦回何处生兵。

项安世　用韵送夔师何侍郎以待制奉祠东归
    种竹看成耆旧，栽花养就云来。
    偶被东屯唤出，却遭浮白呼回。

项安世　用韵送夔师何侍郎以待制奉祠东归
    万念头头灰冷，三田日日春妍。
    晓起珠岩漱瀑，夜深玉海升烟。

项安世　用韵送夔师何侍郎以待制奉祠东归
    万国心存绿野，莱公梦著横舟。
    可奈紫宸墀下，春风催嘂班头。

项安世　用韵送倪教授千里
    吟罢随州路口诗，先生书剑此东之。
    边城它日无斯士，病叟中年惜所知。
    出处如今方永隔，逢迎何处是前期。
    故人若问孙文宝，闭户焚香读坎离。

项安世　用韵送任以道入四川总领幕府二首
    铜梁天汉一轺新，红芰清波去及辰。
    顾我索居谁为友，与君难别岂关亲。
    飞书上陇催庚癸，闭息匡床候子寅。
    出处虽殊心事一，濂溪风月舞雩春。

项安世　用韵送任以道入四川总领幕府二首
    软红尘里不争新，橐简香中却竞辰。
    邺架孔堂深賏腹，鲍篇陈檄妙看亲。
    刍粮轧轧虚旁午，岁月悠悠老秩寅。
    曷日阴山行汉马，大挥椽笔布王春。

项安世　用韵为十九弟寿
    驷马开华屋，祥罴降绮栊。
    婴襦斑似锦，五佩绿于葱。
    好日逢重四，芳醪判一中。
    丰神春口柳，意气雨天虹。
    未论龟巢藕，休言珀化枫。
    诸孙今远大，吾祖旧冲融。
    努力名场近，收功鼎甲崇。
    但令贤弟贵，不怕老兄穷。

项安世　用韵为十六弟寿
    南极星中老，朱陵洞里仙。
    相呼乘大厦，抱出送高贤。
    八荚蓂垂地，初弦桂拂天。
    它时南宛路，此日正开筵。

项安世　用韵为席婿寿
    仲吕欲转蕤宾宫，巽位未放离风通。
    世有大族傅伊高，天与峻秀包邙熊。
    生申降甫何穹崇，赤昂太白来虚空。
    星光岳气煜以充，圣樽贤斝醒复中。
    援琴大叫苍梧风，呵斗插向南云东。
    向来两手超逢蒙，连取三鹗摧其衷。
    南宫作赋羞雷同，坐见瓦釜欺玲珑。
    老驓回立雌群雄，大花晚折王众业。
    不妨吾事日以隆，小待造物观其终。
    良金美玉无不公，阳春白雪无不聪。
    琅函氈字书春功，绣鞯羢坐开晓幪。
    我时一醉衰颜红，但愿玉贵甘冰穷。

项安世　尤尚书挽诗
    今岁何迁次，乾坤失巨人。
    老生啼坏木，后学叹迷律。
    四海人才谱，三朝礼乐臣。
    并将文献去，谁与觉斯民。

项安世　尤尚书挽诗
    旧学渊衷记，新阡玉色疑。
    似闻形叹慨，未忍失容仪。
    海道空齑志，西州只賏悲。
    平生谢公愿，后世子云知。

项安世　游白鹿洞书院
    曾依岳麓听鸣泉，亦泛朱陵石鼓船。
    所欠平生惟白鹿，暮年来此岂非天。

项安世　游白鹿洞书院
    晦翁一别遂千秋，跨鹿乘云何处游。
    人随流水去不返，名与好山空自留。
    峰峦楫楫田园净，藤剌深深磴道幽。
    宝匣尘生弦索断，遗音重抚泪双流。

项安世　游罗汉至开先寺
    半世怀吾愿，今年得此辰。
    朝廷用和议，疆场有閒人。
    地喷双龙沫，云藏五老身。
    天寒林影薄，斜日照衣巾。

项安世　游延庆寺
    急雨泷危石，横云焘古碑。
    入山芒屦湿，归路角巾欹。
    中湿连霄病，平生此段奇。
    只今酬妙句，犹自爱当时。

项安世　游云门山读亭中诗板拟丐使者以石易之
    唐人诗板四十五，丽句亭中岁月深。
    烦公丐我一碑石，与张万壑松风音。

项安世　游斋山
    半生作梦身初到，此日游山兴可知。
    小盖曲穿杨柳岸，平舆斜掠槿花篱。
    层轩俯瞰人寰狭，阴洞幽寻古路危。
    满寺留题谁最警，南唐人写晚唐诗。

项安世　有感
    大江千里从西来，凭陵三峡喧如雷。
    自矜万顷临一杯，涌起雪浪吞崔嵬。
    一过荆门楚天阔，七泽茫茫如减没。
    波神潜声不敢发，汩汩安流到吴越。
    世间骄吝亦等耳，未见大方俱有已。
    藩篱决破定无他，令人为赋江之水。

项安世　有感
    几许心期百未价，更将疏发对苍茫。
    江声直上鲸波去，山色回看虎踞长。
    乱后碧芜荒楚甸，云间孤塔见维扬。
    承平旧事无人说，闲倚栏干送夕阳。

项安世　有感
    船头一摇桨，船尾万波随。
    闻道山中乐，无人尽日维。

项安世　有感
    翘翘蒌楚中，名字或行世。
    当时在人口，既久渐湮废。
    能于汗简上，千万见一二。
    想当无恙时，掀揭满天地。

项安世　有感
    抱石亲征泽潞时，艰难犹想旧开基。
    官军不守河阳渡，回首桥山泪欲垂。

项安世　有感
    策策秋声起树枝，遥怜塞下雁来时。
    宁闻中夜荒鸡舞，肯拾他人竹马骑。
    短剑旧曾交侠客，小诗犹作将偏师。
    无情却是青铜镜，刚照书生两鬓丝。

项安世　有感韩鲁一首
    道散斯文体尚浮，韩鲁力与化工侔。
    山瞻泰贷岩岩聋，河出昆仑混混流。
    长庆从官销不得，熙宁丞相挽难留。
    沧州奏疏潮州表，犹被人拈作话头。

项安世　有感七首之一
    我与昔贤生异世，昼思夜梦两微茫。
    棹头堕雾入乐海，被发乘风下大荒。
