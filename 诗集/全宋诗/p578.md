<!-- { "loadSidebar": true } -->
    小人不及夕，妄忧杞国天。
    敢谓赫赫楚，而无蔿贾贤。

杜柬之　云安玉虚观南轩感事偶书五首
    古观久荒凉，寂然外人境。
    草木既蓁芜，风雨亦颓陨。
    我来一粪除，地净窗为冋。
    晨光散桐阴，夕照落柏影。
    置以六尺床，度此三伏永。
    终朝餍清凉，半夜或凄冷。
    客至共浮瓜，睡馀独煮茗。
    遥闻斗筲儿，争夺沸蛙黾。
    街头米十千，旱井费縻绠。

杜柬之　云安玉虚观南轩感事偶书五首
    对我脱粟盘，徐餐休祝鲠。
    嗟余何不辰，备极生人凶。
    偶全折胁范，屡脱南冠钟。
    再醮亦何为，孙枝发枯桐。
    鬼犹果求食，宁吐杀与丰。
    两儿如我长，无田学圃农。
    郑忽敢辞昏，冗食哀我翁。
    兹外尚难言，二女累桥公。
    荆笄嫁不售，谁论德与容。
    幼也抱奇疾，此岁日尪癃。
    亦既就膏肓，二竖不可攻。
    而我事奔走，过家如狂风。
    岂无旬浃留，奈此旦夕暮。
    吞酸一执手，掣去如飞蓬。
    心知不再见，衰泪纷无从。
    书来报哀讣，齰恨归亡穷。
    莫闻忍死言，藁葬青莲宫。
    为父我安忍，为儿汝何逢。
    兴言一及此，镞刃戕心胸。

杜柬之　至自云安题净戒院二首
    山口出云鸠唤雨，三月巴山蒸溽暑。
    浊流来作虎眼文，一叶孤舟命如缕。
    道傍绿树安阴凉，中有金仙古道场。
    去家才馀二百里，且复看此青筼箉。
    出门满目伤覉旅，归舍还煎碎儿女。
    欲问阇黎借榻眠，卧对龛灯淡无语。

杜柬之　至自云安题净戒院二首
    麦芒焦，桑椹紫，
    田家夫妇忙欲死。蚕入簇，
    麦登场，夫妇饱煖孰可当。
    道旁书生空有妇，不蚕而衣真汝负。
    功名富贵老不来，书剑风尘一生误。
    何时郎买百株桑，身耕妇织策最良。
    董生莫厌徵租吏，苏子无由黑貂弊。

杜谨言　梅林分韵得旧字
    去城十里南郊外，突兀老梅余十辈。
    玉雪为骨冰为魂，气象不与凡木对。
    我来穷冬烟雨晦，把酒从公对公酹。
    人言此实升庙堂，埋没荒村今几岁。
    清芳不为无人改，捐弃何妨本根在。
    瑰章妙语今得公，国色天香真有待。
    归路从公巾倒戴，俗物污人非所爱。
    我公行向日边归，此段风流入图绘。

杜瀎之　示故人
    在家同匏系，游子似箨飞。
    昔分参与商，今作埙与篪。
    感子意气殊，顾我齿发非。
    茅屋正萧萧，野花亦离离。
    无酒水可饮，无饭黍可炊。
    杲杲看朝阳，连连弄夕晖。
    男儿重交好，雪霜以为期。

杜瀎之　书警
    食李弗嫌苦，食梅弗嫌酸。
    不为身所累，且从心所安。
    吾分固云簿，吾志亦非单。
    静看如山祸，差之一念閒。
    所得甚眇眇，所丧已漫漫。
    百年修不足，一朝容易残。
    虽处四壁立，如享万锺宽。
    静坐明月窟，濯足清风滩。

杜瀎之　述志
    宁往百里步，曲木不可息。
    宁忍三日饿，邪蒿不可食。
    虽云食息顷，便分淑与慝。
    志士当暮年，闻道转历历。
    要使此一身，如琢复如滌。
    整冠与纳履，微嫌费疏剔。
    未若瓜李地，绝不见吾迹。

杜耒　窗间
    秋香烂熳入屏帷，金粟楼台富贵时。
    晓起旋收花上露，窗间闲写夜来诗。

杜耒　寒夜
    寒夜客来茶当酒，竹炉汤沸火初红。
    寻常一样窗前月，才有梅花便不同。

杜耒　句
    不画涪翁画李翁。

杜耒　句
    行穷十里岭。

杜耒　句
    无风花自落。

杜耒　句
    生就石桥罗汉面，吟成雪屋阆仙诗。

杜耒　句
    青灯夜深雨，破帽晓来风。

杜耒　句
    酿雪不成微有雨，被风吹散却为晴。

杜耒　句
    鸱夷让员滑，混沌惭瘦爽。

杜耒　句
    尘事分清事。

杜耒　句
    岩花随处发。

杜耒　凌歳台
    几年听客话凌歳，不似台边目力遥。
    千古江山犹昨日，六宫歌舞自前朝。
    苔碑有字多漫灭，野寺无僧转寂寥。
    碧聚双蛾愁不敛，阑干落照重魂消。

杜耒　秋晚
    获稻已空霜未落，秋风虽老雁犹迟。
    丹林黄叶斜阳外，绝胜春山暮雨时。

杜耒　苕溪
    晚立苕溪溪上头，往来无数采菱舟。
    采菱归去明朝卖，安识人闻乐与愁。

杜耒　苕溪
    风掠篷窗雨鬓秋，生涯无岁不扁舟。
    吟诗本欲相消遣，及到吟成字字愁。

杜耒　送胡季昭竮象郡
    庐陵一小郡，百岁两胡公。
    论事虽小异，处心应略同。
    有书莫焚稿，无恨岂伤弓。
    病愧不远别，写诗霜月中。

杜耒　送吴太博赴莆中
    贵为五马只儒酸，都说先生大耐官。
    去国十年虽已久，爱君一念不曾寒。
    定知前辈如公少，好与今人作样看。
    归日不须囊薏苡，以书堪录荔堪乾。

杜耒　题陈宗之
    往年曾见赵天乐，数说君家书满床。
    成卷好诗人借看，盈壶名酒母先尝。
    对河却见桐阴合，隔壁应闻芸叶香。
    老不爱文空手出，从今烦为蓄仙方。

杜耒　题李少保家传
    将军忠愤世无双，忍见狂童作假王。
    全蜀不移唐日月，四州重著汉衣裳。
    节旄凛凛风霜在，兄弟班班史传香。
    若使中营星未殒，生擒颉利到龙荒。

杜耒　同紫芝宿双岭
    本作翠岩游，反成双岭留。
    云深山易晚，雨过寺如秋。
    野水连青竹，残僧半白头。
    上方成共宿，剧语到元幽。

杜耒　同紫芝游西山
    几番江上凭栏久，今在西山山里行。
    天遣得随三客后，春来无此一朝晴。
    方穿藤蔓寻源去，忽见烟霏趁步生。
    幽鸟向人作清唘，似应知我有诗成。

杜耒　小山即事二首
    一闲殊足乐，物物入吾诗。
    雨过苔逾碧，风来竹屡欹。
    日长思睡急，磨老出茶迟。
    近得边头信，今当六月师。

杜耒　小山即事二首
    当时尝爱酒，此夕更登楼。
    月有十分好，人无一点愁。
    云山开宿雾，灯火近清秋。
    何事太孤绝，前身是楚囚。

杜耒　游禅寂寺访隐居
    官闲仍暇日，乘兴共寻芳。
    久雨山蹊润，新晴花气香。
    春偏藏古寺，水渐满闲塘。
    忽有隐居者，留人看海棠。

杜耒　重宿紫芝
    书窗隔湖水，寒气倍冯陵。
    集宿因重到，新诗得再承。
    月明山入坐，满渴夜敲冰。
    为尔二三友，令人去未能。

杜耒　重游禅林寺
    不到禅林又几春，依然风景自清新。
    竹窗松迳幽深处，只有黄花认着人。

杜耒　朱令招作社献
    闲官得趁宰官行，农务村村早办耕。
    燕子知时还记旧，社公合雨却成晴。
    登坛饮福虽无称，割肉怀归似有情。
    宿露尽披山历历，卖花人起欲天明。

杜耒　子规
    不论南北与东西，但是春山有子规。
    啼到日边啼未了，何尝劝得二人归。

杜敏求　句
    农夫苦相问，燮理是何人。

杜敏求　运司园亭　翠锦亭
    材大难为用，尝夸古柏篇。
    亭前老榝楠，黛色亦参天。
    夏暑借清阴，秋籁得自然。
    有如爱庭楸，朝暮东西偏。

杜敏求　运司园亭　海棠轩
    东风开百花，独有海棠胜。
    猩血染珠玑，点缀枝条剩。
    日暖锦段新，雨余燕脂凝。
    何待东阖梅，方能动诗兴。

杜敏求　运司园亭　茅庵
    深深竹林下，圆庵最幽僻。
    高怀本恬旷，野趣助间适。
    众人奔名徙，浮世萦物役。
    岂知庵中乐，道胜心自逸。

杜敏求　运司园亭　水阁
    方池导流水，横阁上寻丈。
    晨曦夜月光，罩影相滉漾。
    游鱼时出没，飞鸥亦下上。
    终朝倚栏杆，不见有风浪。

杜敏求　运司园亭　西园
    潭潭刺史府，宛在城市中。
    谁知园亭胜，似与山林同。
    幽鸟语晴画，好花娇春风。
    物情如有待，赋咏属诗翁。

杜敏求　运司园亭　小亭
    二亭虽云小，好在泉石间。
    白石自齿齿，清泉亦潺潺。
    公府无留事，暂来寄余闲。
    筇杖乌角巾，一日几往还。

杜敏求　运司园亭　雪峰楼
    西山最高峰，积雪连四季。
    登楼试寓目，入国有故地。
    烽候虽久息，武经思豫备。
    文饶昔筹边，公意今无愧。

杜敏求　运司园亭　玉溪堂
    堂前对花柳，堂后瞰沼沚。
    贤者堂中人，虚心湛如水。
    烦暑当风窗，中宵隐月风。
    作诗纪胜概，诗与水清泚。

杜敏求　运司园亭　湲玉亭
    林亭幽且深，砌下玉溪水。
    淙琤环佩声，晓夕清心耳。
    使君性所乐，爱玩不少已。
    方持利物心，默坐穷至理。

杜敏求　运司园亭　月台
    明从海上来，皎皎入我牖。
    何如登高台，对月把尊酒。
    问月月无言。浩歌诗千首，
    几人知此乐，此乐公所有。

杜杞　句
    有验如有神。

杜去轻　句
    缘曾分明种，故发入云香。

杜去轻　香入云亭为高子章赋
    山麓有庭存古意，不种凡花惟种桂。
    苔葑藓剥迸鳞皱，雪劲霜顽聋苍翠。
    栽培岂解一日成，爱惜至今尤不易。
    来人不必问典型，对此俨然前辈是。
    树前翁仲不可求，树下子孙能几世。
