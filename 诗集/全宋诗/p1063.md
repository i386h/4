<!-- { "loadSidebar": true } -->
    落笔不待施青丹。尤知赏异老苍节，
    独与长松凌岁寒。世俗甯知真与伪，
    挥霍纷纭鬼神事。黄尘污眼轻白日，
    卷轴无人得觇视。见我好吟爱画胜他人，
    直谓子美当前身。赠图索歌追故事，
    才薄岂易终斯文。所爱子猷发嘉兴，
    不可一日无此君。吾家书斋符青壁，
    手种苍琅十数百。一官偶仕叶公城，
    道远莫致心惨戚。我方得此兴不孤，
    造次卷置随琴书。思归才有故园梦，
    便可呼儿开此图。

黄庭坚　观道二篇
    圣人用仁心，恻伤路傍儿。
    虎狼舐吻血，自哺胃与肌。
    同在天地闲，六凿相识知。
    父母临万物，大道甚坦夷。
    百年修不善，一日许知非。
    虎狼有悛心，还与圣人齐。

黄庭坚　观道二篇
    廉蔺向千载，凛凛若生者。
    曹李虽无恙，如沈九泉下。
    短长略百年，共是过隙马。
    事来磨其锋，意气要倾泻。
    风云灭须臾，草木但春夏。
    唯此一物灵，不可藉外假。
    誉髦天下才，西伯本心化。
    君无诮斯文，可以观大雅。

黄庭坚　观化十五首
    柳外花中百鸟喧，相媒相和隔春烟。
    黄昏寂寞无言语，恰似人归鏁管弦。

黄庭坚　观化十五首
    生涯萧洒似吾庐，人在青山远近居。
    泉响风摇苍玉佩，月高云插水晶梳。

黄庭坚　观化十五首
    山回路转水深深，欲问津头谷鸟吟。
    隔岸野花随意发，小蹊犹忆去年寻。

黄庭坚　观化十五首
    风烟漠漠半阴晴，人道春归不见形。
    嫩草已侵水面绿，平芜还破烧痕青。

黄庭坚　观化十五首
    一原风俗异衣裘，流落来从绵上州。
    未到清明先禁火，还依桑下系千秋。

黄庭坚　观化十五首
    故人去後绝朱弦，不报双鱼已隔年。
    邻笛风飘月中起，碧云为我作愁天。

黄庭坚　观化十五首
    菰蒲短短未出水，渺渺春湖如冻云。
    安得酒船三万斛，棹歌长入白鸥群。

黄庭坚　观化十五首
    不知喜事在谁边，风结灯花何太妍。
    恐是邻家醅瓮熟，竹渠今夜滴春泉。

黄庭坚　观化十五首
    柳似罗敷十五余，宫腰舞罢不胜扶。
    年年折在行人手，为问春风管得无。

黄庭坚　观化十五首
    红罗步障三十里，忆得南溪踯躅花。
    马上春风吹梦去，依稀人摘雨前茶。

黄庭坚　观化十五首
    竹笋初生黄犊角，蕨芽已作小儿拳。
    试挑野菜炊香饭，便是江南二月天。

黄庭坚　观化十五首
    身入醉乡如避秦，醒时尘事百端新。
    塞鸿过尽无家信，海燕归来思故人。

黄庭坚　观化十五首
    身前身後与谁同，花落花开毕竟空。
    千里追奔两蜗角，百年得意大槐宫。

黄庭坚　观化十五首
    淘沙邂逅得黄金，莫便沙中著意寻。
    指月向人人不会，清霄印在碧潭心。

黄庭坚　观化十五首
    花开岁岁复年年，病眼看花隔晚烟。
    春去明明红紫落，清风明月是春前。

黄庭坚　观刘永年团练画角鹰
    刘侯才勇世无敌，爱画工夫亦成癖。
    弄笔扫成苍角鹰，杀气棱棱动秋色。
    爪拳金钩觜屈铁，万里风云藏劲翮。
    兀立槎枒不畏人，眼看青冥有余力。
    霜飞晴空塞草白，云垂四野阴山黑。
    此时轩然盍飞去，何乃漓屼立西壁。
    祗应真骨下人世，不谓雄姿留粉墨。
    造次更无高鸟喧，等闲亦恐狐狸吓。
    旁观未必穷神妙，乃是天机贯胸臆。
    瞻相突兀摩空材，想见其人英武格。
    传闻挥毫颇容易，持以与人无甚惜。
    物逢真赏世所珍，此画他年恐难得。

黄庭坚　观秘阁苏子美题壁及中人张侯家墨迹十九纸率同舍钱才翁学士赋之
    仁祖康四海，本朝盛文章。
    苏郎如虎豹，孤啸翰墨场。
    风流映海岱，俊锋不可当。
    学书窥法窟，当代见崔张。
    银钩刻琬琰，虿尾回缣缃。
    擢登群玉府，台阁自生光。
    春风吹晓雨，禁直梦沧浪。
    人声市朝远，帘影花光凉。
    秋河湔笔研，怨句挟风霜。
    不甘老天禄，试欲叫未央。
    小臣胆如斗，侏儒俸一囊。
    请提师十万，奉辞问犬羊。
    归鞍饮月支，伏背笞中行。
    人事多乖迕，南迁浮夜航。
    此时调玉烛，日行中道黄。
    柄臣似牛李，倾夺谋未臧。
    鲁酒围邯郸，老龟祸枯桑。
    兼官百郡邸，报赛用岁常。
    招延青云士，共醉椒糈觞。
    俗客避白眼，傲歌舞红裳。
    谤书动宸极，牢户系桁杨。
    一网收冠盖，九原人走藏。
    庖丁提刀立，满志无四旁。
    论罪等饕餮，囚衣御方良。
    姑苏麋鹿畽，风月在书堂。
    永无湔祓期，山鬼共幽篁。
    万户封侯骨，今成狐兔冈。
    迩来四十年，我亦校书郎。
    雄文终脍炙，妙墨见垣墙。
    高山仰豪气，峥嵘乃不亡。
    张侯开诗卷，词意尚轩昂。
    草书十纸余，雨漏古屋廊。
    诚知千里马，不服万乘箱。
    遂令驾鼓车，此岂用其长。
    事往飞鸟过，九原色莽苍。
    敢告大钧手，才难幸扶将。

黄庭坚　观世音赞六首
    海岸孤绝补陀岩，有一众生圆正觉。
    八万四千清净眼，见尘劳中华藏海。
    八万四千母陀臂，接引有情到彼岸。
    涅盘生死不二见，是则名为施无畏。
    八风吹播老病死，无一众生得安稳。
    心华照了十方空，即见观世音慈眼。
    设欲真见观世音，金沙滩头马郎妇。

黄庭坚　观世音赞六首
    自心海岸孤绝处，戒定慧香补陀伽。
    观身实相净圣果，自度众生大悲愿。
    一一浮沤镜本空，八万四千垂手处。
    梦时捉得水中月，亲与猕猴观古镜。

黄庭坚　观世音赞六首
    圣慈悲愿观自在，海岸孤绝补陀岩。
    贯花缨络普庄严，度生如幻现微笑。
    有一众生起圆觉，即现三十二应身。
    壁立千仞无依倚，住空还以自念力。

黄庭坚　观世音赞六首
    以法界印，印诸善根。
    以平等印，普印诸业。
    八万四千母陀臂，诸佛承我称提力。
    八万四千清净眼，众生依我成正觉。
    补陀岩下白花风，月照海漩三昧底。

黄庭坚　观世音赞六首
    圣慈悲愿观自在，小白花山住道场。
    海漩三昧觉澄圆，三十二应施无畏。
    有一众生发大心，愿度我身及舍识。
    万仞峰前撒手过，观音岂复异人乎。

黄庭坚　观世音赞六首
    敬礼补陀，岩下水边。
    十方三世，无不现前。
    愿我亦证，空觉极圆。
    处处悲救，火中生莲。

黄庭坚　观叔祖少卿奕棋
    世上滔滔声利间，独凭棋局老青山。
    心游万里不知远，身与一山相对闲。
    夜半解围灯寂寞，樽前翻却酒阑珊。
    因观胜负无常在，生死□□□不关。
    
    【卷08】

黄庭坚　观王熙叔唐本草书歌
    少时草圣学锺王，意气欲齐韦与张。
    家藏古本数十百，千奇万怪常搜索。
    今得君家一卷书，始觉辛勤总无益。
    移灯近前拭眼看，精神高秀非人力。
    北风古树折巅崖，苍烟寒藤挂绝壁。
    逸气峥嵘驰万马，只字千金不当价。
    想初盘祌落笔时，毫端已与心机化。
    主人知是希世奇，但见姓氏无标题。
    自非高闲怀素不能此，何必更辨当年谁。

黄庭坚　观王主簿家酴醾
    肌肤冰雪薰沈水，百草千花莫比芳。
    露湿何郎试汤饼，日烘荀令炷炉香。
    风流彻骨成春酒，梦寐宜人人枕囊。
    输与能诗王主簿，瑶台影里据胡床。

黄庭坚　观音赞
    众生堕八难，身心俱丧失。
    惟有一念在，能呼观世音。
    火坑与刀山，猛兽诸毒药。
    众苦萃一身，呼者常不痛。
    何用呼菩萨，当自救痛者，
    不烦观音力。众生以二故，
    一身受众苦。若能真不二，
    则是观世音。八万四千人，
    同时俱起救。

黄庭坚　光山道中
    客子空知行路难，中田耕者自高闲。
    柳条莺啭清阴里，楸树蝉嘶翠带间。
    梦幻百年随逝水，劳歌一曲对青山。
    出门捧檄羞闲友，归寿吾亲得解颜。

黄庭坚　归宗茶堂森明轩颂
    万竹森然，莫非自己。
    作如是观，可谓明矣。
    菁菁翠竹，来者得眼。
    其不得者，我亦无简。
    助发此观，亦有风雨。
    若问轩名，请与竹语。

黄庭坚　龟壳轩
    紫极宫中三百楹，道人独藏一神屋。
    开轩纳息星月明，时有白云来伴宿。

黄庭坚　癸丑宿早禾渡僧舍
    城头渡可涉，早禾渡可斟。
    试问安用舟，春水三丈余。
    是维一都会，驵侩权征输。
    郁郁多大姓，儒冠颇诗书。
    以武断乡曲，旧俗小未除。
    厌嚣谢近市，斩绝得僧区。
    此地美水竹，林明见浴凫。
    相追啑菱藻，天乐非世娱。
    忆在田园日，放浪友禽鱼。
    今来长山邑，忍饥抚惸孤。
    出入部曲随，咳唾吏史趋。
    形骸束簪笏，可意一事无。
    谋生理未拙，仰愧拥肿樗。
    曲肱晴檐低，结网看蜘蛛。

黄庭坚　癸亥立春日煮茗於石池寺见庚戌中盛二十舅中叔为县时题名叹此寺不
    中叔风流映江左，当年桃李自光辉。
    看成佛屋上云雨，不忍学宫茺蕨薇。
    人物深藏青白眼，官联曾近赭黄衣。
