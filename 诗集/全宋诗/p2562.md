<!-- { "loadSidebar": true } -->
    洛阳秋雨阕，荒圃物华饶。
    白鹤寒尤盛，红薇晚未彫。
    鸟惊朱实堕，云灭翠岑遥。
    扬子方嘲白，相如尚苦痟。
    徘徊瞻望近，邂逅笑谈辽。
    官冷惭无具，相思不敢招。

司马光　南园杂诗六首　不寐
    长年睡益少，气耗非神清。
    昨朝多啜茶，况以思虑并。
    中烦枕屡移，殿转何时明。
    苏秦六国印，力取鸿毛轻。
    白圭万金产，运智立可营，
    如何五更梦，百万终不成。

司马光　南园杂诗六首　见山台书卧偶成
    移床独上高台卧，飒飒凉风吹面过。
    林蝉忽噪惊薄梦，手执残书幅巾堕。

司马光　南园杂诗六首　苦雨
    今春忧亢阳，引领望云族。
    首夏忽滂沱，意为苍生福。
    自尔无虚日，高原亦沾足。
    连年困饥馑，此际庶和熟。
    如何小秋序，沈阴仍惨黩。
    长檐泻潺湲，书夜浩相续。
    喧貀流潦怒，突兀坏垣秃。
    驾牛泥没鼻，跨马水平腹。
    瓦欹松漫白，道废划浓绿。
    污莱闵下田，漏湿怜破屋。
    纵横委地麻，狼藉卧陇谷。
    怯闻饥婴啼，愁听寡妇哭。
    闲官虽无责，饱食愧有禄。
    世纷久去心，物役奈经目。
    郁陶降秉笔，狂简已盈幅。

司马光　南园杂诗六首　莲房
    莲房前后熟，供啖不须齐。
    肉嫩山蜂子，棱深天马蹄。
    尚连余蕊在，深映乱荷低。
    脆美知新采，近根犹带泥。

司马光　南园杂诗六首　明叔家瑞莲
    君家得莲种，远自浙江湄。
    明烛然空碗，浓朱画细丝。
    盛开尤菡萏，到落不离披。
    岂独夏花好，仍兼秋实奇。
    味长包石蜜，壳嫩剥燕支。
    况复芬芳久，霜前殊未衰。

司马光　南园杂诗六首　修酴醾架
    贫家不辨构坚木，缚竹立架擎酴醾。
    风摇雨渍不而久，未及三载俱离披。
    往来遂复废此径，举头碍冠行絓衣。
    呼奴改作岂得已，抽新换故拆四篱。
    来春席地还可饮，日色不到香风吹。

司马光　南园杂诗六首　萤
    林塘荒湿地，向夕已飞萤。
    月没蛩吟砌，露凉人在庭。
    随风疑落烬，过水乱疏星。
    学子灯前寝，谁将尔照径。

司马光　鸟栖曲二首
    风破金铺结绮钱，穿帘人幌舞垂莲。
    可怜无人夜不晓，起视西窗月华皎。

司马光　鸟栖曲二首
    昨疏月明漏水长，罗帏翠帐　　灯光。
    佳人起舞玉钗隋，门久鸟栖雁南过。

司马光　聂著作三舅谪官长沙作耐辱亭书来索诗
    少连善降志，无愠能忍诟。
    兹亭名耐辱，缔构自吾舅。
    樽前湘水清，席下湘山秀。
    於焉忘荣枯，终日醉醇酎。
    攻愁若攻敌，避喧如避寇。
    困久理须　　，非徒保无咎。

司马光　偶成
    於陵薄三公，桔槔亲灌园。
    伯成轻南面，执耒耕丘樊。
    渊明耻为令，乞食倚人门。
    贤人乐遂志，荣辱安足言。
    鄙载夸毗子，结驷乘朱轩。

司马光　陪始平公燕柳溪
    溪光不动柳风轻，玉帐森沈拥万兵。
    鸥入烟中闲自舞，鱼翻波面喜相迎。
    楼船下视晴天碧，鼓吹前驱远陌清。
    桃李归时应盛发，薰然和气满春城。

司马光　陪同年吴冲卿登宿州北楼望梁楚之郊访古作是诗
    大禹息洪潦，画野经九州。
    波沈露群山，嶷嶷相婴鉤。
    漩洄澹兹土，平敞仍寡分。
    乘高极回望，坦坦无陵丘。
    先王崇皞济，建祀邦诸侯。
    玉帛从会同，赴告书春秋。
    六雄方逐鹿，为嬴弱姬周。
    兹为会战场，蹀血无时休。
    汉错削七国，祸生东南陬。
    亚夫闭高壁，坐折强吴谋。
    曲竿倒太阿，辟户延旃裘。
    淮泗漫腥膻，房心掩旄头。
    人移烟火绝，榛茂豺狼游。
    唐纲日浸衰，盗起如螟蟊。
    相携聚萑蒲，袒臂担耡耰。
    蟠薄数千里，焚劫无余留。
    圣朝定多壨，剑戟包貔貅。
    蓁蓁荆棘林，朊朊良田畴。
    耒耜趋时雨，黍稷丰岁秋。
    昔为车骑利，今睹桑麻收。
    我来宦东土，莨菪乘春流。
    行行次符离，固为亲交留。
    樽罍且为乐，携手登高楼。
    是时新雨余，风日方和柔。
    云鲜乱花薄，波绿迷芳洲。
    羃羃游丝转，哀哀野阳浮。
    调簧语双鹂，翻雪矫群鸥。
    爱兹登昨美，况复依良俦。
    聊适笑言乐，尽忘霸旅忧。
    翔阳向冉冉，渐与西山遒。
    驿程前有期，恋此当何由。
    分首下岧峣，账然登暮舟。

司马光　陪张龙图南湖暑饮
    红旆萦林却转，琼筵就水重开。
    荷香着衣不去，竹色映酒遥来。

司马光　陪张龙图南湖暑饮
    楼船潋滟轻浪，鸥鹭缤纷满天。
    清歌久之未度，画梁尘落芳筵。

司马光　陪致政开府太师留守相公致内翰燕集辄歌盛美为三公寿皆用公字为韵
    眉似高僧秀，颜如童子红。
    忠纯汲长孺，高洁夏黄公。
    矫矫辽东鹤，冥冥塞北鸿。
    自夸新酒量，豫想百分空。

司马光　陪致政开府太师留守相公致内翰燕集辄歌盛美为三公寿皆用公字为韵
    独佐成康世，高年有毕公。
    神心降维岳，龟兆告非熊。
    黄阁遵成范，太常书茂功。
    归来保眉寿，恩礼享优隆。

司马光　陪致政开府太师留守相公致内翰燕集辄歌盛美为三公寿皆用公字为韵
    东阁延髦士，西都守别宫。
    不忘如卫武，难老似僖公。
    位貌今虽远，官僚旧忝同。
    开怀尽卮酒，足以厚时风。

司马光　陪诸君北园乐饮
    浩歌纵饮任天机，莫使欢如与性违。
    玉枕醉人从独卧，金羁倦客听先归。
    须知会府闲时少，况复边城乐事希。
    花卉正浓风日好，今年已不负春晖。

司马光　陪子华燕醮厅酒半过赵令园
    簪裾丞相阁，林沼令君家。
    烟曲香寻篆，杯深酒过花。
    霏微烬沈水，馥郁渍榠柤。
    愧乏相如赋，陪游吒后车。

司马光　喷玉潭
    千尺崖头一派清，古今不绝坠峥嵘。
    长风卷起散岩壑，此日蚊知喷玉名。

司马光　枇杷洲
    周官敛珍味，汉苑结芳根。
    何意荒洲上，犹余嘉树存。
    犯寒花已发，迎暑实尤繁。
    愿逐蒲萄使，离宫奉至尊。

司马光　平日游园常策筇杖秋来发箧复出貂褥二物皆景仁所贶睹物思人斐然成
    筇杖携已久，貂褥展犹新。
    渐染岷山雪，拂除京国尘。
    危扶醉归路，稳称病来身。
    赖此斋中物，时如见故人。

司马光　普明寺荷塘上置酒
    菡萏飘零水寂寥，败荷疏柳共萧条。
    烟斜雨细愁无限，醇酒千分不易销。

司马光　祁国正献公挽歌三首
    舟楫才猷大，冰霜德操坚。
    陶钧成茂业，书史乐高年。
    瞻望簪绅共，吁嗟馆舍捐。
    举时无异论，方信令名全。

司马光　祁国正献公挽歌三首
    钓玉吴台旧，咏茅梁苑新。
    位登华衮贵，家似布衣贫。
    直道高当世，清风遗后人。
    千秋寒照目，竹帛不棲尘。

司马光　祁国正献公挽歌三首
    先子同乌府，知音诚皦然。
    脱縗来拜伏，抚首辱哀怜。
    迨此泉扃掩，空悲尘纲牵。
    无由怀酒絮，撇涕望新阡。

司马光　齐山诗呈王学士
    江上有奇山，群峰矗如翦。
    昔闻齐刺史，置酒升绝巘。
    其人有惠政，嘉名自兹远。
    君来踵其迹，词牒日清简。
    骊驹时入谷，胜地穷搜选。
    问俗复怀人，非徒事游衍。

司马光　其日雨闻姚黄开戏成诗二章呈子骏尧夫
    谷雨后来花更浓，前时已见玉玲珑。
    客来更说姚黄发，只在街西相第东。

司马光　其日雨闻姚黄开戏成诗二章呈子骏尧夫
    小雨留春春未归，好花虽有恐行稀。
    劝君披取渔蓑去，走看姚黄判湿衣。

司马光　其夕容易得乐园诘朝将赋诗
    平晓何人汲井华，辘轳声急散春鸦。
    开园更有四五日，映叶尚余三两花。
    宿病岑岑犹带酒，无眠耿耿不禁茶。
    自嫌行乐妨年少，遽索篮舆且向家。

司马光　前年春与楚正步同游陟屺寺今兹已复周岁窅然思之
    陟屺寺南山，曾陪半日闲。
    春来梦携手，宛在白云间。

司马光　钱子高挽歌二首
    炜烨伟家学，连翩射策荣。
    走丸过省阁，破竹取公卿。
    埋玉嗟何早，为山惜未成。
    空令泽官友，相顾泪纵横。

司马光　钱子高挽歌二首
    象设如平昔，升堂不见君。
    尚疑言笑在，忽念死生分。
    清论千秋雪，浮荣一片云。
    泉台多少路，何处复修文。
    
    【卷08】

司马光　遣兴
    京洛红尘里，闭门常独居。
    虽无守道愧，终与趣时疏。
    文举徒飞表，曹丘懒挟书。
    谁怜从宦久，不及策名初。
    待兔谋其拙，屠龙艺亦虚。
    何当治归计，松菊绕吾庐。

司马光　秦入
    楚旗猎猎盖山红，回首咸阳一炬空。
    惆怅秦人虚用意，几年辛苦得山东。

司马光　清风台
    太守金闺客，天朝应对才。
    非因板舆恋，宁驾使车来。
    水鉴锹毫尽，霜锋错节开。
    清风遍千里，不独此高台。

司马光　清明后二日同邻几景仁次道中首兴宗完秉国如晦公疏饮赵道士东轩
    寂寥清明后，余春已无多。
    间轩富佳致，不惜载酒过。
    水木晚尤秀，风烟晴更和。
