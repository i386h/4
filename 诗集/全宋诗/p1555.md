<!-- { "loadSidebar": true } -->
    一带清溪浅洋沙，松桥横渡野人家。
    平林尽日霜风劲，枫叶翻丹似落花。

刘学箕　溪亭醉卧用季仙韵
    客眠梦梦永，花气著衣深。
    枕借溪中石，云开体上衾。
    醒来揩乱眼，风雨涤烦襟。
    得句无人解，惟予识子心。

刘学箕　溪园
    溪园辟平畴，左右接林麓。
    沉沉水浮堰，泛泛潭转曲。
    果木渐成行，台榭亦营篵。
    何时东风起，吹满枝上绿。

刘学箕　夏雨叹
    君不见去年六月田作龟兆拆，祷祠乞雨遍村陌。
    时当饥馑民不聊，谷贵有钱无处糴。
    今年六月岁幸丰，十日一雨五日风。
    市积粟米价不长，有谷无钱人更穷。
    吁嗟此道孰识测，街头细听老农说。
    往年兵兴锡赍多，官会颁行姑济急。
    旧会既收新会降，所司称提苦无策。
    朝廷明许同见钱，便当流转同货泉。
    不应州县首逆旨，榜示墙壁徒纷然。
    库头令卖小印龊，输纳租税私相權。
    非钱卖龊用不得，执币啧啧烦有言。
    遂令百姓愈惶惑，行之与否谁使然。
    小臣空负济时术，阊阖九重无路入。
    何当奏计承明庐，倾倒卖生长太息。

刘学箕　仙洲呈刘伯益沈庄仲
    杜门久经时，老我徒谬悠。
    平生山水心，汩汩不暇谋。
    今辰定何辰，木落风露秋。
    忘怀两佳士，共约来仙洲。
    杖藜欣跻攀，空蒙翠烟浮。
    解带小盘礴，寻胜还经丘。
    扪萝坐石冷，俯润穿林幽。
    露重巾履湿，涉历青山头。
    瀑泉尽生寒，晴雪散不收。
    蜒蜿下大壑，一闯千丈虬。
    归来坐危亭，兴与孤云留。
    野草为谁好，岩花徒尔愁。
    昔贤有遗从，俯仰岁月流。
    慨叹不自禁，陶然聊消尤。

刘学箕　萧长公来访示以诸公诗卷谓与予游从之不久不能一辞为赠颇相噍责予
    生平不愿为傭书，亦不愿作章句儒。
    酒酣诗成吐素霓，意气凛凛吞千夫。
    前年排云叫阊阖，出门一夜车四角。
    去年海峤席未温，一舸乘潮又催□。
    大江之西日本东，庐陵文物常称雄。
    决科岁古十八九，君当努力提词锋。
    才高不用长叹息，四海弥天岂无识。
    壮年怀居亦何有，著眼带砺开胸臆。
    岩岩柏府凌高寒，豪士倾盖宜交欢。
    我知屠龙不屠猪，食马政欲食马肝。
    吴姬压酒飘香絮，谪仙神游歌白紵。
    敬亭惟有孤云閒，欲雨人间亦飞去。

刘学箕　萧长公来访示以诸公诗卷谓与予游从之久不能一辞为赠颇相噍责赋予
    人生立志各有癖，浃髓沦肌疗无术。
    君不学少年奏赋明光宫，又不能桑麻谷粟去作田舍翁。
    苦心竭虑淡泊音，手携三尺绿绮琴。
    七弦指下业然鸣，于以求见古人心。
    古音寥寥失微妙，郑卫淫哇竞蝉噪。
    君独优游夷广厚而高明，鼓有虞氏之南风，
    赓之以文王宣父之操。若人来索便与弹，
    略不訑訑见颜貌。绝之不作卫次公，
    却之常嗤戴安道。顾我与君幽趣同，
    海山尚忆初相逢。我时十五始冠巾，
    君亦庄年气如虹。夜窗拥衾月流空，
    促弦初学调商宫。别来二十五春风，
    我犹故吾君学通。五音六律知者稀，
    一生辛勤造精微。心存至乐物莫移，
    殆类闻韶子在齐。洋洋盈耳不疗饥，
    任众妻子相号啼。浮云柳絮无根蒂，
    世事乘除几荣悴。祗今物我俱念情，
    与君同寻方子春。

刘学箕　萧山望城中遗漏
    见说天文变，频占太史台。
    但云星犯月，不料火为灾。
    尽夜看烟灭，逢人问讯来。
    丹心勤恋阕，东乡极裴徊。

刘学箕　晓寒
    曲曲屏山忆梦中，峭寒成阵入帘栊。
    宿香锁尽金猊冷，一树梅花却晓春。

刘学箕　新霁和人韵
    晚天未霁烟张雾，浮埃蔽空云擘絮。
    西山远挂月一眉，澹澹寒辉生绮户。
    须知仰视天中央，清飚震拂银河光。
    人影在地林影散，月出皎兮星斗璨。

刘学箕　弎庭自三山送荔枝分韵得缃字
    炎精孕秀储气详，荔枝结实魁群芳。
    我有犹子客南服，千里眷念情不忘。
    星驰走寄一千颗，伏暑火炽劳取将。
    筠篮初开气芬溢，稍觉四座浮清香。
    骊珠璨烂光夺目，琱盘饤饾罗满堂。
    先庙未献不敢嗅，色味虽鲜那敢赏。
    少须祀毕分送似，宾友拉至纷攫攘。
    降囊初剥拆霞缕，玉脸旋堂绽流天浆。
    手持奈此水晶粒，地积更诧云锦裳。
    海乡因记少日好，绕树食{左口右稻去禾}高价偿。
    婆娑碧绿拥平野，丹苞縠皱晖朝阳。
    初惊星火争燿熠，久讶彩凤争翱翔。
    薰风吹开碧云叶，绿水宛类翻頳鲂。
    只今老大将底用，食此感激意故长。
    君不见方红陈紫列绀缃，三十二品裁中郎。
    丁香核小味甘洁，何似钗头十八娘。
    天生美实限南北，长安路远价愈强。
    只今生食享至味，不数家渍监蒸方。
    又不见宣靖文物全盛时，贡输不减开先唐。
    輶车从横绣衣使，海内骚动封纸黄。
    妙品人家那可得，置以走辙加浮航。
    似闻供上祗纤悉，往往尽入公侯王。
    骊山往事不古监，艮岳驯致烽烟狂。
    祗今故老尚能说，空使悲愤萦肝肠。
    书生不负医国手，赋成何日奏明光。
    不如且唤呈姬辈，笑擘轻红入醉乡。

刘学箕　杏塘
    境接江东界，邮程是杏塘。
    雨喧茅屋小，泥滑草桥长。
    旷野人稀少，平田水渺茫。
    半生游历地，未若此荒凉。

刘学箕　雪坡以雨阻山行有诗用以次韵
    为欲看山助眼明，频占鹊喜报新晴。
    春光已过三之一，尘世难逢四者并。
    诗酒深情殊未适，水蔬薄具亦频更。
    终来不似西湖好，晴雨皆堪傍柳行。

刘学箕　演平渡度侄别入城
    前溪积雨浪拍天，人立沙头催渡船。
    溪云贴水湿不起，岸柳凝愁丝乱牵。
    石泉涓涓响润谷，山树濯濯延云烟。
    客程东西风袂翩，去者自去还者还。

刘学箕　宴吴侯致语口号
    一昨初登大将坛，弓刀旗帜簇雕鞍。
    连营壮士心先服，并塞胡人胆已寒。
    天上麒麟祥可卜，人间日月老应难。
    明年枢府为公寿，慷慨还知酒量宽。

刘学箕　杨户曹用外舅二诗韵见寄和以酬之
    得不知所止，泛然乘风船。
    正大辱启蒙，似欲驾我仙。
    大哉周孔心，异彼祗潦园。
    讲月琢以磨，岂在耘人田。

刘学箕　杨户曹用外舅二诗韵见寄和以酬之
    切问而近思，进进在不已。
    流光驹过隙，迁变一弹指。
    道大无津涯，讵作井蛙喜。
    公私义利分，亦各从其类。

刘学箕　邀赵行之陈敬叟未至四韵速之
    一别亲朋岁月催，衿连袂属肯俱来。
    交情聊叙殷勤意，野蔌随宜三两杯。
    新月窥檐频起顾，清风动竹几惊猜。
    碧云日暮山环谷，竚立柴扉首屡回。

刘学箕　窑前小酌和外舅韵
    五马旌旗去路长，笋舆穿翠度羊肠。
    霜馀绿橘浆尤美，秋晚黄花气倍香。
    胜景形容诗入咏，羁情排遣酒傅觞。
    风流太傅何面诧，独载东山窈窕娘。

刘学箕　野馆
    野馆春归后，横塘席柳绵。
    轻风翻麦浪，细雨落花天。
    草褥迷三径，苔纹叠万钱。
    山禽自呼唤，水竹倍清妍。

刘学箕　夜窗听雨
    一炷夜香清，挑灯听雨声。
    虽然添客梦，却可助诗情。
    泽沁兰心重，泥酥笋角萌。
    山行频有约，日日候晴明。

刘学箕　一春屡有阳明之约雨辄尼之将旋幙侍外舅来游邂逅二羽衣一能参上道
    几有行山约，山灵早得知。
    仙家宁易到，尘世亦何为。
    草润非烟石，花流止水池。
    不晴还不雨，正是卖餳时。

刘学箕　一春屡有阳明之约雨辄尼之将旋幙侍外舅来游邂逅二羽衣一能参上道
    裂石未尝关，毋将俗眼观。
    虚中原有爱，造蕴亦何难。
    羽客能谈道，云房识候丹。
    只应仙有分，风响步虚坛。

刘学箕　饮乐屯庶侄家赋腊梅和陈简斋韵
    释迦黄成禅可夸，色想熏渍霜中葩。
    不然安得白玉蕊，而乃幻此黄金花。
    信知造化真有法，蜂须酿蜜蜜酿蜡。
    蜡凝花房丰不腴，桃李漫山焉可如。
    毓枝摘索璨栗玉，吟搜西郊信杖扶。
    少须夜窗疏影挂明月，是蜡是花君自别。

刘学箕　用梅溪镜湖韵
    畎亩镜中云，沧波杂断去。
    向来官裹赐，今属野人耘。
    怀古天难问，贫吟日易曛。
    羽衣傅遗本，起诵想馀芬。

刘学箕　用明叟韵并山行未成之意
    久客住兰亭，心同晋水清。
    忘机盟宿鹭，伐木听雏莺。
    物亦知人意，春宁有世情。
    幽寻空作计，一夜雨连明。

刘学箕　用雪坡春色韵
    才出城门兴便浓，晴光野色两俱融。
    柳方染得三分绿，桃已熏成一半红。
    山涌林峦荒寺隐，湖分港汊小舟通。
    相携各自论年事，几度春风一鬓蓬。

刘学箕　游九曲
    三十六峰高插天，来游谁不慕真仙。
    幔亭旧事随流水，空自溪头唤钓船。

刘学箕　有所思
    忆昔美人初别时，长亭两岸柳依依。
    今日美人天之涯，美人美人胡不归。
    忆昔君别妾，分破青鸾镜。
    破镜如破心，与妾表相忆，
    相忆图久深。忆昔妾别君，
    剪断金凤钗。断钗如断肠，
    赠君表相思，相思图久长。
