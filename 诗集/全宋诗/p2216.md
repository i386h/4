<!-- { "loadSidebar": true } -->
    须弥可裂，海水可竭。
    若论此事，宁可截舌。

释道冲　偈颂五十一首
    方丈屋损，寝处不得。
    常住乏粮，著众不得。
    旧逋积如海，无钱还不得。
    大道在目前，有口说不得。
    若人透此四重关，堪与诸方为轨则。
    赵州亲见老南泉，观音院里有弥勒。

释道冲　偈颂五十一首
    枯木龙吟，一切音响俱绝。
    髑髅眼活，一切色相皆空。
    觑著即瞎，听著即聋。
    堪笑观音大士，无端也证圆通。

释道冲　偈颂五十一首
    是著即错，不是犹乖，
    一击万重关锁开。老卢不会转身句，
    便道明镜亦非台。

释道冲　偈颂五十一首
    我与释迦老子，有不共戴天之雠。
    今日为什麽烧香礼拜，不是冤家不聚头。

释道冲　偈颂五十一首
    祖师门下绝人行，深险过于万丈坑。
    垂手不能空费力，任佗堂上绿苔生。

释道冲　偈颂五十一首
    高抛不至天，低掷不到地，
    南北东西无处避。带累雪峰老人，
    唤作南山鳖鼻。

释道冲　偈颂五十一首
    佛高一丈，魔高一丈。
    月落寒潭，云生碧嶂。
    不识慈氏如来，唤作布袋和尚。

释道冲　偈颂五十一首
    衲僧家，不著佛求，
    不著法求。然虽如是，
    在佗烟焰里，争敢不低头。

释道冲　偈颂五十一首
    德山棒如雨点，一棒棒痛彻骨髓。
    临济喝似雷奔，一喝喝轰破髑髅。

释道冲　偈颂五十一首
    天童用底，来育王用不著。
    育王用底，归天童用不著。
    用不著处用有馀，一箭双雕随手落。

释道冲　偈颂五十一首
    摩竭掩室，净名杜口。
    天网恢恢，疏而不漏。
    是汝诸人，作麽生透。

释道冲　偈颂五十一首
    坐断十方国土，天上天下独尊底，
    一步也行不得。口吞三世诸佛，
    世出世间俱透底，一句也说不得。
    堪与衲僧为轨则。普化何似一头驴，
    临济未是白拈贼。

释道冲　偈颂五十一首
    有一物，名不得，
    状不得，取不得，
    舍不得。突出天童拄杖头，
    倒用横拈无轨则。戳瞎达磨鬼眼睛，
    靠倒临济白拈贼。

释道冲　偈颂五十一首
    心随万境转，转处实能幽。
    汉地不收秦不管，不风流处也风流。

释道冲　偈颂五十一首
    一径直，二周遮。
    辽天射飞鹗，平地摝鱼虾。
    堪笑秘魔岩不会，见人一味只警叉。

释道冲　偈颂五十一首
    从上佛祖无法与人传，后代儿孙会得是障碍。
    碍不碍，竹山铁鹞刺天飞，
    笑倒明州憨布袋。

释道冲　偈颂五十一首
    面皮擘破，喝散钟山之云。
    拄杖横挑，穷尽天台之境。
    玲珑岩下忽相逢，一笑令人发深省。

释道冲　偈颂五十一首
    正法眼，破沙盆。
    贵时倾国不换，贱时不直分文。
    不作贵，不作贱。
    分付石溪老子，共结佛祖深冤。

释道冲　偈颂五十一首
    圆觉伽蓝，尘尘有路。
    坐断去来，顿空今古。
    那里十三，这边十五，
    后先不差毫发许。可笑黄面瞿昙，
    至今不知落处。

释道冲　偈颂五十一首
    群阴剥尽，一阳来复。
    万汇咸亨承化育，拄杖机轮转辘辘。
    转天关，回地轴。
    百亿分身遍刹尘，应时纳佑从人欲。

释道冲　偈颂五十一首
    秘魔擎杈，赵州吃茶。
    禾山打鼓，归宗斩蛇。
    惯钓鲸鲵沉巨浸，却嗟蛙步{左马右展}泥沙。

释道冲　偈颂五十一首
    龙床一绕定网宗，四海从兹信息通。
    但见皇风成一片，不知何处是疆封。

释道冲　偈颂五十一首
    释迦出世拏空塞空，达磨西来将错就错。
    带累后代儿孙，一例随处卜度。
    休卜度，四海浪平，
    百川潮落。

释道冲　偈颂五十一首
    欲去不去被去碍，欲住不住被住碍。
    元不碍，十洲三岛鹤乾坤，
    四海五湖龙世界。

释道冲　偈颂五十一首
    此门深固幽远，无人能到。
    如能到，脚头脚底长安道。

释道冲　偈颂五十一首
    闲地三寸刃锋芒，匝地风霜定纪纲。
    若是丈夫真意气，任君敲磕振风光。

释道冲　偈颂五十一首
    好事不出门，恶事行千里。
    好恶不到处，总不在这里。
    不是俊流，徒劳侧耳。

释道冲　偈颂五十一首
    相国亲传黄檗心，移山新作古丛林。
    大千沙界针锋许，十二峰峦岩壑深。
    此道明明元不古，清风浩浩至于今。
    禅流不负王臣意，行看只园侧布金。

释道冲　偈颂五十一首
    天无门，地无户，
    可中自有凌霄露。普请诸人，
    进这一步。

释道冲　偈颂五十一首
    佛佛是何物，天上人间遭诳惑。
    不辞礼拜烧香，只向这里雪屈。

释道冲　偈颂五十一首
    耳聋眼暗步龙钟，毕竟凭何住五峰。
    天网恢恢无避处，不妨随分展家风。

释道冲　偈颂五十一首
    国王大臣，有力檀那。
    以佛为心，助佛扬化。
    灵山一会俨然存，正法眼藏增高价。

释道冲　偈颂五十一首
    若论此事，青天白日。
    情与无情，俱无得失，
    自是诸人不委悉。山僧住持事繁，
    也要为人拈出，今朝十一月初一。

释道冲　偈颂五十一首
    四九三十六，夜眠如露宿。
    冻杀无位真人，走入冰池里浴。

释道冲　偈颂五十一首
    四海一国土，乾坤一圣人。
    只凭这个法，仰祝万年春。

释道冲　偈颂五十一首
    五日风，十日雨。
    君圣臣贤，歌谣满路。

释道冲　看相扑
    拳来踢去疾如飞，毕竟输赢是职谁。
    闹里有人能著眼，未曾交辊已先知。

释道冲　临终偈
    末后一句，无可商量。
    只要个人，直下承当。

释道冲　六祖赞
    七百高僧总会禅，眼空四海鼻辽天。
    黄梅若也无私曲，有甚衣盂到汝传。

释道冲　六祖赞
    菱花扑碎已誵讹，夜半传衣事转多。
    从此曹溪玄路绝，无风夜起拍天波。

释道冲　面桶
    做时不费工无，用处全无渗漏。
    任是鼻孔辽天，未免低头相就。

释道冲　三祖赞
    了知罪性本来无，绝后何曾得载甦。
    元是从前风恙病，被佗断臂强涂糊。

释道冲　三祖赞
    通身是病骨粘皮，举世无人识得伊。
    纵使罪根都忏了，依前失却两茎眉。

释道冲　上尖竿
    百尺琅玕摩碧空，四方八面绝罗笼。
    等闲进得竿头步，千圣齐教立下风。

释道冲　苕萬
    五蕴山头脱得身，草茆因此不同伦。
    几番信手拈来用，大地从教绝点尘。

释道冲　省亲
    娘生面目既分明，远不疏兮近不亲。
    试向途中问归客，不知谁是倚门人。

释道冲　水灯
    万里烟波接素秋，银缸耿耿泛中流。
    自从一点光明后，逐浪随波未肯休。

释道冲　四祖赞
    抹过从前解脱坑，双溪路上绝人行。
    衣盂至老无分付，逼得栽松死复生。

释道冲　四祖赞
    破头峰顶掩禅关，三却天书不下山。
    究竟全无些气息，有何面目见龙颜。

释道冲　颂古六首
    正觉山前失眼睛，是凡是圣尽生盲。
    至今夜夜明星现，谁肯向伊行处行。

释道冲　颂古六首
    平生罪性觅无踪，直得乾坤大地空。
    天地依然高突兀，潜溪一派自朝宗。

释道冲　颂古六首
    掀翻解脱脱巢窠，从此谩天布网罗。
    落赚小儿犹自可，一枝横出转譫讹。

释道冲　颂古六首
    汝蒸饭时吾著火，汝行益时吾展钵。
    寻常恁麽老婆心，自是你侬机不短。
    机若活，夹山本无奇特事，
    百川倒流闹聒聒。

释道冲　颂古六首
    宾主机先有路通，笔端不是判虚空。
    筯头再运回天力，千圣齐教立下风。

释道冲　颂古六首
    到与不到，一得一失。
    不是砒霜，便是石蜜。
    舌端无眼如何吃，侍者刚要询端的。
    莫怪同坑无异土，闪电未收轰霹雳。

释道冲　谈命
    无位真人赤骨律，面门出入有谁知。
    太虚元与渠同寿，庚申凭君子细推。

释道冲　退灵隐京尹节斋大资相公坚挽辞免
    丛林虚得誉，无一补宗门。
    有误王臣鉴，徒沾圣主恩。
    岂堪持鈯斧，只合傍云根。
    默感始终惠，此生难尽言。

释道冲　五祖赞
    万本青松手自栽，老来无复强追陪。
    可怜溪畔周家女，也被渠侬脱赚来。

释道冲　戊午在灵隐闻曹源和尚讣音兼小师举老为开语录
    杖藜随处是乾坤，迦叶峰前便垛根。
    贫看烟峦三十二，到头不识老曹源。

释道冲　戊午在灵隐闻曹源和尚讣音兼小师举老为开语录
    悔不当初放拍盲，烂樵一顿快平生。
    近闻活陷阿鼻狱，抚掌呵呵乐太平。

释道冲　戊午在灵隐闻曹源和尚讣音兼小师举老为开语录
    三处移场定纪纲，曾无一字落诸方。
    破家种草痴狂甚，丑恶无端向外扬。

释道冲　宗派图
    列派分宗定此图，绳绳相贯兹联珠。
    不知佛祖未兴日，还有许多消息无。

释道初　辞众偈
    昨日离城市，白云空往还。
    松风清耳目，端的胜人间。

释道初　偈
    鸡见便斗，犬见便齩。
    殿上鸱吻，终日相对。

释道摴　送圆尔上人归日本
    兴尽心空转海东，定应赤手展家风。
    报言日本真天子，且喜杨岐正脉通。

