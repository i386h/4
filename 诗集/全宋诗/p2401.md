<!-- { "loadSidebar": true } -->
    月明一种相思处，遥见天边婺女星。

释行海　送隆上人游淮南
    欲向淮南作胜游，如何却在雁来秋。
    战曾采石连青海，恨不回龙到白沟。
    山立金焦双砥柱，地分吴楚一江流。
    凭君莫上新亭望，北面风烟只旧愁。

释行海　送懋上人
    青山三月野花红，来伴天涯寂寞中。
    知子本无相别意，杜鹃昨夜恶春风。

释行海　送穆上人归凤山兼简仲深
    客亭杨柳思悠悠，隔岸青山是越州。
    风急片帆飞鸟外，一江烟雨结春愁。

释行海　送穆上人归凤山兼简仲深
    南国风烟暗客尘，凤凰山上百花春。
    烦君话我相思苦，十载西湖欠一人。

释行海　送宁道二友
    二友东归我独存，欲言心事恐消魂。
    片帆明日知何处，一路青山看到门。
    别后寄书期再见，静中开卷忆同论。
    自怜不得相随去，梅雨萧萧海气昏。

释行海　送宁雪矶归剡
    无缘同上浙东船，亲老家贫每自怜。
    踪迹久留千里外，情怀不比十年前。
    客游何处无芳草，人别他乡有杜鹃。
    别后欲知乡里事，烦君千万寄鱼笺。

释行海　送清上人归暨阳
    中分吴越大江流，君自东归我尚留。
    烟锁白杨渔浦晚，风鸣黄叶凤城秋。
    穷途散尽三千客，故国难忘十二楼。
    依旧团圆今夜月，照吟不照别离愁。

释行海　送清上人归苕溪
    寻常送客尚多愁，况是天涯寂寞秋。
    晓别蛩声黄叶寺，夜分渔火白苹洲。
    病余骨肉添新林，归后风烟忆旧游。
    何处何时又相见，青山长在水长流。

释行海　送秋谷兰上人
    春来我亦梦家林，万水千山不可寻。
    白雪易侵游于鬓，黄金难买故人心。
    夜船摇月平河稳，晓岭登云古树深。
    湖上又期寒食后，倚栏同对落花吟。

释行海　送曲江为上人归省
    蛩吟木落帝王州，我亦凄凉感旅游。
    正起四方朋友念，又添一个别离愁。
    溪村棹急红菱雨，出市砧催白雁秋。
    闻道北堂相忆久，西风吹柳曲江头。

释行海　送人之姑苏
    片帆归去百花洲，今日因君忆旧游。
    泽国风烟多好景，洞庭林壑最宜秋。
    垂虹未霁难收景，顽石如今不点头。
    记得一番吟最苦，翻然惆怅为吴钩。

释行海　送人之姑苏
    枫落吴江归兴浓，不知何日定相逢。
    山中独对三生石，城外谁听半夜钟。
    金井露凉鸣蟋蟀，石池霜早歇芙蓉。
    新诗别后须相寄，只在云深第一峰。

释行海　送石居上人归别业
    不忍送君杨柳津，隔江相忆始相亲。
    未能款曲论心事，翻似寻常识面人。
    一枕落花终夜雨，十扩芳草故乡春。
    栽松若有青山剩，借结茅庐作近邻。

释行海　送寿芳恭三友归安吉
    此心偏向寂寥难，学至寂寥心自安。
    杨柳忽惊秋色晚，芭蕉不耐雨声寒。
    白云深处人相别，明月圆时我独看。
    极目吴天征棹远，渡头斜日落枫丹。

释行海　送思上人归霅上
    长安城外别垂杨，溪上苹花满棹香。
    明月照人应有恨，西风吹雁不成行。

释行海　送同里昂上人
    秋风何事趣归期，人物凄凉渡欲垂。
    学道须从年少日，苦心直到岁寒时。
    近来乡国无消息，老去情怀怕别离。
    愧我徒增怀橘念，弊裘犹自客京师。

释行海　送无作上人之四明
    老子穷通听我吟，山中惟有我同心。
    数茎白发惊年老，几度青灯恋夜深。
    冰锁蛟龙盘大泽，云遮兰蕙托幽林。
    道行亦自东浮海，海国清风引梵音。

释行海　送无作上人之四明
    天涯彼此一闲身，同看梅花几度春。
    寒怕山川行色近，夜围灯火别情真。
    君还西上当何日，我欲东归示有因。
    乡社只今寥落甚，岂堪相送老成人。

释行海　送无作上人之四明
    天地萧萧万木乾，独摇金锡下长安。
    从来作客今如此。始欲留君亦自难。
    帆带北风潮信急，雪迷南国雁声寒。
    分明一片相思意，湖上青山谁共看。

释行海　送希晋还云间
    暮蝉黄叶遍长安，澹泊交情别亦难。
    客路何时又相见，菊花今日更同看。
    一帆风露官河晓，十月蒹葭雁碛寒。
    别后相思那可免，水云西望白漫漫。

释行海　送先上人归越
    蟋蟀声中念故乡，片帆风正渡钱塘。
    烟横浦口鱼讴晚，月涌潮头蜃气凉。
    一脉菲泉清夏后，千年酒瓮醉秦皇。
    青鞋布袜秋归早，犹有荷花镜里香。

释行海　送选上人
    江天雁过客心遥，一舸凉风八月潮。
    七十二湖烟雨岸，蓼花枫叶正萧萧。

释行海　送以道上人住常州王潜泉别业
    茫茫野水接秋天，载去苹花月一船。
    世上岂无闲宇宙，吴中别有好林泉。
    田丰绿荠桃晨雨，爨老红萝闭夕烟。
    早晚亦归王戴邑，溪房相对鹭鸶眠。

释行海　送用上人
    秋风吹客客凄凉，君欲还乡我忆乡。
    山好真登秦望处，石桥偏拾禹余粮。

释行海　送用上人
    归去人应问上都，飞蝗飞不到西湖。
    襄阳应有班师日，□□风传幕有乌。

释行海　送云南上人
    雁云蛩雨异乡秋，闻道君家水石幽。
    时节飘零皈去好，路歧南北使人愁。

释行海　送云太虚禅师住台州报恩寺
    高卧北山长懒出，忽辞猿鹤上扁舟。
    此行为道无荣念，相送于人有别愁。
    峰顶凉宵明月上，门前终日大江流。
    东南一路多奇观，寒拾诸公尽旧游。

释行海　送侄孙周上人归剡余亦入吴门
    三十余年不在家，齿摇发白眼昏花。
    如今送子东归去，心逐征帆过白沙。

释行海　送侄孙周上人归剡余亦入吴门
    两年相伴白云间，一棹秋风又独还。
    目断江南无过雁，小楼寂寞对青山。

释行海　送侄孙周上人归剡余亦入吴门
    年老心孤怕别离，天涯唯有影相随。
    子今皈去重来日，须及梅花未放时。

释行海　送侄孙周上人归剡余亦入吴门
    片帆明日下长洲，今日分携浙水头。
    回首故乡犹更远，雁来红叶夕阳秋。

释行海　送子谦皈松江
    秋风社燕忽辞梁，志士鹰扬在四方。
    一曝十寒吾已老，寸阴尺璧子须忙。
    松于雪里方知操，梅到春前便有香。
    此去莫忘灯下约，蠹书重整此山房。

释行海　宿高岸庵
    溪房长对竹林清，日日思归计未成。
    千里暮云愁作客，一灯寒雨话浮生。
    白鸥沙上东西梦，黄叶阶前聚散情。
    清晓又移烟艇去，峨嵋山下钓台平。

释行海　太后永寿寺方丈紫芝
    方丈山中草亦灵，参差小朵结菁英。
    玉团紫气晴霞淡，金缕红光晓日明。
    四皓自餐商谷稳，九茎曾见泰阶平。
    蟠桃春色应同永，香比蟾枝此更清。

释行海　题灵溪兰若壁
    又逢春色在君家，碧草笼烟带浅沙。
    燕子不皈人欲去，小窗寂寞海棠花。

释行海　题南岩
    昔年此地属龙门，两壁崖崖禹凿痕。
    泉堕半空翻作雨，天藏一窍狭于村。
    萝烟尚瘗仙人骨，矶月应招钓客魂。
    岩下住僧多白首，不闻尘世似桃源。

释行海　题山水图
    暮色溪山远，烟林一两家。
    孤舟何不在，雁欲下平沙。

释行海　题山水图
    烟动芦根出，天高雁点微。
    溪林茅屋晚，遥认钓船归。

释行海　题所见
    草埋苔染石麒麟，曾是何年富贵人。
    雨打梨花寒食近，王孙骑马自游春。

释行海　天姥道中
    春风陌上野花香，目送北归鸿雁行。
    百里青山行不尽，隔烟啼鸟又斜阳。

释行海　天台清溪
    碧草生芽鸟弄春，短长亭外柳条新。
    钓船来往清溪上，定有桃花洞里人。

释行海　天竺冬夜
    白云寂寂树苍苍，夜静泉声到石房。
    淡月照窗寒梦醒，枕边闻得野梅香。

释行海　天竺浮寻小楼
    楼倚飞来小朵峰，每因动业思重重。
    三千日月欺王母，百二山河误祖龙。
    石浅易知丹井味，洞深难见白云踪。
    自惭半座分花雨，无复人听夜讲钟。

释行海　天竺书怀
    满山风露正秋深，石井栏边蛩夜吟。
    黄叶随流如有约，白云归岫亦无心。
    拟同猿鸟消闲日，别卜烟霞入远林。
    毕竟一荣还一辱，百年何用觅知音。

释行海　天竺谢竹心陈通判见访
    紫袍乌帽马蹄轻，晓浥秋山桂露清。
    慷慨剧谈当世事，艰难方见故人情。
    杏园旧宴魁麟笔，莲幕重开佐凤城。
    青琐玉堂殊有待，江淮何日可休兵。

释行海　天竺谢竹心陈通判见访
    三十余年别剡川，一瓢分饮葛洪泉。
    当时玄度寻支遁，今日昌黎欠大颠。
    游宦石头怀往事，伤心瓜步梗来船。
    盖应借箸趋前列，北面风寒快著鞭。

释行海　天竺有怀
    白日闭门亦懒开，门前日日起尘埃。
    人无旧分言难托，道有同心信不来。
    黄菊一篱秋冷淡，碧云千里暮徘徊。
    去年忆得寒江畔，君上孤舟我独回。

释行海　田翁
    春晴野花喜桑麻，恣纵儿孙斗万花。
    头白县门犹未识，但闻人说有官家。

释行海　听子善琴
    青松宿鹤磵泉流，云意迟迟山意秋。
    一曲广陵休尽奏，月寒天地古人愁。

释行海　晚兴
    绕岸烟林半有无，夕阳人散钓船孤。
    小桥独倚红阑上，不觉闲身在画图。

释行海　晚兴
    塞北风寒雁字稀，群鸦日暮贴云飞。
    画船皈后水天碧，隔岸钟声出翠微。

释行海　无题
