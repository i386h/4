<!-- { "loadSidebar": true } -->
    乘焕{火霍}兮纷躨踓。龙之去兮盍徐之，
    蜚雨兮一且再。室予居兮谷予饥，
    眷他州之枵橎兮，匪龙其吾曷依。
    东阡北陌兮讴而嬉，右湖左海兮夜不扉，
    林屋之洞兮蟠翠微。琼餐兮贝宫，
    云環兮玉妃。奠龙居兮无愧，
    功成兮龙则归，送龙兮陈辞。
    溪藻芡兮山有蕨薇，钱吾归兮几时。

陈造　送罗提举
    万口歌谣里，临岐挽使车。
    五云金碧际，平步闯天居。
    皇眷须裨益，清朝有诏除。
    致君真夙素，活国此权舆。
    壮岁持英节，春风满比闾。
    民皆耕凿，吏敢狃侵渔。
    日者流离叹，时方旱暵馀。
    饱饥亲劳来，骨肉费勤渠。
    汲直开仓后，韩分报政初。
    重前汉皇席，肯挟子公书。
    冠豸传应实，婴鳞可待徐。
    规恢今日事，抱负与时摅。
    吏治捐邦蠹，群妖信鼎鱼。
    衰翁怜命蹇，违世坐才痚。
    但有江山助，曾无畑石储，
    登门仍造次，作意借吹嘘。
    此去游丹地，能无荐子虚。
    壮心翔碧落，归梦谢黄淤。
    凝睇成分袂，从人更曳裾。
    念为天下贺，不拟赋愁予。

陈造　送七子赴省
    旋转玑衡运化枢，嗣皇袭六待耆儒。
    斗南誉望俱难匹，邺下才华旧不孤。
    郡赋今推作者并，王庭可但诤臣趋。
    竹林昔隐休回首，四辅三公此首涂。

陈造　送人赴试
    之子是荆璞，温纯仍琢磨。
    诸公推大手，壮岁合贤科。
    豹雾三年隐，龙门一跃过。
    得诗应自慰，老子阅人多。

陈造　送瑞莲新米白酒与韩监仓
    珍珠滴红敌紫腴，君家宝此如珍珠。
    我家玉友亦胜友，论交遣到君座隅。
    秋莲结实甘胜蜜，香粳荐新玉为烂。
    遥知毫末不及宾，一笑聊同孟光吃。

陈造　送诗陈惠伯
    危楼深室桂为堂，题品端宜虎豹章。
    历数诸公皆大手，尚须此老索枯肠。
    驰神几夜层虚上，血指如今妙斲傍。
    聊复送君供覆瓿，未须传到郑公乡。

陈造　送吴子隆节推之官信州五首
    人生穷达后愚贤，宦路何妨小着鞭。
    三釜吾今嗟弗洎，奉亲东下羡登仙。

陈造　送吴子隆节推之官信州五首
    行行幕府泛莲初，井井官曹游刃馀。
    当路急贤饥渴似，不须衔袖子公书。

陈造　送吴子隆节推之官信州五首
    共把离杯柳影边，柳枝如线拂归船。
    枝枝似恨人轻别，颦不成眠更可怜。

陈造　送吴子隆节推之官信州五首
    幕中婉画得斯人，郡政应从到日新。
    银錵金苗休刺口，只将耕稼富州民。

陈造　送吴子隆节推之官信州五首
    连城照乘动分珍，他日词坛著散人。
    诗笔有神官有暇，楚鳞燕翼要频频。

陈造　送项平甫教授之成都
    昔人石穴命西蜀，岂知桃华胥隐腹。
    诗人昔吟蜀道难，何曾锦城负物看。
    平时风物今犹故，井络坤维神所护。
    汉官威仪二百年，斩新不受胡尘污。
    蜀民日为药市游，家说追欢不说愁。
    蜀人之文落中州，中州伧父缩颈羞。
    吾徒向来梦游处，今日登仙送君去。
    遨头上客人所敬，翰林先生士知慕。
    似闻儒冠不容假，挽致邹鲁无难者。
    况君笔力西汉前，亟遣人才有扬马。
    锦城之乐乐未涯，绿鬓朱颜君更佳。
    要奉板舆追胜日，暮万里桥朝浣花。
    古今胜概争入眼，归轩日日诗囊满。
    黄鹄东飞定有书，莫靳珠玑只推懒。

陈造　送学生归赴秋试因省别业三首
    凉意苏残梦，催儿起问涂。
    功名数前辈，术业旧原夫。
    漫触烟烟破，应先老骥驱。
    蠲痾吾有待，端不倚岐卢。

陈造　送学生归赴秋试因省别业三首
    年事真无赖，官曹已惮烦。
    儿堪付门户，吾粗有田园。
    游旧因相问，襟怀为细论。
    此心归隐计，日日受风幡。

陈造　送学生归赴秋试因省别业三首
    食口几鹅雁，田收问菜麻。
    宁堪再揽减，又抱两呕鸦。
    投老怜漂泊，何时了贷赊。
    终惭陶靖节，归不计生涯。

陈造　送严上舍并寄诸公十首　寄何解元
    交际论才业，何郎种种长。
    元推万人敌，况别四年强。
    文看青钱中，诗须古锦藏。
    西归容盥读，老境借辉光。

陈造　送严上舍并寄诸公十首　寄何解元
    旧识追风足，抵摧坂下车。
    长骑待云路，小捷已乡书。
    唾手须科第，差肩有诏除。
    公饮富佳句，记我浑樵渔。

陈造　送严上舍并寄诸公十首　寄俞君任府判
    忆访俞夫子，频烦挽袖留。
    酒边无俗物，尘外有高楼。
    未醉催歌扇，言归听漏筹。
    此欢谁与继，怊帐岁时遒。

陈造　送严上舍并寄诸公十首　寄俞君任府判
    暇日诗成集，西来见未曾。
    金徽想流水，玉井定层冰。
    呵护山灵惜，流传纸价增。
    石湖千载托，密密续前灯。

陈造　送严上舍并寄诸公十首　寄张次夔县丞
    自昔金陵幕，周旋未尽能。
    凄凉论阀阅，突兀擅声称。
    直己堪从事，公言不负丞。
    嗣当蜚鹗牍，留眼看依乘。

陈造　送严上舍并寄诸公十首　寄张次夔县丞
    闻道张夫子，还家俗累轻。
    两官终短袖，五字屹长城。
    龙断悲人世，烟云写物情。
    只今遥夜月，独许伴空明。

陈造　送严上舍并寄诸公十首　寄赵景安府判
    赵子趋吴幕，予偕咏舞雩。
    迄今推毂力，不堕拾尘诬。
    鬓脚今全白，车轮欲半朱。
    何阶答知己，冰蘺耐穷涂。

陈造　送严上舍并寄诸公十首　寄赵景安府判
    已种河阳柳，将题晋客舆。
    论交记曩昔，因使问何如。
    拥烬就多暇，援毫不一书。
    诗成当属我，拜赐衮褒馀。

陈造　送严上舍并寄诸公十首　送严
    严子老且健，翩然湖外行。
    归来困一跌，悲啸念馀生。
    幸弃扶衰杖，几成折足铛。
    开笼出双鸟，身已御风轻。

陈造　送严上舍并寄诸公十首　送严
    啧啧雁声急，棱棱秋意深。
    行都旧新雨，独客短长吟。
    子肯怜衰病，时来慰滞淫。
    惜无移日酒，留照蜡灯斟。

陈造　送羊侯因简崔帅
    殿庐护严外蕃宣，崔侯文武能兼全。
    石城之政列城先，迄今遗爱春与妍。
    尔来淮上提帅权，淮民歌舞且晏眠。
    术业可但朝路传，异域南首争骈肩。
    旧故顾念无愚贤，如我衰病霜满颠。
    眷眷未肯即弃捐，一纸缄春飞堕前。
    懶拙双足如绕缠，欲往谢之寻回船。
    每独念之几针毡，叔子北归气翩翩。
    棋酒办与君周旋，未醉定复谭舑仙。
    知我抱犊方中田，黄堂名酒压香泉。
    淮白不下槎头鳊，叔子小驻当还辕。
    有人北望心拳拳，无使渴德垂馋涎。

陈造　送羊侯因简崔帅一首
    游宦何许佳，解印还故乡。
    旧国仍旧都，别去未始忘。
    一旦吾眼中，怡然得徜徉。
    钓处它日梁，树是儿时桑。
    扶携拥道周，老倪皆壶浆。
    官簿有高下，此乐均未央。
    羊侯万金将，文武擅两长。
    棱威肃貔虎，谈兵厉冰霜。
    小作漳滨卧，斗饭方健强。
    胡为倚秋风，归思歌慨慷。
    似闻山阳郊，迓者立堵墙。
    湖蟹九月肥，社酒千室香。
    海舶来麋{上鹿下加}，江户送鳟鲂。
    举白作鲸吸，罗幙同春阳。
    乐事有如此，夙志今始偿。
    我袖如椽笔，落纸烟云翔。
    自今小昼锦，为君记新堂。

陈造　送叶主簿楚州应钱帅之招
    汉庭用少余，无策销外侮。
    充国七十翁，胜算定樽俎。
    夫君谭西北，万里真自睹。
    诸将失投机，遽岂一二灵敏。
    形势可聚米，君王未借箸。
    江湖五十年，帝阍严九虎。
    后生不更事，儿戏议边圉。
    圆方殊枘凿，寂默忍羁旅。
    平生干霄气，百吞不一吐。
    白眼阅流俗，闭口避尔汝。
    山阳文武资，干国今吉甫。
    清啸临筹边，志已无骑虏。
    经年虚代舍，须君作谋主。
    心嗤区区郑，缓不省之武。
    盍思度外意，径略纸上语。
    山阳吾未识，仿佛梦眉宇。
    断知磊落人，众弃能独取。
    一卮劝临分，三叹欲轻举。
    抒君胸中奇，定作商应羽。
    还应访隐沦，道我听鸡舞。

陈造　送云岩老住天宁寺
    道人兀坐云岩山，云岩之云是知己。
    风嘘岫吸漫不知，道人之心亦如此。
    从地涌出焕金碧，信手拈来自奇伟。
    门施铁限十五年，一旦刺头闹篮里。
    天宁古刹中阛阓，学子游人万其趾。
    世将喧静计今昔，不信道人心似水。
    方圆随器我何与，乘流即行坎当止。
    十字街头钟鼓鸣，八千偈成一弹指。
    今秋客公我得闲，井甘不竭囊无底。
    清谭要洗三载尘，肯学玉川劳送米。

陈造　送臧汝舟楚州秋试
    羡杀君家有两方，阿戎材幹更昂藏。
    久知笔力能扛鼎，此去贤书定探囊。
    邻近玉渊尝借润，眼中珠树看争芳。
    旧陪众俊工飞动，老气因君尚激昂。

陈造　送臧子与子仪之楚州告免解二首
    二臧如静女，不受朱粉加。
    尹姬望邢娥，宜著帝者家。
    向来扬蛾眉，众喙怒以呀。
    指玉谢坚洁，擘肌起疵瑕。
    去汝忽若蜕，人与室俱遐。
    玉台镜如月，满意事铅华。
