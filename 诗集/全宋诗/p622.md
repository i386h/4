<!-- { "loadSidebar": true } -->
    渴饮颢露滋，饥吸晴霞暾。
    方知翅翎俊，可以凌埃尘。
    东风昨解冻，春光暖如薰。
    阳鸟当北乡，行止儵已分。
    傥欲相逐去，关山隔吴秦。
    两鸟竟分飞，鸣声动行人。
    岂不有岁晚，鸿当复来宾。
    但愁山海阔，岐路多纠纷。
    复来失故道，那得相知闻。
    鸿归有俦侣，鹄住长悲辛。

范成大　淅江小矶春日
    客里无人共一杯，故园桃李为谁开？
    春潮不管天涯恨，更卷西兴暮雨来。

范成大　曦真阁留别方道士宾实
    东山西山双袖舞，中有清宫蟠万础。
    云横朱阁碧梧寒，风扫石坛苍桧古。
    道人宾实其姓方，来从何许今几霜？
    诛蒿仆蓬殿突兀，玉华紫气腾真香。
    胸奇腹愤无人识，我独相从似畴昔。
    时时苦语见鎝砭，邂逅天涯得三益。
    明朝归客上归艎，重到曦真计渺茫。
    只有双鱼相问讯，歙江之水通吴江。

范成大　习闲
    习闲成懒懒成痴，六用都藏缩似龟。
    雪已许多犹不饮，梅今如此尚无诗。
    闲看猫暖眠毡褥，静听犹寒叫竹篱。
    寂寞无人同此意，时时惟有睡魔知。

范成大　喜晴
    驱帚水争沟口，卷帘日款屋山。
    饥燕痴儿叫怒，拙鸠去妇复还。

范成大　喜晴
    窗间梅熟落蒂，墙下笋成出林。
    连雨不知春去，一晴方觉夏深。

范成大　喜沈叔晦到
    澹若论交味，嘤其求友声。
    江湖几鱼沫，风雨一鸡鸣。
    旧事休重说，新诗莫细评。
    烦将忆勤梦，归对海山横。

范成大　喜收知旧书，复畏答，书二绝
    故人寥落似晨星，珍重书来问死生。
    行意不如当日健，鬓边应也雪千茎。

范成大　喜收知旧书，复畏答，书二绝
    强裁尺互答相思，两目眵昏腕力疲。
    牵率老夫令至此，门前犹说报书迟。

范成大　喜雪示桂人
    腊雪同云岭外稀，南人北客尽冬衣。
    从今老杜诗犹信，梅片飞时雪也飞。

范成大　喜雨
    昨遣长须借踏车，小池须水引鸣蛙。
    今朝一雨添新涨，便合翻泥种藕花。

范成大　喜周妹自四明到
    团栾话里老庞衰，一妹仍从海浦来。
    孤苦尚余史弟乐，如今虽病也眉开。

范成大　戏答澹庵小偈
    莫问前程事，漂然海上舟。
    命乖逢鬼国，缘合遇篷丘。
    毕竟非身计，俱成错路头。
    故乡随脚是，流浪不知休。

范成大　戏书
    长病人嫌理亦宜，吾今有计可扶衰。
    烦君舁著山深处，恐有黄龙浴水医。

范成大　戏书麻线堆下
    一身半世走奔波，疑是三生宿债多。
    折券已饶麻线岭，责偿难免竹竿坡。

范成大　戏题方响洞
    隔凡冰涧不可越，众真微步壶中月。
    徙倚含风玉佩声，何须听作蕤宾铁。

范成大　戏题牡丹
    主人细意惜芳春，宝帐笼阶护紫云。
    风日等闲犹不到，外边蜂蝶莫纷纷。

范成大　戏题索桥
    织簟匀铺面，排绳强架空。
    染人高晒帛，猎户远张羫。
    薄薄难承雨，翻翻不受风。
    何时将蜀客，东下看垂虹？

范成大　戏题无常钟二绝
    著衫脱裤两浮休，切莫随渠认路头。
    三尺蒲牢关底事，寻声接响大悠悠。

范成大　戏题无常钟二绝
    合成四大散成空，草木经春便有冬。
    生灭去来相对代，为君题作有常钟。

范成大　戏题药裹
    卷却丝纶扬却竿，莫随鱼鳖弄腥涎。
    须知别有垂钩处，枯海无风浪拍天。

范成大　戏题愚溪
    碧湍漱白石，泇泇复汤汤。
    既为人所愚，安用尔许忙？
    我昔曾经过，重来已三霜。
    无事趼双足，奔走宁非狂。
    溪流到江平，翻笑客路长。
    岂不有岁晚，乞身还故乡。

范成大　戏题赵从善两画轴三首
    一枝香杏一枝梅，各占东风挂玉钗。
    居士石肠都似梦，王孙心眼怎安排？

范成大　戏题赵从善两画轴三首
    无笑无言两断魂，一杯谁为暖霜寒。
    情知别有真真在，试与千呼万唤看。

范成大　戏题赵从善两画轴三首
    搔冰珠重步微摇，约臂金寒束未牢。
    要见低鬟揎玉腕，更须斜抱紫檀槽。

范成大　戏题致远书房
    照丛菊靥万黄金，欹架薇条半绿阴。
    逋客已随丹凤诏，但余花草怨秋深。

范成大　戏咏絮帽
    尖斜缁撮似兜鍪，紧护风寒暖白头。
    不解兵前当箭凿，解令晓枕睡齤齤。

范成大　戏赠脚婆
    日满东窗照被堆，宿窗犹自暖如煨。
    尺三汗脚君休笑，曾踏韞霜待漏来。

范成大　戏赠勤长老
    从君挥尘演金乘，我已无心缠葛藤。
    第一圆通三鼓梦，大千世界一窗灯。
    罢参柏子庭前意，权作梅花树下僧。
    饭饱闲行复闲坐，人间有味是无能。

范成大　戏赠少梁
    屈膝铜铺书掩关，薰炉谁伴夕香寒？
    秋来合有相思字，会待风前片叶看。

范成大　峡石铺
    峰头壁立伟天造，万雉石城如带绕。
    山骨鳞皴火种难，山下流泉却宜稻。
    新秧一棱绿茸茸，茅花先秋雪摇风。
    后皇嘉种不易熟，野草何为搀岁功

范成大　峡州至喜亭
    断崖卧水口，连冈抱城楼。
    下有吴蜀客，樯竿立沧洲。
    雨後涨江急，黄浊如潮沟。
    时见山峡船，铙鼓噪中流。
    适从稠滩来，白狗连黄牛。
    涡濆大如屋，九死争船头。
    人鮳尚脱免，虎牙不须忧。

范成大　下岩
    畴昔中岩一梦残，下岩风景亦高寒。
    峡中无处堪停棹，雨后今朝始凭阑。
    不用苦求毫相现，祗教长挂水帘看。
    山僧劝我题苍壁，坡谷前头未敢刊。

范成大　夏夜
    脉脉惜佳夜，泠泠成浩歌。
    傥无诗句子，将奈月明何！
    露气蒙花重，风声入树多。
    清欢殊未办，桂影堕江波。

范成大　夏至
    李核垂腰祝饐，粽丝系臂扶羸。
    节物竞随乡俗，老翁闲伴儿嬉。

范成大　夏至
    石鼎声中朝暮，纸窗影下寒温。
    踰年不与庙祭，敢云孝子慈孙。

范成大　相国寺
    倾檐缺吻护奎文，金碧浮图暗古尘。
    闻说今朝恰开寺，羊裘狼帽趁时新。

范成大　相州
    秃巾髽髻老扶车，茹痛含辛说乱华。
    赖有乡人聊刷耻，魏公元是鲁东家。

范成大　香山
    抖擞轩裳一哄尘，任教空翠滴乌巾。
    老身已到篮舆上，处处青山是故人。

范成大　香山
    采香径里木兰舟，嚼蕊吹芳烂熳游。
    落日青山都好在，桑间荞麦满芳洲。

范成大　湘江怨
    苹芷迷烟路，莲舟忘却归。
    夜寒江水黑，风雨梦如飞。

范成大　湘江洲尾快风挂帆
    船头雪浪吼奔雷，十丈高帆满意开。
    我自只凭忠信力，风应不为世情来。
    儿童屡惜峰峦过，将士犹教鼓笛催。
    明日祝融天柱去，更烦先卷乱云堆。

范成大　湘口夜泊，南去零陵十里矣。营水来自营道，过零陵下，湘水自桂林
    我从清湘发源来，直送湘流入营水。
    故人亭前合江处，暮夜樯竿矗沙尾。
    却从湘口望湘南，城郭山川恍难纪。
    万壑千岩诗不偏，惟有苍苔痕屐齿。
    三年瘴雾亦奇绝，浮世登临如此几？
    湖南山色夹江来，无复瑶篸插天起。
    坡陀狠石蹲清涨，澹荡光风浮白芷。
    骚人魂散若为招，伤心极目春千里。
    我亦江南转蓬客，白鸟愁烟思故垒。
    远游虽好不如归，一声鶗鴃花如洗。

范成大　湘潭
    暮雨樯竿县一湾，长官立马水云间。
    风吹江沫浮浮去，谁在沙头闭户闲。

范成大　湘潭道中咏芳草
    积雨条然晴，秀野若新沐。
    芳草径寸姿，中有不胜绿。
    萋萋路傍情，颇亦念幽独。
    驱马去不顾，断肠招隐曲。

范成大　湘阴桥口市别游子明
    马首欲东舟欲西，洞庭桥口暮寒时。
    三年再别子轻去，万里独行吾蚤衰。
    遥忆美人湘水梦，侧身西望剑门诗。
    老来不洒离亭泪，今日天涯老泪垂。

范成大　逍遥楼席上赠张邦达教授，张癸未省闱门生也。同年进士俱会楼上者
    畴昔金门看选贤，一星终矣半英躔。
    谁怜蛮府清池句，不著南山捷径鞭。
    作者七人茅瘴地，肃霜九月菊残天。
    浮生聚散如风雨，同倚东楼岂偶然。

范成大　销夏湾
    蓼矶枫渚故离宫，一曲清涟九里宫。
    纵有暑光无著处，青山环水水浮空。

范成大　小春海棠来禽
    东君好事惜年华，偏爱荒园野老家。
    一任西风管摇落，小春自管数枝花。

范成大　小峨眉
    三峨参横大峨高，奔崖侧势倚半霄。
    龙踚虎卧起且伏，旁睨沫水沱江朝。
    禹从岷嶓过其下，奠山著藉称雄豪。
    告成归来两阶舞，泗滨锡贡备九韶。
    览观此石三叹息，髣发蜀镇俱迢巃。
    惜哉击拊堕簨虚，偷送淮海还山椒。
    降商讫周谨呵护，磬氏无敢加镌雕。
    刘项蜗争哄灵璧，血漂川谷流腥臊。
    水官恐此被染涴，毡包席里吴中逃。
    市门大隐阅千祀，苔衣尘纲薶孤标。
    尤物显晦定有数，昨者惠顾不待招。
    我昔西游踏禹迹，暑宿光相披重貂。
    十年境落卧游梦，摩挲壁画双鬓凋。
    天怜爱山欲成癖，特设奇供慰寂寥。
    恍然坐我宝岩上，疑有太古雪未消。
    嵌根襞积巧入妙，峰顶箕踞贵不骄。
    炉烟云浮布银界，隙日虹贯凝金桥。
    是时岁杪卧衰疾，健起放杖惊儿曹。
