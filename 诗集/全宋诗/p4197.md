<!-- { "loadSidebar": true } -->
    雨馀禾麻润，是山皆喜色。
    一杯倾晚饮，绿瓜间未实。
    是非不到耳，休厌山城寂。
    树影抹横烟，角声暗落日。
    长江去不返，况此百年客。
    企首老玉仙，白发何由摘。

赵希迈　白鹤关
    危亭石作关，假道一跻攀。
    白鹤何年去，青松尽日閒。
    坐时闻远水，望处小他山。
    衲子云衣厚，寒犹宿此间。

赵希迈　酬陈校书见寄
    日长松院静，孤坐对残编。
    雨久波平岸，山高烧接天。
    春酲茶可解，诗病药难痊。
    独喜君清政，南中客共传。

赵希迈　次昭城
    郡小人烟密，来游契所闻。
    城因山势筑，江向庙头分。
    冻苇声如雨，春泉气似云。
    梅公堂上酒，客里易成醺。

赵希迈　到贵州
    涉历长亭复短亭，兼旬方抵贵州城。
    江从白鹭飞边转，云在青山缺处生。
    家务每因官事废，诗篇多向客途成。
    耕桑尽自无荣辱，却悔当年事短檠。

赵希迈　黄姚滩
    数客同吟棹，羁怀得少宽。
    山晴平眺远，滩涩泝流难。
    饥鹊窥茶鼎，游鱼识钓竿。
    天南风土别，晚岁未全寒。

赵希迈　慧力寺
    出郭无多路，萦回入翠微。
    水边寒艇泊，松下老僧归。
    藏古神抄供，亭幽客掩扉。
    自来还自咏，不觉到斜晖。

赵希迈　昆湖夜归
    渡湖归古县，一望水程赊。
    月正帆无影，风横浪有花。
    寒更知戍屋，野火是渔家。
    拟待春洲暖，重来採荻芽。

赵希迈　老叟
    鬓发如霜心未灰，尚营活计待将来。
    岭头尽日敲松子，犹向山园空处栽。

赵希迈　路转
    路转枫林积叶深，秋塘涨水绿沉沉。
    沙鸥却似曾相识，独立莎汀伴醉吟。

赵希迈　南台徐灵晖徐灵渊皆有作
    山峭石台平，天低可摘星。
    岸回分水势，城缺见州形。
    晓树来孤鹤，春吟忆二灵。
    客行贪访古，柳下一舟停。

赵希迈　偶得
    村邑萧条廨屋低，茆墙缺处补荆篱。
    市添人语当墟日，田捲车筒漫种时。
    公事偶无封印早，小胥习懒赴衙迟。
    闲行摸索街头石，寻得前朝一片碑。

赵希迈　偶得
    旧日看山古渡头，村深无马但骑牛。
    如今身被微官缚，欲要骑牛不自由。

赵希迈　琴川精舍寄城中友人
    客来僧已去，古屋静萧萧。
    敲石引松火，对花悬酒瓢。
    窗棂寒背日，柱礱润通潮。
    君肯过幽寂，水程才隔宵。

赵希迈　秋风
    纵使秋风满道间，炎州且任客衣单。
    马行峻岭如云度，鹭立枯楂似画看。
    问尽地名犹跋涉，忽收家信喜平安。
    渡头沽得茅柴酒，尽可吟边作醉颜。

赵希迈　山寺看桃
    无数桃花傍水栽，水边新架佛亭台。
    不因桥畔僧相接，只道玄都观里来。

赵希迈　山县
    山县浑如野客家，游蜂数点趁朝衙。
    簿书押了无公事，小吏呼来扫落花。

赵希迈　深村
    道傍无驿舍，投宿向深村。
    閒唤邻翁语，翛然古意存。
    半篱花隔水，数亩竹当门。
    传说冈头树，时留虎爪痕。

赵希迈　书山人居
    溪叟山居不计年，半欹茅屋倚云边。
    竹沟旋引高源水，灌得门前数亩田。

赵希迈　宿溪村书斋
    故人能下榻，为喜客相过。
    不住夜泉滴，常疑春雨多。
    风来琴自响，冰合砚难磨。
    明日还分袂，羁吟谁共哦。

赵希迈　岁杪
    岁杪携家客桂林，乡山万晨楚云深。
    瓮留腊水供春酿，梅着寒花伴晚吟。
    自笑老来贫不减，谁怜鬓底雪相侵。
    俸钱用处清无敌，半打崖碑半买琴。

赵希迈　汀畔
    墅梅汀畔客帆过，岁晚天南气候和。
    江合湘漓流水急，山藏洞壑吐云多。
    村家酿酒连醅濁，小吏抄诗觉字讹。
    几点白鸥清似画，对人飞下泊寒莎。

赵希迈　蛙
    閒池草色青，蝌蚪自滋生。
    尚觉窥天小，何因妒月明。
    通宵成乐部，过雨杂棋声。
    静者心无役，从君取意鸣。

赵希迈　晚立池上
    身与沙鸥一样闲，每来池上独凭阑。
    药苗得雨侵苔绿，楮实逢秋似荔丹。
    酒欠好怀狂饮少，诗因多病苦思难。
    虚廊日晚人稀到，风约晴蜓泊钓竿。

赵希迈　万顷田
    万顷平田一望中，独乘瘦马常吟筇。
    天连濁雾无非海，地少严寒不类冬。
    刺竹满林生似蝟，古榕临水卧如龙。
    村家米贱新醅熟，犹及停鞭问老农。

赵希迈　王生山水歌
    范宽山头李成树，百年二老皆仙去。
    如今尺素留人间，纵有千金无博处。
    后人笔底工一家，声价随可喧中华。
    王君二妙聚一手，参以吟思游天涯。
    万晨江山才数幅，东抹西涂意先足。
    苍梢癞石相参差，风雨烟云在羁束。
    近时目贱耳反真，画图重旧不重新。
    名家翰墨未必贵，尘清赝本翻为珍。
    君提健笔来海外，山若玉簪江为带。
    朝昏变态焉可穷，笔未铺张心已会。
    岭南游者多诗人，见君作画应怜君。
    求我新诗写君画，终使李范声名分。

赵希迈　吴中中秋怀瓜庐诸友
    凉分一半秋，此夜客吴州。
    无侣共明月，唤醒同倚楼。
    天虚云气尽，风静桂香浮。
    遥忆前年醉，狂吟沧海头。

赵希迈　芜
    数间吟屋就，谢尔肯相依。
    巢稳迎人语，身轻掠水飞。
    漂流皆是客，来去两忘机。
    何事抛珠箔，欣然恋竹扉。

赵希迈　梧梅渡
    郁郁栖凤枝，青青止渴林。
    两树交江濆，数为十亩阴。
    朱光灿万宇，唤渡人烦襟。
    一憩爽乌匼，方知树德心。
    嘉哉建安子，繁衍徵在今。

赵希迈　五斗
    五斗驱将五岭来，萧萧老屋枕岩隈。
    风高松子和钗落，地暖梅花带叶开。
    短鬓吟边从似雪，壮心客里渐成灰。
    官身纵使多尘事，亦许偷闲踏径苔。

赵希迈　西风
    西风溪上雨初收，数叶新红点树头。
    白鹭作成秋景致，背人飞过蓼花洲。

赵希迈　潇湘寺
    古刹枕潇湘，闲吟步墅廊。
    藓封岩石老，松落井泉香。
    采蜜蜂归晚，赴斋雀亦忙。
    主僧同里社，十岁已离乡。

赵希迈　小泊毗陵西郊即事
    腊尽客萧萧，系船当远郊。
    冻苔龟曝日，古树鹊营巢。
    野老扫寒屋，骚人寄午庖。
    不知何所见，能索近诗抄。

赵希迈　小桃源
    乱崖悬怪木，地胜绝纤尘。
    曾有升仙者，宁无避世人。
    湍流因过雨，啼鸟但如春。
    谁种桃千树，荒碑记不真。

赵希迈　携家
    携家经月尚羁程，随处风光似有情。
    一石峭从平地起，数禽飞入半天鸣。
    春生草树洲添绿，船载诗人水倍清。
    晚泊别无消遣处，自酤村酒对花倾。

赵希迈　新夏
    四月寒犹在，日高常掩扉。
    纵收风外絮，难暖客中衣。
    新竹笋多瘦，残梢花最肥。
    有情双燕子，能认旧巢归。

赵希迈　雪夜吟竹屋因约友人明日登楚台
    只许吟踪向此来，迳无吟屐损苍苔。
    雪明霜树清於月，人涤茶瓯瘦似梅。
    古瓦旋磨成砚璞，腐桐新琢作琴材。
    晓晴不管寒侵青，似看湘山上楚台。

赵希迈　杨妃井
    妃子当年井尚存，谁栽石塔向云根。
    春泉不洗开元恨，空与黥儿洗字痕。

赵希迈　夜分
    夜分天籁寂，谁与共襟期。
    童子醉眠处，老夫吟苦时。
    云黏苍藓石，月挂老松枝。
    一鹤来何处，相从立水湄。

赵希迈　亦文斋竹
    疏竹墙边笋渐添，况逢数日雨廉纤。
    粉梢一夜抛寒箨，便有清阴拂短檐。

赵希迈　涌金汤
    官与民间一样贫，空流江水净如银。
    谁将山里閒田地，唤作黄金误世人。

赵希迈　渔人
    问利问名总不知，生涯付与一轮丝。
    四时风月俱还我，万顷烟波说向谁。
    霁后短蓑和笠晒，醉来长笛倚篷吹。
    此怀惟有诗人识，除却诗人只楚词。

赵希迈　玉川煎茗图
    一卷残书自课儿，欹斜茅屋任风吹。
    阶头石鼎煎茶熟，还咏当时月蚀诗。

赵希迈　赠刘隐居
    幽居杂岭云，清过晋时人。
    学苦常如病，家和不见贫。
    雪消崖溜急，春近烧痕新。
    寒烛半明灭，通宵语意真。

赵希迈　赠沈兢
    僦居初不恶，门巷接溪湾。
    有谱曾评菊，无钱可买山。
    吟驱生计拙，愁积鬓毛斑。
    远示诸名作，閒题馹寄还。

赵希迈　真娘墓
    松林际晚鹤飞回，一片荒碑卧草莱。
    颜色不随尘土化，润边犹有野棠开。

赵希玣　山行二绝
    侵晨命仆起随行，滴滴流泉聒耳鸣。
    遥望君家何处是，白云溪上小桥横。

赵希玣　山行二绝
    柴门寂寂傍林泉，古木阴森不染烟。
    阵阵落花铺满径，呼童漫扫夕阳边。

赵希青　绝句
    手执黄庭上石台，竹阴扫月遍苍苔。
    欲从此处即仙去，玉立清风待鹤来。

赵希青　绝命偈
    六十二年皮袋，放下了无挂碍。
    青天明月一轮，万古逍遥自在。

赵希青　游瑞象寺和杜梦麟韵
    招提深僻好山重，湿翠阴森一径松。
    夜静鹤归清梦绕，日高僧起碧云封。
    晴分贝叶翻余照，雨送钟声度远峰。
    竹舍因逢三昧语，鸟啼花满万缘空。

赵希融　赋玉岩
    君不见陶令门前栽五柳，聊为折腰辞五斗。
