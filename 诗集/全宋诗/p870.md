<!-- { "loadSidebar": true } -->
    主人揖让兴，客以次序作。
    目惴彩枝移，心倾钟鼓数。
    笑言何谑失，仪节亦称娖。
    酒酣事颇变，极口纵谈谑。
    失令固有罚，出语辄见酌。
    平生爱疏放，论议鄙龊龊。
    欢来一狂散，岂顾醒后怍。
    诗人亦有言，善戏不为虐。
    所赖众君子，阔达见表襮。
    还家遂酩酊，岂复记鸣柝。

韩维　和子华许昌道中诗有隐逸之思
    悲风中夜兴，寒气入我室。
    颓然揽衣坐，中怀百忧溢。
    我生乏壮图，少小事刀笔。
    窥古得微尚，趋时寡良术。
    野性不受羁，尘事忧见桎。
    况兹罗大艰，哀号重衰疾。
    生意且萧瑟，何必慕禄秩。
    风俗日以恶，险诈路百出。
    素昧防闲术，睹此实怖慄。
    鸡豚燕嘉辰，鱼钓乐暇日。
    读书取知道，白首穷经一。
    甘从野儒事，庶保幽人吉。
    咄哉轩冕徒，校此孰劳佚。

韩维　和子履再游李氏园
    翠竹苍林颜色老，游人安得故时同。
    沾衣似对金城柳，握管翻悲楚水枫。
    新鬓旋惊吟后白，好花犹记折来红。
    须知世事徒芝耳，惟有清樽不负公。

韩维　红雀集汜水罗者得之云来自新罗与圣俞皆赋
    有翩者微禽，尔类何穰穰。
    饱飞檐栋间，千百齐下上。
    几人习汝见，于命保无枉。
    尔胡丹其质，投翅落异壤。
    殊尤众所骇，安得免罗网。
    苍茫海外国，长抱万里想。

韩维　红薇花
    杏梅成实夏阴浓，波面繁花刺眼红。
    莫为春归减欢兴，共将弦管乐薰风。

韩维　后圃偶成
    气昏聊止酒，讼简时闭阁。
    池红落花委，岸绿新蒲合。
    厌暄解重衣，息倦偃清榻。
    永日林下风，山禽响相答。

韩维　后园杂花特献辄书呈子华兄
    向晚低云还作雨，稍寒飞雪又随风。
    新芽展尽枝头绿，落蘤飘成水面红。
    身外有名皆是妄，杯中无物未为通。
    扁舟少待暗阳放，西阁何妨一醉同。

韩维　湖上饮
    高秋水木变清光，荷叶乾枯{左禾右罢}稏黄。
    习静久安融子懒，乘欢聊发次公狂。
    未城浊酒欺人老，深喜寒花入坐香。
    更谢林端新月色，留连归舫尽三觞。

韩维　湖上招曼叔
    故人旌旆镇邻城，未奏骊歌已怆情。
    莫为炎蒸慵命驾，绿荷红芰水风清。

韩维　化光殿丞谒告还里某数奉游集蒙赋诗道旧辄依元韵
    定契多惭国士知，交欢重喜故人期。
    莫辞日嚼千觞酒，况值春归百卉枝。
    披竹共寻前会处，插花仍学少年时。
    词章褒纪明情重，坐讽行吟刻屡移。

韩维　化光东堂赋得奕棋
    君家何所乐，棋奕侑清兴。
    帘垂虚堂肃，子落文楸静。
    机心久已忘，胜势安敢竞。
    吾知霍将军，固亦有天幸。

韩维　黄葵花
    池上朝来玉露零，檀心先向日边倾。
    侧金巧样新成盏，蒸栗温姿始号琼。
    芍药未应推艳品，牡丹须合避姚名。
    秋花碎琐谁能数，醉眼逢君亦自明。

韩维　黄葵花
    春花夏蕊已飘零，秀出秋芳一朵倾。
    禀赋定应全得土，遮围须合尽雕琼。
    鹄衣照水匀颜色，仙袂无尘莫壮名。
    应笑菊花妍意少，篱边冷落伴渊明。

韩维　黄莲花
    浅白轻黄雨未分，飞来人世作朝云。
    天教细雨常遮护，留得清香数日闻。

韩维　黄莲花
    只将萧酒与温醇，敌尽千花百草春。
    欲赋清诗写深愿，却疑潜笑白头人。

韩维　黄莲花
    一水盈盈独立时，六铢衣薄透冰肌。
    临川已没龙丘远，辜负芳妍乞好祠。

韩维　会圣宫
    驱车□□□，回首望陵树。
    冈原何郁盘，左右瞰龙□。
    □□□□□，□此延真驭。
    冠山崇朱堂，面洛□□□。
    □□□□璧，铁马有馀怒。
    深沉风尘表，想□□□□。
    □朝尚仁俭，供养事殊古。
    充邑无豪宗，埋枕废嫔御。
    寂寞歌舞音，飞花乱红素。
    小臣骇奇观，恥若梦帝所。
    巍巍列圣业，欲颂惭非甫。

韩维　会微之诸君
    开斋坐阅岁华空，乐与贤豪燕喜同。
    清影屡移松桂月，和声频送管弦风。
    远于籍外追歌妓，恨不樽前作醉翁。
    况近始郊多废事，共迎萧露入弦中。

韩维　积雨成雪呈子华
    寒威暗袭春和去，坐拥重裘仅自温。
    对景直须忘适适，随机聊耳不言言。
    兴来一笑非缘酒，道本无忧岂在萱。
    欲与何人论此意，竹风松雪满西轩。

韩维　寄大觉禅师
    闻住金山最上方，江云飘槛海风凉。
    何时乞得东南守，重拂尘衣入道场。

韩维　寄侯官知县吕宣德
    鸭子陂边昔并游，别来频见藕花秋。
    十年已惯身萧散，百里空嗟手滞留。
    道在岂常忘塞马，机閒真可伴沙鸥。
    平时几案应多暇，还有妖歌近耳不。

韩维　寄家子震寺丞
    商山不可极，跨压梁与秦。
    地产富灵药，岩栖多异人。
    子才老不用，一邑聊庇身。
    方将敛馀间，炼丹驻形神。
    访道风雪夕，赏幽芝术春。
    却顾人间事，轻若履下尘。
    曰予虽世士，心独静者亲。
    相望在千里，我车何由巾。

韩维　寄李公达
    早为书殿同游客，尝贰侯藩共理臣。
    流景又逢黄菊节，狂欢犹记紫荆春。
    浮生几度花前饮，访旧多为柏下人。
    闻说真乘得深趣，暂抛珍御出埃尘。

韩维　寄秦川马从事
    往岁游西谒李长，陇云秦树胜风光。
    分题红叶蛮牋腻，对举流霞彩袖香。
    宴洽翠娥连象榻，夜寒娇凤泥银黄。
    未知早晚重携手，惆怅而今鬓已苍。

韩维　寄庆州德孺待制
    常爱心家好弟兄，忠言直道反于情。
    心期光禄朝中驾，目断将军塞上旌。
    埤堄高风回过雁，琵琶宵寂语流莺。
    共欣出处非它辙，报国诚身各自行。

韩维　寄苏子美
    暮登谯城上，延首望东道。
    春风千里至，远思生怀抱。
    故人客南楚，素节方自保。
    黄鹄垂其翼，赤骥伏栈皂。
    诗准李杜为，字压褚薛倒。
    壮哉南行作，遗我资远讨。
    若窥巨海涯，波澜方汹浩。
    龙螭郁骞腾，错落效众宝。
    往往仙人槎，突然忘槁。
    尝闻会稽旁，山水天下好。
    览君所咏叹，滞想兹一扫。
    安得追王乔，乘云逮霓葆。
    茹芝灵峰阳，徜徉以终老。

韩维　寄太素
    雪竹风松绝点尘，邪阴消尽火成轮。
    时人不识先生意，唤作人间无事翁。

韩维　寄题曹大夫栖真堂
    闻君初欲挂冠缨，便构兹堂不日成。
    桐桧茂阴归后得，烟霞高兴坐中生。
    禅心皎月通宵静，诗思寒泉彻底清。
    十五年来饱闲散，纷纷人世自浮荣。

韩维　寄题黄州德厚庵
    达命期顺受，务德其勉修。
    诚已有要道，兹外非所求。
    　　君名是庵，可谓善自谋。
    端居若无营，志业日以休。
    心端物自正，化行速如邮。
    野辟岁有获，庭虚讼敀　留。
    民俗兴礼让，闾阎息奸偷。
    查以报上恩，可以嗣先猷。
    倘异地此道，则为是庵羞。

韩维　寄题刘仲更泽州家园
    闻君有佳尚，买胜不论钱。
    迳凿苍林藓，亭开翠壁烟。
    从花穷洛谱，得石记唐年。
    数卷书勇万，言章木以千。
    晨昏板舆往，社腊燕觞传。
    予亦耽幽事，西风一慨然。

韩维　寄题苏子美沧浪亭
    闻君买宅洞庭傍，白水千畦插稻身。
    生事已能支伏腊，岁华全得属文章。
    骞飞灵凤知何暮，蟠蛰蛟龙未可量。
    莫以江山足清尚，便收才业傲虞唐。

韩维　寄题秀州槜李亭
    云水浩无极，兹亭安在哉。
    传名落人间，犹使尘抱开。
    昔为干戈地，今以游观来。
    物变未始穷，千年一浮埃。
    何时江山秀，旷然当酒杯。

韩维　寄题周著作江山县溪亭
    结亭遐僻古江山，胜绝终为好事传。
    溪泛夜声来枕上，峰回午影过樽前。
    禽鱼旧识应相乐，花木亲栽益自怜。
    我抱沧洲未归恨，羡君生计有林泉。

韩维　寄微之通议
    十五年来自在身，晴天万里见孤云。
    闲中密迹常同俗，老去忠言尚爱君。
    一坐精神归素发，两行歌舞避红裙。
    早梅时节华灯夜，日伫车公共醉醺。

韩维　寄温州希用上人
    炎尘满天地，怀子邈湖江。
    筑隐云峰乱，栖禅石树双。
    学禅仍慕孔，诗放欲兼庞。

韩维　寄谢师直
    十年三退卧吾庐，解组归来始定居。
    数亩家园荒杞菊，一池秋水拂龟鱼。
    临花对月难忘酒，咏古怀贤不废书。
    更欲两忘真俗累，逍遥常御白牛车。

韩维　寄郑州曾资政
    鲁公旌旆镇兹邦，曾奉樽罍佚老堂。
    彩服过庭闻政术，缁衣传世见诗章。
    斗龙门外波光绿，集凤台边柳色黄。
    应感归欤形丽唱，故园春草满池塘。

韩维　寄致仕李洵大夫
    买得田园便退身，世间今作自由人。
    不争路上风波静，无相光中日月新。
    红叶委阶非异物，碧峰当户见全真。
    知君未放狂心歇，兴在陶公漉酒巾。

韩维　寄宗彦侄
    清寒霁愈剧，幽居夜正间。
    环炉尽兄弟，无为愁苦颜。
    游心物象表，放论文字间。
    念汝不与此，慨然以长叹。
    唯昨郭西门，尔车去班班。
