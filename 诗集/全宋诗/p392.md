<!-- { "loadSidebar": true } -->
    破颜细点功名录，只许渊明酒处高。

陈造　泊慈湖北岸
    坐觉江流平，漶漫裂三股。
    舟子告风横，因循宿中浦。
    慈湖古戍近，犹复小江阻。
    渔翁家苇间，蜗舍无邻伍。
    把酒讯三老，此宁泊舟所。
    谂我今昔异，解带无所苦。
    向来探丸徒，白昼犹旁午。
    一自尚书来，此辈凛刀俎。
    江山亘千里，有屋皆外户。
    似闻襄江道，衽席过行旅。
    翳公旧威爱，平宁尚如许。
    两地好经行，为官喜欲舞。
    倒床鼻雷吼，梦破闻船鼓。
    受欺堕姑息，迂儒彼何取。

陈造　泊府口
    建邺重东南，爰从吴晋后。
    镇戍分淮江，心腹运臂肘。
    我舟历阳岸，烟外见钟阜。
    问名良宾实，南渡此其口。
    龙蟠虎踞地，永藉藩篱守。
    六朝或易之，戎马辄腾蹂。
    铁山引济师，竟致凶渠走。
    扼吭傥得要，制敌果何有。
    设险务究本，不独计山薮。
    任吏所宜择，抚民所宜厚。
    孤生恤纬意，南望凝伫久。
    深愧行歌人，招邀话佳酒。

陈造　泊瓜步
    拥衾迎銮晓，舣楫瓜步夜。
    问俗乡音转，束縜野宿乍。
    去家倏兼旬，取道逾三舍。
    江神虽世情，羁客忍陵藉。
    初趁风色好，忽复帆席卸。
    泊舟市区外，系缆古柳下。
    遥听波浪涌，未息妻孥怕。
    谯翁身世拙，衷货迄未价。
    荣望绝台阁，归计盍桑柘。
    男儿四方志，肯与衰鬓谢。
    古人出处音，分取世俗讶。
    呼酒反谭麈，扪虱复王伯。

陈造　泊海子口
    池口至海口，望望三舍外。
    辰发莫已到，回首西日在。
    风师肯怜客，祖道烦一嗌。
    我舟疑凌虚，楚山真历块。
    蜚鸣相让疾，惊浪乃弗逮。
    穷涂坐局缩，颇尝得此快。
    遄迈自本图，阙供恐贻悔。
    未办问村胶，且计具薪菜。

陈造　泊龙湾
    小湾隐沙觜，沙外仍奔湍。
    是间以龙名，信乃龙所蟠。
    浮烟澹寒鉴，断岸围清澜。
    孰知面势要，中有水府宽。
    我来舣倦楫，天水夜茫漫。
    狂飚吼薄暮，惊浪摧旧滩。
    鲸鱣砀厥居，渡鸟垂羽翰。
    孰睡不知晓，梦次闻平安。
    龙公自兼爱，况此行路难。
    何以答神休，幽佩纫蘅兰。

陈造　泊上虞驿来日行四首
    秋雨歇复下，西风微自凉。
    不妨舟系柳，已贷汗反浆。

陈造　泊上虞驿来日行四首
    梁湖莽苍外，后去未云迟。
    县市容吾恋，江潮不汝期。

陈造　泊上虞驿来日行四首
    溪山可图画，风物忆吾乡。
    渔艇鸥鹜乱，茅茨菱芡香。

陈造　泊上虞驿来日行四首
    龙公底戏剧，长啸暝江天。
    雨鹊翻仍语，风舟舞不前。

陈造　泊小姑山
    楚山屹两姑，我见乃其稚。
    闻名诗卷音，识面客舟次。
    玉刻极端丽，簪植瞑苍翠。
    娟月上天角，相与诧妩媚。
    怒风将我西，未憗卜晚憩。
    山足舟可舣，山木缆可系。
    山外正风波，独此佳食寐。
    断知有神物，主此胜绝地。
    明朝捐行橐，可无答神赐。
    白鹅雪为肪，绿蚁香馥鼻。
    舟稳风又熟，无乃契神意。
    未暇访彭郎，辞费辨非是。

陈造　薄薄酒
    薄薄酒，颜可丹。
    粗粗布，身不寒。
    丑丑妇，贫相欢。
    人生浪行路难，欲不外骛心内安。
    富贵底用极力奸，政自沐猴求棘端。
    君不见寒儒肮脏默自守，横前书笈，燕坐瓮牖。
    麻畦可衣，秫田可酒。
    抽针纫绽，侑樽鼓缶，齐眉结发，赖有此妇。
    人不裂眦，事无掣肘。
    陶陶此兴殊未穷，一身易足天地中。
    巷东毕公子，为乐渠能同。
    宅舍颇轩亭，园池亦花草。
    相过便开樽，掀髯写怀抱。
    兰芳菊秀梅含春，拂翠匀红随分好。
    乏爱不无苧衣赠，取醉何妨{上四下离}倒。
    毕公子，吾之乐兮乐自如，
    一杯对妇兮，布衣蔽其躯。
    君之乐兮有馀，妓女能楚楚，
    樽罍应指呼，醉乡宽闲兮吾得俱。
    设侍以金谷倾城之艳姝，酌以宜城九醖之醪敷。
    被狐白兮拥罗襦，朝歌暮燕，穷欢极娱。
    婪酣佁似骄妻孥，外若丰泽中槁枯。
    吾不彼原犹彼不吾羡。
    毕公子，方吾徒，
    狂歌而起舞，更酬而递劝。
    盖不知南威嫫母之有妍丑，
    衮衮衣短褐之为贵贱。
    彼骄其有，殆醯鸡之撇天。
    贪其取，如蜗牛之交战。
    益知心怡愉，无穷涂，中焚如，无亨衢。
    毕公子，倡予和女笙应竽。
    他年遂初赋，老盍歌归去。
    尘里无旷怀，人间有同趣。
    四方向来志，一巢今可具。
    亦不原黄金为梁桂为柱，茅屋三间近君住。

陈泽　句
    泉石曾经六一评，到今草木亦知名。

陈瞻　题朝阳岩
    岩面郡楼前，岩崖瀑布悬。
    晓光分海日，碧影转江天。
    向暖盘栖鹤，迎寒簇钓船。
    次山题红处，千古与人传。

陈章　清溪
    沧波万顷无纤尘，沙鸥两两来相亲。
    主人忘机鸥不去，此时此景皆天真。

陈炤　题北郭外前汤普济庵
    一尖龙舌地，兰若此中开。
    曲径深依竹，荒池浅凿苔。
    要令溪水接，莫碍野云来。
    只恐庵居兴，难淹出世材。

陈真淑　送水云归吴
    天山雪子落纷纷，醉拥貂裘坐夜分。
    明日马头南地去，琴边应是有文君。

陈振甫　赠冲虚斋朱道士
    玉室金堂世有人，龙眠龟息鹤精神。
    暑风吹起尘三丈，城市出来闲采真。

陈振甫　赠张师
    富贵不可絷，潇然脱尘羁。
    神气自涵养，岩壑方栖迟。
    山中有宰相，物外多仙师。
    蓬莱定不达，节操请坚持。

陈振甫　醉赠宫主许存道
    我到洞天双眼明，凭虚不觉骨毛轻。
    更有清幽许存道，为写高山流水声。

陈振孙　题张氏十咏图
    平生闻说张三影，十咏谁知有乃翁。
    逢世升平百年久，与龄耆艾一家同。
    名贤叙述文章好，胜事流传绘素工。
    遐想盛时生恨晚，恍如身在画图中。

陈正善　尊贤堂
    闻道骑鲸碧眼仙，黄柑手植尚依然。
    人间俯仰更成古，天下声名不计年。
    茧纸谁能收妙墨，鸡林何用续遗编。
    使君为创新堂事，若解尊贤即是贤。

陈之茂　石千里来自崑山陈阔未几倏尔言别辄成诗少舒恋恋
    零露滋百草，灼灼黄花披。
    眷此忘忧物。一杯谁共持。
    人生岂无好，所乐在所知。
    开门望三益，邂逅得所思。
    鸣弦咏绸缪，岁暮以为期。
    倏驾不可留，良会复何时。
    不愁道路隔，但恐人事违。

陈之茂　石千里来自崑山陈阔未几倏尔言别辄成诗少舒恋恋
    乌鹊巢空坛，鸾　¤伏荆杞。
    怀抱发永叹，感深念君子。
    　ˉ人在空谷，弗御纨与绮。
    松柏培不荣　　芝兰种不起。
    浩浩岁月移，日暮雪霜底。
    物理固非常，循环有终始。
    但保千金躯，清尊倾绿蚁。

陈知柔　次海上长亭村
    行到山穷处，微茫岛屿青。
    百年多逆旅，万事一长亭。
    风雨晚潮急，鱼虾晓市腥。
    平生诵佳句，今见海冥冥。

陈知柔　登巾山
    司马胸中著云梦，杜陵眼底盖乾坤。
    吾衰不复论兹事，饱看孤帆落远村。

陈知柔　读潮本韩集
    大雅寥寥不复还，如公几得古人全。
    格高枯淡复志赋，意到浑沦原道篇。
    赵子遗编今复乱，欧公校本孰能传。
    古音祠矣尤难识，聊与磨铅一究研。

陈知柔　涵清阁
    追忆唯庵真可人，诗成咳唾笔如神。
    使登是阁一快扫，当有银钩铁画新。

陈知柔　韩木
    层江波静鳄如扫，一亩寒阴禽自呼。
    莫把甘棠比韩木，令人洒涕共长吁。

陈知柔　韩木
    康成迹寄书带草，玄德祥标羽葆桑。
    名与此山俱不朽，何如烟杪郁苍苍。

陈知柔　环翠亭
    当年把臂入龙山，犹记相逢醉梦间。
    君似孤云了无碍，我如倦翼早知还。
    茅檐负日真成算，竹榻论诗整破颜。
    欲问太平真气象，夜来风月到松关。

陈知柔　句

陈知柔　木落洞庭秋

陈知柔　莲花峰
    多病登台今古情，菊花摇荡午凉生。
    山前木落石岩出，海上潮来秋渚平。
    野兴已随芳草还，归鞭更傍落霞明。
    愧无十丈开花句，独卧禅房心自清。

陈知柔　宿天台万年寺
    古寺来投宿，云岩第几层。
    有诗堪供佛，无事且依僧。
    小阁泉喧枕，修廓雨暗灯。
    好峰看未足，梦绕碧崚嶒。

陈知柔　题洪景伯通判清閟堂
    别乘清名满世间，却来堂下植檀栾。
    已无欲物败人意，且与此君同岁寒。
    夜月半庭金影碎，秋风一枕玉声残。
    雁行吏退铃斋静，想见巍冠独倚阑。

陈知柔　题秦隐君祠次邓经略韵
    人境初无车马喧，卜居原得近姜村。
    山围古寺苔生砌，花落前汀潮打门。
    已许揭身如日月，不妨为客任乾坤。
    清诗海内流传久，亭下空余石砚存。

陈知柔　题山石
    山花有空相，江月多清晖。
    野意写不尽，微吟浩忘归。

陈知柔　题石桥
    巨石横空岂偶然，万雷奔壑有飞泉。
    好山雄压三千界，幽处常栖五百仙。
