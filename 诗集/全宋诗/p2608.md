<!-- { "loadSidebar": true } -->
    风物连南国，炎威逼早秋。
    堕飞波上翼，误喘月中牛。
    云杼衣全解，冰壶渴未瘳。
    此时班女怨，虚为素纨愁。

宋祁　秋日射堂寓目呈应之
    射圃云堋枕庾园，危亭虚白敞南轩。
    霜柯橘嫩金衣薄，风沼荷倾钿扇翻。
    谢枕吟魂迷带草，嵇襟真虑属堂萱。
    岸巾昼日聊相对，坐听凝笳出缭垣。

宋祁　秋日书怀
    风头日萧索，爽气自西岑。
    暝戍有传鼓，寒城无罢砧。
    未论乡思苦，且念岁华侵。
    目羡高高雁，先时到上林。

宋祁　秋日书怀
    秋昮荡喧浊，茂宰属高情。
    水绕溪初浪，林乾籁自声。
    醉茵留剩暖，欢瑟泛馀清。
    尚念江湖守，其如华发生。

宋祁　秋日四首
    短影悠扬日，薄寒憀慄天。
    林声蝉后老，陂影雁宾联。
    悽感客自尔，变衰时适然。
    何须问容鬓，所遇是凋年。

宋祁　秋日四首
    客心惊暮节，天意歇馀芳。
    莲罢池收子，榴成露罅房。
    绨袍亲故暖，纨扇委空凉。
    庾信真愁否，仍能用斛量。

宋祁　秋日四首
    禁林成宿忝，愚谷负深归。
    未识前途远，容知昨日非。
    巧劳真物役，静胜乃天机。
    君看琴中意，何尝在玉徽。

宋祁　秋日四首
    秋气飒然爽，宴居差有情。
    蝇休几案洁，蝉罢亭皋清。
    溪水照心碧，云山刮眼明。
    其如岁云晏，天地莽峥嵘。

宋祁　秋日西望
    晚襟清旷属层楼，摇落乾坤共作秋。
    正为中山存阙意，得无平子侧知愁。

宋祁　秋日咏庭树
    庭树报秋归，萧然芳意衰。
    露危阴处叶，风劲暝前枝。
    噂噂蝉嘶早，梢梢鹊定迟。
    江潭正摇落，司马不无悲。

宋祁　秋日与天章侍讲王原叔曾明仲正言余安道三学士集普光院
    长廊尽北到禅扃，宴坐林间共褫缨。
    秋气只知双鹤唳，尘喧已去一牛鸣。
    晨钟暮磬无时歇，翠竹黄花相间明。
    妙墨仙郎题爵里，他年为寄此中行。

宋祁　秋塘败荷
    去时荷出小如钱，归见荷枯意惘然。
    秋后渐稀霜后少，白头黄叶两相怜。

宋祁　秋晚溪上
    积水增波润，苍霞变露馀。
    断烟随鸟远，寒叶向人疏。
    萍老犹迎日，莲衰尚戏鱼。
    临川方病涉，谁借郑卿舆。

宋祁　秋夕不寐
    风褭危樯浪拍船，三更残月下空弦。
    离鸿过尽啼乌困，犹自愁人不得眠。

宋祁　秋夕不寐
    槭槭始遥夜，骚骚无寐时。
    啼螀思岁晚，寒叶伴人衰。
    白发生将遍，丹砂化苦迟。
    多情是残月，通晓共遥帷。

宋祁　秋夕不寤
    倦枕回尤数，东方不肯明。
    只将无睡耳，终夜著蛩声。

宋祁　秋夕池上
    楚江枫老树无烟，池上悲秋一惘然。
    素蚌虧盈长伴月，戏思南北各依莲。
    风驱野燐寒争出，露警皋禽怨不眠。
    伏槛临流未成下，紫荷声外转珠躔。

宋祁　秋兴
    西颢肃凉氛，天宇正岑寂。
    凄风条末吟，浩露林下滴。
    寥寥燕辞楹，促促蛩在壁。
    池潦湛寒绿，鳞云屯晚白，
    齐纨不复御，桃笙已复易。
    嗟哉无壮士，翻车忽西匿。
    有客过我庐，问我何悽恻。
    气索不能对，披襟长太息。

宋祁　秋兴
    天地西风遍，亭皋衰意生。
    寒云终不雨，危叶自多声。
    晚蟪犹嘶树，啼鸦稍着城。
    默然孤客思，年序共峥嵘。

宋祁　秋兴
    遥夕何曾寐，孤怀有为忧。
    谋多真逗挠，师老但诛求。
    朔雾摩边垒，羌风殷战枹。
    吾生诚用寡，叹罢只搔头。

宋祁　秋兴
    先日二毛生，秋来无复惊。
    南风随楚俗，北斗望都城。
    坞栗霜开罅，池莲雨折茎。
    停罇问天意，何适付枯荣。

宋祁　秋阴
    拥栋溪云暝夕霏，萧辰寥落意多违。
    寒蝉自为齐王怨，归燕长逢阿母飞。
    杜若汀洲残绿暗，芙蓉池沼坠红稀。
    流尘满席宾綦绝，谁问西河战胜肥。

宋祁　秋园见蝶
    扑粉曾过宋玉墙，一身生计托流芳。
    不须长结东风怨，秋菊春兰各有香。

宋祁　曲幌
    曲幌囊风入，前轩峡雨收。
    醉罗初解夕，珍簟暗知秋。
    衰柳金城恨，幽兰楚国愁。
    更堪闻短笛，珪月在西楼。

宋祁　屈原祠
    楚江南望见脩门，灵鼓声沈蕙捲樽。
    五日长蛟虚望祭，九关彫虎枉招魂。
    兰苕猎翠凄寒露，枫叶摇丹啸暝猿。
    贾谊扬生成感后，沈沙投阁两衔冤。

宋祁　去郡作
    解龟淮阳区，浮鹢暮春月。
    州民拥前道，重为使君别。
    尊酒却略跪，丝管参差发。
    共谓君此行，宠命焕朝节。
    进伏丹泥戺，勉之奋芳烈。
    使君惭且嗟，虑躬素衷拙。
    虽尔荷赐环，安敢冀荣辙。
    顿首谢上毕，行当避时傑。
    愿移邦人爱，孤根保勿伐。

宋祁　去年十月赴淮阳今实周一岁岁中三迁遂直内禁作诗记其出处
    去年诏赴淮阳郡，手合鱼符拥使輈。
    今岁恩叨玉堂署，头簪凤笔从宸游。
    孤蓬逐吹无时定，倦鸟逢林只自休。
    暗隙遂容私照日，奔湍信有不沈舟。
    身归讵敢夸三组，目眩何能读九丘。
    白发纷垂文思轧，此生荣过若为酬。

宋祁　去郑暮次中牟
    暮投京县宿，气象已纷罗。
    菀树道旁密，侯田关内多。
    高城切星斗，秋水似天河。
    自问还台马，犹馀几子珂。

宋祁　去州三宿八公山宛然在望
    山长如不去，三宿趁行舟。
    未必缘人意，祗能搅客愁。
    倦程方浩荡，回首更夷犹。
    独有相思恨，因之东北流。

宋祁　泉
    容与下层岑，飞流界百寻。
    记方谁辨玉，杂溜自成琴。
    细浪浮烟阔，回波逗月深。
    我来聊挹注，嚼药有初心。

宋祁　劝酒
    酌酒奉君寿，劝君慎勿辞。
    只今举酒罢，已异行觞时。
    波澜前后来，日月分寸推。
    稚容不耐久，缟领无停缁。
    独醒信劳人，兹事定何悲。
    假令古无死，昼夜常倭迟。
    正恐爽鸠乐，后人非所希。

宋祁　让木
    叶叶枝枝相避繁，攀枝庇叶独怡颜。
    无人为借天公力，移植方根虞芮间。

宋祁　人日
    緕胜香羹乐上春，我怀前事怅佳辰。
    瞿昙尚笑浮生假，况镂黄金假作人。

宋祁　柔上人
    行年逾八十，安坐布金园。
    指柏仍馀树，栽桐遂见孙。
    岩泉晨自濯，经叶夜能翻。
    顾我生多病，劳师默遣言。

宋祁　儒林
    穷巷空伤老治经，由来命薄是诸生。
    正须尽力排黄老，刺彘才能得利兵。

宋祁　入壬辰新岁
    五十为衰始，仍馀五岁衰。
    双眸不明鉴，残鬓已纷丝。
    铜虎虽频剖，荷囊信滥持。
    何须依老格，先作故山期。

宋祁　入蜀
    剑峰重叠抱巴天，从昔奸雄窃慨然。
    白腹黄牛馀识歇，汉家寻用五铢钱。

宋祁　瑞荷同幹
    协气凝清御，嘉祥擢钿荷。
    共茄含瑞液，分蒂盖文波。
    鱼戏浮香并，龟游得地多。
    房芝助连叶，宫树让交柯。
    柄合千丝剩，盘差五两过。
    正须裁紫橐，回入从臣歌。

宋祁　闰九月晦日登舟二首
    淮平舟未进，远绪怅依依。
    勿谓王孙怨，先如春草归。

宋祁　闰九月晦日登舟二首
    二山皆在眼，未忍去淮津。
    三宿宁无恋，况非桑下人。

宋祁　闰九月九日登高有感
    隔霜云叶绕天愁，闰节重来续旧游。
    赋客岂辞聊暇日，楚人无奈賸悲秋。
    寒萸实老犹薰佩，晚菊香残不占瓯。
    怅忆故园归信断，渚鸿川鲤两悠悠。

宋祁　闰月晦日
    春物都城晚，欢游一倍慵。
    轻风生树态，暖日淡云容。
    小阁时翻燕，閒花更少蜂。
    幽襟真沪落，所得是无悰。

宋祁　闰正月二十五日送客寻春集裴氏园
    寻春送客共留连，雨罢春郊物物妍。
    黄抹柳梢初遍后，紫粘花萼未开前。
    朋襟自为交欢悴，醉斝谁能辨圣贤。
    犹赖斜阳催跋马，不然离恨损丝絣。

宋祁　塞垣
    塞垣八月暮，百卉已凄然。
    沙惊瓯脱路，雾暗单于天。
    卫霍始开府，辛赵数屯边。
    鏖霜奔金戟，攒月驶飞鋋。
    彫弧六钧劲，犀札七重穿。
    一战薄澣海，再讨穷祁连。
    露布报天子，称觞寿万年。

宋祁　三封田墅
    驱马三封下，还家值日西。
    林间寻路隘，露里入山迷。
    僮倦仍依樾，鸡闲已上棲。
    暂来翻似客，邻酒夜过携。

宋祁　三封田墅
    清和迁首序，岑寂此凭栏。
    涧雨虹前罢，林樱鸟后残。
    野姿连草向，天影入池宽。
    日暮严城阻，裴回惜据鞍。

宋祁　三年
    三年宦牒托东侯，旌荡危心斛賏愁。
    一命鸿毛徒许国，单身萤火若惊秋。

宋祁　三泉县龙洞洞门深数十步呀然复明皆自然而成
    虬洞閟灵峰，缘虚一线通。
    云披双壁敞，树补半岩空。
    穊竹森烟纛，飞泉曳玉虹。
    重萝不肯昼，阴壑自然风。
    岭断天斜硴§，崖倾日倒红。
    浮邱邈难遇，留恨翠微中。

宋祁　三司晏尚书西园玩菊
    涉园求胜赏，时菊艳秋光。
    散漫仙潭饵，褵褷瑞鹄裳。
    酒熏吹晚蕊，蜂冷抱残香。
    公意周盈感，留杯尽夕阳。

