<!-- { "loadSidebar": true } -->
张元干　喜王性之见过千金村
    春来书劄已西东，喜复相逢乱世中。
    万事变更唯舌在，三年流落转涂穷。
    云收野寺侵廊水，月挂孤帆送客风。
    剩欲留君明日住，夜阑难得一樽同。

张元干　祥符陵老许作先驰归闽因成伽陀赠别绍兴甲戌秋七月书於鹤林山
    无量劫来几相见，莫话南州与北县。
    居士向来业风吹，自合失却本来面。
    今年坐夏在鹤林，许我先驰海舟便。
    三山到日已秋深，且看山门骑佛殿。

张元干　潇湘图
    落日孤烟过洞庭，黄陵祠畔白苹汀。
    欲知万里苍梧眼，泪尽君山一点青。

张元干　辛酉别杨聪父
    春风著意送将归，为赋清江落日低。
    惜别更留烹玉鱠，寓居长记对青猊。
    家山彼此归心速，歧路东西客梦迷。
    重把一樽成怅望，莺啼绿暗草凄凄。

张元干　信中居仁叔正皆有诗访梅於城西而独未暇载酒分付老拙真敢不承
    关山往岁曾冰裂，跋马平坡千树雪。
    疏枝冷蕊最撩人，雪后生香微带月。
    醉中不数长短亭，狐裘拥鼻风前醒。
    十年丧乱岂记忆，一见新诗心目惊。
    平生公辈真豪友，意气相投共杯酒。
    只今流落天南端，怅望中原莫回首。
    及身强健频看梅，此花到眼春光催。
    玉人风味正清绝，但欠雪月相徘徊。
    欲访城西寻醉语，竹篱茅舍知何许。
    携壶藉草傥不嗔，便与此花长作主。

张元干　瑶真馆
    广陵祠里寻常见，又向山阳楼外开。
    须信月明风露下，飞仙玉节有时来。

张元干　叶少蕴生朝
    先生早贵当天升，文章尔雅传六经。
    腹包万卷书纵横，玉堂草制群公惊。
    绣鞯绿发趋承明，意气已向沙堤行。
    出入四纪更宠荣，声华摩空郁峥嵘。
    坐啸十郡历九卿，视公进退为重轻。
    圣神天子开延英，丞辖政地思仪型。
    中开香火祠殊庭，石林高卧忧苍生。
    五载筦钥司陪京，貔貅百万环屯营。
    大江千里依长城，控制勍敌坚其盟。
    诏书移镇来旆旌，山川草木知威名。
    潢池桴鼓令不鸣，尽归戏下息斗争。
    维师鹰扬宇宙清，指顾号令驱风霆。
    小试擒纵孰敢撄，部曲爱戴如父兄。
    太阿龙泉发新硎，逆顺之势如建瓴。
    纶巾羽扇宽作程，韬略堂堂时俗评。
    乞师未用牛酒迎，胸次自有堂上兵。
    奸宄革面输忠诚，碧海不复鱷鲵腥。
    细数前辈存典刑，烂烂伴月唯长庚。
    岁时建已岳降灵，三奇天运乙丙丁。
    良辰乐事非难并，香凝燕寝合鼓笙。
    舞翻流雪歌啭莺，儿孙绕膝奉兕觥　　
    安舆彩服寿且宁，五福共应南极星。
    庞眉鹤骨超粀铿，清都绛阙吞蓬瀛。
    明年正拜居阿衡，炉锤造化推至诚。
    黼藻王度重丹青，云龙会遇真千龄。
    羲和日驭无亏盈，永佐火德辉炎精。

张元干　叶少蕴生朝三首
    绛节霓旌下九天，括苍初识地行仙。
    桃华海上三千岁，凤历人间五百年。
    可但彤弓寻节制，要知黔首望陶甄。
    香凝燕寝森兰玉，会见貂冠总附蝉。
全　　诗　张元干　叶少蕴生朝三首
    绿发耴翔翰苑春，升平三辅已朱轮。
    诗成山谷句中眼，名应石林天上人。
    耆旧政须廊庙具，蕃宣聊寄股肱臣。
    生朝剩欲为公寿，醉里苹花度曲新。

张元干　叶少蕴生朝三首
    元戎玉帐凛霜威，谈笑何妨羽扇挥。
    平日丹心驰象阙，长年彩服奉慈闱。
    谁无五马人生贵，独有三奇命世稀。
    志在麟经成事业，颇闻天子诏公归。

张元干　夜宿宗公丈室求诗甚勤为赋五字
    林表登层阁，秋声隐暮钟。
    雅归苦竹寺，雨闇乱云峰。
    屡乞留新句，重来访旧踪。
    松门罕车马，似喜老夫逢。

张元干　乙卯秋奉送王周士龙阁自贬所归鼎州太夫人侍下
    语离三秋风，念子万里客。
    我独忧患余，几为死生隔。
    相逢忽眼明，照影俱头白。
    兰若清夜长，连床话畴昔。
    如何功名心，一旦乃冰释。
    卖药真徉狂，穿云忘迁谪。
    不然蔬笋肠，宁无瘴烟色。
    良由火枣成，内景充尺宅。
    下视陋九州，槐安等称国。
    绝怜蛮触争，亦复弄兵革。
    乱来更多事，老去觉世窄。
    归欤桃花源，斑衣作儿剧。
    此乐人所稀，今我那得得。
    他时南山南，寄书北山北。

张元干　雍熙堂
    鼎彝勋业推元老，文采风流及后昆。
    家世从来耐官职，百年犹见典刑存。

张元干　咏二疏
    两傅常存好老心，汉廷元自少知音。
    归来日日相娱乐，赖有君王旧赐金。

张元干　用折枢韵呈李丞相二首
    参陪仍许瘦筇支，长者登临敢后期。
    钟断白云飞雨过，月生青嶂夜凉时。
    心知胜地都忘睡，喜听连床共和诗。
    莲社风流增荔子，余生长健更何为。

张元干　用折枢韵呈李丞相二首
    莫问蒲萄出月支，不缘瓜枣访安期。
    轻红满地人慵扫，空翠霑衣雨足时。
    松荫晴泉听落涧，蝉嘶晚吹助裁诗。
    公乎此去归廊庙，无用山中怨鹤为。

张元干　游东山二咏次李丞相韵　榴花谷
    公如谢传暂闲身，我亦归来效季真。
    山屐数陪销暇日，诗篇常许和阳春。
    虚怀寄傲三休外，洗眼旁观万态新。
    谷口榴花解迎客，骑鲸端为谪仙人。

张元干　游东山二咏次李丞相韵　鱣溪
    寒木高萝几曲溪，断碑零落卧荒祠。
    澄潭想像云头涌，悬瀑依稀雨脚垂。
    地轴漫烦龙虎战，天符那得元神私。
    茫茫造物殊难晓，要是为霖自有时。

张元干　游庐山
    古木寒藤挽我住，身非靖节谁能留。
    多惭不及鸾溪水，长向山前山后流。

张元干　艅艎斋
    人间日日有风波，不系虚舟奈若何。
    袖取平生济川手，行藏终与祖同科。

张元干　与富枢密
    和气从容一笑春，如公今是暂闲身。
    伊蒲馔设无多客，藆蕁花繁正恼人。
    已遣炉熏通鼻观，更分茗碗瀹心尘。
    僧房长夏宜幽僻，杖屦频来顾问津。

张元干　圆通秀禅师送逊公首座赴明水请
    卷衲和云离五老，派分三峡济临川。
    兴波作浪从风鼓，莫学世流空度缘。

张元干　再次前韵即事
    太一游行遍九宫，世间无地可宽容。
    坤维莫傍剑门阁，衡岳何依天柱峰。
    睨柱傥能回赵壁，思鲈安用过吴松。
    群羊竞语遽如计，欲息兵戈气甚浓。

张元干　再和李丞相游山
    海山幻出化人宫，楼观新崇万指容。
    云雾入檐银色界，藤萝昏雨妙高峰。
    放怀久已参黄檗，雅志无疑伴赤松。
    欲去更闻狮子吼，忘归桥下兴犹浓。

张元干　再用前韵哭德久
    女无美恶妬深宫，盛德如公果不容。
    何遽盖棺临禹穴，未应藏骨在秦峰。
    论文平日樽中酒，挂剑它年冢上松。
    点检交亲只解少，存亡悲感老情浓。

张元干　再用前韵重哭德久贤使君
    风撼棠梨对殡宫，中郎谈笑孰形容。
    不居上界神仙府，当在补陀孤绝峰。
    至论每符磁石铁，长生空问茯苓松。
    九原可作还知否，底处返魂香最深。

张元干　再用韵奉留聪父
    长饥方朔笑侏儒，岁晚还惊大小余。
    客里论文聊把酒，闲来会面胜通书。
    薄寒欺醉悲清夜，孤月流光怅碧虚。
    何苦相逢又相别，不如供米寓僧居。

张元干　赠庆绍上人
    上人久住湖外游，辛亥春陷孔彦舟。
    长沙城中就驱掠，七十七日遭拘留。
    眼看杀人等蝼蚁，剑血洗尽湘川流。
    张帆方离道林岸，鼓枻已过巴陵楼。
    兵缠妖气草木暗，火炽凶焰云烟愁。
    衣冠子女半同载，俛首悲泣犹惊羞。
    蒙冲颇谙大风浪，舴艋或挂长戈矛。
    两舷矢集闹如雨，势欲欹侧争先投。
    相牵浮湛状菱荇，乍坠出没真凫鸥。
    众生流浪几生死，爱河共海何时休。
    曹成马友互屠灭，偶尔不杀老比丘。
    枯颅茁发虮虱满，得脱性命非人谋。
    孰知贼党亦方便，日供斋钵仍茶瓯。
    南归数年闭户卧，故山精舍松飕飕。
    灰心一切本梦幻，返照逆照无人牛。
    细听此语重叹息，群盗扫迹夫何忧。
    吾闽日前岂不乐，禾稻未穫先麦秋。
    师来访我问居士，我若访师寻净头。

张元干　张丞相生朝二十韵
    凤历推炎德，宗臣系重轻。
    神开丹扆梦，人向紫岩生。
    昴宿秋昮迥，坤维玉露清。
    风云符感遇，草木畏威名。
    不有三灵助，宁无四海惊。
    大江元帝渡，细柳亚夫营。
    劲气吞妖孽，深谋厉甲兵。
    天旋黄屋正，日转赤墀明。
    茅土宜班数，山河旧著盟。
    济时登衮职，命世属阿衡。
    社稷扶持了，乾坤整顿成。
    勋庸多部曲，陶冶遍公卿。
    牙帐罗旌启，萱堂合鼓笙。
    诞辰尊寿母，善倾及难兄。
    庆积基墉固，源长福禄并。
    欲知貂珥贵，倍觉彩衣荣。
    象阙锋车召，沙堤相印迎。
    指麾烽燧静，翊戴泰阶平。
    老鹤三千岁，飞鹏九万程。
    百川浮巨斝，快饮吸长鲸。

张元干　真歇老人退居东庵予过雪峰特访之为留再宿仍赋两诗
    雪卧孤峰顶，斋余闭户眠。
    时容龙象众，来说葛藤禅。
    此日输真歇，平生最信缘。
    从渠魔起谤，把火漫烧天。

张元干　真歇老人退居东庵予过雪峰特访之为留再宿仍赋两诗
