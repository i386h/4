<!-- { "loadSidebar": true } -->
    我欲拔毛为白笔，研朱写诗破公颜。

梅尧臣　永叔寄澄心堂纸二幅
    昨朝人自东郡来，古纸两轴缄縢开。
    滑如春冰密如茧，把玩惊喜心徘徊。
    蜀牋蠹脆不禁久，剡楮薄慢还可咍。
    书言寄去当宝惜，慎勿乱与人翦裁。
    江南李氏有国日，百金不许市一枚。
    澄心堂中唯此物，静几铺写无尘埃。
    当时国破何所有，帑藏空竭生莓苔。
    但存图书及此纸，辇大都府非珍瓌。
    于今已踰六十载，弃置大屋墙角堆。
    幅狭不堪作诏命，聊备麤使供鸾台。
    鸾台天官或好事，持归秘惜何嫌猜。
    君今转遗重增愧，无君笔札无君才。
    心烦收拾乏匮椟，日畏撦裂防婴孩。
    不忍挥毫徒有思，依依还起子山哀。

梅尧臣　永叔寄诗八首并祭子渐文一首因采八诗之意警以为答
    昔闻退之与东野，相与结交贱微时。
    孟不改贫韩渐贵，二人情契都不移。
    韩无骄矜孟无腼，直以道义为己知。
    我今与子亦似此，子亦不愧前人为。
    北都健儿昨日至，扣门乃得所遗诗。
    上言病中初有寄，下言我咏蟠桃枝。
    盛衰开落感残杏，暮春无事羡游丝。
    班班鸠鸣忽怀念，一扫十幅无闲辞。
    洛川花图多品目，斗新争巧始可疑。
    读书又忆石夫子，似蚕作茧诚有之。
    镇阳归梦北潭北，吟此八章谁谓痴。
    最後有文吊尹子，寿夭唑问信所悲。
    共书大轴许传玩，一日百展曾忘疲。
    报君亦欲齰满轴，恐费纸墨令人嗤。

梅尧臣　永叔进道堂夜话
    海风驱云来，池雨打荷急。
    虚堂开西窗，晚坐凉气入。
    与公话平生，事不一毫及。
    初探易之奥，大衍遗五十。
    乾坤露根源，君臣排角立。
    言史书星瑞，乱止由不戢。
    巨恶参大美，微显岂相袭。
    陈疏见公忠，曾无与朋执。
    文章包元气，天地得嘘吸。
    明吞日月光，峭古崖壁涩。
    渊论发贤圣，暗溜闻鬼泣。
    夜阑索酒卮，快意频举挹。
    未竟天已白，左右如启蛰。

梅尧臣　永叔内翰见访
    内相能来顾，为郎乐有余。
    儿童争拂榻，门巷劣容车。
    掩扇知秋意，窥墙省旧书。
    经年三枉驾，未与故人疏。

梅尧臣　永叔内翰见过
    我居城东隅，地僻车马少。
    忽闻大尹来，僮仆若惊鸟。
    入门且坐笑，丰颊光皎皎。
    问我餐若何，依旧抱糜{左麦右少}。
    问我诗若何，亦未离缠绕。
    我庭有蔾苋，不堪秣騕褭。
    我壶无醪醴，不能犒介绍。
    乃喜百事稀，来此与世矫。
    固非傲不往，心实压扰扰。

梅尧臣　永叔内翰见索谢公游嵩书感叹希深师鲁子聪几道皆为异物独公与余二
    昔在洛阳时，共游铜驰陌。
    寻花不见人，前代公侯宅。
    深堂锁尘埃，空壁斗蜥蜴。
    楸阴布苔绿，野蔓缠石碧。
    池鱼有偷钓，林鸟有巧射。
    园隶见我来，朱门暂开辟。
    园妇见我还，便扫车马迹。
    何以扫马迹，实亦畏他客。
    我辈唯适情，一叶未尝摘。
    他人或所至，生斗不得惜。
    又忆游嵩山，胜趣无不索。
    各具一壶酒，各蜡一双屐。
    登危相扶牵，遇平相笑噱。
    石捣云衣轻，岩裂天窗窄。
    上饮醒心泉，高巅溜寒液。
    下看峰半雨，广甸飞甘泽。
    夜宿岳顶寺，明月入户白。
    分吟露气冷，猛酌面易赤。
    明朝循归途，两胫痛苦刺。
    日旱就马乘，香草路迫厄。
    却望峻极居，已与天外隔。
    薄暮投少林，漱濯整冠帻。
    碑观巡幸僧，指古定空壁。
    誓将新咏章，灯前互诋擿。
    杨生謢己短，不字不肯易。
    明年移河阳，簿书日堆积。
    忽得谢公书，大夸游览剧。
    自嵩历石堂，藓花题洞额。
    其文曰神清，固非人笔画。
    乃知二公贵，逆告意可赜。
    遂由龙门归，里堠环数驿。
    我时诗以答，或歌或辨责。
    责我不喜僧，性实未所获。
    凡今三十年，累冢拱松柏。
    唯与公非才，同在不同昔。
    昔日同少壮，今且异肥瘠。
    昔日同微禄，今且异烜赫。
    昔同骑破鞯，今控银辔革。
    昔同自讴歌，今执乐指百。
    死者诚可悲，存者独穷厄。
    但比死者优，贫存何所益。

梅尧臣　永叔内翰遗李太博家新生鸭脚
    北人见鸭脚，南人见胡桃。
    识内不识外，疑若橡栗韬。
    鸭脚类绿李，其名因叶高。
    吾乡宣城郡，每以此为劳。
    种树三十年，结子防山猱。
    剥核手无肤，持置宫省曹。
    今喜生都下，荐酒压葡萄。
    初闻帝苑夸，又复主第褎。
    累累谁采掇，玉碗上金鳌。
    金鳌文章宗，分赠我已叨。
    岂无异乡感，感此微物遭。
    一世走尘土，鬓颠得霜毛。

梅尧臣　永叔请赋车螯
    素唇紫锦背，浆味压蚶菜。
    海客穿海沙，拾贮寒潮退。
    王都有美酝，此物实当对。
    相去三千里，贵力致以配。
    翰林文章宗，炙鲜尤所爱。
    旋坼旋沽饮，酒船如落埭。
    殊非北人宜，肥羊噉脔块。

梅尧臣　永叔席上分韵送裴如晦
    霜华夜夜浓，汴水日日减。
    行迈唯恐迟，离怀不须黯。
    远轻吴江潮，乃见丈夫胆。
    君意应洗然，吾方困尘惨。

梅尧臣　永叔赠酒
    大门多奇酝，一斗市钱千。
    贫食尚不足，欲饮将何缘。
    岂能以口腹，屈节事豪权。
    闭户饱於齑，作诗涌如泉。
    一日复一夕，醒目常不眠。
    穷腊忽可怪，双壶故人传。
    呼儿欲自酌，瓦盏无完全。
    其能饔甘脆，而况侑夭妍。
    却令情怀恶，分与富贵偏。
    收拾不复尝，排置屋角边。
    傥有嘉客至，倾倒相与颠。
    何暇问浓薄，但觉窗扉旋。
    谁识我为我，宾主各颓然。
    始得语且横，既醉论益坚。
    曾不究世务，闲气争古先。
    毕竟两未决，辨吻空流涎。
    嗟我儒者饮，聒耳无管弦。
    虽云暂欢适，终久还愁煎。
    自甘不偶死，宁慕金印悬。
    愿频致此物，勿恤疮檐肩。

梅尧臣　永叔赠绢二十匹
    凤皇拔羽覆鹑鶡，鹑鷃幸脱僵蒿蓬。
    昔公处贫我同困，我无金玉可助公。
    公今既贵我尚窘，公有缣帛周我穷。
    古来朋侪义亦少，子贡不顾颜渊空。
    复闻韩孟最相善，身仆道路哀妻僮。
    生前曾未获一饱，徒说吟响如秋虫。
    自惊此赠已过足，外可毕嫁内御冬。
    况无杜甫海图坼，天吴且免在褐躬。
    瘦儿两胫不赤冻，病妇十指休补缝。
    厨中馁婢喜有望，服鲜弃垢必所蒙。
    梁上君子切莫下，吾非陈寔何尔容。

梅尧臣　永叔自南阳至余郊迓焉首访谢公奄然相与流涕作是诗以写怀
    郭门临汝水，镜色入高衢。
    鞍马过其上，尘襟荡已无。
    及郊逢故友，出涕各沾襦。
    神物丧头角，空存尾与躯。
    沟木失匠斲，谁施蓝与朱。
    并辔不能语，斯文其已夫。
    归来授予馆，自为炊雕胡。
    且勿厌兹会，日月易以徂。

梅尧臣　永州守王公憊寄九岩亭记云此地疑是柳子厚所说万石亭也因为二百言
    天地磨今古，贤愚为埃尘。
    草树易变改，山川无故新。
    眷言零陵守，白发驾朱轮。
    间来问遗老，俯迹哀昔人。
    昔人者谁欤，元和前放臣。
    下士穷幽荒，憔悴楚水滨。
    试观当时记，图写未必真。
    最苦来黄溪，坐石数游鳞。
    有鸟大如鹄，东向立不踷。
    始买钴鉧潭，鄠杜难计缗。
    冉溪袁家洞，乱石多磷磷。
    深里与沸白，若尽无穷津。
    石渠连岩泓，菖蒲被其垠。
    穷胜得其诡，众美谁齐均。
    西涧石为底，岂无芹与苹。
    涧崖如堂席，涧响如龙唇。
    折竹扫陈叶，罗榻同众宾。
    其言粲星斗，百岁犹比晨。
    万石乃浅近，尚可资覆巾。
    而况前所说，但恐烦镌珉。

梅尧臣　咏秤
    圣人防争心，权衡为之设。
    後世失其平，有星徒尔列。
    物物尚可欺，铢铢不须别。
    将淳天下民，安得必毁折。

梅尧臣　咏官妓从人
    少为轻薄悮，失行落优倡。
    去作小家妇，愿同贫里装。
    无心歌子夜，有意学流黄。
    他日东郊上，谁人见采桑。

梅尧臣　咏怀
    西方有鸟鼠，生死同穴居。
    物理固不测，孰言飞走殊。
    雄雌岂相匹，饮啄岂相须。
    一为枝上鸣，一为莽下趋。
    苟合而异向，世道当何如。

梅尧臣　咏怀
    一身头面间，所用盖有长。
    两耳主於聪，两目主於光。
    维鼻主於嗅，维舌主於尝。
    以耳辨黑白，以目分宫商。
    以鼻识酸咸，以舌闻嗅香。
    各各反尔用，安得无悲伤。
    此能而兼彼，自劳由不量。
    寄言世上人，欣欣蹈其常。

梅尧臣　咏怀
    东方有野父，禳田一豚蹄。
    复操一盂酒，祝谷满吾栖。
    百金请救兵，所欲奢所齰。
    彼何滑稽生，仰天独笑齐。

梅尧臣　咏怀
    自余居田野，未免病与贫。
    常把神农书，每以药物亲。
    处方犹持法，义比君使臣。
    但恨无余资，岂及疗我邻。
