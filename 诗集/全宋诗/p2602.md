<!-- { "loadSidebar": true } -->
    有守卧淮壖，聆风竦予企。
    他日果西归，角巾望松梓。

宋祁　寄题滑台园亭
    有处行春住杏鞯，列亭相望斗翚联。
    花衔晓圃三竿日，树绕洪河一曲天。
    芳草细迎吟路屐，翠篙徐转饮溪船。
    胜游惠政成双纪，乞与州图后世传。

宋祁　寄题眉州孙氏书楼
    鲁简多年屋壁藏，始营翚棘瞰堂皇。
    髹厨四匝香防蠹，镂椠千题缥制囊。
    定与乡人评月旦，何妨婢子诵灵光。
    良辰更此邀清赏，庭树交阴隽味长。

宋祁　寄题外门亭园
    外家真大隐，亭圃枕城闉。
    谈树能留客，飞鸥不畏人。
    白云仙岭曙，脩竹禊堂春。
    溪远寻难尽，林幽趣旋新。
    爱山仍作屐，裁縠便为巾。
    僧赴禺中饭，樵归落照粼。
    宅成翻忝相，里旧况依仁。
    千骑过从数，连章刻翠珉。

宋祁　寄题相台太尉韩公昼锦堂
    瑞节前驱昼锦身，堂成署榜示州民。
    迁莺贺燕翩翻集，大树甘棠次第春。
    漳岸夕波能沼溜，魏堂暾日弄梁尘。
    君看千古青编上，得意如公有几人。

宋祁　寄题药山牛栏庵壁
    昔人牛口下，胥宇化南州。
    祖地千灯续，荒垣八字留。
    漏长莲叶晦，园胜柰阴稠。
    后嗣推崇意，同风古佛流。

宋祁　寄题元华书斋
    比日投簪隐，孟逢列舍椽。
    值岩因凿牖，仍磵即疏泉。
    斧烂仙棋路，花飞佛雨天。
    谏帷他夜梦，犹在翠微颠。

宋祁　寄天休学士
    春暝蓬山直，知君思绪多。
    玉蟾吟泻滴，朱幕卧生波。
    谈麈飘无几，书刀削久讹。
    鱼沈江上梦，鸡唱汝南歌。
    落带灯煤暗，双眕露蘥和。
    烟浮温室树，云澹客星河。
    牟首传清{左盾右戈}，章溝痓迥鼍。
    子云惟寂寞，尚自奈嘲何。

宋祁　寄王崇
    筑室占層峰，高眠商岭东。
    钵薰诸佛饭，窗占上皇风。
    饵桂将成父，搴芝固有童。
    惊猿参唳鹤，伸鸟杂经熊。
    客有希何点，人多拜德公。
    春云不持寄，谁欲问山中。

宋祁　寄王共
    沸蚁云罍溢，离鵾雪苑开。
    吏催东府计，卿待楚人材。
    旧隐周萝月，前期禹凿雷。
    我惭芳岁晚，犹俊蹇修媒。

宋祁　寄献淮阳陈相公
    翘才阁下旧宾游，偶得鱼符拥使辀。
    本自炉鎚依大冶，敢言鎗脚是邻州。
    频年废忘抛黄卷，此地优闲养白头。
    漫引双旌非敏政，馀波须仰富民侯。

宋祁　寄献南京致政杜相公
    调元罢后久忘机，三见东山拜诏时。
    言在典谟经舜问，规留廊庙许曹随。
    人间岁月尊黄发，方外讴谣续紫芝。
    举酒祝公千万寿，逍遥长与赤松期。

宋祁　寄献许昌晏相公
    右辅风烟接上都，功成番爱驻州旟。
    炉经万物为铜后，田是诸侯假璧馀。
    合宴金匏催大白，当年宾从照红蕖。
    向来病守成惆怅，不预怀铅奉相车。

宋祁　寄献扬州
    平昔怀亲友，销魂重远辞。
    于今急难地，那复别离时。
    脱木乾坤晚，穷途日月衰。
    忧馀曾得恤，涅罢返无缁。
    楚分多连泽，淮居止杂夷。
    持罇相望意，不减见琼枝。

宋祁　寄献澶渊太傅
    使旆高翻西北云，舟梁横过九江濆。
    文书吏乐轻车府，表帜人知大树军。
    引溉劭农渠雨密，感凉邀会帐霞醺。
    花门车子能歌地，乐职声诗日夕闻。

宋祁　寄襄阳观徐师
    日夕高阳釂羽杯，琳房岑寂外尘埃。
    山庭桂老幽人住，天陆星翻处士回。
    珍树暝猿侵户啸，碧潭仙菊照窗开。
    箕风动地云罗阔，谁伴凌空御寇来。

宋祁　寄药山长老省贤
    南方有尊者，卓锡恋林丘。
    演法三千界，多闻第一流。
    炉烟熏定几，笋脯供斋瓯。
    社约惭成负，霜莲落几秋。

宋祁　寄叶兵部
    吴门练影逐金羁，共羡潜郎得请归。
    殖产旧封千户橘，去台初补五时衣。
    晨杯斗豉江蒪滑，夕俎供糖渚蟹肥。
    分籍未容妨隐趣，海鸥汀鹭对忘机。

宋祁　寄叶道卿
    恳乞东南节，贪荣采绣衣。
    禁中严助往，江上子牟归。
    并觉秋蒪美，时惊夜鹤飞，
    遥知具鸡黍，日与故人挥。

宋祁　寄沂州王学士
    旧租丞相国，新治使君州。
    坐树贪循政，怀铅倦雅游。
    猿惊乡岭树，蜃结海天楼。
    谁见行春盛，东方最上头。

宋祁　寄弋阳王学士
    新年给札汉家台，爱伏枚皋受诏才。
    偃蹇不随虞弁进，栖迟翻逐阮麾来。
    倡优技拙飞觞浅，寒具盘空秘画开。
    早暮传车趋一节，敝冠犹望振穷埃。

宋祁　寄赠高知县
    绿发如云艾绶青，弦歌百里久沈英。
    琴台滞讼投刀释，月观雕章梦草成。
    紫芋蹲鸱编富籍，飞觞浮蚁析朝酲。
    何当入会甘泉计，玉树扶疏倚太清。

宋祁　寄郑天休
    翘车交辟滞东南，盘蕙多年歇赐衫。
    千日醉醒孤共酌，一书开闭遂空函。
    怨归定对王孙草，无恙应随散骑帆。
    倾听囊帷奏嘉颂，清时宁忌绛侯谗。

宋祁　家居
    郁郁行何适，肩肩体寖舑。
    安人非善宦，甯子是真愚。
    北化随江枳，东游谢海桴。
    何须命私驾，危涕避穷途。

宋祁　家居
    赁庑接中林，迷途感慨深。
    穷年不材木，提月退飞禽。
    官宇昏投版，私囊利挫针。
    病呻无用怪，不是显时吟。

宋祁　嘉祐庚子秋七月予还台明年始对家圃春物作
    十年去国老蒙召，今岁始见家园春。
    双燕初来即宾客，群莺相逢如故人。
    蒙茸草树延野色，碎璮鲑菜供盘珍。
    多惭吾黨共醒醉，收得泽边憔悴身。

宋祁　甲申岁首
    故岁时光漏中去，新正甲子卷头开。
    迎新送故祗如此，且尽灯前蓝尾杯。

宋祁　贾子明出东原采撷野蔬并诗见寄
    东郊丰杂芼，遗我一襜盈。
    菊援分阳甲，滕岩下早英。
    溢杯同韭沦，罗案代葵烹。
    顿助高舂饭，兼和不糁羹。
    鲁肱聊可枕，何肉久忘情。
    却为东原句，犹馀三叹声。

宋祁　假节
    误持军印摄中牙，朔雪添成两鬓华，
    大抵不侯宁战罪，由来寡要是儒家。
    山南近暖先迎日，树北缘寒晚作花。
    岁晏知非宦情薄，颍田归兴满苍霞。

宋祁　监中会两禁诸公饮饯吴舍人梁正言富修撰叶龙图以计省不赴作诗见寄
    殊庭诏跸斗车回，学省歌骊宴豆开。
    孺子橐閒同放笔，景山铛暖不停杯。
    桥门细溜生寒沼，经市斜光落晚槐。
    捉尘知君非兴浅，枉教华剧计筹催。

宋祁　见寄
    云梯叱马赋西征，满岁无功答盛明。
    收得桑榆真晚计，倚为箕斗是空名。
    瘢逢美玉终能治，曲诉幺弦久未平。
    壮思虽衰犹得在，一篇申甫为公成。

宋祁　江渎池亭
    一翚掀翅压溪隅，吏事初閒此晏居。
    断岸有时通略彴，轻风尽日战栟榈。
    云鸿送目挥弦后，客板看山拄颊馀。
    芰碧蒲青来更数，江人多识使君旟。

宋祁　江南木芙蓉张子春云其高如树中山地寒才数尺花瘠色淡八月已开
    江南高比树，塞北仅成丛。
    向晚谁争艳，防寒浅作红。
    弄条风淅淅，衔蕊蝶匆匆。
    且作黄花伴，无令叹斝空。

宋祁　江上送客
    十里长皋五里亭，天涯送月泪缘缨。
    洛辞但许凌波渡。桃曲犹烦用楫迎。
    远信即时劳裂素，客心何日免摇旌。
    芳晨莫遣归期晚，碧草江南正乱鸾。

宋祁　江上阻风
    百尺危樯倚曙空，古祠箫鼓隔丹枫。
    谁将一只仙人箭，换作樵溪旦暮风。

宋祁　江夏黄孝恭数遗新诗因以是答
    万里江南客，三年泽畔身。
    惊弦已疮雁，涸辙欲穷鳞。
    日月奔腾晚，烟花感慨春。
    谁能为此曲，无乃数奇人。

宋祁　江休复潞掾
    君家能赋别，释褐重凄然。
    客袂移缁素，离杯并圣贤。
    坐曹烦折狱，奏牍伫怀铅。
    十载青袍困，须饶草色鲜。

宋祁　将到都先献枢密太尉相公
    再试州旟验不才，却将憔悴到中台。
    相车问罢同牛喘，大厦成时与燕来。
    今日谋猷须丙魏，他年宾客但邹枚。
    西园闻道馀春在，尚及花前滟滟盃。

宋祁　将道洛先寄太师文相公
    两鬓蓬飞岁月侵，收还秘殿上恩深。
    鸟毛落尽那胜弹，桐尾烧焦敢望琴。
    前日化工依大冶，今兹旧物恃遗簪。
    尘容喜接荧煌座，未忍公然动越吟。

宋祁　将东归留别杨宗礼十韵
    清白旧家声，论交得宁馨。
    摛华吐凤赋，闻礼堕鱣庭。
    潘夏叨连璧，荀陈更聚星。
    膠投思固漆，渭浊许过泾。
    合坐怀妍唱，分诗写素屏。
    情深方柏悦，性懒自榆暝。
    短羽偏惊月，羁游剧泛萍。
    北梁催税鞅，南郡阻繙经。
    晓色三竿日，离歌十里亭。
    期君促西上，相遇在神坰。

宋祁　将归二首
    远假西南守，三逢梅柳新。
    衰令宦情薄，老惜岁华频。
    郫酿供销日，巴禽巧唤春。
    离家何所恨，雁后作归人。

宋祁　将归二首
    云栈短长亭，今兹重作经。
    邛崃叱残驭，蜀分使回星。
    旅鬓双垂雪，羁怀一泛萍。
    骊驹在门久，此曲若为听。

宋祁　将还都寄献臣
    茂陵移病在穷年，尚省长安在日边。
    生意不随枯树尽，危心重伴死灰燃。
