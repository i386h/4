<!-- { "loadSidebar": true } -->
    人物若非观岁暮，淮阴何必减宣成。

杨万里　过淮阴县题韩信庙，前用唐律，後用进退格
    鸿沟秪道万夫雄，云梦何销武士功。
    九死不分天下鼎，一生还负室前锺。
    古来犬毙愁无盖，此後禽空悔作弓。
    兵火荒余非旧庙，三间破屋两株松。

杨万里　过黄巢矶
    黄巢矶与白沙滩，只是闻名已胆寒。
    自笑南来三换岁，一年一度犯惊湍。

杨万里　过建封寺下连鱼滩二首
    江收众水赴单槽，石壁当流斗雪涛。
    将取危舟飞过去，黄头郎只雨三篙。

杨万里　过建封寺下连鱼滩二首
    梦里篙师忽叫滩，老夫惊杀起来看。
    前船过尽知无虑，末後孤舟胆自寒。

杨万里　过江州岸，回望庐山
    庐山山南刷铜绿，黄金锯解纯苍玉。
    庐山山北泼蓝青，碧罗幛裹翡翠屏。
    昨日山南身历遍，今朝山北舟中看。
    山南是我所部民，山北是我乡中人。
    部民乡人何厚薄，有人问我山美恶。
    诧南赊得乡里嫌，评北又道月且严。
    两平只在一言内，山如西子破瓜岁，
    山南是面北是背。

杨万里　过蕉埙
    枫叶乾余尚小红，苕花飞尽不留茸。
    经旬欲雪还无雪，只作清寒恼杀侬。

杨万里　过金沙洋望小海
    海雾初开明海日，近树远山青历历。
    忽然咫尺黑如漆，白画如何成瞑色。
    不知一风何许来，雾开还合合还开。
    晦明百变一弹指，特地遣人惊复喜。
    海神无处逞神通，放出一斑夸客子。
    须臾满眼贾胡船，万顷一碧波黏天。
    恰似钱塘江上望，只无雨点海门山。
    我行但作游山看，减却客愁九分半。

杨万里　过金台，望横山塔
    昨夜愁勤雨，今朝喜嬾风。
    金台斜岸北，玉塔正船东。
    滩改呈新碛，山回隐暗峰。
    兰溪水亭子，作意定留侬。

杨万里　过金台天气顿热三首
    江云山翠借朝凉，晚日晴波挟暑光。
    旧说长江无六月，暮春已自不禁当。

杨万里　过金台天气顿热三首
    日晒船篷四面炊，几时却得出船时。
    江西未到何须恨，且到三衢也自奇。

杨万里　过金台天气顿热三首
    入到船中气郁蒸，出来船外日侵陵。
    绿波欲沸清何在，青盖张来似不曾。

杨万里　过京口以南见竹林
    行从江北别梅兄，归到江南见竹君。
    却忆西湖湖上寺，梅花如雪竹如云。

杨万里　过景星山山顶一石立又名突星山
    山头孤立玉竛{左立右甹}，天上何年堕景星。
    四面万峰非不峻，如何只是一峰青？

杨万里　过九里亭
    水渚才容足，渔家便架椽。
    屋根些子地，帘外不胜天。
    岸岸皆垂柳，门门一钓船。
    五湖好风月，乞与不论钱。

杨万里　过乐平悬
    笋蕨都无且则休，菜无半叶也堪羞。
    满城都卖雪花荠，昨日愁人未是愁。

杨万里　过临平二首
    临平放目渺无涯，莲荡苹汀不钉牌。
    雪後轻船四捞漉，断芦残荻总成柴。

杨万里　过临平二首
    人家点缀荻花林，水绕阶除雪湿衿。
    最是疏篱与修竹，脚根半入小河深。

杨万里　过临平莲荡四首
    莲荡层层镜样方，春来嫩玉斩新光。
    角头一一张芦箔，不遣鱼虾过别塘。

杨万里　过临平莲荡四首
    莲荡中央劣露沙，上头便著野人家。
    篱边随处插垂柳，檐下小船萦钓车。

杨万里　过临平莲荡四首
    朝来采藕夕来渔，水种菱荷岸种芦。
    寒浪落时分作荡，新流涨後合成湖。

杨万里　过临平莲荡四首
    人家星散水中央，十里芹羹菰饭香。
    想得薰风端午後，荷花世界柳丝乡。

杨万里　过刘村江
    波走痕痕日，江呈岸岸秋。
    清流堪数石，浅涉不须舟。
    野菊知何喜，迎风舞未休。
    归涂愁欲暮，未暮我何愁。

杨万里　过吕城闸六首
    闸头洲子许团栾，古庙萧条暮雨寒。
    榆柳千株无半叶，各青一树碧琅玕。

杨万里　过吕城闸六首
    泊船到得暮锺时，等待诸船不肯齐。
    等得船齐方过闸，又须五鼓到荆溪。

杨万里　过吕城闸六首
    昨宵听尽掉讴声，愁里无眠达五更。
    今夕雨寒泥又滑，作何计会速天明。

杨万里　过吕城闸六首
    等到船齐闸欲开，船船捩拖整帆桅。
    一船最後知何故，日许时间独不来。

杨万里　过吕城闸六首
    才闻开闸总髈欣，第一牵夫有喜声。
    只得片时天未黑，後来天黑也甘行。

杨万里　过吕城闸六首
    道是行船也未行，老夫误喜可怜生。
    要知开闸真消息，记取金钲第二声。

杨万里　过罗溪，南望抚州泉岭
    泉岭诸峰太劣生，与侬争走学侬行。
    苍官总上山头去，一色前驱娖翠旌。

杨万里　过洛社望南湖暮景三首
    南湖隔水见渔灯，鴈落芦汀八字横。
    对面双峰烟雨里，双峰外面是宜兴。

杨万里　过洛社望南湖暮景三首
    暮烟如雨雨如烟，一把珠帘隔远山。
    帘影渐浓山渐淡，恍然移入画屏间。

杨万里　过洛社望南湖暮景三首
    一阵南风似箭来，蒲帆飞上最高桅。
    两边岸柳都奔走，不及追船各自回。

杨万里　过髦塘渡
    雪浪无坚岸，金沙有退痕。
    断桥犹半板，漱树欲枯根。
    为问新来涨，今年第几番？
    昨来愁此渡，已济不堪论。

杨万里　过磨盘得风挂帆
    两岸黄旗小队兵，新晴皈路马蹄轻。
    全番长笛横腰鼓，一曲春风出塞声。
    鹊噪鸦啼俱喜色，船轻风须更兼程。
    却思两日淮河浪，心悸魂惊尚未平。

杨万里　过南荡三首
    秧才束发幼相依，麦已掀髯喜可知。
    笑杀槿篱能耐事，东扶西倒野酴醾。

杨万里　过南荡三首
    近岫遥峰翠作围，平田小港碧行迟。
    垂杨一径深深去，阿那人家住得奇。

杨万里　过南荡三首
    政好行时莫嬾行，犹寒未热雨初晴。
    江西休问何时到，已离南屏第一程。

杨万里　过宁国县
    薄日烘云未作霞，好峰怯冷著轻纱。
    绝怜山色能随我，政用花时不在家。
    骑吏那愁千里远，牡丹各插一枝斜。
    细看文脊空多肉，不似青阳看九华。

杨万里　过彭泽县，望渊明祠堂
    梦里邯郸熟，谈间栗里亲。
    不闻担板汉，曾羡釆薇人。
    停待容来日，商量尚小贫。
    只欺五斗米，典没万金身。

杨万里　过甓社诸湖，进退格，东西长七十里，南北阔五十里
    为爱淮中掌似平，忽逢巨浸却心惊。
    怪来万顷不生浪，冻合五湖都是冰。
    碧玉湖宽容我到，白银地滑没人行。
    兹游只道清无价，清杀诗翁老不胜。

杨万里　过平公桥
    高岸行成路，清渠淡不波。
    荇花深似菊，芡叶皱於荷。
    闻道新桥好，还成带雨过。
    如何平氏店，宿处不逢他。

杨万里　过平望
    望中不著一山遮，四顾平田接水涯。
    柳树行中分港汊，竹林多处聚人家。
    风将春色归沙草，天放晴光入浪花。
    午睡起来情绪恶，急呼蟹眼瀹龙牙。

杨万里　过平望三首
    岂但湖天好，诸村总可人。
    麦苗染不就，茅屋画来真。
    行止随缘著，江山到处新。
    十年三过此，赢得鬓如银。

杨万里　过平望三首
    行得三吴遍，清奇最是苏。
    树围平野合，水隔别村孤。
    震泽非尘世，松陵是画图。
    更添一诗老，载雪过重湖。

杨万里　过平望三首
    小麦田田种，垂杨岸岸栽。
    风从平望住，雨傍下塘来。
    乱港交穿市，高桥过得桅。
    谁言破书箧，檐取太湖回。

杨万里　过鄱阳湖天晴风顺
    湖外庐山已见招，春风好送木兰桡。
    青天挟日波中浴，白昼繁星地上跳。
    万顷琉璃吹一叶，半簪霜雪快今朝。
    庐陵归路从西去，却峭东帆趁落潮。

杨万里　过鉼山江口
    下却诸滩水渐平，舟行已远上饶城。
    酒家便有江乡景，绿柳梢头树玉瓶。

杨万里　过秦淮
    晓过新桥启轿窗，要看春水弄春光。
    东风作意惊诗眼，搅乱垂杨两岸黄。

杨万里　过青阳县，望九华山，云中不真。来早大露，竟不见其全三首
    山长百里玉孱颜，百里何缘尽好山。
    只是县前青一簇，九芙蓉出五云间。

杨万里　过青阳县，望九华山，云中不真。来早大露，竟不见其全三首
    肩舆过了九华西，恨杀秋云故故低。
    遮尽奇峰时放出，逐峰放出不教齐。
    
    
杨万里　过青阳县，望九华山，云中不真。来早大露，竟不见其全三首
    懊恼西来不见山，五更指准月中看。
    却将香雾宽裁幕，性燥和天总一漫。

杨万里　过润陂桥三首
    润陂初上板桥时，欲入江东尚未知。
    忽见桥心界牌子，脚根一半出江西。

杨万里　过润陂桥三首
    却忆庚寅侍板舆，过桥桥断费人扶。
    重来一见新桥了，泪湿秋风眼欲枯。

杨万里　过润陂桥三首
    历览溪中有底鸣，萧然芦叶蓼花汀。
    元来轿顶鸣鸣响，将谓风声是鴈声。

杨万里　过若山坊进退格
    绿涨空中幄，黄铺地上云。
    风条钩过轿，雨穟没行人。
    夹路桑千树，平田稻十分。
    泽行殊不恶，物色逐村新。

杨万里　过三衢，徐载叔采菊载酒，夜酌走笔二首
    征涂半月客尘黄，今夕初逢一雨凉。
    冷笑菊花堪计会，为君八月作重阳。

杨万里　过三衢，徐载叔采菊载酒，夜酌走笔二首
    疾风动地雨倾荷，一事商量君信麽。
