<!-- { "loadSidebar": true } -->
魏了翁　李微之闻其弟贯之西归以诗迓之刘左史和韵属余同赋
    行李营营遍八荒，曲车炙骑趁春忙。
    莞然独笑无人管，寒蕙墙东蜀海棠。

魏了翁　李微之闻其弟贯之西归以诗迓之刘左史和韵属余同赋
    公卿奏疏谩琅琅，谁刃楼兰槛鬼章。
    巢燕豫忧江上北，幕乌未到岗之阳。

魏了翁　李微之闻其弟贯之西归以诗迓之刘左史和韵属余同赋
    滔滔斯世我谁归，置散投閒分亦宜。
    乾鹊颇惊仁鸟害，坚冰已向履霜知。

魏了翁　李微之闻其弟贯之西归以诗迓之刘左史和韵属余同赋
    曩与刘公同一邦，如今背我去堂堂。
    京师尊贵在朝者，为问谁能逾阿章。

魏了翁　李须庆挽诗
    蜜绍方闻学，亲承太史传。
    才资元近厚，辈行最推贤。
    七任二千石，分符三十年。
    天廷无一迹，归伴壑龙眠。

魏了翁　李制置生日
    玉堂人住玉堂山，公论推排授将坛。
    朔垒令严精采异，甘泉烽息雇忧宽。
    北边旧叹无颇牧，西贼今闻有范韩。
    夏屋不知几崇广，唤回春燕下林端。

魏了翁　李制置生日
    披荆重立小朝廷，风递南薰入扇巾。
    大势已冯天祚宋，中兴更赖岳生申。
    扶持命脉还吾蜀，消息精神运此身。
    人原武功归入相，我祈河内且留恂。

魏了翁　梁运判生日
    有歌不必歌吴趋，有舞不用陈巴渝。
    试听天下紫云曲，着意自与人间殊。
    益州刺史梁大夫，高冠长佩鸣清都。
    秋原方集迎车雉，春风欲送升平乌。
    却思忠南海棠处，少日曾此扶亲舆。
    问天乞英荡，叶气为先驱。
    有酒皆郎清，有书皆父腴。
    人逢善旦称吉祝，六引三调何虚邪。
    勿言商声苦太劲，为国纲纪正要渠。
    厥今事势将何如，邻家盗起翁无襦。
    乘风纵缭未渠已，我薪未徙屋未涂。
    天之生贤端有意，平治况是公规摹。
    尽将吉德为寿本，扶桑自昔无荣枯。

魏了翁　廖巴州挽诗
    区区白屋一生酸，落落朱辬两鬓班，
    篆水秋成苍氏富，字江春暖玉人閒。
    二千石禄人常有，九秩年华天所悭。
    手种芝兰香满室，堂堂归去住青山。

魏了翁　临川过永叔植慈竹义木於庭乃榜其堂曰慈义索余诗
    冬笋与霜堇，孝可使之生。
    老槐与枯荆，义可使之荣。
    芸芸天壤閒，何物非吾诚。
    根心贯芽卉，影响於形声。
    过君资孝友，早识真重轻。
    一时东南彦，意气何相倾。
    虚几隐天籁，深居观物情。
    慈竹吾父子，义木吾弟兄。
    夜檐月送影，昼户烟输晴。
    与我一般意，乃和堂堂名。
    竹根头{左角右戢}{左角右戢}，下覆复上承。
    木以同本故，叶叶皆相亲。
    承覆匪强合，相亲谁使令。
    兹有靡不有，斧斤日丁丁。
    原言厚封植，岁晚长青青。

魏了翁　临发潼上许侍郎提刑□饯于东山赋诗留别
    人生出处亦何常，又到涪江江上乡。
    山色如逢故人语，松声仍作去年香。
    红裳大舶满清镜，翠潋白沙明夕阳。
    未省此懽何日更，拟邀明照昏黄。

魏了翁　临邛张夫人之葬某既先事为之识竪今日月有时而某俨在衰絰义不获往
    殗叶重葩两大门，只凭道义世昏姻。
    养成气质槐为芷，发见仪容竹有筠。
    自是子能为国士，何须女必嫁官人。
    世衰俗薄昏成市，三复碑铭愤满巾。

魏了翁　领客泛西湖客赋诗次韵
    鸣鞘踏月大堤长，鼓枻穿云落日黄。
    十里青漪菱草荡，四山红雨杏花冈。
    客从民气觇春事，人在枝头看艳阳。
    长使舟平风色好，世间何世有羊肠。

魏了翁　领客君子轩木芙蓉盛开分韵得红字
    天公富万有，盈宇何充充。
    秋风一摇落，所得缘手空。
    忽於舑悴中，睹此寒露丛。
    天然真富贵，送尽人间穷。
    雅传与骚经，凡卉亦见容。
    胡为抱昭质，一盼独未蒙。
    或讶木末褰，或比水间红。
    至近前上处，至明日方中。
    硕人亦俣俣，於此犹不逢。
    莫我知矣夫，伫立看秋风。

魏了翁　刘少监挽诗
    端重嗤浮俗，深沈烛事几。
    上天陪将相，宥地赞枢机。
    辰告言犹在，朝回事已非。
    空贻郎罢叹，不见子行归。

魏了翁　刘少监挽诗
    天子龙飞日，东征与子同。
    俄将满舡月，换却打头风。
    志尚观其始，规模识所终。
    人才眇然甚，胡不憗遗公。

魏了翁　六月十四次韵樊武仲喜雨
    谁信夔夔解感神，嘤嘤赤子母心熏。
    为将一滴翻瓢水，散作千家举臿云。
    大化无端长寂寂，众形有欲自芸芸。
    更须尽挽天河水，亟与三边洗恶氛。

魏了翁　六月十四日后殿侍立新永康太守成嘉甫朝辞奏事词气恳恻上为嘉纳尝
    严精伐鼓趋晨鸡，龙媒戒仗喑无嘶。
    宰臣奏事左墄降，史臣曳履东阶跻。
    永康太守臣申之，上殿音吐干虹蝩。
    曰臣前领大农簿，试郡得请今当西。
    鞑人求通反其使，金人匿壮招叶携。
    勿言残金继前好，将贰鞑靼摇青齐。
    时将有反事有间，玩岁愒日忧噬脐。
    皇帝瞿然日是是，伸颐颔首天听低。
    贴黄更请磔叛将，褒恤死事不可稽。
    散关皂郊已平地，白环黄牛犹溃堤。
    分台列阃越秦视，体统涣散人情睽。
    上云私意误大事，谆谆切切重提撕。
    申之又言故臣丙，昔尝有德于坤倪。
    上雇指臣曰安丙，申之顿首如含凄。
    纷纷交情异生死，独此推本祛群迷。
    臣时张拱立帝傍，螭头恨无千赫蹏。
    为王留行力不足，戴目处此羞梁鹈。
    宫无小大莫非事，勇为天子绥群黎。
    天如有意听臣归，问天重乞青玻瓈。

魏了翁　鲁提干以诗惠分茶碗用韵为谢
    秃尽春窗千兔毫，形容不尽意陶陶。
    可人两碗春风焙，涤我三升玉色醪。
    铜叶分花春意闹，银瓶发乳雨声高。
    试呼陶妓平章看，正恐红绡未足褒。
    
    
魏了翁　罗承事挽诗
    人为浮名若挂钩，夫君知命独休休。
    寒乌落日风林晚，老雁长云夜壑秋。
    宝剑装留松影里，黄金籯在架签头。
    便随丹旐堂堂去，宰木号寒起伏牛。

魏了翁　罗监庙挽诗
    春风擢擢秀阶庭，岁晚悠然物外身。
    不把簪缨伤野趣，肯迂剑骑拂天真。
    种成坟上一枝桂，空老堂前百岁椿。
    乡里善人今已矣，龙门送客一酸辛。

魏了翁　罗五星善奕棋干诗
    少年不识棋，但见剥剥琢琢更相围。
    有人指授予，冲关夺角劫复持。
    少年不识星，但见腷腷膊膊还如棋。
    亦有告予者，缩赢伏见元有期。
    七年五溪读书暇，时把二事相悦怡。
    久之剨然悟，是閒有数人不知。
    三百六十一棋子，此是乾策藏其奇。
    万有一千五百二十星，若以三十六乘之。
    乘之既尽除坤策，恰与棋数无参差。
    此理极精密，归后不复思。
    罗生挟二长，过我沪之湄。
    恍如著我五溪上，欲与之语无閒时。
    此须静观乃有得，而我家住西山西。
    生揣我，何时归。

魏了翁　马少卿挽诗
    重葩殗叶露华浓，不忝家声得似公。
    言行端和今世楷，貌心醇质古人风。
    直将趋走二三节，换取宽閒五百弓。
    如此名卿缘手尽，同时更送竹溪翁。

魏了翁　茂叔兄还乡北郊酌别
    动是三年别，才堪十日留。
    苍头相与并，软语未能休。
    只搅赵遥梦，真成浪泊游。
    相期各努力，岁月鬓边遒。

魏了翁　墨梅
    素王本自离缁涅，墨者胡为乱等差。
    玄里只知杨子白，皜中谩见圣人污。
    分付商岩谱此花。

魏了翁　某曩在遂宁尝赋木犀云茂树幽花兀老苍不随众卉入词场虎头点点开金
    洞烟溪月楚山苍，万木辞林稼涤场。
    老桂挟秋清入骨，明河倚树烂成章。
    城隅静女閒逾美，泽畔累臣晚更香。
    若数秋花饶此品，未容陶菊逞孤芳。

魏了翁　某偶为木犀有赋遂别驾诸丈光和盈轴因惟晋以后名科第曰折桂两无相
    澹云明露立苍苍，不识从来声利场。
    晋士羽浮轻兴喻，唐人承误转周章。
    高谈天上兔蟾影，卑拟人閒龙麝香。
    犀桂自殊苦相累，都将荣进溷真芳。

魏了翁　南阁行
    北城之阳有南阁，李家石林丈人作。
    上有储皇资善颜，下有先世淳熙脚。
    前瞻平远后闉阇，左揖蝏颐右龙鹤。
    丙丁架上书衡从，甲乙槛前石参错。
    有时晨策披氤氲，九万帝青闯帘幕。
    有时夜九凭泬寥，海牛挂空月为箔。
    啾嘈市声不我即，淡沱春风无处着。
    斯干秩秩兄弟好，伐木丁丁友朋乐。
    我亦时为末至宾，尊前往往追酬酢。
    主人挽我观南山，南山分明在天角。
    岂不陪朝難，浮云翳林薄。
    浮云白衣苍狗耳耳，须臾变态山自若。
    置之姑勿道，原言细商略。
    试观天地之最中，坎北离南北俨成列。
    人以一心位两间，取角为离岂徒设。
    譬如南物皆相见，又如日中纤微靡不炤，
    亭亭当当亦绰绰。远看鸢鱼近夫妇，
    仰观宇宙俯今昨。随事炯然存，
    旦昼敢金铄。金人闻此笑而兴，
    谓我此言亦观噱。次成古歌行，
    聊当南阁说。

魏了翁　南郊祖帐赋五十六言呈刘左史
    绿水青畦泼眼明，红英翠柏伴将迎。
    春怀拍拍浑无极，王事匆匆苦有程。
