<!-- { "loadSidebar": true } -->
    一从识得性分明，懒作春池鼓吹声。
    闲把六门深锁断，白莲香散水风清。

释绍昙　天台三圣图赞
    人无害虎心，虎无作人意。
    彼此不关防，何妨打觉睡。

释绍昙　天台三隐赞
    门钩弗解开扃，苕箒不能扫地。
    解说杜撰文书，背后有人切齿。

释绍昙　天童德大师火后妆五百罗汉画五十三参建净发库砌松行求纪其实二偈
    南询五十三知识，辊入天台五百牛。
    总被东山涂污了，驴腮马颔得人羞。

释绍昙　天童德大师火后妆五百罗汉画五十三参建净发库砌松行求纪其实二偈
    剃得头光快活生，万松影里唱歌行。
    脚头脚底通霄路，平处孤危险处平。

释绍昙　天童送深兄归湖州
    采樵深入万松关，踏破类云几朵山。
    担折蓦知柴束重，掉头归唱月弯弯。

释绍昙　挑荠
    小奚挑荠携篮去，寻遍颓垣与荒圃。
    根染微黄怯晓霜，叶铺嫩绿滋春雨。
    沙瓶鸣井{奭右斗}寒泉，
    膏泥濯尽夸芳鲜。松风飋飋沸茶鼎，
    晴窗唤醒幽人眠。细嚼甘香凝齿颊，
    味与首阳薇不别。茆舍清贫东未涯，
    搜吟况有梅梢月。五陵玉筹耽膏腴，
    岂知菜味天渊殊。茶罢筇枝发清兴，
    山后山前行一转。

释绍昙　铁钉
    恶钳鎚下翻身去，个个当阳要出尖。
    钉得虚空无缝罅，有完全有不完全。

释绍昙　听叫居亲求语
    幼把儒冠颺壁根，朼来巾侍乳峰僧。
    吟诗清苦规寒子，舂确辛勤慕老能。
    锦镜闲看花琐碎，瀑崖戏击玉棱层。
    惜分阴语宜鞭策，望汝来挑暗室灯。

释绍昙　听乌槛角有感送衍上人归乡
    黄牛背上乌槛角，声声吹作村田乐。
    低入重渊高入云，拟别宫商都是错。
    断烟明灭枯岗西，这呜咿唤那呜咿。
    天地豁空群动息，野花惊秀不萌枝。
    古今酬知何有限，记得完全忘一半。
    木人巧弄没弦琴，石女细呈毡伯板。
    年来节奏总输君，听彻无声自返闻。
    一曲还乡人错听，聚头唤作梅花引。

释绍昙　团栾说无上话图赞
    夙世冤憎，聚头合脑。
    面面相看，说个甚麽。

释绍昙　团垸俞大夫
    贯凤团花巧施设，黑漫漫地转希奇。
    做教底板坚宾著，自有傍人彩画伊。

释绍昙　瓦
    脚尖踢出烂泥团，妙在陶轮转处看。
    盖覆虚空无渗漏，从教头上黑漫漫。

释绍昙　挽王知县
    东晋风流继令名，家传真本换鹅经。
    廉勤自得官中趣，贫节亲书座右铭。
    民感庥仁忘赴壑，子明诗礼为趋庭。
    疾风谁料摧梁木，猿鹤悲鸣不忍听。

释绍昙　挽颜伯涯制斡
    握手论盟二十年，瘦筇曾约上危巅。
    雪崖未遂同观瀑，玉沼何期促孕莲。
    桐叶成阴愁引月，菊花无酒冷含烟。
    细看新补东林传，十八贤中又一贤。

释绍昙　王庵和刘府教
    鹿眠芳草印春庭，月挂萝窗晓半扃。
    白发老僧偏爱客，忍寒同看换鹅经。

释绍昙　王鞔鼓
    鼓两片皮谩自己，一回拈出一回新。
    揭天声响疑涂毒，自有临风侧耳人。

释绍昙　危峰
    石头机路难栖泊，险布还同万仞崖。
    到顶方知天下小，草鞋跟断更须挨。

释绍昙　煨芋
    山房不识春风面，地炉宿火煨红软。
    寒涕垂颐午梦醒，饥肠殷殷晴雷转。
    霜猿剥啄启岩扉，漏泄天香入翠微。
    雾幕烟笼收不得，等闲色引白云归。
    破藤床上生涯足，和土和灰擘柔玉。
    放憨一饱万缘空，口唱山歌手扪腹。
    可中真味与谁论，脯麟脍凤徒腥羶。
    向使懒残知有此，肯把虚名眩天子。

释绍昙　煨芋
    粪火香凝午梦初，烂煨黄独替春蔬。
    山童急把柴门掩，只恐闲云引诏书。

释绍昙　为昌州月上人赞布袋
    拄杖不能倚靠，稳跨布袋打坐。
    莫怪喷嚏不成，鼻孔元来无窍。

释绍昙　为丘桂岩司门题和靖雪后看梅图
    破晓湖山入画时，短蓬摇雪傍疏篱。
    一心只在梅花上，冻损吟身也不知。

释绍昙　为圣俞颂橘岩
    洞庭秋晚半青黄，须待霜林熟自香。
    不向悬崖亲撒手，认皮作炎错承当。

释绍昙　为叔向题坐禅蝦蟆
    一从识得性分明，懒作春池鼓吹声。
    闲把六根门锁断，白莲香散水风清。

释绍昙　为惟翁题非画图
    误入蓬壶影里游，谕盟白鸟下沧洲。
    吞波岛屿鳌身黑，映日楼台蜃气浮。
    门逆潮开喧海市，纲沿堤晒簇渔舟。
    晦明晴雨时时别，难把王维腕力收。

释绍昙　为行可维那题子陵钓鱼
    七里滩头古木阴，眼空寰海老垂纶。
    无端钓得刘文叔，却把羊裘污欲尘。

释绍昙　为友题水禽
    淅淅西风肃杀时，枯荷余得折残枝。
    疾风凌风多翻覆，只处姑姑立处危。

释绍昙　为友于题水禽
    衰草汀烟寂寞秋，忍寒孤立懒盟鸥。
    江湖风味髒髒恶，得缩头时且缩头。

释绍昙　为元首座纸灯船
    轻轻点著发光寒，这里停桡舞棹难。
    明暗路岐都照破，放行初不犯波澜。

释绍昙　为圆雪岸题侍月
    终日忙忙继月明，要看杜撰八阳经。
    直饶读到流通分，未必芭蕉著耳听。

释绍昙　为缘积压客求赞
    不假闻思修，巨陃圆通路。
    更拟问如何，数珠木槌子。

释绍昙　为月上人颂秋潭
    白蘯香细桂华清，彻底无痕漾水晶。
    刚被寒山心点污，至今照影欠分明。

释绍昙　为张良臣知府题梅图
    一篷春雪泛西湖，不觉和身入画图。
    千古暗香疏影在，谁云骨冷不容呼。

释绍昙　为周上人赞观音
    小白山头花弄影，潮音洞口浪翻空。
    圆通门启无人入，闲把轮珠立晓风。

释绍昙　维石
    一路机先滑似苔，葛藤窠里出头来。
    等闲击著火星迸，堆得大唐人眼开。

释绍昙　闻竺寺迎号服因成口号
    丝客纷纷鼓乱挝，两山迎接赐衣来。
    白云恐污山翁耳，重锁此门不放开。

释绍昙　闻竺寺迎号服因成口号
    祖庭秋晚日增悲，见得芙蓉便展眉。
    不与狂花争琐细，淄川缘有拒霜枝。

释绍昙　无庵
    销铄玄微万境空，衔花百鸟谩寻踪。
    莫教顽坐精灵窟，门锁乱云千万里。

释绍昙　无见
    色尘锁尽眼头空，著得须弥山万重。
    不似灵云存鉴觉，被桃花换主人翁。

释绍昙　无尽
    老胡移种觉园花，五叶联芒次第来。
    恼乱春风没休日，一枝开了一枝开。

释绍昙　无闻
    缺齿胡僧戏剧多，打虚空鼓唱巴歌。
    山河大地连声笑，争奈聋人耳朶何。

释绍昙　兀庵
    身同枯木倚寒岩，铄尽玄微没许般。
    只麽守些獃怛怛，从教壁倒与篱丹。

释绍昙　西窗
    格样亲传鼻祖家，短檐时见夕阳斜。
    看渠巨辟通方眼，牛过依然露尾巴。

释绍昙　西山净土庵奉寄具足孤松老师
    闻道虚空曾解讲，信疑往决西山亮。
    烟雨溟蒙藓石温，六藏影迹难寻访。
    小径披榛扣竹扉，道人一见掀眉。
    布衲横肩瘦如削，口持密语没停时。
    云檐扫榻延居夏，白莲香散东林社。
    涧水松风说苦空，不资中有生清泰。
    殷勤寄问老孤松，具足门中有正宗，
    灼然嫌佛不肯做，观栖不在梧桐树。

释绍昙　贤首灯侍者求无尽
    灿发心灯耿夜台，一花开了一花开。
    普光明殿重重见，端的传从七佛来。

释绍昙　蚬子和尚赞
    除了捞波一窖无，逢人谩说走江湖。
    蝦针取你性捞摝，不到得拿龙颔珠。

释绍昙　现上人字空甫求语
    二址玄门尽扫除，太虚寥豁月轮孤。
    翻身直透威音外，著得狂花翳眼无。

释绍昙　小师写真请赞
    眉似箒粗，面如漆墨。
    人道慈悲，谁知恶毒。
    蒿篱关猛虎，宽处有威。
    笔管养苍龙，直中藏曲。
    喜臧仓沮，不遇鲁侯。
    忍伯夷饥，不食周粟。

释绍昙　写华严求偈
    衲僧用处得能乖，肯向龙宫鼻嗅来。
    黑墨浓磨涂白纸，重重无尽杂花开。

释绍昙　谢三郎赞
    雨笠烟蓑体露风，只传渔业当心宗。
    当时过得飞猿岭，不到通身是烂脓。

释绍昙　兴化寺
    门照双池镜样明，东西廓喝寂无声。
    紫罗帐里机玄密，虽有珍珠撒未成。

释绍昙　惺惺石
    主人翁已强安名，何待区区唤一声。
    坐得石头穿透底，依然打个不惺惺。

释绍昙　行者智猷求偈之天童
    太白峰前古镜台，没尘埃却惹尘埃。
    担头颺下烂柴橛，忆佤当堂打破来。

释绍昙　休征
    击碎轩辕镜，焚烧黄石书。
    瘦筇春力健，带月访樵渔。

释绍昙　虚叟
    千圣机尘一洗清，心渊绝滓自灵明。
    白头谩说无功用，种得空花结果成。

释绍昙　玄峰
    极尽幽微裂万差，天然鸟道绝安排。
    欲穷顶{左宁右页}翻身句，妙密中防险崖。

释绍昙　漩翁
    和泥合水几经春，只贵随流转得身。
    白浪堆头深掘窖，老来偏解活埋人。

释绍昙　雪矶
    方戴归来就系舟，冻云凝锁玉花浮。
    渔蓑钓罢寻盟去，近岩不知飞白鸥。

释绍昙　雪牛
    堕在虚凝一色边，完全头角不完全。
    溪东西岸难收放，纯白何妨露地眠。

释绍昙　雪崖
    壁立千寻度玉风，绝扪摩处有行踪。
    草鞋踏出毗卢印，见得分明隔万里。

释绍昙　雪崖
    空花翳眼没根茎，平白谁知太险生。
    穷一色边须撒手，且无玄路与人行。

释绍昙　延庆化禅观地平
