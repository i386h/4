<!-- { "loadSidebar": true } -->
    外道殷勤来问佛，有言不问及无言。
    大雄不费纤毫力，良马何曾用举鞭。

释了一　颂古二十首
    清净行者不涅槃，破戒比丘无地狱。
    天台相接到西川，总是自家亲眷属。

释了一　颂古二十首
    白日街头独自行，夜间屋里独自卧。
    山高不碍白云飞，竹密不妨流水过。

释了一　颂古二十首
    清源佛法意如何，米价酬来老太婆。
    眨上眉毛行大道，莫於平地起风波。

释了一　颂古二十首
    心不是佛，智不是道。
    举得十分，未敢相保。
    推条拄杖闲行，切忌回头转脑。

释了一　颂古二十首
    南泉特地指瓶，隐峰便来泻水。
    两人自不识羞，掘地深埋自己。

释了一　颂古二十首
    乌臼分明棒有眼，这僧直是眼无筋。
    假饶打著百千个，切莫将伊挂齿唇。

释了一　颂古二十首
    须知天地共同根，万物从来元一体。
    未审南泉庭下花，几人看了梦相似。

释了一　颂古二十首
    甘贽设粥念摩诃，致见南泉打破锅。
    万事但将公道断，任教四海动干戈。

释了一　颂古二十首
    檀越家中作水牛，收来放去任优游。
    不曾犯著人苗稼，何必南泉对赵州。

释了一　颂古二十首
    大地是眼没处屙，衲僧到此便聱讹。
    须知别有安身诀，会得安身事更多。
    咄，锹子安著在甚麽处。

释了一　颂古二十首
    礼佛无端撞赵州，却将知见作冤讐。
    如今四海平如掌，云自高飞水自流。

释了一　颂古二十首
    殿上从来好功德，如何侍者却疑惑。
    赵州露出赤心肝，问著依然墨漆黑。

释了一　颂古二十首
    钟鼓未鸣先托钵，雪峰平地成饶舌。
    当时一径入僧堂，且看岩头有何说。

释了一　颂古二十首
    的的古帆已挂后，小鱼吞却大头鱼。
    虽然李广运神箭，自古张顚解草书。

释了一　颂古二十首
    春有百花夏有热，秋有凉风冬有雪。
    若无閒事挂心头，便是人间好时节。

释了一　颂古二十首
    竹篦举起成生杀，岂肯容人乱札锥。
    劈脊一挥如荐得，银山铁壁也光辉。

释了一　颂古二十首
    钟楼上念赞，床脚下种菜。
    猛虎当路蹲，时人俱不会。
    黄蘺花开自有时，明州有个憨布袋。

释了一　颂古二十首
    杨岐金圈与栗蓬，吞跳依前事不同。
    大海都来一口吸，更无南北与西东。

释了趕　颂
    赵州狗子无佛性，万叠青州藏古镜。
    赤脚波斯入大唐，八臂那吒行正令。

释灵澄　西来意颂
    因僧问我西来意，我话居山七八年。
    草履只栽三个耳，麻衣曾补两番肩。
    东庵每见西庵雪，下涧长流上涧泉。
    半夜白云消散后，一轮明月到床前。

释龙石　永乐寺
    江云如镜平，月当秋夜白。
    歡乃一声歌，舟中南北客。

释迈贤　诗三首
    门前绿树无啼鸟，庭下苍苔有落花。
    聊与东君论个事，十分春色属谁家。

释迈贤　诗三首
    心间增道气，忍事敌灾屯。
    谨言终少祸，节俭胜求人。

释迈贤　诗三首
    金斝又闻泛，玉山还报颓。
    莫教更漏促，趁取月明回。

释迈贤　诗一首
    扬子江头浪最深，行人到此尽沉吟。
    他时若向无波处，还似有波时用心

释弥光　和参政李汉老
    胡床稳坐已通津，何处更寻不二门。
    八苦起时全体现，不知谁解报深恩，

释弥光　和学士吴元昭
    通身一穿金锁骨，正眼观来犹剩物。
    纵使当机觌面提，敢保敢士犹未彻。

释弥光　偈二首
    梦幻空花，何劳把捉。
    得失是非，一时放却。

释弥光　偈二首
    一物不将来，两肩担不起。
    直下便承当，坐在屎窖里。

释弥光　偈五首
    一拶当机怒雷吼，惊起须弥藏北斗。
    洪波浩渺浪滔天，拈得鼻孔失却口。

释弥光　偈五首
    儿时曾向山前住，老大还归山上来。
    云外堂前逢蔡柳，大家拍掌笑咍咍。

释弥光　偈五首
    一九与二九，相逢不出手。
    冻得鸱吻头，面南看北斗。
    诸禅人，晓不晓，
    地炉火冷莫嫌寒，更有樵夫赤脚走。

释弥光　偈五首
    今朝腊月二十，衲僧门风壁立。
    进前拟问如何，劈面老拳箭疾。

释弥光　偈五首
    和风习习，膏雨微微。
    洗开柳眼，秀出花枝。
    衲僧闻得呵呵笑，也是宗门第八机。

释弥光　颂古二首
    生銕铸就崑崙儿，头轻脚重肚皮大。
    明眼衲僧萨普吒，九十日中看不破。
    看不破，笑倒嵩山破灶堕。

释弥光　颂古二首
    家家尽看野狐儿，见者虽多识者稀。
    百怪千妖俱扫迹，春风已到万年枝。

释秘演　淮上
    危桥当古寺，间倚喜同僧。
    极浦霁秋雨，扁舟明夜灯。
    风沈人语远，潮涨月华升。
    万事空凝念，其如总未能。

释秘演　寄四明教主
    古疏传深旨，清流照瘦颜。
    四方来问道，半世不离山。
    养鹤怜终洁，看云许共间。
    仍闻焚纪质，几欲别人间。

释秘演　贾希德
    山东持木铎，高识世难群。
    览照惊秋鬓，看碑见旧文。
    救时曾抗牍，退迹欲眠云。
    帐外横经者，清朝已立勋。

释秘演　洛阳春
    雨霁园林宿霭微，暖风迟日薦芳菲。
    池蒲露剑惊鱼跃，帘额翻波碍鸟飞。
    好景正繁春未半，小桃初放蝶仍稀。
    间中两两高阳辈，醉泥东君夜不归。

释秘演　山中
    结茅邻水石，澹寂益间吟。
    久雨寒蝉少，空山落叶深。
    危楼乘月上，远寺听钟寻。
    昨得江僧信，期来此息心。

释秘演　书光化军寺壁
    万家云树水边州，千里秋风一锡游。
    晚渡无人过疏雨，乱峰寒翠入西楼。

释秘演　游古观
    参差宫殿倚青天，一别重来四十年。
    老桧挂巢时有鹤，乱云藏洞久无仙。
    春移草色抽新带，雨养苔痕压旧钱。
    两两相逢皆不合，落花流水石炉烟。

释妙弘　和静照诗韵
    莫辞迢递供杯茶，香喷云腴映彩霞。
    两两梦中休说梦，觉来浑是梦中花。

释妙弘　和静照诗韵
    寻幽觅胜到天台，触目风光剪剪开。
    欲问昙猷旧遗迹，千山排闼送青来。

释妙堪　偈
    大荼毒鼓，轰天震地。
    转脑回头，横死万里。

释妙堪　颂古
    一人客路如天远，一个归心似箭轻。
    彼此征途虽有异，须知同日到天廷。

释妙伦　宝藏主请赞
    乾之下，坤之上。
    有一宝，无异相。
    刚地描摸出来，便见许多模糊。
    引一切人到面前，学算鬼丁帐。

释妙伦　布袋和尚赞
    朝向廛中游，暮打市里过。
    滞货卖不行，赖是肚皮大。

释妙伦　崇德圆老请赞
    无圆位中，一毫难状。
    於第二门，有个模样。
    长安城里卓红旗，雁荡峰头翻白浪。
    更要不睹是籍没一切人家财，犹要算白帐。

释妙伦　慈恩泾老请赞
    两耳全聘，双目半昏。
    泾清渭浊，谁与辨论。
    只么厮{左氵右盾}，狼藉破沙盆。
    有个不唧{左口右留}底，刚要面前涂糊背后揩抹。
    黑漫漫地恰似云屯挂向寿峰顶上，往往唤作南山古树根。

释妙伦　达磨赞
    西竺乾，东震旦。
    遍流毒，是者汉。
    不知赚了多少衲僧，至今八错七差三马九乱。

释妙伦　断溪
    绝消息时消息，不流通处流通。
    未达曹源渊奥，依然两段不同。

释妙伦　观音观老请赞
    眼无筋，头无脑。
    是个非个并除，佛兮魔兮俱扫。
    须弥山折箸桃来，眉毛上悬挂恰好。
    是谁识他，观音长老。

释妙伦　观音赞
    皎皎月沈波，萋萋草泣露。
    良哉观世音，不会转身句。

释妙伦　偈颂八十五首
    二千年前，我不如你，
    二千年后，你不如我。
    看看，冷处与你著把火。

释妙伦　偈颂八十五首
    横一丈，竖十尺。
    明眼衲僧，近傍不得。
    若有人向这里转得身吐得气，只园水也未到你吃。

释妙伦　偈颂八十五首
    穿人鼻孔，换人眼晴。
    都来只是这一句子，如何见得，
    题目分明。

释妙伦　偈颂八十五首
    晓花初拆露香新，独向空山冷衬云。
    忽被春风轻触著，淡红脱落乱纷纷。

释妙伦　偈颂八十五首
    花间蝶舞，柳上莺啼。
    瞿昙未晓，达磨犹迷。
    分付丛林能事汉，临机一一好提撕。

释妙伦　偈颂八十五首
    落赖家风彼此知，粗茶淡饭暂相依。
    弟兄毕竟难同活，不免分头各自为。

释妙伦　偈颂八十五首
    四月八，生悉达，
    天上人间闹聒聒。老韶阳，
    要打杀，争似只园妥水蓦头泼。
    阿呵呵，虽是死蛇，
    会弄也活。

释妙伦　偈颂八十五首
    禅禅，断贯索左穿右穿。
    道道，生苕萬横扫竖扫。

释妙伦　偈颂八十五首
    天自高，地自厚。
    一一不是单，三三亦非九。
    唯爱部渎山前丘大翁，见人长揖高叉手。

释妙伦　偈颂八十五首
    前半夏已去，新事不添。
    后半夏未来，旧事不减。
    而今新也旧也，拈向一边。

释妙伦　偈颂八十五首
    布袋打开，拄杖拈起。
    去也由你，住也由你。

释妙伦　偈颂八十五首
    灵山话月，曹溪指月。
    检点将来，只得半橛。

释妙伦　偈颂八十五首
