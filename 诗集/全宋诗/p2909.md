<!-- { "loadSidebar": true } -->
    翻手作春杏开早，覆手秋风叶如扫。
    开元天子是天工，那知尘起长安道。
    我今击鼓一声高彻天，击鼓二声深彻泉。
    天上拂开白日路，地锁制断如飞烟。
    豺狼闻之脑门裂，狐鼠粉碎臭满穴。
    惟有苍鳞火鬣双虬龙，籬云揺雷雨骚屑。
    青天洗出古时青，日月洗出古时朋。
    百谷草木催发生，鸾凤亦作箫韶鸣。
    走上半空望五岳，插天截海蟠金城。
    我皇无为人自宁，此时方表鼓中声，
    写作柳塘击鼓行。

汪莘　鸡雏
    负清抱黄圆如弹，昆仑磅礴幽未判。
    母鸡春日宿鸡栖，躬抱乾坤入烹煆。
    翼之腹之气自蒸，有时踏转令交贵。
    朦朦如因当昼中，惺惺无眠过夜半。
    食时莫怪唤不应，凝然有在应难唤。
    君不见阴阳气足有超越，恍惚惚恍生神观。
    数声隔{彀弓换卵}闻淳音，一点悬胎脱幽赞。
    母鸡惯事徐啄开，可怜毛羽良毰毸。
    却思裹许若为活，踚伏性命能低回。
    啄粟饮水孰教之，天机自动曾何疑。
    三三两两旋母脚，出入南北相追随。
    累然多寡企磊落，倏然后先无定著。
    乘閒疾数数不得，往来旁午依前错。
    闻道轮回少安泊，谪仙那能被法缚。
    秋山归来酒新熟，呼童烹鸡色自若。
    杀与不杀莫忖度，请君寒江倚山阁。

汪莘　己酉夏偶兴
    雨后荷盘可乾汞，日中莲座自焚香。
    儿童拗断垒珠柄，牵出银丝随手长。

汪莘　己酉夏偶兴
    剥开莲子见芳鲜，花叶同心缩翠拳。
    欲记池莲多少朵，一枝荷叶一枝莲。

汪莘　己酉夏偶兴
    两镜手提如合璧，两光相摄万重光。
    重重楼阁重重户，有个瞳人裹面藏。

汪莘　己酉夏偶兴
    两灯射壁两重光，一影俱生一影傍。
    假使百灯同一室，百身还只一身忙。

汪莘　季夏之末鹃声不已
    念尔残胡啼不休，若为春夏抱春愁。
    亦知春去年年事，忆似前时春尽头。

汪莘　寄潘粹
    梦魂何事练溪滨，起自新春向晚春。
    红杏园林催百舌，绿杨洲渚荐重唇。
    一年好处是寒食，三月水边多丽人。
    遥想使想行乐处，牡丹如障草如茵。

汪莘　甲寅西归江行春怀十首
    江行二月正清新，无主桃花不恋春。
    老去情怀甚年少，少年未解惜芳晨。

汪莘　甲寅西归江行春怀十首
    薄晚东风一岸巾，波光挟日战龙鳞。
    寻思来往成何事，只向人间得此人。

汪莘　甲寅西归江行春怀十首
    一层山只一溪斜，偃卧东风恋日华。
    莫把江行生旅思，他年忆此胜还家。

汪莘　甲寅西归江行春怀十首
    香鞴绣轭急朝昏，李陌桃蹊不尽樽。
    满席落花人睡起，始知春兴属柴门。

汪莘　甲寅西归江行春怀十首
    闲来此意本翛然，一点清愁出意边。
    亦似东君无定准，乍晴乍雨恼花天。

汪莘　甲寅西归江行春怀十首
    塞空春意总分明，桃李无言却混成。
    刚被幽禽知此意，风前拈出两三声。

汪莘　甲寅西归江行春怀十首
    二月湖山把酒中，呼猿洞口水涵空。
    醉来剥尽新花蕊，百叠生红未见风。

汪莘　甲寅西归江行春怀十首
    白昼春光绿染衣，东风千里挂帆归。
    竹篱红白花相映，只听鸡声在翠微。

汪莘　甲寅西归江行春怀十首
    西湖扬柳欲栖乌，遥想溪山似画图。
    二月到家寒食近，末梢春境忆西湖。

汪莘　甲寅西归江行春怀十首
    绕屋桃花可得追，迎门犹有海棠枝。
    牡丹未放酴醾小，并入青梅煮酒时。

汪莘　九月十六日出郡登舟如钱塘十七日舟中杂兴
    落日扁舟万古心，半山明耀半溪阴。
    渔盐商贾都来往，纵有客星何处寻。

汪莘　九月十六日出郡登舟如钱塘十七日舟中杂兴
    一簇沙鸥占碧波，手摇双桨叫吴歌。
    大罗只许诗人赋，不许诗人上大罗。

汪莘　九月十六日出郡登舟如钱塘十七日舟中杂兴
    天地穷时事不穷，最伤心处是凉风。
    少年每下悲秋泪，投老情如泪亦空。

汪莘　九月十六日出郡登舟如钱塘十七日舟中杂兴
    两夜江心对泬寥，恍兮惚裹有逍遥。
    堂堂皓月排空出，自觉精神涌碧霄。

汪莘　九月十六日出郡登舟如钱塘十七日舟中杂兴
    碧天似水元非水，碧水如天不是天。
    人现非天非水处，君来何处觅神仙。

汪莘　九月十六日出郡登舟如钱塘十七日舟中杂兴
    白云晚向山中出，白雾朝从水上生。
    三百里滩轰笛过，鬼神惊倒怒龙声。

汪莘　九月十六日出郡登舟如钱塘十七日舟中杂兴
    莘野磻溪亦偶然，每逢耕钓忆前贤。
    春风秋月闲来往，只付时人一醉眠。

汪莘　九月十六日出郡登舟如钱塘十七日舟中杂兴
    横石滩头古钓矶，绿波击破雪花飞。
    老翁识得鱼争处，手把纷竿满意归。

汪莘　九月十六日出郡登舟如钱塘十七日舟中杂兴
    日暮沧江驻客舟，眼前境界起诗愁。
    沿山几处人烟僻，摘粟收麻到白头。

汪莘　九月十六日出郡登舟如钱塘十七日舟中杂兴
    巍然钓石压江滨，烟水茫茫断四邻。
    天帝座边元是客，刘郎何得欲相臣。

汪莘　开禧元年四月自中都挈家还乡寓居城南十二月迁居柳溪上其夜大雪初
    出郭已超俗，住溪尤近真。
    青天素和我，白雪便随人。
    守道何妨贱，藏书不尽贫。
    长怀社中友，共发瓮头春。

汪莘　开禧元年四月自中都挈家还乡寓居城南十二月迁居柳溪上其夜大雪初
    世事偏宜假，吾生只认真。
    少知行路恶，老爱在家贫。
    宁接古时鬼，怕逢今世人。
    涧松方卧雪，野草亦争春。

汪莘　开禧元年四月自中都挈家还乡寓居城南十二月迁居柳溪上其夜大雪初
    群处那相合，单栖正自如。
    好言天外事，懒读世间书。
    指直笔难把，唇濡砚屡嘘。
    倾壶有余沥，窥瓮得残菹。

汪莘　开禧元年四月自中都挈家还乡寓居城南十二月迁居柳溪上其夜大雪初
    每恨投南鹊，尤怜向北枝。
    虽蒙今士笑，恐有后人思。
    运火解朝冻，咽津弃夜饥。
    不来溪上住，那得雪中诗。

汪莘　开禧元年四月自中都挈家还乡寓居城南十二月迁居柳溪上其夜大雪初
    彻骨寒谁觉，回骸暖自醒。
    直须人悄悄，方得物亭亭。
    性伏涵三极，心开烛万灵。
    有僧肥臃腫，怪我瘦竛竮。

汪莘　开禧元年四月自中都挈家还乡寓居城南十二月迁居柳溪上其夜大雪初
    脱命市朝隘，侧身桑梓深。
    山含首阳色，水逞汨罗音。
    中夜不能寐，万端都上心。
    邻鸡犹未动，沙岛已相寻。
    
    
汪莘　开禧元年四月自中都挈家还乡寓居城南十二月迁居柳溪上其夜大雪初
    茅屋冻将压，柴扉寒不开。
    交朋几竿竹，兄弟数枝梅。
    渡口月初出，沙头人正回。
    客居殊自在，岁事亦相催。

汪莘　开禧元年四月自中都挈家还乡寓居城南十二月迁居柳溪上其夜大雪初
    朱减颜逾皱，霜添鬓却新。
    文章应舍我，富贵不如人。
    照破生前物，思穷死后神。
    谓宜休仕汉，何必只逃秦。

汪莘　开禧元年四月自中都挈家还乡寓居城南十二月迁居柳溪上其夜大雪初
    积雪滴还冻，斜阳阴复明。
    千峰浓淡碧，一水浅深情。
    翳卜犹真禄，樵渔亦美名。
    人皆云有命，我独得无生。

汪莘　开禧元年四月自中都挈家还乡寓居城南十二月迁居柳溪上其夜大雪初
    筑室深山裹，开门古涧边。
    月高猿子叫，日晏虎儿眠。
    带雪挑黄菜，敲冰取碧泉。
    不知居士乐，空受俗人怜。

汪莘　腊日晚过杨村写望
    万里溪光一望穿，潜鱼世界白鸥天。
    若为移得溪光去，落日茅斋相对眠。

汪莘　篱阴
    篱阴双蝶趁春晖，轻展新黄试舞衣。
    点草扑花如得意，因何相逐背人飞。

汪莘　立春日山行
    远山残雪献年华，翠黛千层蹙浪花。
    天上画屏描不得，懒移皮屐下邻家。

汪莘　柳枝词
    缲出烟丝轻袅袅，扫成雪帚重垂垂。
    风流举世无过柳，总合殷勤把一枝。

汪莘　陋居五咏　池馆
    丈室明松窗，水竹相因依。
    卢橘冬已花，日出黄蜂飞。
    爱此禅房幽，不踏市朝机。
    时观彼苍意，常与人愿违。
    彼苍不可会，青山又斜晖。

汪莘　陋居五咏　将径
    穿渠带幽径，列竹依清流。
    中有好鸟鸣，暮锁星辰稠。
    北风搅雪花，更觉龙凤遒。
    东皇怜岁寒，丹白如飞浮。
    细履或得得，长歌亦悠悠。
    顾我悲蒋卿，何以致羊裘。

汪莘　陋居五咏　景风院
    昔年浮丘人，池舘藏一丘。
    天门骑鹿仙，浩气压女牛。
    曷来木正落，歌动林塘幽。
    至今五月花，憔悴因郎羞。
    底处牵白犊，超然对清流。
    景风故随车，为我回凉秋。

汪莘　陋居五咏　月台
    呼匠琢山骨，临水起月台。
    一槃古月色，竹影凉毰毸。
    竹影如扫月，月色扫不开。
    居然广寒宫，桂枝苦低回，
    便欲招谪仙，娥眉送琼杯。

汪莘　陋居五咏　竹涧
    散发篁竹中，濯足寒涧流。
    太阳正徘徊，心与爽气游。
    活活走龙鳞，锵锵韵天球。
    於焉种荷花，遥剪西湖秋。
    亦思百顷绿，薰风木兰舟。
    青鸟去还来，白鱼沉更浮。
    竹涧鱼鸟家，益觉吾庐幽。

汪莘　绿阴
    绿阴窗底蔚蓝光，习习清风入座凉。
