<!-- { "loadSidebar": true } -->
袁说友　霞山叶学谕家梅下饮二首
    岁阑何地看梅花，霜日新晴晚更嘉。
    古观去寻寒士屋，山园来近旧人家。
    香传细密闻仍久，影倒高深落又斜。
    同是溪南閒澹者，暂时相赏醉无哗。

袁说友　霞山叶学谕家梅下饮二首
    不待梅梢三两花，任他酒薄漫肴嘉。
    恍然灵运穿林屐，妙矣王维入画家。
    静听喔咿鸡唱晓，明分疏落雁行斜。
    醉吟却是寻芳客，借取残冬一笑哗。

袁说友　夏至日雨
    烟暝千岩木，溪明一带楼。
    片云封旧恨，急雨羒新愁。
    节又匆匆过，诗从轧轧抽。
    病躯无耐暑，老鬓不禁秋。

袁说友　先遗二子鱼于子长逾旬而子长以四子鱼来
    诗来愧我秕糠前，四尾堆盘胜酒船。
    席上已无弹铗恨，感恩何止二赢钱。

袁说友　岘山塔院
    野寺埋荒草，浮屠出近郊。
    松声来葆乐，竹影乱旗梢。
    地僻钟鱼响，庭空燕雀巢。
    断崖流涧远，隐隐下山坳。

袁说友　乡人徐辩道见过自云有升平遗自云有升平遗策当挟之西游乞诗祖行聊
    乡翁初识面，独往定何如。
    客舍风霜急，权门韦布疏。
    北书应有犬，南食尚无鱼。
    身外只遗策，苍苔空故庐。

袁说友　小饮
    残蝉古路无人迹，瑟瑟西风已三日。
    杜门却扫处一室，颠倒笔砚理书帙。
    平生但恐辜吟笔，薄宦云浮奚固必。
    客来相与入诗律，一叶庭柯恍如失。

袁说友　傚东坡从欧阳公咏雪体不用盐玉鹤鹭絮蝶飞舞为比不使皓白洁素等字
    楼头一夜寒声促，但怪重衾惯藏六。
    小窗起听枯叶鸣，更觉凝寒透肌粟。
    乃知龙公修故事，幻作轻细巧翻覆。
    抟空积势欺檐楹，过眼随风满坑谷。
    云涛衮衮浩无际，顷刻庭前三万斛。
    小山爱我已霜鬓，老尽苍崖垂布瀑。
    儿童爱雪不爱身，堆削形橅笑盈掬。
    风梢袅娜困无奈，一一扶头恣敲朴。
    我来苕霅四寒暑，破漏怜渠数间屋。
    无人推户起僵卧，漫把清风继前躅。
    寒炉夜拨终不焰，冻笔呵吟已先秃。
    人间忧乐有定分，雘家乃奏琵琶曲。
    回飚落屑点翠袖，纷纷花映花奴肉。
    杜陵老眼不禁寒，只有诗筒再三读。
    请君早办雪儿歌，唤取诗翁醉醽醲。

袁说友　谢曹宗臣惠诗酒二首
    公今自是客中身，更为閒人念客情。
    料得酒肠终易放，一樽相寄拓愁城。

袁说友　谢曹宗臣惠诗酒二首
    方册相看四十年，客中寻得旧夤缘。
    与君一夜清谈约，已觉羇怀寝不然。

袁说友　谢诚斋惠酒
    褰裳乐得送迎翁，遣句犹烦七字工。
    颇识当年斤斧手，却惭昔日马牛风。
    平生杨敬惟称项，晚岁侯芭只守雄。
    便把黄封红客眼，一尊已当百壶丰。

袁说友　谢惠补之送梁杲墨
    江南黟歙千峰长，盘纡融结百鸟颃。
    钟灵孕秀山之玉，中有石墨时伏翔。
    曹公万斤如赢粮，士龙二螺石髓香。
    人间那得制笔郎，此物我亦成空囊。
    松煤仅贮陈玄光，磨榡未办文檄梁。
    知公腹稿夸成章，梦中盈袖方椟藏。
    仲将一点容升堂，佳哉秀句来一方。
    愧我学书临池旁，幸公琼报毋相忘。

袁说友　谢侃老惠蜜
    酿花流蜜傍虚檐，乞我分甘要属餍。
    刚被平生饱辛苦，自怜嚼蜡不知甜。

袁说友　谢侃老惠乳糕
    多病柘浆酒，閒愁梅雨天。
    婆娑清梦断，剥啄好音传。
    怜我虀盐薄，从渠乳酪鲜。
    莫嗟闻道晚，著意问师禅。

袁说友　谢侃老送苦箂
    箨老泯黄千仞种，个中风味亦佳哉。
    误人政为甘言诱，爱我从渠苦口来。

袁说友　谢李兼善书库寄近作
    笔下陈无己，香分一瓣奇。
    有孙今见嫡，得髓政忘皮。
    怀旧书来日，惊人语妙时。
    犹思频咀嚼，咽子百篇诗。

袁说友　谢梁饬父通判登楼赏雪之约
    茏葱天阔晓光浮，满地斜飞玉作毬。
    好趁阳春歌白雪，政须从事谒青州。
    打门报我樽前约，乘兴须君剡上游。
    清绝有人夸盛事，贰车携客醉南楼。

袁说友　谢王进士惠近作
    秋入淮乡老，风连塞雁悲。
    一书烦故书，七字更新奇。
    我已归帆日，公方客馆时。
    天涯每相遇，不敢爱于诗。

袁说友　谢王提干召饮三首
    坐上红衣未放歌，客间冷面釂金荷。
    惊飞可待闻檀板，拟奈吾家故事何。

袁说友　谢王提干召饮三首
    宾筵笑语杂丝弦，说到山翁更粲然。
    衰鬓岂应妆面侧，陈编只合粉袍前。

袁说友　谢王提干召饮三首
    不惯香风拥妓车，分当清坐冷官卫。
    归来自笑杀风景，却把茶瓯对菊花。

袁说友　谢魏南伯馈假河鲀羹
    江南风物与君论，芦笋蒌蒿荐晚樽。
    举酒不知身在远，隔江谁送假河鲀。

袁说友　谢吴斗南教授惠贡茶
    我愧周行久，君方戴席重。
    一缄驰素茧，五玉卧乌龙。
    滴雪浮瓯浅，濡香过齿浓。
    欲酬新句好，官事正填胸。

袁说友　谢叶秀州惠酒
    雅况尊罍重，高情翰墨余。
    寒窗半杯醲，老眼数行书。
    旧雨故人少，因风来雁疏。
    君侯独怀旧，一岁几相于。

袁说友　谢赵周锡制干和篇
    甫掷抛砖句，俄惊翻水成。
    源泉夸敏思，击钵噤无声。
    白玉雕镌巧，黄金煅炼精。
    我惭非腹稿，不复敢披呈。

袁说友　谢周唐柳分惠宣梨二首
    啄木门初扣，分甘味占高。
    风标夸饤坐，津润忆流膏。
    剩受千梨户，宁辞五藏刀。
    一杯须领意，老欲为渠饕。

袁说友　谢周唐柳分惠宣梨二首
    澹澹夕阳远，行秋塞雁高。
    卷舒连夜烛，长短几檠膏。
    贫岂嗟县磬，家犹及卖刀。
    藜肠惯差涩，更觉近来饕。

袁说友　新繁县麦秀两岐
    丰碑喜瑞熟摩挲，后至深惭拙政多。
    鲁国不闻三月治，渔阳敢说两岐歌。
    年丰今日鱼旟梦，农兆前村鹳鹊窠。
    又见东阡西陌雨，倚楼遥望湿轻蓑。

袁说友　新河
    路转风回四面歌，新河磨尽磨盘河。
    一川涨碧分滩远，万柳排青夹岸多。
    此日经行空叹息，当年功绩未镌磨。
    客游为爱潇湘楚，五日之间一再过。

袁说友　兴化吴宰商卿来书
    百里报消息，一缄劳寄驰。
    但知怀旧切，犹恨得书迟。
    儒者可言政，怀邦当易为。
    问君安否外，别后几篇诗。

袁说友　行麦垄
    农操豚蹄竞谋鬼，已信今年非昔比。
    十日五日风雨时，好语急传儿女喜。
    南来麦熟春事收，东郊日落人影稠。
    骚人一见喜不尽，新诗预庆丰年秋。
    悬知圣德回天地，芒政已修非罪岁。
    目前更看牧羊人，不觉维鱼来梦寐。

袁说友　雄楚亭
    江山万里接西东，吴蜀咽喉此地中。
    奄宅荆州夸楚势，此亭所以得称雄。

袁说友　学宫诸生饮邀予与予野同之二首
    同簉儒宫把一觞，鹿鸣伐木奏深堂。
    要防技痒论文地，莫忆前宵放酒狂。

袁说友　学宫诸生饮邀予与予野同之二首
    少日峨冠英俊场，课余觞饮共徜徉。
    孰知薄宦江湖去，频梦炉亭饼{托扌换饣}香。

袁说友　雪中简林子长
    玉沙飞堕何衮衮，一夜青山损颜色。
    此山底事厌青姿，故学何郎轻傅粉。
    晓来窗户何人开，僵卧欲起惊皑皑。
    微风淅沥卷还起，片片直上双毛来。
    扁舟剩欲敲邻屋，料得羔羊酒初熟。
    琼瑶欲尽不可留，梁园歌吹须君侯。

袁说友　训子
    投老寻三窟，传家只一经。
    呼儿亲料理，开卷熟叮咛。
    我已头居白，谁堪芥拾青。
    颇怀兰与玉，长忆谢家庭。

袁说友　迓金国聘使舟中逢玉簪花
    扁舟伊轧乱秋声，花下新凉暑不侵。
    浓叶衬成螺展髻，芳苞拆尽玉垂簪。
    谁将茉莉评高下，未必清香较浅深。
    把酒问花花不语，微吟空伴小蛩吟。

袁说友　沿溪转山入野亭小饮甚适
    惜此青青一日春，爱閒因得两三人。
    放身度密穷山崦，随意居宽趁水滨。
    逸饮不成愁淡薄，苦吟终是喜清新。
    物华时世相流转，今古之间几窖尘。

袁说友　宴许成子魏华文二魁吴文伯节判陈表之教授卢仲修军资以考西省试同
    昼绣归来自帝京，魁星双照锦官城。
    持衡称职真以事，劝驾何功亦与荣。
    细与论文重款接，要看落笔更纵横。
    我归便作江湖计，试目需君辅太平。

袁说友　扬州堡寨
    西风一舸来扬州，疋马直上新城头。
    环城九里十六步，一一峭壁临深沟。
    俄焉唯喏两军士，众手指示陈其由。
    扬鞭试问筑城意，曰堡曰寨何所谋。
    诵言长淮十六郡，天险地利兹其尤。
    江横万里限南北，藉此屏翰屯咽喉。
    向来强敌蹈此境，夜半一叱遭虔刘。
    平畴旷野不可限，一城未足防侵牟。
    高城西北古城后，因势决策成楚丘。
    四门大开楼橹备，中有万甲藏戈予。
    譬如一铠何足恃，被之重铠前无忧。
    乃知旧臣建议仅出此，我亦策马嗟去休。
    不知城二势则一，添足画它真赘疣。
    君不见紫岩先昔，钓桥深堑先防秋。
    当时方略岂不究，而使浪策为今羞。
    吁哉成事不复说，只恐说计无时酬。
    书生衔命偶经履，一见敢谓可与不。
    世间万事一笑里，轻帆送我催行舟。

袁说友　杨梅
    酒著圆腮重，珠联细叶芳。
