<!-- { "loadSidebar": true } -->
    桑郊又是乘轺去，铃阁虚烦解榻迎。
    旧读春秋究微旨，何须苦说不知兵。

杨亿　送钱易
    霜叶飞梁苑，风樯指上饶。
    江山应有助，别恨寄兰苕。

杨亿　送僧归苏州
    说法雄音敌海潮，一栖京寺叶频凋。
    水田三事衣将弊，香积多年饭顿销。
    忽忆虎邱飞梦到，更闻莲社寄书招。
    好传祖印归南土，莫遣宗风渐寂寥。

杨亿　送僧归天宁万年禅院
    暂别云山几度瓜，方袍初日耀兰芽。
    吟诗池上生春草，说法庭中散宝华。
    桂檝去依随岸柳，松轩归赏赤城霞。
    御书满箧新颁得，应向三吴到处夸。

杨亿　送僧归越
    中林宴坐赤髭繁，水月禅心出世间。
    说法音同海潮震，随缘身比岳云闲。
    曹溪嫡嗣多参见，碧落仙乡遍往还。
    归去旧房秋色晚，润松枝偃雨苔斑。

杨亿　送僧归越州
    旧房稽岭锁春苔，猿鸟欢迎振锡回。
    花雨六时飘讲席，樵风千里送浮杯。
    一乘了义刳心学，三藏真文盥手开。
    迹似孤云本无滞，飘飘新到帝乡来。

杨亿　送僧之大名府谒长城侍郎
    东吴旧寺寄岩隈，驻锡神州久未回。
    琴曲谁知流水意，诗篇自占碧云才。
    庐峰已结白莲社，邺下暂寻铜雀台。
    仙殿主人偏好事，春风铃阁且徘徊。

杨亿　送僧之棣州谒王工部
    雪晴河水正流澌，风卷惊蓬满眼飞。
    客路飘飘携一锡，禅房寂寂掩双扉。
    曹溪衣钵何年得，庐阜香灯几日归。
    贤守相逢膜拜后，都人争劝施珠玑。

杨亿　送邵梁秀才
    君家罨画溪，岁晚忽思归。
    密雪不献赋，流尘空化衣。
    购书藏屋壁，温席奉庭闱。
    清世莫招隐，垂天待一飞。

杨亿　送石枕与参政王给事
    千石碧潭秋水骨，琢成孤枕冷于冰。
    因为江外朱轮守，得自林閒白足僧。
    月幌光寒吞桂魄，暑轩气爽压梅蒸。
    奇章好尚非流俗，愿向萧斋代曲肱。

杨亿　送温州聂從事赴阙
    佩韐来海上，七见岁星移。
    务劇操刀割，书成插羽驰。
    诗传百越徧，诏下九霄迟。
    束带朝阊阖，归艎泛渺瀰。
    旧游聊税驾，雅饮且轩眉。
    郑驿欢相接，牙弦辱所知。
    病惊琼树瘦，醉露玉峰奇。
    上马便西笑，何须诉酒巵。

杨亿　送吴航
    井臼荒凉旅鬓斑，经年索米住长安。
    囊中卖赋金都尽，衣上悲秋泪不干。
    客路飘蓬殊未定，侯门置醴岂成欢。
    担簦忽起东游兴，庭树西风昨夜寒。

杨亿　送张蜕秀才
    许田流寓因相识，岁歷今移十二辰。
    别墅已荒三径草，素衣犹化九衢尘。
    悬瓢颜巷安贫久，泣玉荆山失意频。
    莫向明时便招隐，重来须醉杏园春。

杨亿　送张无梦归天台山
    小隐琼台布水边，独披金诰味重玄。
    晨凫化舄趋轩室，秋鹭翻涛逐楚船。
    养鹤七年知善舞，种芝三秀旧成田。
    飙轮不驻劳宸眷，犀管裁章与世传。

杨亿　送张彝憲归乡
    处处春波满稻畦，海棠零落子规啼。
    一麾远郡方留滞，十里长亭又解携。
    后夜滩声妨客梦，初晴云物入诗题。
    到家为问田园事，桃李犹应有旧蹊。

杨亿　送章安世赴举
    萤烛辛勤十载馀，蔼然高价满州闾。
    一枝未折仙人桂，千里又随乡老书。
    梁苑雪花成赋后，禹门雷鼓化鳞初。
    山城日日望春榜，莫遣南来音信疏。

杨亿　送章頴归乡
    芜秽休嗟负郭田，蹉跎自过鹿鸣筵。
    荆山玉璞空三献，梁苑风尘已十年。
    疏入禁中犹未报，赋成都下早曾传。
    独携书剑归闽岭，共泛烟波入楚天。
    玞玞酒旗邀举白，招招渔艇勸烹鲜。
    棋枰斗胜疑成癖，砧杵惊愁几废眠。
    驿路数程烦托乘，郡斋终日喜谈玄。
    如何弃我还家去，相送津亭一黯然。

杨亿　送章頴寺丞之巴陵
    涔阳從事有嘉声，外计封章薦姓名。
    再命便为千室宰，于飞又出九重城。
    腰悬铜墨才犹屈，吟对江山思转清。
    楚客十年偏遂意，秋风满助紫莼羹。

杨亿　送章四十舅翁东归
    乡黨共推贤，干名二十年。
    早怀荆岫璞，迟下祖生鞭。
    敢谏书无报，徒行履欲穿。
    圣朝公道在，搔首赋归田。

杨亿　苏寺丞维甫知简州阳安县兼携家之任
    神鸡缥碧马金精，西海桑田一掌平。
    苜蓿度关风渐劲，莓苔登栈雨新晴。
    琴斋尽室无归梦，锦里当壚奈宿酲。
    麈柄清谈且为政，莫贪蓌酱学论兵。

杨亿　宿斋太乙宫答李寺丞次韵
    泰畤斋居肃，梧楸荫缭垣。
    露葵深得味，风铎乍成喧。
    绿发松乔侣，丹经黄老言。
    心期阻良久，蝶梦绕朱门。

杨亿　岁暮有怀
    远辞金虎观，来守缙云城。
    鸣律行将尽，枯莇又向荣。
    匏瓜宣父欢，江海子牟情。
    求瘼曾无术，投虚岂有声。
    帝乡成久别，天吏苦遄征。
    漫賏青霞想，唯愁素发生。
    噔清慵揽辔，芜秽欲归耕。
    簿领非吾事，丹臺有姓名。

杨亿　孙及归吴兴
    家在霅溪傍，汀蘯绕舍香。
    草玄偏寂寞，为客苦凄惶。
    泽国聊倾盖，春闱早擅场。
    陔兰行可採，月桂自应芳。
    税驾临沧海，回辕指大梁。
    裂裳趋远道，负米及高堂。
    季子裘虽敝，安仁鬓未苍。
    明年杏园裹，辄莫负春光。

杨亿　孙寺丞知考城县
    早得东堂桂一枝，凌云词赋汉皇知。
    從军久在红莲幕，对策曾临白玉墀。
    霰雪陪游应不晚，弦歌为政莫嫌卑。
    春官宗伯大京兆，喜见门生趋府时。

杨亿　太常乐章三十首其八酌献第四室奏大庆之舞曲
    洸洸我祖，时惟鹰扬。
    潛德弗耀，发源灵长。
    肆类配天，永思不忘。
    来顾来享，百福是将。

杨亿　太常乐章三十首其二皇帝行奏隆安之曲
    祼鬯溥将，宾尸在位。
    玄德升闻，孝思光被。
    公卿庶政，传御师氏。
    至诚感神，福禄来暨。

杨亿　太常乐章三十首其二十八皇帝南郊回御楼将索扇奏隆安之曲
    应门有翼，羽卫斯陈。
    山龙衮冕，律度声身。
    峨峨奉璋，肃肃九宾。
    清明在躬，志气如神。

杨亿　太常乐章三十首其二十二皇帝御殿迎升御座奏隆安之曲
    金奏在悬，群后在位。
    天威煌煌，嚮明负扆。
    玄览穆清，弁冕端委。
    盛德日新，礼容有炜。

杨亿　太常乐章三十首其二十皇帝饮福酒奏禧安之曲
    祀帝圜丘，九州献力。
    礼行于郊，百神受职。
    灵祇格思，享我明德。
    天鉴孔昭，玄祉昭锡。

杨亿　太常乐章三十首其二十九皇帝御楼奏隆安之曲
    圜丘类上帝，六变降天神。
    禋燔礼云毕，使卫肃以陈。
    天颜瞻咫尺，王泽熙阳春。
    玉帛臻禹会，动植沾尧仁。

杨亿　太常乐章三十首其二十六武舞第一
    武功既成，缀兆有翼。
    以节八音，以象七德。
    俣俣蹲蹲，朱干玉戚。
    发扬蹈厉，其仪不忒。

杨亿　太常乐章三十首其二十七第二
    偃伯灵台，功成作乐。
    以昭德容，以清戎索。
    万邦会同，群慝箫勺。
    尽善尽美，侔彼韶箾。

杨亿　太常乐章三十首其二十三引群官作正安之曲
    万邦来同，九宾在位。
    奉璋薦绅，陟降庭止。
    文思安安，威仪棣棣。
    臣哉邻哉，介尔蕃祉。

杨亿　太常乐章三十首其二十四皇帝正冬御殿文舞第一
    八佾俱陈，万邦有奕。
    既以象功，又以观德。
    进旅退旅，执籥秉翟。
    玄化怀柔，远人来格。

杨亿　太常乐章三十首其二十五第二
    阊阖天开，群后在位。
    设业设虡，庭燎晰晰。
    斧扆当阳，虎贲夹陛。
    舞之蹈之，四雝来暨。

杨亿　太常乐章三十首其二十一皇帝回仗干元殿奏采茨之曲
    礼成于郊，迎日之至。
    时乘六龙，天旋象魏。
    端门九重，虎贲万骑。
    四夷来王，群后辑瑞。

杨亿　太常乐章三十首其九酌献第五室奏大定之舞曲
    赫赫太祖，受命于天。
    赤符启运，威加八埏。
    神武戡难，功无间然。
    翼翼丕承，亿万斯年。

杨亿　太常乐章三十首其六酌献第二室奏大宁之舞曲
    文思圣祖，长发其祥。
    锡羡蕃衍，德厚流光。
    眷命自天，卜世聿昌。
    肃祗孝享，降福无疆。

杨亿　太常乐章三十首其七酌献第三室奏大顺之舞曲
    明明我祖，积德累仁。
    居晦匿曜，迈穘惟勤。
    帝图天锡，辉光日新。
    寝弐绎绎，昭事同寅。

杨亿　太常乐章三十首其三皇帝奠幣奏瑞文之曲
    淳精育物，瑞木成文。
    元气陶冶，非烟郁纷。
    玄贶昭格，至和所薰。
    登歌裸献，脄蠁如闻。

杨亿　太常乐章三十首其三十皇帝御楼毕奏隆安之曲
    肆类云华，淳熙溥将。
    雷雨丽泽，云物效祥。
    礼容济济，天威煌煌。
    大赉四海，富寿无疆。

杨亿　太常乐章三十首其十八迎俎奏丰之曲
    有牲斯纯，有俎斯陈。
    柔嘉登薦，昭事惟寅。

杨亿　太常乐章三十首其十二退文舞出奏正安之曲
    左手执籥，右手秉翟。
    进旅退旅，万舞有翼。

杨亿　太常乐章三十首其十九初献奏禧安之曲
    大报于帝，玄德升闻。
    酬齐良洁，姿盛苾芬。

