<!-- { "loadSidebar": true } -->
    试向花翁问花讯，不知花似去年无。

宋伯仁　扬州骑鹤楼
    醉倚阑干独黯然，淮南不比数年前。
    只宜跨鹤翩然去，休说腰缠十万钱。

宋伯仁　羊角埂晚行
    葛裙蒲履帽乌纱，迤逦乘凉到水崖。
    数寺晚钟声未歇，满身明月看荷花。

宋伯仁　夜过乌镇
    望极模糊古树林，弯弯溪港似难寻。
    荻芦花重霜初下，桑拓阴移月未沉。
    恨别情怀虽恋酒，送衣时节怕闻砧。
    夜行船上山歌意，说尽还家一片心。

宋伯仁　夜坐
    柏香烟裹沦山茶，穷似烧丹道士家。
    窗纸渐明寒月上，一肱清梦入梅花。

宋伯仁　有感
    窗户清清半掩门，小儿揩泪立黄昏。
    几多心事无人问，独看梅花月半痕。

宋伯仁　渔父吟
    小舟如雁许，稳稳下波心。
    蓑笠几风雨，江山无古今。
    清歌鸣短棹，红叶满疏林。
    一醉不知世，前村月未沈。

宋伯仁　渔人
    不求豪富不求官，认钵相传一钓竿。
    醉展绿蓑眠便得，满城风雨自春寒。

宋伯仁　雨中
    终日翻盆雨，池亭晚更凉。
    对琴思古意，酾酒惜韶光。
    绿涨便鸥懒，残花笑蝶忙。
    高田皆可插，好与报君王。

宋伯仁　雨中远望
    山匝浓云水匝天，秋容黯淡荻花边。
    潇湘八景谁收去，留下波心小钓船。

宋伯仁　玉泉寺金鱼
    金鳞韬隐已多时，寺壁重泯又有诗。
    龙若久怀霖雨志，不应蟠屈小方池。

宋伯仁　寓目
    暖风轻拨绣帘开，放入双双紫燕来。
    燕子似於人有旧，细衔花片落妆台。

宋伯仁　寓目
    书景逢春渐渐长，博山添爇半匙香。
    梅花一片娇无力，自趁晴风过粉墙。

宋伯仁　寓西马塍
    十亩荒林屋数间，门通小艇水湾湾。
    人行远路多嫌僻，我得安居却尔闲。
    樽酒相忘霜后菊，一诗难尽雨中山。
    何时漾下浮名事，只与田翁剩往还。

宋伯仁　寓兴
    又近重阳节，伤心事可嗟。
    塞鸿河洛志，篱菊古今花。
    苦雨床俱漏，颠风扇莫遮。
    渔舟如一叶，快活似侬家。

宋伯仁　远访友不人值
    寒食花枝插满头，长亭搔首晚悠悠。
    灞陵老子无人识，别是天涯一段愁。

宋伯仁　月夕得友偶集文选古诗句赋感怀一首
    人生寄一世，但伤知音稀。
    明月何皎皎，游子寒无衣。
    客从远方来，携手同车归。
    愁多知夜长，各在天一涯。
    生平不满百，岁暮一何速。
    冠带自相索，何不策高足。
    还顾望故乡，冉冉孤生竹。
    含意俱未申，谁能为此曲。

宋伯仁　云云
    休将閒耳听云云，只作深居耳不闻。
    素志肯随时节改，清贫难许利名分。
    忘情茅屋无非燕，著脚春山独是云。
    试问急流谁勇退，故园同看木欣欣。

宋伯仁　再会夏石芝
    自与君相别，髒髒已数年。
    一缄书不寄，千里梦徒然。
    雨店花新长，风棂月几圆。
    岭梅无恙否，愁满鬓丝边。

宋伯仁　早秋
    秋天一饷晚风凉，笑语人传早稻香。
    楼上醉时帘半卷，愁添客鬓两苍苍。

宋伯仁　赠僧了性
    虽然年纪小，胸次已江湖。
    贝叶连宵看，梅花一样癯。
    记诗诚敢许，戒酒恐应无。
    好向苏堤上，行行掐数珠。

宋伯仁　赠僧妙源新创宝叶庵
    立锥无地未为穷，况有三椽似鹤笼。
    细纳海山听夜雨，旋栽松竹引秋风。
    诗如东野肩头瘦，禅与西来鼻孔同。
    他日寺成君记取，维摩床画雪岩翁。

宋伯仁　赠写梅者
    学画梅花又学诗，不须频说见钱迟。
    知音自有和羹手，祗恐知音未得知。

宋伯仁　张监税新居
    为爱滩头只两家，也来随分作生涯。
    依山筑屋先栽柳，买地为园旋种花。
    聊把功名循世熊，只凭诗酒度年华。
    与梅一夜论心事，石鼎茶乾月未斜。

宋伯仁　值雨
    吴陵两月雨留连，来问琼花雨亦然。
    市酒未销狂客恨，塞鸿先作嫩寒天。
    只忧松下无三迳，不管囊中欠一钱。
    扬子渡头风正急，未知何日买归船。

宋伯仁　纸鹞
    弄假如真舞碧空，吹嘘全在一丝风。
    唯惭尺五天将近，犹在儿童掌握中。

宋伯仁　中秋月
    只与閒时月一般，宁知今夕最团栾。
    竹边借柄还如扇，花下传杯可当盘。
    野兔易忘终夜梦，林鸟未许一枝安。
    人生几个中秋节，那得都将笑眼看。

宋伯仁　舟中九日
    巴得重阳未到家，短篷根底忆黄花。
    乌纱不为西风舞，空与同舟说孟嘉。

宋伯仁　自叹
    又作淮南客，边尘压鬓毛。
    夜长蛩聒聒，家远雁忉忉。
    把酒天徒问，推篷月正高。
    英雄四方志，休恋故人袍。
    
    
宋伯仁　醉中登楼
    明主何尝充浩然，杯中有物且随缘。
    倚楼心事谁消遣，一点飞禽落钓船。

宋成　句
    湘是相分义，漓为离别名。

宋道　句
    自笑颠狂便归去，并无穿系买山钱。

宋德之　句
    昔人豪侈徒为尔，得似章华田舍翁。

宋德之　题太平兴国官
    殷勤此别几时还，结足应须岩洞音。
    卒岁在家贫亦好，何人似我老来闲。
    九天使者邀归艇，五岳丈人分半山。
    已是南回行脚了，归休稳坐听潺湲。

宋度宗　春秋赞
    微显阐幽，三体五例。
    严乎成言，褒贬一字。

宋度宗　赐陈郁
    文窥先汉，诗到盛唐。
    侍余左右，知汝忠良。

宋度宗　赐状元张镇孙以下诗
    临轩再策岂虚文，要语诒谋敢弗遵。
    昭格天心惟至敬，封培邦本在深仁。
    详延是喜见洋对，来誉知为蹇蹇臣。
    始进便当思远到，会须华国有儒珍。

宋度宗　艮卦赞
    兼山曰艮，德在知止。
    君子体之，思不出位。

宋度宗　恭和御制赐牟子才韵
    视草词臣地位高，玉堂深夜许焚膏。
    文华瑞世呈仪凤，顾问承恩直禁鼇。
    喜有奇才追宋轼，光膺圣制胜唐総。
    重修盛典煕朝事，千古青编记宠褒。

宋度宗　桂
    秋桂庭前霁影凉，万重深翠护深黄。
    恭迎两殿临清赏，寿斚浓浮月殿香。

宋度宗　进圣训
    宠颁御墨十行新，天赐光华被小臣。
    家学传心当谨守，恩深何以报君亲。

宋度宗　句
    归仁由克已，学道在存心。

宋度宗　句
    尧舜传心惟以一，禹汤受命本乎中。

宋度宗　离卦赞
    日月丽天，德备中正。
    明以继明，圣而益圣。

宋度宗　凝华殿帖子
    帝德巍巍，温恭允塞。
    心传精微，惟尧是则。

宋度宗　日新
    大哉盘铭，日新其德。
    一盟一思，惟汤是则。

宋度宗　赏春
    珠帘翠幕千门晓，丽日和风万国春。
    乍雨乍晴虽莫测，无非天地发生仁。

宋度宗　社日雨
    风催社日雨霏雰，处处鸡豚乐祀神。
    见说丰年於此卜，不妨垫湿社翁巾。

宋度宗　授衣
    从来人事顺天时，九月才更即授衣。
    可笑萦裘临岁晚，履霜犹自未知几。

宋度宗　题诸色扇二首
    履霜知地冻，赏雪念民寒。
    山岚迷晓月，海浪起晴云。
    鹭起莲边晓，鸥栖蓼外凉。
    西风欹翠盖，晓露浥红裳。
    艳红酣霁圃，冷翠媚秋池。
    声幽梧叶雨，香冷菊花风。
    院子供新茗，园丁献异花。

宋度宗　题诸色扇二首
    秾华照水澄秋静，冷艳欺风醉露凉。
    一枝翠叶凝秋色，万粟金英喷古香。
    月筛秾影虚窗静，秋染繁英净几香。
    千叶喜容迎晓日，万铃黄色映朝霞。
    日丽柳塘莺语滑，雨收桃岸燕飞忙。

宋度宗　晚望
    鸥鹭归烟渚，秋江挟晚晴。
    老渔闲舣艇，坐待月华生。

宋度宗　新凉
    新凉灯火又相亲，遍阅群书不厌勤。
    缓视微吟真乐处，那知宫漏夜将分。

宋度宗　周礼赞
    肇建六典，条章焕明。
    万世之则，太平之基。

宋度宗　自警二首
    孳孳为善，无怠讲习。
    心思唐虞，圣道可人。

宋度宗　自警二首
    私既克，理是从。
    中则正，公则平。
    操则存，德日新。

宋高宗　白葛蒲联句
    惟不识泥土，堆根抱玉泉。
    虽离岩俗伴，也则翠千年。

宋高宗　崇恩显义院五首
    春莺叶底引圆吭，临罢黄庭日更长。
    满院柳花寒食后，旋钻新火爇炉香。

宋高宗　崇恩显义院五首
    都城日落马萧萧，雨压春风暗柳条。
    天际归艎那可望，只将心寄海门潮。

宋高宗　崇恩显义院五首
    松竹幽禽尺素间，恍然真向雪中看。
    动摇已自清风足，何况丹青写岁寒。

宋高宗　崇恩显义院五首
    管妙弦清韵入神，老人合眼醉醺醺。
    成知不及当来曲，犹觉闻时胜不闻。

宋高宗　崇恩显义院五首
    海神来过隐风回，浪打天门石壁开。
    浙江八月何如此，清似连山喷雪来。

宋高宗　赐刘能真三首
    简易高人道，崇玄性自真。
    身常居太极，心已远凡尘。
    玉阶辞荣禄，瑶台役鬼神。
    辛勤三十载，羡尔道心淳。

宋高宗　赐刘能真三首
    太白巃嵷东南驰，众岭环合青分披。
    烟云厚薄皆可爱，木石疏密自相宜。
    阳春已归鸟语乐，溪水不动鱼行迟。
    生民无不得处所，与兹鱼鸟皆熙熙。

宋高宗　赐刘能真三首
    忆昔辰江阻飓风，于今神马又成龙。
