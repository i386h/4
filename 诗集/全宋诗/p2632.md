<!-- { "loadSidebar": true } -->
    南北及东西，千山与万溪。
    路岐长不断，曲直几人迷。

宋太宗　缘识
    皮毛非实相，四大攎奚为。
    悟即真空法，愚迷自不知。

宋太宗　缘识
    清高宜养性，善事好相兼。
    果蓏招贤客，心闲道味添。

宋太宗　缘识
    晴霁夜清秋，星繁月似钩。
    乐耶兴我意，绝唱入冥搜。

宋太宗　缘识
    时流求法界，问取本真诠。
    了悟空皆寂，心明海月圆。

宋太宗　缘识
    人竞爱於花，花应亦爱人。
    从头堪好笑，老尽少年春。

宋太宗　缘识
    深秋云物冷，经雨斗添寒。
    尽日缘情坐，霜叶易燋右乾。

宋太宗　缘识
    如梦复性坐，寻思境外忙。
    因缘开利钝，语默自清凉。

宋太宗　缘识
    阮咸初立意，偷得姮娥月。
    三柱应琴徽，五音更互发。
    堪听诸调弄，勾鏁无休歇。
    闲暇优游子，顺风吟案揭。
    时闻宣九奏，凤翅手轮抹。
    引思何奇妙，广陵散白雪。
    稀中逢绝艺，解弹能指拨。
    放纵知狂逸，四弦凭審察。
    慢来长不断，急则声相轧。
    春莺虽好语，难将比并说。

宋太宗　缘识
    善恶由人作，修心勿乱为。
    邪求无实事，如影定相随。
    妄想终成伪，行贪未可知。
    天生分异等，道德立尊卑。
    日月须明照，声文垂大教。
    非言患不及，长顺归仁孝。
    志广来遐迩，忠臣持节操。
    腥膻戎自伏，洞达总机要。
    遂性减予忧，玄门境象幽。
    躬躬勤政理，化被遍恩流。
    省己光阴速，一春度一秋。
    输他闲取静，每藉更温柔。
    知者審详意，声聪如梦寐。
    玄穹平覆载，种种乾坤惠。
    烦恼深无岸，量宽苞天地。
    眼前一切类，孰非孰为是。

宋太宗　缘识
    初分上下顺阴阳，草木浮生地久长。
    日月星辰随大道，天心便是法中王。

宋太宗　缘识
    少年虽共语，不解老人心。
    莫作为闲事，高山似海深。

宋太宗　缘识
    眼识诸缘相，行持妙法存。
    明开邪见性，不见有无根。

宋太宗　缘识
    群生宗法界，秘密十方尊。
    大教缘心识，周通一念存。

宋太宗　缘识
    心专慕道真空法，恬澹清虚好到头。
    如此修行皆尽达，十洲仙侣道相求。

宋太宗　缘识
    三天境象验人间，不在江湖不在山。
    大约颇同随报应，耳根清静道心闲。

宋太宗　缘识
    五色云烟聚十洲，蓬莱海浪压鳌头。
    化成宫阙遥瞻礼，大众神仙玉洞游。

宋太宗　缘识
    细月衔山似钩，先陈踪迹问瀛洲。
    从来万劫垂名在，王母行天得自由。

宋太宗　缘识
    贤愚善恶未尝休，是个众生信佛求。
    真实持经堪郑重，非心不定谩劳修。

宋太宗　缘识
    香汤洒浴更斋清，运动形躯四体轻。
    魔鬼自然生怕怖，神魂必定转安宁。
    从无入有皆真实，去住何难妙最精。
    五行聚散归一体，灵源不用苦煎烹。

宋太宗　缘识
    逍遥本意离尘埃，日见愚痴足可哀。
    唯愿人心齐一等，花香常近慧风开。

宋太宗　缘识
    逍遥里外混诸天，澹荡其中四叙间。
    拂拭尘埃明印月，遍駈神神鬼鏁骊山。
    装添出没何奇异，秘隐藏真未是闲。
    但好消详清景内，勿生疑虑动机关。

宋太宗　缘识
    逍遥圣境洞中天，五色云藏大道仙。
    七宝装成银世界，玉人皆是善心田。

宋太宗　缘识
    逍遥我命在玄穹，鹤宿霞栖景致中。
    自得安宁兼养道，更将利益屏群雄。
    渊深引古知今用，劈斫区分尽可通。
    和畅五音从豁达，乾坤之霭溟蒙。

宋太宗　缘识
    逍遥物外世相传，远望清虚碧似天。
    莫道精修无报应，今生便见旧时缘。

宋太宗　缘识
    无萦无虚鬓如医，手执仙经杖一藜。
    猛利销磨闲岁月，玄中妙道入云霓。
    红尘世界何拘束，白日山川高又低。
    去住自然皆寂默，逍遥不假上仙梯。

宋太宗　缘识
    心如明鉴照织微，大道之中没是非。
    拂拭尘埃高挂阁，天边日月有光辉。

宋太宗　缘识
    无为道在入幽玄，几许风光慕昔贤。
    对境尽同闲见识，忙中皆是急相煎。
    配匹直须宽雅淡，会有逢时不偶然。
    修炼但教坚志气，参详稳審更周旋。

宋太宗　缘识
    信天缘便信天缘，那是凡夫那是仙。
    勿枉用心闲过日，业随福报猛如泉。

宋太宗　缘识
    性成孤僻爱清山，鹤唳云霄意自闲。
    物外更将和气约，精修便得扣玄关。

宋太宗　缘识
    修持须是要精专，常恐他人业类牵。
    莫把我言为戏弄，轮回断定不迁延。

宋太宗　缘识
    修心慕道入玄机，方便门停次第依。
    种性莫教拘执定，因缘去住不相违。
    离他少欲阴功积，淡薄深来绝是非。
    浮世利名常逢遣，真空妄想一时归。

宋太宗　缘识
    修行缘识近宗师，妄想真空各自持。
    慕道终来归正法，无穷方寸莫教痴。

宋太宗　缘识
    恤刑遍空於囹圄，八面调顺兴时雨。
    我且惭无及物功，哀哉狱讼经炎暑。
    清凉坐起受官荣，几许能仁善规矩。
    倏忽从天降下来，滂沱敢望如斯睹。
    预丰苗稼瑞三秋，有感秘通消灾苦。

宋太宗　缘识
    玄门至道故无涯，自是人心所见邪。
    知识未能通大药，岂将容易攎荣家。
    千年圣境何虚谬，百劫曾修水用遮。
    龙虎欲成堪炼鼎，勿为利路乱交加。

宋太宗　缘识
    玄元一气不相监，清静如存意马衔。
    大隐居鄽迷小道，绝巅顶上白云岩。

宋太宗　缘识
    玄之玄又见真空，巧拙临时要妙中。
    大智仗藏知远近，纖微尽达了然通。
    周旋物性谁区别，坦荡由来是且同。
    境致三才随有位，神光照室莹西东。

宋太宗　缘识
    玄珠道在口中衔，未信前人明似鉴。
    试问心田佯兀兀，可怜肌骨瘦岩岩。
    树影临窗迷远思，渴禽恋水复用搀。
    炼得气来身且健，日斜常望鹤栖杉。

宋太宗　缘识
    悬鉴高明鬼亦愁，方知研丑更玄幽。
    恒持大道真空理，清静烟波可自由。

宋太宗　缘识
    逍遥物外未曾抛，念诵时将玉磬敲。
    虽不临坛深发愿，梦魂常忆大仙教。

宋太宗　缘识
    四叙相迁亦可观，斜扉半掩半欹关。
    诗吟海岳皆空尽，扇觉秋凉渐放闲。
    树影临窗迷远思，渴禽恋水复飞还。
    旋教摘果螟心话，叶木苍苍天地间。

宋太宗　缘识
    上短下长人莫笑，信缘披得便前行。
    衣裳不是颠来倒，凭仗丹青画取成。

宋太宗　缘识
    上元时节皆相慕，皇都城里万家灯。
    笙歌有处共夸称，架肩叠足几许层。
    轻尘雾敛月明中，车骑云輟五夜风。
    意气尽随年少得，九衢填咽乐声同。

宋太宗　缘识
    上元斋醮卷清风，暗使虔诚望圣功。
    星彩动容光碧落，步虚声在半天中。

宋太宗　缘识
    神丹妙道故延年，岂是凡流识大仙。
    老子尚犹能讳事，轩皇不许乱相传。
    谁知造化功夫力，罕见今生度宿缘。
    猛虎伏来龙驾驭，云腾五色思悠然。

宋太宗　缘识
    神仙洞府好逍遥，不似人间岁月销。
    海岳高深谁可测，九重天上自相邀。

宋太宗　缘识
    圣人弃智妄中寻，质实先明朴在心。
    坦荡玄门常不达，那非那是秘源深。

宋太宗　缘识
    十洲宫殿海漫漫，天上人间是可观。
    风袅长空清境界，凡夫兴念大应难。

宋太宗　缘识
    识性低凡故不知，宣传好事却为非。
    可怜此辈居人世，逆恶求真善不依。

宋太宗　缘识
    世俗忙忙似海深，愚迷岂解圣人心。
    分明教法生虚妄，慵炼归真不易金。

宋太宗　缘识
    春长秋风败黄叶，白发老人慵把镊。
    光景如箭亦如飞，我不聪明贤者说。
    知近知深知更远，善缘恶境勿交涉。
    勿交涉，语重叠，
    古往今来闲日月。

宋太宗　缘识
    五恶贪嗔皆自起，高深海岳犹穷矣。
    无明发在一时间，对面如同千万里。

宋太宗　缘识
    高山树叶翠森森，寂静因中道最深。
    利得昆仑皆璞玉，不须丽水有真金。
    浇漓渐变同尧日，薄俗将重理舜琴。
    祸福年长随世改，玄门大戒喻飞沈。

宋太宗　缘识
    寻思往事便堪疏，空有闲云万里余。
    满目都来情郁郁，劳心谁把谩驱驱。
    星辰日月高天际，雪散烟花遍海隅。
    道德流行宽世界，时捻笔砚亦看书。

宋太宗　缘识
    随机发问绝亲疏，法界明文本不殊。
    厌苦群生含万像，归依大觉达三无。
    莲开湛寂真如境，屋里空劳总是虚。
    缘起生中平等用，直须乐道善心居。

宋太宗　缘识
    贪染犹来理不通，虚劳岁月面西东。
    从前自是凡心别，利益须归上帝功。
    洞府名高同景致，尘泥踪迹莫知空。
    去非但向铅中作，变化飞腾大道雄。

宋太宗　缘识
    天地为炉我自知，人无远虑必生疑。
    功夫未至劳悬想，境外声闻不改移。
    机巧岂逢容易得，是非终究欲何之。
    思量大海深渊理，光阴虚度影参差。

宋太宗　缘识
    天非爱道许人修，学士愚迷不到头。
    内境攎将何所用，杳知深邃故难求。
