<!-- { "loadSidebar": true } -->
    似闻占籍多衍沃，合选名缁振颓朽。
    我来不觉三叹息，眼底尽空诸所有。
    自开主席埽尘坌，聊寄闲眠憩奔走。
    梦回中夜雨鸣檐，卧听东风寒入牖。
    明朝散步转山脊，好语相呼闻野叟。
    抽芒已见麦翻浪，捣麨悬知香满手。
    须臾日影散林樾，绚练春光被花柳。
    仆夫催归屡不应，景物殊佳宁忍负。
    出山骑马更踌躇，乘暇应须重载酒。

何耕　青羊宫
    一再官锦城，咫尺望琳宫。
    未始得得来，正望役役中。
    今朝弄晴雨，策蹇随春风。
    颇受意象古，停骖小从容。
    缥缈百尺台，突起凌半空。
    凭栏俯修竹，决眦明孤鸿。
    信哉神仙宅，不受尘垢蒙。
    稽首五千言，众妙一以通。
    静观万物复，岂假九转功。
    区区立训诂，亦哂河上公。
    痴人慕羽化，心外求鸿蒙。
    要附白鹤背，往访青羊踪。

何耕　题长松二首
    老桧摇风万壑声，梨花着雨四山明。
    龛中大士好看客，排遣云阴作晚晴。

何耕　题长松二首
    路穷山百转，云拥木千章。
    蕞尔人间世，萧然古道场。
    龙神森拱卫，旱魃走祈禳。
    地远斋厨薄，重来剩裹粮。

何耕　题龙华佛阁
    西川凿山三大像，突兀皆在江之湄。
    修觉九顶见略尽，独此恨未瞻窜仪。
    朼来胜地了畴昔，轻轩瘦马相追随。
    百尺金躯信雄杰，三乘宝阁何瑰奇。
    燃犀不用照幽鬼，击鼓自合趋冯夷。
    前人开创愿力广，下与舟楫扶倾危。
    六月滩涛剧奔吼，一分性命争毫厘。
    篙工落胆行者泣，弹指乞活天人师。
    人心狎水水多祸，佛力在人人不知。
    年来蜀产坐杒削，夜半有力真能移。
    轲峨大艑去不绝，彩鹢破浪风扬旗。
    慈悲但作布施相，江神虽怒将何为。

何耕　题龙华山寺
    杰阁山为佛，精庐地布金。
    水涵空阔净，路绕翠微深。
    鸟下窥斋缽，龙归识梵音。
    城中尘眯目，那得此幽寻。

何耕　忘机台
    太虚生微云，机事日夕繁。
    兼忘岂不佳，尚有忘者存。
    稽首老庞翁，妙处布一言。
    请观台上月，万古无昭昏。

何耕　暇日与陈楚材游四天王寺见五髻文殊画像于庑下剥落可惜遂以告罗宗
    陈侯招我古寺行，破椽老瓦烦支撑。
    丹青巨壁置庑下，大士五髻彯华缨。
    旁风上雨尘土集，意象落莫无光晶。
    近前谛视乃名笔，妙处不减本与琼。
    惜哉此地非所托，走卒嘈杂儿童轻。
    西邻塔庙颇雄伟，弥天老惠新主盟。
    撞钟击鼓饭千指，分坐岂无三尺楹。
    何人堪作不请友，参谋行解俱圆明。
    从容试以语二士，曰此甚易非难成。
    便从游戏出三昧，各借一臂相扶擎。
    腾空似赴远公约，散花如入维摩城。
    都人改观香火肃，雨泪膜拜争投诚。
    主人更在好看客，永为道伴终生平。
    莫言有我不须你，留取眉毛遮眼睛。

何耕　虚舟
    君不见江干车马纷相送，巨艑峨峨船载重。
    西南使者解官归，水浅着沙牵不动。
    如君材具岂多得，合侍明光参法从。
    何为浅濑着虚舟，颇笑胸中太空洞。
    问君此意竟安在，欲说向人谁与共。
    山林钟鼎本同辙，击岸截江随所用。
    八窗窅窅净无尘，一水泠泠清可弄。
    何当抱被过君眠，分破江天幽夜梦。

何耕　学射山相传蜀后主刘禅习射於此因以得名有感二作
    苦无雄略但儿嬉，尚想山头学射时。
    忽报阴平鱼贯入，可怜一镞不能施。

何耕　学射山相传蜀后主刘禅习射於此因以得名有感二作
    修明国政保关山，岂在驰驱纵送间。
    空使流人登剑阁，向风长喟笑慵孱。

何耕　远色阁
    小小楼居著散仙，渊明真趣本幽然。
    招呼云月栏干曲，顾揖江山拄杖前。
    独鸟倦归翻落日，谁家晨爨起炊烟。
    根尘应接无留碍，笑杀胡僧面壁禅。

何耕　正月二十七日侍二老人出万里桥游宝历寺谒五丈天王至合江亭登小舟
    城中少乐事，日日走尘土。
    因循嘉节过，春物遽如许。
    驾言游近郊，及此新过雨。
    梨花雪飘零，麦脚浪掀舞。
    伤心梅已叶，慰眼杏初吐。
    荒凉入古寺，迢递行两庑。
    耽耽巨入阁，擐甲硕且武。
    出门诣支径，信马踏江浒。
    小舟呼未至，危亭憩方午。
    长江渺无际，远岫明可数。
    舟中更奇绝，一视隘天宇。
    深流风浩荡。浅岸石龃龉。
    水凫贞自适，修竹不知主。
    摇摇打鱼艇，丁丁造船斧。
    林疏见官道，路转失前浦。
    奇观非一状，四面皆可取。
    斗酒不妄倾，佳处辄自举。
    杯盘渐狼藉，野蓛旋烧煮。
    夷犹兴未尽，落日挂村坞。
    归涂绕城隈，醉眼迷处所。
    卧柳久知名，败屋费撑拄。
    轻盈楚宫样，何事腰伛偻。
    临风发浩叹，空响答人语。
    吾亲俱老矣，君羹未尝睹。
    聊为半日乐，少慰一生苦。
    馀年愿长健，彩服看儿女。
    此外吾何求，穷通任天与。

何耕　自合江亭过渡观赵穆仲园亭
    唤舟芳草渡，击马绿杨阴。
    步入莓苔径，门开花竹林。
    王孙随牒远，婺女隐云深。
    想见西南望，悠悠空赏心。

何恭直　双溪驿
    唐山山下双溪上，城堞参差图不成。
    已许开帘见山色，何妨欹枕听溪声。
    疏泉尚想前贤意，美俗犹存太古情。
    试向丹楼望原野，青青菖叶正催耕。

何宏中　述怀
    马革盛尸每恨迟，西山饿踣更何辞。
    姓名不到中兴历，付与皇天后土知。

何洪　溪居夜月
    茅屋濒溪只数椽，护篱黄犬枕莎眠。
    柴扉不掩松梢月，恐有山阴访雪船。

何绛　句
    一江分两界，二寺对双蓬。

何颉之　观李伯时题阎立本西域图
    穷荒未信子年欺，自笑山林老一枝。
    海上尝思龟壳卷，天涯欲化鸟工窥。
    丹青阎令如曾到，风俗张骞旧独知。
    公喜著书尤博雅，山经暇日补残遗。

何颉之　和韩子苍游赤壁
    儿时宗伯寄吾州，讽诵高文至白头。
    二赋人间真吐凤，五年溪上不惊鸥。
    蟹尝见水人犹怒，鹘有危巢孰敢留。
    珍重使君寻故迹，西风怅望古城楼。

何颉之　黄绵襖绝句
    范叔绵袍暖一身，大裘只盖洛阳人。
    九州四海黄绵{左示右奥}，谁似天公赐予均。

何颉之　句
    晓风熏麝馥，秋露染鹅黄。

何颉之　句
    身到瀛洲须命好，官称庚氏莫言卑。

何颉之　句
    秋水因君话河伯，接篱持酒对山公。

何颉之　句
    碧树高岩底。

何颉之　诗一首
    长安古碑用乐石，虿尾银钩擅精密。
    缺讹横道已足哀，况复镌裁代砖甓。
    有如天吴及紫凤，颠倒在衣吁可惜。

何景南　游资县东岩
    人事何时休，纷来如野马。
    相携解镳处，去约岩之下。
    清凉二城雨，况值禳秝罢。
    白云醉堪眠，青草春可藉。
    泉甘嗽苏醒，树好留间暇。
    频游我尝惯，忽至公成乍。
    徘徊共幽兴，静坐絺衣挂。
    中间五百士，阅世知几夏。
    莓苔自成古，香火仍同社。
    岩缝更依然，莫问丰干话。

何橘潭　木犀
    露洗金虫一半开，层层碧玉映楼台。
    西风昨夜吹香过，人在栏干待月来。

何橘潭　咏梅
    千古甘心冷淡中，却于春事不相同。
    东风只解吹花落，吹得花开是北风。

何君式　游天柱宫因留宿观醮
    路转峰回意豁然，逢迎马首更飞泉。
    地严九锁红尘外，天近三关黄道边。
    奏简夜腾孤鹤表，步虚声彻老龙渊。
    会须香火通仙籍，一洗人间未了缘。

何凉窗　吾庐
    禹山山下是吾庐，坐处常安数卷书。
    族近弟兄相聚密，家贫朋友欲来疏。
    临窗种竹堪延鹤，向水开门可钓鱼。
    莫羡贵人连甲第，一生能得几时居。

何林　大涤洞天留题
    仙窟访龙君，开奁炷室薰。
    洞中天地别，物外圣凡分。
    古井流金水，空山锁白云。
    步虚声杳杳，疑向碧霄闻。

何麟　东林院
    此地非庐岳，东林邂逅过，
    我羞陶靖节，僧异远头陀。

何麟　句
    一楠枯再生，两石合无罅。
    梁山韭黄妙天下，玉箸金钗盈大把。

何麟　句
    明朝一棹夷陵过，始觉吴天楚地宽。

何麟　句
    但见岑楼名楚塞，不知元是国西门。

何麟　生公讲堂
    平地涌岩壑，棱层惊大雄。
    何曾远人世，直欲傍天宫。
    白虎威灵在，赤乌缘影空。
    生公能说法，音与塔铃同。

何麟　外大父丞相初登科为雒县主簿经摄{左土右白}窑镇税官留诗护国寺中
    传翁遗墨剩咨嗟，四海当年尚一家。
    大老不为今日用，小诗徒遣后人夸。
    兴来思跨巴滇马，归去方乘下泽车。
    燕麦兔葵僧舍裹，何如梦得访桃花。

何麟瑞　后天马歌
    建元天子不世出，天相神武产异物，
    有马出在月氏窟。宝剑之精，
    乾龙之灵。足如奔电，
    目如耀星。汗血雨洒，
    騣肉飙轻。渴吻一饮，
    黄河尘生。昂首一鸣，
    天雷收声。曾为伏羲出河负八卦，
    曾随穆王远与西母会。鸾旂属车相后先，
    龙盾虎{左韦右长}八宝鞯。万乘亲临拜甘泉，
    稳驮玉辂坛壝前。兀鼎勒兵十八万，
