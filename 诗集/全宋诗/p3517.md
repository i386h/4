<!-- { "loadSidebar": true } -->
    峰北看去忘世务，涧南听水得天真。
    名高寂寞存僧史，林下风流似晋人。
    何日枇杷苦笋熟，却游未减去年春。

杨蟠　诗一首
    诗魂躔斗壁，醉力撼蓬莱。
    剖山无鹊印，倾厩尽龙媒。

杨蟠　诗一首
    谁与画图传胜迹，忽从诗字得清晖。
    江山厉厉皆堪数，不记当年几醉归。

杨蟠　石桥
    突兀临飞鸟，溪僧惯往来。
    云山多乐处，且入小天台。

杨蟠　石桥
    金毫五百几龙尊，隐隐香山圣迹存。
    方广寺开无俗路，优昙花现有灵根。
    一峰突岸临天壁，双涧淙桥透石门。
    今日不将心洗尽，更从何处觅真源。

杨蟠　时燕堂
    吏隐盂城九十旬，丰年日日是佳辰。
    赋成席上犹飞雪，歌动梁间已落尘。
    此地谁为爱酒伴，他时傥忆种花人。
    五坛芍药齐教放，何处扬州更觅春。

杨蟠　松江
    帆落帆开两渡头，洞庭木叶扰离愁。
    青山带日低平野，白浪随风过别洲。
    月静沙寒知雁宿，云深水暖羡鱼游。
    画桥隐隐横天汉，人度空中影倒流。

杨蟠　宿天竺再赠东山禅师与冲晦
    仲灵述作惭知己，冲晦篇章窃赏音。
    胜侣俱恬山水乐，神交已过雪霜深。
    灯前自笑平生事，雨后重论一夜心。
    相检莫教诗间断，更阑同听夜猿吟。

杨蟠　宿永安方丈书呈东山禅师
    千年道在高僧传，未论诗人更有评。
    曾著文章原大道，独推性命济群生。
    白云已锁山间寺，流水空传世上名。
    林远不闻钟磬作，五更幽鸟转春声。

杨蟠　通金池
    涌金春色晚，吹落碧桃花。
    一片何人得，流经十万家。

杨蟠　卧龙山
    岁旱须神物，皆疑石有名。
    卧龙今不起，长负泽边情。

杨蟠　吴江长桥
    八十丈晴虹卧影，一千顷碧玉无瑕。
    几多风月输诗客，无限苇芦属酒家。

杨蟠　五马坊
    相传有五马，曾此立踟躇。
    人爱使君好，换鹅非欲书。

杨蟠　西山
    云引踏青客，寻山西出城。
    始知图画上，今日有人行。

杨蟠　西堂
    谢公何所忆，白日看云眠。
    忽梦惠连弟，遂得春草篇。

杨蟠　熙春园
    桃源未识恐微茫，每坐青林惯日长。
    鱼鸟自同千里乐，风烟漫逐一城香。
    竹围月色来深院，花引春情过短墙。
    人世定知何处好，且勤诗酒惜年光。

杨蟠　喜闻中丞包公称职有书
    薛宣执法动朝廷，丙魏如今亦有声。
    公道未亡犹可立，世人不惯却须惊。
    幅员润泽嘉谋进，台阁风流故事明。
    时论已兼言责重，莫教天下笑虚名。

杨蟠　香林洞
    百年樵斧外，留得挂寒猿。
    不奈西溪水，流香出洞门。

杨蟠　杨梅坞
    夏日红相照，天晴坞自开。
    襄阳多稚子，摘赠故人来。

杨蟠　忆越
    蓬莱阁面对青山，地上游人半是仙。
    渔浦夕阳横挂雨，鉴湖春浪倒垂天。
    高城尚锁当时月，故殿空留几处烟。
    长爱剡溪堪乘兴，雪中曾棹子猷船。

杨蟠　永嘉
    一片繁华海上头，从来唤作小杭州。
    水如棋局分街陌，山似屏帏绕画楼。
    是处有花迎我笑，何时无月逐人游。
    西湖宴赏争标日，多少珠帘不下钩。

杨蟠　永嘉双莲桥
    昨日采莲者，双双桥畔新。
    旧花今不见，喜见似花人。

杨蟠　游灵隐遇雨呈普慈及二诗翁
    山老未容山客去，故将云阵锁山门。
    雨催晚色凝诸岭，雷送春声落后村。
    今夜青林妨月上，故人白首把诗论。
    来朝山水终瀰泛，策杖相随讨涧源。

杨蟠　游山归遇雨呈仲灵冲晦
    九里松门雪过时，篮舆袅袅碍松枝。
    雨留宿客还斜落，风送行人亦倒吹。
    华表忽惊黄鹤反，耳中犹带白猿悲。
    来朝弗著登山屐，可避君呼谢客儿。

杨蟠　游天竺上寺呈东山仲灵冲晦
    入林已忻猿鸟乐，共傲浮生胜大还。
    身外是非云不击，社中留恋雨相关。
    篮舆寂寞愧彭泽，拄杖风流肖德山。
    寄语葛洪岩下水，莫流表梦落人间。

杨蟠　余襄公祠
    或业终令万古传，岂惟文采动当年。
    曲江相继成双庙，庆厉同称有四贤。

杨蟠　玉水堂
    小池鸥鹭不成群，池畔萧然一史君。
    时霎醉眠春雨足，觉来衣上有间云。

杨蟠　约冲晦宿东山禅寺精舍先寄
    上人合动林间兴，吾恨衰迟学谢安。
    纳屐操筇那有限，吹云落雨漫无端。
    先凭报信春枝破，预想分题雪屋寒。
    林下不谙人世苦，笑将双鬓与君看。

杨蟠　杂题
    猿惊鹤怨不知处，虎据龙蟠空见山。
    芳草路随流水远，老僧心共白云闲。

杨蟠　早过天竺呈明智及同游二老
    雨夜灵峰卧竹床，平明屐齿到云堂。
    门前雨过新溪满，石上风回旧草香。
    山抱钟声圆不散，雪铺瓦面冷无光。
    理公莫怪诗相恼，今日偕行总姓汤。

杨蟠　赠仰孝子
    思亲庐墓隐西山，竹屋萧然月坞间。
    有道自高尘世外，无心得共野云闲。
    姓名达远邦符奏，束帛荣沾帝泽颁。
    不见孝廉人已久，东嘉今喜识曾颜。

杨蟠　镇江
    云间铁瓮近青天，缥缈飞甍百尺连。
    几番画角催红日，无事沧洲起白烟。

杨蟠　朱墅
    白云今不去，惆怅昔人非。
    叶落风前响，犹疑踏雪归。

杨蟠　醉眠亭
    江花可醉草堪眠，细想人间底处便。
    客散樽空欲归去，此身还披月留连。

杨蟠　醉眠亭
    江上聊游我未能，羡君长醉卧高亭。
    不因鹤唳破残梦，还有凉风吹酒醒。

杨蟠　醉眠亭
    清簟疏帘一醉身，寂寥不称咏诗人。
    春风亦有怜才意，故摆残花作绣茵。

杨平洲　红梅
    谁将醉里春风面，换却平生玉雪身。
    赖得月明留瘦影，芳心香骨见天真。

杨平洲　梅花
    支颐半睡月明中，仿佛仙人薄雾笼。
    唤起梦魂帘幙悄，天香自到不因风。

杨朴　村居感兴
    一壶村酒胶牙酸，十数胡皴彻骨乾。
    随著四婆裙子后，杖头挑去赛蚕官。

杨朴　句
    就客饮时担酒去，见鱼游处拨萍开。

杨朴　七夕
    未会牵牛意若河，须邀织女弄金梭。
    年年乞与人间巧，不道人间巧已多。

杨朴　秋日闲居
    忽闻高柳噪新蝉，厌暑情怀顿豁然。
    庭槛夜凉风撼竹，池塘香散水摇莲。
    鲈鱼鱠忆奔江浦，焦尾琴思换蜀弦。
    莫遣金樽空对月，满斟高唱混流年。

杨朴　莎衣
    软绿柔蓝着胜衣，倚船吟钓正相宜。
    蒹葭影里和烟卧，菡萏香中带雨披。
    狂脱酒家春醉后，乱堆渔舍晚晴时。
    直饶紫绶金章贵，未肯轻轻博换伊。

杨朴　上陈文惠
    昨夜西风烂漫秋，今朝东岸独垂钩。
    紫袍不识衰衣客，曾对君王十二旒。

杨朴　诗一首
    更无落魄耽杯酒，更莫猖狂爱咏诗。
    今日捉将官里去，这回断送老头皮。

杨杞　绝句
    三间茅屋独家村，风雨萧萧可断魂。
    旧日相如犹有壁，如今无壁更无门。

杨起莘　金鸡石
    千年古石号金鸡，化雨霏霏长羽仪。
    不把稻粱为食啄，且将天地作笼栖。
    祥云架上非孤立，入晓声中岂乱啼。
    过客莫同凡鸟看，等閒飞到凤凰池。

杨潜　句
    烘日浅深色。

杨潜　题钓台
    遐想当年隐富春，生涯只寄一丝纶。
    幸逢白水为真主，肯向青山访故人。
    试问勒功依日月，何如占象动星辰。
    回头四七皆尘迹，独有先生迹未尘。

杨權　临终偈
    七十九年梦觉，五湖四海随缘。
    拨转云头归去，晓日东升赤然。

杨然仲　句
    回环万木森幢盖，缥缈三山落市廛。

杨绕善　题武夷
    说尽东南第一峰，武夷端与画图同。
    幔亭烟带凌霄紫，玉女霜花照水红。
    渔父欹残溪涧冷，仙人蜕久洞岩空。
    飞尘马足何时已，安得诛茅深翠中。

杨汝南　夜宿龙头
    江流如箭路如梯，夜泊龙头烟霭迷。
    两角孤云天一握，晓光不觉玉绳低。

杨尚书　与高氏子
    十数年来聋耳聩，可将社酒便能翳。
    一心更顾清盲了，免见豪家小马儿。

杨申　四登科诗
    荣第时皆有，通家得者稀。
    德星一门聚，昼锦四人归。
    苦学酬身世，佳名播帝畿。
    效官修政术，此去展才徽。

杨时　哀鸿
    哀鸿常苦饥，悲鸣垂其翼。
    朔漠晓霜寒，江湖晚烟羃。
    乾坤一网罟，高飞亦何益。
    日暮无与群，惊风暗沙碛。

杨时　安礼以宏词见勉奉寄
    吏部文章世所珍，终惭无补费精神。
    浮名肤外增余赘，薄宦戈头寄此身。
    养志吾方同邴曼，谈书谁复问山宾。
    自怜坐顷三遗矢，衰晚好坏能用楚人。

杨时　安礼以宏词见勉因成绝句奉寄
    万钟身外一牛毛，斗禄纷纷漫自劳。
    穷涸宁为{左犭右宾}獭笑，未容仰首试鸣号。

杨时　安西闻捷
    鹰扬塞外得非熊，万里金城一箭通。
    玉帐投壶随燕豆，坐看飞将缚骁戎。

杨时　安西闻捷
    将军新拥节旄閒，紫塞云浮豹尾班。
    白首边城休怅望，马蹄未出玉门关。

杨时　安西闻捷
    雅歌不待来天马，谢质今应闭玉门。
    早勒勋名上彝鼎，放回春色满乾坤。

杨时　白公草堂
    炉峰袅袅晓烟轻，云入屏帏一枕清。
    高兴自应无世累，独于妾马未忘情。

杨时　汴上
