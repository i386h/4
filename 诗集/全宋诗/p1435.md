<!-- { "loadSidebar": true } -->
    可是战争收拾后，却将歌舞破除休。
    千门尽锁梧桐雨，万堞深笼薜荔秋。
    试陟雨花台上望，夕阳烟水替人愁。

刘遁　仙游亭诗赠丁晋公
    屡在仙游亭上醉，仙游洞里杳无人。
    他时鸣鹤归沧海，同看蓬莱岛上春。

刘鄂　读许右丞所作陈少阳谏议哀词
    并州更作桑乾客，道逢舍者来争席。
    掀髯对座有钜人，开口剧谈如旧识。
    试问客子从何方，兴言扼腕微有伤。
    吾祖昔遑卹纬计，屡以真论干君王。
    谗谀弄国贤者避，祸福相乘呼吸异。
    悬知必有代庖责，被发缨冠赴东市。
    大明既争日月光，真与天地同久长。
    嗟予之生后长者，却识前辈奚其详。
    大臣罔上擅行戮，扬以浮言盖私曲。
    诛奸发德示后世，右丞之文端可复。
    中兴名门凡几门，圣朝报称非少恩。
    纨兰袖出承命帖，犹幸及识公之孙。
    春秋爱贤许之宥，十世已往未为厚。
    况今公议方大明，叩天大叫君无后。
    故人梦想规大贤，景仰高行思执鞭。
    典刑方及见故物，倏尔长别良依然。
    土田未足为君劝，官爵未足酬君愿。
    行矣志意勿倦游，归而视之有家传。

刘发　赠鼓琴文照大师
    宝琴何所得，所得甚幽微。
    聊借丝桐韵，还超智慧机。
    霜风悲玉轸，江月入珠徽。
    向此诸缘尽，人间孰是非。

刘方　玉虚观
    南台旧观再焚修，鸾凤徘徊无树留。
    芳草满时迷白鹿，落花深处卧青牛。
    九天宛转云常在，万象纵横月不收。
    应是庐江人不识，蟾宫遗下水晶楼

刘昿　句
    隋物尚余双鼎在，唐人犹有八诗传。

刘昿　潭州
    上天甲子庆升平，春到潇湘倍有情。
    白璧当天千里共，红莲照夜万枝明。

刘棐　题惠众院
    云迷鸟道岭重重，松竹深藏释子宫。
    戎马不曾来尔界，太平元在乱山中。

刘棐　咸阳
    父老壶浆迓义旗，亡秦谁复为秦悲。
    不曾被虐曾蒙德，十二金人各泪垂。

刘棐　咸阳
    玉殿珠楼二世中，楚人一炬逐烟空。
    却缘火是秦人火。只与焚书一样红。

刘棐　至石桥夜半风雨大作
    方广即真华藏界，自他不隔一毫端。
    庞眉大士常相见，猛雨豪风漫作难。

刘丰禄　题汪水云诗卷
    海水奔腾朔风急，巨鳌震动坤轴折。
    茫茫水与云相连，中有仙人渺独立。
    槁梧三尺操南音，轻视功名等秋叶。
    调高韵古泣鬼神，毡帐轻弹燕蓟月。
    锦囊万里诗一编，字字丹心沥青血。
    回首铜仙旧梦寒，抚卷令人双鬓雪。
    只今复作潇湘游，拟续离骚吊忠魄。
    独夜何心闻杜鹃，云暗苍梧正愁绝。

刘奉世　蔡州道中
    黄河西渡出平沙，汝颍东流千里遐。
    给饷当年秦令史，封侯不种青门瓜。

刘奉世　郴州
    当年贾傅去长沙，吊屈无灵赋楚些。
    万里不忘宣室夜，未舒三策不成家。
    西去潇湘南岳麓，名城叠叠纡盘谷。
    岣嵝不厌百回读，依然称是刘光禄。

刘奉世　过都
    嵩高丽中华，岳色连瑶岛。
    上清神仙宫，庄严绝雕巧。
    浮云荡繁阴，变幻入冥眇。
    飘摇逾岩岑，淫翳混鸿灏。
    纵有景庆合，闇然蔽昏晓。
    况复浓雾生，一气成有昊。
    茫茫世宙间，落落耿孤抱。
    天意不可知，烦心惄焉捣。
    安得嘘大风，八方净如扫。

刘奉世　还秩
    微臣多忝窃，草莽愧荣褒。
    览镜怜衰白，衔环刷羽毛。
    贾生余旧策，汉室尚东劳。
    俯伏闻纶綍，柴门日月高。

刘奉世　驾幸太学
    圣典重精及表章，旷仪亲举自宗庠。
    纵观桥拥浮云盖，侍问庭充振鹭行。
    首举儒风隆上国，光增帝业掩前王。
    太平荣遇惭多幸，重见歌虞起庙堂。

刘奉世　检书
    郎日照疏棂，临风事幽讨。
    药栏红欲翻，苔砌绿初扫。
    谁令墨王仙，肯使鱼子老。
    悠悠天禄阁，世世以为宝。

刘奉世　九河叹
    冀东皆禹迹，渐海观朝宗。
    河阴渐沦没，平沙荡无踪。
    汉武筑宣房，作歌称成功。
    今塞商胡口，清流不时通。
    何当洒二渠，载跨碣石东。

刘奉世　句
    鹦鹉有客吊芳草，黄鹤无人吹落梅。

刘奉世　入直
    玉烛含辉望处遐，禁钟动后起雌鸦。
    天高秘省云偏重，地迥琼林月半斜。
    三古文章留大史，百年事业照东华。
    时挥子墨随班马，芝检初分宰相麻。

刘奉世　送程给事知越州
    使君遗爱遍南州，五马新归瘴海头。
    持橐未厌青琐直，怀章还作鉴湖游。
    姚余人物传吴远，越绝山川向剡幽。
    应有清诗资卧理，会吟他日记风流。

刘奉世　杨白花
    春风吹百花，杨花飞恼人。
    谁家芍药殿春后，花飞杨柳空暮春。
    春来复春去，春去又春来。
    阳阿歌白雪，落絮欲成灰。
    花若有情风引去，拂郎征衣点归路。

刘奉世　郓州
    暮舂朝城粟，晓采观城葑。
    一入高鱼境，已是武阳东。

刘奉世　自述
    楚国中分后，东南世泽长。
    发祥曾王父，磨勘成典章。
    王父声益振，主客尚书郎。
    考庙绪丕顕，直鲠在岩廊。
    历历一精白，敬事持人网。
    顾维予小子，念释兹忽忘。
    晴空丽皎日，清秋凛严霜。
    金石磨不磷，松柏寒逾芳。
    旦评犹足信，清议讵虚张。
    梦寐滋洗涤，俯仰随否臧。
    所值匪所思，盈亏理有常。
    亨途无诡遇，偃蹇嘶骊黄。
    谁能饵大药，百年身平康。

刘奉世　自兖放还
    年来策蹇胜乘舟，楚塞齐边春复秋。
    不教微生同腐草，青山依旧水西流。

刘扶　题净土寺
    物外萧然释子宫，楼台雄压郡城东。
    江回澄练浸碧落，山答疏钟飘远风。
    隔岸橹声喧暮角，卧沙桥影转晴虹。
    可怜千里无穷景，尽属高僧吟笑中。

刘黻　白石洞
    片石立云端，群峰向下看。
    夜坛星斗近，秋阁洞天寒。
    泉滴疑传漏，人危怯倚阑。
    降魔孤剑在，却并御书安。

刘黻　拜无垢先生祠
    中兴遗此老，梦寐亦中原。
    泣血两朝事，披肝一万言。
    名方登禁掖，身已谪南源。
    苦学无寒暑，双趺片石存。

刘黻　饱啄
    饱啄天这分，吾何泣远涂。
    落身近南粤，结梦屡西湖。
    雇仆知乡谊，依僧免屋租。
    新栽窗外竹，照月照同癯。

刘黻　避寇
    戊午九月十，汹汹群寇生。
    疋枹与赤水，参会童石氓。
    烹牛饫凶竖，剚人谄妖灵。
    长驱无龃龉，四境腾沸羹。
    野庐竞趋察，廛市争奔城。
    啼号震暮夜，阴气昏冥冥。
    携持半箱筥，扛舁及翁罂。
    鸡豕头骈阗，肋息惊吞声。
    宇内同一胞，何事起搀枪。
    据险恶氛聚，血牙余种狞。
    原岭迤巢穴，习头号惟轻生。
    掷首视为戏，揭竿谁敢撄。
    父老谓曩日，草窃恣横行。
    郡将出奇计，一勦诸峒平。
    老熊痛已定，悍虎谋方兴。
    若非急讨捕，终难保桑耕。
    官兵驻大曷，警报驰飞星。
    探旗逼军旅，登城罗义丁。
    菱角隐阨塞，松明通晓更。
    山前号令肃，铃阁筹算精。
    疋马熟往来，老穉倚以宁。
    溪潜鳞且遁，林散翼亦惊。
    顾予久放逐，逢此增令俜。
    夜寝不忍睫，朝餐何所营。

刘黻　别闻益谦大有
    岁事十分九，吾为梅岭行。
    人皆忧路滑，天独惜霜晴。
    公讼无今古，忠臣有死生。
    玉溪一杯酒，话别若无情。

刘黻　别修门
    晓发别修门，湖山雾气昏。
    百年培正脉，今日罪忠言。
    列节关宗社，生还赖圣恩。
    部天天不语，顾及见亲存。

刘黻　丙辰吟
    熙宁岁丙辰，海内厄安石。
    庆元岁丙辰，伪学禁如织。
    宝佑复丙辰，衣冠堕荆棘。
    龙蛇数云恶，郑玄炳先识。
    诸生不齚舌，投荒诚予职。
    鸺鹠号屋头，鼯鼠搅床侧。
    云集肤已粟，日出汗欲亦。
    瘴疠半南州，可轩靠神力。
    所寓乃略同，苍苔共岑寂。
    丙辰自丙辰，焚香且读易。

刘黻　病鹭
    得汝相依若友朋，无端鸣啄顿伶俜。
    莫亲野水应生梦，几立斜阳不整翎。
    肩耸可齐工部瘦，神清犹逐楚臣醒。
    人言气习多濡染，却笑吾今鬓亦星。

刘黻　菜
    锄荒种新雨，擢秀美且艳。
    生理未羞窄，采撷足饫餍。
    每擅筐筥芳，湘以盐与酽。
    舌根多嗜珍，味尔乃针砭。

刘黻　沧浪阁为王宪使赋
    独得萧台趣，心清不受尘。
    我多临水屋，谁是濯缨人。
    波渺涵天阔，沙渟印月真。
    忘机有鸥鹭，浑不厌相亲。

刘黻　草
    万卉争献奇，小草亦足贵。
    四时春不断，可识天地意。
    穉子谨勿斲，叶叶含元气。
    不皆讶姑息，姑息特细事。

刘黻　呈赣守陈千峰先生
    此行滩最险，犹幸拜先生。
    身与天俱远，心惟月共明。
    家书何日到，世路几时平。
    岁晚嗟寥落，春风独满城。

刘黻　呈径畈徐左司
    五载相违一日过，巷无车迹有樵歌。
    因嗟世上深危证，合住山中养太和。
    蔓草不知春事去，梅花曾识岁寒多。
    予今问道三千里，白发双亲可奈何。
