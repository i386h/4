<!-- { "loadSidebar": true } -->
宋祁　三月二十一日集海云鸿庆院
    地胜祠仍古，春馀物遍华。
    山云时抱石，佛雨不萎花。
    岭挟楼梯峻，岩牵殿墄斜。
    淙溪杂环佩，怪蔓走龙蛇。
    供坐僧飞钵，香园客戏沙。
    吾游真草草，深意负青霞。

宋祁　三月晦日
    静弹尘帻照溪流，落泊春芳向尽头。
    早叶乍浓留客坐，晚花犹在索人愁。
    最怜幽草能萦带，已觉浮云解映楼。
    玉发未多须剧饮，赢输宁属阿戎筹。

宋祁　三月晦日送春
    倏忽韶光第九旬，无花何处觅残春。
    长绳万尺非难具，谁与天边绊日轮。

宋祁　三月四日玩园花小集
    中园爱客重游陪，三月林花落复开。
    镂管喜传吟处笔，白波催卷醉时杯，
    欢襟已快邀风度，舞地犹宽放雪回。
    不是年芳相假借，使君兼乏斐然才。

宋祁　散关
    磴道何盘盘，百步人一憩。
    弭节高山颠，关存不置吏。
    昔缘暴客须，今为有道废。

宋祁　僧房白莲
    水风披玉花，溪露泫瑶津。
    花意如师意，宗雷社里人。

宋祁　僧园牡丹
    朽壤真非托，奇葩惜见捐。
    根深惟自庇，香酷索谁怜。
    晚花仍晞日，斜柯但倚烟。
    有人同寂寞，无地与回旋。
    不预甘棠爱，羞将恶木连。
    数奇飞将恨，形槁屈生贤。
    已失南梅早，仍忧北枳迁。
    荫云今让棘，生淤此饶莲。
    钿毂排朝露，雕栏怅夜天。
    驮金会见斸，无事苦憔妍。

宋祁　山橙花
    故乡寒食荼醾发，百合香浓邸舍深。
    漂泊江南春过尽，山橙彷佛慰人心。

宋祁　山中清明
    一雨东郊捲夕云，山中坐对寂寥春。
    高低桃锦红相倚，轻重榆钱绿不匀。
    杯冷罗门抛午案，簺残犀槊晦流尘。
    汉鳊渐美开鱼禁，已约溪公下钓缗。

宋祁　山中晚春
    新火暮春天，穷山寄一廛。
    畹兰催酒熟，溪草作茵眠。
    落絮轻无定，残花浅自怜。
    缁帷谈久倦，江上问挐船。

宋祁　陕府祖择之学士
    白发书林作丈人，陕郊迢递驾朱轮。
    谩夸燕许文章手，未得严徐侍从臣。
    列岫倚窗吟榭晓，乱花窥酒宴堂春。
    几篇新咏留珉刻，首记銮舆八月巡。

宋祁　善惠大师禅斋
    丈室传心地，安閒岁腊赊。
    水能涵宝月，风解去萎花。
    鹄焰纱围短，牛香篆引斜。
    化城无惮还，门外即三车。

宋祁　伤和靖林先生君复二首
    清濑严生国，良田仲子居。
    姬姜生不娶，封禅死无书。
    灶冷丹何去，厨封画已虚。
    诏函加美谥，不及裹轮车。

宋祁　伤和靖林先生君复二首
    笔精传禊帖，句赏俪汀蘯。
    道胜吾忘我，贤嗟岁在辰。
    风愁青桂暝，露泣紫芝春。
    一束生刍赠，门无杂吊宾。

宋祁　上春晦日到西湖呈转运叔文学士
    春遍西湖上，湖漪绿胜醅。
    惊鱼迎濑躶，斗鸭拥波来。
    柳已缘烟重，花仍赴暖开。
    侧汀烟媚簊，卧石水衔苔。
    岸转横杠度，川穷饮舫回。
    暗浮虫聿役，闲立鹭毰毸。
    野畔平如界，林蹊润不埃。
    光浮好云日，影倒静楼台。
    山色乘晴露，霞容著暝催。
    溪行凡几曲，恨乏昔人才。

宋祁　上许州吕相公嗣崧许康诗二首　嗣崧诗
    彼嶽惟崧，天作其神。
    嗣生我公，我公斤斤。
    嘉猷矢陈，柄国之均。
    帝亲命之，纂成前人。

宋祁　上许州吕相公嗣崧许康诗二首　嗣崧诗
    公迈厥德，祗祗翼翼。
    柔嘉而直，模我彝伦。
    揉我方国，施于夷貊。
    百度是毗，庶绩允熙。

宋祁　上许州吕相公嗣崧许康诗二首　嗣崧诗
    帝诏执事，徹申土疆，
    衍沃腴良。赋舆溱溱，
    莫乐于申。昔在四岳，
    佑尧象禹，为国心膂。
    受民作邦，于今以光。

宋祁　上许州吕相公嗣崧许康诗二首　嗣崧诗
    帝告于公，绍胥尔宇。
    宪是文武，如申如甫，
    为周之辅。诞锡尔祉，
    惟申甫是似。乘车错衡，
    淑施英英，式遄其荣。

宋祁　上许州吕相公嗣崧许康诗二首　嗣崧诗
    公拜稽首，敢扬王休。
    祈天之久，为天子万寿。
    彼嶽磐磐，松柏丸丸，
    公福禄实蕃。有崇而冈，
    有大而陵，公寿考是承。

宋祁　上许州吕相公嗣崧许康诗二首　许康诗
    许丽而康，岳孙奠之。
    曰公之屏，实维似之。
    公徒增增，朱綅绿縢。
    不戁不惊，鉤膺镂锡。
    称娖颜行，哕焉绥章。
    总我列侯，式时南疆。

宋祁　上许州吕相公嗣崧许康诗二首　许康诗
    公之相攸，孔乐于许。
    其原朊朊，其川于于。
    有苖禾麻，有京稷黍。
    薮焉麋麕，渚焉鲂鱮。
    有李有桃，有柘有檀。
    树我之园，令居则安。

宋祁　上许州吕相公嗣崧许康诗二首　许康诗
    公视于庭，师兵翼翼，
    孔武有力。公适于府，
    陪卿髦士，罔不就绪。
    公宴于堂，嘉宾我从。
    琴瑟鼓鐘，或揳或摐，
    静好铿锵，万舞有容。

宋祁　上许州吕相公嗣崧许康诗二首　许康诗
    左拂其殽，炰憋燔羔，
    给鲜于庖。右烹其敕，
    箂菭蒲葅，柔嘉惟馥。
    旨酒且多，其饮温克。
    攝尔攸仪，侑公宴嬉。

宋祁　上许州吕相公嗣崧许康诗二首　许康诗
    明明天子，股肱一体。
    于蕃于宣，邦人咸喜。
    主芣之山，浚冀之渠，
    弗童而材，弗竭而渔。
    皇惠斯人，俾公焉依。

宋祁　上元观灯纪事
    泛膏闻旧典，秉烛嗣芳辰。
    霞破初迎月，林寒即让春。
    钧天移帝乐，北斗下城闉。
    匝地沈香燎，浮空罗袜尘。
    并珂驰宝铰，分幰鹜彫轮。
    忽去腾夷路，还来竞要津。
    酒胡矜酎美，梅额衒妆新。
    谁见甘泉畤，昏祠遂至晨。

宋祁　少年
    关外车徒籍籍归，章街柳色绿如丝。
    薰衣别馆香三日，卜夜重楼烛九枝。
    雪市云回翻秘曲，蘅皋波暖寄微辞。
    十年酒美俄星弁，肯信尚书对有期。

宋祁　少年行
    君不见汉家五陵诸少年，白马骊驹大道边。
    紫纶裁帽映两纽，黄金错带佩双韐。
    经过主第赐绿帻，归宴前堂罗曲筵。
    长安多逐韩嫣弹，别藏仍收张氏钱。
    传言天子将羽猎，千乘万骑向甘泉。
    奉车金吾共驰骋，外家戚里见招延。
    径去平冈驰狡兔，虚弯天际落飞鸢。
    朼来别馆恣行乐，胡姬当罏酒十千。
    薄暮聊归渭桥曲，明旦复会黄山前。

宋祁　渑池道中
    月枢残白伴征轮，雪岭萧萧久垫巾。
    此去崤函天设险，古来京洛地多尘。
    翠含山气犹疑夜，紫动林梢已放春。
    自笑衰翁应分定，宠光行役两平均。

宋祁　省判李度支硕相过叙别兼述感怀
    君趋召节向中台，我滞边州未得回。
    头白羞论天下事，眼青欣举故人杯。
    池蛟得雨鳞先动。霜隼乘风翅始开。
    见上若询颇牧将，为言儒帅果非才。

宋祁　省舍晚景
    日稷城阴生，尘露稍云歇。
    密树抱烟沈，高禽映天没。
    外物既不扰，清机亦徐发。
    何意羲皇风，吹我襟袖末。
    少驻北堂陲，娟娟待明月。

宋祁　盛谏议赴维扬
    汉家规地遍青蒲，绣扆恩深拜命初。
    朱画车辬频出守，仙移院额别修书。
    贡图星橘兼苞柚，宴筯金齑和鱠鱼。
    奉计不应三满岁，荷囊法许从雕舆。

宋祁　十二月十八日会饮园夫献桃花二首
    今岁腊未破，明年春尚赊。
    天教催朔气，先作塞南花。

宋祁　十二月十八日会饮园夫献桃花二首
    晚秀尚可惜，早开真谓奇。
    君看早开处，定是向南枝。
    
    
宋祁　十日宴江渎亭
    节去欢犹在，宾来赏更延。
    悠扬初短日，凄紧乍寒天。
    霁沼元非涨，秋花自少妍。
    蚁留新献酎，蕙续不残烟。
    戏鰋冲馀藻，游龟避折莲。
    流芳真可惜，从此遂凋年。

宋祁　史逸人
    菑停滞穗壤馀蔬，畝首东南乐隐居。
    席地雕觞千日酒，振缗丹水百金鱼。
    潺湲弄月蘯汀晚，嗢噱调琴菌阁虚。
    霄外高情思把袂，西畴何日一巾车。

宋祁　试秩秘书
    绿底封书矞露光，试名仙局霭芸香。
    固惭卫国乘轩宠，犹胜唐家脱腕郎。

宋祁　守塞三年上北京留守贾相公
    天心北顾倚长城，上相元戎两印荣。
    鸡羽静沈传处檄，虎皮间里战馀兵。
    九宵冬日人蒙惠，万耒春霖俗劝耕。
    和气愈充身愈退，只忧难避是功名。
    雨洗星街夜祲空，暂持鱼牧守离宫。
    皋陶旧曲明良内，鄐縠高谈礼乐中。
    载笔后车云盖密，鸣铙前队锦褠红。
    不妨华发千官上，始称凌烟第一功。

宋祁　守岁
    已觉新杓动，犹闻促漏馀。
    夜寒穷腊尾，春色并年初。
    事往成追计，身羁况索居。
    明朝为寿酒，无奈故人疏。

宋祁　寿上人南游
    拂晓閕鸣月，迎寒毳拥霞。
    众香摩诘饭，五叶祖师花。
    托宿林枝俯，分风夕影斜。
    前期逢晤赏，持对碧云說。

宋祁　寿州十咏　白莲堂
    堂皇敞而华，簷牙照池水。
    钿叶矗新圑，玉莩粲繁蘤。
    游鳞竟泼泼，幽石仍齿齿。
    寄言采秋芳，何必涉江涘。

