<!-- { "loadSidebar": true } -->
    西兴渡口乱啼鸦，锦缆牵江目力赊。
    六馆衣冠沦道路，三宫珠玉走风砂。
    山川不尽心难老，岁月忧煎发渐华。
    行到湘南归不得，倚门应是望天涯。

汪元量　唐律寄呈父凤山提举十首
    黄帽催人急放舟，荻花枫叶共飕飕。
    天公作恶云翻手，河伯为妖风打头。
    接翅野鸦围古堞，断行孤雁落中州。
    吴山只隔淮山路，江北江南处处愁。

汪元量　唐律寄呈父凤山提举十首
    燕山只在乱云边，过了黄河便豁然。
    鼠帽蒙头车上坐，貂裘拥鼻草间眠。
    秋砧捣落千营月，晓寨炊残万灶烟。
    说与奚奴休笑我，诗人要看好山川。

汪元量　唐律寄呈父凤山提举十首
    锦帆浩荡湿龙鸾，乐指三千粉泪寒。
    万里远行看日近，一人不杀见天宽。
    玉关屡沐军罗拜，金殿时蒙上问安。
    宴罢御香携满袖，醉归环佩月中看。

汪元量　唐律寄呈父凤山提举十首
    昔年去国大苍黄，同舍诸生半死亡。
    春别浙江花似雾，秋行碛地草如霜。
    时沽市酒借余景，屡宿官邮悲故乡。
    满目故人皆厚禄，吾侪添得两奚囊。

汪元量　唐律寄呈父凤山提举十首
    抱琴挟策马萧萧，北望燕云道路遥。
    紫塞晓行闻鸡叫，黄河夜渡见鱼跳。
    周回四蜀愁双剑，浩荡三湘梦六桥。
    踏遍乾坤犹是客，小山丛桂不能招。

汪元量　唐律寄呈父凤山提举十首
    夜来梦里到吾庐，梦破潸然泪似珠。
    吴女北游簪素柰，湘娥南望泣苍梧。
    风吹远浦秋鸿杳，月出空山夜鹤孤。
    忽忆西湖梅与柳，梦随云水度西湖。

汪元量　唐律寄呈父凤山提举十首
    南岳诸峰处处嘉，麻鞋竹杖蹑青霞。
    山前已见九杈□，洞里不逢三朵花。
    岩瀑垂垂腾晓蜃，野田渺渺落寒鸦。
    衡阳鼓角风悲咽，游子斯时正忆家。

汪元量　唐律寄呈父凤山提举十首
    愁来不可更禁当，望鬼门关断尽肠。
    无处告诉只欲死，有时颠倒忽成狂。
    三湘风雨失舟檝，万里路岐多雪霜。
    遥忆武林社中友，下湖箫鼓醉红装。

汪元量　唐律寄呈父凤山提举十首
    自笑儒衣世法疏，穷愁何日得伸舒。
    一从挟策来燕地，几拟陈情乞鉴湖。
    风雨凄凄鸿雁瘦，雪霜刢刢鹡鴒孤。
    湘江楼上无憀甚，不见吴山似画图。

汪元量　题赐砚
    斧柯片石伴幽閒，堪与遗民共号顽。
    试忆当时承赐事，墨痕如泪尽成斑。

汪元量　题王导像
    秦淮浪白蒋山青，西望神州草木腥。
    江左夷吾甘半壁，只缘无泪洒新亭。

汪元量　天津桥
    白杨猎猎柳青青，怒浪高低不肯平。
    一自尧夫分手后，更无人听杜鹃声。

汪元量　天山观雪王昭仪相邀割驼肉
    北征已十年，抑郁悲局促。
    拄杖看天山，雪光皎如玉。
    满目鹍鹰飞，晴天猎鸿鹄。
    羁人灶无炊，竟夕枵其腹。
    美人塞边来，邀我分豆粥。
    手持并铁刀，欣然割驼肉。
    勿诮草堂翁，一饱死亦足。

汪元量　天坛山
    我登天坛山，洒然清吟目。
    群峰如儿孙，罗列三十六。
    支藤陟曾巅，中有少室屋。
    山人化飞仙，庭除生苜宿。
    古碑野火烧，剥落字难读。
    雏鹿卧幽岩，孤鸟响空谷。
    解鞍小迟留，偷閒半日足。
    长啸归去来，题诗纪幽独。

汪元量　听徐雪江琴
    徐卿寒夜弹玉琴，冻云妒月波澄阴。
    海上神峰削幽翠，十二楼前玉妃坠。
    湘娥素女相对泣，翠竹苍梧泪痕湿。
    幽兰不香蕙花死，千愁万怨青枫里。
    风敲叶脱雨如啸，百鸟喧啾孤凤叫。
    老龙吐珠亦洒洒，山鬼摇闩走堂下。
    徐卿徐卿且停手，呼儿割鸡酌春酒。
    曲高调古人不识，侧耳西楼咽筝笛。

汪元量　通州道中
    一片秋云妒太虚，穷荒漠漠走群狐。
    西瓜黄处藤如织，北枣红时树若屠。
    雪塞捣砧人戍远，霜营吹角客愁孤。
    几回兀坐穹庐下，赖有葡萄酒熟初。

汪元量　同毛敏仲出湖上由万松岭过浙江亭
    钱塘门外看新晴，舞蝖游蜂没一星。
    风挟断云横北巘，烟随飞雨度南屏，
    苏隄柳树照波绿，吴苑麦苗连地青。
    邂逅寻诗过岭去，鼓鞞声震浙江亭。

汪元量　潼关
    蔽日乌云拨不开，昏昏勒马度关来。
    绿芜迳路人千里，黄叶邮亭酒一杯。
    事去空垂悲国泪，愁来莫上望乡台。
    桃林塞外秋风起，大漠天寒鬼哭哀。

汪元量　潼州府
    潼江待我洗吟眸，如此江山是胜游。
    红袖斗歌才拍手，绿鬟对舞尽缠头。
    箜篌急撚风生座，鼙鼓连挝月上楼。
    一夜不眠鸡戒晓，又骑铺马过绵州。

汪元量　万安殿夜直
    凤衔紫诏下云端，千载明良际会难。
    金阙早朝天表近，玉堂夜直月光寒。
    宫衣屡赐恩荣重，御宴时开礼数宽。
    却忆玄都人去后，桃花零落倚阑干。

汪元量　万州
    槎牙鸟道没人烟，狼虎交横马不前。
    回首青山藏白跖，万州城下草连天。

汪元量　望海楼独立
    风吹腥气满楼台，独倚阑干十二回。
    天入越江龙逝去，雨昏吴市燕飞来。
    旌旗闪闪千帆过，帘幙重重一笛哀。
    惆怅玉环何处在，海棠犹自向人间。

汪元量　文山丞相丙子自京口脱去变姓名作清江刘洙今日相对得非梦耶
    昔年变姓走淮滨，虎豹從横独怆神。
    青海茫茫迷故国，黄尘黯黯泣孤臣。
    魏雎张禄梦中梦，越蠡陶朱身后身。
    今日相看论往事，刘洙元是姓文人。

汪元量　文山道人事毕壬午腊月初九日
    崖山禽得到燕山，此老从容就义难。
    生愧夷齐尚周粟，死同巡远只唐官。
    雪平绝塞魂何往，月满通衢骨未寒。
    一剑固知公所欠，要留青史与人看。

汪元量　闻父老说兵
    昔闻天兵入西蜀，鞞鼓乱挝裂岩谷。
    金鞍战马踏云梯，日射旌旗红{上竹下敕}{上竹下敕}。
    黑雾压城尘涨天，西方杀气成愁烟。
    钓鱼台畔古战场，六军战血平三川。
    天寒日落愁无色，将军一剑万人敌。
    妇女多在官宫中，兵气不扬长太息。

汪元量　斡鲁垛观猎
    黑风满天红日出，千里万里栖寒烟。
    快鹰已落蓟水畔，猎马更在燕山前。
    白旄黄钺左右绕，氈房殿帐东西旋。
    海青眇然从此去，天鹅正坠阴崖巅。

汪元量　乌江
    平生英烈世变双，汉骑飞来肯受降。
    早与虞姬帐不死，不教战血到乌江。

汪元量　吴儿
    玉貌儿童泪盈把，辫发垂肩行酒斝。
    将军又去打苏州，出门指使教牵马。

汪元量　吴江
    吴江潮水化虫沙，两岸垂杨噪乱鸦。
    舟子鱼羹分宰相，路人麦饭进官家。
    莫思后事悲前事，且向天涯到海涯。
    回首尚怜西去路，临平山下有荷花。

汪元量　吴山
    海枯龙去雨淋淋，羯鼓喧哗山禁林。
    虎士堕弢兵力倦，鸡人罢箭漏声沈。
    莺摇御柳春犹闹，燕蹴宫花雾转深。
    肠断木绵庵里客，可怜{左眉可阝}坞筑黄金。

汪元量　吴山晓望
    城南城北草芊芊，满地干戈已惘然。
    燕燕莺莺随战马，风风雨雨渡江船。
    小儒愁剧吟如哭，老子歌阑醉欲眠。
    一夜春寒花命薄，乱飘红紫下平川。

汪元量　西湖旧梦
    南高峰对北高峰，十里荷花九里松。
    烟雨楼台僧占了，西湖风月属吾侬。

汪元量　西湖旧梦
    如此湖山正好嬉，游人船上醉如泥。
    黄莺不入垂杨柳，却立海棠花上啼。

汪元量　西湖旧梦
    红桡绿舫眜清波，露脚斜飞湿芰荷。
    回首涌金门外望，里河独自沸笙歌。

汪元量　西湖旧梦
    嵯峨云髻簇金钿，血色罗裾湿晓烟。
    陌上相逢通一笑，第三桥下是奴船。

汪元量　西湖旧梦
    溶溶漾漾碧粼粼，船去船来不碍人。
    日午中官传上旨，内家宣赐玉堂春。

汪元量　西湖旧梦
    月香水影逋梅白，雨色晴光坡柳青。
    一箇销金锅子里，舞裾歌扇不曾停。

汪元量　西湖旧梦
    帝城官妓出湖边，尽作军装斗画船。
    夺得锦标权遗喜，金银关会赏婵娟。

汪元量　西湖旧梦
    王孙挟弹打鸳鸯，红藉花前世界凉。
    揭起蓬窗弄湖水，潜螭双眼射金光。

汪元量　西湖旧梦
    芙蓉照水桂香飘，车马纷纷度六桥。
    锦幔笼船人似玉，隔花相对学吹箫。

汪元量　西湖旧梦
    六花飞舞似鹅毛，丞相身穿御赐袍。
    不念长安有贫者，下湖打鼓饮羊羔。

汪元量　戏马台
    台空马尽始知休，枳棘丛边鹿自游。
    泗水不关兴废事，佛峰空锁古今愁。
    风吹野甸稻花晚，雨暗山城枫叶秋。
    欲吊英灵何处在，髑髅无数满长洲。

汪元量　峡边山寺
    寺近阴崖多雾雨，峡边灵窦忽风雷。
    松间白足攜诗板，石上苍头把酒杯。

汪元量　湘夫人祠
    舟维古流小从容，二女含嚬媚晚风。
    野庙半间蒙薜荔，湘江两岸泣芙蓉。
    玉台有镜蝌铭古，锦瑟无弦雁柱空。
    行近祠南默惆怅，倚筇江上数青峰。

汪元量　小桃源入三岩观鱼
    眉州城外小桃源，行入三岩涧水喧。
    人近碧潭才抚掌，唤鱼出沿跳龙门。

汪元量　晓行
    痴坐书窗待晓钟，背灯无语意无穷。
    一家骨肉正愁绝，四海弟兄如梦同。
    西舍东邻今日别，北鱼南雁几时通。
    行行忍见御沟水，流出满江花片红。

汪元量　兴元府
