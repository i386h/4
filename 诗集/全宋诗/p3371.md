<!-- { "loadSidebar": true } -->
    苦心只道无人爱，何物偷儿却可人。

项安世　二十八日行香即事
    晓市众果集，枇杷盛满箱。
    梅施一点赤，杏染十分黄。
    青李不待暑，木瓜宁论霜。
    年华缘底事，亦趁贩夫忙。

项安世　二十八日行香即事
    柳岸蒙蒙湿，沟波点点跳。
    窗槽斜溜涌，轿顶碎声飘。
    村担果争市，山桅花满桥。
    愁听新使客，墟里说萧条。

项安世　二十二日入荆门界
    四望亭前粉雉明，百栏桥上竹枝横。
    荒荒白日春将晚，渺渺黄冈草未生。
    独客更无杨柳伴，远村时见李花惊。
    白碑南路翻堪意，不恨冲泥踏水行。

项安世　二十二日山行
    秋日更山行，朝朝入画屏。
    雨看如水墨，晴唤似丹青。

项安世　二十九日出暗门循城至北关登舟
    篮舆出郭转墙隈，欲老芙蕖尽意开。
    天气已凉犹索热，官身得去未忙回。
    舟行何物非诗句，病后无情是酒杯。
    一笑团栾今在目，细挑灯火话蓬莱。

项安世　二十九日道中次韵酬寄罗鄂州
    经世事日远，独往柰婆娑。
    两途一未遂，痛饮复高歌。
    往者长已矣，黄山郁嵯峨。
    在者聊复尔，后生谁错摩。
    向来志士心，中夜如惊波。
    秋鹰锦韛蕆，天马金盘陀。
    用士苦不早，岁月飒已过。
    剖符蛮触间，使逐屈宋哦。
    珊珊青霞佩，粲粲紫玉珂。
    不嗔舞地小，但道暮山多。
    我意欲怜君，将如君笑何。
    
    
项安世　二十九日过小将军大将军岭
    复岭参差意出群，行人遥指两将军。
    黥彭只麽空山老，不向中原早策勋。

项安世　二十六日慈竹二首
    慈竹村村种，鞭行不出林。
    吾亲在何许，回首白云深。

项安世　二十六日慈竹二首
    郁郁带春阴，依依绕故林。
    何人化南裔，草木有仁心。

项安世　二十六日下山观胜业寺禹柏偃卧地上分为九枝
    人言禹时柏，是否何必研。
    要知是古物，少亦逾千年。
    盘盘九龙子，脊尾何蜿蜒。
    疏髯挟雷雨，瘦骨含风烟。
    居然负世望，淡苦依老禅。
    纷披苔藓中，偃息鱼鼓边。
    不知忆万人，饥饿长呼天。
    我欲笺上帝，六丁呼使前。
    九龙分九州，各值所治田。
    膏泽皆要足，阴晴无敢愆。
    如此岂不善，天心应谓然。

项安世　二十日步上方广寺观莲华峰云气异甚
    晓发名溪庄，午饭马迹库。
    下车著芒鞋，扶杖陟罔路。
    碾槽深侧足，石磴高举步。
    初登黄茅岭，稍入青箬雾。
    苔深洒綦偪，露重湿袍绔。
    水声浩呼涌，山气汩驰鹜。
    傍倾眩欲落，上滑危楼仆。
    寻幽不惮险，已倦宁得住。
    荒程迷远近，杂径恶叉互。
    喜经茶园头，艳见莲岳处。
    喘汗扇方乾，惊魂招始驻。
    引领烦山僧，韚韔开阁户。
    尖峰岌前陈，鸣水横下注。
    浮岚出奇巧，顷刻纷异趣。
    憧憧行市人，枭枭上烟炷。
    浓敷步障青，淡抹轻纨素。
    昏然俱晦冥，粲若忽陈露。
    穿窗来有情，扫迹去如怒。
    旋观不忍舍，留宿当至暮。
    谁傅西岭书，赠我碧云句。
    云当上封顶，共看扶桑树。
    弃置且行行，妙高台上去。

项安世　二十三日阻雨鸭陂驿因写道中诗寄罗郢州]
    横吹逆西断人行，破驿孤眠又一程。
    写得吴笺寄长寿，无情风雨却多情。

项安世　二十四日看山
    日日凭舆看远山，不知行处是峰峦。
    他山亦有痴人看，却向侬家行处看。

项安世　二十四日省宿次杨文公集贤宿直韵兼拟其体
    云气阴阴绕殿庐，雨声摵摵响阶除。
    薰炉翠被延周蝶，黄墨朱缸订鲁鱼。
    野性登朝常蹙踖，亲年须禄向踌躇。
    叨陪大典论疑信，滥等诸儒课密疏。
    汉殿修文开白虎，海邦张乐享爰居。
    绮寮蕙草青霏入，瑶圃梅梢玉雪初。
    史藁堆床殊未已，诗材满地欲焉如。
    倦投东观中郎笔，起读西崑病监书。
    节想清凉侔汲直，词钦雅丽出唐余。
    高情炯炯轩裳外，长向金门忆饭蔬。

项安世　二十五日岳市路口居人皆鬻栉具及风药
    家家药榜丸朱墨，处处丝绳羒比梳。
    我有沉疴并宿垢，亦思从此日祛除。

项安世　二十一弟寿二首
    肇开元圣千年学，曾是吾家七岁童。
    门户只今须自力，诗书排日看新功。

项安世　二十一弟寿二首
    欢兄龌龊身全老，喜弟生狞脸正童。
    色要如童长不改，学须似老始多功。

项安世　二十一日柘龙桥道中
    早禾登架晚禾青，雨后官塘处处平。
    山马未胡行木彴，水牛亭午卧深坑。
    人家总在林间住，生计惟凭陇上耕。
    青嶂夹田田夹涧，翠围屏里万竽笙。

项安世　法轮道中大雨
    淋浪翻一雨，拳局下层坡。
    险尽平川出，村宽古屋多。
    风烟随地辟，鸡犬觉声和。
    田父正愁思，天阴难刈禾。

项安世　方桥晚憩
    归路方桥晚，年年此月情。
    不知临老去，更得几番行。
    浩荡东风阔，微茫远水横。
    每来心自爱，未要世人惊。

项安世　方太君生朝四首
    夹钟琯里听春声，天上箜篌次第鸣。
    数到一弦弦足处，孟家机畔庆长生。

项安世　方太君生朝四首
    月姊飞来二月天，万花香里十分圆。
    谁教婺女星知道，一夜才先照画筵。

项安世　方太君生朝四首
    天须蟾桂十分圆，自有春花万种妍。
    岁岁年年长寿酒，海棠开后牡丹前。

项安世　方太君生朝四首
    天边历草记年华，一日东风一荚花。
    春到平分争一荚，庭萱吹出碧云芽。

项安世　方太君生日
    金鸭烟青蜡炬红，玉龟山上劝春风。
    乍寒还暖花无数，似缺疑圆桂欲中。
    八十又三人所羡，双曈如潦寿难穷。
    七千九百十七岁，始共椿龄一半同。

项安世　方太君生日
    飘飘南极上明星，浩浩东风入翠醽。
    春最好时才中半，人难学处是修龄。
    已开棠树千枝锦，尚欠蓂花一荚青。
    更愿儿孙添晚景，早收丹桂媚慈庭。

项安世　访东坡题高风堂屏间
    樊口齐安一水间，少年行役鬓成班。
    云间甲子三秋雨，日射淮南一带山。
    战血浓时云梦远，受恩深处老身闲。
    登临莫唱纶巾曲，栖鹘危巢再可攀。

项安世　分宜县
    郭内清溪响，溪南列岫光。
    林花千树白，屿柳一川黄。
    野店明丹垩，邮签列短长。
    先生心爱此，车过未须忙。

项安世　风水洞
    君言洞好定非虚，只愁诗佳洞不如。
    两脚若能随杖屐，一生何用更轩车。
    听风听水纵横说，随醉随醒烂漫书。
    不解九重城里路，有人尘土化衣裾。

项安世　风雨望武昌岸
    寒食今朝是，颠风半夜来。
    自从天色暖，已遣客心猜。
    雨打洲容沐，烟笼水面灰。
    孙郎将漫叟，相送到浯台。

项安世　冯元素挽诗
    戎服开清洛，儒书谒阜陵。
    一朝官御晚，平日壮心冰。
    此士归来夜，何人说中兴。
    秋来原上草，萧索见风棱。

项安世　冯元素挽诗
    出塞千夫敌，还家一善门。
    闺门春穆穆，乡党晚恂恂。
    字画清能谨，诗章秀以醇。
    备无边琐气，怀此最伤神。

项安世　凤凰堂
    凤凰何处不归来，衰草斜阳只废台。
    欲唤谪仙歌一曲，长安今日更堪哀。

项安世　佛图市
    雨意阴连日，秋容淡满溪。
    水穿平野断，去截远山低。
    客路朝昏畏，村墟卯酉齐。
    傅闻近湖北，渐喜脱江西。

项安世　涪陵令李坤幼随母冒姓今复姓
    孝子生平三釜悲，故人解后一寒疑。
    亦知自讲陶朱事，不同戏题臣向诗。
    旧天夫人称李卫，如今弟子即羲之。
    姓同名独吾何憾，厚德真堪慰所思。

项安世　福岩寺
    三日行东山，今朝度西岭。
    山前福岩寺，高下得要领。
    下通赤帝庙，上彻祝融顶。
    回环生气势，开辟见光景。
    湘江献五曲，岳市陈万井。
    青林间香稻，一一辨疆顷。
    颇怜东山隘，对此意方逞。
    居高能尽下，熟玩令人省。

项安世　抚州吴茂荣挽诗
    当年郡博士，致此一先生。
    相见茂荣甫，似吾诸葛卿。
    姓名书帝府，文行最乡评。
    终老君何恨，伤时泪自倾。

项安世　抚州吴茂荣挽诗
    世已尊科举，人多失老成。
    行书周族党，身欠汉公卿。
    犹藉千年润，能傅万壑清。
    怆怀非一士，何恨不知名。

项安世　阜陵复土诣重华奉慰遇雪不胜哀怆
    龙胡九锸闭玄扉，虎落千年护翠微。
    永阜凄凉成永夜，重华萧瑟见重闱。
    云迷八表俱愁思，雪满千山尽素衣。
    更踏深泥南内去，紫宸殿下进名归。

项安世　富阳道中
    此生湖海惯漂浮，黄鹤垂虹已倦游。
    七载云门穿布袜，今年严濑著羊裘。
    戴溪亭外天台路，扬子江头艳滪舟。
    欲跨祁连窥瀚海，只今谁是冠军侯。

项安世　富阳道中二首
    云破天开雪欲明，橹声争出满江鸣。
    牵绳直上高崖去，相见瞿塘百丈行。

项安世　富阳道中二首
    一带江流两岸山，玉花珠髻满云鬟。
    一声鸣橹俱回首，小杜舟中醉眼看。

项安世　富阳道中早行
    山腰宿雾远模糊，水面柔云近有无。
