<!-- { "loadSidebar": true } -->
    翠岩九曲老仙家，玉女峰头炼紫霞。
    纪海无人来跨鹤，天河有路可乘槎。
    春云细酿幔亭酒，夜雨初煎石鼎茶。
    久矣樵渔怀此志，吹箫闲看碧桃花。

孙氏　与周默
    雨集枯也时渐满，藤笼老木一翻新。
    如今且悦目前景，妆点亭台随分春。

孙奭　送张无梦归天台
    笑背芙蓉阙，东南望海涯。
    云章藏绿蕴，鹤驭拂青霞。
    台岭攀新桂，桃源访旧花。
    鸣驺须再去，莫泛客星槎。

孙嵩　春日武康游望过孟东野故居
    残霭初收半在沙，一川芳草趁溪斜。
    群峰古意汪芒国，废地诗情正曜家。
    天末凄迷浮野色，柳边骀荡受春华。
    更携尊酒看修竹，不为前坡得意花。

孙嵩　春夏之交四首
    江花江水意，春色为谁多。
    极目天涯草，凄凄奈尔何。

孙嵩　春夏之交四首
    悄悄瞻青壁，悠悠瞩翠林。
    流莺无一事，声远薜萝阴。

孙嵩　春夏之交四首
    村落頳桐日，茅茨白栋风。
    闲阶沾雨菊，又绿去年丛。

孙嵩　春夏之交四首
    拂槛逍遥絮，浮空自在丝。
    幽香来远近，山侧有酴釄。

孙嵩　冬初杂兴
    今晨霜露肃，爱此群山秋。
    夭桃薄照日，乃是丹枫稠。
    草花无名字，正类黄菊幽。
    一筇步涧阿，聊复舒我眸。
    雁声一何高，渺渺关山愁。
    林间有橡栗，岁晚行可收。

孙嵩　冬初杂兴
    牧童与樵叟，共载牛背归。
    我无薪蒸计，南山松栎稀。
    寒风昨日至，须用葺我扉。
    故园或可废，亦以完我衣。
    人生有定分，勿怪生理微。

孙嵩　冬初杂兴
    钟声烟外寺，报我明朝霜。
    篱落暝雀惊，原野昏鸦翔。
    杖策归茅茨，偶一歌慨慷。
    千载有我辈，感念行斜阳。

孙嵩　冬初杂兴
    斋中乃无纸，柿叶平篱根。
    稍取书点画，带此朝露痕。
    识字有何补，随尔忧患繁。
    姓名总不记，适有古意存。
    惜哉结绳后，事始于乾坤。
    先生晚始悟，无术鸠田园。

孙嵩　冬初杂兴
    残花与新蕊，不共横斜枝。
    摧谢得清峭，独照冰霜时。
    寒梅正如此，他木乃变衰。
    此由观世物，特以厄见奇。
    古云桑落节，当有新醪簄。
    得秫酿几何，拨瓮香浮浮。
    醇熟不足计，醒醉亦自筹。
    得酒乃迳饮，无酒亦可休。
    绝怜未知道，颠倒阮与刘。
    百年有事业，遑云逃糟丘。

孙嵩　冬初杂兴
    秋晚种黣麦，覆块青茸茸。
    兹物乃畏湿，沟作棋道通。
    江南地力瘠，百谷劳农工。
    秔稌蓄塍上，黣麦藏沟中。
    从今防蹂啮，早晚观麦丛。
    须纵牛羊食，勿信东坡翁。
    吾诗乃宵谱，亦著江南风。

孙嵩　感兴
    清风有佳意，逢者为一娱。
    曾不救饥渴，政尔飘襟裾。
    凡物贵有用，论诗用则无。
    诗成亦自咏，侘傺或昭苏。
    身名不相涉，二者如参商。
    迟其议论公，旷越百世长。
    于人已无益，离离坟草荒。
    不知史册上，更是谁芬芳。
    犹足厉世俗，曰此有耿光。
    生前文字冗，寸札蓐荑稂。
    及后乃大行，家有星河章。
    君欲知其人，近世苏与黄。
    夫有酷吏事，良不为奇屯。
    俗子来吾前，有语无由伸。
    其愚正可置，而又何为嗔。
    勿如孤竹子，宇宙生涯垠。
    匪惟狎樵牧，浩浩冥疏亲。
    鸟故不乱行，兽故不乱群。
    在山为远志，出山为小草。
    不足凋谢安，适可谓殷浩。
    夫亦有所怀，非必着枯槁。

孙嵩　公无渡河
    公乎渡河不可航，年既老，
    智则童。临流径渡何伥伥，
    夫岂有急须自亡。前无掣，
    后无挤，且无迹捕至尔门，
    未至东市之诛磔死如牛羊。河流在前白日光，
    谁以锦覆河流黄。公不见河源夭矫落崑崙，
    悬天注地千里强。飞奔突入中原疆，
    一击无有完堤防。跳蹴后土舂穹苍，
    公懵视之行康庄。掉臂而往无褰裳，
    不能驭风骑气奚为狂。河之流汤汤，
    鲲鲸之恶未可量。长戈为鳍锯为尾，
    刀崖斧窟閗牙张。公其以身委饥肠，
    人生无难死足伤。以饥寒死骨犹藏，
    棺槨送尔松柏冈。何必为河之鬼冯夷乡，
    其下浊泥出无梁。何不相蹙公自僵，
    奈何乎箜篌之音河水旁。

孙嵩　姑苏元夕
    茂苑长洲满地春，吴儿歌舞逐时新。
    风流百巧花灯手，犹是夫差国里人。

孙嵩　归途旅思
    虚市斜阳早掩门，萧条州县抵深村。
    残梅与客迎新岁，明月随人作上元。

孙嵩　和谢虚谷
    文章琬琰盛镌磨，乞与丹青侈若何。
    已是追随名世晚，敢言步骤古人多。
    未同子美投三赋，且为灵均释九歌。
    怎有农谣又渔曲，稍谈钓笠与耕簑。

孙嵩　和谢虚谷
    穷愁幽思或成时，畦绕荒芜失自治。
    秋气居然寒宋玉，土风犹尔操钟仪。
    安能跛鳖从天马，正拟长松引菟丝。
    启以新篇新绳削，元和直至建安时。

孙嵩　画猿
    攻为乐府作，吟尽乐府题。
    不晓张籍与王建，笔端欲揽风凄凄。
    大半闲愁生浪语，十九他人无与汝。
    击辕抚缶何如声，奈此澜翻两吻鸣。

孙嵩　还邓觉民诗卷
    南山竹机笛，北山桐可琴。
    得如听松风，中有太古音。

孙嵩　倦客
    倦客江湖返，书生畎亩思。
    古来惟即墨，世上几仇池。
    八表烟霾隔，三春草木衰。
    交游消息断，存没杳难知。

孙嵩　开岁连日有阴雨
    老杜诗章五百年，为吾替写早春篇。
    恰从元日逾人日，重有阴阴冷落天。

孙嵩　开岁连日有阴雨
    日日岚阴守翠微，清溪平没钓鱼矶。
    流莺一任无来意，直恐梅花半树稀。

孙嵩　开岁连日有阴雨
    新草天涯入断魂，若为有意眺郊原。
    只因老子春愁少，须著萧萧雨暗村。

孙嵩　哭程晦夫
    握手论交交气真，旧游四顾暗伤神。
    陪从金马门中客，和唱铜驼陌上春。

孙嵩　哭程晦夫
    尚谓乡邦离有合，忍闻丘垄夜无晨。
    夕阳古道曾经别，肠断西风泪满巾。

孙嵩　立春日
    残冬初曦巧弄频，轻澌片片动游鳞。
    土牛不报穷居暖，星鸟非司退士春。
    门帖废忘梅柳句，乡傩倚阁鼓鼙人。
    愁多酒浅知何那，太息年光草草新。

孙嵩　临安钱武肃庙
    吴越归旗纛，风云助鼓鼙。
    锦蒙山树遍，弩射海潮低。
    龙凤城葱郁，牛羊墓惨恓。
    古祠存故里，秋草庑东西。

孙嵩　觅佳山水迁居未能又力役不休
    微吟清啸有孤怀，历落嵚崎已大乖。
    芳草何心知世事，闲云肆意绕天涯。
    前时绝喜王官谷，此去聊堪阿里街。
    一语作铭君记取，腾腾任运莫安排。

孙嵩　愍叹
    救地扶天力不支，犹为落落怪男儿。
    泥中龙逝江神骇，波际鲸枯海若悲。
    恨入烟云连叹县，魂随霜雪薄燕垂。
    可怜傲兀南冠在，吟尽关山恸绝诗。

孙嵩　明妃引
    明妃如花颜，高出汉宫右。
    可怜君王目，但寄丹青手。
    寂寂保孤妍，悠悠成伪丑。
    坐此嫁穹庐，流落无时回。
    无时回，琵琶未阕边笳催。
    哀弦流入千家谱，明妃只作阏支舞。
    年年犹借南来风，吹得青青一抔土。
    君不见汉家嫁得几娉婷，不闻一一琵琶声。
    祸起当年娄敬谬，后人独恨毛延寿。

孙嵩　偶作
    更勿穷通算此生，文章玄白付谁评。
    凄凉例薄佳人命，邂逅多成竖子名。

孙嵩　秋怀五首
    秋虫日以喧，秋树日以疏。
    君听草根蛩，泣吊风中梧。
    壮士秋怀涕，及此清霜初。

孙嵩　秋怀五首
    从来感秋人，一例皆楚声。
    吾闻古燕赵，慷慨多不平。
    惜哉宋玉辞，不使荆轲听。

孙嵩　秋怀五首
    何处秋声多，竹外声历历。
    凄切不禁寒，萧萧旧时碧。
    此中白发愁，饷与秋风客。

孙嵩　秋怀五首
    畴昔旅江湖，夜夜南飞雁。
    山园柿栗秋，出户望河汉。
    祗今寒雁时，中夕起三叹。

孙嵩　秋怀五首
    黄山秋雕锼，风露洗崖崿。
    行行听清猿，处处采灵药。
    秋云老石床，已后十年约。

孙嵩　曲江头
    君不见曲江头，离离衰草寒云秋。
    今人不见昔人游，昔人不见今人愁。
    欲谈往事无耆旧，沉吟千载空搔首，
    盛衰倚伏如寒暄。秦时宜春苑，
    汉世乐游园，更复唐人宫殿拥千门。
    往古来今但如此，同一溶溶曲江水。

孙嵩　邵康节
    真隐由中土，行窝赏太平。
    生无皱眉事，单为杜鹃声。

孙嵩　生日
    云外荒村半掩扉，门孤事业与心违。
    悠悠岁月山林老，纳纳乾坤道路非。

孙嵩　生日
    鸿雁关河秋满眼，梧桐风雨冷吹衣。
    蓼莪自是长休废，独立苍苔一叹欷。

孙嵩　书雨
    阴谷幽林热似焚，阿香鸣鼓骤殷殷。
    天公作雨须臾事，用得东山一片云。

孙嵩　霜晓早行
    三两残星龙{左月右忽}云，人烟山色晓初分。
    西风一夜吹黄叶，不计霜晨客子闻。

孙嵩　送年寓叹
    岁事分携作迳归，清愁环守有重围。
    预供除日先人祭，次拂元朝道士衣。
    狂似嵇康今尽懶，觉旭蘧瑗昔皆非。
