<!-- { "loadSidebar": true } -->
    只愁垂老绝知音，自送青编满朝市。
    余之视君尚少年，题玉为珉何所贤。
    期君更尽未死日，举世不信方知天。

叶适　送林孔英
    东堂质疑匙启钥，西厢坐讲水赴壑。
    本朝合选经博士，万里那投郡文学。
    东风吹散石门冰，吴人送去蜀人迎。
    雪山峨峨大江满，柁楼过之清又清。

叶适　送林退思四川分司茶马干官
    弃繻底关吏，文殿射高名。
    方从媚子引，岂料谗夫倾。
    京师恩暮降，蜀道险朝升。
    执手郭西门，恻怆难为情。
    有山擎空雪，有谷匝底冰。
    乌乐谩后噪，猿孤定先鸣。
    汉中王霸地，从古锋镝争。
    崩摧韩信坛，阙落张鲁营。
    感子奋衣去，客猛意自轻。
    笑我老何怯。万里今横行。

叶适　送林子高
    老我追随亦賸人，研轩标格久成尘。
    意先远水常趋海，节与修篁自作筠。
    谏苑旧知欣有信，漆坊新隐叹无邻。
    梅花应待行时发，野岸山房探得春。

叶适　送刘德修
    群航弭安流，未脱孤帆厄。
    独板乱横溃，始负众舟责。
    蛰雷正须时，春雨宜满泽。
    勇夫攻坚退，智士倒戈获。
    去年北关路，永叹出处隔。
    俄掀凤仪雅，缓彼枭搏磔。
    发覆洗涂糊，召和开褊迫。
    一日期万年，倏眒展长策。
    居然西州道，千仞敛归翮。
    鬓发何用青，肝胆元自白。
    古圣岂不劳，筑此英俊宅。
    谁令闭榛莽，回曲用蛮貊。
    天门昳荡荡，瑶实连蔓摘。
    种玉如有方，从今空椟索。

叶适　送刘德修时在京口
    日日秋风江倒回，江边执手重悠哉。
    两山只欲当中住，一舸还应却下来。
    说与蛟龙息豪怒，亦令鸥鹭少嫌猜。
    吴头楚尾何时极，黏就到诗并展开。

叶适　送刘几道惠安尉
    少年尝苦节，从我北城隈。
    丽日明文苑，繁星让斗魁。
    垂垂绿绶晚，冉冉白丝催。
    更菲游仙去，鲸波秦凯回。

叶适　送刘晋卿
    草黄木脱何所适，使我感叹生百疾。
    天骥屡为驽骀笑，良玉空遭磇硄黜。
    少年壮志思绝尘，只今作计常后人。
    明堂巨栋吾何有，护竹养花甘隐沦。

叶适　送卢简夫
    子昔苇间从我游，未曾一语相报酬。
    文杏将非庙廊具，涧蘯况是王公差。
    子今歨往西湖上，灵雨彩云供笔仗。
    深思直道佐明君，蛰雷震空天下闻。

叶适　送吕子阳二绝
    七峰斜转斗光寒，千仞飞来雁影宽。
    生怕被君题写尽，更留风景后来看。

叶适　送吕子阳二绝
    好花移买自嫌贫，浪蕊空多未许春。
    放出江边无数橘，半黄半绿恼骚人。

叶适　送吕子阳自永康携所解老子访余留未久其家报以细民艰食急归发廪账
    收缨古蜜浦，抱袂生姜门。
    九九书自註，邀余缀篇端。
    久衰余学废，弥隐子道尊。
    时维冬雷数，云雪常昼昏。
    火把起夜色，丁鞋明齿痕。
    小邦肥羜闻，虾蛤滥充盘。
    椒橙失滋味，糁絮劳倾吞。
    诘朝报家问，剪书徵阿孙。
    苦陈乡人饥，采蕨啖其根。
    仓封井花满，淘米安得浑。
    觅翁如觅父，愿假东飞翰。
    念之不遑处，喟焉整归鞍。
    我老澹百虑，身世两莫存。
    欲私一垅润，岂救大地乾。
    西城柳遥遥，北寺江漫漫。
    勿令嗟来死，以慰行路难。

叶适　送潘德久
    每携瘦竹身长隐，忽引文藤令颇严。
    闻道将军如鄐縠，不妨幕府有陶潜。
    江当阔处水新涨，春到极头花倍添。
    未有羽书吟自好，全提白下入诗奁。

叶适　送潘景参
    久自知潘令，经曾荐祢衡。
    居惭薄气力，何以助声名。
    松柏非无岁，盐梅会有羹。
    又从沙际别，把酒候潮生。

叶适　送宋知录
    与子比邻计未痚，河梁新驾月明初。
    老人轻作三年别，强记难忘一鉴余。
    节相喜材添局务，寺丞引类借朝裾。
    只愁恋着衙楼好，回厌家山道不如。

叶适　送孙伟夫
    我友睎颜人，造道最勇决。
    智校一驿敏，书赢万签阅。
    吐词春岳丽，景行寒泉洁。
    良工制瑚簋，本为郊庙设。
    便留刊字正，稍上裨衮阙。
    远寻丰城剑，虚负历山月。
    发嫌梅柳催，到恨桃杏歇。
    亲年过八袠，舆致经九折。
    纸迷版簿内，税役半缘绝。
    云此新进士，铨限凛难越。
    厅荒茅压项，馔恶芹缩舌。
    哿矣无情游，自伤垂老别。

叶适　送孙子渊潭州司理
    我住潇湘狱自清，囚衫虫蠹雨飘零。
    如今三院更幽寂，闭户勘书花满厅。

叶适　送王通判
    左原冢孙产巴东，山灵地秀兼长雄。
    自小赤心天与通，可惜五十方治中。
    北风吹沙暗中渡，不合吹君落南去。
    水有子鱼山荔枝，借我箸食前筹之。

叶适　送王宗卿
    米多糠少贺丰登，莲吐双花麦五茎。
    别有到家呈瑞处，绕篱黄菊向人明。

叶适　送王宗卿
    久违曾闵膝前劳，翻得龚黄意外褒。
    但使亲年多过百，人间一品未为高。

叶适　送谢希孟
    白头趋幕府，早已负平生。
    未放鹏舒翼，应烦骥敛程。
    驿梅催冻蕊，柁雨送春声。
    为语常平使，开怀待子荆。

叶适　送谢学宾
    衰年懒看客，十卧适一起。
    谢子何许来，我屐屡折齿。
    貌闲神又肃，论事静而理。
    纷然嘲{左口右哲}雋，莞尔谐宫徵。
    麟获无怒角，凤去愁遁尾。
    正应晚闻道，不受备气使。
    山头蕨芽老未鎌，庭中桂枝春已添。
    巢由亦有藏身地，小厌声名傍尾檐。

叶适　送徐洞清秀才入道
    方老昔为儒，仁义自愁煎。
    决策从道士，摆落科场缘。
    神仙事茫昧，良得日高眠。
    徐生嗣其风，永谢负郭田。
    白襕已回施，黄氅犹索钱。
    书籍弃尘案，笙磬来钧天。
    看镜胡独难，超俗谅非少。
    异花改林秀，孤翮移汉矫。
    月华满庭芜，阒沉霜宇峭。
    亲交生离绝，空叹真游杳。

叶适　送徐景大
    桃湖避秦之远孙，绕湖桃叶遮桃根。
    父子声名动场屋，绿衫手板桃花村。
    相随入南访灵迹，九日山重海深碧。
    韩公文高大册印，秦系诗清小砖刻。
    我已衰残书不成，有语安能为重轻。
    子今自出琼瑰句，南伯南侯倒屐迎。

叶适　送薛子长
    藏冰待炎威，织裘御冬霰。
    彼此互有适，用舍空屡变。
    兰菊倚户出，松柏参天见。
    美质不必同，伟干非世便。
    薛生静而敏，器宇绝幼愿。
    能文乃天姿，脱颖酬始愿。
    众技逐高卑，杂学徒贯空。
    趋圣由一途，任重工自劝。
    古人文已立，后世皎难衒。
    愧余莫负荷，期子幸无倦。

叶适　送杨通判
    花稀让林稠，苗痚与田远。
    共欣永日宽，更笑余寒褊。
    穷阎多乐事，粲粲翠幄展。
    惜君盍少假，忽泛江流缅。
    三年纲纪地，一意圭玉琬。
    舑儒道义深，傲吏威棱浅。
    山鞋蜡已就，画笔枯未吮。
    不上雁荡峰，何由寄高蹇。

叶适　送叶路分
    猺啾獠唧闻鸣琴，十指如玉无哀音。
    应怜听者未洗耳，衡山高兮湘水深。
    君今幅巾鵷鹭行，切勿着带貔虎傍。
    软荷刺少离棹短，柝桐花多班露长。

叶适　送叶任道教授之官静江
    太学秦文夸第一，国子先生里行立。
    岭南梅花太枯涩，花岂唤人人底急。
    炉亭雪深叫孤鸿，传书为愬明光宫。
    云翻雨覆古来有，不如堂堂金石守。

叶适　送喻太丞知处州
    喻公策名自先朝，奉常冬官始见招。
    何因敛退为泉石，可惜垂欲排云霄。
    处州不城山作堵，百嶂千峰自翔舞。
    孤高上头天一柱，中有秀句须公取。

叶适　送张知录
    门阀飞龙后，家声入馆前。
    身饶太常长，客欠广文毡。
    流落无先誉，遭逢有宿缘。
    炎洲路多少，谩数去鸿边。

叶适　送赵几道邵武司户
    无滩秋水平，有句官曹清。
    杨柳欲落尽，菊花愁晚生。
    书多前益智，文古后垂名。
    功到阔深处，天教勤苦成。

叶适　送赵季清兼谢所惠诗
    累珠贯冰丝，耿光发沉渊。
    二千八百字，字字合管弦。
    想攒风前眉，应耸雪后肩。
    又言谪匡山，五老烟霞鲜。
    著书满破箧，官冗盐未煎。
    少迟古了信，别用彩绳联。

叶适　送赵景明知江陵县
    吾友赵景明，材绝世不近。
    疏通无流连，豪俊有细谨。
    尤精人间事，照见肝隔隐。
    忽然奋须髯，万事供指准。
    汉士兴伐胡，唐军业诛镇。
    久已爱褒封，谁能困嘲摈。
    四十七年前，时节忧患尽。
    去作江陵公，风雨结愁愠。
    昔称长官贵，今叹服劳窘。
    夜光傥无因，早晦行自引。
    田园多遁夫，未必抱奇蕴。
    勉发千钧机，一射强虏殒。

叶适　送赵提干
    与君中外情偏厚，嗟我龙钟志已摧。
    岂有寻常堕泥滓，不教宛转助负雷。
    花枝买笑前村趁，柳带牵情别浦催。
    细雨酒亭东望处，应将新语寄潮回。

叶适　送赵紫芝游天台
    寒退糊碑阁，春留种药城。
    幽居自可乐，暂出岂无名。
    综水援蓝聚，裙山翦绣迎。
