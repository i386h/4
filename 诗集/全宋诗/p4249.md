<!-- { "loadSidebar": true } -->
    粉面芳心碧玉裳，特来宛作故山香。
    征途不觉春如许，更问兰芽几寸长。

郑清之　孟童中异科而还来访余於行都赐第辄赠以诗
    在昔昌黎公，序赠张童子。
    独出超等夷，芳名驾青史。
    君门蔼世勋，夐轶四平李。
    宗社方同休，彪炳见孩稚。
    天庭插犀角，星眸炯秋水。
    诵书如焦琴，高下涵角祉。
    朱门共骇听，洗此筝笛耳。
    老翁欲笞儿，眼看拾青紫。
    一朝闻九关，赍予出周篚。
    我朝晏与杨，炳炳贵名起。
    愿子志远大，勤学踵前轨。
    家尊我相知，作诗赠归骑。

郑清之　觅桂花於夷陵陵宰
    月圃仙人试道妆，风流六一旧琴堂。
    遥知鼻观盈秋馥，乞与冰曹数粟香。

郑清之　觅桂花於夷陵陵宰
    东家竹屋最穷空，不识檐花落雨中。
    笑遣吴刚挥玉斧，解令冷舍作蟾宫。

郑清之　默坐偶成
    洹河见水老如新，此见云何别妄真。
    心本佛心须作佛，境皆尘境莫随尘。
    空中花果浮生眼，梦裹悲欢现在身。
    万事卢胡吃茶去，不知谁主更谁宾。

郑清之　默坐偶成
    底须莫莫更休休，老去浮湛一敝舟。
    病恼幻躯天恶剧，醉寻熟睡我先筹。
    眼前勤惰书开阖，窗下阴晴雨散收。
    假使庄生梦为蝶，也应贷粟监河侯。

郑清之　默坐偶成
    睡魔勾引鹤投林，书债中抛笔似瘖。
    尚有乌髭赢白发，拟寻朱汞养黄金。
    寸机解起千疆亩，一息能藏万古今。
    尘世何人是知已，推窗明月正当心。

郑清之　目眚忌食戏成
    生平未省读食经，蟛蜞何事干荀卿。
    霜螯带糟老饕赋，素鳞斫脍晶盘行。
    政欲莼鲈饱归兴，肯嫌蛙蛤讥南烹。
    谁言厚味多腊毒，坐疑匕箸生戎兵。
    缁尘浪欲滓银海，所赖炯炯留元精。
    飞蛾扰灯室光暗，很蟆食月天公惊。
    我今所患在目睫，口非得罪曹缄铭。
    一身百体兼所养，六凿未可分重轻。
    讵容贵目乃贱口，无端肠胃甘檗冰。
    就令辟谷即仙去，何异馁鼠乘飞翎。
    我闻养生先实腹，幸乏明珠买娉婷。
    稻鱼粗可足生理，饥梦不到侯门鲭。
    更畦菘薤自锄灌，肯与鸡鹜争余赢。
    笑揩双目保亡恙，况无传笔如丘明。

郑清之　南坡口号十八首
    休言无地起楼台，十个花窠没处栽。
    东近比邻西近水，且教红白面墙开。

郑清之　南坡口号十八首
    十日南坡两日晴，晴时不放日华明。
    春光似妒闲人佔，端的春风饱世情。

郑清之　南坡口号十八首
    天工忽忽度年光，料理人间富贵忙。
    闲裹何曾关造物，一分风景亦收藏。

郑清之　南坡口号十八首
    谁将春晚作冬看，添着绵衣减却难。
    道是麦寒犹未在，愿渠麦熟且禁寒。

郑清之　南坡口号十八首
    记得儿时诵古诗，其甘如荠谓吾欺。
    淡交休恨相知晚，携向晶盘笑杀伊。

郑清之　南坡口号十八首
    欲识鱼梁试作看，轻抛野渌罩清寒。
    几回漉起空无物，输杀群儿下钓竿。

郑清之　南坡口号十八首
    吾孙宗子喜相过，一笑檀栾似乐窝。
    且向尊中陪北海，直须闲裹识南坡。

郑清之　南坡口号十八首
    酷爱鸟鸣山更幽，墙阴风雨但飕飕。
    筠笼买得春禽语，不会忧时也白头。

郑清之　南坡口号十八首
    管弦不碍登山屐，梁肉何妨满腹书。
    岂是清谈愧夷甫，为无阿堵绕吾庐。

郑清之　南坡口号十八首
    试向清池放小鲜，洋洋圉圉忽攸然。
    校人真个知鱼乐，杀活机锋总是禅。

郑清之　南坡口号十八首
    分席春畦仅一弓，灵根移自石窗东。
    饶渠五味夸仙药，争似盐梅正策功。

郑清之　南坡口号十八首
    纷纷儿造信多才，果解分风作去来。
    我向南坡一旬雨，春阴今晓为谁开。

郑清之　南坡口号十八首
    小窗白醉篆香迟，只有书君伴燕颐。
    料得人间无此乐，殷勤献与定牢辞。

郑清之　南坡口号十八首
    枝筇挂起一旬强，剪剪春寒到柳塘。
    白发不公欺老我，偏於闲处引风霜。

郑清之　南坡口号十八首
    晓来两鹊屋山鸣，报喜多应只报晴。
    似为东皇传好语，故留胜赏到清明。

郑清之　南坡口号十八首
    旧日都城饫子鱼，一鳞今不到茅庐。
    果然额上通三印，尽去侯门代鲤书。

郑清之　南坡口号十八首
    安晚生涯冷似灰，别墅经营半月回。
    夸与儿郎翁骤富，诗囊盈握送陈雷。

郑清之　南坡口号十八首
    红红白白共枝荣，怪底山茶有宁馨。
    倩得司花来判断，不妨一姓养螟蛉。

郑清之　偶成呈林郑二友两绝
    人才百年能几见，俗子一揖已累人。
    元温亦知有此客，德操未省谁为宾。

郑清之　偶成呈林郑二友两绝
    声名俗口吾宗秀，风调西湖我辈人。
    自是山岩首不得，天教暂此伴闲身。

郑清之　偶记赋王昭君谩录之
    伐国曾闻用女戎，忍留妖丽汉宫中。
    如知褒姒贻周患，须信巫臣为楚忠。
    青冢不遗芳草恨，白沟那得战尘空。
    解移尤物柔强虏，延寿当年合议功。

郑清之　圃中问讯梅友老榦疏花有足喜者
    洗出金滩锁骨沙，种成老树竞槎牙。
    冰霜历尽肌生玉，窗牖寒深影到纱。
    旧岁枝头新岁景，十分好处一分花。
    谁言冷圃惟秋菊，春意撩人乃尔耶。

郑清之　七月初五日城中大风雨
    飓风超海撼官城，吹断银河彻晓倾。
    瓦阵飞翻千鹄起，屐声旁午万蛙鸣。
    骈肩重足人如醉，涌溜奔云气未平。
    谁与笺天如帝律，毒龙斥去锁东瀛。

郑清之　祈晴行西湖上呈馆中一二同官
    踏尽红尘挹翠峦，江湖清梦入雕鞍。
    蒙蒙蒲雾浑疑雨，恻恻疏风不是寒。
    野菊频催花事早，老枫初试叶声乾。
    恰知病骨宜清景，恨不浮家学钓竿。

郑清之　祈晴行西湖上呈馆中一二同官
    晓色窥林半淡浓，乱鸦飞去水漫空。
    山横孤雾残霞外，秋在微云疏雨中。
    官事却能成胜赏，诗坛端可策新功。
    吴侬浪说西湖景，蓬观今逢苏长公。

郑清之　遣兴
    舟车覆却万变，人雷动静两忘。
    虫臂听渠得失，羊肠何异康庄。

郑清之　茄子
    青紫皮肤类宰官，光圆头脑作僧看。
    如何缁俗偏同嗜，入口元来听一般。

郑清之　妾薄命
    妾有一片心，奚啻金与石。
    金石尚可磨，此心终不易。
    妾有金错刀，不买珠与翠。
    一笑向尊前，愿买郎心醉。
    娟娟桃李花，东风荡柔枝。
    见郎郎弗顾，掩面啼春闺。

郑清之　清明有感
    井泉槐火几清明，白发红颜管送迎。
    荣落智愚千古恨，一时分付子规声。

郑清之　秋成风雨
    垂垂金颖贺秋成，去逐狂风一羽轻。
    何事天工恶戏剧，眼前翻覆见亏盈。

郑清之　秋色佳甚未能一至觉际像景谩赋二绝
    秋光澹薄有无间，掠水斜风雨脚斑。
    试向菰蒲深处望，嫩黄一点荇花闲。

郑清之　秋色佳甚未能一至觉际像景谩赋二绝
    藕花万柄敛春妆，剩驻霜荷葺芰裳。
    水路想通渔艇入，我来月下要鸣榔。

郑清之　瑞香花
    粉面芳心碧玉裳，持来宛作故山香。
    征途不觉春如许，更问兰芽几寸长。

郑清之　三友
    松号大夫交可绝，梅为清客志相同。
    英英凤实卑余子，楚楚龙孙过乃翁。
    晚际一弓櫜素月，署中千斛粜清风。
    小轩正欲供晨坐，付与遮拦晓日东。

郑清之　三月二十四日自东山到金峨一宿而归偶题壁上安晚居士自觉际航湖入
    桥石天台水谷帘，峰回秀拥更深严。
    我来便欲兼忘世，少立清风为指髯。

郑清之　三月末泛湖
    半晴阴更重，乍暖冷犹争。
    坠叶蒲芽缀，新莼荇面生。
    钟声带雨涩，帆力贮风横。
    客至双飞鹤，归欤茗可烹。

郑清之　山房秋日即事
    雨后鸣湍走碧溪，水声秋意恰相宜。
    窥蝉螳臂方衷甲，涿蚓鸡群竞济师。
    初月挂檐窗未觉，新凉入牖簟先知。
    西风早已催征棹，管领莼鲈入梦思。

郑清之　山房秋日即事
    失惊墙外已飘黄，屈指秋来十日强。
    暑寇负顽犹出没，风师未壮且翱翔。
    橘包捧腹微藏叶，桂蕾呈身只欠香。
    扫尽暮天疑浴罢，半眉淡月画新妆。

郑清之　山房秋日即事
    稻花经雨已脱白，枫叶未霜先借绯。
    入紵蚊牙千计巧，挂檐蛛腹十分肥。
    田翁看水携锄去，山妇归炊抱蔓归。
    唯有诗肠无一事，隔溪数尽暮鸦飞。

郑清之　山间大风雨昼夜不止闻松声撼床戏成拙语谩录呈葺芷参溪
    颠风横雨穷山秋，樵青驰檐车停辀。
    松声撼空吼万牛，轰貀势欲倾不周。
    晨鸡扼吭喑且愁，百鸟何敢相喧啾。
    恍疑赵壁环诸侯，呼声动地锵弓矛。
    又疑变化鹍鹏俦，垂天鼓翼南溟陬。
    或者挽翻河汉流，电飞霆击龙蛟虬。
    不然火烈陆浑丘，天跳地踔啼熊猴。
    狂吞很吐山裂鸠，大音奔腾怒相投。
    梦中惊回仙枕游，分明夜宿浙江头。
    三更潮水掀柁楼，苍茫起坐拥黄紬。
    触屏唤作钱塘舟，此身端坐岩之幽。
    如何两耳不自由，乃与喧寂为湛浮。
    影蛇石虎以妄求，世间万事浪喜忧。
    大学能定心逸休，疾雷破柱方夷犹。
    直须养浩题孟邹，风止韵作商声讴。

郑清之　山间录拙作求教葺芷俚语将命笑掷幸甚
