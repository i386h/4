<!-- { "loadSidebar": true } -->
    独能极遐观，领略万山翠。
    苍玉无遁形，秀色归一视。
    却笑昔人非，所见殊无异。
    东亭乱清晖，仅得翠微意，
    东山罗红裙，未免声色累。
    唯君别幽趣，徜佯乐清致。
    青山不改旧，令客时一醉。

崔璯　咄咄
    咄咄复咄咄，小儿成老翁。
    幺微各形色，追琢元化工。
    不知春风去，又见千绿丛。
    主人美客怀，载酒行溪东。
    一步一回首，十步尊已空。
    灵均与太白，醒醉同所终。
    愿见化蠛蠓，生死托壶中。

崔璯　今日一何好
    今日一何好，花下醉狼藉，
    醉中有奇事，梦见生八翼。
    浩荡排虚空，灵君好颜色。
    朱衣持大篆，授我醉乡伯。
    顿首玉墀下，臣璯才虮虱。
    封此抑何功，请陈悬顽臆。
    臣家京口东，门前大江碧。
    臣愿驾长风，吹作酒万石。
    万象各千钟，拍拍大庭国。
    推枕在山中，纸衾霜晓月。

崔璯　携戣钺汎江
    酒星落京口，化为崔子玉。
    孤舟载壶觞，水花红映肉。
    小儿唱铜斗，大儿倒醽醲。
    一笑不知年，浩荡天地屋。
    慎勿临窦呼，人生随转烛。
    嗣宗礼法仇，钟会被杀戮。

崔唐臣　书刺末
    集仙仙客问生涯，买得渔舟度岁华。
    案有黄庭尊有酒，少风波处便为家。

崔希范　送张无梦归天台
    孤云须信少常期，未作祯祥又欲归。
    霖雨祇宜滋大旱，山川终称养沈机。
    夜寒放意文章险，春尽平心笋蕨肥。
    若是蒲轮重到日，让辞牋表莫重飞。

崔闲　颂
    每与本坡心印传，雪堂终日悟琅然。
    七弦高挂挥无用，明月当天一点圆。

崔鶠　春日
    落日不可尽，丹林紫谷开。
    明明远色里，历历暝鸦回。

崔鶠　观黄筌画花二首
    苍颜白发我虽陈，见了青红几度新。
    更向黄生毫末里，全家看尽剑南春。

崔鶠　观黄筌画花二首
    浅浅红颧与白腮，卧枝斜叶抱新开。
    何人与作春风面，诳得蜂儿日日来。

崔鶠　观鱼
    小鱼喜亲人，可钓亦可纲。
    大鱼自有神，隐见谁能量。
    老禅虽无心，施食不肯尝。
    时於千寻底，隐见如龙章。

崔鶠　海棠
    浑是华清出浴初，碧绡斜掩见红肤。
    便教桃李能言语，要比娇妍比得无。

崔鶠　和老人观牧图
    作官畏人嘲，胡孙骑牧牛。
    却离大江水，还家整归舟。
    还家此计不可移，此乐勿令儿辈知。
    行歌带索拾遗穗，耳静不复闻征鼙。
    功名亦妄尔，吾生去此将安之。
    趁此青草长，自牧牛与羊。
    不减九十头，何翅三百强。
    沙平水浅南山下，千角万蹄如此画。
    牛腰吹笛遡秋风，不问人间矍铄翁。

崔鶠　和吕居仁九日诗
    街头未易着清香，折取萧萧满把黄。
    归去气钱烦里社，买糕沽酒作重阳。

崔鶠　湖上联句
    遥岑舣舟见，野思过桥生。
    兴尽回兰棹，归鞍月正明。

崔鶠　黄州道中
    莫愁微雨落轻云，十里长亭未垫巾。
    流水小桥山下路，马头无处不逢春。

崔鶠　会节园梅花下作
    去年白玉花，结子深林间。
    小憩藉清影，低颦啄微酸。
    故人不复见，春事今已阑。
    绕树寻履迹，空余土花班。

崔鶠　绩溪道中三首
    {禾罢}稏青衣未剡芒，联拳荷叶已秋香。
    笋舆十里青松路，高卷蒙纱遡晚凉。

崔鶠　绩溪道中三首
    摐摐名木列千兵，风雨斜来卷旆旌。
    愁倚寺门南下望，水烟不见小桥横。

崔鶠　绩溪道中三首
    山口含糊半吐云，林头时见绿纷纷。
    何人解作孤鸾啸，呼取凉风入帽裙。

崔鶠　江月图
    冥冥一叶轻，不知水与天。
    独於颢气中，仰见素壁图。
    超然狂道士，起视清夜阑。
    自拈白玉笛，吹此江月寒。
    想当万籁息，逸响流空烟。
    我从江海来，形留意先还。
    何当买鱼篷，追此水墨仙。

崔鶠　句
    翠裘锦帽初相识，鱼虎弯环略岸飞。

崔鶠　句
    一从台倾苑树死，空余飘瓦裁纹鸳。

崔鶠　句
    遥知金刹近，林青扬幡尾。

崔鶠　句
    小艇元从来上来，白云自向杯中落。

崔鶠　句
    西山横身映吴甸，意将万里倾衡霍。

崔鶠　句
    团脐紫蟹初欲尝，染指腥监还复辍。

崔鶠　句
    清明烟火尚阑珊，花信风来第几番。

崔鶠　句
    老去未觉跻攀难，一表独立青冥里。

崔鶠　句
    绰约冰姿绝可怜。

崔鶠　句
    伯鸾下吴越。

崔鶠　梅花
    仙子衣裳云不染，天人颜色玉无瑕。
    月寒桂树犹藏魄，海冻珊瑚未放芽。

崔鶠　梅花
    寿阳楼畔晴梅落，孝武宫中晓露溥。
    越浦争回乘兴棹，洛堤欲驻有情鞍。
    蝶遗粉翼轻难拾，鹤坠霜毛散未抟。

崔鶠　婆娑园
    晚禽噪竹百千翅，残菊横枝三两花。
    好在山园养衰废，风波不到野人家。

崔鶠　潜心斋
    双扉掩余香，一榻下凉幔。
    前人嗟不死，万古映黄卷。
    时时撷英华，一一诣微远。
    鼎食姑置之，此味良不浅。

崔鶠　秋日即事
    秋草门前已没靴，更无人过野人家。
    离离疏竹时闻雨，淡淡轻烟不隔花。

崔鶠　劝忠楼
    闻说骊龙睡九渊，觉来头角去升天。
    官封越国三千户，血食新安五百年。
    锦轴尚标唐岁月，彩楼重见宋山川。
    收藏石匣非无意，留与江南野史传。

崔鶠　诗二首
    泪尽空山一病夫，荆榛无路掩樵居。
    自怜身是皮公美，茅屋青灯夜著书。

崔鶠　诗二首
    记得诗狂欲发时，鄱阳湖里月明知。
    无人为觅桓伊笛，自卷秋芦片叶吹。

崔鶠　诗四首
    我如秋蝶未忘情，对此寒花叹此生。
    常愧老来亲拄杖，看花不似蝶身轻。

崔鶠　诗四首
    芙蓉堂下水溟溟，老去难禁此段清。
    唤取王郎吹玉笛，愁来要听水龙声。

崔鶠　诗四首
    荒蒲乱苇簇人烟，指点江洲一望间。
    惜取看人闲目力，琵琶亭上看庐山。

崔鶠　诗四首
    屯云塞望蔚青林，刻雪停空立皓禽。
    南渡长淮才一水，令人便起五湖心。

崔鶠　石牛庄閒居
    不识春风面，知从底处来。
    红深桃靥破，绿静水帘开。
    物外心常挂，人间事不谐。
    从今江海去，无复世推排。

崔鶠　桃花
    残月迷春晓，桃花怯夜寒。
    何人示妆洗，先傍玉阑干。

崔鶠　桃花
    如何一配株，孕此千忆花。
    虽云行且阑，明岁亦再华。
    岂如世上人，一老不复佳。

崔鶠　题绩溪雪峰楼
    题诗最高处，不为付人看。
    记着今朝胜，山明松雪寒。

崔鶠　酴醾依柏引蔓上冒其颠
    春风亦已老，自厌丹采媚。
    独留白雪药，洒此千尺翠。
    嵯峨珠笼冠，缥缈冒佛髻。
    幽香勿袭人，恐为真色累。
    但原保明姿，终日奉清对。
    要之万物夥，汙洁自有类。

崔鶠　新安四咏
    我爱新安好，斋房四友全。
    斲成千样玉，扫得万毬烟。
    云气随银管，蛟龙入彩笺。
    周旋不能去，何待更论年。

崔鶠　新安四咏
    我爱新安好，城西似竹西。
    僧扉入黄叶，樵径下寒溪。
    宝阁花为纲，珍台玉作梯。
    不愁临暮雨，白石了无泥。

崔鶠　新安四咏
    我爱新安好，新安胜事多。
    秋容明远眺，夜响答清歌。
    寺映离离叶，城通瑟琶波。
    黄山敌嵩阜，三十六嵯峨。

崔鶠　新安四咏
    我爱新安好，新安度岁华。
    风烟迷郡阁，浦溆带人家。
    南亩元多黍，丘中亦种麻。
    更逢飘皂盖，疆场视新瓜。

崔鶠　咏圆通崇胜院
    峥嵘庐山高，下看三江水。
    青天瀑布飞，白日看烟起。
    人家闲崦口，石道乔松底。
    似窥仙刹丽，翠影乱螭尾。
    亭亭两金闾，妙拥青云里。
    藆言古堂侧，绛幔垂鸟几。
    煌煌重瞳君，玉带横文绮。
    名为天下笑，身击降生邸。
    辛苦万厄功，一戏直童子。

崔鶠　与步易过石佛看宋大夫画山水
    霜落石林江气清，隔江犹见暮山横。
    个中只欠崔夫子，满帽秋风信马行。

崔鶠　早春偶题
    寒风淅沥鸣枯苇，小鸭睡残犹未起。
    更教细雨结轻寒，坐听萧萧打窗纸。
    石盆养蒲已抽翠，雕斛栽花先弄紫。
    拥炉闭合赋幽香，未怕春冰生砚水。

崔鶠　早秋雨霁图
    我离蜀山来，赤日走东州。
    奇峰作眼想，一过神已留。
    翩翩宋公子，新诗蔼风流。
    丹青见新韵，潇潇出林丘。
    依微万里遥，旷明一雨收。
    高云杳褰开，缟日明华秋。
    风裾映山青，眇眇行李幽。
    得非送将归，色有离别忧。
    念我山海癖，鎝砭不为瘳。
    目看孤鸿飞，心已麋鹿游。
    吾儿能扶犁，此帻便可投。
    勿言尺寸许，是中有菟裘。

崔鶠　丈室
    此家英妙姿，玉雪熙冠冕。
    新诗一何似，鸾鹄见萧散。
    蹑屣往从之，宁复念重趼。

崔鶠　止遽轩
    我如万斛船，岁久腰已懒。
    谁能逐相师，终日问手板。
    去谋一寸安，辄被三尺挽。
    怜公谢蛮触，鼓卧旗亦偃。

崔鶠　子石砚
    石家有儿玉含晶，嘘为云气吸为晴。
