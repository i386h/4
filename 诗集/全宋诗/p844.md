<!-- { "loadSidebar": true } -->
郭印　夔州元宵和曾端伯韵四首
    绮陌家家不下帘，花光世界总成莲。
    村歌社舞欢乎处，都道今年胜去年。

郭印　夔州元宵和曾端伯韵四首
    游子何须念故乡，酒酣聊发次公狂。
    人生行乐真佳耳，休苦栖心名利场。

郭印　夔州元宵和曾端伯韵四首
    华灯下上照楼台，无数银花一夕开。
    月色多情能助兴，游人去了却重回。

郭印　夔州元宵和曾端伯韵四首
    斗转寅初月正中，昏灯达旦九衢通。
    汉家祀事传来远，想见当时太一宫。

郭印　腊雪
    好雪还从腊日飞，空庭委积路淋漓。
    寒深闭户难延客，兴发乘舟欲访谁。
    没谷沉崖真快意，撒盐飞絮敢言诗。
    儿童诧见千山缟，来岁丰登定可期。

郭印　兰
    幽人纫为佩，不为香与色。
    秋菊暨江南，未可比君德。

郭印　兰坡
    梅花扫迹春无光，继踵惟有幽兰香。
    天姿冲澹谢朱粉，睥睨百卉皆优倡。
    高人采撷纫为佩，养之盆盎移中堂。
    微风馥馥来何所，一干鼻观尤非常。
    年来屡遭白眼笑，过而不顾夫何伤。
    深山穷谷遂真性，寂寞无人亦自芳。
    忆昔灵均滋九畹，贞洁内守甘退藏。
    众醉独醒隘八表，回视俗物都茫茫。
    我今日暮前途窄，握香不羡尚书郎。
    荒坡满植作知己，从兹身世两相忘。

郭印　老境
    怪来齿发日凋疏，坐阅春秋六十馀。
    鬓雪难消休把镜，眼花易发废观书。
    身边赖有三田实，世上须知一梦虚。
    只办此心赢造化，浮沤起灭不关渠。

郭印　类试院考校九月十日塔之八级中现宝光杨齐伯有诗记其事亦赋一首
    峥嵘大千界，等是菩提乡。
    昆虫暨草木，各放无边光。
    而况佛之觉，灵明亘十方。
    化身三昧火，骨节金弥刚。
    累累灿五色，珠玑斗斛量。
    宝传百世后，伽蓝深秘藏。
    锦官岌浮图，直上干穹苍。
    中有坚固子，示现尤非常。
    朝来八级内，明灯忽煌煌。
    胥隶走惊诧，观者即堵墙。
    初疑伏萤过，显没何微茫。
    继如两星出，左右争飞扬。
    是时霁雾敛，若木升太阳。
    傥非照耀成，不知果何祥。
    西南一都会，广开选士场。
    定应得奇子，归美报君王。

郭印　离三节镇日色正盛顷间云起阳乌不见终日清凉
    忽讶云峰合，浑忘暑气侵。
    垂天真有意，笼日岂无心。
    行旅人人悦，空山处处阴。
    更期头上黑，相送到溪林。

郭印　李文山书堂
    蓄书不能读，人以书簏方。
    譬如守钱奴，万镪空靳藏。
    读书不能行，虎皮质犬羊。
    诗礼假发冢，高言诬黄唐。
    我观古圣贤，道学甘膏粱。
    文字初未广，游心自得场。
    后人富典籍，洛诵日洋洋。
    唇腐无所归，白首徒悲伤。
    普慈群圃胜，中间敞华堂。
    本非挟册地，实筵罗豆觞。
    揭名意安在，诗板借辉光。
    斲轮如可作，试与一平章。

郭印　立春
    颇恨东风巧入帘，不论朱户与茅檐。
    青春处处为谁好，白发年年空自嫌。
    市酒岂能供燕笑，官娃无复问秾纖。
    强随儿辈追时节，菜压香盘未损廉。

郭印　立秋日出郊有感
    霁色千山晓，秋声一叶风。
    田原矜雨足，秔芋报年丰。
    甲胄三军解，车书万里同。
    黎元如永息，和义有深功。

郭印　栗鼻峡遇风
    平生知任运，一切听天公。
    身世浮江木，功名水上风。
    圣人齐觉梦，俗士较穷通。
    眼底无穷事，飞花本自空。

郭印　林下避暑
    行道遭三伏，流年当百殃。
    舌乾元少味，体倦不安床。
    逃暑少宽舍，沃焦无冷浆。
    时依乔木下，俄顷得微凉。

郭印　临都试院考校已毕诸公尚恨遗才勉作数语释其意
    平时参与商，会遇何由缘。
    相从棘闱中，再见月之弦。
    欢然臭味合，言笑浩无边。
    论事快今古，谈玄贯天渊。
    白袍阅多士，灯窗极精研。
    所得乃溢数，无路能周旋。
    踌躇不忍舍，在野恐遗贤。
    我时职监视，日食亦千钱。
    一言为订正，少逭饕餮愆。
    譬如满盘珠，差择先光圆。
    又如采美玉，疵瑕终弃捐。
    兹事既不免，吾心白日悬。
    群公人中杰，行簉蓬瀛仙。
    愿开取士额，条画奏上前。

郭印　临流
    长江一镜净，岂但烛须眉。
    清光莹我心，双鬓任如丝。
    鸥鹭近人来，游鱼亦可窥。
    不把尘缨濯，身世两相遗。
    好观东去浪，昼夜无休时。
    学道正如此，到海以为期。

郭印　凌虚台
    高台收晚照，远思浩无穷。
    竹里清飚泛，山高翠霭蒙。
    九层平可上，一径曲能通。
    谁揭凌虚字，名浮亦未公。

郭印　刘谊夫见寄云溪之什用前韵
    閒情从杖屡，幽意满林塘。
    秋近气先冷，春来风自香。
    芷兰成佩玉，茅苇当雕梁。
    一念浑枯木，能随柳絮狂。

郭印　刘谊夫见寄云溪之什用前韵
    身堕樊笼里，心游浦溆边。
    晚风传牧笛，落日漾渔船。
    山接无穷树，江连不尽天。
    凭谁图此景，彷佛似斜川。

郭印　留客
    田庐欠过从，每与樵渔伍。
    胸中抱郁郁，舌在不能吐。
    佳客忽顾我，苦留终日语。
    林间喜徜徉，纵舌评今古。
    所具只村醪，水竹当笾俎。
    临去约重来，一笑便相许。

郭印　留宿田家
    迟落前溪水，田家借一椽。
    容身函丈地，阖眼湿薪烟。
    马饲牛栏下，人眠狗窦边。
    此行频窘涩，吾意亦安然。

郭印　留云安驿诗
    五日留山驿，尘无一点新。
    瓜虀惟有醤，曲米不成春。
    默坐深调息，狂吟枉费神。
    个中真趣在，略得自由身。

郭印　留云安驿诗
    孤馆幽幽一境清，昼长无事亦无营。
    睡频推枕仍重起，坐久抛书却再行。
    静看檐头蛛结网，细听屋角鸟翻声。
    閒边日月元如此，须信人间有赤城。

郭印　柳絮
    柳条初弄绿，已觉春风驻。
    而今二月尾，满路团飞絮。
    人生安足恃，忽忽朱颜去。
    飘零未肯休，萍泛知何处。
    见之动中怀，欲写无佳句。
    归来宴坐馀，悠然得深趣。

郭印　龙渊
    修竹不知数，云藏小渭川。
    宁沼经营初，观者日骈阗。
    耆旧为我语，中有一龙渊。
    时时见怪象，吐气如长烟。
    渔人或舣舟，樵牧不敢前。
    兹实总角时，耳聆父老言。
    相携示其处，止水涵青黫。
    沈沈不见底，似有蛟蛇蟠。
    我时心语口，龙岂居其间。
    江湖非不广，而此栖蜿蜒。
    有无未可知，疑信空相传。
    皇天傥困汝，时至须滕骞。
    沧溟可以家，一徙窟宅悭。
    变化作霖雨，涤荡骄阳愆。

郭印　龙渊二首
    蛰龙道已成，升降得自在。
    渊无百尺深，窍穴通沧海。

郭印　龙渊二首
    爪牙了不露，谁能见其踪。
    超然变化处，即此是真龙。

郭印　龙渊桥亭新成
    溪浅桥横趣自幽，坐来风色晚飕飕。
    寒泉有韵石间出，远水多情竹外流。
    地僻蛟龙时隐见，天晴鸂鶒乱沈浮。
    见闻总是吾家物，好景何须著意求。

郭印　芦簟
    炎方需此物，收蓄遍家家。
    致用同桃竹，劳工笑象牙。
    虽无花色丽，却见水纹斜。
    展卧南窗下，萧然兴莫加。

郭印　落梅
    春风著物渺无踪，草木勾萌处处同。
    唯有江梅都委地，只留青子调残红。

郭印　落梅
    名园探梅时，粉苞才半开。
    如逢姑射仙，偃蹇下瑶台。
    孤洁自天赋，肯听东君媒。
    别来今几日，雪片点苍苔。
    玉笛谁家子，喷月一声哀。
    可惜飞幽馆，不上美人腮。
    柳条忽萌动，春风原上回。
    芳菲已后归，百卉胡颜哉。
    转首鶗鴂鸣，殷红乱成堆。
    却来绿阴下，青子荐琼杯。

郭印　眉州太守刘公忽於池中获东坡所作远景楼碑乡人费洪雅有诗美之因率
    东坡沦没文委地，艺圃书林荒不治。
    遗编禁锢学无师，木不从绳金失砺。
    高楼远景尚崔嵬，妙琢雄词非骫骳。
    几年困厄在污池，照夜寒光空水底。
    有如钟磬传不朽，壁间字字摇科斗。
    雷霆破蛰里耳惊，龙{左虫右戾}蟠泥神物守。
    丰城剑气异青黄，一遇雷公难秘藏。
    僵碑植立岂偶尔，文章政事两荧煌。
    旧俗千年蒙教化，濯以江汉暴秋扬。

郭印　梅台
    百花照春台，标名只取梅。
    道人宁拣择，聊记雪中开。

郭印　梅影
    斜斜曾向溪边见，淡淡还从月下看。
    那得世间三昧手，为君写出一枝寒。

郭印　明复作文房四物诗因用其韵
    锐精文字里，今古叹毛锥。
    职在中书贵，功因大手奇。
    楮君频借重，墨客最相知。
    绝迹头童日，麟经万世师。

郭印　明复作文房四物诗因用其韵
    琢就阴崖骨，良工用意勤。
    沼心初受水，镜面已生云。
    自比珪璋质，能成翰墨勋。
    千金酬重价，端石世传闻。

郭印　明复作文房四物诗因用其韵
    结绳嗟已远，书尺济斯民。
    汗竹功犹浅，香皮世益珍。
    廉方能洁己，舒卷解随人。
    一自逢毛颖，交情日日亲。

