<!-- { "loadSidebar": true } -->
    身披一破衲，脚著娘生裦。
    多言复多语，由来反相误。
    若欲度众生，无过且自度。
    莫漫求真佛，真佛不可见。
    妙性及灵台，何曾受薰链。
    心是无事心，面是娘生面。
    劫石可动摇，个中无改变。
    无事何须读文字，削除人我本，
    冥合个中意。削除人我本，
    冥合个中意。种种劳筋骨，
    不如林下睡兀兀。举头见日出，
    乞饭从头律。将功用功，
    展转冥蒙。取即不得，
    不取自通。吾有一言，
    绝虑忘缘，巧说不得用心传。
    更有一语，无过直与。
    细极毫末，大无方所。
    本自圆成，不劳机杼。
    世事悠悠，不如山丘。
    青松蔽日，碧涧常秋。
    山云当幕，夜月为勾。
    卧藤萝下，块石枕头。
    不朝天子，岂羡王侯。
    生死无虑，更复何忧。
    月水无形，我常只宁。
    万法皆尔，本自无生。
    兀然无事坐，春来草自青。

黄庭坚　法云秀禅师真赞
    法云大士，天骨岩岩。
    如来津梁，我实荷担。
    手捉日月，断取庄严。
    国土入此佛土，位置城南。
    有目无目，疑圣疑凡。
    击大雷霆，布洒甘露。
    大圆镜中，慈悲威怒。
    维此象法，依正法住。
    後二百岁，亦莫予敢每。
    谁为请主，世界主女。

黄庭坚　范德孺须笔裒诸工佳者共成十枝分送
    临池闻道学书成，已许家鸡胜伯英。
    雪竹霜毛分一束，开包何异五侯鲭。

黄庭坚　范蜀公挽词二首
    信道虽常尔，知人乃独亨。
    书林身老大，谏纸字攲倾。
    鳌去三山动，人危五鼎烹。
    保全天子圣，几杖送余生。

黄庭坚　范蜀公挽词二首
    公在昭陵日，文章近赤墀。
    空嗟伏生老，不侍迩英帷。
    去国几三虎，闻韶待一夔。
    谁言盖棺了，新乐锁蛛丝。

黄庭坚　访赵君举
    朔风吹雪满都城，晓踏骅骝访玉京。
    相引槽头看春酒，细流三峡夜泉声。

黄庭坚　放言十首
    废兴宜有命，得失但自知。
    踽踽众所忌，悠悠谁与归。
    吾义苟不存，岂更月攘鸡。
    风清闻鹤唳，想见南山栖。

黄庭坚　放言十首
    匣中绿绮琴，欲抚已绝弦。
    问弦何时绝，锺期谢世年。
    正声不可闻，千载寂寞间。
    未有颜叔子，安知柳下贤。

黄庭坚　放言十首
    轻肥马上郎，枯槁林下士。
    声名斲自然，势利焚和气。
    智人不骇俗，同朝皆用事。
    物外有华胥，时时梦中至。

黄庭坚　放言十首
    兰楫桂为舟，大江可远游。
    坚车无良马，出门败吾輈。
    一身交万物，用我未易周。
    安得柳下惠，穷年与之游。

黄庭坚　放言十首
    微云起肤寸，大荫弥九州。
    至仁虽爱物，用舍如春秋。
    晴空不成雨，远岫行归休。
    何疑陶渊明，一去如惊鸥。

黄庭坚　放言十首
    黄鹄送黄鹄，中道言别离。
    送君不惮远，愁见独归时。
    罗网翳稻粱，江湖水弥弥。
    行行不相见，勉哉冥冥飞。

黄庭坚　放言十首
    蝉声已纾迟，秋日行晼晚。
    长年困道路，驱马方更远。
    从事常厌烦，归心自如卷。
    旨甘良未丰，安得怀息偃。

黄庭坚　放言十首
    月满不踰望，日中为之倾。
    天地尚乃尔，万物能久盈。
    明德忌晔晔，高才贵冥冥。
    忽解扁舟去，怀哉张季鹰。

黄庭坚　放言十首
    榨床在东壁，病起绕壁行。
    新醅浮白蚁，渴见解朝酲。
    小槽垂玉筋，音响有余清。
    疾风春雨作，静夜山泉鸣。
    安得朱丝弦，为我写此声。
    想知舜南风，正尔可人情。

黄庭坚　放言十首
    弄水清江曲，采薇南山隅。
    当吾无事时，此岂不我娱。
    乔木好鸟音，天风韵虚徐。
    遐心游四海，万里不须臾。
    回首古衣冠，荆樊老丘墟。
    欲付此中意，归翻虫蠹书。
    短生忧不足，此道乐有余。

黄庭坚　丰城
    丰城邑岩岩，水种六万户。
    石堤眠长虹，辍棹日沈雾。
    令君政有声，新亭延客步。
    泪落世父碑，心倾文饶赋。
    忆昔两神兵，埋玉思武库。
    寒光射汉津，两贤纡一顾。
    张公拆中台，木拱孔章墓。
    不能从儿嬉，岁晚龙蛇去。
    空余寒泉泓，因雨长蛙鲋。
    铅刀藏宝室，万世同此度。

黄庭坚　奉次斌老送瘿木棋局八韵
    竘工运斤斧，蟠木破权奇。
    离离稻田畦，日静波文稀。
    居然有心作，个是偶尔为。
    正当合战地，仍有曳尾龟。
    胶漆与颜色，金铜利关机。
    抱器心自许，成功世乃知。
    吾宗为湔祓，枯木更生辉。
    背城傥借一，观我凯旋归。

黄庭坚　奉答固道
    平生湖海鱼竿手，强学来操制锦刀。
    末俗相看终眼白，古人不见想山高。
    未乘春水归行李，傥得闲官去坐曹。
    自是无能欲乐尔，烦君错为叹贤劳。

黄庭坚　奉答李和甫代简二绝句
    山色江声相与清，卷帘待得月华生。
    可怜一曲并船笛，说尽故人离别情。

黄庭坚　奉答李和甫代简二绝句
    梦中往事随心见，配里繁华乱眼生。
    长为风流恼人病，不如天性总无情。

黄庭坚　奉答茂衡惠纸长句
    阳山老藤截玉肪，乌田翠竹避寒光。
    罗侯包赠室生白，明于机上之流黄。
    愧无征南虿尾手，为写黄门急就章。
    罗侯相见无杂语，苦问沩山有无句。
    春草肥牛脱鼻绳，菰蒲野鸭还飞去。
    故将藤面乞伽陀，愿草惊蛇起风雨。
    长诗脱纸落秋河，要知溪工下手处。
    却将冰幅展似君，震旦花开第一祖。

黄庭坚　奉答圣思讲论语长句
    簿领文书千笔秃，公庭嚚讼百虫鸣。
    时从退食须臾顷，喜听邻家讽诵声。
    观海诸君知浩渺，学山他日看崇成。
    暮堂吏退张灯火，抱取鲁论来讲评。

黄庭坚　奉答谢公静与荣子邕论狄元规孙少述诗长韵
    谢公遂如此，宰木已三霜。
    无人知句法，秋月自澄江。
    二子学迈俗，窥杜见牖窗。
    试斲郢人鼻，未免伤手创。
    蟹胥与竹萌，乃不美羊腔。
    自往见谢公，论诗得濠梁。
    世方尊两耳，未敢筑受降。
    丹穴凤凰羽，风林虎豹章。
    小谢有家法，闻此不听冰。
    相思北风恶，归雁落斜行。

黄庭坚　奉答子高见赠十韵
    柳径雨著绵，竹斋风陨箨。
    屏处人事少，晴余鸟声乐。
    诗卷堕我前，谓从天上落。
    君有古人风，诗如古人作。
    箪瓢谢膏粱，翰墨化糟粕。
    误蒙东海观，吾浅乃可酌。
    真成闻道百，自谓莫己若。
    谢生石韫玉，志尚本丘壑。
    虽无首阳粟，饮水亦不恶。
    跫然何时来，为我一发药。

黄庭坚　奉和公择舅氏送吕道人研长韵
    奉身玉壶冰，立朝朱丝弦。
    妙质寄郢匠，素心乃林泉。
    力耕不罪岁，嘉谷有逢年。
    校书天禄阁，蓺竹老风烟。
    携提寒泉泓，松煤厌磨研。
    藉甚在台省，六经勤传笺。
    谏草蠹穿穴，江湖渺归船。
    春官酌典礼，日月丽秋天。
    少也长母家，学海颇寻沿。
    诸公许似舅，贱子岂能贤。
    辕驹蒙推挽，官次奉丹铅。
    新诗先旧物，包送比青毡。
    缪传黄梅钵，未印少林禅。
    汲井涤败墨，苍珪谢磨镌。
    玉蟾泻明滴，要须笔如椽。
    眷求尽耆德，舅氏且进迁。
    山龙用补衮，舟楫功济川。
    当身任百世，旧学不虚捐。
    私持杀青简，缉缀报餐钱。
    屡书愿无愧，傥继麟趾篇。

黄庭坚　奉和慎思寺丞太康传舍相逢并寄扶沟程太丞尉氏孙著作二十韵
    扶亭大夫伯淳父，平生执鞭所欣慕。
    蚤年学问多东南，形阻江山想神遇。
    阮籍台边有一人，爱叹非为婚姻故。
    民言令君明且清，玉壶寒冰不受污。
    我从王事驱传马，落日东走骇麏兔。
    问知邻境欲过之，简书有程严寸步。
    胸怀作恶无处说，天气昏昏月含雾。
    故人如从空中落，逼耳好鸟鸣韶瀋。
    野桃窈窕风剪拂，官柳低昂春燠昫。
    政由人好景亦好，烧烛续书笑言聚。
    同怀两贤孤此乐，无物可写心倾傃。
    邓侯诗成锦绣段，浣花屑玉邀我赋。
    今年病起疏酒杯，醉乡荆棘归无路。
    诗穷净欲四壁立，奈何可当杜武库。
    不似灞桥风雪中，半臂骑驴得佳句。
    济时之才吾岂敢，樗栎初无廊庙具。
    上车不落强颜耳，伏食官食等鸡鹜。
    只欲苦留公把酒，都畿千里勤督护。
    及得归时谷雨余，已剪轻衣换袍裦。
    春色衰从一片飞，况乃纷纷不知数。

黄庭坚　奉和孙奉议谢送菜
    春蔬照映庾郎贫，遣骑持笼佐茹荤。
    却得斋厨厌滋味，白鹅存当鳖留裙。

黄庭坚　奉和王世弼寄上七兄先生用其韵
    宫槐弄黄黄，莲叶绿婉婉。
    时同二三友，竹轩凉夏晚。
    驾言都城南，以望征车返。
    何知苦淹回，及此秋景短。
    愁思令人瘦，举目道路远。
    西风脱一叶，荐士闻乡选。
    简书催渡河，宾客不得展。
    亲忧对萱丛，妇病废巾盥。
    言趋厌次城，鞭马倦长阪。
