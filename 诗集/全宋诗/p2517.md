<!-- { "loadSidebar": true } -->
    机前一句子，用处不留情。
    如撞幢子弩，箭箭中红心。

释祖珠　偈三首
    不是心，不是佛，
    不是物。沥尽野狐涎，
    趯翻山鬼窟。平田浅草里，
    露出焦尾大虫。太虚寥廓中，
    放出辽天俊鹘。阿呵呵，
    露风骨。等闲拈出从人前，
    毕竟分明是何物。

释祖珠　偈三首
    玉露垂青草，金凤动白蘯。
    一声寒雁叫，唤起未惶人。

释祖珠　题出山相
    半夜逾城往雪山，龙楼凤阁绝跻攀。
    如今辊出草窠里，一个闲人天地间。

释祖珠　自赞
    月色照幽谷，泉声落断崖。
    水光山色里，一块烂枯柴。

释遵式　酬伉上人
    鸟外清閒极，谁能更似君。
    山光晴后见，瀑响夜深闻。
    拾句书幽石，收茶踏乱云。
    江头待无事，终学弃人群。

释遵式　酬苏屯田西湖韵
    雨余残景照渔家，渔子鸣榔彻郡衙。
    今夜相呼好垂钓，晚来新雨涨蒹葭。

释遵式　大悲观音栴檀像
    南无十方三世佛，南无本师大牟尼。
    南无西方安乐刹，阿弥陀佛十力尊。
    南无过去无数劫，彼世世灯观世音。
    诸佛慧眼第一净，以不二相观三界。
    如实见我归命礼，成就大愿护众生。
    南无一切法宝海，无边无尽解脱门。
    南无总持功德藏，三世十方诸佛印。
    消除三障无诸恶，五眼具足成菩提。
    未来际劫誓修行，普使众生护无畏。
    南无文殊普贤尊，一切智行圆满海。
    金刚藏及金刚手，得大势等诸大士。
    声闻辟支贤圣众，愿以慈眼普瞻视。
    我今南无赞三宝，为欲深游大悲海。
    南无大悲救厄者，昔曾值佛观世音。
    入彼如来所入门，故佛授与同名号。
    从闻解说六尘缚，如声度垣不能碍。
    由斯遍入微尘国，普现微尘自在身。
    一一身宣总持句，施与众生无畏法。
    是故娑婆世界中，皆号为施无畏者。
    我昔经中值密言，能除三障名消伏。
    佛称功德难思议，故我常持不敢忘。
    誓向当来大劫海，遍将此句救诸苦。
    为求大士加持力，故造栴檀持呪形。
    烁迦罗首金色容，具足七数端严相。
    母陀罗臂百千福，次第有六捉持异。
    贝多叶经并宝印，华果澡鑵及杨枝。
    无隙白檀雕所成，一一皆合契经造。
    及状我身长跪地，顶戴吉祥安乐人。
    观世音名依定实，必闻我今发大愿。
    牟尼经像比丘僧，愿住世间常不灭。
    护持国土与众生，普令摄取菩提愿。
    三宝神呪天龙等，大悲感应大誓力。
    一切同护圣尊仪，犹若金刚常不坏。
    如是成就十四愿，悉为菩提及含识。
    南无闻名救厄者，南无世间慈悲父。
    南无施我无畏力，南无令我满诸愿。
    闻名见身心念者，南无一切无空过。
    我今次第说所愿，尊应一一遍垂听。

释遵式　地狱界偈
    三界无别法，一切唯心造。
    是故于日夜，当自勤观心。
    心欲起诸恶，速灭如救然。
    心欲起诸善，爱护如珍宝。
    行恶虽少顷，未来受苦长。
    为善向菩提，永证常乐果。

释遵式　放生慈济法门
    我比丘某甲，今为傍生类。
    发佛大慈悲，忏彼六情根。
    无始业障海，眼根著诸色。
    耳界闻乱声，鼻染一切香。
    舌生诸恶刺，身如机关主。
    六贼游戏中，心想如猿猴，
    无有暂停时。如此等六法，
    名为六情根。一切业因缘，
    皆从妄想起。妄想如幻焰，
    亦若空中花。迷倒不觉知，
    为诸惑业缚。永堕三途界，
    没在众苦中。不闻正法音，
    何曾知忏悔。惟愿十方佛，
    菩萨众大师。慈力与冥加，
    令其知发露。无始一切恶，
    今日悉消除。毕故不造新，
    常当修梵行。未脱傍生难，
    余命愿安乐。筌网及虞罗，
    愿不相值遇。饮啄随时足，
    饥渴永不逢。相见起慈心，
    愿不相吞噉。当承三宝力，
    誓脱众尘劳。毕此苦类身，
    愿生诸佛国。弥陀广慈愿，
    不舍一切生。观音慈愿深，
    常游五道界。愿舒五色臂，
    拔我出轮回。傥若命终时，
    愿垂亲接引。救我厄难得，
    菩萨大檀那。悯我临汤火，
    舍财赎我命。须弥与大海，
    徒自谓高深。檀那今日恩，
    高深不可比。现生增福寿，
    眷属悉团圆。来世受身时，
    愿同生佛国，和南贤圣众。

释遵式　改祭修斋决疑颂
    鬼神随处有，谄诳世间人。
    祭鬼都无福，空增杀业因。

释遵式　改祭修斋决疑颂
    正信天龙护，邪神岂奈何。
    但知常念佛，灾怪自消磨。

释遵式　改祭修斋决疑颂
    人死随前业，升沉六道殊。
    如何纯祭祀，须道世人愚。

释遵式　改祭修斋决疑颂
    杀牛惭禴祭，黍稷本非馨。
    斋诵真明德，何劳执礼经。

释遵式　改祭修斋决疑颂
    杀他还自杀，影响逐形声。
    鬼饱都无福，空招堕火坑。

释遵式　改祭修斋决疑颂
    回邪生正信，臭草出栴檀。
    逢难须怪固，安居志好攀。

释遵式　改祭修斋决疑颂
    专持菩萨号，八部护君身。
    急难随声应，唯除不信人。

释遵式　改祭修斋决疑颂
    法宝真良药，众生自不尝。
    书持并供养，世世上天堂。

释遵式　改祭修斋决疑颂
    作福常回施，天龙善鬼神。
    威光常覆护，使汝免灾迍。

释遵式　改祭修斋决疑颂
    鬼道常饥渴，当生怜愍心。
    能蠲口中食，佛赞福田深。

释遵式　寄丹丘鸿上人不出寺
    小固山前一道人，不言生死不言真。
    茅堂静有朝端客，草履烂无门外尘。
    银漏滴残犹在定，石花开尽始知春。
    相思未得相寻去，空恨江头多病身。

释遵式　寄刘处士
    度月阻相寻，应为苦雨吟。
    井浑茶味失，地润屐痕深。
    鸟背长湖色，门閒古树阴。
    想君慵更甚，华发昼方簪。

释遵式　寄题丹丘梵才上人山居
    禅家真隐处，翠谷倚城隍。
    海近云归早，山孤鸟云长。
    石当泉脉润，风度柏枝香。
    此地容吾否，中霄去意狂。

释遵式　寄悟和尚
    无累无机祇任缘，一斋长掩古松边。
    寒垂白发过深雪，不下青林知几年。
    木叶当薪烧更暖，薻苗为屦著难穿。
    竟何人问东林社，时引清流灌碧莲。

释遵式　戒五辛颂
    五辛佛所说，障道定无疑。
    梵网招轻垢，楞伽损大慈。
    人天犹尚失，净土固难期。
    生啖增瞋念，熟食发淫思。
    讲经十二部，天仙悉舍离。
    善神不守护，恶鬼得便宜。
    薜荔唼唇吻，魔罗现佛仪。
    福德因消灭，业障更弥滋。
    地狱铜兼铁，轮回网复羁。
    无端耽草味，殃祸大堪悲。

释遵式　诫酒肉慈慧法门
    南无佛法僧，大慈三宝海。
    我念欲依教，普劝诸众生。
    莫杀莫食肉，同蕴仁慈行。
    无病保长龄，未来成佛道。
    诸佛大菩萨，常为救众生。
    舍头目身命，不计河沙数。
    代鸽弃王身，全螘委龙命。
    流水济枯鱼，萨{左土右垂}充饥虎。
    历劫遍行慈，慈善力成就。
    佛无一切心，唯有慈心在。
    若有行慈者，不杀不食肉。
    仰愿佛威神，世世常加护。
    杀生佛所说，即杀自父母。
    亦杀自妻女，兄弟及姊妹。
    一切田女摄，皆曾为父母。
    生生所受胎，从之禀遗体。
    受一畜生形，骨血如山海。
    一一类中身，生生不可计。
    轮回六道间，展转为亲属。
    故食诸众生，名食父母肉。
    又观一切身，悉是我本体。
    自肉及他肉，其实是一肉。
    如舍前后住，亦名为我舍。
    当知食肉人，即食自身肉。
    佛观如来藏，佛界众生界。
    一界无二界，一切肉一肉。
    伎儿暂变易，元是一人身。
    若欲杀众生，当起诸佛想。
    猎师屠儿辈，及捕鱼鸟人。
    众生遥见者，皆生必死怖。
    谓此恶心人，贪利及肉味。
    手持利刀箭，念欲杀我身。
    飞翔及潜竮，惊怖而远避。
    常与诸众生，起大冤对想。
    一切惜身命，人畜等无殊。
    若欲食众生，先试割身肉。
    死是极大苦，谁能不畏之。
    但当自观身，云何食他肉。
    为利刹众生，以财网诸肉。
    二俱得杀业，死堕叫唤狱。
    汝听杀生者，死堕地狱处。
    铁城高八万，四千由旬量。
    长广亦复然，满中猛火炎。
    表里皆洞赤，猘狗守四门。
    狱卒声雷震，两眼如电光。
    驱汝杀生人，入中而受苦。
    力士执铁矛，矛身长一丈。
    利刃阔八寸，望胸撞罪人。
    胸入背上出，苦痛不堪闻。
    千万亿岁中，受斯极大苦。
    汝听食肉人，死堕阿鼻狱。
    铁屋亦高广，八万由旬量。
    四门猛火炎，南北皆交彻。
    铁墙铁罗网，铁枷铁杻械。
    一一火烧之，皆令其洞赤。
    食肉受斯苦，亿百千万岁。
    汝听煮肉人，堕镬汤地狱。
    一万有二千，深广由旬量。
    昼夜猛火然，涌涌汤常沸。
    于中受大苦，一万七千岁。
    汝听炙肉人，堕热铁床狱。
    其狱有八千，纵广由旬量。
