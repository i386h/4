<!-- { "loadSidebar": true } -->
    胡不大堤上，隔花听马嘶。
    胡不茅屋下，带月听荒鸡。
    我疑古之狂，矫世本尚奇。
    蜡屐柳下锻，结髦剑首吹。
    端是味无味，以待知者知。
    满腔浩然气，抑郁无所施。
    引颈一长鸣，万里风云悲。
    敢问驷与骢，立仗夫何为。

仇远　梅花
    为怕缁尘染素衣，冻痕封蕊放春迟。
    月来忽送阑干影，春到不分南北枝。
    啼梦翠禽依树宿，断魂玉笛隔花吹。
    任他万片随风去，须有青青呀底时。
    梦想幽芳无处寻，相逢依旧岁寒心。
    要看叶底玲珑玉，休折枝头蓓蕾金。
    清晓风霜和艳冷，黄昏庭院觉香深。
    扬州一树春多少，殢得何郎瘦不禁。

仇远　梅梦
    缃梅眩晨霞，素梅迷暮雨。
    一翁着花间，冰霜殊皎洁。
    蜂蝶犹未知，香味老逾烈。
    梦中识归涂，踏遍孤山月。

仇远　梦得墨四片一差短戏呈廷玉
    昔贤曾梦笔，梦墨定何如。
    应使山中隐，重研世上书。
    磨人惊老大，饮汁笑空疏。
    长短无庸较，三螺已有余。

仇远　明朝
    秋风嫋嫋雨潇潇，兀兀郊居出市遥。
    未欠三杯通大道，且欣九日是明朝。
    篱边旧菊犹豫堪摘，天末新鸿不可招。
    莫恨登高无脚力，强搘湘竹造山椒。

仇远　秣陵
    凿山疏水出长江，王气如何可厌禳。
    后五百年依旧在，空教晋帝笑秦皇。

仇远　秣陵
    龟脊羊肠九里汀，芫花灿灿麦青青。
    此生不踏江东道，将谓金陵即秣陵。

仇远　柰花似海棠林檎但叶小异
    东风擅红紫，颜色分重轻。
    爱此柰子花，娇艳何盈盈。
    未开足标致，紫绵灿垂缨。
    开繁舉脂褪，徐娘老而贞。
    俗称为海红，结实叶底頳。
    来禽难为弟，海棠难为兄。
    我评此三花，同出而异名。
    一枝插铜壶，坐耫心目明。
    安得剑南樵，素缣为写生。

仇远　南仲以潘老句约赋
    秋声浩荡夜凄凉，却喜田家熟稻粮。
    千里江湖随薄宦，满城风雨近重阳。
    菊花渐拆青青蕊，桂树独飘粟粟香。
    幸是催租人未至，尊前聊为足成章。

仇远　偶见
    诗人作事例迂疏，才见佳山拟卜居。
    湖海归来余一锸，买山生计竟何如。

仇远　偶见
    诗囊剑术走风尘，要买桑麻二顷春。
    可笑田连阡陌者，元非识字读书人。

仇远　偶作
    元亭真止酒，昭文不鼓琴。
    文章成小伎，道德负初心。
    故友凋零尽，中年感慨深。
    从来麋鹿性，只是爱山林。

仇远　偶作寄李良甫
    閒官长日无公事，静室焚香读好书。
    饮水饭蔬差可乐，妻儿休叹食无鱼。

仇远　偶作寄李良甫
    山中有云难寄君，庭下鸣蛙殊聒人。
    他时寻我江湖上，不是玄真即季真。

仇远　陪戴祖禹汎湖分韵得天字
    冉冉夕阳红隔雨，悠悠野水碧连天。
    山分秋色归红叶，风约苹香入钓船。
    钟鼓园林已如此，衣冠文物故依然。
    当歌对酒肠堪断，倒著乌巾且醉眠。

仇远　盆梅
    有客送苔梅，来自马塍里。
    斜枝巧盘折，的皪数十蕊。
    意欲媚春风，宁免少屈己。
    独怜铁石肠，竟作柔绕指。
    他乡忽一见，少慰空谷喜。
    何当解其缚，条直有妙理。
    幸不入俗眼，入俗梅亦耻。

仇远　朋酒
    朋酒朝朝乐，乡心夜夜愁。
    朱云难作吏，宋玉易悲秋。
    陵谷何曾改，田园未可求。
    南来几鸿雁，亦为稻粱谋。

仇远　七夕
    河鼓天孙各老成，无愁可解任秋声。
    痴儿笑月羞眉曲，稚女穿针斗眼明。
    夜半且分瓜果供，天中岂识别离情。
    未能免俗消光景，醉卧西风梦亦清。

仇远　七夕
    岁岁今宵乞巧楼，疏星如弈月如钩。
    莫将寒信侵房屋，肯把閒情问女牛。
    儿笑无书空曬腹，妇言有酒可浇愁。
    鹊慵竟失河桥约，尽日喳喳古树头。

仇远　七月丙辰迎土山龙王入郛
    秋阳皜皜人皆苦，安得清风扫残暑。
    河流欲断泉脉乾，一望高田变焦土。
    洮湖白龙迎入城，行道烧香人亭午。
    青天已响阿香车，平地未见商羊舞。
    昔时曾说雨催诗，今朝还要诗催雨。
    愿龙速降神力澍甘霖，万落千村熟禾黍。

仇远　七月梨花
    紫薇红槿外，忽见此花娇。
    纵被秋阳暴，何愁香雪消。
    梦回云冉冉，春远夜寥寥。
    魂隔梧桐雨，时吹玉笛招。

仇远　钱儒珍家赏桂
    客至当饮酒，醉此金粟堆。
    秋风何时到，丛树参差开。
    馨香逆人鼻，蓓蕾藏圣胎。
    攀枝折其荣，落穗浮酒杯。
    后夜有佳月，弄影须徘徊。
    红袖歌未终，画角毋庸催。

仇远　遣意
    衮衮岁年晚，冥冥车马尘。
    饥乌方畏雪，冻草已矜春。
    乡老知谁健，儒官自古贫。
    明朝除夜近，市井悄无人。

仇远　遣意
    抖擞老精神，飘蓬又一春。
    敢言惟有我，每恨不如人。
    文字须称韵，功名莫认真。
    青铜杖头在，留与买乌薪。

仇远　遣意
    宦游今倦矣，岁晚意何如。
    腊雪不到地，春风先满闾。
    邻翁寒乞炭，溪女晓供鱼。
    多有梅花处，吾将卜隐居。

仇远　清正庵
    秦女吹箫蹑彩霞，孤茔幽馆掩梨花。
    龙盘金写崇真字，犹是宁王赐嗣华。

仇远　顷溧水归登官塘汤汉章义门
    王山翔凤集东庐，花竹园池可隐居。
    奕代文声传学馆，大书义字式门闾。
    壎箎雅奏和为贵，樽俎清言乐有余。
    车笠重逢当一笑，白眉青眼尚如初。
    一塘分雨百泉流，喜作山房信宿留。
    骑马傍门知不厌，坐床索酒合应羞。
    生平仲举延徐穉，老去文渊忆少游。
    雾豹直疑斑已露，翩翩入谷有鸣驺。

仇远　庆孝僧自金陵回虎林
    白下长干住几年，西风入梦即飘然。
    断桥梅柳全非旧，古刹钟鱼大胜前。
    万里岂宜常作客，一箪且可稳栖禅。
    沧江东去风波恶，亦欲湖山结数椽。

仇远　秋感
    明朝交白露，此夜起金风。
    灯下倚孤枕，篱根语百虫。
    梧桐何处落，杼轴几家空。
    客意惊秋半，炎凉信转蓬。

仇远　秋感
    蛩依莎底露，萤堕树头风。
    秋已来多日，人谁念二虫。
    火流豳月应，云散楚天空。
    摇落年年事，吾生鬓亦蓬。

仇远　秋怀和子野
    霜纨如月胜吴纱，仿佛蟾宫路未赊。
    涤暑自宜斟瑞露，凭虚谁肯乞飞霞。
    荒城蔓草生萤火，古濑西风起浪花。
    梦里仇山归未得，竹篱茅屋趁溪斜。

仇远　秋怀和子野
    自笑酸寒老孟郊，厌看俗事聚牛毛。
    故乡甚爱鲈鱼美，冷掾何嫌马骨高。
    少日宦情原淡泊，凉风客鬓转刁骚。
    荷衣槐笏徒拘束，不似芒鞋白紵袍。

仇远　秋日怀吾子行
    秋高天阔雁南翔，游子愀然思故乡。
    重阳正当风雨近，三径故应松菊荒。
    酒酣耳热狂无益，江空目短愁何长。
    青山在望有晴日，我欲振衣千仞冈。

仇远　秋日曲
    秋风悲，梧桐知不知。
    渴虹挟雨吸河汉，嘹嘹数雁天四垂。
    雁急不成字，远向潇湘飞。
    铜盘露下夜如水，宋玉新自巫山归。

仇远　秋日西湖园亭
    西湖一曲百泉通，漠漠青山绕梵宫。
    故国园林秋色净，明朝风雨桂花空。
    银笙玉笛清歌外，画舫珠帘落照中。
    人物风光两相称，儿童遮莫笑山翁。

仇远　秋晚斋居
    君子堂西屋数间，但能容膝敢求安。
    悄无人迹如深井，惯听秋声是冷官。
    系马阶前慵夜秣，种蔬墙下助朝餐。
    攜来书卷犹堪读，好共青灯了岁寒。

仇远　秋晚斋居
    校官既与庙官同，胡不移家在泮宫。
    暮四朝三嫌有累，岁糜月费愧无功。
    致身馆阁须公等，曝背庭除任老翁。
    却喜北窗新植行，行看玉立向南风。

仇远　秋晚斋居
    乾坤身世一蘧庐，南北东西总可居。
    此去三年韩博士，向来四壁马相如。
    移文早遣仆徵来，欹枕夜听儿读书。
    驾驷乘骢非我事，不如醉兀小肩舆。

仇远　秋晚斋居
    奇字生来识不多，莫烦载酒日相过。
    廊空尽有叶堪扫，门冷浑无雀可罗。
    肯为功名亏道义，常因课讲费吟哦。
    苔荒茅屋归期远，细雨檐花且醉歌。

仇远　秋雨
    杜陵昔日歌秋风，卷去屋上茅三重。
    村翁今夜叹秋雨，冲倒檐前墙数堵。
    瓦倾栋挠直见天，寒侵素被不得眠。
    相如家徒四壁立，我比相如尤可怜。
    钱唐近报融风起，瓦砾尘埃半城市。
    霜餐露宿人遑遑，衣食难谋况居止。
    呼童向晓收篁芦，补篱织箔聊枝梧。
    雨飘有限行且止，秋阳余暖留桑榆。
    呜呼居得一日且一日，丈夫安能事一室。

仇远　如上人归问浙中友信
    何年驻锡下山中，即见匆匆又欲东。
    燕去鸿来俱是客，云生月落不离空。
    冷泉亭上参吟畅，飞雪若前哭老同。
    方外友朋询近况，为言已作木鸡翁。

仇远　闰正月十三日夜雪
    东风散雪乱如麻，掷瓦敲窗细撒沙。
    只恐市中薪米贵，不愁江上落梅花。

仇远　润州许使君寄饷新酿以流金笺为贽且供诗藁
    浮玉乘壶香似桂，流金方絮滑如苔。
    报投且致相思意，酬唱须寻应猝才。
