<!-- { "loadSidebar": true } -->
    新月未光输与雪，夜风尽冷只留冰。
    候迎银汉槎头客，挑尽玉虫窗下灯。
    纸帐蒲团地炉暖，自怜不及草庵僧。

杨万里　雪用欧阳公白战律，仍禁用映雪访戴等故事，赋三首示同社
    夜映非真晓，山明不觉遥。
    尽寒无柰爽，且落未须销。
    体怪心仍爱，颜衰酒强潮。
    毛锥自堪战，寸铁亦何消。

杨万里　雪用欧阳公白战律，仍禁用映雪访戴等故事，赋三首示同社
    是雨还堪拾，非花却解飞。
    儿童最无赖，搏弄肯言皈。
    向树翻投竹，欺人故点衣。
    肩寒未妨耸，笔冻可能挥？

杨万里　雪用欧阳公白战律，仍禁用映雪访戴等故事，赋三首示同社
    细听弃仍有，贪看立又行。
    落时晨却暗，积处夜还明。
    幸自漫山好，何如到夏清。
    似知吾党意，未遣日华晴。

杨万里　雪斋出城
    梅於雪後较多花，草亦晴初忽几芽。
    河冻落痕余一寸，残冰阁在柳根沙。

杨万里　雪中登姑苏台
    我亦闲来散病身，游人不用避车尘。
    插天四塔云中出，隔水诸峰雪後新。
    道是远瞻三百里，如何不见六千人。
    吴亡越霸今安在，台下年年花草春。

杨万里　雪中登净远亭四首
    犯雪来登净远亭，飞花著水旋成冰。
    琼田万顷珠千树，真在瑶台十二层。

杨万里　雪中登净远亭四首
    数片初飞点砌苔，须臾不觉玉千堆。
    去年无雪非无雪，留作今年一并来。

杨万里　雪中登净远亭四首
    壕水深清一镜如，天倾瑶屑打成酥。
    琉璃缸面熬琼粥，酿出珠宫白玉腴。

杨万里　雪中登净远亭四首
    忍却清寒得得来，不堪骑吏苦相催。
    鴈穿银色界中去，人到水晶宫里回。

杨万里　雪中讲堂赐酒二首
    玉果金拌码瑙觞，春坊傅令赐云浆。
    雪中上马浑如梦，一片飞来醉面凉。

杨万里　雪中讲堂赐酒二首
    袖手垂鞭出帝闉，万花栏马舞新春。
    是时也有青油繖，天上归来雪满身。

杨万里　雪中看梅
    犯雪寻梅雪满衣，池边梅映竹边池。
    要寻疏影横斜底，拣尽南枝与北枝。

杨万里　雪中送客过清水闸二首
    雪中出去雪中回，深闭牖棂偶一开。
    墙里人家扫檐瓦，玉尘打入轿牖来。

杨万里　雪中送客过清水闸二首
    肩舆九步十颀欹，下有冰可不敢窥。
    冰上水禽行似箭，忽逢缺处得鱼儿。

杨万里　蕈子
    空山一雨山溜急，漂流桂子松花汁。
    土膏松暖都渗入，蒸出蕈花团戢戢。
    戴穿落叶忽起立，拨开落叶百数十。
    蜡面黄紫光欲湿，酥茎娇脆手轻拾。
    响如鹅掌味如蜜，滑似蒪丝无点涩。
    伞不如笠钉胜笠，香留齿牙麝莫及。
    菘羔楮鸡避席揖，餐玉茹芝当却粒。
    作羹不可疏一日，作腊仍堪贮盈笈。

杨万里　鸦
    稚子相看只笑渠，老夫亦复小卢胡。
    一鸦飞立钩栏角，子细看来还有须。

杨万里　迓使客夜归四首
    去时岸树日犹明，归到州桥月已升。
    水与天争一轮玉，市声人语两街灯。
    迎来送往须成雪，索笔题诗砚欲冰。
    净洗红尘烦碧酒，倦来不觉睡腾腾。

杨万里　迓使客夜归四首
    病後霜威不见饶，吟边月色苦相撩。
    重帘垂地寒犹入，画烛无风影自摇。
    谁遣尘埃空老去，何曾鸥鹭不吾招。
    坐来已是愁无柰，草露虫声政寂寥。

杨万里　迓使客夜归四首
    起视青天分外青，满天一点更无星。
    忽惊平地化成水，乃是月华光满庭。
    笔下何知有前辈，醉中未肯赦空瓶。
    儿曹夜诵何书册，也遣先生细细听。

杨万里　迓使客夜归四首
    病身已怯九秋凉，也复移樽下砌傍。
    只爱杯中都是月，不知身上寸深霜。
    清愁旧觉天来远，寒夜新添岁样长。
    不是傍人俱欲睡，老人无睡亦何妨。

杨万里　迓新守值雨
    春雨不大又不晴，只与行人禁送迎。
    小溪绿涨竟何曾，官路黄泥滑不胜。
    今年送迎乃尔苦，去年送迎正如许。
    风严火灭未五更，暗行十里鸡三鸣。
    行路最难仍最恶，平生历尽今更觉。
    前人失脚後人笑，後人失脚那可料。

杨万里　烟林晓望二首
    一叠青松一叠烟，横铺平野有无间。
    真成万丈鹅溪绢，画出江西秋晓山。

杨万里　烟林晓望二首
    也没炊烟也没云，日光烘起楚山气。
    却将重碧施轻素，不见天工一笔痕。

杨万里　延之寄诗觅道院集，遣骑送呈，和韵谢之
    与君鬓发摠星星，诗句输君老更成。
    别去多时频梦见，夜来一雨又秋生。
    故人金石情犹在，赠我琼琚雪似清。
    谁把尤扬语同日，不教李杜独斋名。

杨万里　严陵决曹易允升自官下遣骑归，写予老丑，因题其额
    玉泉半潭冰，钓台万岳雪。
    汝往访客星，剩挟一磨衲。

杨万里　檐滴
    檐滴疏疏亦几何，滴将苦砌出圜窠。
    就中漱涤偏精巧，泥土都无石子多。

杨万里　演雅六言二首
    觳觫受田百亩，蛮触有宅一区。
    蚍蜉戒之在斗，蝇蚋寔繁在徒。

杨万里　演雅六言二首
    果蠃周公作诰，鷾鸸由也外堂。
    白鸥比德於玉，黄鹂巧言如簧。

杨万里　彦通叔祖约游云水寺二首
    出门天色阴晴半，着雨途间进退难。
    知得招提在何许，只凭田父指林间。

杨万里　彦通叔祖约游云水寺二首
    竹深草长绿冥冥，有路如无又断行。
    风亦恐吾愁寺远，殷懃隔雨送锺声。

杨万里　彦通以诗送石菖蒲，和谢之
    笑拂孤芳旋汲泉。忽如身堕晓霜天。
    一生寒瘦知何用，只得清名垂万年。

杨万里　宴客夜归六言
    月在荔支梢上，人行抹利花间。
    但觉胸吞碧海，不知身落南蛮。

杨万里　鴈来红
    开了元无鴈，看来不是花。
    若为黄更紫，乃借叶为葩。
    藜苋真何择，鸡冠却较差。
    未鴈犀菊辈，赤脚也容他。

杨万里　燕脂楼子
    楼子燕脂色，灯前艳更鲜。
    看花直到晓，今夕不成眠。

杨万里　秧畴
    田底泥中迹尚深，折花和叶插畦心。
    晚秧初捻金绒线，先种输他绿玉针。
    云垄雾畴俱水响，丝风毛雨政春阴。
    莫听布谷相煎急，且为提壶强满斟。

杨万里　杨村园户裁芙蓉为堑，一路凡数万枝
    杨村江上绕江园，十里霜红烂欲燃。
    都种芙蓉作篱落，真将绵绣里山川。
    晚妆照水密如积，春色入秋寒更鲜。
    客舍瓶中两三朵，可怜向客强婵娟。

杨万里　杨花
    只道垂杨管别离，杨花一去不思归。
    浮踪浪迹无拘束，飞到蛛丝也不飞。

杨万里　野炊白沙沙上
    半日山行底路涂，欲炊无店籴无珠。
    旋将白石支燃鼎，却展青油当野庐。
    一望平田皆沃壤，只生枯苇与寒芦。
    风餐露宿何亏我，玉馔琼楼合属渠。

杨万里　野炊猿藤迳树下
    迳仄旁无地，林开忽有天。
    丹枫明远树，黄叶暗鸣泉。
    苔锦银抢灶，芦茸玉帐毡。
    从军古云乐，乞与个山川。

杨万里　野店多买花木瓜
    天下宣城花木瓜，日华露液绣成花。
    何须堠子强呈界，自有琼琚先报衙。

杨万里　野店二绝句二首
    山店茅柴强一杯，梨酸藕苦眼慵开。
    深红杬子轻红鮳，难得江西乡味来。

杨万里　野店二绝句二首
    不劳官吏出将迎，山店如何远有声。
    人报官来争出看，牛逢轿过忽然惊。

杨万里　野菊
    未与骚人当糗粮，况随流俗作重阳。
    政缘在野有幽色，肯为无人减妙香。
    已晚相逢半山碧，便忙也折一枝黄。
    花应冷笑东篱族，犹向陶翁觅宠光。
    
    【卷37】

杨万里　野蔷薇
    红残绿暗已多时，路上山花也则稀。
    藞苴余春还子细，燕脂浓抹野蔷薇。

杨万里　野荼蘼二首
    去岁诸司赏物华，荼蘼一会属侬家。
    今年不识荼蘼面，却买茅柴对野花。

杨万里　野荼蘼二首
    不识荼蘼恨杀人，野花香里度芳辰。
    寄牋为报东皇道，不理今年一个春。

杨万里　野望二首
    也知口业欠消磨，造物嗔人奈口何。
    莫管诗人例寒饿，且容老子小婆娑。

杨万里　野望二首
    野童撷菜疏移步，客子追程有底忙。
    茅屋破时偏入画，布衫洗了晒枯桑。

杨万里　叶教授镐乃翁致政一百三岁，屡加封，仍鍚朱银。取告命之词，名其
    兰玉初攀桂，朱银降自天。
    堂中有一老，物外百三年。
    紫诰行充栋，霜毛尽满颠。
    仁人元自寿，端不羡舑仙。

杨万里　叶叔羽集同年九人於樱桃园，钱袭明、何同叔即席赋诗，追和其韵和
    天门金牓出槐宸，四海同年骨囱亲。
    走马看花才几日，晓星残月半无人。
    谈间平叔元如玉，句里司勋别有春。
    欲把清新比梅雪，却愁梅雪未清新。

杨万里　叶叔羽集同年九人於樱桃园，钱袭明、何同叔即席赋诗，追和其韵和
    八座能分一日光，题名犹记牓间黄。
    看渠超出金闺彦，顾我曾为同舍郎。
    高会九人寻水石，縰谈一笑间宫商。
    越王孙子琼瑶句，细把重吟恐脱忘。

杨万里　夜泊钓台小酌
    牛狸送我止严陵，黄雀随人或帝城。
    海错未来乡味尽，一杯今夕笑先生。

杨万里　夜泊鸥矶
    峡中尽日没人烟，船泊鸥矶也有村。
    已被子规酸骨死，今宵第一莫鸣猿。

杨万里　夜泊平望
    一色河边卖酒家，於中酒客一家多。
