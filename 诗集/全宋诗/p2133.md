<!-- { "loadSidebar": true } -->
    许大秦皇定九州，九州才定却归刘。
    佗人莫谩夸精彩，徒自区区撰白头。

邵雍　别两绝
    楼外花深碍小车，难忘有德见思多。
    欲冯桃李为之谢，桃李无言争奈何。

邵雍　别两绝
    赏花高阁上，负约罪难回。
    若许将诗赎，何时不可陪。

邵雍　别谢君实端明
    曹王八斗才，今日为余催。
    锦绣佳章里，芝兰秀句开。
    烦病痾熸躯体，溽暑烁楼台。
    宜把君诗讽，清风当自来。

邵雍　别谢彦国相公三首
    和诗韩国老，见比以宣尼。
    引彼返鲁事，指予来西畿。
    日星功夫大，麋鹿分同微。
    华衮承褒借，将何答所知。

邵雍　别谢彦国相公三首
    仲尼天纵自诚明，造化功夫发得成。
    见比当初归鲁事，尧夫才业若为情。

邵雍　别谢彦国相公三首
    尝走狂诗到座前，座前仍时洞中仙。
    无涯风月供才思，清润何人敢比肩。

邵雍　病亟吟
    
    生于太平世，长于太平世。
    老于太平世，死于太平世。
    客问年几何，六十有七岁。
    俯仰天地间，浩然无所愧。

邵雍　病酒吟
    年年当此际，酒病掩柴扉。
    早是人多感，那堪春又归。
    花残蝴蝶乱，昼永子规啼。
    安得如前日，和风初扇微。

邵雍　病起吟
    病作因循一月前，岂期为苦稍淹延。
    朝昏饮食是难进，躯体虚羸不可言。
    既劝佳宾持酒盏，更将大笔写诗篇。
    始知心者气之帅，心快沉痾自释然。

邵雍　病浅吟
    病浅之时人不疑，病深之后药难医。
    劳谦所以有终吉，迷复何尝无大亏。
    物我中间难着发。天下之际岂容丝。
    能知古乐犹今乐，省了譫譫多少辞。

邵雍　病中吟
    尧夫三月病，忧损洛阳人。
    非止交朋意，都如骨肉亲。
    荐医心恳切，求药意殷勤。
    安得如前日，登门谢此恩。

邵雍　不出吟
    冬夏远难出，止行南北园。
    如逢好风景，亦可至三天。

邵雍　不可知吟
    犁牛生髐角，老蚌产明珠。
    人虽欲勿用，山川其舍诸。
    事固不可知，物亦难其拘。
    一归于臆度，义失乎精粗。

邵雍　不老吟
    人无不老理，日有再中时。
    不老必无也，再中应有之。

邵雍　不寝
    闲坐更已深，就寝夜尚永。
    殿转不成寐，却把前事省。
    奠枕时昏昏，拥衾还耿耿。
    西窗明月中，数叶芭蕉影。

邵雍　不去吟
    行年六十六，不去两般事。
    用诗赠真宰，以酒劝象帝。
    面未发酡颜，心先动和气。
    俯仰天地间，自知无所愧。

邵雍　不善吟
    悲哉不善人，禀此凶戾德。
    非唯败人家，又能败人国。

邵雍　不善吟
    不良之人，禀气非正。
    蛇蝎其情，豺狼其性。
    至良之人，禀气清明。
    金玉其性，芝兰其情。

邵雍　不同吟
    君子之人，与已非比。
    闻善则乐，见贤则喜。
    小人之人，与已非恶。
    闻善则憎，见贤则怒。

邵雍　不同吟
    求者不得，辞者不能。
    二者相去，其远几程。

邵雍　不肖吟
    不肖之人，志在游荡。
    身在屋下，心在屋上。
    不肖之子，志在浮夸。
    身尚不保，焉能保家。

邵雍　不愿吟
    不愿朝廷命官职，不愿朝廷赐粟帛。
    惟愿朝廷省徭役，庶几天下少安息。

邵雍　不再吟
    春无再至，花无再开。
    人无再少，时无再来。

邵雍　不知吟
    不知阴阳，不知天地。
    不知人情，不知物理。
    强为人师，宁不自愧。

邵雍　步月吟
    林罅天尤碧，风馀月更明。
    人间无事日，得向此中行。

邵雍　苍苍吟
    人人共戴天，我戴岂徒然。
    须识天人理，方知造化权。
    功名归酒盏，器业入诗篇。
    料得闲中乐，无如我得全。

邵雍　苍苍吟寄答曹州李审言龙图
    一般颜色正苍苍，今古人曾望断肠。
    日往月来无少异，阳舒阴惨不相妨。
    迅雷震后山川裂，甘露零时草木香。
    幽暗岩崖生鬼魅，清平郊野见鸾凰。
    千花烂为三春雨，万木凋因一夜霜。
    此意分明难理会，直须贤者入消详。

邵雍　策杖吟
    策杖南园或北园，春来尤足慰衰年。
    初晴天气上元后，乍暖风光寒食前。
    池岸微微装嫩草，林稍薄薄罩轻烟。
    东君此际情何厚，非象之中正造妍。

邵雍　插花吟
    头上花枝照酒巵，酒巵有中好花枝。
    身经两世太平日，眼见四朝全盛时。
    况复筋骸粗康健，那堪时节正芳菲。
    酒涵花影红光溜，争忍花前不醉归。

邵雍　诧嗟吟
    昨日炙手，今日张罗。
    人间常事，何诧何嗟。

邵雍　瀍河上观杏花回
    瀍河东看杏花开，花外天津暮却回。
    更把杏花头上插，图人知道看花来。

邵雍　长安道路作
    长安道上何沾巾，古时道行今时人。
    不知寒暑与朝暮，车轮马迹常辚辚。
    自是此土亦辛苦，雨作泥兮风为尘。
    泥尘返复不知数，大雨大风无出门。

邵雍　长短吟
    君子喜淳诚，小人喜欺罔。
    淳诚岁时长，欺罔日月短。

邵雍　长忆乍能言
    长忆乍能言，朝游父母前。
    方行初下膝，既老遂华颠。
    在昔四五岁，于今六十年。
    却看儿女戏，又喜又潸然。

邵雍　长子伯温失解以诗示之
    儒家所尚者，行善与文章。
    用舍何尝定，枯荣未易量。
    干求便黾勉，得失是寻常。
    外物不可必，其言味甚长。

邵雍　车轩前添色牡丹一株开二十四枝成两绝呈诸公
    牡丹一株开绝伦，二十四枝娇娥颦。
    天下唯洛十分春，邵家独得七八分。

邵雍　车轩前添色牡丹一株开二十四枝成两绝呈诸公
    牡丹一株开绝奇，二十四枝娇娥围。
    满洛城人都不知，邵家独占春风时。

邵雍　晨起
    山高水复深，无叶奈而今。
    地尽一时事，天开万古心。
    轻烟笼晓阁，微雨散青林。
    此景虽平淡，人间何处寻。

邵雍　成性吟
    成性存存，用志不分。
    又何患乎，不到古人。

邵雍　呈富相风筝
    秋风一击入云端，合国人皆仰面观。
    好向丹霄休索線，等闲势断却收难。

邵雍　诚明吟
    孔子生知非假习，孟轲先觉亦须脩。
    诚明本属吾事，自是今人好外求。

邵雍　崇德阁下答诸公不语禅
    浩浩长空走日轮，何烦苦苦辩根尘。
    鹏程万里非由驾。鹤筭三千别有春。
    铅锡点金终属假，丹青画马妄求真。
    请观风急天寒夜，谁是当门定脚人。

邵雍　愁恨吟
    城里住烟霞，天津小隐家。
    经书为事业。水竹是生涯。
    恨为云遮月，愁因风损花。
    恨愁花月外，何暇更知他。

邵雍　愁花吟
    三千宫女衣宫袍，望幸心同各自娇。
    初似绽时犹淡薄，半来开处特妖娆。
    檀心未吐香先发，露粉既垂魂已销。
    对此芳樽多少意，看看风雨骋麄豪。

邵雍　初秋
    夏去暑犹在，雨余凉始来。
    堦前已流水，天外尚惊雷。
    曲几静中隐，衡门闲处开。
    壮心都已矣，何事更装怀。

邵雍　初夏闲吟
    绿杨深处啭流莺，莺语犹能喜太平。
    人享永年非不幸，天生珍物岂无情。
    牡丹谢后紫樱熟，芍药开时斑笋生。
    林下一般闲富贵，何尝更肯让公卿。

邵雍　处身吟
    君子处身，宁人负已，
    已无负人。小人处事，
    宁已负人，无人负已。

邵雍　触观物
    万物备吾身，身贫道未贫。
    观时见物理，主敬得天真。
    心净星辰夜，情析草木春。
    自怜斵丧者，能作太平人。

邵雍　川上观鱼
    天气冷涵秋，川长鱼正游。
    虽知能避网，犹恐误吞钩。
    已绝登门望，曾无点额忧。
    因思濠上乐，旷达是庄周。

邵雍　川上怀旧
    去秋游洛源，今秋游洛川。
    川水虽无情，人心刚悄然。
    目乱千万山，一山一重烟。
    山尽烟不尽，烟与天相连。

邵雍　川上怀旧
    田夫忙治禾，水禽闲求鱼。
    二者皆苦食，动静何相殊。
    事过见休戚，时来知卷舒。
    回顾此二物，易地还何如。

邵雍　川上怀旧
    为今日之山，是昔日之原。
    为今日之原，是昔日之川。
    山川尚如此，人事宜信然。
    幸免红尘中，随风浪着鞭。

邵雍　川上怀旧
    地逈川原阔，村孤烟水闲。
    雷轻龙过浦，云乱雨移山。
    田者荷锄去，渔人背网还。
    伊予独霑湿，犹在道途间。

邵雍　川上南望伊川
    山留禹凿门，川阁尧水痕。
    古人不复见，古迹尚或存。
    岁月易凋谢，善恶难湮沦。
    无作近名事，强邀世俗尊。

邵雍　垂柳
    门前垂柳正依依，更被东风来往吹。
    忘了自家今已老，却疑身是少年时。

邵雍　垂柳长吟
    垂柳有两种，有长有短垂。
    唯兹长一种，偏与静相宜。
    院宇深春后，亭台晚景时。
    不胜烟羃羃，无柰日迟迟。
    霡霂雨初过，清冷风乍吹。
    章台街左右，华表柱东西。
    起眼出墙树，拂头当路枝。
    翩翻绿罗带，缥缈缕金衣。
    荡{左风右昜}飘晴絮，缤纷舞暖丝。
