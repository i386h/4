<!-- { "loadSidebar": true } -->
    一径直，二周遮。
    眉毛眼睫，地角天涯。
    云门胡饼赵州茶，惠崇芦雁赵昌花。
    会则星河秋一雁，一会砧杵夜千家。

释绍昙　偈颂一百零二首
    冻折枯梅，三两枝亚。
    香度野桥，影横茆舍。
    道人鼻观相忘，有眼如盲，
    不被这些留碍。可怜鬼窟藏身，
    唤起来，雪团打，
    雪团打。

释绍昙　偈颂一百零二首
    虬龙一滴涎，凤凰五色髓。
    扑扑喷清香，穿却衲僧鼻。
    通身是，遍身是，
    吾无隐乎尔。

释绍昙　偈颂一百零二首
    拽杖出烟霞，红尘去路赊。
    淡金垂柳线，寒玉点梅花。
    触目分群象，当机裂万差。
    岂不见太原孚上座，楼头吹画角，
    丧尽泼生涯。活与深深掘窖埋。

释绍昙　偈颂一百零二首
    判虚空笔，摛锦绣文。
    光腾万太，入石三分。
    恶迹既被点破，只得饮气吞声。
    自有傍人道不平。

释绍昙　偈颂一百零二首
    百鸟啼春风，村村自花柳。
    揭示目前机，大地人积压有。
    随声逐色，活陷重围。
    盖色骑声，翻成窠臼。
    牢关击碎，海岳平沈。
    山鸟自啼花自笑，到头一点不关心。

释绍昙　偈颂一百零二首
    读破灯窗卷首书，经纶勋业付洪儒。
    古今鼎鼐调羹手，幼学谁人不顺朱。

释绍昙　偈颂一百零二首
    家住云坳，盖头把茆。
    蓬门无钥，谁解推敲。
    万籁声沈，鸟啼幽谷。
    千林色静，月挂寒梢。
    风檐索寞人投宿，睡到平明手脚交。
    更问其中端的，床头木枕子，
    葛坦半中凹。

释绍昙　偈颂一百零二首
    万壑乔松，九枝灵草。
    瑞气久钟，清声远播。
    材大今为宗庙梁，国香世产芝房宝。
    别露风规，寻僧论道。
    十二峰高热莫齐，到顶方知天下小。

释绍昙　偈颂一百零二首
    活鱭鱭，硬纠纠，
    明眼人觑不透。刚被春山杜宇知，
    点血啼清昼。临风{左足右孛}跳撼坤维，
    驴前马后。

释绍昙　偈颂一百零二首
    毒窠蜂，恶相从。
    棒不到心死，喝不到耳聋。
    拨玄枢於机轮转处，丧家私於小玉声中。
    怨无穷，恨无穷。
    有口不能分雪得，一年一度，
    且听落花啼鸟诉春风。

释绍昙　偈颂一百零二首
    拽转十二时，不与诸尘对。
    饱和罗饭，瘦策闲嬉。
    三个成团，四个作队。
    向云坳磵曲，采蕨蕈煎茶，
    缕笋芹为脍。弥勒不知，
    释迦不会。刚被春风透密机，
    高林破晓莺吟碎。眼里闻声，
    且居门外。

释绍昙　偈颂一百零二首
    三月青春弹指过，九旬朱夏又从头。
    茶抽雀舌郎忙摘，麦弄蝦须逐旋收。
    炽然说法，声撼林丘。

释绍昙　偈颂一百零二首
    十二峰前块石头，雨洗风磨净无梁。
    苔衣剥落耿光寒，因甚诸不觑不见。
    {左虎右见}得见，丈六金身，
    时时出现。

释绍昙　偈颂一百零二首
    玩犀牛，呼小玉。
    一种风标，十分尘俗。
    勤巴子病入膏肓，老盐官笑含鸩毒。
    花簇簇，锦簇簇，
    云峰老人曾刮目。我从山水窟中来，
    自谓一生看不足。看不足，
    眨得眼来，云归幽谷。

释绍昙　偈颂一百零二首
    以大圆觉，为我伽蓝。
    牛头向北，马头向南。
    身心安居，平等性智。
    北负须弥，无息肩地。
    释迦老子，不善用心，
    掘窖埋人，无一个出头得，
    只得短气。瑞岩一众，
    善恶不思，机智俱泯。
    青松白石，饱饭憨眠。
    成龙升天，成蛇窜草，
    一丝毫羁绊他不得。凤雏自有冲霄志，
    肯学鹪鹩恋一枝。

释绍昙　偈颂一百零二首
    路隔重湖，一尘不到。
    片段白云，绵蛮幽鸟。
    静倚石阑听，稳拂苔衣卧，
    此乐只应林下有，人间少。
    衲僧家，眼里著得须弥山，
    耳里著得四大海，声色堆头，
    闲行闲坐，全身入荒草。

释绍昙　偈颂一百零二首
    水洗硬石头，浪打枯杨树。
    净智装严功德聚。虽然脱体无尘，
    未是透法身句。如何是透法身句，
    只有湖水无行路。

释绍昙　偈颂一百零二首
    进人若将加诸膝，退人若将坠诸渊。
    云门放去较憨，雪窦收来较险。

释绍昙　偈颂一百零二首
    触翻茶瓢，眉毛挂剑。
    杀活不分，邪正难辨。
    古今同辙不同途，妙悟玄机辘辘转。

释绍昙　偈颂一百零二首
    玉栏花药头号春工，雨湿胭脂脸晕红。
    丝管纷纷来赏耫，可怜吹落五更风。

释绍昙　偈颂一百零二首
    燕语雕梁，绿阴覆墙。
    {操扌换纟}车声轧轧，风递茧丝香。

释绍昙　偈颂一百零二首
    结夏已十日了也，寒山子作麽生。
    村诗吟落韵，竹管贮残羹。
    结夏已十日了也，水牯牛作麽生。
    爱从荒草去，不向坦途行。
    精神陡顿，头角峥嵘。
    好把一坑埋瘞却，千峰云静月华明。

释绍昙　偈颂一百零二首
    不拟寒山落韵诗，未传卢老泼禅衣。
    脚头活取通宵路，来透庭前划草机。

释绍昙　偈颂一百零二首
    紫芝峰下，小小山居。
    家风淡薄，堂供萧疏。
    茭粽叶包蒸米饭，野山茶点石菖蒲。
    天中令节，不用书符。

释绍昙　偈颂一百零二首
    百怪千妖自扫除，张道士、李师巫。
    望崖争却步，遗下药胡芦。

释绍昙　偈颂一百零二首
    枕石安眠，山云四屯。
    救不得出，浣盆浣盆。
    更说甚德山临际，棒如雨点，
    喝似雷奔。草迷人去路，
    月挂客愁村。

释绍昙　偈颂一百零二首
    茆屋赋新诗，内院寻知识。
    身从胜境中来，句自活法中得。
    非身非句，绝毫绝釐，
    慈氏少陵安得知。法华不敢轻饶舌，
    只恐山禽语带徼。

释绍昙　偈颂一百零二首
    钩饵深抛五十年，鲸鳌吞海误吞钩。
    急翻身逐洪波去，暗织沧溟一片愁。

释绍昙　偈颂一百零二首
    一块松根石，顽然自古来。
    更无人觑著，岁岁长莓苔。

释绍昙　偈颂一百零二首
    鸩鸟毛，蛊毒水。
    毒不伤人，何妨服饵。
    只有这些儿，含毒喷泉人，
    深入骨髓。三世诸佛畏之如兔见苍鹰，
    历代祖师远之如龙怖鑫翅。唯有活衲僧，
    嗜之如鼎味，粉骨碎身犹未已。
    贪他底，著他底。
    佛也如何救得你。

释绍昙　偈颂一百零二首
    打头不遇作家，谩说俱轮先度。
    饶伊诸漏顿超，到底终成染污。
    不染污，活眼点开，
    光吞寰宇。

释绍昙　偈颂一百零二首
    云居闻板声，见神见鬼。
    瑞岩闻板声，普请瞌睡。
    梦中唤醒主人翁，鼻孔元来在眼底。

释绍昙　偈颂一百零二首
    公灯不照私，渡水不湿脚。
    连累老北堂，北错非常错。
    功回位转，偏正中来。
    凤宿龙巢金殿晓，香车应不碾宸苔。

释绍昙　偈颂一百零二首
    六用门头，力战争夺，
    钥杀贼阵云横。群魔窜入藕丝孔，
    竟挽天河洗甲兵。凌烟阁就，
    汗血功成。高枕圆蒲尘梦破，
    隔窗幽鸟话升平。灼然如是，
    千圣同盟。诸禅德，
    若也脚跟浮逼逼，画堂立变铁围城。

释绍昙　偈颂一百零二首
    庄上吃油糍，鬼精魂罢休拈弄。
    雁影沉寒水，穷伎俩何用施呈。
    虽云博饭栽田，何似归堂向火，
    静悄悄，暖烘烘。
    不劳共话无宾主，衲被蒙头号万境空，
    死水何曾有活龙。

释绍昙　偈颂一百零二首
    久雨不晴，高低水平。
    浸烂释迦鼻孔，淹鳖迦叶眼睛。
    拄杖子，天造草昧，
    宜建侯而不宁。豁开正归明如日，
    扫荡重昏天宇清。

释绍昙　偈颂一百零二首
    弃权万乘金轮，栖六年雪岭。
    相从外道游，不离那伽定。
    无奈凶星照命宫，积世箕裘都丧尽。
    虽云自业所招，且喜因邪打正。

释绍昙　偈颂一百零二首
    住院恰周年，日夜荒忙杀。
    园荒手自锄，屋老身惊压。
    费尽心神，百丑千拙。
    翻思三条椽下，噇饭噇眠。
    凡圣情空，心行处灭，
    赤条条地生涯别。生涯别，
    羊头车子推明月。

释绍昙　偈颂一百零二首
    蔓草系罗裙，山云笼蓆帽。
    鼓舞贺元正，石女呵呵笑。
    唤作新年头佛法，赚度人不少。
    不唤作新年头佛法，赚度人不少。

释绍昙　偈颂一百零二首
    南宕湖边，天台山上。
    踏断石桥，绝人来往，
    难透无过者。一关望崖，
    多少空惆怅。握不成拳，
    伸不成掌。活语翻成死款招，
    谩骂说藕丝牵托玉象。

释绍昙　偈颂一百零二首
    索寞芝峰，赏元宵节。
    佳宾到来，如何铺设。
    能挑海底灯，细剪山头月。
    东山瓦鼓歌，堋八剌札，
    不是知音向谁说。

释绍昙　偈颂一百零二首
    诸庄旱涝不为忧，只恐难调水牯牛。
    拽脱鼻绳憨睡稳，数声羌笛野田秋。
    绝无形影，谁放谁收。
    通身白了通身黑，游戏风烟百草头。

释绍昙　偈颂一百零二首
    三伏炎蒸，汗流如雨。
