<!-- { "loadSidebar": true } -->
    戍壁风烟閒尉候，客亭灯火混渔樵。
    山川信美非吾乐，已是三年去国遥。

宋祁　登楼
    百尺危楼照采霓，凭高不见羽人归。
    桑田海上悲深浅，城郭人间叹是非。
    急桨征帆来未定，远云低树去相依。
    古欢今恨成多少，讵减江声与翠微。

宋祁　登楼望郡中美人物之盛
    晓色青烟万瓦间，飞谯极望尽通阛。
    轮音闹过丛台市，岁计多于畏垒山。
    猎路向寒鹰眼疾，戍亭无事犬声閒。
    邑民讼息风谣乐，坐饫双鸡止厚颜。

宋祁　登齐云亭
    少城西北最高处，凭槛极眺襟怀开。
    紆糊烟树鸟边静，突兀云山天外来。
    归樯栉栉逗淮浦，凉飔猎猎生岩隈。
    虽非吾土信云美，伴客留连倾一盃。

宋祁　登清思堂写望
    迢递陟城隅，飞轩浩气扶。
    春容来迥野，天脚入平芜。
    暖吹时披拂，晴烟乍有无。
    耨痕经雨遍，村迳值林迂。
    长庌初休马，荒陴稍集乌。
    水生蒲泽满，林缺弩台孤。
    客思纷难泊，愁襟愧自拘。
    久之成怅望，西北认皇都。

宋祁　登师利寺文殊阁
    宝梯斜级上盘空。千里亭皋一眺穷。
    翠柰自生经苑地，萎花时堕佛天风。
    桥横颍岸淙幽碧，日下嵩云插倒红。
    暂涤六尘凭槛久，可嗟归御太匆匆。

宋祁　登塔
    窣堵缘霄雁势联，凭阑清眺俯三川。
    春华已遍燃灯地，日气犹烘噀雨天。
    游盖结阴尘不动，饮筹催釂客争传。
    须知四级题名处，要记浮生六十年。

宋祁　登望台
    年华无限景，况复上高台。
    晓气先明树。春寒不著梅。
    幽禽仍早啭，戏蝶即双来。
    此地流霞意，同谁一釂杯。

宋祁　叠嶂楼
    霍射盘西北，高楼胜览并。
    景閒思谢守，名重拟宣城。
    天阙云来缓，风微鸟去轻。
    客忧销更有，须到此中倾。

宋祁　东湖禅院
    像阁缘云一水东，鹿园珍树蔽青葱。
    漂残劫烬神池浪，吹去菱花讲坐风。
    仙石拂衣寒起雾，层沙聚塔远凌空。
    赤髭净侣移谈久，牛首青烟匝篆红。

宋祁　东晋
    仓卒浮江日，声名建号初。
    群臣让禁脔，上宰制单綀。
    气锐开桁战，心欢折屐书。
    织儿竞撞坏，不念好家居。

宋祁　东亭
    左圃鱼鳞阔，前轩翚翅开。
    虹将一雨罢，潮送万艘来。
    山净秋妍露，林虚晚籁回。
    此时萧散乐，谁奉醉言杯。

宋祁　东亭
    櫺槛馀凉日未斜，海天相合碧无涯。
    樵风不动樯乌静，时见孤云伴落霞。

宋祁　冬日呈应之
    宾席满浮埃，劳歌倦抚怀。
    囊风寒薄木，鵾雪夜平阶。
    庄室虚仍白，颜心静已斋。
    北山如借问，矫首谢丹崖。

宋祁　冬日城楼驻望
    城上危栏徙倚频，由来荆楚岁时新。
    寒塘酒帜能留客，晴坞梅花解笑人。
    客雁参差仍向渚，贪鱼拨剌不容缗。
    凭高更尽三吹角，坐见霞霏仄半轮。

宋祁　冬日野外
    霜郊堪极目，万籁共骚骚。
    远水无穷绿，寒云自不高。
    候鸿差入渚，田雀短翔蒿。
    岁稔期民阜，中田饁冻醪。

宋祁　冬日野外
    野迥人来少，天平鸟去长。
    鱼梁四寸罟，樵市五家浆。
    谷转留寒雾，霞休罢夕阳。
    不须教目极，即是到回肠。

宋祁　冬日野外
    朔吹低凝野，层阴迥匝天。
    叶飘霜外柳，烟山烧馀田。
    晼晚流芳后，峥嵘急景前。
    平生鱼鸟志，宁免为留连。

宋祁　冬眺
    城外斜光角已催，城头倦客首空回。
    星霜牢落凋年往，天地苍茫暝色来。
    千尾昏鸦愁迥戍，几蹄征马思穷埃。
    使君兴罢惟无绪，不是登高能赋才。

宋祁　冬夕酌酒
    艾夜更壶几沸残，尚持杯酒御轻寒。
    半分沈令伤多瘦，数刻刘郎惜暂欢。
    天外月痕迷倦鹊，庭中霜气伴衰兰。
    接{上四下离}不倒糟难藉，坐见丹煤委烛盘。

宋祁　冬夜饮散怅然有感
    {拖扌换酉}颜夜酌釂兰卮，怅忆彫年事半违。
    雪墅陇云寒寡色，霜天幌月暗通辉。
    素书有恨随鸿远，蘧梦无成伴蝶归。
    可得延陵重一听，流波雅引在金徽。

宋祁　都街见缘檋伎感而成咏二阕
    迥望场中百尺竿，趫材飞捷过跳丸。
    垂堂亦有千金子，不敢中衢徙倚看。

宋祁　都街见缘檋伎感而成咏二阕
    孑孑危檋突倒投，负材骄压汉场优。
    如何日到危身地，只丐旁人一笑休。

宋祁　读桓伊传
    上前奏笛串奴髯，自倚哀筝咏刺谗。
    太傅一闻流涕久，使君于此信非凡。

宋祁　读绝交论
    嫌忌萧朱末，盈虚田窦间。
    言虽甘若醴，心定险于山。
    覆辙何能救，颓波遂不还。
    居然孝标论，抵几若为删。

宋祁　读史
    昔事堪追咎，斯人亦寡谋。
    臧仓君侧毁，赵孟死前偷。
    直笔空料理，忠臣遂隐忧。
    只应贻后世，三叹废缇油。

宋祁　读史
    顺谀要领绝，书罢付函封，
    隸子方求益，君非卖菜傭。

宋祁　读史
    汉囊一需头，并荐五处士。
    由来角立名，独归徐孺子。

宋祁　读退之集
    素瑟朱家古韵长，有谁流水辨汤汤。
    东家学嗜蒲葅味，蹙頾三年试敢尝。

宋祁　读巷伯章
    孤节区区是爱君，危言未达已危身。
    豺牙虎爪銛于剑，不为诗人食谮人。

宋祁　读张巡故事
    叛将阯华日，英臣死节年。
    城当劲兵处，人甚缀旒然。
    直木摧贪隧，长堤制盗泉。
    羯尘虽覆马，不污沛南天。

宋祁　杜少卿知陆州
    三年去国别尧云，一箧书空此谤分。
    贾谊有才偏陨涕，屈原何赋不思君。
    谏囊久晦沈馀草，绶笥重开续旧薰。
    几日班春向桑野，汉家新诏十行文。

宋祁　度飞石岭
    人不怨飘瓦，何用罪飞石。
    石墜不可常，人值亦其适。
    去去走嵚崟，千金幸自惜。

宋祁　渡湘江
    春过湘江渡，真观八景图。
    云藏岳麓寺，江入洞庭湖。
    晴日花争发，丰年酒易沽。
    长水十万户，游女似京都。

宋祁　段释之客都下作诗道其怀
    密雪天街客履穿，更将羁思敌彫年。
    无人载酒谁同乐，有物烧愁便许燃。
    腷臆文章千牍上，萧条光景二毛边。
    我能知子今何赖，无用长于马腹鞭。

宋祁　对白发自感寄扬州
    四十还添四，颠华镊更新。
    应从多病日，遂作始衰人。
    毁积方销骨，经穷先腐脣。
    竟谁怜种种，由此到谆谆。
    轩冕间关路，风波蹭蹬身。
    兄今又过二，何术耐萧辰。

宋祁　对菊有感
    吹菊佳辰念物华，颜生不饭重咨嗟。
    故园旧种犹存否，露损风摇著几花。

宋祁　对猎
    黄山横鹜晓成围，后骑萧萧万弩随。
    当路豺狼宜一发，不须回首问狐狸。

宋祁　对雪二首
    风过龙山万里沙，密霙疏霰渺无涯。
    台疑穆满都成璧，树忆黄奴并是花。
    曾许轻姿饶白羽，解将寒力减流霞。
    梁王不悦邹枚老，同坐睢园念岁华。

宋祁　对雪二首
    萦丛著树半潇潇，皓气妍华混泬寥。
    为倚风流偏解舞，故藏朝晛未成消。
    玉绳四彻仙峰迥，银界三千佛国遥。
    向曙纷纷殊未已，九门知有谢庄朝。

宋祁　对月
    林梢霞尾暗，海面月华新。
    一水开天鉴，千金上佛轮。
    幽岩涵静桂，潜蚌溢凉津。
    不必姑山去，翛然自玉人。

宋祁　对月
    月华真可爱，堂上共徘徊。
    白露方徐贶，清风适共来。
    蚌津随照满，乌阁为啼开。
    万虑方岑寂，愁看云汉回。

宋祁　二月十八日席上忆季长未还不同斯乐欲作诗寄之会使者来已有新章今
    烟压西郊雨压津，满城歌吹为芳辰。
    江形左右衣留带，柳色高低麴与尘。
    暖逼园花迎望密，晓催林鸟每啼新。
    知君贪拥光华节，未有尊前共惜春。

宋祁　二月一日次利州见桃李盛开
    蜀天寒破让芳晨，雪花霞跗次第新。
    解把清香与行路，教人长忆故园春。

宋祁　反骚
    我闻上天乐，仙圣并游宾。
    离楚何所据。招回逐客魂。
    谓门有九关，虎豹代守阍。
    砥舌饥涎流，触之辄害人。
    讥呵自有常，帝意宁不仁。
    穷壤苦恨隔，传闻恐失真。
    我欲稽首问，无梯倚青云。
    块然守下土，此愤何由伸。

宋祁　反舌
    默默过桃园，穿条叠叶翻。
    夫君犹舌在，时晏便无言。

宋祁　反太玄诗
    子云準周易，忘健意不长。
    河图历九圣，万化始有纲。
    尼父头雪白，秉笔叩混茫。
    发掘天地奥，磨拭日月光。
    成书止十篇，九擿折在旁。
    玄虽巧侔写，宛如榻上床。
    良史不深贬，乃譬吴楚王。
    汉历久差駮，安用空言扬。

宋祁　泛涡水二首
    川上轻风正满旗，幽寻不惮进舟迟。
    兰桡过后汀烟合，却见惊鸥自下时。

宋祁　泛涡水二首
    漠漠新茸上渚蒲，日痕波态共涵虚。
    无人解作江南曲，荷底田田自戏鱼。

宋祁　房陵旧第
    谪去房陵席尚温，回看北第已消魂。
    当时贺厦翩翻者，今日张罗不过门。

宋祁　房陵旧第股引蔡水养鱼於池败日或有塞其水窦鱼多涸矣
    后园平日引春渠，浴凤翔鸳两自如。
    一旦绣衣来簿责，馀灾犹得及池鱼。

