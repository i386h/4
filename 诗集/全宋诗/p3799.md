<!-- { "loadSidebar": true } -->
    或有若有阙里，或蔡邕而贲。
    是其同者体，而不同者神。
    藻绘既后素，笙镛无夺伦，
    夫是之谓宝真。

岳珂　张长史秋深帖赞
    炜五帖兮迨今，信第一兮秋深。
    彼伯高兮书淫，人争取兮千金。
    考步武兮可寻，付纤农兮何心。
    媲关沈兮鸣琴，尚海岳兮知音。

岳珂　张公洞二首
    祚纪千龄运，名标二代仙。
    鹊鸣应徙地，蝠化已先天。
    风洞疑无底，丹炉信有缘。
    只应岩下弈，为我一{上巩下足}然。

岳珂　张公洞二首
    驴迹惊初践，鹰盘若有灵。
    石桥通便户，金钥锁朱庭。
    滴乳看成像，登台仍刻铭。
    更怜国山字，真欲比云亭。

岳珂　张文潜九华帖赞
    结字小而密，气放以逸。
    措意婉而妍，神闭以全。
    公固不以书名，盖无一而非天。
    然则汪洋澹泊，一倡三叹，
    考之东坡先生之言，盖不特公之文为然也。

岳珂　张文懿珍果帖赞
    以帝傅，从赤松。
    有荣名，华厥躬。
    超二疏，列三公。
    瞻中台，祖上东。
    焕衮舄，乐鼓钟。
    寿九袠，天报丰。
    思其人，想清通。
    观笔法，犹雍容。

岳珂　张文忠草韩退之桃源诗帖赞
    太平相张天觉，草圣之神卓牵。
    几年嘉禾识奇作，余事犹令墨池涸。
    仙源三月校雨落，云黑洞深风色恶。
    梦回满纸字如昨，唤起龙蛇见头角。

岳珂　张文忠奉告晴快二帖赞
    上嗣服之初载，首以忠之一字，
    褒显邦之卧二人。亦既表百年之宗儒，
    遂复开千社之旧勋。呜呼，
    英卫善用兵，房杜济以文。
    惜先生之位弗克究，故先世之志亦终莫之伸也。
    遣帖之存，手墨如新。
    我藏孔宜，对于褒纶。

岳珂　张文忠至都帖赞
    无尽之学，出入孔释。
    故其笔法倜傥斜直，于跌宕中时入绳墨。
    亦犹即绍圣以侮元佑之正，用大观以反崇宁之谲。
    凡是心之所蕴，已毕寓于声画。
    虽曰自盖，断犹可识。
    使其知根莇之物则，而推以芟葛藤之蒙阒。
    如是帖者，亦可以为传世之名迹矣。

岳珂　张孝显晨访懋忠堂因拉陈升可王囦道同饮径醉卧小阁醒则晡矣戏呈诸
    凌晨有客来款门，盥栉下榻呼冠巾。
    怪生鹊喜绕庭树，迎客不但填河津。
    清尊湛湛开北牖，颐指市奴骏奔走。
    烹鲜煮饼罗朝盘，苜蓿阑干岂有无。
    一杯两杯叱先驱，群羊入梦撞瓮菹。
    三杯四杯舌底滑，阖坐牢辞辄投辖。
    共言卯饮夕不同，能使终日长冬烘。
    一朝便废一日事，除却投床百无技。
    老夫笑倒绝冠缨，人生无日无经营。
    经营至竟有底成。谨閟此舌君勿评。
    直须大噭五六七，不醉不扶毋返室。
    高眠一枕醉复醒，莫管今朝更明日。

岳珂　张宣公书简帖赞
    紫岩之传，原委一忠。
    遡而伊濂，根本一中。
    事君致身，其用则同。
    自我淑人，派于五峰。
    力久积真，至公而充，
    淳熙之间，天下为公。
    守道彬彬，洙泗之风。
    公于是时，不下禹功。
    据德游艺，言立志家。
    故其遗书，笔意俱工。
    我得而藏，敢忘所宗。
    渊渊其心，皜皜其容。
    学冠穹壤，名侪岱嵩。
    万世仰之，曰人中龙。

岳珂　张章简康宁帖赞
    予官京口，前后十年，
    接公之枌榆兮。读耆旧传，
    慨想其人，莫觌其居兮。
    维帖之得，题标失真，
    几以迷其初兮。觉民跋证莫近斯，
    于以识公书兮。
    
    【卷08】

岳珂　张忠献时义诚力二帖赞
    至诚动天，中贯三极。
    堂堂南阳，继以魏国。
    山岳鼎震，江河釜溢。
    群生失宁，乃见人杰。
    大义既信，人纪复植。
    于晦冥中，揭以日月。
    操固汉贼，敌祝宋祜。
    万段之磔，吾耻未涤。
    不共戴履，矧肯屈膝。
    祁山屡却，淮陇迭出。
    非不拙沮，之死靡易。
    我观史册，二公与匹。
    功虽不同，心则如一。
    隆兴至今，耳目尚及。
    遗墨之宝，已若尺璧。
    造次皆忠，言犹未泐。
    天维可绝，地轴可折。
    公心之磨，此理则熄。
    两朝开济，万古阖辟。
    系此诗之，以媲庙柏。

岳珂　张子野诗稿帖赞
    观水以水，本于知者之乐。
    取射以艺，譬诸巧者之中。
    时虽后先之不同，意或迭取而互用。
    句葩体庄，字谨心纵。

岳珂　章申公屏居帖赞
    张无尽尝谓公奇男子，梦中剧谈若或见之。
    矧予于手迹之遗，犹足以睹百年之风姿。
    仕系于时，才高用违，
    览者未尝不三叹息于斯。嘻。

岳珂　赵伯山宝炼帖赞
    以公姓之麟定，执登坛这牛耳。
    即信厚以为俊奇，盖一家之自为体。
    以道对时，居夷何愧。
    此鉴堂之所以处己，而予察之于此。

岳珂　赵德麟召还诗帖赞
    昔东晋王茂弘诸人，登新亭，
    望长淮，自谓风景不殊，
    举目有山河之异。至今想之，
    犹郁乎其有余哀。矧预瑶牒，
    登玉阶，而寄宗国之怀者耶。
    王业偏安于海濒，故都久弃于蒿莱。
    主议者方贪天之功，而肆其雄猜。
    朝士沉空，不复向来。
    率兆乎滔天之谗，而迄乎和议之开。
    此有志者所以叹于嗟之麟，而思当道之豺也。
    呜呼，钟簴右年，
    边尘尚霾。悠悠苍天，
    彼何人哉。

岳珂　赵季茂通判惠诗走笔奉和十篇
    病懒两相宜，閒吟九日诗。
    江山虽旧隐，泉石是新知。
    不分黄花老，从教乌帽吹。
    白衣浑未至，醒眼欲何为。

岳珂　赵季茂通判惠诗走笔奉和十篇
    山行事事宜，酒兴富於诗。
    云锦工何用，风帘酒圣知。
    囊空须共赋，笛好爱孤吹。
    斟酌苍茫咏，凭高漫尔为。

岳珂　赵季茂通判惠诗走笔奉和十篇
    晴佳雨亦宜，云黑又催诗。
    静处景俱胜，閒中趣自知。
    攀条随客嗅，卷叶看儿吹。
    世事只如此，吾今何所为。

岳珂　赵季茂通判惠诗走笔奉和十篇
    落拓与閒宜，繙书更赋诗。
    世方随世竞，吾自喜吾知。
    王褚齿犹冷，申韩毛必吹。
    蚩蚩天所畀，谁谓涉人为。

岳珂　赵季茂通判惠诗走笔奉和十篇
    草堂无不宜，犹记乐天诗。
    尚有惊猿怨，莫教司马知。
    上宫仙阙近，左蠡客帆吹。
    欲涉穷陉步，兹狂何悔为。

岳珂　赵季茂通判惠诗走笔奉和十篇
    閒花取次宜，宜酒更宜诗。
    叶落涧鱼避，枝翻山鸟知。
    簪来擎雨重，摘处任风吹。
    得句须旬锻，未应无所为。

岳珂　赵季茂通判惠诗走笔奉和十篇
    醉里笋舆宜，閒携一卷诗。
    微吟因兴寄，会意只心知。
    谷雾连衣润，天风带叶吹。
    卷穷还自笑，那复记谁为。

岳珂　赵季茂通判惠诗走笔奉和十篇
    秋气与人宜，山家物物诗。
    题新兴常倦，景好句先知。
    云断边鸿信，天晴野马吹。
    閒情君莫问，谋自不相为。

岳珂　赵季茂通判惠诗走笔奉和十篇
    天巧与天宜，雕锼焉用诗。
    冥鸿吾自爱，隐豹彼何知。
    牧笛方堪听，胡笳不奈吹。
    伤时烛之武，老矣不能为。

岳珂　赵季茂通判惠诗走笔奉和十篇
    置散分之宜，半生衡泌诗。
    神情一无系，山水两相知。
    流咏双鱼寄，赏音孤竹吹。
    士篇聊报况，惟此尚堪为。

岳珂　赵季茂遗予郭索侑之以诗予早上亦遣山肴两介盖相与驾肩也因和二首
    驿书传驿使，江蟹出江湄。
    目早同暇睅，螯曾与虎持。
    紫髯卸金甲，赤髓映琼肌。
    正是清霜月，相从无厌时。

岳珂　赵季茂遗予郭索侑之以诗予早上亦遣山肴两介盖相与驾肩也因和二首
    倚桂傍岩麓，采芝行谷湄。
    偶因山雨驻，何有岭云持。
    鼎芼朝欺腹，窗寒夜切肌。
    开奁应一笑，会有忆人时。

岳珂　赵季茂以酒香蠃来适亦得京中远致此品乃鲜者恨地远不大佳择十五壳
    海蠃风味冠东瀛，一种俱从香得名。
    毕卓醉醒瓮犹卧，左车生致鼎堪烹。
    受餐敢返盘持璧，执讯不妨诗报琼。
    有命其言君听取，一生一死见交情。

岳珂　赵季茂有诗来适山间劚地得笋因遗以并赓韵
    篱菊初黄枫叶丹，苍筠共此屋三间。
    拂天未带山云白，斸地已凝湘晕斑。
    玉版有时堪咀嚼，石栏何日共跻攀。
    山家聊送清班兆，且为屏星纤九关。

岳珂　赵清宪挽辞帖赞
    公为中司，排击元佑故臣，
    而犹拳拳于伊洛之门人。岂奏疏陈事或为世资而诎，
    而作诗怀友固不害于私情之伸耶。於虖，
    是私情也，而实出于公言。
    此吾之所以重叹，而列之于斯文也。

岳珂　赵清献勤洁帖赞
    为御史而称其铁面，宜笔力之健。
    尹成都而琴鹤以行，宜字体之清。
    书法何出，心即其物，可以比魏公之笏。

岳珂　赵山二绝
    驱车结束趁晨暾，水乐帘前共一尊。
    二十二年如掣电，软红依旧暗修门。

岳珂　赵山二绝
    江南閒杀老尚书，自是承平一事无。
    送客折腰书脱腕，试从驼巘看登涂。

岳珂　赵忠定濠梁帖赞
    真宰之出，维天降才。
