<!-- { "loadSidebar": true } -->
刘克庄　赵昌花
    要识洛阳姚魏面，赵昌着色亦名家。
    可怜俗眼无真赏，不宝丹青宝墨花。

刘克庄　赵礼部和余梅花十绝送林录参微而婉哀而不怨杂之万如诗中殆不可辨
    更无一点涴铅华，状出冰枝糁玉葩。
    十绝顿令侬北面，万如元住子东家。
    自羞贫女钗边朵，难傍宫人额上花。
    纵使朔风如铁劲，未妨雪月照槎牙。

刘克庄　赵清献墓
    南渡先贤迹已稀，萧然华表立山陂，
    可曾长吏修祠宇，便恐樵人落树枝。
    几度过坟偏下马，向来出蜀只携龟。
    自怜日暮天寒客，不到林间读隧碑。

刘克庄　赵昭仪春浴行
    花奴一双鬓垂耳，绿绳夜汲露桃蕊。
    青桂寒烟湿不飞，玉龙呵暖红薇水。
    翠靴踏云云帖妥，燕钗微卸香丝鬱。
    小莲夹拥真天人。红第犯雪欹一朵。
    鸾锦屏风画水月，鵁鶄抱颈唼兰叶。
    刘郎散尽金饼归，笑引香绡护痴蝶。

刘克庄　真母吴氏挽词二首
    系出自华宗，来嫔隐约中。
    贫能安苦节，贵愈积阴功。
    立志如欧母，生儿似富公。
    如闻新窆处，神告在溪东。

刘克庄　真母吴氏挽词二首
    族昔多名婿，今观子更奇。
    他年槐树谶，早岁柏舟诗。
    割股延姑寿，抽簪活众饥。
    事皆堪入史，何必墓傍碑。

刘克庄　真隐寺
    出郭斜阳已在山，夜深乘月到江干。
    奴敲小店牢扃户，僧借虚堂径挂单。
    骇浪急回恩胆薄，逆风小住为心宽。
    投床一枕潇湘梦，无柰霜钟苦唤残。

刘克庄　真州北山
    忆昔胡儿入控弦，官军迎战北山边。
    笳箫有主安新葬，蓑笠无人垦废田。
    兵散荒营吹戌笛，僧从败屋卢茶烟。
    遥怜钟阜诸峰好，闲锁行宫九十年。

刘克庄　真珠花
    匝地无人管，逢春作意开。
    得非回合浦，又似下瑶台。
    点点垂鲛泪，累累夺蚌胎。
    主君休爱惜，曾累伏波来。

刘克庄　枕峰寺
    夜深投寺解行装，一点寒灯照上方。
    老宿问余何处去，年年来此借禅床。

刘克庄　征妇词十首
    闻说三边地，今为百战场。
    君书一二纸，妾泪万千行。

刘克庄　征妇词十首
    妾甘为隐服，君喜冒先锋。
    但祝玉关入，宁无石窌封。

刘克庄　征妇词十首
    远书徒搅思，归信屡愆期。
    瓦卦偏无准，灯花未必知。

刘克庄　征妇词十首
    宽作三年别，安知四序迁。
    可怜容鬓改，人有几三年。

刘克庄　征妇词十首
    去时儿在腹，忽已语嚘哑。
    何日番休了，迎爷两手叉。

刘克庄　征妇词十首
    诗云王赫怒，吏说相宣威。
    假使从公旦，三年便衮归。

刘克庄　征妇词十首
    烧操蒙冲艦，获坚云母车。
    赐君新节钺，还妾旧荆練。

刘克庄　征妇词十首
    野雉自双飞，离鸾半只栖。
    君非秋胡子，妾是杞梁妻。

刘克庄　征妇词十首
    江南丝帛贵，塞北雪霜浓。
    莫恨铁衣冷，全装可御冬。

刘克庄　征妇词十首
    晨起推孤枕，昨夜留半衾。
    恐郎浑忘却，万一梦相寻。

刘克庄　郑丞相生日口号十首
    陌上尘飞敕使来，亲传天语贺元台。
    门庭如水无珍献，惟有黄华伴寿杯。

刘克庄　郑丞相生日口号十首
    王吕纷更尚治安，史韩椓棧始凋残。
    乃知元祐调弦易，却是端平变局难。

刘克庄　郑丞相生日口号十首
    金坞铜山二纪中，可无玉雪洗贪风。
    从今中外多廉吏，家有钱神赋一通。

刘克庄　郑丞相生日口号十首
    小范登庸面稍腴，惟公不以位为娱。
    宅家亦自临朝说，丞相都因国事舑。

刘克庄　郑丞相生日口号十首
    舒黯淹留守相间，平津千载有惭颜。
    惜渠不见端平相，召了西山召鹤山。

刘克庄　郑丞相生日口号十首
    忤旨婴鳞不自安，明朝密启与迁官。
    百僚举笏私相语，相国胸中得许宽。

刘克庄　郑丞相生日口号十首
    旷怀未许众人窥，细行犹堪百世师。
    广厦千间无地起，灵台一片有天知。

刘克庄　郑丞相生日口号十首
    转了头厅屡乞归，已将传舍视黄扉。
    江湖不欠鱼羹饭，直为君恩未拂衣。

刘克庄　郑丞相生日口号十首
    篚苞不复入修门，民力微苏物渐蕃。
    见说海边停{左鱼右差}局，介鳞亦被相君恩。

刘克庄　郑丞相生日口号十首
    不用占蓍更讯龟，功成尚有赤松期。
    由来寿与仁相贯，季主君平未必知。

刘克庄　郑宁示边报走笔戏赠
    曾客嫖姚与伏波，惯骑生马拥雕戈。
    金台有命终须筑，铁砚无功亦且磨。
    见说帛书来汝洛，又传毡帐迫淮河。
    只今西北多机会，吾子南归意若何。

刘克庄　郑甥有大西上
    岁晚亲朋少，何堪远别离。
    人谁念原父，甥勿似牢之。
    宗伯惊文卷，慈亲望捷旗。
    饯行应满袖，不欠病翁诗。

刘克庄　轵道
    秦暴浑如狼牧羊，筑临洮郡至咸阳。
    苦防齐客出关外，岂料子婴降道傍。

刘克庄　至人六言
    幽子多栖白云，至人或混红尘。
    有时鼻涕择菜，有时丫髻负薪。

刘克庄　至日
    钧天残梦忽惊回，金钥遥知已掣开。
    不复五更三点入，刚云七日一阳来。
    即今空恋唐宫阙，畴昔曾登鲁观台。
    犹记小窗添线晷，强揩老眼乱书堆。

刘克庄　志仁监薄示五言十五韵夸徐潭之胜次韵一首
    岚翠屏环墅，溪光炼抹坤。
    尚书华栋改，先辈钓矶存。
    久卧漳滨疾，谁招楚泽魂。
    昔惭葵卫足，今喜叶归根。
    自志台卿墓，休争谢传墩。
    牧慵贪草暖，鸟急怕林昏。
    时许樵分席，何烦客扫门。
    早嫌皮袋臭，晚悟髑髅尊。
    童子便高枕，偷儿瞰短垣。
    岁寒始知柏，劫火不焚璠。
    恩未忘簪履，衰难恋厩轩。
    抽身脱胶扰，掩耳避啾喧。
    联句那无藉，藏书幸有繁。
    故交频暖热，新贵断寒暄。
    篱落多疏阙，犹须折柳樊。

刘克庄　质子
    七雄侧目虎狼都，仁暴端由取舍殊。
    燕太子留生马角，楚王心作牧羊奴。

刘克庄　中{左山右寻}春祀二首
    少者游方老守闾，独携鱼菽荐幽墟。
    何时汝辈无行役，岁岁为翁策蹇驴。

刘克庄　中{左山右寻}春祀二首
    归鞍常苦夕阳催，小憩聊分饮胙杯。
    万一得年如小父，尚堪十度扫松来。

刘克庄　中{左山右寻}先茔
    昔遇重华席屡前，因排贵近去翩然。
    叩墀袖有驰球疏，易箦囊无沐椁钱。
    当日传家惟谏草，至今赡族赖祠田。
    原头宰木苍如此，才见山庵葺数椽。

刘克庄　中秋大风雨五绝
    车唤阿香推，情知雨必雷。
    不干巽二事，也伴阿姨来。

刘克庄　中秋大风雨五绝
    □□□□□，冰轮□□□。
    □□□□妒，不管素娥愁。

刘克庄　中秋大风雨五绝
    好客期难至，清欢拟即差。
    不逢□□镜，何处觅金蟆。

刘克庄　中秋大风雨五绝
    诏岁银袍盛，头场玉鉴明。
    妃灵如有助，娥老尚多情。

刘克庄　中秋大风雨五绝
    眦血滴耕夫，愁眉蹙贾胡。
    良辰风雨至，不复田禾苏。

刘克庄　中秋湘南楼饯张昭州
    台使选良牧，诏下帝曰俞。
    高牙植华艦，钱者来倾郛。
    明月满丽谯，寒光映尊壶。
    桂人愿少留，昭人望疾驱。
    一室可为政，况乃有国都。
    岭民日以耗，丁口彊半无。
    洋洋紫云诏，侯其勒座隅。
    道乡游息处，暇日披榛芜。
    鄙拙忝投分，临风临踌躇。
    颇念友离索，宁论鬼揶揄。
    何繇扣铃阁，百榼倾兵厨。

刘克庄　中说
    先业归犹在，遗经读未终。
    岂无门弟子，私谥作文中。

刘克庄　种莲一首
    姝丽如同产，朱铅各异施。
    吾方参素女，渠自比□□。

刘克庄　种柳
    少少旗亭夹道边，小桥终日水潺湲。
    垂杨种后方二尺，惆怅成阴是几年。

刘克庄　仲晦监簿和放翁七十三吟三篇华予初度走笔□韵答之
    镜中雪鬓数茎新，归作田间负耒民。
    仕五十年难讳老，封三百户敢嫌贫。
    诸无物实师庞蕴，万苦非真试子春。
    到得邢杨遭勘辨，始知铁汉是全人。

刘克庄　仲晦监簿和放翁七十三吟三篇华予初度走笔□韵答之
    诸公衮衮几番新，留得淳熙一老民。
    就枕惊回鸡搅睡，委巢飞去燕欺贫。
    贪生尚惜桑榆景，排闷全凭曲米春。
    赖有平生金石友，年年岁岁记陈人。

刘克庄　仲晦监簿和放翁七十三吟三篇华予初度走笔□韵答之
    □□下饰墨尤新，以史名官不治民。
    后死漫为诸老殿，粗完深愧两翁贫。
    譬牛山木全高寿，让马塍花斗早春。
    兀坐空斋形对影，载醪裹饭更无人。

刘克庄　仲晦昆仲求近稿戏答二首
    过去生平一念差，偶因薄技忝清华。
    宁吟韩子将归操，不草韦郎起复麻。
    绮语预愁无间狱，纶言见笑当行家。
    而今老矣全瘖了，匹似枯株不着花。

刘克庄　仲晦昆仲求近稿戏答二首
    辛苦搜扬更撚须，适资谈者指瑕瑜。
    中郎碑好犹名愧，吏部铭高未免谀。
    馀忿燕泥能道否，遗言鹤唳可闻乎。
    从今一字休思索，千古文人一律愚。

刘克庄　重次林守韵并阑舑轩二首
    晨坐黄堂夕未归，偶然闭阁句尤奇。
    颇知韦守临苏郡，不省山公到习池。
