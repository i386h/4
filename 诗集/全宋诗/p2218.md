<!-- { "loadSidebar": true } -->
    明年花落人何在，把酒问花花点头。

释道济　馄饨
    包罗万象，性气粗豪。
    清净为根，礼恭叉手。
    通身上缝隙无余，鑪汤里倒番觔斗。
    把得定横吞竖吞，把不定东走西走。
    宜是山僧嚼破时，泥牛洪地频哮吼。

释道济　偈颂四首
    一手动时千手动，一眼观时千眼观。
    即是名为观自在，何须拈弄几多般。

释道济　偈颂四首
    背倚寒岩，面如满月。
    尽大地人，只见半截。

释道济　偈颂四首
    一块两块，佛也不怪。
    一醒两醒，佛也不嗔。
    一碗两碗，佛也不管。

释道济　偈颂四首
    小黄碗内几星麩，半是酸虀半是瓠。
    誓不出生违佛教，出生之后碗中无。

释道济　寂后寄少林长老二首
    片帆飞过浙江东，回首楼台渺漠中。
    传与诸山诗酒客，休将有限恨无穷。

释道济　寂后寄少林长老二首
    脚絣紧系兴无穷。拄杖挑云入乱峰。
    欲识老僧行履处，天台南岳旧家风。

释道济　净慈寺火灾
    无名一点起逡巡，大厦千间尽作尘。
    非是我佛不灵感，故要楼台一度新。

释道济　九里松
    九里松阴路，青泉映白沙。
    谁知三伏暑，小草有幽花。

释道济　酒醉后作
    本是修来四果身，风颠作逞混凡人。
    能施三昧神通力，便指尺人出世津。
    经卷无心看，禅机有意亲。
    醉时喝佛羠天真。浑身不见些儿好，
    一点灵光绝胜人。

释道济　句
    藕荷无数满沙洲。

释道济　墨竹
    数枝淡竹翠生光，一点无尘自有香。
    好似葛陂龙化后，却留清影在虚堂。

释道济　宁棘庵讲主失窃
    哑吃黄瓜苦自知，将丝就纵落人机。
    低田缺水遭天旱，古菓安身著鬼迷。
    贼去关门无物了，病深服药请医迟。
    竹筒种火空长炭，夜半描龙画向谁。

释道济　扇画
    一枝风柳一蝉鸣，画出规模宛似生。
    莫谓其中绝音响，报君消息甚分明。

释道济　诗一首
    何须林景胜潇湘，只愿西湖化为酒。
    和身卧倒西湖边，一浪来时吞一口。

释道济　颂古四首
    道冠儒履释袈裟，和会三家作一家。
    忘却率陀天上路，双林端坐待龙华。

释道济　宿刘行首家作二首
    暂假夫妻一宿眠，禅心淫慾不相连。
    昨宵姑顺君台意，多与虔婆五贯钱。

释道济　宿刘行首家作二首
    从来诸事不相关，独有香醪真个贫。
    清早若无三碗酒，怎禁门外朔风寒。

释道济　题壁
    你家酱一缸，内有毒蛇藏。
    若无老僧说，人口俱被伤。

释道济　题灵隐寺西堂粉壁
    小小庵儿小小窗，小小房儿小小床。
    出入小童并小行，小心伏事小西堂。

释道济　题洗马池
    昔日曾闻洗马池，悠然此景在西溪。
    风生水面波纹细，日上堤边树影低。
    水底青天沈翡翠，波中明月浸琉璃。
    何如花下退朝去，喜看鸳鸯戏石矶。

释道济　题玉泉
    千章老木冷涵秋，今日重来话旧游。
    一池寒水浸虚碧，清光莹澈凝不流。
    中有神龙隐头角，为雨为霖滋旱涸。
    圣主垂衣风雨调，龙亦安眠在丘壑。
    人来初不睹真龙，但见金鲫浮沈中。
    昂头摆尾得其所，我疑便是池中龙。
    殷勤一语龙听取，汝以何缘堕龙伍。
    良田一念嗔所生，毕竟难逃鳞甲苦。
    蓦然直下便回光，愿力资深福寰宇。

释道济　为救一后生作
    后生后生，忽犯天嗔。
    前生恶业，今生缥身。
    老僧救汝，归奉母亲。
    诸恶莫作，免得祸临。

释道济　维摩居士示疾毗耶离城
    一个病维摩，无风自起波。
    富嫌千口少，贫恨一身多。

释道济　维摩居士示疾毗耶离城
    不契梁王暗渡江，一身无地避惭惶。
    九年面壁成何事，赚却平人入鑪汤。

释道济　维摩居士示疾毗耶离城
    元是黄梅旧日僧，事师年老气弥增。
    翻身颺下栽松钁，转步来分照世灯。
    皮袋假於溪畔女，衣盂付与岭南能。
    佳声籍籍能长久，雨过淮山碧万层。

释道济　闻王妈妈定做小祥功德作二首
    唐家閧里闲游赏，妈妈家中请和尚。
    二百衬钱五味食，羊毛出在羊身上。

释道济　闻王妈妈定做小祥功德作二首
    妈妈好善结良缘，斋僧不论圣和凡。
    经资斋衬明舍施，少间暗里送来还。

释道济　影壁自赞
    面黄以蜡，骨瘦如柴。
    这般模样，只好投斋。

释道济　游洞霄
    平明发余杭，扁舟泝清流。
    登岩五六里，小迳穿林丘。
    奇峰耸天柱，九锁岩谷幽。
    云根立仙馆，胜处非人谋。
    入门气象雄。金碧欺两眸。
    弹棊古松下，啼鸟声相酬。
    羽衣读黄庭，内景宜自修。
    蓬莱隔弱水，九转即可求。
    坡翁昔赋诗，刻石记旧游。
    溪山增伟观，万古传不休。
    我来吊陈迹，枯肠怯冥搜。
    执炬入大涤，襟袖寒飕飕。
    悬崖石乳滴，千岁无人收。
    樵夫指岩窟，此处通龙湫。
    方期过东洞，红日惊西投。
    徘徊出山去，空使猿鹤愁。

释道济　与常长老饮酒席间作
    极目烟波远接天，红尘痚处结三椽。
    不忧风景来朝没，只恐水云到晚连。
    青黛山边飞白鹭，绿杨堤畔泊渔船。
    悠然此地真堪乐，半是人间半是仙。

释道济　与沈五官李提点饮酒席间作七首
    惯会饕斋觅主人，身边零钞没分文。
    谁知撞见真经纪，不遇檀那怎脱身。

释道济　与沈五官李提点饮酒席间作七首
    平生只爱呷黄汤，数日无钱买得尝。
    今幸见君君莫阻，再求几碗润枯肠。

释道济　与沈五官李提点饮酒席间作七首
    昔日曾闻李谪仙，饮酒一斗诗百篇。
    感君慨赐无悭吝，贫衲保尝出口涎。

释道济　与沈五官李提点饮酒席间作七首
    自来酒量无拘管，惟有穷坑填不满。
    要同毕卓卧缸边，告君再觅三十碗。

释道济　与沈五官李提点饮酒席间作七首
    每日贫杯又宿娼，风流和尚岂寻常。
    袈裟常被胭脂染，有裰时闻腻粉香。

释道济　与沈五官李提点饮酒席间作七首
    满库琼芳斗色鲜，就中一朵最堪怜。
    恁伊万种风流态，惟有禅心似铁坚。

释道济　与沈五官李提点饮酒席间作七首
    昔我父妨作此态，生我这个臭皮袋。
    我心不比父娘心，我心除酒都不爱。

释道济　与张提点共饮席间作
    每日终朝醉似泥，未尝一日不昏迷。
    细君发怒将言羠，道是人间吃酒儿。
    莫要管，你休痴，
    人生能有几多时。杜康曾唱莲花落，
    刘伶好饮舞啰哩，陶渊明赏菊醉东篱。
    今日皆归去，留得好名儿。

释道济　雨伞
    一竿翠竹，巧匠批栾。
    条条有眼，节节皆穿。
    四大假合，柄在人手。
    归家放下，并不争先。
    真饶瓮泻盆倾下，一搭权为不漏天。

释道济　真像沈提点求赞
    远看不是，近年不像，
    费尽许多工夫，画出这般模样。
    眉如扫箒，一张大口。
    不会非言，只会吃酒。
    看看白头，常常赤脚。
    有色无心，有染无著。
    醉眠不管江海淑，浑身蓝缕害风魔。
    桃花柳叶无心峦，月白风清笑与歌。
    倒骑驴子归天岭，钓月耕云自琢磨。

释道举　丹丘道中寄钱大资二首
    溪桥人度柳青葱，困卧羁孤雪鬓翁。
    鹭宿烟沙晴复暖，鸡鸣茅店雨连风。
    早年史册书名节，晚岁燕然妙勒功。
    急诏凤池归去客，紫宸殿后看鞓红。

释道举　丹丘道中寄钱大资二首
    向来汤饼泼油葱，思旧所怀惟此翁。
    日暮楼边梅子雨，夜凉亭下藕花风。
    凌烟晋室谢文靖，阴德唐朝徐有功。
    二十年间莲社客，酡颜不是少时红。

释道举　舑庵
    竹裹蓬茅掩棘扉，主人诗瘦带宽园。
    种成苜蓿先生饭，制就芙蓉隐者衣。
    柳絮春江鱼婢至，荻花秋渚雁奴归。
    小溪短艇能容我，先向溪隈筑约矶。

释道举　舑庵
    溪南溪北绕清漪，舍后舍前围短篱。
    九九算来成底梦，休休归去复何疑。
    添丁见客走赊酒，阿买能书供赋诗。
    丘壑政非公子事，绮纨当预少年知。

释道宁　辩禅人五羊作丐写师真求赞
    非幻非真，僧繇难写。
    貌不惊人，权衡保社。
    画虎作猫，指驴为马。
    月彩分辉，风清大夏。
    五羊城里旧知音，觌面相呈好坏辩也。
    殷勤寄语莫狐疑，便是蒋山宁道者。

释道宁　偈六十九首
    宝座既登，清风四起。
    要津把断，凡圣俱亡。
    放一线道，别露风规。
    具眼禅人，一任施设。

释道宁　偈六十九首
    风揽长空，春云四起。
    六臂三头，徒夸唇觜。
    匝地普天，全非伴侣。
    等閒拈出与君看，直下分明须荐取。

释道宁　偈六十九首
    没弦琴韵，罕遇知音。
    无影林中，难寻足迹。
    同声同气，方辨端倪。
    不是当家，徒劳侧耳。

释道宁　偈六十九首
    数声归笛离春浦，一片孤帆过洞津。
    到岸舍舟常式事，何须更问渡头人。

释道宁　偈六十九首
    棋逢敌手，密行难藏。
    琴遇知音，希声乃布。
    摩竭正令，同道方知。
    捏聚放开，悟迷一决。

释道宁　偈六十九首
    父母所生口，何妨为子说。
    莫将閒事挂心头，便是人间好时节。

