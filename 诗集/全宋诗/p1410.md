<!-- { "loadSidebar": true } -->
    我哀丧乱余，人烟半凋残。
    风凄狐兔警，露重星斗寒。
    丈夫坐一室，此念驰九寰，
    所以草堂人，安得千万间。

林景熙　酬合沙徐君寅
    归鹤悠悠度海迟，间来野寺看僧棋，
    乡心荔子薰风国。客路槐花细雨时。
    天地一身愁自语，江湖诸老澹相知。
    乌丝醉后淋漓墨。片月娟娟照砚池。

林景熙　酬潘景玉
    读史双眸夜炯然，一声江雁落灯前。
    马非汗血材终下，木或青黄性不全。
    风月未容诗入务，乾坤应许酒为年。
    寒城日出无穷事，老耳山中独听泉。

林景熙　酬潘景玉
    唤起离愁落木声，抱饥犹自向书耕。
    江湖有梦追前事，天地无根笑此生。
    岁晏断鸿羁客影，夜深残火故人情。
    幸来相就分岑寂，闲对梅花酌翠觥。

林景熙　酬谢皋父见寄
    人山采芝薇，豺虎据我丘。
    入海寻蓬莱。鲸鲵掀我舟。
    山海两有碍，独立凝远愁。
    美人渺天西，瑶音寄青羽。
    自言招客星，寒川钓烟雨。
    风雅一手提，学子屦满户。
    行行古台上，仰天哭所思。
    余哀散林木，此意谁能知。
    夜梦绕勾越，落日冬青枝。

林景熙　初夏
    春眼不知处，溪楝日初长。
    旧箧题诗扇，疏帘读易香。
    田蛙占水旱，海燕语兴亡。
    复恐闲愁起，听泉过石梁。

林景熙　初夏病起
    青衫蕉鹿梦，江海一畸人。
    旧国愁生暮，衰年病过春。
    天垂湖色湛，雨洗月痕新。
    犹抱遗经在，心衔覆载仁。

林景熙　垂虹桥
    地坼东吴海脉连，画桥两跨晴川。
    影翻河汉蛟龙国，压江湖蟚蝬天。
    几处征帆浮日月，四洲谯角隔风烟。
    三高远矣荒祠在，一笛阑干夕照边。

林景熙　春暮
    乾坤万事上眉端，寂历东风独倚阑。
    白发余春能几醉，绿阴细雨不多寒。
    香飘苔迳花谁惜，影落沙泉鹤自看。
    碧眼野僧知我意，素琴携就竹西弹。

林景熙　次曹近山见寄
    扣角歌残夜正长，懒将龟夹卜行藏。
    风烟万里别离梦，草木一溪文字香。
    仙泣铜盘辞渭水，鹤归华表认辽阳。
    愁来偶上西楼立，耿耿寒奎色照霜。

林景熙　次王修竹监簿送羽士过龙瑞宫
    龙迎葱佩出珠宫，镱水凉生碧树中。
    崖裂千寻根到海，剑悬七尺气横空。
    书间谩写琴三叠，晓发犹余鼓一通。
    猿鹤无期云自在，人间何更有空同。

林景熙　次翁秀峰
    花柳湖西别此翁，十年鬓雪忽重逢。
    唐陵愁问永和帖，楚水梦闻长乐钟。
    黄妳秋灯余旧癖，素侯野服拜新封。
    世情云雨何时了，千古青青太平峰。

林景熙　次韵山中见寄
    物外高栖岂好奇，爱凉坐到雨来时。
    四愁岁月空平子，三乐乾坤自启期。
    晋代诸贤曲水会，镐京遗泽变风诗。
    世交翻覆如云雨，野鹤孤心老竹知。

林景熙　次韵谢诸公见寿
    千载东篱有晋香，客床风雨梦浔阳。
    白头湖海孤心在，青眼诗书旧味长。
    哭兀已知欢此夏，温柔何必老为邻。
    殷勤还祝南山寿，岁岁梅花岁岁觞。

林景熙　催梅
    参横月落几相思，第一春风向此期。
    乘兴竹筇霜后路，寄声篱落水边枝。
    禁中鼓绝花奴老，海上宫深鸟使迟。
    独抱素心谁是伴，罗浮仙梦隔天涯。

林景熙　答柴主簿二首
    相隔云江有梦寻，篇诗寄旧重兼金。
    册林未遂鹿麋性，风雨空愁葵藿心。
    老气十年看剑在，秋声一夜入灯深。
    铜槃消息无人问，寂寞西楼待雁音。

林景熙　答柴主簿二首
    间采秋荷自制衣，相逢旧雨语依依。
    学穷科斗心空老，梦跨蟾蜍肉不飞。
    几唤江帆和雁渡，长歌岩户见云归。
    何须化鹤千年后，城郭人民半已非。

林景熙　答陈植父
    衡门愁绝坐诗穷，瘦策荒途况此翁。
    流水年华孤月在，黄花心事几人向。
    乡书杳杳迎江雁，客枕萧萧避井桐。
    昨夜莼鲈应入梦，扁舟归去及秋风。

林景熙　答金华王玉成
    诗吞楚泽渺无边，不用神丹骨已仙。
    九万里程惊落羽，三千年事抚遗编。
    铜盘老泪胡笳裹，金粟荒愁杜宇前。
    惟有双溪溪上月，清光照客尚依然。

林景熙　答山中侃上人
    竹房分半席，流水白云间。
    丹灶余千载，青鞋第几山。
    有时多解悟，无发得高间。
    因笑尘中客，重逢改旧颜。

林景熙　答唐玉潜
    畎亩孤心老未衰，一篱瘦菊一瓢诗。
    黄埃赤日谩多事，苍狗白云能几时。
    山酒柏香春寿母，桉书芸冷夜呼儿。
    横琴妙在无弦处，何必知音有子期。

林景熙　答郑即翁
    初阳蒙雾出林迟，贫病虽兼气不衰。
    老爱归田追靖节，狂思入海访安期。
    春风门巷杨花后，旧国山河杜宇时。
    一种闲愁无着处，酒醒重读寄来诗。

林景熙　答周以农
    一灯细语煮茶香，云影霏霏满石床。
    万里梦魂形独在，十年诗力鬓俱苍。
    山空络纬秋青雨，水落蒹葭足夜霜。
    未会漆园观物意，酒阑犹发次公狂。

林景熙　丹阳泉
    扬子江中{左奭右斗}夜月，慧山亭上漱朝烟。
    遥看丹气霏微裹，二十泉中第四泉。

林景熙　道中
    程入江乡宿，新炊饭带沙。
    乱山愁外笛，孤驿梦中家。
    野水平菰叶，春风足楝花。
    西来三两客，闲说旧京华。

林景熙　灯市感旧
    旧梦仙山驾海鳌，飞梅如剪柳如缫。
    千门疑是繁星落，九陌不知明月高。
    零乱遗钿空宿草，升平叠鼓散春涛。
    寒灯寥落残书在，独抱荒愁寄浊醪。

林景熙　登谢客岩
    巀巐镇九斗，趐屃挟五丁。
    飞霞适何来，缥缈开殊庭。
    永怀谢康乐，坐啸山水城。
    旷代得真契，登临有余情。
    松风洒六月，使我毛骨清。
    猿鸟亦仙意，人生胡营营。
    石麟卧荒麓，问此谁氏茔。
    野老向我言，其人昔公卿。
    珠玉照黄坏，送者冠盖倾。
    华朽变百年，所宝非修名。
    乃知钟鼎贵，不如芝薇馨。
    所以世外人，返老还吾婴。
    倚杖空叹息，洞口云冥冥。

林景熙　钓台
    曾来天上宿，梦不离寒矶。
    宇宙双台迥，烟波一客归。
    姓增江郡重，墓隔越山微。
    千古登临意，凄凉带夕晖。

林景熙　东山渡次胡汲古韵
    客来持酒洒烟霏，空想高风意欲飞。
    老洞藏云安石卧，孤舟载雪子猷归。
    一川白鸟自来去，千古青册无是非。
    欲上危亭愁远眺，废陵残树隔斜晖。

林景熙　冬青花
    隔江风雨清影空，五月深山护微雪。
    石根云气龙所藏，寻常蝼蚁不敢穴。
    移来此种非人间，曾识万年觞底月。

林景熙　读秦纪
    琅玕台上晚云平，虎视眈眈隘八宏。
    万里不知人半死，三山空觅草长生。
    兆来鬼璧沙丘近，威动神鞭海石惊。
    书外有书焚不尽，一编圯上汉功名。

林景熙　读文山集
    黑风夜撼天柱折，万里飞尘九溟竭。
    谁欲扶之两腕绝，英泪浪浪满襟血。
    龙庭戈鋋烂如雪，孤臣生死早已决。
    纲常万古悬日月，百年身世轻一发。
    苦寒尚握苏武节，垂尽犹存杲卿舌。
    膝不可下头可截，白日不照吾忠切。
    哀鸿上诉天欲裂，一编千载虹光发。
    书生倚剑歌激烈，万壑松声助幽咽。
    世间泪洒儿女别，大丈夫心一寸铁。

林景熙　独夜
    客鬓双蓬老拾遗，一灯明灭酒醒时。
    百年回首忽成梦，万窃有声皆是诗。
    残夜月枝乌未稳，故乡水草雁多饥。
    夹衣初试新霜冷，欲折黄花寄所思。

林景熙　端午次韵怀古或疑屈原曹娥死非正命是不知杀身成仁者也并为发之
    葵榴入眼明，得酒慰衰齿。
    胡为浪自悲，怀古泪纷季。
    湘江沈忠臣，越江沈孝子。
    沈骨不沈名，清风两江水。
    或云非正命，是昧舍生理。
    归全岂发肤，所惧本心毁。
    哭父天为惊，忧君国将爏。
    於焉偷吾生，何以立戴履。
    修短在百年，芳秽垂千纪。
    之人死犹生，滔滔真死矣。

林景熙　多景楼故址
    灰飞百尺景愁人，断础残芜但鹿群。
    对峙金焦两拳石，平分淮浙半江云。
    乾坤几沸萧公镬，风浪空藏郭氏坟。
    野衲不知兴废事，梵宫金碧自纷纷。

林景熙　方玄英故居
    舣舟鸬鹚港，白云满高原。
    借问玄英居，遗构无复存。
    精灵几百载，山鬼凭幽昏。
    独遗文字香，隐隐草树根。
    转盼东山麓，彷佛见柴门。
    啼猿助凄恻，亦复销我魂。
    渔父捉归桡，牛羊下前村。
    长揖者谁子，未识情已温。
    云十有六叶，咸通之耳孙。
    缅思幽人后，风雅天所敦。

林景熙　访二陆故居
    风流怀二陆，才名动三吴，
    期人不可作，千载空烟芜。
    当时聘俊笔，万象争先驱。
    有如明月璧，美价倾鸿都。
    世运有翻覆，韫厁真良图。
    惜哉去就乖，毁此千金躯。
    人生皆有死，百年同须臾。
    独遗文字芳，乃与天壤俱。
    凄凄昆山寒，冉冉谷水枯。
    白鹤久已寂，黄犬谁复呼。
    荒祠挂残阳，扁舟入菰蒲。

林景熙　访僧邻庵次韵
    拂石题诗满袖岚，寻僧又过竹溪南。
    乾坤浩荡酒乡寄，山水苍寒琴意参。
