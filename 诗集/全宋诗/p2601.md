<!-- { "loadSidebar": true } -->
宋祁　黄葵
    黄葵贵丽不夭饶，一朵新晴松下高。
    还似迩英临黼座，曈昽晓日照天袍。

宋祁　黄罗{左衤右罗}
    袁褚声华约略同，到头忠佞两成功。
    先皇谩赐黄罗{左衤右罗}，不识明眸有贯虹。

宋祁　黄泌昆仲归江西
    爨樵殚楚桂，裘掖厌京尘。
    别路双黄鹄，还家两玉人。
    书园飘竹粉，乡树老梨津。
    电韵盈归褚，中州赏有真。

宋祁　黄孝基归上饶
    街徼曙鼕喧，行人岸舣船。
    杓星背城隐，萍日过江圆。
    雾晦书囊竹，尘昏剑室莲。
    他时汉廷用，未减贾生年。

宋祁　黄注昆仲赴举
    君家日下有高名，骥子双驰嗣世灵。
    沧海赋毫多洒白，南山书简偏蒸青。
    县歌酒釂催鸣鹿，学舍綀寒乱散萤。
    崑玉林枝期帝问，差肩唱第迩尧蓂。

宋祁　回堞
    回堞巑岏极，长天苍莽中。
    远溪寒不浪，高木暝饶风。
    栈弜休王马，枪累隔苑熊。
    残霞牵望眼，时到夕阳东。

宋祁　回郡将东还献梁相公
    留滞符鱼素领垂，十年方喜觐彤闱。
    平台雪罢邹阳老，宣室釐残贾谊归。
    疲马有情依枥叹，倦禽知困傍林飞。
    相君门下馀尘在，拥篲应容一叩扉。

宋祁　会圣宫
    宝地披重岫，瑰宫庇万榱。
    人瞻鼎湖驾，天护玉箫祠。
    列圣联絺衮，千宫拥翠緌。
    阴森殿中伞，曶熣羽林旗。
    白日窥晨幌，明河宿曙帷。
    露盘金突兀，甲帐绣葳蕤。
    驯象春耕外，游冠月出时。
    洛湍萦禁御，嵩岳倚罘羜。
    早晏严薰燎，春秋达信辞。
    樽醅绿叶桂，斋馔紫房芝。
    璧带华灯错，银床露绠垂。
    奇葩万品秀，珍木五衢滋。
    碧柱峨翔凤，璇珰舞暗螭。
    园金布为地，泉玉漱成池。
    劫石聊容拂，仙花自不萎。
    楼含太虚近，钟到下方迟。
    赐服乡三老，歌风沛小儿。
    奉承纷有次，过谒俨多仪。
    此路真姑谢，前峰即具茨。
    何当纡诏跸，原庙慰时思。

宋祁　惠民堤河晚瞩
    远水同萦带，联堤类筑垣。
    行舟压天底，卧木拥沙痕。
    鲂鱮逃空羢，凫鹥泊迥村。
    层波真可羡。由此到都门。

宋祁　惠泉
    遥源辞叠嶂，澄派鉴晴虚。
    流迅无汾恶，波长尽楚馀。
    隐之徒酌水，郑伯谩名渠。
    不必西江去，凭君起鲋鱼。

宋祁　鸡答
    君园稻富非争食，省树枝深未许栖。
    但得齐蝇无乱响，不辞风雨五更啼。

宋祁　嵇中散画像
    彼美云章子，翛然天外情。
    凝眉逐层翥，俯手散馀清。
    霄迥心逾远，徽迁曲暗成。
    千秋想萧散，方觉绘毫精。

宋祁　即事
    中伏翻无暑，斜阳未即曛。
    暂光风处叶，馀墨雨残云。
    圃埒繁蔬甲，常坳叠藓文。
    巾{左巾右勾繁体}殊上喜，文酒半离群。

宋祁　即事
    我来春已晏，道樾半清阴。
    崖暗石蹲虎，林明花散金。

宋祁　集江渎池亭
    五月追凉地，沧江剩素涟。
    林烟昏午日，楼影压池天。
    簊密工迷径，荷欹巧避船。
    机忘更何事，鱼鸟亦留连。

宋祁　纪圣诗
    沙麓披祥牒，金刀袭裔昆。
    嫔虞冠妫沬，生子首姜嫄。
    自昔仪椒壶，乘时正翟轩。
    袆褕躬象服，黄老好名言。
    慈荫天同广，柔风律并暄。
    露光流月姊，秘纬应星鼋。
    嗣统开横兆，遵遗奉寿原。
    爱亲周道始，加太汉仪尊。
    参务丝言慎，临朝玉色温。
    从容携日月，指顾靖乾坤。
    尽散脂田邑，亲缲茧舍盆。
    纪功彤管史，贻训濯龙门。
    宝稼兴东户，佳兵戢左韐。
    万灵翔气辨，五始匝春元。
    夜陨西方雨，神清积石源。
    良时标历凤，延祝动廷鸳。
    缫玉虹光射，丝囊露采翻。
    斋科蕊珠馆，供会佛家园。
    荐寿超千劫，同寅望九阍。
    南风来助曲，北斗下临罇。
    瑞鉴红摇旭，香罂碧袅昏。
    钦承子道至，奉养母仪敦。
    雉翣横霏雾，仙盘滟瑞暾。
    紫云回幄影，银蒜动钩痕。
    我有吹笙宴，朝均湛露恩。
    伻图迈明辟，杂霸掩曾孙。
    束帛沾群后，张旜答树惇。
    思贤君子荇，循法大夫繁。
    赆贝南浮海，邦图北际鲲。
    此时归宝算，仙石奉绵存。

宋祁　纪赠致政燕侍郎
    中朝鹄发俊，得谢宠安车。
    碧落超新秩，承明别旧庐。
    叔时今老矣，司寇此归欤。
    画有封厨秘，诗多乙牍馀。
    云情元自远，舟意本常虚。
    酌酒朋三寿，挥金辈二疏。
    深恩仍给俸，令子复将舆。
    几日西清对，留光惇史书。

宋祁　季春八日喜雨答李都官
    夜魄离星舍，春膏浃大田。
    乍迷榆塞树，徐暗柳营天。
    沼滴银波荡，阶呜玉绠联。
    馀萌催沃土，残魃趣沈渊。
    迥湿来莺外，斜寒去雁边。
    莓莓滋野秀，纂纂濯花妍。
    戴响饶农笠，眠声羡钓船。
    罅云时露日，迷岫旋埋烟。
    酌酒聊相劳，斯仓伫有年。
    劳君歌闵雨，予志谢先贤。

宋祁　季秋十九日追还学士院回舟入都作二首
    上恩留不遣，仍棹越船回。
    人忝玉堂署，鱼还符节台。
    危心摧橹罢，病眼刮云开。
    读遍淮南诏，惭非视草才。

宋祁　季秋十九日追还学士院回舟入都作二首
    得麾初出守，趋召遽言旋。
    露藿元倾日，秋槎却上天。
    丹涂容蹇步，星弁许华颠。
    再奏皆闻罢，惭妨此路贤。

宋祁　偈答王侍郎
    遮莫传衣去，饶他舍筏回。
    雪虽炉上见，珠自髻中来。
    劫劫无真谛，人人止妄猜。
    公知兜率否，举足便尘埃。

宋祁　寄大固山嘉佑院长吉上人
    名高身愈隐，孤锡倚岩扃。
    园布黄金地，台藏白马经。
    萩云吞暝烛，涧月泻虚瓶。
    坐想溪桥路，莓苔又几青。

宋祁　寄鄂渚胡从事
    红蕖薰幕得僚英，膝下斑裳捧檄荣。
    露茗一枪蠲蜀渴，丝蒪千里佐吴羹。
    驻车吏识官桥柳。作赋人传陇坻鹦。
    夜席两宫求士切，天官宁复带糊名。

宋祁　寄公序兄资政给事
    再分铜虎滞侯藩，别后兼闻素领繁。
    契阔不成騱服马，急难空念脊令原。
    壮心干镆年年钝，世路风波衮衮翻。
    韁锁虚名应只尔，早同私驾老邱樊。

宋祁　寄郭仲微
    自君入佐张苍计，直室深扃老氏关。
    顾我偶陪螭陛立，无人并驾鹿车还。
    红牙幹利资良画，缥帙劳功积厚颜。
    几日归休期一笑，新醪浮白早黎殷。

宋祁　寄河东按察待制施正臣
    并门迢递驾朱轮，紫橐宫毫晦隙尘。
    几眼带移贪事国，半生桐老苦伤春。
    比来置酒觞何属，自此惊秋发恐新。
    鳌署病夫期自代，眼中遍忆未归人。

宋祁　寄会稽天休学士
    凫乙天遥水驿长，笠车贪贰会稽章。
    风从射的迎仙舸，水是山阴作禊堂。
    铃阁宴盘留薤白，书林官笔燥雌黄。
    庾郎于此情非浅，应许诸人共据床。

宋祁　寄泾北都运待制施正臣
    我作东南守，君为河朔行。
    旌旂向江步，笳鼓入边声。
    共结光华遇，难禁离索情。
    惟应指羊酪，未肯下蒪羹。

宋祁　寄净名萩僧长吉
    故人诗未报，恨恨复经年。
    梦去长江路，心知宝所天。
    孤情岩桂老，逸思暮云传。
    无奈缨緌累，犹乖方外缘。

宋祁　寄君贶王学士
    鸡檄防边未得休，久停欢酌为前筹。
    良辰并赏何忧晚，他日三公尚黑头。

宋祁　寄连元礼屯田员外
    忆共西州把酒卮，酒酣风味未全衰。
    人惊李郭同舟日，句索羊何共和时。
    省帐飘香君觐早，箧书腾谤我归迟。
    他年会面须惊怅，瘦尽崑山玉树枝。

宋祁　寄临江知军刘子先学士
    文惠祠前旌旆飞，茫然南望涕横衣。
    勤劳塞外凋双鬓，萧散江头把一麾。
    都水酒樽花下倒，青塘钓艇月中归。
    荐书继上公怜旧，何力酬恩与意违。

宋祁　寄令狐揆二首
    楚山千叠隐南辕，汉渚风樯箭浪翻。
    流水东西俱怨别，离亭长短共销魂。
    歌翻白雪知难和，注怯黄金故易昏。
    玉骨更羸诗笔苦，客裾犹欲曳何门。

宋祁　寄令狐揆二首
    紫汉参横宿雾收，烟江南渡怅夷犹。
    梦中未省能知路，天上何缘许寄愁。
    岂有文鳞凭远客，枉缘香杜怨芳洲。
    遥知花艳惊郎目，几曲新诗播郢楼。

宋祁　寄南郡直讲王圣源
    良辰酒所独持杯，目极南云首重回。
    荣路久嗟冠一免，经筵贪爱{擿扌换木}三摧。
    多年道胜胸中战，即席人推客右才。
    深诏糊名求异等，伫看挥笔映天台。

宋祁　寄题宫师相公宴息园
    相公纳衡枢，卜筑来东里。
    恤他匪足尚，自适乃云美。
    中园兴夷爽，薄言谢朝市。
    壤石非远迁，松竹皆故蓀。
    绛蘤谢游轩，素波鸣禊戺。
    遐苍眺京雝，侧缥抱嵩趾。
    畦塍互演漾，灌薄纷靃靡。
    崒崒相向山，溅溅自流水。
    高云靡还期，冥鸿无慕理。
    公时挟胜想，朼来遵逸轨。
    逢觞即陶然，坐树亦欣止。
    冲情舍天倪，妙歌怯物类。
    挥金屡空镒，爱客辄留屣。
    式俾卫公寿，弗取安石侈。
