<!-- { "loadSidebar": true } -->
    西家一斛黄华酒，沈醉吴音贺季真。

贺铸　九月十日寄潘邠老
    明月昔如许，怀人殊不来。
    徒歌桃叶曲，又负菊华开。
    尺纸缄愁去，扁舟载梦回。
    它年鸡黍约，千里信悠哉。

贺铸　久病寄二三亲友
    早昧摄生理，百劳戕至真。
    药灵翻佐病，诗癖竟穷人。
    终负黄垆恨，长违白首亲。
    一囊安可得，四壁未应贫。
    灯下尘编泪，风前墓草春。
    傥忘鸡酒设，腹痛勿多嗔。

贺铸　局中归
    心火成灰不复然，故园笑别十三年。
    晚凉退食无余事，坐与儿曹挽纸鸢。

贺铸　客有携寇莱公真挂于驿舍傍题云今作閰罗王概然有作
    凛凛英风万世孤，忽瞻容貌涕洟俱。
    遗谋不愧生张说，异事犹烦鬼薰狐。
    黑白已分归节义，丹表长慑在奸谀。
    不烦摇扇苍蝇去，一片寒冰挂座隅。

贺铸　苦竹村南马上
    楚泽薰风後，林皋夕照间。
    渔船沿绿岸，鸟道转荒山。
    久负杯中乐，长偷马上闲。
    悠悠白门路，何日杖藜还。

贺铸　快哉亭
    飞亭冠城隅，空豁延四望。
    夙昔两文雄，故床此相向。
    山川气候美，诗酒风神王。
    弹压许昌侯，阳春憀俚唱。
    麾车忽南北，荣辱生誉谤。
    一躐云逵间，一落江湖上。
    我来得陈躅，伏槛徒怊怅。
    可畏此尘笼，归哉养荒浪。

贺铸　快哉亭朝暮寓目二首之二
    积潦际危堞，登临西照中。
    苔衣羒白羽，槐荫悬青虫。
    不浅胡床兴，无多团扇功。
    目穷犹起羡，演漾一渔篷。

贺铸　快哉亭朝暮寓目二首之一
    夙起喜舒旷，径趋城上楼。
    初阳动禾黍，积雨失汀洲。
    水牯负鸲鹆，山枢悬栝蒌。
    坐憀真隐子，物我两悠悠。

贺铸　郎官湖
    当年贤守令，载酒沔南游。
    凉月呈新霁，明湖涵素秋。
    郎官夏口使，仙客夜郎囚。
    促膝青螭舫，连觞紫绮裘。
    高髈随雨散，余躅想风流。
    芳草失青履，沧波浮白鸥。
    江吞百顷尽，石刻一篇留。
    宜有沈碑者，前怀陵谷忧。

贺铸　老鹤叹
    华表华表归来乎，出无车，食无鱼。
    懿公之遇难再图，卑栖俛啄同群雏。
    谁谓嵇氏子不孤，强颜市井交屠沽，
    巨源密启亦已疏。呜呼，
    卫侯既不可作，道林今也则无。
    露鸣风舞何区区，夙夜供君耳目娱。
    西山二子饥相似，南国三闾放不如。
    端虑盘飧怀异味，并随焦尾付庖厨。

贺铸　老槐
    老树久枯秃，俯临清路尘。
    曾无席地阴，庇暍及斯民。
    枭巢与狐穴，凶怪相凭亲。
    嗥啸属阴黑，惊摇旁近人。
    周环筑级坛，立社祠秋春。
    既享不材寿，滥当有土神。
    勿惑巫妇言，请挥樵者斤。
    犹疑终窃据，复作後来薪。

贺铸　离冠氏道中
    别酒厌厌一据鞍，远林微迳雪迷漫。
    伤心不似来时路，柳摆东风絮作团。

贺铸　李固道中怀寄杜邯郸
    西望丛台百尺间，车轮无角不知还。
    大夫庭下长无讼，谁伴青堂整日闲。

贺铸　李氏池上
    湖外西风吹雨丝，半随杨柳拂涟漪。
    女郎偷折藕花去，沙上鸳鸯睡不知。

贺铸　历阳姥矶下马上有怀京都游好
    楚泽初冬正获田，孤鸿欲下却翻然。
    人烟隐约青山郭，云物离披小雪天。
    送别杯盘犹昨日，劳生鞍马遂穷年。
    故人多在金闺籍，谁念心寸如断弦。

贺铸　历阳十咏之八百福寺
    文昌西郭居，修竹闭环堵。
    琴樽不复存，青莲开梵宇。
    尘纷晦遗像，粉绘才可睹。
    拜莫愧无言，长哦君乐府。

贺铸　历阳十咏之二鸡笼山
    楚姥昔奔迸，余生脱沈沦。
    家禽不忍置，信谓妇人仁。
    空笼歨变化，千载高嶙峋。
    可待厤湖水，复生桑下尘。

贺铸　历阳十咏之九桃花坞
    种树临溪流，开亭望城郭。
    当年孟张辈，载酒来行乐。
    斯人久埃灭，节物今犹昨。
    看取不言华，春风自相约。

贺铸　历阳十咏之六天门山
    天门束箭流，北注据牛弩。
    渞高驻翠华，舟师燿威武。
    当时侍帷幄，谁复徵往古。
    虞舜有苗征，端为两阶舞。

贺铸　历阳十咏之七采石矶
    东西采石矶，山水两清绝。
    渔舠与商舶，今古几沿越。
    飘颻翰林主，长笑弄明月。
    难访物外游，飞云眇天末。

贺铸　历阳十咏之三濡须坞
    孙郎昔鹰扬，曹瞒方虎视。
    敢忘板筑勤，远推兵锋锐。
    俄闻青盖谣，无复金陵气。
    六代迭倾亡，长江亦平地。

贺铸　历阳十咏之十平痾汤
    文础护清漪，炯若涵冰玉。
    澡涤起沈痾，功参灵剂速。
    荒唐桑氏经，琐碎桐君录。
    利物本无穷，何须尘简牍。

贺铸　历阳十咏之四遏胡城
    狂胡昔凭凌，阔步长淮外。
    难此百雉城，万甲屯要害。
    时平一登望，江山互襟带。
    想像文献公，清风宛如在。

贺铸　历阳十咏之五当利港
    龙骧乘上游，锐气吞敌境。
    风便趋吴京，收功在俄顷。
    平生负雄图，晚岁方获骋。
    何必传鼎彝，江山与之永。

贺铸　历阳十咏之一厤湖
    昔也万家邑，今为无底渊。
    城郭泯　　迹，人民安得全。
    吊古一回首，薄暮愁风烟。
    拯溺不无意，吾生後千年。

贺铸　烈洲守风
    张帆早发石头城，淹泊风波百里程。
    白芷汀洲潮进退，黄梅村落昼阴晴。
    官粮牵迫少休日，药物扶持多半生。
    深闭船扉谢渔老，自憀尘垢满襟缨。

贺铸　临汴亭送客还马上作
    衮衮尘埃与愿违，可堪持酒送将归。
    壮心已服驽骀老，羁思常先鸿雁飞。
    十口无厌太仓粟，四邻分采故山薇。
    何时偃卧柴桑里，自讼渊明昨日非。

贺铸　留别道士许自然
    东晋高贤许远游，裔孙今不坠风流。
    还有临川王太傅，每思与语即登楼。
    浮名何啻如云薄，钟鼓爰居非所乐。
    漱石枕流知善谑，友月朋风差不恶。
    吾亦尘闲无所求，终期探药栖罗浮。
    异日归来辽海鹤，不见人民见城郭。

贺铸　留别龟山白禅老兼简杨居士介
    汴尾望龟山，人烟了可数。
    长淮断日风，浩若千里阻。
    舟无百石载，两腋忧双橹。
    鷁首荡颓波，中流几翔舞。
    维梢迫曛暮，坎坎禅林鼓。
    曳锡辱来过，依然识眉宇。
    青荧灯火畔，再得亲软语。
    多憀晚闻道，忠义夙自许。
    刚肠愤激际，赤手搏豺虎。
    过壮缠百痾，余生托儿乳。
    羸躯假缓死，岂复胜冠组。
    会约子云孙，西岩两庵主。

贺铸　留别寇定
    不见步兵今一秋，年来复与仲容游。
    苍颜白发憀衰暮，纵饮狂歌作辈流。
    顾我宦情真漫浪，为君行计几淹留。
    能寻三月皇州约，拍手同登卖酒楼。

贺铸　留别米雍丘二首之二
    好住楚公子，山林何处逢。
    官身须自乞，俗眼可相容。
    叔夜懒犹锻，伯鸾佣且舂。
    多憀方禄隐，尔汝傲吴侬。

贺铸　留别米雍丘二首之一
    明鈍通夜语，累块写胸中。
    水癖推刘令，书名浼鲁公。
    忌猜悲廪鼠，逐热贱云鸿。
    不乏佳山水，东南著两翁。

贺铸　留别僧讷
    冗从西班谁比数，牛侩马医犹尔汝。
    诗解穷人未必工，苦调酸声效梁父。
    荥阳道人方外交，谓我有言追屈骚。
    骊珠不惜弹黄雀，狗尾何堪联晋貂。
    秦淮潮上扁舟发，後日相思一书札。
    千里同风了了然，人闲无处无明月。

贺铸　留别僧永
    三处分携跨两年，浮云生计本悠然。
    江山胜地端相待，大有东南未尽缘。

贺铸　留别田昼
    君家陋巷一尺泥，吾车有轮马有蹄。
    犯寒踏雨重相过，明日扁舟吾遂西。
    回首邯郸迹如扫，离索十年成潦倒。
    兔葵燕麦春日妍，蝉腹龟肠气方饱。
    云逵窅窅谢攀跻，长铗与人还故栖。
    异时结驷来南驮，耕者老夫锄者妻。

贺铸　留别王景通二首之二
    游宦差池太半生，君方倥偬我伶俜。
    官衔转落百僚底，衫色浑偷两鬓青。
    张掾官曹抛胜日，向平家事汩余龄。
    相逢一段盂城梦，明发扁舟是浪萍。

贺铸　留别王景通二首之一
    早年放乐五云乡，远笑垣东侠少场。
    宪也但贫犹未病，公乎非酒自能狂。
    尘埃辇路春游散，灯火僧窗夜话长。
    後日相思枉缄幅，茱萸湾北付渔郎。

贺铸　留别王闲叟
    婆娑晚境未知还，邂逅故人增厚颜。
    次道志包宇宙外，子牟身寄江湖间。
    一悉妙义想冰释，九死余生非石顽。
    敢负清凉阿师约，西庵先办十年闲。
    
    
贺铸　留别王掾元胥
    之子贯东牟，青衫试宦游。
    颠非小贺比，爽自阿戎流。
    未即芸香拜，俄先瓜戍秋。
    孤蓬别夜思，霜月满沧洲。

贺铸　留别彦上人
    道人临别重留连，应念吾生汩世缘。
    拄笏看山犹故态，量船载酒异常年。
    兴来不计远千里，休去可须持一钱。
    会作清凉老庵主，两盂分粥对床眠。

贺铸　留别张白云谋父
    三年官局冷如冰，炙手权门我未能。
    赖与白云之隐者，不谈黄卷即寻僧。
    萧萧帘箔风披竹，草草杯盘雪洒灯。
