<!-- { "loadSidebar": true } -->
    昨日传宣唤打毬，星丸月杖奉宸游。
    上阳宫女偏躥捷，争得楼前第一筹。

宋白　宫词
    红骑翩翩小绣旗，苑中秋雁恰来时。
    何妨十日方归内，料得千官总不知。

宋白　宫词
    萧萧宫树正秋风，虎圈门开辇路通。
    金屋阿娇心胆小，却嗔冯媛独当熊。

宋白　宫词
    御府书踪字字奇，散教宫女倣来时。
    研精笔法难停稳，并恨义之与献之。

宋白　宫词
    去年因戏赐霓裳，权戴金冠奉玉皇。
    久着淡黄心觉大厌，春来不敢便红妆。

宋白　宫词
    骠国朝天进乐时，宫商依约似龟兹。
    教坊风便伶官俊，全曲偷将并不知。

宋白　宫词
    道院秋眠对绮疏，翻思十五入宫初。
    花前听得君王道，禁掖三千总不如。

宋白　宫词
    天子今朝就食迟，延英徵得逸人归。
    灵台监里知嘉瑞，隔月先曾奏少微。

宋白　宫词
    彤管先修女史箴，清才绝妙继词林。
    玉织新出黄金赐，愈见中宫逮下心。

宋白　宫词
    白莲亭下柳垂丝，正是春波涮马时。
    宫女隔花相倚看，如龙步骤出涟漪。

宋白　宫词
    慢拍红牙转眼波，念奴楼上一声歌。
    春喉爽朗天颜喜，不遣帘前乐器和。

宋白　宫词
    乐府新呈按舞图，教时仍遗促功夫。
    梨园辫子知天意，月五楼前欲大醫。

宋白　宫词
    南宫春榜奏贤良，万乘临轩试一场。
    赋出御题深称旨，状元先驱拜秘书郎。

宋白　宫词
    春云如鹤惹银台，银榜宫门隔水开。
    女史尚书供甲令，玉妃明日祀高禼。

宋白　宫词
    御制新成喜雪篇，六宫传写满香笺。
    金銮殿女曾偷和，不敢将呈万乘前。

宋白　宫词
    雪鹘轻宠好六梢，五方供进内家调。
    灵和殿上乘飏，一点秋星印碧霄。

宋白　宫词
    宫花灼灼柳绵绵，一道春风响静鞭。
    驾出未知何处去，月华池上教龙舡。

宋白　宫词
    丝丝新织御{左革右斿}韁，紫燕春鞍照地光。
    双控坠梢皆侍女，玉鞭柔软拂垂杨。

宋白　宫词
    龙焙中春进乳茶，金瓶汤活越瓯花。
    玉堂宣赐元承旨，明日登庸降白麻。

宋白　宫词
    新生帝子浴漪兰，三日宫中列绮筵。
    嫔御称觞呼万岁，笙歌一片夜掀天。

宋白　宫词
    日影风乌树影浓，黄门轻骑疾如风。
    一行御札缘何事，勅借宁王避暑宫。

宋白　宫词
    如何帝女降钧天，泽国增封旧粉田。
    仙史多才颜似玉，乘鸾消息在今年。

宋白　宫词
    金堂曲宴夜厌厌，仙乐声清御酒黏。
    不用司宫排蜡烛，海人新贡夜明帘。

宋白　宫词
    雪梅初谢小桃芳，院院莺啼报海棠。
    昨日司花新奉勅，后园差使结丁香。

宋白　宫词
    甘州唱罢晓光新，簇簇才人与美人。
    不分昭阳赵飞燕，汉皇夸是掌中身。

宋白　宫词
    天上鸡人唱晓筹，严妆钟动景阳楼。
    千门竞洗燕脂面，流作香波入御沟。

宋白　宫词
    东宫鸾凤卦中飞，花烛荧煌夜纳妃。
    明日龙楼歌舞罢，门前扫聚碎珠玑。

宋白　宫词
    珠为双佩玉为箫，御女长眉称细腰。
    诏赐公卿纵游赏，春来频放紫宸朝。

宋白　宫词
    春风法曲舞霓裳，绣罢深宫请赐香。
    司宝传言贵妃坐，真珠帘映雪衣娘。

宋白　宫词
    红笺一幅卷明霞，织手题诗寄大家。
    檀口微吟绕廊柱，蒙蒙春雨湿梨花。

宋白　宫词
    麝波兰艳涌温汤，白玉莲花吐异香。
    春雪怕融偎侍女，尚衣新进蹙金裳。

宋白　宫词
    鹦鹉今朝在辇竿，辇官防护换肩难。
    逡巡渐入花深处，却索低骢鞴玉鞍。

宋白　宫词
    里头宫女浅妆梳，选入昭阳奉玉舆。
    一曲新声春称旨，赐绯教赐小金鱼。

宋白　宫词
    春赐千官宴喜钱，任从行乐太平年。
    三十六所春宫馆，一一香风送管弦。

宋白　宫词
    水心高殿接兰塘，才拂龙须一簟凉。
    瑟瑟枕函云母帐，冰盘仙果近人香。

宋白　宫词
    春封东岳罢泥金，羽卫还宫禁秗深。
    昨夜祥风来入律，侍臣朝进五弦琴。

宋白　宫词
    万方琛贽泛云涛，来庆星枢电彩高。
    讌罢乐声移别殿，对花重换赭红袍。

宋白　宫词
    年来春早过新丰，只向官池祭玉龙。
    一片香云千里雨，樊川杜曲绣重重。

宋白　宫词
    绣骑前驱尽国娃，芳园初看牡丹花。
    千官狼狈如蜂蝶，回避杨妃七宝车。

宋白　宫词
    春水绫纹积翠池，凌波仙鸟拂花枝。
    黄衣宫使宣阎相，错入中书唤画师。

宋白　宫词
    鱼龙百戏闹嘈嘈，戏罢珠楼日色高。
    移入芳林排小宴，赤瑛盘里进樱桃。

宋白　宫词
    外国人来献宝珠，瑠璃双眼赤金须。
    奇形不欲宫中见，诏遣滕王进画图。

宋白　宫词
    蚕馆春晴阴绿桑，亲蚕天气日初长。
    九嫔参酌前朝礼，须戴金钗十二行。

宋白　宫词
    天地储祥集凤麟，凌烟高阁写功臣。
    宫中记得鸦儿句，偏问虞南第几人。

宋白　宫词
    禁脔成功大殿邦，入朝宫骑绣双双。
    九霄弟子黄金辇，十万人家凭看窗。

宋白　宫词
    春来车驾入西都，父老千人拜路隅。
    潜问马嵬端正树，枝条犹似旧家无。

宋白　宫词
    腊日天寒苑猎迟，猎回诸卫龊枪旗。
    女真王子新朝觐，旋遣黄门赐口脂。

宋白　宫词
    寒食宫中也禁烟，郁金堂北画韋千。
    梨花明月皆如雪，时送清香到酒前。

宋白　宫词
    玉管金筝入夜调，今宵灵匹下青霄。
    穿针斗巧香烟湿，楼阁层层拂虹桥。

宋白　宫词
    绣衣宫女把宫门，不遣中人谒至尊。
    晚霁微行向何处，灞陵原接杏花村。

宋白　宫词
    殿角风琴细韵移，烛台春幸翰林时。
    三更向尽诸宫闭，犹在金銮夜赋诗。

宋白　宫词
    幕次春排晓御楼，千官贺雨拜珠旒。
    斜阳却幸鸳鸯殿，袍夸宫人尽筑毬。

宋白　宫词
    骊山讲武六师回，日月旗高过苑来。
    鞭入夹城箫鼓动，材林轻骑闹如雷。

宋白　宫词
    虫响金阶捣练天，玉狻呀口喷香烟。
    来宵待赏中秋月，剩取珊瑚钉御筵。

宋白　宫词
    月殿闻随羽客过，桂宫门外近天河。
    常娥装束还何似，潜问君王记得么。

宋白　宫词
    便路横穿玉兔门，夜宣狎客讌罇。
    江郎才俊思华别，赐坐从容索绣墩。

宋白　宫词
    重阳菊蕊泛香醪，上寿因添饮兴高。
    玉项琵琶犹未快，别宣金凤紫檀槽。

宋白　宫词
    上苑欣逢祓楔辰，踏青因过望贤春。
    连昌宫使开金锁，步障花深不见人。

宋白　宫词
    节假君王不坐朝，斗残芳草日难销。
    樗蒲长幸皆宫戏，输与昭容玉步摇。

宋白　宫词
    花萼楼高望柳堤，春桥横水短虹蝩。
    五陵游侠翩翩过，半脱朱袍斗锦鸡。

宋白　宫词
    虢国威仪过薛王，担夫争路气扬扬。
    宫嫔后出香车送，飐碎钗头玉凤凰。

宋白　宫词
    秋天如水月如霜，玉笛风清曲破长。
    众乐任高声迥别，六宫齐道是君王。
    
    宫词
    今夜金吾不禁街，灯山火树准宣牌。
    长安一片星河里，丹凤楼高众乐谐。

宋白　宫词
    太液春波浅眜舟，花如血点水如油。
    波臣莫织青丝网，自有银轮翡翠钩。

宋白　宫词
    五岳无尘四海清，太平天子爱长生。
    蓬莱方士壶中宿，旋种仙芝一夜成。

宋白　宫词
    南内天花照从官，上皇春醉圣情欢。
    月中间说骊山事，笑向将军道阿瞒。

宋白　宫词
    绣额珠帘窣地重，微风吹动牡丹枝。
    金笼鹦鹉耽春睡，忘却新教御制诗。

宋白　宫词
    便殿沉沉永巷秋，宫中击拂最风流。
    参差玉指和花数，恰到君王自得头。

宋白　宫词
    宫棋初罢请银笙，合曲偏宜钿面筝。
    未伏延年花下唱，金钱百万赏新声。

宋白　宫词
    春营小殿号披香，宣借天孙作学堂。
    李白宫词多好句，侧书红壁两三行。

宋白　花
    谁将枝叶染还裁，却使馨香次第来。
    春柄定教三月主，天心合与一齐开。
    如何零露方滋菊，岂得东风不为梅。
    低蹙艳容愁似语，也疑由命不由才。

宋白　黄陵二妃庙
    重瞳天子狩南荒，二女音容已渺茫。
    静听瑶琴当皓月，再闻珠泪洒幽篁。
    松愁老鹤清无梦，水映疏萤冷放光。
    一夜辽辽千古意，香魂信约绕潇湘。

宋白　寄蔡昆
    却忆醉相逢，云深太白东，
    离别经腊雪，魂梦又春风。
    芳草晴天滋阔，黄鹂细雨中。
    倚筇愁望处，烟树过错蒙笼。

宋白　嘉州
    嘉阳信美郡，风物眷多奇，
    有湖题明月，有楼名荔枝。

宋白　九日三首
    霜冷风清九月九，茱萸黄菊家园有。
    何时玉殿接千官，称觞共进南山寿。

宋白　九日三首
    陶家篱落菊花开，醉拎西风立钓台。
    一座良交皆不见，数声燕雁戛云来。

宋白　九日三首
    秋色萧萧野水边，茱萸时节菊花天。
    明时未达青云晚，惆怅登高又一年。

宋白　句
    峨眉多雨雅江秋，溢岸清波入郡流。

宋白　句
    春风麦陇连蛮芊，细雨梨花问海棠。

宋白　句
    玉津县里三年闷，金粟山前九月愁。

宋白　句
