<!-- { "loadSidebar": true } -->
    时危幸未死，尊酒得相从。
    一醉不须辞，毋待漏尽钟。

陈著　戴帅初九日无憀以满城风雨近重阳为韵七首袖而示余因次其韵
    平生朋友乐，鱼泳雁飞翔。
    如今不复昔，往往深退藏。
    安得无方心，相照松柏霜。
    饮此九日酒，味哉剥果阳。

陈著　戴仲伦求诗
    来翁摊纸要求诗，犹胜儿童弱弄嬉。
    参得纯公行乐意，傍花随柳待他时。

陈著　丹山酒边
    衰老受晴光，相携到上方。
    意浓忘酒薄，话美夺尘忙。
    天竹静逾媚，溪梅初有香。
    危时正多事，半日太平乡。

陈著　丹山主者恭雪航年七十余清苦善吟八句以似
    本是住林深，浮云载出林。
    蹒跚多病脚，邂逅十年心。
    破鼓饥甘饭，残镫老醒吟。
    我来相访外，梅竹是知音。

陈著　单君范过西皋迂途来访一诗道别
    老境途迎作梦看，出门相送是愁端。
    分携不去有心在，长揖无言回首难。
    雾雨暗山家信远，春风吹笠客心寒。
    儒生例是多劳役，幸得琴书路尚宽。

陈著　旦起诵邵尧夫诗
    二十年前尘路忙，如今都住寂寥乡。
    梅花时节溪山好，菜粥人家门户香。
    否往泰来天外事，早眠晏起枕中方。
    案头只有尧夫集，参得透时滋味长。

陈著　到白水有感
    吾气已衰飒，兹行增惨凄。
    近山云易雨，积水路如溪。
    寒食纸钱树，旧游莎草畦。
    颓墙独立久，百感付鹃啼。

陈著　到净慈展墓次韵吴棣窗
    有客肯寻僧，新吟渍剡藤。
    交情自秋月，浮世看春冰。
    犹顾慈云榻，相期元夜镫。
    我来当付约，楼上看陈登。

陈著　到梅山处三首
    种成梅竹趣何澹，说到诗书心自閒。
    滋味深长在物外，尘埃分付与人閒。

陈著　到梅山处三首
    溪山有分皆为福，草木无成半计功。
    小小梅园胸次阔，到忘言处只春风。

陈著　到梅山处三首
    斜阳已在古松閒，杯酒相留未放还。
    此是古人真率处，谁知今日有梅山。

陈著　到梅山次韵弟茝
    山家见秃翁，欢笑走儿童。
    坡竹势飞动，楚兰香暗通。
    盍分半席地，相扇一瓢风。
    世事非吾分，何妨诗自雄。

陈著　到梅山次韵弟茝
    相对两衰翁，此心无复童。
    幸叨无事坐，贫欠有钱通。
    菜粥琴书画，梅花雪月风。
    黄尘在门外，劳隐是英雄。

陈著　到梅山弟家见瑞香盛开醉书
    地因胜境閒中见，花为骚人分外香。
    数步出山何世界，一春无事是风光。

陈著　到倪{奥下加山}回
    七十四岁已见境，九千百步尚寻山。
    暗从今日逆数转，能得平生几日閒。

陈著　到倪庵
    联袂西庵去，行清不厌深。
    兰芳泛幽谷，松翠引长林。
    石路傍山甽，涧源何处寻。
    归途无所有，时听一猿吟。

陈著　到四安
    雨中行数日，今日得新晴。
    山到浙閒秀，船从海上行。
    市腥逢海错，人语带京声。

陈著　&nbsp;
    
    此去总佳景，坡仙曾细评。

陈著　到西峰寺见弟蒙所与僧屋诗因次韵
    檄便入云山，相逢话晚年。
    惯吟茅屋下，时打葛藤前。
    应世未圆宽，无人识圣颠。
    滔滔儿女境，犹抱颍师弦。

陈著　到西山怀赵景文
    晓日南窗一暖烘，采薇人去与谁同。
    人生毕竟皆如此，休怪浮图只说空。

陈著　到西山怀赵景文似诸孤
    山屋著孤嫠，采薇人更谁。
    寒镫长夜影，春帖去年诗。
    后死只多感，独来能几时。
    愿言相劝学，西席伫贤师。

陈著　到香山寺似僧能子良
    当年真应老，坐断此名邱。
    交障锁山定，曲溪依路流。
    耸肩擎佛迹，分脚踏龙头。
    形胜不可尽，平生偿一游。

陈著　到徐晚村点木{箔白换卑}三首
    江云薄薄弄秋晴，小小篮舆款款行。
    才近□光山自别，稍迂石险路方清。
    峭崖全是古铜色，好鸟略无京样声。
    林下住家图稳静，近来此处亦多争。
    □□□□□□□，出门犹有梦悠扬。
    五更风里秋初旺，十里湖边雨亦香。
    才出江头腥满市，却行潮脚淖濡裳。
    □□□□□□□，□□□□□□□。
    山民垦种不供炊，专把山林抵岁支。
    父子风涛关性命，官司分寸取便宜。
    泽梁无禁是三代，竹木有征何待时。
    便尽放宽能几许，低头不问只攒眉。

陈著　到永固寺访曹约斋
    本是尘埃客，夤缘到上方。
    茶尝新雨味，酒吸绿阴香。
    半日清风古，百年佳话长。
    悠悠一俯仰，我欲憩斜阳。

陈著　悼出童尚质二首
    南山山最秀，之子得其精。
    年少文偏老，身通道自亨。
    得交宽所蕴，见义勇于行。
    今日知无憾，声名一死生。

陈著　悼出童尚质二首
    聚散几匆匆，真如醉梦中。
    分虽甥舅异，情实弟兄同。
    坐夜镫前雨，嘘春扇底风。
    伤心今已矣，庭草泣秋虫。

陈著　登慈云阁
    徜徉古梵宫，如坐画图中。
    峰碍半山日，阁来三面风。
    静观知物变，老话入僧空。
    莫讶搀门户，吾今已秃翁。

陈著　登慈云阁偶成三首
    五里晴行信一筇，入松迎面旧松风。
    斜阳归路樵渔笑，翁自何来半醉中。

陈著　登慈云阁偶成三首
    悠悠双鹭趁溪飞，欲带清风何处归。
    湖海近来难著脚，灵山深处自知机。

陈著　登慈云阁偶成三首
    行人笑我又偷閒，说与行人听我言。
    知得浮生皆定分，有谁教汝自煎烦。

陈著　登慈云阁示龄叟月峤
    人间何处无春风，春风好处山林中。
    我与龄叟心事通。去年雪外来共松炉红，
    梅花窗下今日还相逢。铿然者谁敲竹筇，
    吾友月峤勤相从。拍手一笑意气同，
    各馔所有留从容。丛盘簇豆异味重，
    倾壶倒榼新簄浓。瀹我以茶鼎之芳茸，
    战我以诗笔之铦锋。浮生谁能百岁终，
    世变翕忽云飞空。乌轮无情已下舂，
    白鸟翩翩投前峰。归兴浩浩舞而东，
    醉中无语可谢两主翁。

陈著　弟茝家醉中趁笔
    前山屏开照檐绿，后山如坐膝抱屋。
    数亩山园半亩池，松影参差庇梅竹。
    九月九日天气清，银白金黄百种菊。
    诗人好事酷喜客，新酒簄醲烹野蔌。
    中有有识剪发妻，谈笑咄嗟具鱼肉。
    我醉不知日午晡，但觉意气横山谷。
    吁嗟乎为可如时，我辈得此一日福。
    宇宙自隘我自宽，人生无厌我自足。
    梅山生计亦凄凉，一醉何曾计饘粥。
    浮邱洪崖总妄传，最好只有三万六千局。

陈著　弟茝饮至醉醉归蹶道中荆棘中
    圣俞小饮亦百杯，高叉两手无欹颓。
    曼卿登楼终日饮，端坐人谓神仙来。
    二贤佳语三百载，磊磊亦有梅山在。
    有人招邀无不如，吞吸樽罍气如海。
    夜来一醉不为淫，归路胡为不自禁。
    蹴压荆棘卧霜草，接{上四下离}倒著披衣襟。
    我来相问胡乃尔，笑而答之言纚纚。
    礼岂为我辈设哉，君特未知其趣耳。
    今日何日要如可，宇宙逼仄蜂一窠。
    进不得以事业见，退老溪曲山之阿。
    当时仰天月如水，恍惚采石江头逢醉李。
    或时展转见邻檐，如席同舍郎家瓮边地。
    以形骸观若狂疏，外形骸观方见吾。
    世人总被形役心，我独了了心存初。
    渊明对菊败篱下，岂有嗜酒谁知者。
    少陵非爱牛炙酒，花鸟感时诗泪泻。
    一闻此语心神惊，大梦忽觉暗忽明。
    自今有酒但相见，从人看我兄弟醉中醒。

陈著　弟观为众奉里神于丹山僧舍有五绝因趁韵
    一入丹崖第一坳，幽然此意已有巢。
    吸泉煮茗濡吟吻，洗尽人閒血肉庖。

陈著　弟观为众奉里神于丹山僧舍有五绝因趁韵
    人众由来口铄金，漫从时好答人心。
    堪怜寒露冰壶玉，尘满冠巾汗满襟。

陈著　弟观为众奉里神于丹山僧舍有五绝因趁韵
    一卷新吟水石香，顿教尘浊变清凉。
    唤醒心下十年梦，拜舞薰风面舜廊。

陈著　弟观为众奉里神于丹山僧舍有五绝因趁韵
    老我今年七十二，已无半念到穷通。
    北窗一枕羲皇上，日自流西水自东。

陈著　弟观为众奉里神于丹山僧舍有五绝因趁韵
    迎神旧是醉哗场，榷禁方严酒有坊。
    幸免叫嚣成鬼市，不妨安稳服农忙。

陈著　弟观喜董稼山至有诗因次韵二首
    苍狗白衣纷过云，到头故我始为真。
    山林高看平沈世，风雨难摧独乐春。
    时出苦言医俗耳，多培好事寿閒身。
    仰天咄咄今何日，百里相过有若人。

陈著　弟观喜董稼山至有诗因次韵二首
    误辱高轩访子云，须知我自是玄真。
    石心已落千寻海，霜鬓难留一发春。
    门外道途新旧眼，兵前朋友死生身。
    如今聚首休轻别，他日黄金枉铸人。

陈著　吊单方庵墓
    方庵居士死，归骨白云根。
    霜暑三年别，风流万古存。
    月梁空夜梦，宿草长春痕。
    松底幽兰发，清香是梦魂。

陈著　丁丑五月六日醵饮茂林偶成
    夹路松杉护午阴，南风吹透树中心。
    一声婆饼焦何处，妙法莲花此妙音。

陈著　定海
    一夜南风便叶舟，天教偿我定川游。
    两崖踞海潮吞脚，万石封堤水掉头。
    家家活计鱼虾市，处处欢声鼓笛楼。
    不用丹青状风景，逢人且说小杭州。
