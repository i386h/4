<!-- { "loadSidebar": true } -->
    云开千仞雪山白，月照万古沧江流。
    我时未得江山意，但爱高明甲西州。
    十年重来是邪非，独觉真意烂不疏。
    虞侯着堂发幽闷，岂但清与耳目谋。
    川流衮衮来不断，云物亹亹生无休。
    既从静寿识至乐，复於叹逝希前修。
    游人翕翕满江头，随所适处心悠悠。
    童子长佩搴江蓠，女儿缝裙学石榴。
    没人扬波白鱼跃，舟子竞渡苍龙摎。
    田翁野妇看儿戏，咏归山暝风作秋。
    固亦有志感时节，欲起湘累问灵修。
    人人得处自深浅，江山於尔无显幽。
    堂上主宾亦复尔，各各会意风泠飕。
    宇宙无穷本如此，我亦皓然希天游。

魏了翁　和宇文汉州□□气房楼记诗
    房公胸中妙刀尺，翦刻玻璃贮寒碧。
    今侯着楼於其上，竹色荷光得良觌。
    诗来殷勤问故侯，别日虽赊情转密。
    因思当年飞盖游，鸥鹭不惊潜鲤出。
    春浓雪絮人影乱，秋老云松半天屹。
    苏公二十四桥月，尚爱西湖风月夕。
    江山好处余恋嫪，纵不即人人自即。
    况今檐撩云与齐，激楚高歌友朋集。
    向来寒乞翻自嗤，诗扫黄泥已无迹。
    功名老我后加鞭，文字余人先夺席。
    欲搜万象供刻画，自有此湖难此笔。
    终当为君记斯游，摹写苍颜真六一。

魏了翁　和张大著颠字韵二首
    步弱扛丰分疾颠，不将臭腐易芳鲜。
    眼前富贵蚁奔垤，膜外功名鸥避船。
    忠愤无因尘乙夜，隐忧深觉负丁年。
    一窗风雨看书卷，三度京梅雪可怜。

魏了翁　和张大著颠字韵二首
    伥伥趋局晓衣颠，妙语飞来墨已鲜。
    太一藜然分夜隙，蓬莱海阔接风船。
    临邛词客虽末至，淮海签书非少年。
    独抱区区无我察，联篇重拜玉人怜。

魏了翁　鹤山书院前为荷塘三即其小屿筑亭久矣春后八日始榜曰夫容州
    严风吹衣落南土，手批{左儿右吾}猱藉封虎。
    缘山跨谷三里城，架竹编茆百家聚。
    天公似为羁人谋，闭藏佳境城东陬。
    介然用之便成圃，下眎更得夫容州。
    水间木末高下照，名字既同形亦肖。
    自从羸豕伏群龙，红白相辉转明耀。
    人怜风雪拘系之，委弃衰草蟠寒泥。
    谁知炯炯含内美，正於槁瘁生光辉。
    大书三字为吹送，唤起渠阳百年梦。
    却疑二华痴绝人，身既隐矣名焉用。

魏了翁　洪士龙以洪舜俞考功所作竹洲精舍记见问
    考功记竹洲，所业在淇奥。
    谓学与自修，此何取於竹。
    士龙来谂余，试请言其目。
    天地之大端，松篁受命独。
    阴阳迭盈虚，表里更见伏。
    厥象肖坎离，厥理寓姤复。
    榆杏柞与檀，四序所宜木。
    此独贯四时，不受寒暑触。
    示人人不察，但识霜更绿。
    谁能淇之上，兴寓三反覆。
    形气互发明，显微相贯属。
    嗟余粗知方，倚枝看不足。
    安得两洪君，试同烟露宿。

魏了翁　后殿侍立三首
    禁城鼓铎晓逢逢，风满衣裾靴满霜。
    守得门开骑马入，又同承旨步修廊。

魏了翁　后殿侍立三首
    须臾陛卫俨成行，禁跸声声辇出房。
    靴笏趋陪西府拜，却更丝履立东厢。

魏了翁　后殿侍立三首
    奏事臣寮下玉阶，舍人承旨殿东来。
    一声门外无公事，皇帝还宫侍卫回。

魏了翁　湖北提刑林寺丞赴召以书索诗
    鐆金伐鼓催行丹，拦街祖帐云如稠。
    祥刑使者入奏事，诏书趣发不可留。
    居人争门挽衣住，行人十步九回雇。
    公言为汝五年留，便是数旬终一去。
    居人向前为公语，情知不是留公处。
    一春风雨寒凄凄，牛羊满地鸿酸嘶。
    乾坤尔阔无处着，惟有此地恬不知。
    桑麻鸡犬桃溪曲，身住主家数椽屋。
    卧听前江风雨声，自嗟身是如天福。
    公今归去作大官，连云广夏千万间。
    我时岂不被公赐，天高卒卒难为攀。
    吾侪小人腹，不惮于公祝。
    公今揽辔行原显，泽地相临看不足。
    明朝归坐京师宅，深院重门壅休戚。
    原公莫为一身惜，须念同胞头戢戢。
    春风湔泪情转恻，道旁过者声唶唶。
    我时困卧五溪东，十日八九阴蒙蒙。
    有来道前事，耳目为惺惚。
    更将百壶扶醉胆，喜余鼻息陵烟虹。
    欲输一言不能措，以公所闻还赠公。

魏了翁　沪贡士二十人端平元年手书增郡国贡士员沪增二人是岁贡于东西路转
    皎日中天万国明，恢恢贤路庆端平。
    月正元日下书诏，二十六人登姓名。
    西泽射陈狸首节，东廉歌奏鹿鸣声。
    谬侯何幸身为驾，要示周行玉女成。

魏了翁　沪贡士二十人端平元年手书增郡国贡士员沪增二人是岁贡于东西路转
    天地中间着此身，合将位育入经纶。
    阴阳固自生成我，爵禄安能富贵人。
    利欲当权心退舍，诐淫得路俗迷律。
    诸君自此腾骧去，原以先知觉此民。

魏了翁　沪帅曹太博生日四首
    荔香摇艇下沪川，自别君侯十八年。
    尉我调饥刻为岁，争如两日往南田。

魏了翁　沪帅曹太博生日四首
    天马无踪运四时，试将六十四年推。
    后天八八方来数，加倍无穷自此基。

魏了翁　沪帅曹太博生日四首
    十年更瑟不曾调，百载张弓未肯弨。
    随事提撕民受赐，宁论外服与王朝。

魏了翁　沪帅曹太博生日四首
    荦荦圣门心事长，悠悠客路鬓毛苍。
    东南人物寥寥甚，扶植斯文我所望。

魏了翁　浣花即席
    轻飔濯袢暑，清与耳目谋。
    江山新容态，真意烂不收。
    榜人以戒余，将事东郊游。
    川后且静波，冯夷亦安流。
    联镳载群彦，骈筵驾方舟。
    月中乱平渺，高舂尚夷犹。
    俯瞰大江横，仰看苍云浮。
    滔滔去不息，亹亹生无休。
    俯仰三太息，发我心悠悠。
    未省昔之人，曾有此乐不。
    团团转兰枻，突见龙棹头。
    哄然两敌国，蒿矢迅不留。
    所争何为者，对面如仇雠。
    少须游人散，天暝赐泠飕。
    清兴浩无极，洗醆更劝酬。

魏了翁　黄成之求虚舟诗
    黄君求我古诚州，求之不得还西游。
    所求易予胡不予，渠家自弄庄生舟。
    庄生传之贾太傅，便将死生同浮休。
    我家舟子与渠别，中孚之象刚包柔。
    仰山俯泽乘巽木，藏离伏坎含坤牛。
    中间至虚若无物，实理备具非空浮。
    此在太玄首黄宫，其於参同居中洲。
    会通古今贯微显，上下天地同周流。
    人将百年等浮沤，我以千载为春秋。
    我言似大而非夸，人人皆有不自求。
    黄君不信谓予赫，我自姬孔君庄周。

魏了翁　黄夫人之葬某新有丧不得为文以侑虞殡命儿冲代赋
    夫人心事与天谋，钱鎛功夫岁晚收。
    秸鞠声中春满羽，毕逋枝里月横秋。
    将雏欲上空回首，食蔗才甘不到头。
    况是我翁方念母，两乡风雨一般愁。

魏了翁　绩和李参政湖上杂咏
    阴阳互推移，气数有信屈。
    涧松发贞姿，庭梅瞓生色。
    虽无桃李容，桓桓保终吉。

魏了翁　绩和李参政湖上杂咏
    气力与运颓，十步九蹉跌。
    闻有用我者，掩耳忽不悦。
    吾非嵇康徒，道远未能涉。

魏了翁　绩和李参政湖上杂咏
    虚灵一寸心，攻者十七八。
    炯然无常存，精粗皆著察。
    卫丘騫牝蕃，鲁囿牛羊茁。

魏了翁　绩和李参政湖上杂咏
    古之求仁者，信道不蕲获。
    颜生何所乐，宁蹈饥寒厄。
    能知四勿功，六根本非贼。

魏了翁　绩和李参政湖上杂咏
    严君闲有家，富之以其道。
    几年困外御，囊空甑复倒。
    家人良自勉，岁晏原相保。

魏了翁　绩和李参政湖上杂咏
    晋当胡运衰，万世先黜陟。
    当时望尘友，有识所愤疾。
    云何祖士稚，不似刘越石。

魏了翁　绩和李参政湖上杂咏
    人心不可欺，好好而恶恶。
    利欲怵迫之，本心月以落。
    所以古之人，忧在晋其角。

魏了翁　即席和丁首帅送行诗韵
    人生行止莫非天，去国重来十七年。
    学自孔颜期有是，道非尧舜敢东前。
    忧时正念梁瓯缺，视己当如赵璧全。
    若得时清身不辱，尽教人道是登仙。

魏了翁　即席和丁首帅送行诗韵
    眼明织翠剪新诗，勉我当今尚可为。
    知觉斯民知觉我，溺饥天下溺饥谁。
    志亨不管身穷达，谊正宁论效疾迟。
    倒尽玉瓶谈未了，沙头忍泪与君辞。

魏了翁　即席自和
    芗林逗月剪玻瓈，要索人閒饮与诗。
    不饮清风嗤我俗，无诗明月怨人志。
    少陵正念西营日，越石方驱北狄时。
    满目忧端无处说，且将醉口谩期期。

魏了翁　己未唱第后谢恩诗
    圣皇学问富春秋，当宁宵衣渴壮猷。
    鹄立银袍天北阙，龙飞金榜殿西头。
    彤池缪对三千字，黄甲俄输一二筹。
    初学粗知存大体，纷更要洗洛阳羞。

魏了翁　计处士挽诗
    我之外王父，早岁识殷州。
    落落双蓬鬓，萧萧一衲裘。
    天时四不出，人事百无忧。
    事业虽亡试，全归閟一丘。

魏了翁　寄李考功
    虚灵天地心，亹亹万化机。
    几形有动静，诚尽无显微。
    人惟不自信，稷颜有相违。
    居人惮寒暑，游子行不归。
    谁知炯然存，彼物乃吾知。
    高人真畏友，圣贤吾师师。

魏了翁　寄题李季衡东楼
