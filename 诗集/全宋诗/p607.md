<!-- { "loadSidebar": true } -->
范成大　久病，或劝勉强游适，吟四绝答之
    鹤怨久回俗驾，鸥盟谁主载书？
    一丘一壑谢汝，三岁三秋望予。

范成大　久病，或劝勉强游适，吟四绝答之
    扪虱即是忙事，驱蝇岂非褊心。
    香暖香寒功课，窗明窗暗光阴。

范成大　久病，或劝勉强游适，吟四绝答之
    羸如蓐妇多忌，倦似田翁作劳。
    玩具僧梳刖屦，欢悰丁尾龟毛。

范成大　久雨地湿
    汗础经旬未肯乾，破窗随处有蜗涎。
    祗今不耐春阴得，想见黄梅细雨天。

范成大　酒边
    团扇香中嫋嫋风，断肠声里看羞红。
    不须过处催乾盏，听彻歌头盏自空。

范成大　酒边
    日长绣倦酒红潮，闲束罗巾理六么。
    新样筑球花十八，丁宁小玉慢吹萧。

范成大　旧滑州
    大伾山麓马徘徊，积水中间旧滑台。
    渔子不知兴废事，清晨吹笛棹船来。

范成大　舅母太夫人方氏挽词三首
    四德仪邦族，三迁奠里门。
    姑宁忧疾痛，子自乐平反。
    夏枕方供扇，薰堂甫种萱。
    那知秋暑退，无复御轻轩。

范成大　舅母太夫人方氏挽词三首
    门户传清白，阶庭侍紫青。
    百年歌燕喜，五福用康宁。
    诀籾尝观妙，旒旌谩勒铭。
    神游定超绝，何必讯泉扃。

范成大　舅母太夫人方氏挽词三首其
    我愿延陵道，几如渭水阳。
    适传杯泛影，何意隙沉光。
    拟补兰陔雅，翻吟薤露章。
    支离妨执绋，雨泣望楸行。

范成大　菊楼
    东篱秋色照疏芜，挽结高花不用扶。
    净洗西风尘土面，来看金碧万浮图。

范成大　橘园
    橘中有佳人，招客果下游。
    胡床到何许，坐我金碧洲。
    沉沉剪彩山，垂垂万星球。
    奇采日中丽，生香风外浮。
    折赠黄团双，珍逾桃李投。
    拆开甘露囊，快吸冰泉瓯。
    热脑散五浊，岂止沉疴瘳。
    未知商山乐，能如洞庭不。

范成大　拒霜旱莲
    霜天木芙蓉，陆地旱莲草。
    水花云锦尽，不见秋风好。

范成大　剧暑
    赫赫炎官张伞，啾啾赤帝骑龙。
    安得雷轰九地，会令雨起千峰。

范成大　瞿唐行
    川灵知我归有程，一夜涨痕千丈生。
    中流击楫汹作气，夹岸簸旗呀失声。
    不知灩澦在船底，但觉瞿唐如镜平。
    凿峡疏川狠石破，号山索饮飞泉惊。
    白盐赤甲转头失，黑石黄嵌拼命轻。
    草齐增肥无泊处，竹枝凝咽空余情。
    人间险路此奇绝，客裹惊心吾饱更。
    剑阁翻成蜀道易，请歌范子瞿唐行。

范成大　倦绣
    猧儿弄暖缘阶走，花气薰人浓似酒。
    困来如醉复如愁，不管低鬟钗燕溜。
    无端心绪向天涯，想见樯竿旛脚斜。
    槐阴忽到帘旌上，迟却寻常一线花。

范成大　科桑
    斧斤留得万枯株，独速槎牙立暝途。
    饱尽春蚕收罢茧，更殚余力付樵苏。

范成大　客舍
    毂击肩摩锦绣堆，朝声汹汹暮声催。
    忽然忆起长桥路，天镜无边白鸟回。

范成大　客中呈幼度
    手板头衔意已慵，墨池书枕兴无穷。
    酿泥深巷五更雨，吹酒小楼三面风。
    草色有无春最好，客心去住水长东。
    今朝合有家书到，昨夜灯花缀玉虫。

范成大　口號
    我是蘫州监本獃，與爺上壽玦棺材。
    宗室元來是皇族，雨下水從屋上來。

范成大　口数粥行
    家家腊月二十五，淅米如珠和豆煮；
    大杓辧铛分口数，疫鬼闻香走无处。
    锼姜屑桂浇蔗糖，滑甘无比胜黄粱。
    全家团栾罢晚饭，在远行人亦留分。
    褓中孩子强教尝，余波遍沾获与臧。
    新元叶气调玉烛，天行已过来万福；
    物无疵疠年谷熟，长向腊残分豆粥。

范成大　苦寒六言
    檐冰低挂阑角，隙雪斜侵坐隅。
    春后一寒如此，梅花有信来无。

范成大　苦雨
    河流满满更满，檐溜垂垂又垂。
    皇天宁有漏处，后土岂无乾时？

范成大　苦雨
    不辞蛾化麦穗，叵忍秧浮浪花。
    儿孙汨汰护岸，翁媪扶携上车。

范成大　苦雨
    折箂肥梅飣坐，涎蜗斗蚁上梁。
    雨工莫贾余勇，留乖稻花半黄。

范成大　苦雨
    润础才晴又汗，湿薪未爆先烟。
    壮夫往往言病，病叟岑岑且眠。

范成大　苦雨
    已厌衣裳蒸润，仍怜书画斓斑。
    奁香肖余几所？尽付熏罏博山。

范成大　跨马过练墟喜晴
    稻穗初乾怕雨时，晚来蒸暖欲霏微。
    西风若肯吹云尽，不惜飘飘侧帽归。

范成大　葵花萱草
    卫足保明哲，忘忧助欢娱。
    欣欣夏日永，媚我幽人庐。

范成大　夔门即事
    峡行￡　物不堪论，袢暑骄阳杂瘴氛。
    人入恭南多附赘，山从夔子尽侵云。
    竹枝旧曲元无调，麴米新簄但有闻。
    试觅清冷一杯水，筒泉须自卧龙分。

范成大　夔州竹枝歌九首
    五月五日岚气开，南门竞船争看来。
    云安酒浓麴米贱，家家扶得醉人回。

范成大　夔州竹枝歌九首
    赤甲白盐碧丛丛，半山人家草木风。
    榴花满山红似火，荔子天凉未肯红。

范成大　夔州竹枝歌九首
    新城果园连灢西，枇杷压枝杏子肥
    半青半黄朝出卖，日午买盐沽酒归。

范成大　夔州竹枝歌九首
    瘿妇趁墟城里来，十十五五市南街。
    行人莫笑女麤丑，儿郎自与买银钗。

范成大　夔州竹枝歌九首
    白头老媪篸红花，黑头女娘三髻丫。
    背上儿眠上山去，采桑已闲当采茶。

范成大　夔州竹枝歌九首
    白帝庙前无旧城，荒山野草古今情。
    只余峡口一堆石，恰似人心未肯平。

范成大　夔州竹枝歌九首
    灩澦如朴瞿唐深，鱼复陈图江水心。
    大昌盐船出巫峡，十日溯流无信音。

范成大　夔州竹枝歌九首
    当筵女儿歌竹枝，一声三叠客忘归。
    万里桥边有船到，绣罗衣服生光辉。

范成大　夔州竹枝歌九首
    当宴女儿歌竹枝，一声三叠客忘归。
    万里桥边有船到，绣罗衣服生光辉。

范成大　腊月村田乐府十首
    冬舂行腊中储蓄百事利，第一先舂年计米；
    群呼步碓满门庭，运杵成风雷动地。
    筛匀箕健无粞糠，百斛只费三日忙；
    齐头圆洁箭子长，隔箩耀日雪生光；
    土仓瓦龛分盖藏，不蠹不腐常新香。
    去年薄收饭不足，今年顿顿炊白玉；
    春耕有种夏有粮，接到明年秋刈熟。
    邻叟来观还叹嗟，贫人一饱不可赊；
    官租私债纷如麻，有米冬舂能几家。

范成大　劳畲耕
    峡农生甚艰，斫畲大山巅。
    赤埴无土膏，三刀财一田。
    颇具穴居智，占雨先燎原。
    雨来亟下种，不尔生不蕃。
    麦穗黄剪剪，豆苗绿芊芊。
    饼饵了长夏，更迟秋粟繁。
    税亩不什一，遗秉得餍餐。
    何曾识粳稻，扪腹尝果然。
    我知吴农事，请为峡农言。
    吴田黑壤腴，吴米玉粒鲜。
    长腰匏犀瘦，齐头珠颗圆。
    红莲胜雕胡，香子馥秋兰。
    或收虞舜余，或自占城传。
    早籼与晚罢，滥吹甑甗间。
    不辞春养禾，但畏秋输官。
    奸吏大雀鼠，盗胥众螟蝝。
    掠剩增釜区，取盈折缗钱。
    两钟致一斛，未免催租瘢。
    重以私债迫，逃屋无炊烟。
    晶晶云子饭，生世不下咽。
    食者定游手，种者长充涎
    不如峡农饱，豆麦终残年。

范成大　老陈道人自云﹗梦被召作地上主者；又常受一贵家供祝之，曰他日必
    野人何苦赴官差，符使追呼挠道怀。
    幸有千门香积供，不如随喜去罗斋。

范成大　老态
    浮生自有老规模，寒燠随宜不用拘。
    未尽九秋先挟纩，犹赊十月已开炉。
    一心定后冥欣厌，四大安时适惨舒。
    若使强追年少乐，直成赤手縛於菟。

范成大　乐神曲
    豚蹄满盘酒满杯，清风萧萧神欲来。
    愿神好来复好去，男儿拜迎女儿舞。
    老翁翻香笑且言，今年田家胜去年。
    去年解衣折租价，今年有衣著祭社。

范成大　乐先生辟新堂以待芍药酴醾，作诗奉赠
    芍药有国色，酴醾乃天香。
    二妙绝世立，百草为不芳。
    先生绝俗姿，风味本无双。
    年来悟结习，歜试安心方。
    天魔巧伺便，作计回刚肠。
    多情开此花，艳绝温柔乡。
    道人为一笑，正尔未易忘。
    呼童葺荷芷，择胜开轩窗。
    啼莺不愁思，游蜂亦猖狂。
    百年颦呻顷，共此过隙光。
    朝为春条绿，暮为秋叶黄。
    把耫尚无几，况以忧愁妨。
    愿言秉烛游，迨此春宵长。

范成大　雷洞坪
    行人魄动风森森，两崖奔黑愁太阴。
    不知七十二洞处，侧足下窥云海深。
    闻有神龙依佛住，枨触须臾召雷雨。
    两川稻熟须好晴，我亦闲游神勿惊。

范成大　雷万春墓
    九陨元身不陨名，言言千载气如生。
    欲知忠信行蛮貊，过墓胡儿下马行。

范成大　雷雨邻舍起龙
    雨工避事欲蟠泥，帝遣丰隆执以归。
    连鼓一声人失箸，不知挂壁几梭飞！

范成大　冷泉亭放水
    古苔危磴著枯藜，脚底翻涛汹欲飞。
    九陌倦游那有此，从教惊雪溅尘衣。

范成大　离池阳十里清溪口，复阻风
    恰从秋浦挂籧簒，又泊清溪十里余。
    愁水愁风吹帽后，作云作雨授衣初。
    远寻草市沽新酒，牢闭篷窗理旧书。
