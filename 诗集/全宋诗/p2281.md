<!-- { "loadSidebar": true } -->
    安汉圭峰拊掌，天台尊者槌胸。
    郎忙日本国里打鼓，大唐国里撞钟。
    兄弟添十字，此意孰能穷。

释普宁　偈颂四十一首
    同饮龙渊，同依师席。
    切瑳琢磨，相滋相益。
    分袂东西，各提祖令。
    越漠来投，心胆倾尽。
    执别恰恰一击，千里俯垂辉映。
    举众再奉慈光，无异拨云见日。
    若是向上向下，总将靠之一壁。
    忆得凌霄蛊毒之家，水也不曾沾他一滴。
    阿呵呵，会也麽。
    青山不锁长飞势，沧海合知来处高。

释普宁　偈颂四十一首
    吾本来兹土，传法救迷情。
    一花五五叶，结果自然成。

释普宁　偈颂四十一首
    人从天台来，却得西川信。
    报道万年松，生在石桥顶。

释普宁　偈颂四十一首
    近得远来口传信，报道年来颇安静。
    唯有太白瑞岩翁，撞破虚空有杂碎。
    惊起西川大蓬山上石女泪双垂，引得扶桑巨福山中木人空叹息。
    同饮龙渊无义水，手足义重如胶漆。
    断弦安得鸾胶续。

释普宁　偈颂四十一首
    圆同太虚，无欠无余。
    良由取舍，所以不如。

释普宁　偈颂四十一首
    冬至寒食一百五，中有一转平实语。
    缺齿老胡举不全，赚他立需人莽卤。
    猫儿偏解捉老鼠。

释普宁　偈颂四十一首
    腊月八夜眼见鬼，便开大口说道理。
    若向衲僧门下过，烂槌一顿无疑矣。

释普宁　偈颂四十一首
    梦中演说六波罗，觉时同别苦问他。
    今日最明重演说，更无一字有譫讹。

释普宁　偈颂四十一首
    每年三月十八，忆著痛恨入骨。
    巨福山上望凌霄，万重山海烟波阔。
    谩爇一炷兜罗木，唵，
    喷喷{左口右发}{左口右发}。

释普宁　亮知客
    主中宾句验来端，四海禅流总被瞒。
    铁磨机轮难经拟，逢人即出舌翻澜。

释普宁　灵照女赞
    拈将破笊篱，风前卖与谁。
    搀行夺市处，非独老爷知。

释普宁　南洲
    赡部那边沙际间，斗然魔子恣纵横。
    周金刚带不平气，勘破却从潭上行。

释普宁　普化赞
    踢倒饭床，特地乘张。
    指空话空，撤颠撤狂。
    木槌拈来挽人眼，赢得恶声满大唐。

释普宁　铁壁
    刚然隔断太虚空，缝罅浑无拶不通。
    顽钝碓夫觑不破，倩人书处转乖宗。

释普宁　铁牛
    骨格纯刚蹄角全，轩然鼻孔自辽天。
    不贪陕府栏边草，肯遍耕翻祖父田。

释普宁　无锡刘相幹佑笃信佛法常来参请自和雪窦罂粟颂来呈老僧即次韵酬之
    一实包含万点春，收来粒料是家珍。
    些儿圆转谁能委，唯一身分百亿身。

释普宁　无准和尚顶相赞
    文武火煨杀人，千衲子恨难伸。
    五处主法，双径两新。
    内庭敷演，赐号超伦。
    自创正续梵苑，延纳云水高宾。
    将谓多少奇特，依前满面埃尘。

释普宁　小师景用请赞
    要赞而无德可赞，要骂而无过可骂。
    赞与骂不及处，大地而小能载。

释普宁　写华严经求颂
    破一微尘出引经，因该果海果该因。
    无端却被管城子，名句文俱错指陈。

释普宁　行道持数珠观音赞
    从闻思修，入三摩地。
    八万行门，一十九类。
    寻声救苦越尘沙，一串数珠数不已。

释普宁　雪窦前堂音座寮有炼指行人求颂
    未彻根源肯便休，炼磨三种愈精修。
    发辉自己光明藏，抹过俱胝一指头。

释普宁　义简禅人画圆相请赞
    圆同太虚，无欠无余。
    良由取舍，所以不如。
    凭麽说话，早是起模画样了。
    殊不知才拟任麽，便不任麽。
    更问如何若何，笑倒嵩破灶堕。

释普宁　鱼妇观音赞
    提起活鱭鱭，马郎亦被惑。
    度生虽愿重，那知成败缺。

释普宁　栽松道者
    栽培得地，节操苍然。
    死而复活，身后身前。
    楖栗横肩阿剌剌，再来不直半分钱。

释普宁　正传寺住持安东岩请赞
    生缘於西蜀，非独游日本。
    十方国土中，当头俱坐断。

释普宁　正因法孙命工绘吾幻质炷礼请赞
    个样面嘴，陈谁敢拟。
    威凛凛生，气愤愤地。
    临济德山，望风敬畏。
    {外囗内力}，和苏噜之。

释普宁　竹溪
    空服高心耐岁寒，滔滔声价没遮拦。
    自从南北分枝派，搅动江西十八滩。

释普宁　最明梦一善知识教训坚固参禅醒后亲绘供养越两年值老僧到先来参礼
    千煅万炼工夫熟，感得梦见善知识。
    力劝加工用行修，果获契悟心满足。
    自彰丑恶自涂糊，佛祖仰望俱失色。
    老僧更与添一重，急急如律令勑。

释普宁　最明寺殿契司说付法偈
    我无佛法一字说，子亦无心无所得。
    无说无得无心中，释迦亲见燃灯佛。

释普宁　最明寺殿悟道后赠之助道颂五首
    老僧初到与三拳，埋恨胸中结此冤。
    痛恨忽消开正眼，方知吾不妄宣传。

释普宁　最明寺殿悟道后赠之助道颂五首
    悟了还同未悟时，著衣吃饭顺时宜。
    起居动静曾无别，始信拈花第二机。

释普宁　最明寺殿悟道后赠之助道颂五首
    二十一年曾苦辛，寻经讨论枉精神。
    惊然摸著娘生鼻，翻笑胡僧弄吻唇。

释普宁　最明寺殿悟道后赠之助道颂五首
    治国治民俱外事，存心存念自工夫。
    心思路绝略观看，佛也无兮法也无。

释普宁　最明寺殿悟道后赠之助道颂五首
    壬戍十月十六朝，虚空拳踢不相饶。
    等闲打破疑团后，大地黄金也合消。

释普宁　最明寺殿真像赞
    掌持国土，天下安堵。
    信向佛法，运心坚固。
    德重丘山，名播寰宇。
    清白传家，望隆今古。
    参透吾宗，眼眉卓竖。
    末后一机，超佛越祖。
    汝辜负吾，吾辜负汝。

释普洽　和葛天民南翔寺韵
    折鹤南翔何日返，香云不运春风转。
    屋为鳞次枕江安，江作蛇行到门远。
    的的明灯金殿寒，沈沈複道长廊晚。
    老翁矍铄皎须眉，爱客将迎笑盈面。
    自言天临拓基来，食指数知犹共饭。
    断碑壁下试摩挲，龟趺剥落生苔藓。
    茫茫往事比寒潮，苍烟落日愁难遣。
    遣中何处惬深深，玉甽新池开别院。
    二齐已去老堪殂，故壘空来巢旧燕。
    吾宗有弟知此怀，炊黍功名岂去愿。
    便呼阿买写新诗，研池涩拥清冰片。

释普融　偈
    二女合为一媳妇，机轮截断鸡回互。
    从来往返绝踪由，行人莫问老时路。

释普绍　偈
    灵云悟桃花，玄沙傍不肯。
    多少痴禅和，担雪去填井。
    今春花又开，此意谁能领？
    端的少人知，花落春风静。

释普闻　法意句格送求僧行者
    山林夜雨厌孤寂，春风几番沙草碧。
    衣孟无计若为得，负春空随腰间石。

释普闻　郊意境格二首
    水阔天长雁影孤，眠沙鸥鹭倚黄荐。
    半收小雨西风冷，藜杖相半入画书。

释普闻　郊意境格二首
    十里沙堤水满湖，着霜牙冷未全枯。
    晓来细雨藏鸥鹭，何处人间有画图。

释普信　偈
    残雪既消尽，春风日渐多。
    若将时节会，佛法又如何。

释普信　颂古九首
    据坐凝眸语未形，一槌直下意何明。
    倒行此令如相委，无限清风动地生。

释普信　颂古九首
    当时卞璧亲持献，未遇徒然更再三。
    折苇渡江江上水，滔滔今古色如蓝。

释普信　颂古九首
    相争但见风旛动，不肯回头识动心。
    从此老卢露消息，松风江月尽知音。

释普信　颂古九首
    寥寥风月卧烟霞，百鸟从兹不献花。
    人义尽从贫处断，世情偏向有钱家。

释普信　颂古九首
    道得无言杈下死，霍山猛跳入怀中。
    三千里外虚相赚，更有何人透此宗。

释普信　颂古九首
    当时苦口曾不道，悟来灵骨方寻讨。
    练江寒月两萧萧，浮云散尽天如扫。

释普信　颂古九首
    收来辊去事方圆，独许渔郎上钩船。
    明月芦花同一色，落霞孤鹜共遥天。

释普信　颂古九首
    大用纵横掣电机，烁迦罗眼尚胶黐。
    迷途梦里争唇吻，却忆随他去一回。

释普信　颂古九首
    渔翁潇洒任东西，芦管横吹韵不齐。
    夜静月明鱼不食，扁舟卧入武陵溪。

释普岩　百丈大师赞
    亲见马簸箕，面目甚奇怪。
    鼻痛野鸭飞，漆桶好不快。
    只见祥麟一角尖，定知罪犯弥天大。

释普岩　布袋和尚赞
    山月未出，海云忽飘。
    瞑目而坐，归路迢迢。
    布袋里头无长物，许谁胡蝶梦溪桥。

释普岩　乘禅者归蜀
    出剑门兮入剑门，眼空寰宇一闲身。
    杖挑一滴江南水，散作西川劫外春。

释普岩　达磨大师赞
    苇航身险，风争水寒。
    九年面壁，用尽心肝，
    大唐人不识只履过西天，
    单传指直指待驴年。

释普岩　大藏主号镜中
    孤光不随有地间，碧落冲开万象寒。
    扑破果然亡朕迹，从教在地黑漫漫。

释普岩　大义渡
    孩儿不见弃浑身，可惜婆婆眼不亲。
    白浪洪波无了日，于今愁杀渡头人。

释普岩　观音大士赞
    草木丘陵，风雷云气。
    具足妙相尊，证入三摩地。
    万象森罗从鼎沸。

释普岩　济颠书记赞
    毁不得，赞不得，
    天台出得个般僧，一似青天轰霹雳。
    走京城，无处觅。
    业识忙忙，风流则剧。
