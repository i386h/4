<!-- { "loadSidebar": true } -->
梅尧臣　依韵和正仲赋杨兵部吴兴五题　清风楼
    在昔有佳句，故人如远来。
    竞生吴客衽，不上楚王台。
    稍拂清樽动，时吹翠帟开。
    长安在何处，水鸟望中回。

梅尧臣　依韵和正仲赋杨兵部吴兴五题　逍遥堂
    
    江东有贤守，好客似春申。
    自构杏梁地，不生珠履尘。
    乐章思季子，後俊得吴均。
    寝卧在其下，知君学至人。

梅尧臣　依韵和正仲寄酒因戏之
    上字黄封谁可识，偷传王氏法应真。
    清淮始变醅犹薄，句水新来味更醇。
    欲拟比酥酥少色，曾持劝客客何人。
    红梅虽是吾家物，老去无心一醉春。

梅尧臣　依韵和正仲重台梅花
    芳梅何蒨蒨，素叶吐层层。
    近腊寒犹劲，先春气已承。
    冷香传去远，静静密还增。
    有意常欺雪，无功合镂冰。
    早烟笼玉暖，冻雨浴脂凝。
    汉女新妆薄，燕姬瘦骨棱。
    压枝唯恐折，簇萼似难胜。
    神物终来护，江乡未解矜。
    独奇心岂欲，寄远客何曾。
    不见黄鹂度，宁防粉蝶凌。
    月光临更好，溪水照偏能。
    画轴开云雾，宫刀翦彩缯。
    都无笔可衒，莫信巧堪凭。
    丹杏尘多杂，夭桃俗所称。
    故林尝渴望，大庾更愁登。
    重和阳春曲，声辞猥媿仍。

梅尧臣　依韵和中道宝相花
    嘉卉得所托，植君之寝阳。
    开荣同此春，淡艳自生光。
    不为露益色，不为风尽香。
    节换叶已密，尚可见余芳。

梅尧臣　依韵和仲源独夜吟
    秋鸿声涩秋弦苦，涂金博山烟夜吐。
    寂历虚堂灯晕生，谁人共听西窗雨。

梅尧臣　依韵和仲源暮冬见寄
    曾未学黄庭，衰颜已可惊。
    诗能如阮籍，评不愧锺嵘。
    玉轸调初美，冰壶想更清。
    兔园风雪甚，还听鴈来声。

梅尧臣　依韵和资政侍郎雪後登看山亭
    湖上晴烟冻未收，湖中佳景可迟留。
    更临危树看群岫，雪色岚光向酒浮。

梅尧臣　依韵和资政侍郎雪後书事
    风旗冷落偏欺酒，众树芳菲欲并梅。
    人意不知南亩望，只惊鸿鴈向川来。

梅尧臣　依韵和子聪见寄
    尝念饯行舟，风蝉动去愁。
    独登孤岸立，不见远帆收。
    及送故人尽，亦嗟归迹留。
    洛阳君更忆，宁复醉危楼。

梅尧臣　依韵和子聪夜雨
    窗灯光更迥，宿雾晦层檐。
    寒气微生席，轻风欲度帘。
    湿萤依草没，暗溜想池添。
    况值相如渴，无嫌鲁酒甜。

梅尧臣　依韵解中道如晦调
    二君嗜学者，不啻食饮贪。
    所得才半语，已实犹双南。
    推予当独步，幸勿辞再三。
    可因愤悱发，莫为顽鄙谈。
    大雅固自到，建安殊未甘。
    哀哉彼屈宋，徒尔死湘潭。
    险句孰敢抗，似入虎穴探。
    辛勤不盈襜，况又剧采蓝。
    诽诃蝟毛起，度量牛鼎函。
    人情何多嫉，机巧久已谙。
    莫问冠冕贵，自将诗书耽。
    兴来聊咏怀，字密如排蚕。
    曹刘为我驾，颜鲍为我骖。
    爰视二子才，并驱应亦堪。

梅尧臣　依韵李密学合流河口见怀
    二水交流抱闾井，清潭几曲自渊回。
    已浮画舸遥遥去，更爱双鷖泛泛来。

梅尧臣　依韵马都官宿县斋
    常爱陶潜远世缘，阮家仍有竹◇◇娟。
    夜深风撼萧萧响，谁忆北窗人正眠。

梅尧臣　依韵四和正仲
    四和还如九醜醅，更醇更美未嫌来。
    相逢莫作两般眼，一饮不辞三百杯。
    嵇阮当时无俗虑，山王虽贵亦能陪。
    如今世态尤堪薄，只把官资满眼堆。

梅尧臣　依韵王司封宝臣答卷
    王家再见仲宣诗，鱼目盈车换斗玑。
    自愧不从灵蚌吐，谁教相并夜蟾飞。
    暂增光价千金重，终觉枯陈一芥微。
    已出至珍来弹雀，恩蛇衔报此能希。

梅尧臣　依韵吴冲卿秘阁观逸少墨迹
    奇哉王右军，下笔若神圣。
    长戈与伏弩，无不从号令。
    贤豪虽林立，帖敛孰敢竞。
    师徒气扬扬，龙虎旗正正。
    胜声塞宇宙，自昔无此盛。
    赫赫犹至今，琐琐曷云并。
    崇崇中秘书，济济士游泳。
    墨宝收盈厨，来观遇已横。
    始知前人迹，镌多自失劲。
    纸素傥未坏，万古传莫竟。
    一从归人间，梦寐不能更。
    但媿将短才，辄尔接高咏。
    何羞赵壹穷，自有锺嵘评。
    尝闻曹将军，尚谙赋竞病。
    我生群俊末，贫贱亦足庆。
    文成终媿君，铅刀值枯梗。

梅尧臣　依韵吴冲卿秋虫
    梧桐叶未老，露滴玉井床。
    秋虫如里胥，促织何苦忙。
    苒苒机上丝，入夜为鼠伤。
    织妇中夕起，投梭重徊徨。
    那闻草根声，膏入然肝肠。
    天子固明圣，措意如陶唐。
    下民唯力穑，不见田畴荒。
    岂知裒敛人，督责务健强。
    所以机中女，心斗日月光。
    年年租税在，聒耳信已常。
    哀哉四海人，无不由此戕。
    吴侯当厅时，静坐爱初凉。
    方将同佳人，欢乐举杯觞。
    繁鸣杂螇蟜，感怆情不皇。
    况蒙朝家恩，兄弟登俊良。
    意虑宜恤物，以慰众所望。
    今者秋虫篇，不异七月章。

梅尧臣　依韵吴正仲广德路中见寄
    匆匆车马鸣，趁此天新晴。
    归逢暮春月，正值气候清。
    久已念行迈，遂往不计程。
    吾贫莫具酒，祖席愧群英。
    美{炙火换肉}割肥鹅，大觥酌冰琼。
    虽无绿琴奏，尚有青松声。
    日昃君未醉，瞔瞔愁将行。
    视景不可驻，渐向西林倾。
    去无儿女悲，慷慨怀抱明。
    明当发野馆，跨鞍犹宿酲。
    故人桃州守，走吏来相迎。
    道傍蔷薇花，自引蝴蝶轻。
    随风香袭人，乃觉离思婴。
    求友彼黄鹂，绕树啼{左口右幽}嘤。
    言会且未涯，返睇还顿惊。
    始忆康乐言，赏心良难并。
    不见水鸭飞，但起野鸳情。
    向来东溪上，相望何盈盈。
    扬鞭动悲吟，复恨隔高城。
    高城在何处，春云漭然平。
    白醪瓮已熟，紫线莼已生。
    聊寻父老饮，况是溪鱼烹。

梅尧臣　依韵武平忆玉晨观
    世路多氛垢，人间浪逐名。
    是非还自喻，宠辱固堪惊。
    薄宦真何恋，丹砂傥可成。
    终寻谷口隐，郑子岂其卿。

梅尧臣　依韵许主客北楼夜会
    一日能逢几笑欢，高楼红蜡滴金盘。
    吟余陇首云初散，唱尽阳关露已寒。
    不管星河渐西落，自将烟水去程宽。
    当时坐客各南北，谁忆重游泛木兰。

梅尧臣　依韵阎中孚职方暴雨幸凉
    天津赫日欲焦拆，西北风来斗减威。
    太帝宫庭无暑入，大明冠佩退朝归。
    泠泠冷袭琉璃簟，奕奕凉翻翡翠帏。
    交扇不须烦素手，淋漓谁复汗频挥。

梅尧臣　依韵朱学士廉叔忆颖川西湖春色寄献尚书晏公且将有宛丘之命
    物景有先後，春工无旧新。
    追欢成杳霭，寄咏苦逡巡。
    湖水与濠接，岸亭将寺邻。
    艳花簪舞髻，弱藻羒垂缗。
    客奏桓伊笛，人歌柳恽苹。
    何尝烦几案，自得去埃尘。
    纵语曾忘倦，从游未觉频。
    赋诗高压古，下笔敏如神。
    每想魂俱往，终知梦是因。
    广骚常慕屈，感遇亦希陈。
    借问摛词者，当时别乘人。
    喜公移幕府，连常二州春。

梅尧臣　依韵诸公寻灵济重台梅
    梅要山傍水次栽，非同弱柳近章台。
    重重叶叶花依旧，岁岁年年客又来。
    虽爱千枝竞繁密，还嗟短发已衰颓。
    郎官博士留车骑，拥蔽修篁为斫开。
    
    【卷27】

梅尧臣　依韵自和送诗寄潘歛州
    潘侯擅诗笔，五色神授江。
    世家有大勋，佐舜同厖降。
    子孙逢太平，少小事书窗。
    源流本慷慨，吐论皆经邦。
    量犹函牛鼎，吾徒媿罂缸。
    开口必典车，省腹唯空腔。
    作者过我门，应笑无戟幢。
    穷老在弊庐，何异守户尨。
    有心希买交，白璧无一双。

梅尧臣　宜春宴射篇李驸马请赋杂言
    风雨未过桐华时，宜春苑中梨萼披。
    天子赐宴群臣嬉，少年都尉方追随。
    暮归迟喜联留後，兄弟双弓射熊皮。
    侯宗戚族坐上少，伯仲相顾惊恩私。
    凤皇楼高玉箫吹，金络骏马不肯骑。
    自戒危溢作後规，何郎莫媿书与诗。

梅尧臣　贻妄怒
    饮食无远近，所美贵甘{左车右耍}。
    南方食虾蟆，密捕向清畎。
    齿咀口且讳，闻语辄忿喘。
    此物何丑恶，犹胜螺蛳蚬。
    西蜀亦取之，水田名谷犬。
    彼士不为惭，吴人休独愐。
    岂须若中州，牛羊烹大脔。

梅尧臣　乙酉六月二十一日予应辟许昌京师内外之亲则有刁氏昆弟蔡氏子予之
    性僻交游寡，所从天下才。
    今朝谁出祖，亲戚持樽罍。
    晚节相知人，唯有胥宋裴。
    所欠谢夫子，归穰尚未回。
    岸傍逢名园，系舟共徘徊。
    嘉莲如笑迎，照水呈丹顋。
    南庭莆萄架，万乳累将磓。
    群卉竞琐细，紫红相低偎。
    寻常固邂逅，孰辨落与开。
    酒阑各分散，白日将西颓。
    城偶遂有隔，北首望吹台。

梅尧臣　以近诗贽尚书晏相公忽有酬赠之什称久甚过不敢辄有所叙谨依韵缀前
    尝记论诗语，辞卑名亦沦。
