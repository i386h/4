<!-- { "loadSidebar": true } -->
    意公即自裁，足快私排拫。
    扁舟载公去，戈戟围其门。
    面对事即白，大明揭覆盆。
    受辱固已甚，何待加办圈。
    析爵地千里，如古诸侯尊。
    飞语一点染，视苦砧上饨。
    二子縻讥禁，远睨惊弟昆。
    竟尔病疽背，不得旋车轩。
    彼兇甚枭獍，俗薄徒实繁。
    非人类则已，心愧当自扪。
    鸣呼古明哲，岂不忧元元。
    沮溺隐季叔，唐虞有由拳。
    与其青蝇矢，狼藉污瑶琨。
    孰与逃閴寂，忍饥撷兰荪。
    我贱无力气，淖曾不能掀。
    贫亦靡赙賵，奠酹无鸡豚。
    激烈拟八哀，些歌招公魂。
    万古万万古，遗退凄乾坤。

方回　哭周子壹二首
    欲极云霄阔，焉辞道路长。
    早知当饭含，宁肯尚赍装。
    瘦马嘶荒{外广内殷乙换二}，残书阁故房。
    绝怜闻讣日，妻子哭空堂。

方回　哭周子壹二首
    渡淮才几日，道死近徐州。
    药有何人进，棺于底所求。
    本期纡紫绶，岂料殡黄楼。
    穷者穷如此，纷纷燕贪侯。

方回　苦雨
    拟勒移文问雨龙，麦秋忍不念吾农。
    黄云万顷成泥烂，偏与閒檐活瓦松。

方回　苦雨
    苦雨何其久，山乡化水乡。
    月余沈碓硙，天半起帆樯。
    孰不思神禹，畴能饷子桑。
    溺饥非己责，愁绝望朝阳。

方回　苦雨半年
    □海蛟龙睡不鼾，半年昼夜雨漫漫。
    何曾略识三春暖，更□难禁六月寒。
    孰感神明回叶气，忍闻生聚落深湍。
    鳌□□掷将期矣，不许□□□日安。
    □大历历七南阳，几□□潮夜复潮。
    湖上已无□□□，□□□有侍郎桥。
    官同谢傅惭高洁，位过周公肆吝骄。
    □□□心木绵鬼，秽声不与骨俱销。

方回　苦雨竹
    泥污后土逾月途，四月雨至五月初。
    七日七夜复不止，钱王旧城市无米。
    城中之民不饥死，亦恐城外盗贼起。
    东邻高楼吹玉笙，前呵大马方横行。

方回　腊八日未雪不寒
    寒暖违时节，于民有弗堪。
    岂应今腊八，恰似旧春三。
    夜□蒸肤汗，朝壶溢唾痰。
    浑疑北风雪，不肯到江南。

方回　腊月菊
    九日侵寻蜡口徂，金钿尚可泛屠苏。
    凿冰池畔枝尤劲，栽竹林边蕊不枯。
    同味迟生新枸杞，齐名久谢旧茱萸。
    土龙弃我登高侣，端肯趋时媚我无。

方回　来去路
    后山路安来，前山路安去。
    高中不无低，自有可通处。
    譬如涧谷水，日夜泉源注。
    但闻水流声，不见来去路。
    避碍适其顺，智本何所恶。
    后世穷梯航，乃以嗜欲故。
    汉武天马歌，文采诚独步。
    焉知十万师，暴骨委秋露。
    我愿四达衢，但行商与贾。
    一遇荷戈人，寸跬不可度。

方回　兰花
    雪尽深林出异芬，枯松槁槲乱纷纷。
    此中恐是兰花处，未许行人着意闻。

方回　兰亭
    细看僧字永和碑，谁见山阴落笔时。
    想像捧心□□□，□间几本话西施。

方回　览古五首
    人有好与恶，造化无颇偏。
    种谷匪种稗，稗实在谷先。
    谓天不佑恶，细察似不然。
    麟凤世罕识，蛇虎动百千。
    泗水两师生，万古大圣贤。
    瓢饮短命死，绝粮陈蔡间。
    雍彻柄鲁政，脍肝延天年。
    气运苟如此，周衰何足言。

方回　览古五首
    读书以修身，末惟利这渔。
    夏侯诧拾芥，桓荣陈其车。
    初学眯训诂，利心已炎如。
    为吏未识字，嗜贿不顾驱。
    青青陵陂麦，歌声何舒舒。
    金椎勿造次，恐伤口中珠。
    岂不事诗礼，所为乃凶渠。
    用世率此辈，生灵夫何辜。

方回　览古五首
    父子具曰圣，相谓为仲尼。
    独于春秋学，盲心无能稽。
    僻说竺老滓，苛政斯鞅靡。
    神天有弗察，大柄斯人尸。
    典午起九死，众鬼宗魔师。
    紫宫坐张楚，赤县生刘齐。
    閔帅岂办□，□阜实召之。
    至今二百年。遗祸殃蒸黎。

方回　览古五首
    贤者傥畏死，世论终不公。
    古若不置死，何藉诛妖凶。
    荆舒底奸鬼。庙食丘轲同。
    举世知其非，嗫嚅不敢攻。
    著书斥日录，独一陈了翁。
    祸至裂宇宙，板荡中原空。
    笔削讨厥罪，乃在乾淳中。
    我读四朝史，方知天听聪。

方回　览古五首
    六经乐故亡，三礼复不完。
    名数颇舛刺，或亦疑同官。
    易诗书春秋，论孟庸学篇。
    弥缝救破断，谁实心斯传。
    始以营道翁，终之紫阳仙。
    堂堂七君子，如日常在天。
    有暮必有旦，岂无来者贤。
    大匠一朝作，绳墨其舍旃。

方回　老而健贫而诗自志其喜八首
    弱冠至休致，日须成一诗。
    贫犹常饮客，老幸不招医。
    节欲无真病，轻财似太痴。
    此吟得佳句，新买早梅枝。

方回　老而健贫而诗自志其喜八首
    一时诗有思，何待苦吟成。
    老易惟难健，贫多但少清。
    藏书终不卖，耽酒别无营。
    十六年林下，休官万事轻

方回　老而健贫而诗自志其喜八首
    拙宦知今是，颓颜及古稀。
    寡言为暖药，微醉当寒衣。
    空腹蝉当饱，长身鹤肯肥。
    天容清更健，不省桔槔机。

方回　老而健贫而诗自志其喜八首
    万山读书地，近偶脱烟氛。
    幸保分膰庙，常营葬骨坟。
    婿佳殊逸少，儿懒过宗文。
    忽已门前月，僧敲醉亦闻。

方回　老而健贫而诗自志其喜八首
    老翁处处有，不健复何为。
    贫户家家是，能诗始足奇。
    东坡捐玉带，白傅放杨枝。
    新有僧相识，时来说易诗。

方回　老而健贫而诗自志其喜八首
    清而贫最乐，健以老何伤。
    短发蓬加雪，贞心菊耐霜。
    冻吟乏薪炭，醉卧混衾裳。
    冰檗怜儿女，年皆四十强。

方回　老而健贫而诗自志其喜八首
    才具虽无用，襟期亦未非。
    良难营脱粟，谁肯质深衣。
    为士当知耻，观人不相肥。
    还家缺车马，犹解步如飞。

方回　老而健贫而诗自志其喜八首
    蹉跎早七旬，老健保清贫。
    识破元来易，言传恐未真。
    但能积阴德，焉用出阳神。
    释怨恩须报，天张相吉人。

方回　老悔
    前世何知后世长，老年合悔少年狂。
    即今安在凌烟阁，毕竟无非审雨堂。
    脚底东西南北路，樽前三万六千场。
    谪仙落魄人谁识，终许诗名死后香。

方回　老马行
    十年何啻骑千马，望风此马甘为下。
    老夫与尔共艰难，定非苟且相逢者。
    忆昔专城鬓欲霜，宇宙茫茫成战场。
    指呼壮士斩群贼，蹀躞溅血沾靴裳。
    {外广内殷乙换二}中始与驽骀列，夜夜向风嘶晓月。
    咆哮跳踯不受鞍，独我乘之心妥帖。
    韩干曹霸画图同，耳小胸开蹄踣铁。
    吴隄朝望海门潮，蓟门暮踏燕山雪。
    黄云衰草出长城，碧眼虬髯逢者惊。
    百人走驿落喘汗，力追不及犹缓行。
    痛饮烂醉仍宵征，了无倾侧肩舆平。
    发雕齿钝两衰暮，重到江南如隔生。
    我閒解官甘寂寞，尔病良医频灌烙。
    去年西湖往探梅，雅称是翁俱矍铄。
    陌上谁家年少郎，千金美妾规紫光。
    谨营刍豆尚努力，永伴残年田子方。

方回　老矣
    倚楼开户展青铜，老矣犹能酒面红。
    浪许满头生寿发，几堪落叶见秋风。
    每思旧事全如梦，自喜新诗渐不工。
    棺槨衣衾俱未办，他年何年葬虚翁。

方回　冷泉亭
    金鞍骤紫陌，讵识林下胜。
    石苔为谁碧，我辈坐乃称。
    丝毫无愧容，照此冷泉镜。
    竹树亦如我，不与春色竞。
    匏尊未用酌，一见百卢醒。
    土囊发饕风，无波此终定。
    革履汉臣心，恐未敌兹莹。
    木杪夜月孤，庶其许相映。

方回　冷泉亭
    寺门不须入，林磵莹清襟。
    老树几前代，冷泉如我心。
    缒萝猿接果，龛石佛添金。
    别有真天趣，月寒秋夜深。

方回　梨花
    仙姿白雪帔青霞，月淡春浓意不邪。
    天上嫦娥人未识，料应清雅似梨花。

方回　离骚九歌图
    正则灵均皇揆余，屈子文章古所无。
    我尝痛饮读□□，□乃复览九歌图。
    九歌根源何所自，羲文周孔易□□。
    □□坤马中孚鹤，鼎虎革豹未济狐。
    载鬼一车豕负涂，先张之弧后说弧。
    奇奇怪怪浩以博，湘累取以为范模。
    东皇太一九霄下，百灵护驾飞龙趋。
    云中之君俨帝服，眇视四海翔天衢。
    尧女舜妃两婵娟，想见当年泣苍梧。
    大少司命尾东君，倏来忽逝纷驰驱。
    河伯白鼋弭英辅，山鬼赤□□□□。
    桂酒椒浆奠瑶玉，鼓迎箫送鸾凤舆。
    佳人在望□□□，□君不见心踌躇。
    采芳馨兮日将暮，有所思兮甘糜躯。
    吾王不寤蛾眉嫉，知心惟有寡女媭。
    一士葬鱼亡楚国，而况他日秦坑儒。
    我诗颇似贾谊赋，敬吊先生空嗟吁。

方回　离婺源过古荐注口张村三渡遂登五岭
    卧闻邻客晓先发，亦束寝衣辞旅榻。
    急雨顿止风稍动，空山微凉路不滑。
    溪流向西吾适东，舟渡者三更横纵。
    人心最险天自易，左路欲穷须右通。
