<!-- { "loadSidebar": true } -->
    开年几许他乡泪，尽付穷途与素丝。

宋祁　偶思桓景登高故事
    桓景全家遂得仙，佩萸吹菊对陶然。
    汝南鸡犬缘何事，不似淮王许上天。

宋祁　偶作
    人远言都废，身闲道转迂。
    是非才一马，多少但双凫。
    学稼惭农老，还山笑客逋。
    嘶蝉何所谓，相伴据庭梧。

宋祁　偶作
    薄暮歌钟宴平乐，黎明车骑过宜春。
    身长六尺饥将死，唯是平原厌次人。

宋祁　偶作
    隼被鷃姿知有累，豺惊羊质固非真。
    谩說鲁国多儒士，敢到君门止一人。

宋祁　偶作二首
    去国日云久，寥寥双鬓衰。
    长安举头近，漳浦窜身危。
    沫竢穷鳃煦，春非坠叶知。
    一廛先畝在，扶耒有归期。

宋祁　偶作二首
    衰翁好藏密，移病此侨居。
    白眼慵迎客，青泥倦补书。
    风侵残昼纲。烟锁蔽春樗。
    惟有伊蒲士，相从乐饭蔬。

宋祁　偶作寄季长学士
    已是南宫素发郎，尚持衰味对风光。
    爱吟讵敢追梁甫，倚醉时能问葛彊。
    才苦空疏残史牒，分从澄汰补衣囊。
    江楼夜月清高地，试问同君一据床。

宋祁　庞秘校掾九江兼归汝南迎侍
    长停愁不浅，征袂拂残梅。
    潘御家园近，毛欣府檄来。
    晨羞鱼尾洁，春溜鸭头催。
    拄颊谈无对，参卿掾有才。
    城隅山叠映，楼户月弦开。
    廨树藏环感，因君寄九迴。

宋祁　陪季秋大宴
    秘殿霞暾几刻移，天临法座俨朝緌。
    鱼龙雾暗充庭后，羯鼓风乾解渴时。
    山答欢声来广座，花留和气入繁枝。
    自怜待从非方朔，不识壶{左齿右虑}是隐词。

宋祁　陪谢紫微晚泛
    积雨涨秋濠，轻舟共此邀。
    菰蒲敛鋩锷，莲芡熟橐韬。
    岸静鱼跳月，林喧鸟避篙。
    归时兴不浅，风物正萧骚。

宋祁　蓬池二首
    大道来中县，馀粮遍近原。
    狙林朝芋陨，豳屋昼茅喧。
    短日方催暮，低云屡向繁。
    我忧宁易写，惟有悄无言。

宋祁　蓬池二首
    天形垂沆漭，原势带纡馀。
    社久熏无鼠，渊澄察见鱼。
    駉駉开牧庌，蹇蹇度柴车。
    却望斜阳市，行人掉臂初。

宋祁　蓬池写望
    旷望蓬池上，池平失素波。
    鸱鸢貌闲暇，樗栎意婆娑。
    雾日垂金彗，烟峰晦钿螺。
    回瞻百常阙，非为五噫歌。

宋祁　屏居寄献侍讲孙尚书
    侨版农廛陋，飞灰岁琯周。
    危疴负薪困，生事播精求。
    雨露遗幽谷，乾坤占一丘。
    惟馀道边树，独为报春游。

宋祁　七不堪诗七首
    一不堪，性嗜日高寝。
    痓鼓震馀梦，星毛欹倦枕。

宋祁　七不堪诗七首
    二不堪，草野乐垂钓。
    泼泼锦鳞游，籫籫翠竿掉。

宋祁　七不堪诗七首
    三不堪，坐痹不得摇。
    汤沐乏薰濯，虮蝨喜爬搔。

宋祁　七不堪诗七首
    四不堪，不喜谢书疏。
    正无力笔能，拙作餐饭句。

宋祁　七不堪诗七首
    五不堪，未始临丧吊。
    倍重秦失号，礼讥老聋笑。

宋祁　七不堪诗七首
    六不堪，不乐俗人共。
    聒聒沸蝈集，纷纷臭孥众。

宋祁　七不堪诗七首
    七不堪，束绅对文案。
    史若凫鸭趋，文惊朱墨抏。

宋祁　七夕
    乌鹊桥头羽盖移，秋风长有隔年期。
    七襄终日难成报，不是星娥织作迟。

宋祁　七夕
    开秋七夕到佳辰，里俗争夸节物新。
    乌鹊桥头已凉夜，黄姑渚畔暂归人。
    裴回月御斜光敛，宛转蛛丝巧意真。
    卜肆沈冥谁复问，年年槎路上天津。

宋祁　七夕
    西南新月玉成鉤，奕奕神光渡饮牛。
    素彩低浮承露掌，清香不散曝衣楼。
    天边华幄催云卷，星外横桥伴客愁。
    莫使银河到沧海，人间沟水易东流。

宋祁　七月二十八日
    秋物向摇落，客心真悄然。
    高风已凉夜，澹月始晴天。
    拂幌单綀怯，凝尘故扇捐。
    露华休早滴，羁鹄不曾眠。

宋祁　七月二十七日
    客雁归何处，寒螀鸣不休。
    兼之清夜永，副以长年愁。
    家令有移带，中郎馀白头。
    此怀诚自感，何赖怨高秋。

宋祁　七月六日绝句
    积雨古墙生绿衣，幽花点点弄秋姿。
    黄昏楼角看新月，还是年年牛女时。

宋祁　齐云亭
    凭高徙倚不成下，把酒直送斜阳曛。
    遮回西北望乡眼，遭箇亭亭车盖云。

宋祁　齐云亭
    归云片片鸟行没，晚日寸寸城阴生。
    林下本无苏合弹，栖乌何事向人惊。

宋祁　齐云亭凭高有感
    凭高极目意茫然，坐对淮南摇落天。
    空把归心同客雁，遂将缄口伴寒蝉。
    一罇醒醉黄花外，万事萧条白发前。
    谁取长弓射鸟翼，休教西日送凋年。

宋祁　齐云亭晚瞩
    山暝日云稷，天清风寖和。
    树花红暗淡，城草绿坡陀。
    归艇衝烟去，昏凫接翅过。
    年华无限乐，判作是狂歌。

宋祁　千叶牡丹
    濯水锦窠艳，颓云仙髻繁。
    全欹碧槲叶，独占紫球栏。
    谁谓萼华极，芳心多隐桓。

宋祁　钤辖冒上閤就移知雄州
    聚散非一端，贤逸难两遂。
    拥节北临边，安得久交臂。
    此行讵不远，印瑞三且二。
    背剑车炙輠，径秦骖舞辔。
    雄州乃剧藩，喉领塞南地。
    译通老上庭，道系单于使。
    适馆授主粲，乘韦交客贽。
    列戍俨趋风，诸将走咨事。
    应变君所长，立功今可冀。
    君家诚易知，世烈在青史。
    齐楚异姓王，阴邓后家里。
    券字金对行，戟带霞交尾。
    瀎源无近波，高峰本洪址。
    行矣励壮猷，公侯当复始。

宋祁　乾元节锡庆院燕
    盛节推慈洽宴觞，千官不拜俨分行。
    搊弹并给黎园部，曼衍争趋角觝场。
    传炙濯罍纷络绎，神仙緕树互低昂。
    名酋面内千胥乐，欢译遥通戴斗香。

宋祁　遣吏视诸公茔树回有感　文靖吕丞相
    庆历公三入，边陲扰太平。
    啖金真间敌，挠酒不寒盟。
    上印情虽切，然髭病遽轻。
    惜哉天弗憗，宸幄泪先横。

宋祁　遣吏视诸公茔树回有感　文正王丞相
    两朝推巨德，万务罄斯猷。
    汉日左右手，尧年忠孝侯。
    名言天下满，故事省中留。
    宸篆旌碑首，刊文又几秋。

宋祁　遣吏视诸公茔树回有感　宣献宋公
    昔去劝明辟，俄归参大钧。
    公孙未及相，诸葛已伤神。
    名待天渊蔽，文争日月新。
    英魂同玉树，不向土中春。

宋祁　侨居二首
    抱病苦幽忧，都城困倦游。
    身抛秃翁版，言入稗家流。
    世路风波恶，天涯日月遒。
    危心正无泊，持底喻穷愁。

宋祁　侨居二首
    公宇静寥寥，居然俗意销。
    屐閒谁记齿，带适自忘腰。
    亩首秋残获，城西日暮樵。
    比来行乐熟，随意度溪桥。

宋祁　侨屋睹燕葺旧巢因赠
    穷檐双越燕，一再共年华。
    巢户差眠尾，泥痕燥哺花。
    惜无文杏庇，犹免翠帘遮。
    所赖同鸡德，新丰遂识家。

宋祁　侨庑
    瞿昙少病否，司寇正归欤。
    不凿墙坯遁，犹烦里旅居。
    饭舂霜棱粟，羹糁雪畦蔬。
    愿受为氓籍，闲披种树书。

宋祁　清晖亭
    亭外大江流，亭前万里舟。
    春波赋别地，秋水送归愁。
    客路风烟阔，年光日月遒。
    瑶华何所为，从古伴离忧。

宋祁　清明
    晓日东南欲照梁，藏鸦密柳暗横塘。
    行庖束蜜停晨爨，别馆熏衣冷夜香。
    陌上鲜风横去幰，阳滨翠潋泛行觞。
    独嗟楚客流芳晚，淹卧愔愔带眼长。

宋祁　清明日集西园
    日日西园春思催，携觞结客上高台。
    正缘从事青州至，更许书生洛下来。
    早叶已成花半落，新巢未定燕千回。
    芳辰物物皆堪爱，并作高阳倒载媒。

宋祁　清明值雨
    有渰兴芳序，馀寒惜惨悽。
    远山沈向尽，杂树望先迷。
    天阔都成暝，云昏本自低。
    漂灰禁馀火，浮棗祓残溪。
    槛簊风争亚，汀凫夜不栖。
    篷声攒钓渚，蓑滴拥烟畦。
    积润侵重构，长严压晓鼙。
    游人盘马路，独漉逐春泥。

宋祁　晴云
    春空无际碧，云意静悠悠。
    尽日随风驭，迎昏抱月钩。
    正宜衔迥陇，强欲蔽层楼。
    宋野何须问，鸿蒙正掉头。

宋祁　庆历初召为学士岁馀罢久之出守凡三十年还拜承旨感而成咏
    十八年前玷玉堂，当时绿发此苍苍。
    伤禽纵奋愁疮重，厩马虽还笑齿长。
    薰罢山炉飘暗烬，漱馀铜碗冰寒浆。
    须惭清切銮坡地，不是吾人得性场。

宋祁　琼花
    唐昌观中树，曾降九天人。
    銮驾久何许，雪英如旧春。

宋祁　秋霁二首
    晓河回北陆，夕雨净西郊。
    水足鱼忘喣，林寒鸟恋巢。
    阁苔浮绿晕，社橘老丹包。
    谁与同真想，清风是淡交。

宋祁　秋霁二首
    气爽无馀暑，天高不住阴。
    霞残仍是绮，风冷即名金。
    烟沼双鱼乐，霜郊一鹗心。
    此时灵运唱，无复答愁霖。

宋祁　秋气
    清浊还二仪，秋气飒然肃。
    溪洁潦已残，林疏条自矗。
    寒蛩思长隺，归燕眷华屋。
    凋年自兹始，乡怀念松菊。

宋祁　秋热
