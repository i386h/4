<!-- { "loadSidebar": true } -->
    回首金铺兽面，步虚声在天风。

范成大　冬至日天庆观朝拜，云日晴丽，遥想郊禋庆成，作髈喜口号
    淅淅霜风不满旗，紫烟黄气捧朝曦。
    五更贯索埋光後，万里钩陈放仗时。
    留滞周南无旧事，布宣汉德有新诗。
    丰年四海皆温饱，愿把欢心寿玉巵。

范成大　冬至日铜壶阁落成
    走偏人间行路难，异乡风物杂悲欢。
    三年北户梅边暖，万里西楼雪外寒。
    已办鬓霜供岁龠，仍拚髀肉了征鞍。
    故园云物知何似？试上东楼直北看。

范成大　冬至晚起，枕上有怀晋陵杨使君
    新衣儿女闹灯前，梦里庄周正栩然。
    骑马十年听晓鼓，人生元有日高眠。
    多稼亭边有所思，冬来捻却几行髭。
    也应坐拥黄紬被，断角孤鸿总要诗。

范成大　冬至夜發峽州舟中作
    舟中萬里行，燈下一陽生。
    不减在家好，都忘为旅情。
    霜干飈愈勁，雲淡月微明。
    况有詩兼酒，樽前莫問更。

范成大　读白傅洛中老病後诗戏书
    乐天号达道，晚境犹作恶。
    陶写赖歌酒，意象颇沉著。
    谓言老将至，不饮何时乐。
    未能忘暖热，要是怕冷落。
    我老乃多戒，颇似僧律缚。
    闲心灰不然，壮气鼓难作。
    岂惟背声尘，亦自屏杯酌。
    日课数行书，生经一囊药。
    或使白公见，应讥太萧索。
    当否竟如何　我友试商略!

范成大　读甘露遗事
    神理人情本不同，绝怜鼠辈幸元功。
    天公盍假毛氂助，成败都悬反掌中。

范成大　读甘露遗事
    上林辇路草青青，谁向凭高识圣情？
    谩展东封图昼看，不如醲酒乱平生。

范成大　读史
    登坛策刘项，卧卢料曹孙。
    探懹取事业，一一如印圈。
    英豪盖天资，八极入控抟。
    由来事成毁，只系手覆翻。
    玉虹朝贯日，剑气夜烛天。
    虽欲避功名，何处蛰龙鸶。
    我生後千载，愚暗难具言。
    长大但食粟，闵凶不能文。
    麦豆已难辨，楣梲固不分。
    抱瓮灌圃畦，截竿避城门。
    智略类如此，何以超篱籵。
    龟刳始神筴，木断方牺尊。
    朝市有机阱，冠裳或钳髡。
    兹事定不暗，吾其老泥蟠。
    敢云善用短，聊复强自宽。

范成大　读史
    百岁亏成费械机，乌鸢蝼蚁竟同归。
    一檠灯火挑明灭，两眼昏花管是非。

范成大　读史
    堂堂列传冠元功，纸上浮云万事空。
    我若材堪当世用，他年应只似诸公。

范成大　读史
    镂冰琢雪战毛氂，画饼声名骨朽时。
    汗简书青已儿戏，岘山辛苦更沉碑！

范成大　读唐太宗纪
    宫府相图势不收，国家何有各自谋。
    纵无管蔡当时例，业已弯弓肯罢休！
    弟兄相贼斁天伦，自古无如舜苦辛。
    掩井捐阶危万死，不闻亲杀鼻亭神。
    佐命诸公趣夜装，争言社稷要灵长。
    就令昆季尸神器，未必唐家便破亡。
    建成回马欲驰归，元吉行趋武德闱。
    若使两人俱得去，却於何处极兵威？
    嫡长承祧有大伦，老公爱子本平均。
    只知世上寻常理，争信英雄解灭亲。

范成大　独游虎跑泉小庵
    苔径弯环入，茅斋取次成。
    蔓花缘壁起，闲草上阶生。
    宿雨松篁色，新晴燕雀声。
    筒泉烹御米，聊共老僧倾。

范成大　渡淮
    船旗衮衮径长淮，汴口人看拨不开。
    昨夜南风浪如屋，果然双节下天来。

范成大　渡太湖
    囊风阁雨半晴阴，惨淡谁知造化心。
    委命浮沉惟一叶，计身轻重亦千金。
    红尘犹道不胜险，白浪莫嗔如许深。
    晚得芗山堪寄缆，卧听鼍吼与龙吟。

范成大　峨眉县
    穷乡未省识旌旄，鸡犬欢呼巷陌骚。
    村媪聚观行绩布，野翁迎拜跽然蒿。
    泉清土沃稻芒蚤，县古林深槐舑高。
    珍重里儒来献颂，盛言千载此丘遭。

范成大　鄂州南楼
    谁将玉笛弄中秋。黄鹤飞来识旧游。
    汉树有情横北渚，蜀江无语抱南楼。
    烛天灯火三更市，摇月旌旗万里舟。
    却笑鲈乡垂钓手，武昌鱼好便淹留!

范成大　耳鸣
    风号高木水翻洪，历历音闻不是聋。
    一任大千都震吼，便从卷叶订圆通。

范成大　耳鸣戏题
    历历从何起，冷冷与耳谋。
    人言衰相现，我以妄心求。
    远磬山房夜，寒蜩陇树秋。
    圆通无别法，但自此根修。

范成大　二偈呈似寿老
    法法刹那无住，云何见在去来。
    若觅三心不见，便从不见打开。
    孟说所过者化，庄云相代乎前。
    何处安身立命？饥餐渴饮困眠。

范成大　二月二十七日病後始能扶头
    复幕重帘苦见遮，暮占栖雀晓占鸦。
    残灯煮药看成老，细雨鸣鸠过尽花。
    心为蚤衰元自化，发从无病已先华。
    更蒙厉鬼相提唱，此去山林属当家。

范成大　二月三日登楼，有懹金陵、宣城诸友
    百尺西楼十二栏，日迟花影对人闲。
    春风已入片时梦，寒食从今数日间。
    折柳故情多望断，落梅新曲与愁关。
    诗成欲访江南便，千里烟波万叠山。

范成大　发合江数里，寄杨商卿诸公
    临分满意说离愁，草草无言祗泪流。
    船尾竹林遮县市，故人犹自立沙头。

范成大　发荆州
    初上篷笼竹笮船，始知身是剑南官。
    沙头沽酒市楼暖，径步买薪江墅寒。
    自古秦吴称绝国，于今归峡有名滩。
    千山万水垂垂老，只欠天西蜀道难。

范成大　番阳湖
    凄悲鸿雁来，泱漭鱼龙蛰。
    雷霆一鼓罢，星斗万里湿。
    波翻渔火碎，月落村舂急。
    折苇已纷披，衰杨尚僵立。
    长年畏简书，今夕念蓑笠。
    江湖有佳思，逆旅百忧集。

范成大　翻襪庵夜坐闻雨
    闲门冷落静无哗，小阁帘帏密自遮。
    日晚课程丹灶火，夜深光景佛灯花。
    人生宁有病连岁，身世略如僧在家。
    步屧寻春非老伴，任教风雨唤雷车。

范成大　范村午坐
    好风入修篁，槁叶舞而堕。
    断续一蛩吟，高下双蝶过。
    冻樾午阴圆，静极成痴坐。
    老便几杖供，慵废诵弦课。
    蒲团软易暖，因来百骸惰。
    四傍无人声，谁惊短梦破。

范成大　范村雪后
    习气犹余烬，钟情未湿灰。
    忍寒贪看雪，讳老强寻梅。
    熨贴愁眉展，勾般笑口开。
    直疑身健在，时有句飞来。

范成大　范老前岁相别，约归括苍，便游四明，今不知何地？暇日有怀
    春色重来意未阑，故人一去肯复还。
    括苍洞天归旧隐，补陀海岸寻神山。
    杖屦云烟远游乐，衣裳风雪行路难。
    鸿飞冥冥鸥浩荡，安得置之鸡鹜间？

范成大　范氏庄园
    夕阳尘土涨郊墟，六六峰头梦觉余。
    竹色唤人来下马，乱蝉深处有图书。

范成大　范阳驿
    邮亭偪仄但宜冬，恰似披裘坐土空。
    枕上惊回丹阙梦，屋头白塔满铃风。

范成大　方竹杖
    竹君面个个团团，此士刚方独凛然。
    外貌中心俱壁立，任从痴子削教圆。

范成大　舫＊晚憩
    心作万缘起，境生千劫忙。
    谁同油幕静，独对篆烟长。
    有尽天魔力，无穷海印光。
    雨余弦月上，尘界本清凉。

范成大　舫斋信笔
    燕居故可乐，病卧翻可怜。
    身闲傥更健，其人半神仙。
    既无扬州鹤，龙钟任吾年。
    南齐深而明，略似西江船。
    船中何所有，药气杂炉烟。
    亲朋稀老伴，暂来即飘然。
    秋蝇独恋恋，终朝相扑缘。
    霜晴日色浓，窗纸烘春妍。
    但愁添眼花，暝坐聊参禅。
    困从定中生，瞢腾梦相牵。
    三昧未得力，十魔方现前。
    欠伸付一笑，朽腐难雕镌。
    东蓝午斋动，风顺钟鼓传。
    家人亦相呼，趣具先生餐。
    牛齝能几何？蝉腹易便便。
    此日虽可惜，姑付食与眠。

范成大　放鹤亭
    石门关外古亭基，树老藤枯野径微。
    放鹤道人今不见，故应人与鹤俱飞。

范成大　放下庵即事三绝
    无风香篆吐长丝，收架凝尘不下帷。
    鸟雀声和晴日暖，午窗扪虱坐多时。

范成大　放下庵即事三绝
    病後天魔不战降，梦中千顷白鸥江。
    心空境寂声尘尽，却爱秋蝇扑纸窗。

范成大　放下庵即事三绝
    闭门幽僻断经过，静极兼无雀可罗。
    林下故人知几个，就中老子得闲多。

范成大　放鱼行
    水落塘枯鱼卧陆，小儿抱取不濡足。
    昂藏赤＊亦垂头，背负玄鳞三十六。
    家人涤砧不辞劳，云有素书金错刀。
    嗟予赎放岂徼福，忍把汝命供吾饕。
    如今已脱张胡子，好上龙门饮湖水。
    不然崛起载飞仙，切莫颠狂称长史。

范成大　放舟风复不顺，再泊马当，对岸夹中马当水府＊小说所载神助王勃一
    万里江随倦客东，马当山嘴勒孤篷。
    无才解赋珠帘雨，谁肯相赊一席风。

范成大　放舟风复不顺，再泊马当，对岸夹中马当水府＊小说所载神助王勃一
    禁江上口柏山东，三日荒寒系短篷。
    却忆宫亭湖里去，随人南北解分风。

范成大　妃子园
    露叶风枝驿骑传，华清天上一嫣然。
    当时若识陈家紫，何处蛮村更有园。

范成大　丰都观
    神仙得者王方平，谁其继之阴长生。
    石炉丹气常夜明，宠光万柏森千龄。
    峡山逼仄岷江萦，洞宫福地古所铭。
