<!-- { "loadSidebar": true } -->
    文章六经来，汗漫十牛车。
    譬如观沧海，细大极龙虾。
    古人以圣学，未肯废百家。
    旧山木十围，斋堂绿阴遮。
    红稻香盂饭，黄鸡厌食鲑。
    摩挲垂腴腹，颇复读书耶。
    念汝齿壮矣，无妇助烹茶。
    父兄亦怜汝，须儿牧犬豭。
    且伐千章木，赠行当马檛。
    赢粮果後时，定随八月槎。
    觉民在林中，丁丁闻兔羋。
    奉身甚和友，干父办咄嗟。
    台源吟松籁，先生岸巾纱。
    留客醉风月，盘箸供柔嘉。
    仍工朱丝弦，洗心拂奇邪。
    孤臣发楚调，倾国怨胡笳。
    把笔学周鼓，字形锥画沙。
    诗书乃宿好，不为蓬生麻。
    元明祖师禅，妙手发琵琶。
    已无富贵心，鼓吹一池蛙。
    天民服农圃，颇复秋敛賒。
    下田督未耘，入岭按新畲。
    悉力输王赋，至今困生涯。
    知命叔山徒，炉香严佛花。
    惟思苾刍园，脱冠著袈裟。
    起家望两季，佩金蹋朝韞。
    嘉鱼在南国，宗庙荐鱨鲨。
    我为万夫长，朝论不齿牙。
    剌头簿领中，蚤虱废搔爬。
    世累已缠缚，官箴易疵瑕。
    何时烟雨里，驱羊入金华。
    遣奴迫王事，不暇学惊蛇。

黄庭坚　代书寄翠岩新禅师
    山谷青石牛，自负万钧重。
    八风吹得行，处处是日用。
    又将十六口，去作宜州梦。
    苦忆新老人，是我法梁栋。
    信手斫方圆，规矩一一中。
    遥思灵源叟，分坐法席共。
    聊持楚狂句，往作天女供。
    岭上早梅春，参军憀独弄。

黄庭坚　到官归志浩然二绝句
    雨洗风吹桃李净，松声聒尽鸟惊春。
    满船明月从此去，本是江湖寂寞人。

黄庭坚　到官归志浩然二绝句
    鸟乌未觉常先晓，笋蕨登盘始见春。
    敛手还他能者作，从来刀笔不如人。

黄庭坚　到桂州
    桂岭环城如雁荡，平地苍玉忽嶒峨。
    李成不在郭熙死，奈此百嶂千峰何。

黄庭坚　悼往
    西风悲兮败叶索索，照陈根兮秋日将落。
    彷佛兮梦与神遇，顾瞻九泉兮岂其可作。
    俄有悲乎之羽虫兮，自伤时去物改，
    拥旧柯而孤吟。四郊莽苍声断裂兮，
    久而不胜其叹音。平生之梗概兮欲萧萧而去眼，
    将绝之言语兮忽历历而经心。谓逝者有知兮，
    何喜而弃此去也。谓逝无知兮，
    谁职为此梦也。凭须臾之不再得兮，
    哀此言之不予听。回廊窈窕月皓白兮，
    无复曩时之履声。◇◇平生之余制兮，
    芗泽其犹未沫。虽飘飘其日败兮，
    吾不忍改其此佩。愁薨薨其中予兮，
    如醳酒之不化。歨别离之几时兮，
    谁与此夏日冬夜。自我先兮一无穷，
    在我後兮亦一无穷。六七十便了一生兮，
    何异木末之有狂风。待外物而造适兮，
    固不若放之自得之场。彼庄生之一缶兮，
    亦何异荀氏之神伤。吾固知藏於天者至精，
    交於物者甚粗。饮泣为昏瞳之媒，
    幽忧为白发之母。忧来泣下不可安排兮，
    如孟津之捧土。彼寒暑之寖化兮，
    天地尚不能以朝莫。目茕茕而不寐兮，
    夜亹亹而过中。虽来者犹不可待兮，
    恐不及当时之从容。

黄庭坚　道中寄公寿
    坡陀羸马暮云昏，苦忆兔园高帝孙。
    子舍芝兰皆可佩，後房桃李总能言。
    秋千门巷火新改，桑柘田园春向分。
    病酒相如在行役，梁王谁与共清樽。

黄庭坚　道中寄景珍兼简庚元镇
    传语濠州贤刺史，隔年诗债几时还。
    因循樽俎疏相见，弃掷光阴只等闲。
    心在青云故人处，身行红雨乱花间。
    遥知别後多狂醉，恼杀江南庚子山。

黄庭坚　德孺五丈和之字诗韵难而愈工辄复和成可发一笑
    且然聊尔耳，得也自知之。
    独笑真成梦，狂歌或似诗。
    照滩禽郭索，烧野得伊尼。
    早晚来同醉，僧窗卧虎皮。

黄庭坚　登快阁
    痴儿了却公家事，快阁东西倚晚晴。
    落木千山天远大，澄江一道月分明。
    朱弦已为佳人绝，青眼聊因美酒横。
    万里归船弄长笛，此心吾与白鸥盟。

黄庭坚　登南禅寺怀裴仲谋
    茅亭风入葛衣轻，坐见山河表里清。
    归燕略无三月事，残蝉犹占一枝鸣。
    天高秋树叶公邑，日暮碧云樊相城。
    别後寄诗能慰我，似逃空谷听人声。

黄庭坚　雕陂
    雕陂之水清且泚，屈为印文三百里。
    呼船载过七十余，褰裳乱流初不记。
    竹舆岖垭山径凉，仆姑呼妇声相倚。
    篁中犹道泥滑滑，仆夫惨惨耕夫喜。
    穷山为吏如漫郎，安能为人作嚆矢。
    老僧迎谒喜我来。吾以王事笃行李。
    知民虚实应县官，我宁信目不信耳。
    僧言生长八十余　　县令未曾身到此。

黄庭坚　吊死心禅师偈
    海风吹落楞伽山，四海禅徒著眼看。
    一把柳　　收不得，和烟搭在玉栏干。

黄庭坚　丁巳宿宝石寺
    钟磬秋山静，炉香沉水寒。
    晴风荡蒙雨，云物尚盘桓。
    沦茗赤铜椀，笕泉苍烟竿。
    红榴罅玉房，幺橘委金丸。
    枕簟已思燠，饭羹可加餐。
    观己自得力，谈玄舌本乾。
    理窟乃块然，世故浪万端。
    牛刀经肯綮，古人贵守官。
    摩挲发硎手，考此一丘盘。

黄庭坚　定交诗二首效鲍明远体呈晁无咎
    建酉金为政，摇落草木衰。
    除瓜陇亩净，邵平无米炊。
    满家色藜藿，诗书不賙饥。
    平生晁公子，正用此时来。
    定交无一物，秋月以为期。
    执持荆山璧，要我雕琢之。
    破斧不能柯，况乃玉无疵。
    危冠论百揆，备乐奏四时。
    成功彼有命，用舍君自知。
    收身渺江湖，岁晚白鸟嬉。
    开径蒲苇中，倚锄望君归。
    闭塞乃非道，不才当尔为。

黄庭坚　定交诗二首效鲍明远体呈晁无咎
    建鼓求亡子，原非入耳歌。
    除去绿绮尘，水深山峨峨。
    满堂悦秦声，君独用此何。
    平分感秋节，空阔湛金波。
    定夜百虫息，高论听悬河。
    执揽北斗柄，斟酌四时和。
    破屋仰见星，得子喜且多。
    危柱无安弦，野水自盈科。
    成道在礼乐，成山在丘阿。
    收此桑榆景，相从寄琢磨。
    开怀溟海阔，百怪出蛟鼍。
    闭藏愿自爱，惊人取谴诃。

黄庭坚　东禅长老梦偈
    伐木丁丁斧下鸣，隔溪便应谷中声。
    不因蘯末微风起，漂影溪光本自明。

黄庭坚　东观读未见书
    汉规群玉府，东观近宸居。
    诏许无双士，来观未见书。
    皇文开万卷，家学陋三馀。
    竹帛森延阁，星辰绕直庐。
    诸生起孤贱，天子自吹嘘。
    愿以多闻力，论思补帝裾。

黄庭坚　东林寺二首
    白莲种山净无尘，千古风流社里人。
    禅律定知谁束缚，过溪沽酒见天真。

黄庭坚　东林寺二首
    胜地东林十八公，庐山千古一清风。
    渊明岂是难拘束，正与白莲出处同。

黄庭坚　东坡画竹赞
    孤生危苦，播荡风雨。
    岁不我与，誓将寻斧。
    刳心达节，万籁中发。
    黄锺同律，伟哉造物。

黄庭坚　东坡先生真赞三首
    子瞻堂堂，出於峨眉，
    司马班扬。金马石渠，
    阅士如墙。上前论事，
    释之冯唐。言语以为阶，
    而投诸云梦之黄。东坡之酒，
    赤壁之笛，嬉笑怒骂，
    皆成文章。解羁而归，
    紫微玉堂。子瞻之德，
    未变於初尔，而名之曰元佑之党，
    放之珠厓儋耳。方其金马石渠，
    不自知其东坡赤壁也。及其东坡赤壁，
    不自意其紫微玉堂也。及其紫微玉堂，
    不自知其珠厓儋耳也。九州四海，
    知有东坡。东坡归矣，
    民笑且歌。一日不朝，
    其间容戈。至其一丘一壑，
    则无如此道人何。

黄庭坚　东坡先生真赞三首
    岌岌堂堂，如山如河。
    其爱之也，引之上西掖銮坡。
    是亦一东坡，非亦一东坡。
    槁项黄馘，触时干戈。
    其恶之也，投之於鲲鲸之波。
    是亦一东坡，非亦一东坡。
    计东坡之在天下，如太仓之一稊米。
    至於临大节而不可夺，则与天地相终始。

黄庭坚　东坡先生真赞三首
    眉目云开月静，文章豹蔚虎炳。
    逢世爱憎怡怡，五朝公忠炯炯。

黄庭坚　都下喜见八叔父
    一别七冬夏，几书通置邮。
    冥鸿难借问，江鲤多沈浮。
    心因梦想去，迹为山川留。
    叔趋丹凤阙，身向卧龙洲。
    邂逅入关马，同时解辔秋。
    别後事万端，向来身百忧。
    咨嗟旧田园，恸哭新松楸。
    稍询耆旧间，太半归山丘。
    小儿携妇子，襁褓皆裹头。
    青灯照逆旅，呼酒濯乱愁。
    破啼为笑语，霜夜尽更筹。
    岁寒叔旧节，况又高春秋。
    老松心更概，绿竹气和柔。
    言如不出口，体若不胜裘。
    德音润九里，政事无全牛。
    诗成戏笔墨，清甚韦苏州。
    篆籀有志气，当於古人求。
    自悲闻道晚，涉世如虚舟。
    虽无触物意，傥亦遭骂咻。
    稍窥性命学，未穷言行尤。
    息心待自信，渺如大河流。
    堤防小不密，一决败数州。
    安得心服礼，不见为疮疣。
    荆鸡变化材，鹄卵滞阴幽。
