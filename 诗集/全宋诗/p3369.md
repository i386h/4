<!-- { "loadSidebar": true } -->
    扫罢残冰雪辱临，唤回前雪与争新。
    禁持酒力难为圣，倚赖诗肠即有神。
    朝气颠狂从自舞，夜声骚屑会相亲。
    白蘯满眼长安梦，三月杨花覆锦茵。

项安世　次韵朱通判寄示盘龙山观瀑诗
    百尺山头下玉龙，吾人到此得参同。
    河来积石崑崙顶，日出蓬莱碧海东。
    直自阴阳随处有，强分泉火本来空。
    君看击石还呵砚，燥湿先生一性中。

项安世　次韵自咏
    生意断无几，死灰难复然。
    世方尊腊腊，吾亦梦先边。
    江水青无地，岩云白似天。
    短蓑将鬓发，听唱谢郎船。

项安世　次韵自咏
    杂剧只如此，古人谁不然。
    渭南寻竹坞，杜曲卖桑田。
    石裂山衔羽，松明火带烟。
    夜深随射虎，归路恐迷阡。

项安世　次曾宣干焕送别韵
    戎事急于翻白饼，人情难似塞黄河。
    谁能戴雪三千丈，更踏冲风十二波。
    父老共倾同社酒，儿童齐唱牧牛歌。
    烦君为较田家乐，比似兵家孰少多。

项安世　崔成州将赴官招客剧饮次袁主管韵
    饮量诗才总不悭，一襟离绪竟难宣。
    横行秦徼看飞将，流落巴山记散仙。
    较第宾朋胜酒盏，留连僮仆费金钱。
    更阑上马情怀恶，仿佛沧江送画船。

项安世　崔成州将赴官招客剧饮次袁主管韵
    段家池馆已灰烟，更说江家六百年。
    但有小桥通绿水，不妨高阁看青天。
    钟山月到东城有，淮口潮来上闸边。
    两行红旗射西日，明朝汉使点楼船。

项安世　答陈江州和少游梅花韵见寄
    叶似枯疏元不槁，枝似横斜元不倒。
    几年花卉受渠欺，无限时人被渠恼。
    冰霜冷淡妒人香，桃李衰迟嗔我早。
    露中梳洗怕添妆，雪里埋藏畏称好。
    陇头村外忽想见，万紫千红遭一扫。
    却因计早遂成迟，桃杏开时吾已老。
    楼头片片逐鸣笳，帘额纷纷堕芳草。
    赖凭金弹賏微酸，长为天公转芒昊。

项安世　答杜仲高来书哭兄伯高及辛待制且言杜氏至仲高始预荐榜
    康庐之麓蠡之皋，太息书来杜仲高。
    待制功名千古杰，贤良文字万夫豪。
    泪痕频向西风滴，场屋新随举子曹。
    且为门阑辟青紫，轲亲威父一生劳。

项安世　答贺者
    自闻诸贤兴，便谓我当出。
    亲朋愿其贵，贺者日盈室。
    虽感贺者情，奈此十年疾。
    平生万事伪，独有病是实。
    下床足挛圈，出户肤憯栗。
    空怀魏牟心，未遇卢扁术。
    向来谓求已，那料见今日。
    幸逢世和平，吾愿良已毕。
    诸贤致嘉靖，即与我身一。
    政恐我自为，粗疏更难必。

项安世　答刘知县咏雪
    一夜云潢剪素娥，平明门外奈诗何。
    灞桥郑五方如许，冰柱刘叉更患多。
    众版并题吾岂敢，扁舟乘兴子能过。
    不嫌茅舍无氈否，共续长安慷慨歌。

项安世　答张功甫寺丞
    张叟至今怜项叟，杭州依旧忆荆州。
    亥年诗到子年答，十月书来正月收。
    了女了儿多已过，半饥半饱不须愁。
    且图今日胜前日，一任黑头成白头。

项安世　答张以道
    君时不可状，似是秋兰清。
    急著无近色，静嗅有馀馨。
    饥来食杞菊，不愿生鹅腥。
    长安三市里，杳杳一鸿冥。

项安世　大风中登长桥
    又拖筇杖过垂虹，粉柱丹梁五十洪。
    云气深深笼薄日，波声浩浩鼓长风。
    客船破胆经塘石，渔艇轻生逐钓筒。
    欲访三高无处问，悠悠千古见冥鸿。

项安世　大旱小雨
    白水莲天九泽浑，平田五月献龟纹。
    北人未识黄梅雨，千里争占赤土云。

项安世　大旱小雨
    稍觉丝丝来万弩，如闻隐隐动千军。
    夜窗一霎聊堪睡，未救田家卒岁勤。

项安世　大人生朝代诸儿五首以春风花草香为韵
    何物堪为寿，南华有大椿。
    根株天地远，枝叶岁时新。
    十倍大彭国，百分清渭滨。
    周星八千度，才是一番春。

项安世　大人生朝代诸儿五首以春风花草香为韵
    何物堪为寿，巢龟碧玉筒。
    龙洲多藕叶，上蔡足萧业。
    日月供呼吸，乾坤共始终。
    年年冰冻解，绿发戏春风。

项安世　大人生朝代诸儿五首以春风花草香为韵
    何物堪为寿，蟠桃照海涯。
    栽焙烦阿母，获守倩神酴。
    夏果收蕡实，春林炫缬花。
    等闲开结里，尘世几河沙。

项安世　大人生朝代诸儿五首以春风花草香为韵
    何物堪为寿，清宵桂花好。
    月殿转香风，云根长瑶草。
    金为碧海波，玉作青天道。
    万古镇扶疏，不逐秋风老。

项安世　大人生朝代诸儿五首以春风花草香为韵
    何物堪为寿，春山鹤算长。
    云边风驭稳，松上露巢香。
    顶浴丹砂润，翎梳白玉光。
    宝图双象转，长在寿星傍。

项安世　大人生朝六首　安世
    一秋六诰入于门，总是君恩与父恩。
    拔起单贫新氏族，训开痴骏小儿孙。
    于今教养功都就，畴昔乡闾道愈尊。
    乐事满怀无一欠，只消长寿看仍昆。

项安世　大人生朝六首　康孙
    隔江遥望小蓬莱，满眼风光入寿杯。
    涌起涛江为玉酒，泻开东海作金罍。
    山龙恰为供香兽，桥鲤真堪截锦腮。
    雁字满天霞正赤，染成诗轴胜于坯。

项安世　大人生朝六首　容孙
    一年好景是重阳，萸紫樨红菊更黄。
    可但初旬堪落帽，不□二九再飞觞。
    芝书况有重重庆，桂种仍傅衮衮芳。
    岁岁年年秋色里，玳筵红烛醉风光　　

项安世　大人生朝六首　庠孙
    角羁小小未多知，但识堆盘果实奇。
    星女机边榴粲粲，炎官繖底柿累累。
    绿皱紫殻如拳栗，玉液肌似碗梨。
    愿得仙翁千岁寿，长分馀颗及孙儿。

项安世　大人生朝六首　宜孙
    晓锵环佩谒仙灵，退著班衣戏宁馨。
    帝所已开天佑节，新闱又拜老人星。
    为臣为-　真逢运，斯万斯千并与龄。
    圣主萝图长奕奕，仙翁华发再青青。

项安世　大人生朝六首　寅孙
    岧峣丹阙六龙飞，浩荡鸿私下九围。
    花结初颁红锦帙，宝香新拜绿荷衣。
    未曾贺剌周闾里，又报升柴享禁闱。
    千岁几番蒙帝泽，一年两度被恩辉。

项安世　大人生日
    明日君开祝寿围o，今朝臣捧寿亲觞。
    愿亲有俾昌而大，与国无穷禄尔康。
    台上菊迟今始绽，堂前桂晚后弥芳。
    仙翁作计深长在，待看孙曾笏满床。

项安世　大人生日
    欲系银章望日边，先裁彩服拜亲前。
    自家及国欢情一，以顺移忠喜事连。
    兔管鸾笺松字日，金风玉露菊花天。
    十分领取无穷寿，否极如今合泰然。

项安世　大雪同官皆不入独坐道山简南湖张直阁
    久矣招渠不受催，忽然过我已佳哉。
    更于群玉峰峦里，拣得孤吟时节来。
    入竹叶间添茗供，点梅梢上献诗材。
    个般清绝今谁有，未必南湖此日开。

项安世　大雨
    闲里光阴已自娱，近添衰病更宜居。
    罗禽乐甚无宾客，庭草欣然罢吏胥。
    一霎阴风摧下箔，满堂流水唤开渠。
    家童莫笑先生急，雨过先生缓有馀。

项安世　大雨破块而入书籍尽湿
    容斋先生楚楼北，案上文书似山积。
    夜来醉卧不知晓，骊龙翻空作戏剧。
    巽二颠狂助叫号，吹下银河八千尺。
    阿香寤起推云车，铁鼓金轮吼空壁。
    先生鼻息正雷鸣，万状千声惊不得。
    兴阑无奈此生何，喷入寒窗弄文墨。
    海神推浪上蓬莱，天汉回波浸圭壁。
    苏卿引水灌西周，柱下老君翻藏室。
    子美多应是水仙，遗稿犹罹耒阳厄。
    初疑汉室滥觞馀，又如高凤堂中麦。
    儿童见者各心惊，先生笑罢吟肩侧。
    秦火虽焚道不焚，唐舟纵弱文难溺。
    摸索枯肠问雨师，奈我胸中真六籍。

项安世　代任阆州和人重午二首
    灵符高卧辟方良，宝剂旁搜纳众芳。
    穰穰人情随节变，冥冥古意与□长。
    新裁白雪罗衣润，旋剥黄金角饵香。
    尚想中流见荃棹，徘徊洲浦待巫阳。

项安世　代任阆州和人重午二首
    游龙蹴浪锦江高，节物惊人感二毛。
    京洛承平真富贵，江湖风物欢萧骚。
    荃芜有恨流千古，驽骥当年共一槽。
    圣处相期君不肯，自煎明焰泣流膏。

项安世　代宜孙
    潭潭厦屋照春天，初作生申第一筵。
    清畅惠和三月四，炽昌耆艾万年千。
    窦郎植桂枝枝茂，荀里生龙个个贤。
    汲井餐葵同此润，捧觞来赋从孙篇。

项安世　代赵丞相作尚书挽诗三首
    剑阁重来日，瀛洲仅阅旬。
    一从充保傅，五见易冬春。
    作圣工夫久，膺图岁月新。
    九重深悼处，早晚付经纶。

项安世　代赵丞相作尚书挽诗三首
    讲读真无敌，忠诚素有孚。
    谈经兼体用，论事极精粗。
    日已升暘谷，天方冒海隅。
    甘盘当保义，岂料岁年徂。

项安世　代赵丞相作尚书挽诗三首
    力小惭形渥，心同傒陈隆。
    忠能当世事，信可沃宸衷。
    长往公何遽，孤骞我最穷。
    老来难得泪，独为洒西风。

项安世　代作五首
    昼漏如今天共永，寿辰于此数难量。
    三千花实桃犹小，五日春秋木未长。
    羲宅巧占尧火正，娥宫新学羿弦张。
    两轮朝暮无穷照，可怕金乌玉兔忙。

项安世　代作五首
    一点阴机初昼迟，十分阳德正开离。
