<!-- { "loadSidebar": true } -->
    中岁饱忧患，进退每自持。
    长存鄙夫计，未免达士嗤。
    前日使胡罢，昼夜心南驰。
    中涂冰塞川，滉漾无津涯。
    仆夫执辔前，我亦忘止之。
    马眩足不禁，拉然卧中坻。
    异域非所息，据鞍几不支。
    昔尝诵楞严，闻有乞食师。
    行乞遭毒刺，痛刻侵肝脾。
    念觉虽觉痛，无痛痛觉知。
    念极良有见，遂与凡夫辞。
    我今亦悟此，先佛岂见欺。
    但尔不即证，欲往常迟迟。
    咄哉後来心，当与初心期。

苏辙　奉使契丹二十八首其十三神水馆寄子瞻兄四绝之二
    夜雨从来相对眠，兹行万里隔胡天。
    试依北斗看南斗，始觉吴山在目前。

苏辙　奉使契丹二十八首其十三神水馆寄子瞻兄四绝之三
    谁将家集过幽都，逢见胡人问大苏。
    莫把文章动蛮貊，恐妨谈笑卧江湖。

苏辙　奉使契丹二十八首其十三神水馆寄子瞻兄四绝之四
    虏廷一意向中原，言语绸缪礼亦虔。
    顾我何功惭陆贾，橐装聊复助归田。

苏辙　奉使契丹二十八首其十三神水馆寄子瞻兄四绝之一
    少年病肺不禁寒，命出中朝敢避难。
    莫倚皂貂欺朔雪，更催灵火煮铅丹。

苏辙　奉使契丹二十八首其十四木叶山
    奚田可耕凿，辽土直沙漠。
    蓬棘不复生，条干何由作。
    兹山亦沙阜，短短见丛薄。
    冰霜叶堕尽，鸟兽绝无托。
    乾坤信广大，一气均美恶。
    胡为独穷陋，意似鄙夷落。
    民生亦复尔，垢污不知怍。
    君看齐鲁间，桑柘皆沃若。
    麦秋载万箱，蚕老簇千箔。
    余粱及狗彘，衣被遍城郭。
    天工本何心，地力不能博。
    遂令尧舜仁，独不施礼乐。

苏辙　奉使契丹二十八首其十五虏帐
    虏帐冬住沙陀中，索羊织苇称行宫。
    从官星散依冢阜，毡庐窟室欺霜风。
    舂粱煮雪安得饱，击兔射鹿夸强雄。
    朝廷经略穷海宇，岁遗缯絮消顽凶。
    我来致命适寒苦，积雪向日坚不融。
    联翩岁旦有来使，屈指已复过奚封。
    礼成即日卷庐帐，钓鱼射鹅沧海东。
    秋山既罢复来此，往返岁岁如旋蓬。
    弯弓射猎本天性，拱手朝会愁心胸。
    甘心五饵堕吾术，势类畜鸟游樊笼。
    祥符圣人会天意，至今燕赵常耕农。
    尔曹饮食自谓得，岂识图霸先和戎。

苏辙　奉使契丹二十八首其十一奚君
    奚君五亩宅，封户一成田。
    故垒开都邑，遗民杂汉编。
    不知臣仆贱，漫喜杀生权。
    燕俗嗟犹在，婚姻未许连。

苏辙　奉使契丹二十八首其四古北口道中呈同事二首
    独卧绳床已七年，往来殊复少萦缠。
    心游幽阙乌飞处，身在中原山尽边。
    梁市朝回尘满马，蜀江春近水浮天。
    枉将眼界疑心界，不见中宵气浩然。

苏辙　奉使契丹二十八首其四古北口道中呈同事二首之一右赵侍郎
    笑语相从正四人，不须嗟叹久离群。
    及春煮菜过边郡，赐火煎茶约细君。
    日暖山蹊冬未雪，寒生胡月夜无云。
    明朝对饮思乡岭，夷汉封疆自此分。

苏辙　奉使契丹二十八首其五绝句二首之二
    日色映山才到地，雪花铺草不曾消。
    晴寒不及阴寒重，揽箧犹存未著貂。

苏辙　奉使契丹二十八首其五绝句二首之一
    乱山环合疑无路，小径萦回长傍溪。
    仿佛梦中寻蜀道，兴州东谷凤州西。

苏辙　奉使契丹二十八首其一次莫州通判刘冱韵二首之二
    平世功名路甚夷，不劳谈说更骑危。
    早年拭目看成赋，近日收心闻琢诗。
    古锦屡开新得句，敝貂方竞苦寒时。
    南还欲向春风饮，塞柳凋枯恐未知。

苏辙　奉使契丹二十八首其一次莫州通判刘冱韵二首之一
    北国亦知岐有夷，何尝烽火报惊危。
    拥旄绝漠闻嘉语，缓带临边出好诗。
    约我一樽迎嗣岁，待君三馆已多时。
    从今无事唯须饮，文字声名人自知。

苏辙　奉同子瞻荔支叹
    蜀中荔支止嘉州，余波及眉半有不。
    稻糠宿火却霜霰，结子仅与黄金侔。
    近闻闽尹传种法，移种成都出巴峡。
    名园竞撷绛纱苞，密清琼肤甘且滑。
    北游京洛堕红尘，吞笼白晒称最珍。
    思归不复为蓴菜，欲及炎风朝露匀。
    平居著鞭苦不早，东坡南窜岭南道。
    海边百物非平生，独数山前荔支好，
    荔支色味巧留人，一管年来白发新。
    得归便拟寻乡路，枣栗园林不须顾。
    青枝丹实须十株，丁宁附书老农圃。

苏辙　佛池口遇风雨
    长江五月多风暴，欲行先看风日好。
    此风忽作东南来，阴云如涌拨不开。
    惊雷往还转车毂，狂波低昂起坑谷。
    中流一叶那复持，卷舒已副天公知。
    解帆转柁不容语，佛池口中幸可住。
    须臾急雨变昏霾，柁师喜贺风已回。
    澄溪不动萦白练，老木苍崖蔚葱蒨。
    系舟茅屋得青蔬，试问钓船还有鱼。
    开樽引满向妻子，明日复行未须怖。
    阴阳开阖良等闲，扁舟谁令乘险艰。

苏辙　服栗
    老去日添腰脚病，山翁服栗旧传方。
    经霜斧刃全金气，插手丹田借火光。
    入口锵鸣初未熟，低头咀噍不容忙。
    客来为说晨兴晚，三咽徐收白玉桨。

苏辙　复病三首
    病作日短至，病消秋气初。
    山深足氛瘴，俗俭少肴蔬。
    药乱曾何补，心安当自除。
    朝廷闵流落，已是脱迁居。

苏辙　复病三首
    寒作埋冰雪，热攻投火汤。
    今生那有此，宿业未应亡。
    委顺一无损，力争徒自伤。
    颓然付一榻，是处得清凉。

苏辙　复病三首
    一病五十日，复尔当解官。
    不才归亦乐，无食去犹难。
    黾勉人应笑，低徊意已阑。
    旧师摩诘老，把卷静中看。

苏辙　复次前韵答潜师
    怜君古木依岩槁，西江饮尽须弥倒。
    野花幽草亦何为，巑韵高篇空自恼。
    万点浮溪辄长叹，一枝过岭仍夸早。
    拾香不忍游尘污，嚼蕊更怜真味好。
    道人遇物心有得，瓦竹相敲缘自扫。
    谁知真妄了不妨，令我至今思琏老。
    妙明精觉昔未识，但向闲窗看诗草。
    浮云时起鸟四飞，毕竟安能乱清昊。

苏辙　复次烟字韵后黄大临庭坚见寄二首
    水竹遮藏自一川，日高茅屋始炊烟。
    犬牙舂米新秋後，麦粒焌茶欲社天。
    冠盖只今成弃物，杉松他日记栽年。
    定应笑我劳生在，卯睡闻呼衣为颠。

苏辙　复次烟字韵后黄大临庭坚见寄二首
    十载劳思寤寐间，新诗态度比云烟。
    清风吹我无千里，明月随人共一天。
    归去林泉应避暑，北征道路恐经年。
    与君共愧知时鹤，养子先依黑柏颠。

苏辙　复次韵
    滕王阁在谁携手，徐孺湖宽可放情。
    楚客解书南国恨，秦筝助发上林莺。
    系匏独负杯中物，拥鼻知逢洛下生。
    问得长须添梦想，蓬窗灯火达天明。

苏辙　复赋河冰四绝
    客心凛凛怯寒冰，拥褐无言夜漏深。
    河伯似知归意速，风号西北故相禁。

苏辙　复赋河冰四绝
    春来归梦刻飞凫，夜半流澌拥舳舻。
    似胜去年彭蠡口，雪封庐岳浪翻湖。

苏辙　复赋河冰四绝
    朝来县令借长船，仍遣千夫上下牵。
    不惜琼瑶分众手，贪看雪片满河壖。

苏辙　复赋河冰四绝
    轻纨破碎佩环流，颠倒锵鸣乱触舟。
    解绋投篙曾不顾，不知何处拥汀洲。

苏辙　傅钦之学士济源草堂
    闻有高居直百金，西山南麓北山阴。
    园通济水池塘好，花近洛川颜色深。
    人去节旄分重镇，客来猿鹤感幽吟。
    潩溪雨过西湖涨，归兴萧然定不任。

苏辙　傅银青挽词二首
    名自乌台发，恩从凤沼深。
    盐梅和众口，金玉比诚心。
    澹泊平生事，弥留一病侵。
    遗言自无憾，朝野为沾襟。

苏辙　傅银青挽词二首
    丹旐国西门，茅庐济水深。
    官清贫似旧，名重殁犹存。
    台阁传遗懿，交游拭泪痕。
    君恩不改故，延赏遍诸孙。

苏辙　赋丰城剑
    剑气夜干斗，精诚初莫隔。
    全身寄狱户，隐约还自得。
    张雷彼知我，勉为汝一出。
    腰间杂环佩，亦既报之德。
    凛凛天地间，要非手中物。
    跃入延平水，三日飞霹雳。
    出当乘风雷，归当卧泉石。
    千年故穴在，三叹泉上客。

苏辙　赋园中所有十首
    萱草朝始开，呀然黄鹄觜。
    仰吸日出光，口中烂如绮。
    纤纤吐须鬣，冉冉随风哆。
    朝阳未上轩，粲粲幽闲女。
    美女生山谷，不解歌与舞。
    君看野草花，可以解忧悴。

苏辙　赋园中所有十首
    寒地竹不生，虽生常若病。
    斸根种幽砌，开叶何已猛。
    婵娟冰雪姿，散乱风日影。
    繁华见孤淡，一个敌千顷。
    饮人忆江上，森耸缘崖劲。
    无风箨自飘，策策鸣荒径。

苏辙　赋园中所有十首
    芦生井栏上，萧骚大如竹。
    移来种堂下，何尔短局促。
    茎青甲未解，枯叶已可束。
    芦根爱溪水，余润长鲜绿。
    强移性不遂，灌水恼僮仆。
    晡日下西山，汲者汗盈掬。

苏辙　赋园中所有十首
    堂後病石榴，及时亦开花。
    身病花不齐，火候渐已差。
    芳心竟未已，新萼缀枯槎。
    谁言石榴病，乃久占年华。
    邻家花最盛，早发岂容遮。
