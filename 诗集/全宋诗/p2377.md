<!-- { "loadSidebar": true } -->
    邃谷居来久，寥寥绝众喧。
    云深通药径，草长失柴门。
    静爱寒山色，閒寻野水源。
    清虚乃吾事，不与俗人言。

释文珦　太白山老僧
    二十里松阴，居来不厌深。
    云迷归日路，山是暮年心。
    水黑龙移井，风腥虎过林。
    消除万事尽，时或动微吟。

释文珦　探幽
    秋色令人爱，青藜助远探。
    柿枫丹互映，天水碧相涵。
    绝景沙鸥占，幽程野老谙。
    谓予云外去，更有古龙潭。

释文珦　汤婆
    野翁有汤婆，爱逾美淑姬。
    眡之若彭亨，虚中而无为。
    冬日则饮汤，身唯一衲随。
    曾不涴脂粉，简洁良易资。
    终宵暖吾足，贞静无邪思。
    德音之所同，可作偕老期。
    誓不中道绝，若彼氓蚩蚩。
    作诗以遗婆，婆听当勿疑。

释文珦　藤杖
    楖栗古藤杖，偃蹇如虬龙。
    伊昔访婚人，得之天柱峰。
    眡尔如良朋，出处常相从。
    渡水逾万折，穿云或千重。
    忽於风雨时，狡狯夸灵踪。
    使我失冯倚，瓠落无所容。

释文珦　题慈照坦上人房应山阁
    禅心直以山为体，不与终南捷径同。
    吟久白云生曲槛，定回明月在前峰。
    子牙钓石临溪古，博望槎源与汉通。
    自有山灵回俗驾，几人於此得相逢。

释文珦　题东皋
    东皋纵遐目，生意良自多。
    鱼跃喜冰释，鸟语乘春和。
    芳兰馥余莇，名花眩乔柯。
    倦客独无依，奈此庶物何。

释文珦　题杲东轩阇维齿不坏轮珠变金色
    全德寡知音，浮沤亦易沉。
    终因三昧火，始验一生心。
    讲齿犹存玉，轮珠自化金。
    几多空掩胾，遗臭在山林。

释文珦　题故人溪亭
    石泉清浸槛，终日远器纷。
    境与禅心会，源从静处分。
    乱峰寒蔽日，断壁昼生云。
    向此长栖止，何人得似君。

释文珦　题规无范云深室
    物外清虚境，由来远众纷。
    灵踪几年说，梵放或时闻。
    似有似无路，漫山漫谷云。
    自难容俗驾，曾不待移文。

释文珦　题画
    鸥鹭雪衣明，忘机更閒暇。
    青青芳草间，嫋嫋垂杨下。

释文珦　题画
    蒲长何已折，秋水碧相涵。
    日照沙洲暖，鸳鸯睡正酣。

释文珦　题画
    浅水与平沙，烟光尽相接。
    鸟立折茄茎，蟹上枯荷叶。

释文珦　题画
    翠羽立蒹葭，巨蟹行沮洳。
    狂僧淡墨间，无限沧洲趣。

释文珦　题江湖伟观
    左右江湖仙圣宅，龙飞凤舞帝王家。
    楼台高下随山势，渤灞微茫涌日华。
    渔浦风和翻柳影，官河春尽落桐花。
    钱唐佳丽今无比，回首中原望眼赊。

释文珦　题鹪鹩巢林行
    鹪鹩巢中林，所择唯一枝。
    俛啄草间粒，自可长无饥。
    绝意於翱翔。其乐诚在兹。
    挟之上空虚，高风亦奚为。
    体微力难任，飘飘意何归。
    穷达悬於天，赋予常不齐。
    君子识其分，小大随所施。
    狂夫每争先，虚骋不知疲。
    以之致高位，未免多瑕玼。
    静退以为德，引理良可推。

释文珦　题灵泉寺更幽轩
    寒泉发灵窦，翠霭生重冈，
    偶因山冈鸣，得此林僧房。
    高槐肃夜气，短牖熙晨光。
    空门了无事，岁月静中忘。

释文珦　题履道兄古松图
    屏间何人画四松，高标半在烟云中。
    人来尽作真松看，槎枒古怪势不同。
    一株连蜷如老龙，曾见於康庐窈竔之深峰。
    两株横斜苍黛色，曾见於雁荡高寒之绝壁。
    最西一株更奇特，老来昏耄记不得。
    想得当初落笔旱，名山洞府遍寻思。
    细将览胜探幽兴，暗写凌霜傲雪姿。
    古为画者虽无数，少有人能得真趣。
    毕宏韦偃骨已寒，今日此图堪独步。
    主人劝我为作歌，才薄无奈何此图何。
    疾书一百六十字，勿笑迫促无委佗。

释文珦　题逆贾
    逆贾猖狂秉国钧，民彝帝业总成尘。
    虔刘几似刀兵劫，全活幸蒙天地仁。
    众醉有谁知甲子，独醒还自记庚申。
    鼎湖龙驭重回首，应悔当年错用人。

释文珦　题听松亭
    别驾公事閒，翦棘开三径。
    天风引长松，萧萧满清听。
    坐石琴意真，凭栏醉魂醒。
    亦使山中人，悠然动归兴。

释文珦　题暇亭
    人与山同静，亭巡紫翠间。
    无时临镜水，终日见南山。
    子敬心犹杂，渊明意自閒。
    坐来轻世事，薄暮鸟飞还。

释文珦　题颜晞仲归隐
    飘然携杖锡，归隐故山中。
    鸟道云泉远，猿声烟树重。
    清闲销不尽，尘累坐来空。
    早晚须相见，知居若个峰。

释文珦　题竹房
    野水连苔径，山云掩竹房。
    人闲清昼永，鸟语绿阴凉。
    断刻排签古，新茶入焙香。
    眼前清事足，不道在殊方。

释文珦　题竹轩
    窗前有修竹，道人心自足。
    清风入诗肠，何用五鼎肉。

释文珦　题醉翁图
    所画者谁子，将非高阳儿。
    满腹常贮酒，何异於鸱夷。
    陶陶以自乐，礼法不可縻。
    酿酒用老瓦，漉酒脱接{上四下离}。
    宁复问升斗，岂尝辨醇醨。
    终日但兀兀，一卮掌中持。
    颇谓有妙理，非人所能知。
    饱罢忘面虑，袒跣行斜晖。
    大笑沈湘人，独醒亦奚为。

释文珦　天道虽远行
    天道虽远，人心匪殊。
    内直不欺，与天为徒。
    对越无愧，陟降恒俱。
    祝史陈言，曾非矫诬。
    桑林之祷，金縢之书。
    至诚感通，如鼓应桴。
    神人以和，大信以孚。
    不勉不思，自止于符。
    天有常道，人无异涂。
    志斯一矣，天其远诸。
    大道既漓，人心日渝。
    背天从欲，覆族亡躯。
    作善降祥，为恶速辜。
    圣言孔彰，是训是谟。
    一念之差，各里而迂。
    惟当自修，以反厥初。

释文珦　天道夷简行
    天道夷简，荡荡巍巍。
    人心不然，大行险巘。
    转眼翻覆，诚不易知。
    忠或见疏，信或见疑。
    离间致入，宁复顾思。
    昔者缱绻，终焉弃遗。
    圣如周公，王犹不知。
    孝若申生。姬能死之。
    在彼盛时，尚有尔为。
    况乎季世，颠倒是非。
    谗人饱禄，志士苦饥。
    俯仰今古，其谁不悲。
    命悬于天，逆之为嗤。
    冲静无患，进取必危。
    守道安危，其殆庶几。
    祸福之兆，可以理推。
    夷齐去周，西山采薇。
    黄绮避秦，商岩茹芝。
    景行先哲，良足为规。
    规而罔念，虽悔何追。

释文珦　天地无穷行
    天地无穷，人处于中，
    三才既兆，庶类皆通。
    至圣立极，万方所宗。
    如星拱北，如水朝东。
    垂衣则治，天下为化。
    孝慈道广，是谓大同。
    自兹而降，谋用昌崇，
    抹由此起，强弱相攻。
    上下分乱，莫知适从。
    匪兹礼义，曷能靖共。
    顺之者吉，逆之者凶。
    不能率此，斯曰颛蒙。
    穷通得丧，实维降衷。
    巧愚不与，系於遭逢。
    毋肆小智，以菑厥功。
    安时处顺，於焉考终。
    
    【卷08】

释文珦　天地之间有此身
    天地之间有此身，此身岂肯惹风尘。
    竹篱茅舍居来稳，纸帐浦团趣更真。
    行已作成山水痴，到头不是利名人。
    使予生遇陶唐世，当与许由巢父伦。

释文珦　天乐歌
    鸟乐在深要，鱼乐在深渊。
    人乐在深居，不深常致患。
    吾居今已深，柴门草树间。
    油然自成乐，其乐难具言。
    问吾乐伊何，一皆得之天。
    至乐任天与，不知然而然。
    朝乐暮亦乐，此乐真具全。
    吾歌天乐歌，听者慎勿喧。

释文珦　天目禅师归梁渚旧隐
    闻师归渚上，欲尽百年间。
    独鹤知难侣，孤云不易攀。
    龙盂经几缀，虎锡上重环。
    禅子多求法，玄门为启关。

释文珦　天目山僧隐居
    卜居就穷崖，几席净如氾。
    三池更幽绝，澄澈皆可鉴。
    深处有蟠蛟，游子不敢瞰。
    独向月明时，临流学清梵。

释文珦　天目山逸人居
    隐处元无路，烟霞素所期。
    不逢樵子说，那有世人知。
    树老回春晚，山高见日迟。
    欲为重到约，恐尔又深移。

释文珦　天台山
    天台仙圣宅，隔断世间尘。
    春夏长留雪，峰峦半入云。
    溪行多病淑，樵径少逢人。
    欲觅诛茅地，同流傥见分。

释文珦　天台野兴
    短策堪扶老，飘飘野兴浓。
    山行不知远，真侣或相逢。
    积溜空幽石，长萝上古松。
    今宵随处宿，难定在何峰。

释文珦　天竺中夜
    白露变气候，促织阶下鸣。
    切切鸣不已，倦客心自惊。
    中夜揽衣起，星疏松月明。
    念彼同怀人，迢迢隔山城。
    此身无羽翼，不得东南征。
    聊作相思吟，寄此千里情。

释文珦　田父
    田父秉耒耜，东郊生意繁。
    风和土脉应，雨过水花浑。
    麦陇抽新穗，秧畴腐宿根。
    春耕易为力，欢笑语儿孙。

释文珦　田家
    田家翁媪颇自适，翁解耕耘妇能织。
    官中租赋无稽违，所养牛羊亦蕃息。
