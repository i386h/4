<!-- { "loadSidebar": true } -->
    窈窕俯长流，逶迤带重城。
    朝光散霞彩，暮色涵空青。
    鸱夷去不回，遗尔千古名。

于石　次韵鉴中八咏
    蓬莱失左股，负以垂天翼。
    中有仙人居，珠宫灿瑶席。
    凝云不飞去，化作轮囷石。
    弹琴坐石上，长忆三山客。

于石　次韵鉴中八咏
    会稽山水国，崇山幽事多。
    当时觞咏处，春净化颜酡。
    磊落黄金罍，玲珑白玉珂。
    行乐须及时，美人在丘阿。

于石　次韵鉴中八咏
    梅山如积翠，的皪手堪捧。
    遥遥仙人尉，盘盘故时陇。
    丹泉清可鉴，石乳甘於湩。
    行将解尘缨，于焉滔高踵。

于石　次韵鉴中八咏
    我爱鉴湖水，明如照胆铜。
    澄清若有待，浑浊那能蒙。
    当时贺知章，富贵如苓通。
    岂无一亩地，来筑仙人宫。

于石　次韵鉴中八咏
    驱车晓行迈，行行出郊郭。
    断冈屹崇墉，虚籁殷灵壑。
    雨深瑶草长，风定松花落。
    西山有爽气，逍遥倚晴阁。

于石　次韵鉴中八咏
    楼居本高明，况在松竹閒。
    溪流深几尺，新雨过前山。
    浮云多变态，好鸟亦閒关。
    偃蹇楼中人，对酒还开颜。

于石　次韵鉴中八咏
    视心如莲花，净明涵十虚。
    出泥本无垢，露体皆真如。
    大千入一息，宴坐忘百须。
    陶公虽饮酒，时能到林庐。

于石　次韵君会初冬
    一年好景橘黄时，骤冷惟应瘦骨知。
    吠犬频繁堕霜叶，栖鸦不定战风枝。
    炉何必试手可热，文未能成鬓欲丝。
    春逼寒梅三两点，蹇驴江路试寻诗。

于石　次韵君会感思
    满眼山川感旧游，依然野水自横舟。
    一樽长照古今月，两鬓不禁天地秋。
    有屋有田清颍尾，自蒲自柳曲江头。
    虚名不落人间世，一迳松风稳跨牛。

于石　次韵刘和德赋渊明
    士之生斯世，身穷志弥笃。
    不惟气浩然，亦是敦薄俗。
    渊明晋高士，志岂在微禄。
    不以进为荣，不以退为辱。
    云出鸟倦还，吾亦从吾欲。
    南山岂无豆，东篱亦有菊。
    日与田父游，气象和而肃。
    一枕北窗风，红尘任奔逐。
    起视天壤间，四海空两目。
    但愿樽有酒，宁顾瓶无粟。

于石　次韵吕芳卿春游
    春光美於酒，我得醉其淳。
    春情浩於海，我得涉其滨。
    人生贵适意，何须苦悲鼙。
    轩轩远游志，恨不穷入垠。
    流连虑忘返，岂徒玩芳新。
    游子多愒日，志士惟竞辰。
    二者孰得失，谁能究其因。
    俯仰天壤间，何轻用此身。
    骄惰由放逸，美好出艰辛。
    此日何足惜，我思古之人。

于石　次韵潘天英自感
    处士柴桑屋，将军细柳营。
    穷通观世变，离合见人情。
    花不求春艳，器当思晚成。
    窝中足安乐，何必传无名。

于石　次韵邵佥判幽居
    闭门久不出，摩挲鬓欲翁。
    有杯问明月，无扇障西风。
    神骏老嘶枥，纸鸢高入空。
    天应怜我懒，瓜圃自泉通。

于石　次韵苏巨卿
    谁叩柴门寄我诗，迎门稚子候予归。
    青山唤醒十年梦，明月空怀千里思。
    今晋古秦天地隔，范雎张禄姓名非。
    人生百岁发相见，世事悠悠未可知。

于石　次韵天民有年
    四海同一稔，茆檐蔼富穰。
    邻灯晓炊暖，溪雨晚舂香。
    有客歌良耜，何人饿首阳。
    三时足勤苦，真乐在冬藏。

于石　次韵吴子益
    四野杳无车马喧，竹阴篱落半开门。
    牛归落叶迳边迳，犬吠斜阳村外村。
    老树不摇波弄影，扁舟已去岸留痕。
    悠然乐意相关处，坐对青山两不言。

于石　次韵徐觉风铃
    锵然非金亦非玉，壹片宫商纷其触。
    歘如环辔玲珑摇佩旌，铿如鸣球拍琴九奏箫韶声。
    凄如孤鸿叫群嘹唳穿云去，清如幽泉滴沥飘落断崖处。
    余音欲断还复鸣，咄咄胡床静中据。
    乃知檐铃适与内相会，锵锵铮铮可听不可佩。
    我怜其轻脆不足恃，戛则成音击而碎。
    嗟哉无情之物能感人，浮华言语自古从误身。
    喧然声名满天地，好声过耳俱成尘。
    物情万变伏还起，人生几何安足恃。
    何如物我两忘言，云在青山水在月。

于石　次韵徐深之
    文章何必拟卿云，笔砚无功钱有神。
    明月能招山入户，幽花不与世争春。
    百年亭馆几兴废，十载交游半故新。
    过眼荣华何足较，青门试问种瓜人。

于石　次韵徐廷珪偶成
    德行谁能冠四科，将兴将废道云何。
    百年诗酒晋元亮，万世功名汉伏波。
    高枕林泉闲梦少，出门风雨落花多。
    人生转眼荣枯易，未必金章胜绿蓑。

于石　次韵徐永之秋兴
    谁谓四时秋最愁，胡床谈咏晋风流。
    山川长在英雄老，草木无边天地秋。
    惊眼一行渔唱晚，斜阳万里客凭楼。
    茫茫远水涵空碧，兴入芦花第几洲。

于石　次韵徐月卿秋兴
    西风渺何许，安处即家乡。
    社舞邻呼饮，时思礼荐尝。
    孤灯茅屋雨，落叶石桥霜。
    鸡黍当年约，谁能继范张。

于石　次韵徐则正山居
    松间花外有虚亭，花自向阳松自阴。
    水浊不污明月色，人闲方见白云心。
    棋边冷眼安危著，笔底放怀长短吟。
    世忌独醒还恶醉，浅斟莫使酒杯深。

于石　次韵杨恂夜兴
    漫漫夜气万山深，风露高寒天宇清。
    檐月窥人惊白发，炉烟凝坐悟黄庭。
    挑灯看剑心犹壮，欹枕听泉眼独醒。
    毁誉不公随好恶，试观陸羽煮茶经。

于石　次韵赵德舆
    人生渺如寄，天地一蘧庐。
    无酒喜留客，有钱多买书。
    敲冰时煮茗，踏雨晚挑蔬。
    抱道空忧世，年今四十余。

于石　次韵赵德舆山家
    茅檐日暖卧寒林，过午老翁鼾睡声。
    扰扰红尘山下路，晓霜残月有人行。

于石　次韵赵九翁
    风雪骑驴穷郑五，良史武陵忝厥祖。
    文章千古推贺白，余子碌碌何足数。
    西风客路一相逢，笑睨平芜共怀古。
    神游千载渺襟期，不学时妆竞媚妩。
    翩然一鹗迅秋空，纵横健笔凌鹦鹉。
    愧我栖栖一钓翁，胯下宁甘少年侮。
    两鬓风霜飒短褐，把酒长歌话愁苦。
    君留不住我亦归，枫林叶落津头鼓。
    剑光错落耿青灯，夜半闻鸡与君舞。
    几回欲寄别后书，雁飞不过衡阳浦。
    树阴黯黯江东云，柳色依依渭城雨。
    人生相会不可期，去住真如萍散聚。
    我在金华北山北，茅屋三间云一坞。
    君在瀔江西港西，种秫有田瓜有圃。
    我不能往君不来，凄凄风雨谁为主。
    何当共作子长游，南浮沅湘北齐鲁。
    不然赤壁吊东坡，高攀栖鹘登蚢虎。
    放浪形骸期汗漫，霁月一襟春万宇。
    逍遥容与澹忘归，弭节江舦采芳杜。
    狂吟曾点舞雩风，一笑渠侬行凉踽。

于石　次韵赵羽翁秋江杂兴二首
    翩翩水鸟自沉浮，红蓼黄芦两岸秋。
    隔水人家一犬吠，斜阳篱落有渔舟。

于石　次韵赵羽翁秋江杂兴二首
    雁落芦花洲外洲，半川斜日独凭楼。
    笛声何处雁惊起，点破清江一片秋。

于石　次韵赵子玉书怀
    鹑结为衣鹬作冠，采芝何处问商颜。
    兴亡眼欲窥千古，俯仰心无愧两间。
    客路西风新白发，野花啼鸟旧青山。
    日高浓睡平川屋，安用鸡鸣度远关。

于石　次韵郑德彝即事
    瓢空饭落埃，陋巷一颜回。
    月坐人醉醒，风眠户阖开。
    搜奇屐穿雪，习懒砚生苔。
    旧菊今存否，长歌归去来。

于石　次韵郑德彝拟古集句
    明月照高楼，永夜不阖扉。
    盈盈楼上女，耿耿如相依。
    岁月忽已晚，草木变芬菲。
    扳条折其荣，风流付枕帏。
    蹇修时不存，悠悠谁与归。
    仰视浮云驰，俯见月在衣。
    置书怀袖中，有约吾敢违。
    愿寄双飞燕，为我西北飞。

于石　次韵中秋对月
    冰壶碾破一轮秋，极吸长鲸笔挽牛。
    大地山河明色界，九天宫阙耀琼楼。
    香浮蟾桂今犹古，曲按霓裳乐易愁。
    四海青光无不照，何须天柱一峰游。

于石　次韵子益秋怀集句
    春草秋更绿，能得几时好。
    人生非金石，坐愁红颜老。
    振衣千仞冈，木落雁飞早。
    无营地转幽，遂动自纷扰。
    时哉不我与，全身以为宝。
    不是傲当时，用拙存吾道。

于石　次张嘉父闲居
    有诗可以吟，何必拟李陵。
    有酒可以酌，何必慕伯伦。
    自吟复自酌，一笑睨白云。
    卷舒见吾道，聚散亦世情。
    老我一茅屋，萧萧山下村。
    种瓜有余地，吾亦安吾贫。
    兴来即杖屦，孤往无与朋。
    晨出未启户，暮归或扣门。
    翛然脱尘鞅，无怀与大庭。
    所以轩冕贵，不移丘壑心。
    此意谁独识，千载一渊明。
    渊明不复作，视此壁上琴。

于石　答吴子真
    子居金华山之东，我居金华山之西。
    东西相望二百里，半面未识心相知。
    扳条采荣远莫致，梦中往往或见之。
    子持一卷易，我攜一篇诗。
    此诗此易世不识，与子共作千年期。
    前乎千载事已矣，后乎千载谁是非。
    握手论心语未了，松风万壑寒生衣。
    山深梦断不可觅，落花耿耿寒梅枝。
