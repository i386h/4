<!-- { "loadSidebar": true } -->
舒岳祥　有田妇献水麦甚闰不知滹沱玉食曾有此否感怅作诗
    牟麦未全黄，和灰熟煮香。
    嚼来冰响齿，嚥下露生吭。
    肉似鸡头韧，形疑鲎子长。
    食芹应配美，吾欲献君王。

舒岳祥　又戏和正仲赋剪春罗
    昔时剪彩聊为假，今见裁罗却是真。
    叶底彩窠本机户。花边线草是鎝人。
    独客书斋思拆补，静姝绣阁学缝纫。
    晚花开遍幽畦草，石竹山丹及丽春。

舒岳祥　又咏万岁藤杖酬正仲并谢元惠主人潘少白
    不求海上千金药，且觅山中万岁藤。
    潘子入林亲拣得，舒翁履险力扶能。
    乞君瘦硬苍龙节，伴我清羸病鹤形。
    莫向潭边令照影，忽然变化老谁恁。

舒岳祥　余名宴居之室日一枝巢赋诗以自遣
    世事随流水，年华逐北风。
    雁横残笛外，人老夕阳中。
    听雪三间永，催梅百榼空。
    沿溪漉明月，只在最高峰。

舒岳祥　渔父词
    占断江鸥万里天，不贪城市卖鱼钱。
    前村酒熟不归舍，枫叶芦花相伴眠。

舒岳祥　渔童
    丫角长身者，依然发懒梳。
    只将星子饵，钓得尺来鱼。
    险阻行来惯，风波舞自如。
    曾因潮岸塌，收得古人书。

舒岳祥　渔翁
    大男举网锦鳞红，稚子轻摇一榜风。
    微雨斜阳身半显，瓦瓯醉酌主船翁。

舒岳祥　虞美人草
    楚妆不入汉王宫，宠爱如花司色空。
    世上女儿休笑我，当年曾伴拔山雄。

舒岳祥　虞美人草
    咸阳一炎烧天戏，重瞳将军帝业空。
    欲据彭城作盟主，汉王随手定关中。
    垓下楚歌闻太晚，帐前惊起途已穷。
    当时楚士尽汉归，只有战兮心不离。
    悲歌泣下计何短，项王去后知属谁。
    世传姬死横中道，怨魄悲魂化青草。
    年年摇曳舞春风，枝似柳条花似蓼。
    罗衣犹自作吴妆，也似美人颜色好。
    有人传曲入丝桐，宛转吴音泣帐中。
    试将此曲花前奏，花能起舞腰肢弓。
    但疑此事史无书，项王溃去姬何如。
    只应歌罢王自走，不为虞兮一回首。
    死耶禽耶两不知，流传想像寄花枝。
    人生变化那可料，蜀王曾化为子规。
    楚王剽悍骨肉叛，项伯私汉无亲臣。
    范增怒去黥布反，生死相随一妇人。
    吕雉前曾入楚军，项羽还之亦有恩。
    虞死不怜王土葬，帝王岂为儿女仁。
    道人能识此花名，老人为造花枝曲。
    我歌此曲花当舞，更使今人泪相续。

舒岳祥　与正仲同游故园
    向老工诗句，残春尽树花。
    君来相映发，吾得减咨嗟。
    著帽风前侧，挥毫醉后斜。
    避尘如避虎，篱外便云遮。

舒岳祥　雨后月明起坐戏成
    雨后月明，如醉而醒。
    不见其形，但见其影。
    我梦初回，非曙非暝。
    道人无言，起舞弄景。
    永鸟无声，一鹤自警。
    清风南来，露坠炯炯。
    我病不饮，酌此清冷。
    超然顿悟，九万俄顷。

舒岳祥　雨余草树间羽虫乱鸣山斋晚酌朋辈已散听之不减孔稚圭两部鼓吹也既
    秋虫不用喙，动羽哀更清。
    夜长不肯默，我眠渠自鸣。
    我则异於是，鼻息为雷声。
    止作不以力，大音自天成。
    鼻吼耳不知，此乐尤难名。

舒岳祥　玉扑花
    花开压迳枝堪挽，花落铺阶雪不飘。
    茧老蛾成投绿水，香乾蝶散了长条。
    满地月明浓不扫，无人梅落怨难销。
    老人另有心中事，愧尔投瓜乏报瑶。

舒岳祥　喻客
    踏雪相过客定嘉，瓦灯何事冻成花。
    捕螳者雀雀忧弹，甘带为且且畏蟆。
    寒拾相逢成一笑，触蛮互胜足长嗟。
    人生保是争名利，名利看来细似麻。

舒岳祥　寓言
    妾家有高楼，高高入青天。
    欲作万丈梯，倚空无攀援。
    良人在恨里，一去几经年。
    长路与天接，举足蹑星躔。
    妾欲寻夫婿，解甲戈鋋。
    携手上云霓，真到天河壖。
    牵牛与织女，不知妾相怜。
    姮娥惠神药，燕婉成天仙。

舒岳祥　寓言
    昔有贵公子，闻鹤九皋禽。
    其先本胎化，栖止必瑶林。
    遣使三往聘，致之千黄金。
    清唳复善舞，节奏合瑶琴。
    日给费鱼米，延之如玳簪。
    衔杯为主寿，千岁无遐心。
    有客为主谋，禽荒可倾国。
    此物非洁清，其志本贪冒。
    遗矢玉阶阴，吞腥金塘侧。
    当以禽养禽，毋令食人食。
    主人颔其言，从此成捐斥。
    萧条风雨晨，蹭蹬霜雪夕。
    鹤将辞主去，顾视亦凄恻。
    谓客君少留，行当蹈吾迹。
    客亦惨不乐，相看泪沾臆。

舒岳祥　元夕龟藏夜坐
    冷火寒斋酒一樽，黄柑分遗及诸孙。
    菜园罗帛灯千眼，说著承平暗断魂。

舒岳祥　远浦归潮
    远眺沧洲十里强，早潮举网夜鸣榔。
    倦游不作吴松客，白发归来乐故乡。

舒岳祥　约平叔高秋泛海
    乘桴欲看日生东，借子门前一席风。
    白石凿余云补穴，青峰开处月浮宫。
    持螯斫鱠万事足，踞壳食蜊千劫空。
    剩欲作诗招酒社，恐君户小趣难同。

舒岳祥　约诸友九日游东山
    语石双蛩碎，鸣轩一叶锵。
    黄花无旧客，白发又重阳。
    日月双飞翼，乾坤几战场。
    人生一百岁，不饮自堪伤。

舒岳祥　杂言
    琐兮尾兮胡中露，鹹之鹆之在乾侯。
    朝吟九叹复五噫，暮赓七歌并四愁。
    白日噎噎，中林幽幽。
    墐塞两版，蒙茸一裘。
    屋漏煤堕，糜搅粕浮。
    美人不来兮岁暮谁谓。霰雪滮滮，
    落叶如雨。

舒岳祥　再次韵酬正仲
    好翁须好客，相映柳和花。
    自是曹刘匹，非分唐宋家。
    书空因学草，品水为知茶。
    爱酒欣逢伴，临风醉墨斜。

舒岳祥　再和前韵答达善季辩
    居屦送人征影远，布裘知我涕痕零。
    初愁冻雪无狐白，忽喜晴霄现卵青。
    欲向华山成稳睡，不禁楚泽自长醒。
    桃源自昔无秦历，草木荣枯是瑞蓂。

舒岳祥　再和前韵答达善季辩
    北固漫夸城立铁，钱塘休说浪翻银。
    江山不改英雄泯，宇宙无穷战伐新。
    过眼烟花空似锦，到头富贵总成尘。
    旧时都下逢除夕，果食花饧祭灶神。

舒岳祥　再寄正仲
    涧碧山红锦步障，晚菘早韭五侯鲭。
    莫道乱来无乐事，床头流水作琴听。

舒岳祥　再题巾山二绝贻王如山监簿
    北山自负任翻句，多少诗人阁笔休。
    戎挟两峰怀袖去，并它句子一时收。

舒岳祥　再题巾山二绝贻王如山监簿
    天将秋露沐云鬟，故遣松巅鹤势盘。
    诗客惟看半江月，不知一半在阑干。

舒岳祥　再赠
    不惜此时别，毋忘别后音。
    相随溪上影，共息树边阴。
    水落行田蟹，霜晴出谷禽。
    何须拘改岁，有兴即相寻。

舒岳祥　暂山
    薄暮悲欢意，无家去住间。
    三间临水屋，半树夕阳山。
    石雨疏成密，沙潮去未还。
    数旬成卧病，转成转多艰。

舒岳祥　葬沈氏墓
    连夜频梦见，那知是与非。
    天高难告诉，佛近且皈依。
    修竹坟三尺，寒梅石四围。
    有儿年十七，他日望传衣。

舒岳祥　早凉出邑
    暑浊难为酒，秋清易得诗。
    出门残月在，骑马晓风吹。
    山石藤萝构，荒园枳棘篱。
    新条闻快活，归路不妨迟。

舒岳祥　赠别君英
    相去十五里，不来几半年。
    知君农事段，疏我话诗篇。
    置石桐阴涧，开门海口天。
    老人愁此别，把酒菊丛边。

舒岳祥　赠别山甫
    劳君出南峡，从我上东山。
    辟恶香萸紫，延年细菊斑。
    看云独无语，覆斗且徐还。
    说到忘机处，沙鸥也自閒。

舒岳祥　赠冯法师
    我昔登巾山，曾题翠微阁。
    清诗照江月，月落诗不落。
    踏露沐长松，辽东一只鹤。
    千载还归来，塔杪栖寥廓。
    过我沧海东，复作羽衣客。
    问客何处来，乃是巾山郭。
    旧题雷卷去，恐我有新作。
    赠之锦绣段，归哦耿林壑。

舒岳祥　赠敏求
    抄书满架笔无尘，自是餐霞洞里人。
    性癖贪吟如好色，话终更仆尚留宾。
    爱花更缩栽蔬地，开径还通指竹邻。
    不是不贫贫得雅，如今金坞总输贫。

舒岳祥　赠星翁
    星翁言我寿，更寿复何求。
    老病花生眼，愁吟雪满头。
    髀消经万险，面皱积千忧。
    十载不看镜，今朝见自羞。

舒岳祥　赠杨佳孙
    作诗意得在句先，下笔下写意所到。
    世间惟俗最难医，剖石得玉加精巧。
    初如面壁无所睹，一点圆明通万窍。
    杨生杨生听我言，老语谆谆毋乃耄。
    生平十九未可量，淘洗晶荧方入妙。
    一再三见志愈坚，嘉子至意为倾倒。

舒岳祥　赠医博士范心斋
    疾病之所生，风寒燥湿毒。
    浸淫侵臓腑，脉络起丝粟。
    有药所不攻，鎝砭功始录。
    有如龙潜见，岩穴通隐伏。
    又如善用兵，洞窟皆驱逐。
    毛皮与腠理。一二数可烛。
    刺俞已及髓，投穴不中肉。
    春回九地底，冰崖芽众绿。
    范子故书生，於此见也独。
    十年从良师，神秘卷箧椟。
    我疑秦卢扁，垣墙能外瞩。
    又疑华佗子，披臓先剖腹。
    范生何大奇，方书可无读。
