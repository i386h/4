<!-- { "loadSidebar": true } -->
    遂同山梁雉，令我复喟然。
    聊追一日事，书以为短篇。

梅尧臣　与蒋秘别二十六年田棐二十年罗拯十年始见之
    我今五十二，常苦离别煎。
    屈指数离别，正去一半年。
    三君异出处，相见有後先。
    蒋最会遇早，罗倍晚於田。
    仕宦比我迟，官资居我前。
    此亦漫轻量，无限归荒埏。
    所喜笑语同，各惊颜貌迁。
    发有霜华侵，目有蜘蛛悬。
    有酒易以醉，有奚徒用妍。
    醒来念功名，病蟨希蜿蜒。
    安得有园庐，宽闲近林泉。
    养鱼数千头，种薤三四廛。
    余蔬皆称此，嘉果植亦然。
    既无俗造请，穷冬事高眠。
    囷贮白粳稻，酒沽青铜钱。
    饭过引数杯，令儿诵嘉篇。
    仰首看赤日，区区随天旋。
    朝见出沧海，暮见入虞渊。
    毕竟将何穷，磨灭愚与贤。
    亿亿万万载，筋骨非玉坚。
    桐棺三寸厚，在昔谁免焉。
    去去欲及时，嗟嗟无由缘。

梅尧臣　与夏侯绎张唐民游蜀冈大明寺
    秋叶已多蠹，古原看更荒。
    废城无马入，破冢有孤藏。
    寒日稍清迥，寒山分漭苍。
    田衣指白水，此下是雷塘。

梅尧臣　与浔阳舍弟别
    昭亭潭上水，下与九江通。
    去客解轻舸，落潮乘顺风。
    回头迷远树，没背见飞鸿。
    寂寞还蓬巷，桓彝宅近东。

梅尧臣　与用文师
    师名学佛者，何乃爱吾诗。
    吾方嗟世人，各各事奔驰。
    苍鹰绝海至，不异攫鼠鸱。
    所趋有远近，所向皆馁饥。
    漱水对无语，风动庭树枝。

梅尧臣　与正仲屯田游广教寺
    春滩尚可涉，不惜溅衣裾。
    古寺入深树，野泉鸣暗渠。
    酒杯参茗具，山蕨间盘蔬。
    落日还城郭，人方带月锄。

梅尧臣　与仲文子华陪观新水磑
    湖壖此兴磑，许俗见仍稀。
    激射聊因势，回环岂息机。
    水如岩下过，人悟雪中归。
    坐想韩夫子，心应不道非。

梅尧臣　与诸弟及李少府访广教文鉴师
    山僧邀我辈，置酒比陶潜。
    紫蕨老堪食，青梅酸不嫌。
    野蜂时入座，岩鸟或窥檐。
    薄暮未能去，前溪月似鎌。

梅尧臣　与诸友普明院亭纳凉分题
    岸帻清凉地，翛然乐未穷。
    竹阴过晚雨，林表见残虹。
    花影平波上，经声小坞东。
    还思醉吟者，宁与此时同。

梅尧臣　雨
    春云易成雨，一日几回阴。
    燕湿飞犹快，花寒色更深。
    邀车愁客远，盘马畏泥侵。
    向晚晴光吐，西窗绿影临。

梅尧臣　雨还
    雨蒙蒙兮欲暮，路险绝兮深泥。
    嗟予仆兮甚馁，畏予马兮颠蹄。
    关已度兮心缓，家将至兮涉溪。
    喜膝前兮童稚，饷灯下兮女妻。
    
    【卷28】

梅尧臣　雨燕
    雨燕去还来，衔虫为雏食。
    雄雌湿已倦，梁栋冷并息。
    缘础蚍蜉群，拾餶蜻蜓翼。
    谷粟满京囷，任从黄雀得。

梅尧臣　雨中移竹
    荷锸冒秋霖，萧条移翠竹。
    欲分溪上阴，聊助池边绿。
    中散林未开，子猷心已足。
    青青谢栽培，岂愧凡草木。

梅尧臣　语鸩
    客语南方鸩，啄蛇掀巨石。
    遂令山中人，多窃禹步迹。
    谁云不可转，乌啄犹能掷。

梅尧臣　玉汝遗橄榄
    南国青青果，涉冬知始摘。
    虽咀涩难任，竟当甘莫敌。
    来从万里外，或以苦口掷。
    所投同木瓜，欲报无琼璧。

梅尧臣　玉汝赠永与冰蜜梨十颗
    梨传真定间，其甘曰如蜜。
    君得咸阳中，味兼冰作质。
    遗之析朝酲，亦以蠲烦疾。
    吾儿勿多嗜，不比盘中栗。

梅尧臣　玉麈尾寄傅尉越石联句
    斋中独何物，持之想见君。
    惟兹玉麈尾，信美而有文。
    夫子善谈道，亹亹词如云。
    在握昔同色，倾坐今离群。
    况托怀袖好，曾亲蕙兰薰。
    尝许助闲放，於焉探典坟。
    既乃阻清燕，复屈驱虻蚊。
    自殊白团扇，未畏秋叶纷。

梅尧臣　欲晚访韩持国忽道损见过不克往持国示诗因答
    西云沈日脚，命仆驾我车。
    我车已在庭，有客方诣庐。
    谈笑不觉夕，鸡黍且烦渠。
    重约勿以怪，但当摘园蔬。

梅尧臣　欲雪复晴
    阴云不成雪，碧瓦有繁霜。
    日气生帘额，冰条结井床。
    飞乌鸣自乐，古木昼仍殭。
    谁意斗晴後，苦寒胜北方。

梅尧臣　欲阴
    鹹鹆知天风，鹁鸪知天雨。
    途路厌尘昏，车马烦泥沮。
    阴仍老易觉，体质预辛楚。
    安坐与壮年，慎勿忘酒脯。

梅尧臣　谕鸥
    翩翩沙上鸥，安用避渔舟。
    渔人在鱼利，何异尔所求。

梅尧臣　谕乌
    百鸟共载凤，惟欲凤德昌。
    愿凤得其辅，咨尔孰可当。
    百鸟告尔间，惟乌最灵长。
    乃呼鸟与鹊，将政庶鸟康。
    乌时来佐凤，署置且非良。
    咸用所附己，欲同助翱翔。
    以燕代鸿鴈，传书识暄凉。
    鹹鸽代鹦鹉，剥舌说语详。
    秃鷌代老鹤，乘轩事昂藏。
    野鹑代雄鸡，爪觜称擅场。
    雀豹代雕鹗，搏击肃秋霜。
    蝙蝠尝入幙，捕蚊夜何忙。
    老鸱啄臭腐，盘飞使游扬。
    鸺鷙与枭鵩，待以为非常。
    一朝百鸟厌，谗乌出远方。
    乌伎亦止此，不敢恋凤傍。
    养子颇似父，又贪噪豺狼。
    为鸟鸟不伏，兽肯为尔戕。
    莫如且敛翮，休用苦不量。
    吉凶岂自了，人事亦父相。

梅尧臣　寓言
    寒灯不照远，光止一室明。
    小人不虑远，义止目前荣。
    灯既无久焰，人亦无久情。
    谁言结明月，明月岂长盈。

梅尧臣　遇画工来嵩
    朝来又入杨州郭，千万中人识者谁。
    唯有来嵩曾画我，依稀见似昔年时。

梅尧臣　元日
    昔遇风雪时，孤舟泊吴埭。
    江潮未应浦，尽室坐相对。
    行庖得海物，咸酸何琐碎。
    久作北州人，食此欣已再。
    是时值新岁，庆拜乃唯内。
    草率具盘餐，约略施粉黛。
    举杯更献酬，各尔祝鲐背。
    咀橘齿病酸，目已惊老态。
    岂意未几年，中路苦失配。
    嘉辰众所喜，悲泪我何耐。
    曩欢今已衰，日月不可赖。
    前视四十春，空期此身在。
    世事都厌闻。读书未忍退。
    过目虽已忘，宁舍心久爱。
    何当往京口，竹里翦荒秽。
    行歌乐暮节，薪菽甘自刈。

梅尧臣　元日
    频年无入合，今日预朝元。
    丹陛发金奏，侍臣称玉碗。
    旗旌摇细仗，云雾启千门。
    却出苍龙阙，衣冠万马屯。

梅尧臣　元日朝
    万国诸侯振玉珂，踏云朝会雪初过。
    欲闻凤管天边度，数听鸡人楼上歌。
    放仗旌旗方偃亚，回头宫阙更嵯峨。
    谬陪王属曾何补，泛泛惭同上下波。

梅尧臣　元日合门拜表遇雪呈永叔
    六花随表拜东厢，庭下遥呼万岁长。
    王会图中陈璧马，汉官仪里湿旗常。
    因风乱絮沾螭首，似鹄轻毛落井床。
    素发垂冠少颜色，众人休笑老为郎。

梅尧臣　元夕同次道中道平叔如晦赋诗得闲字
    金舆在阊阖，箫吹满人寰。
    九陌行如昼，千门夜不关。
    星通河汉上，珠乱里闾间。
    谁与联轻骑，宵长月正闲。

梅尧臣　元政上人游终南
    雉节居杜陵，南山常在目。
    今兹羡行游，因以谢岩谷。
    环锡恣探胜。棕綦方践陆。
    五门岚翠横，八水秋阴覆。
    云峰多隐见，林岭乍回复。
    若见采芝人，余非恋微禄。

梅尧臣　元忠示胡人下程图
    单于猎罢卧锦红，解鞍休骑荒碛中。
    苍驹騧骆六十匹，隐谷映坡分尾鬃。
    九皋五牛羊颇倍，沙草晚牧生寒风。
    贵贱小大指五百，执作意态皆不同。
    二鹰在臂二鹰架，骏犬当对宁争功。
    氊庐鼎列帐幙拥，鼓角未吹惊塞鸿。
    土山高高置烽燧，毛囊贮获闲刀弓。
    水泉在侧挹其上，长河杳杳流无穷。
    素纨六幅笔何巧，胡环尽妙谁能通。
    今日都城有别识，别识共许刘元忠。

梅尧臣　沅江李氏书堂
    船从洞庭来，非贾即游宦。
    宦贾事风樯，谁能乐清晏。
    不如蓄书史，万古无与间，
    上观尧舜仁，下览魏晋篡。
    善恶彼既殊，智巧徒以辨。
    君心於此得，用舍不自慢。
    堂中罗高厨，户外望鸣雁。
    菰菱可采掇，鱼鳖可钓汕。
    卒岁身多余，世俗莫习惯。

梅尧臣　原有禽倏鸣升遽默下
    小禽不盈握，羽翮自轻捷。
    袅袅上云鸣，声穷如陨叶。
    雀怀啄粟娱，鶡有栖蒿惬。
    嗟嗟力其微，枉与鹰鹍接。

梅尧臣　袁大监挽词三首
    昔罢宣城守，将归尚抚予。
    殷勤为开径，惨怆遂登车。
    告老闻还楚，遗荣喜效疏。
    西山忽埋玉，松露助涟如。

梅尧臣　袁大监挽词三首
    西蜀何夫子，濡毫作冢铭。
    辽辽传耳目，炳炳若丹青。
    罢市知遗爱，存祠识旧形。
    生刍莫能置，江阔底沧溟。

梅尧臣　袁大监挽词三首
    不向斗牛望，已闻风雨哀。
    沉埋太阿剑，毁折豫章材。
    百链饱於锻，九层谁起台。
    平生嗟泯泯，逝水讵重来。

梅尧臣　愿嚏
    猛虎不独宿，鸳鸯不只栖。
