<!-- { "loadSidebar": true } -->
    绿醅春滟滟，绿水烟渺渺。
    百年散诞内，空以愁自绕。

牟巘五　题束季博山园二十首　梅岩
    幽人读书处，皎皎霜月烂。
    香影不可掇，高花在岩畔。

牟巘五　题束季博山园二十首　南涧
    青青南涧芹，雪消春已动。
    如闻修废苋，岩半发流湩。

牟巘五　题束季博山园二十首　枇杷坞
    落落金弹丸，飞鸟不敢下。
    卢橘不到吴，杨梅同过夏。

牟巘五　题束季博山园二十首　瑞雪
    轮囷肖天巧，沾{上雨下对}含雨意。
    惟应野老知，此是丰年瑞。

牟巘五　题束季博山园二十首　山亭
    扪萝上复上，未省所历高。
    忽与归鸿值，万里一羽毛。

牟巘五　题束季博山园二十首　石桥
    神仙好狡狯，空飞万里行。
    石桥小如许，铁杖响彭铿。

牟巘五　题束季博山园二十首　桃源
    桃源逃不彻，真境宛在目。
    要令千载下，知有古风俗。

牟巘五　题束季博山园二十首　西崦
    行行西崦西，螟色苍然入。
    芸芸各归根，我亦坐内息。

牟巘五　题束季博山园二十首　小谷帘
    泉脉十字过，石帘千里通。
    汲来聊煮茗，风味故应同。

牟巘五　题束季博山园二十首　弈仙
    好著在眼前，世上少人觉。
    留此妙不传，付与神仙著。

牟巘五　题束季博山园二十首　云关
    此处若为关，自来还自去。
    中有无心人，不妨相伴住。

牟巘五　题束季博山园二十首　藆蕁林
    都将千石危，化作一林雪。
    尽日无别香，五月何曾热。

牟巘五　题水竹居
    绕屋清波隔翠绡，鱼鳞发发鸟悠清。
    画阑影漾清涟动，书几阴来绿雨摇。
    文采巧当鲛杼薄，秋声微度玉笙娇。
    岂惟钓艇终堪击，况是佳人不待招。

牟巘五　题四画
    天气融和冻已开，桃花浪暖亦佳哉。
    人生办取东尉，底用一双鸂鶒来。

牟巘五　题四画
    多情宛颈两鸳鸯，贪趁湖心错裹香。
    散发幽人休眜漿，夜深花露湿衣裳。

牟巘五　题四画
    金飚争放木夫容，蘸影清波分外红。
    玉立前庭一公子，丰禁不与欲人同。

牟巘五　题四画
    积雪凝寒不肯融，梅花佇立待春风。
    嫩波正比鸭头绿，厚叶休嗤鹤顶红。

牟巘五　题择庵云山图
    老圆画里也藏机，云抹前山冻不飞。
    寸许塔尖何处市，扁舟腊日房僧归。

牟巘五　挽陈本斋尚书
    在昔实斋老，公能继盛名。
    平生守师说，晚岁萃儒荣。
    禋赦原兵祸，台纲忤物情。
    抽身甬东去，腾上几公卿。

牟巘五　挽陈本斋尚书
    天俾公多寿，人知道不孤。
    超然一室内，不与万波俱。
    甲子机关报诗稿，焌尝旧布襦。
    何妨传遗老，文字照龟趺。

牟巘五　挽陈本斋尚书
    有意超尘俗，无心爱夕晖。
    劝餐惟屡却，持璧竟全归。
    得正复奚憾，偷生良所非。
    传家孙子盛，端不坠前徽。

牟巘五　挽成峨峰
    轻举游帷宅，高辞神武门。
    赐湖分老监，遗笏付诸孙。
    玉映神尤朗，丹成道自真。
    只应峨顶月，万里照仙魂。

牟巘五　挽成峨峰
    吾叔联姻好，当年记汉嘉。
    回头一甲子，遗恨满天涯。
    尚喜长庚老，俄闻大耋嗟。
    区区论畴昔，何处挹蜚霞。

牟巘五　挽亲家孟从吾
    东野哭其子，难存百感身。
    孤孙犹在抱，行路亦沾巾。
    满目家园树，何时泪叶春。
    诸生为执绋，良足化乡人。

牟巘五　挽师步理
    卓尔见成鑜，超然惊绝尘。
    形骸脱边幅，肝膈炯精神。
    正自关天分，应难语俗人。
    谁收身后稿，隽逸更清新。

牟巘五　挽师步理
    已饱忧患味，方收翰墨动。
    龙飞新进士，猿臂老将军。
    千里推车轴，群工愧斧斤。
    天乎如有意，更为续斯文。

牟巘五　挽师步理
    四海东坡老，平生秦太虚。
    神游已冥漠，坐念更欷嘘。
    手墨看犹湿，心期炯未疏。
    堪怜畴昔语，腹痛勿驱车。

牟巘五　挽孙太监
    埋玉愁闻薤露歌，向来耆艾日清磨。
    平生所至棠阴在，晚岁其如麦秀何。
    洛社竟虚同甲会，鉴湖应改旧时波。
    四春手植烦调护，万感今犹忆烂柯。

牟巘五　挽唐学宾
    奕世诗书味，端知积庆长。
    於人不畦畛，为世作津梁。
    肯助鲁修泮，能令齐发棠。
    阴功天所相，食报在诸郎。

牟巘五　挽王厚斋尚书
    清要三朝望，文章一世荣。
    掌纶夸独直，荷橐青群英。
    石室资殚洽，金赖阐所明。
    孤臣伤暮景，风雨自鸡鸣。

牟巘五　挽王厚斋尚书
    开庆言容悦，咸淳奏直前。
    每逢时宰怒，自保哲人全。
    垂世三千卷，归田二十年。
    汾亭有遗操，独拍泪潸然。

牟巘五　挽王厚斋尚书
    文献遗诸老，风霜鲁殿余。
    斯人不可赎，吾道意何如。
    永念年家好，曾联选部居。
    无由陪缟送，东望泪沾裾。

牟巘五　挽杨知俯
    蜀有古爱直。公为令子孙。
    驻原曾婉画，治狱辄平反。
    槁落荣观尽，纡徐雅道存。
    灵光洞劫火，德齿晚弥尊。

牟巘五　挽杨知俯
    肮脏群飞外，康强七袠余。
    耆年犹谨礼，细字每抄书。
    十载甘琳馆，三州奉板舆。
    挂冠天未可，双犊老康庐。

牟巘五　挽杨知俯
    见说佳眠食，遗身疾自无。
    方期操几杖，俄已易床肤。
    久读耆旧传，仍联嫁娶图。
    湘岑望不到，洒泪向天隅。

牟巘五　挽姚景春
    昔在仙都世，人称善士门。
    丘山叹华屋，风雨长孤根。
    鹤瘦空余影，鸿冥更断魂。
    植斋书万卷，喜有外孙存。

牟巘五　挽岳君举
    五十余年事，都将作梦看。
    早方磨铁砚，老遂葬桐棺。
    蚁结途方戒，驹驰岁已阑。
    山前一片石，读者为悲酸。

牟巘五　挽张师道
    少日追杨晏，由来间气钟。
    两科无近比，万里有奇逢。
    正喜鳌扉重，俄惊鹏舍凶。
    輤车方远税，已见若堂封。

牟巘五　挽张师道
    在昔台州守，先人事分多。
    通家能记忆，上冢每来过。
    老我病未死，送君情奈何。
    贤哉幸有子，健翮看云摩。

牟巘五　挽赵碧兰母刘氏
    苗裔真王后，仪型老监同。
    庭惟参玉树，气未感秋蓬。
    衣制先期具，舟藏半夜空。
    故应芳懿在，位刻贲幽宫。

牟巘五　挽赵春谷
    堕地追风骥，垂天驾海鹏。
    嗟哉中道止，藉甚到今称。
    几士待举火，一生甘饮冰。
    居然使跖寿，念此拂人膺。

牟巘五　挽赵春谷
    子美转同谷，灵均怀此都。
    修名千载短，多难臣饮孤。
    天意终难料，心期自不渝。
    西风吹更急，萧索间泉途。

牟巘五　挽赵春谷
    北弁方胥会，西崦遽莫追。
    津梁摩诘病，台沼雍门悲。
    鹤有还家梦，乌无反哺期。
    泷冈松槚近，足慰九原思。

牟巘五　挽赵止善
    自处若素士，不知为贵游。
    多闻每是正，寡欲更清修。
    方借望郎重，已深宗国忧。
    嗟哉事竟尔，乔木委林丘。

牟巘五　挽赵止善
    昔日三株树，彫容顿可惊。
    一癯危独坐，多难失孤撑。
    官舍煎茶梦，天涯裹饭情。
    无由送车后，抆泪愧平生。

牟巘五　王梅泉生日惠诗次韵答之
    堪笑衰翁作计狂，又随笭箵到鱼梁。
    未秋早觉凋蒲柳，已老安能种豫章。
    谁似读骚仍饮酒，有时赞易自焚香。
    梅边有约君应记，但愧年来久覆觞。

牟巘五　文性之惠蛤蜊绿橘
    二珍胥会到柴关，诗为高情趁早还。
    海上便如逢若士，橘中应不减商山。
    可人风味知渠隽，老我形容有许颃。
    快击黄包烹紫壳，为君呼酒一开颜。

牟巘五　希年初度老友王希宣扁舟远访夙谊甚厚贶以十诗实用渊明采菊东篱下
    行年似启期，颜发日夜改。
    此身尚我累，橡栗时自采。

牟巘五　希年初度老友王希宣扁舟远访夙谊甚厚贶以十诗实用渊明采菊东篱下
    古人歌既醉，其中有五福。
    如何憔悴者，忍饮但餐菊。

牟巘五　希年初度老友王希宣扁舟远访夙谊甚厚贶以十诗实用渊明采菊东篱下
    有酒巾可漉，无酒榼自空。
    但怀停云友，相望各西东。

牟巘五　希年初度老友王希宣扁舟远访夙谊甚厚贶以十诗实用渊明采菊东篱下
    九日把寿酒，时节无差池。
    我生秋已老，菊荒而崩篱。

牟巘五　希年初度老友王希宣扁舟远访夙谊甚厚贶以十诗实用渊明采菊东篱下
    扁舟过寂寞，十诗继骚雅。
    定是王弘孙，犹记南山下。

牟巘五　希年初度老友王希宣扁舟远访夙谊甚厚贶以十诗实用渊明采菊东篱下
    渊明六十三，我已多数秋。
    未死亦偶然，神仙殊谬悠。

牟巘五　希年初度老友王希宣扁舟远访夙谊甚厚贶以十诗实用渊明采菊东篱下
    平生遇初度，何曾具盘筵。
    感君知我意，老泪更潸然。

牟巘五　希年初度老友王希宣扁舟远访夙谊甚厚贶以十诗实用渊明采菊东篱下
    人生百年内，荣华仅少选。
    何似鸡黍约，岁晚长相见。

牟巘五　希年初度老友王希宣扁舟远访夙谊甚厚贶以十诗实用渊明采菊东篱下
    怜彼武昌柳，摇落向江潭。
    虚名竟何益，北斗与箕南。

