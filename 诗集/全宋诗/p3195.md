<!-- { "loadSidebar": true } -->
    一代风流盖棺了，空余翁仲惨青原。

魏了翁　何府君挽诗
    林泉间富贵，缣素老功夫。
    古树檠苍干，修庭拥碧梧。
    只安车下泽，不侈骑传呼。
    轧轧成都道，还家日未晡。

魏了翁　和别驾喜雨四绝
    四山鎔日泻黄金，谁载亭皋一尺霖。
    息处生机无间断，划然有顷验天心。

魏了翁　和别驾喜雨四绝
    夏畦活活翠芊绵，起视微云尚黯然。
    底事化工浑不费，笑余何敢更贪天。

魏了翁　和别驾喜雨四绝
    尔游尔衍与天同，无处无时不感通。
    芸鼓渐稀铃索静，茶烟摇颺晚香中。

魏了翁　和别驾喜雨四绝
    山北山南遍插秧，天时较似去年强。
    从今无事閒风月，分作屏星一半凉。
    
    
魏了翁　和除夕前一日南叔兄会杨仲博杨季穆诗
    玄里探幽识罔冥，易中观象见文明。
    心虚有友皆三益，宇静无时不四并。
    物理玩来成独笑，年华见惯渐忘惊。
    只余亲友关天分，离合钟情不肯平。

魏了翁　和崔侍郎送行诗韵
    昔岁阽危日，烦公疋马来。
    人心成胜势，天理是良媒。
    抖擞精神集，扶持气脉回。
    黄宫才十点，有许到葭灰。

魏了翁　和崔侍郎送行诗韵
    轧轧度空明，怀人梦不成。
    蜀天随处见，卮酒与谁倾。
    多事鬓毛改，长途髀肉生。
    随流浑未定，鼻息满舡鸣。

魏了翁　和范少才咏雪三首
    底处呼滕六，催将岁事阑。
    窗明朝采烂，枝瘦夜光蟠。
    炫晃山林老，模糊天地宽。
    晓琴弦欲折，验忍溧阳酸。

魏了翁　和范少才咏雪三首
    随踏晓岩去，殿头金井阑。
    路门圭璧委，双阙绛青蟠。
    拜手朝绅肃，忧心旰食宽。
    岁糜今有望，宁复厌葅酸。

魏了翁　和范少才咏雪三首
    寒阴凋草木，枯叶委庭阑。
    苍耸孤松秀，青敷万竹蟠。
    封条才贴妥，见晛复欹宽。
    但使根长在，毋忧风哭酸。

魏了翁　和胡秘书学中释奠
    祠官环邃殿，晰燎响晨光。
    工有歌咸夏，人无问国庠。
    豆笾陈吉飨，磬管奏和锵。
    盛事留篇什，赓酬愧不扬。

魏了翁　和蒋成甫见贻生日韵
    窗外浮云卷帝青，腰閒流水卧青萍。
    发挥孔孟真三代，补葺嬴刘破六经。
    理义本心如皦日，词章末伎谩流萤。
    独嗟弱步跻长阪，百岁期程过五亭。

魏了翁　和蒋成甫见贻生日韵
    尚记春风酒满衣，数旬客馆掩空扉。
    双乌念哺归难忍，断雁辞行凝不飞。
    正念县孤成底事，有来连锦烂生辉。
    亟哦七字酬佳赠，归櫂潇湘水正肥。

魏了翁　和靖州判官陈子从山水图十韵　林下避暑
    散发避炎暑，炎暑苦相寻。
    云何对大宾，不见汗沾襟。

魏了翁　和靖州判官陈子从山水图十韵　彭蠡归舟
    外物羁絷人，无退亦无遂。
    愧彼自由身，朝发夕予至。

魏了翁　和靖州判官陈子从山水图十韵　山堂旷望
    山堂有何观，四时互兴歇。
    万物随天根，东生复西灭。

魏了翁　和靖州判官陈子从山水图十韵　松径晚步
    松柏不受彫，此亦易知耳。
    须看竹有筠，与松相表里。

魏了翁　和靖州判官陈子从山水图十韵　溪上赋诗
    莫作溪流看，天命无穷已。
    诗人若知得，千古可坐致。

魏了翁　和靖州判官陈子从山水图十韵　星湾晚酌
    士非耕钓者，而从蓑笠翁。
    人生贵适志，莘渭亦时中。

魏了翁　和靖州判官陈子从山水图十韵　雪中访友
    怀人得清晤，此乐浩无期。
    剡溪兴尽返，未喻伐木诗。

魏了翁　和靖州判官陈子从山水图十韵　雨后观瀑
    泽气蒸前山，起自肤寸微。
    竞看千丈瀑，不悟片云飞。

魏了翁　和靖州判官陈子从山水图十韵　载酒寻梅
    松竹贯寒暑，而梅时往来。
    不知姤复意，随人谩徨徊。

魏了翁　和靖州判官陈子从山水图十韵　重湖汎月
    水月皆内景，入秋倍清晖。
    世无善观者，滔滔吾谁归。

魏了翁　和夔漕王韵
    开济堂前送櫂歌，渊渊舡鼓伐灵鼍。
    云埋白帝千山小，浪拍青天一叶过。
    解后天涯惊易别，雇瞻水剂得如何。
    惟余报国忠肝在，铁石云坚尚可磨。

魏了翁　和夔漕王韵
    成都别酒几何年，再见江漘岂偶然。
    胡不握兰居紫界，却来转粟上青天。
    鹏图海澨骞新味，雁断衡阳感旧联。
    国子先生书在笥，原从熟路力加鞭。

魏了翁　和李参政龙鹤庵庐二首
    落纸新诗万口传，逍遥旧梦记坡仙。
    明虹短雨下平楚，老雁长云横半天。
    涧底青松不改色，槛前流水谩安筌。
    寄声多谢无名子，莫搅诗翁秃鬓眠。

魏了翁　和李参政龙鹤庵庐二首
    古往今来一貉丘，行藏有道坎还流。
    凤凰池上春风梦，龙鹤山头夜月秋。
    閒曳深衣聊独乐，有怀连璧赋三游。
    何人得与余心会，野水黏天一片鸥。

魏了翁　和李参政正旦闻边报
    羽檄连旬月，边尘换岁阴。
    捉弄衿忧见肘，补肉忍剜心。
    天远鸿飞急，林疏燕恨深。
    直钭归往地，都作杀胡林。

魏了翁　和李校书沐川三绝
    静看青山簇髻鬟，动观碧水漱潺湲。
    若教此景来酆鄗，争奋应成触与蛮。

魏了翁　和李校书沐川三绝
    花时乘传奈边心，撩弄新诗逼少陵。
    诗到湖边春未老，不禁春思也微吟。

魏了翁　和李校书沐川三绝
    玉节行边春正浓，边头壮士簸旗红。
    何当平贼携诸吏，径上高寒翦翦风。

魏了翁　和李致政花石山诗
    春风挽征衣，淑景荐莲实。
    山中之奇观，变态纷襞积。
    或划然以舒，或蒙然以密。
    或妩如修眉，或突如巨迹。
    或鸷鸟将搏，或游龙偕出。
    一目百奇怪，随景发诗癖。
    江山昔岂无，万古阅閒寂。
    而独陈於今，涸我风月笔。
    便如遗俗士，高卧天一壁。
    人知匪自南，不知亦奚恤。

魏了翁　和史少庄登山韵三首
    剩喜向前坡，人情奈怯何。
    君今高着步，直与陟赠峨。

魏了翁　和史少庄登山韵三首
    田间逢醉尉，人道误谁何。
    世路日杲杲，冥行宜见呵。

魏了翁　和史少庄登山韵三首
    毋谓支山险，此山能几何。
    崎嵌十年梦，知历几蹉跎。

魏了翁　和王太博斋宫梦中绝句
    晴轻风憗冻，寒重日生烟。
    谩道中和节，天颜正愀然。

魏了翁　和杨尚书韵送蔺恭甫归永康
    梦绕秦祠月半棱，归寻岷岭雪千层。
    傥来富贵垤藏蚁，尽大科名笔误蝇。
    须验家庭真事业，更追简册淡交朋。
    他年再出为时用，莫遣功夫似不曾。

魏了翁　和杨仲禹送史子修□特奏赴吏部注阙
    科名宁较后先题，叹老嗟卑世所迷。
    须识是閒天地似，要知立处圣贤齐。
    人情一理涂涂附，古道千年印印泥。
    属子随时崇令德，窗前红日未全西。

魏了翁　和虞退夫见贻生日诗韵
    夫容布叶乱田田，尚忆前年对二贤。
    今度观亭人独立，一江风月意谁传。

魏了翁　和虞退夫见贻生日诗韵
    路人笑我此何观，风飐渠江万顷寒。
    历历圣贤心事在，从渠把画图看。

魏了翁　和虞退夫见贻生日诗韵
    九十九峰江上山，乾坤尔阔我中间。
    此心顿著秋豪愧，久矣颜衰鬓发斑。

魏了翁　和虞退夫见贻生日诗韵
    虎豹当关路险艰，家人占鹊望予还。
    四方蹙蹙还何许，家在西南山外山。

魏了翁　和虞退夫见贻生日诗韵
    范蒋诸贤友义申，肩吾见说倍精神。
    年来人物寥寥甚，更忆浦城人姓真。

魏了翁　和虞退夫韵
    醵酒成懽似旅酬，偶然解后得英游。
    却因乐极生良感，今夜蟾光照几州。

魏了翁　和虞退夫韵
    牛女河边两夹持，前瞻箕斗后虚危。
    经星不动元如此，自是人閒空好奇。

魏了翁　和虞退夫韵
    假拙济奸真蝗出，认奸作巧巧何曾。
    须知我自灵於物，一点光明万古证。

魏了翁　和虞永康梅花十绝句
    蓬蒿已逐晓霜眠，玉立孤标汉绮园。
    月澹风轻云欲压，精神千古对羲轩。

魏了翁　和虞永康梅花十绝句
    不随妖艳竞花期，叶落惟存老树枝。
    林下水边时一见，相逢颇恨几年迟。

魏了翁　和虞永康梅花十绝句
    天然标韵耸高寒，觌面松筠取友端。
    直截语人人不解，等閒只作好花看。

魏了翁　和虞永康梅花十绝句
    远山云抹半横簪，野色昏明水浅深。
    庭外沉沉人不到，凛然玉雪对疏林。

魏了翁　和虞永康梅花十绝句
    轻寒玉蓓试新妆，已识微酸一点黄。
    生意溶溶无间断，何须闻笛为沾裳。

魏了翁　和虞永康梅花十绝句
    重阴浩瀚渺无滨，草木摧残见本真。
    谁识江南一枝信，明年春事正催人。

魏了翁　和虞永康梅花十绝句
    沧江卜室数年间，畚筑栽培仅息肩。
    生色油然已如此，个中自有不须禅。

魏了翁　和虞永康梅花十绝句
    树花禽语恰逢时，真意相关两绝奇。
    独坐黄昏先得月，呼僮点笔和梅诗。

魏了翁　和虞永康梅花十绝句
    幽光冷艳照前坡，花下期君不啻过。
    木落江空岁年晚，此诗朋友望西河。

魏了翁　和虞永康梅花十绝句
    世间无物可谈空，开落荣枯实理同。
    百树好花一编易，主人立处俨当中。

魏了翁　和虞永康美功堂诗
    我曾寄径城南州，果杏纂纂香浮浮。
