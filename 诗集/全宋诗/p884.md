<!-- { "loadSidebar": true } -->
    何许江山发兴长，浑疑庐阜对彭郎。
    胸中丘壑元萧爽，笔下烟波故渺茫。
    落落疏松长映座，冥冥飞雨欲侵床。
    冷然已作华胥梦，便有群仙到枕旁。

韩元吉　次韵张晋彦书事
    举贡诸兄事孔方，平生学易问归藏。
    渐欣过客知吾懒，未怪小儿如我长。
    鹤怨猿惊成底事，乌踷兔蹶自奔忙。
    便须耳热追行乐，更拟心斋得坐忘。

韩元吉　次韵张亚彦书事
    颉利何时缚，康居久未灰。
    天威如自震，敌势不难摧。
    日月丹心在，风尘白眼开。
    受降城旋筑，且缓羽书来。

韩元吉　次韵张子仪仓司展翠亭
    官事常忙心自閒，故应拄笏为西山。
    举头但觉来风月，著足何妨涉阓陎。
    振廪功成聊共醉，追锋诏下合俱还。
    须知苍翠看不尽，输我岩居画掩关。

韩元吉　次韵赵公直题米元晖画轴
    东窗坐爱枝间雪，大似酴醾压架花。
    天气更晴宜有月，夜深来看玉交加。

韩元吉　次韵赵公直题米元晖画轴
    淮南山色一千里，落水层城江更湍。
    何地江山有如许，与君聊趁雪中看。

韩元吉　次韵赵公直题米元晖画轴
    腊前未见梅如雪，春到还惊雪似梅。
    可是天公有情思，便令花树一时开。

韩元吉　次韵赵公直题米元晖画轴
    江南绝景赏心亭，卧雪难寻旧画屏。
    白鹭洲前夜来雪，故应此画胜丹青。

韩元吉　次韵赵公直题米元晖画轴
    竹炉听雪坐蒲团，长笑诗人不耐寒。
    未办貂裘走南陌，肯来高处一凭栏。

韩元吉　次韵赵任卿至北苑二首
    行乐须春事，微官日自忙。
    轻云弄天色，细雨出风光。
    筠甲连山破，林髯夹道苍。
    拟寻花岛去，更待茗芽香。

韩元吉　次韵赵任卿至北苑二首
    好雨惊连夜，疏种喜报晨。
    池心春涨绿，花面晓妆匀。
    野渡经年别，官茶几焙新。
    风光为传语，何事曲江滨。

韩元吉　次韵赵文鼎同游鹅石五首
    缭绕云山溪水南，溪光溶漾滴晴岚。
    不知日暖花争艳，但觉风和酒易酣。

韩元吉　次韵赵文鼎同游鹅石五首
    桃花临水唤人看，花在嶙峋翠石间。
    莫惜持杯酬烂漫，更须扶杖俯潺湲。

韩元吉　次韵赵文鼎同游鹅石五首
    长忆湖山天意新，诏恩大尹宴群臣。
    休寻辇毂纷华梦，且作林泉自在人。

韩元吉　次韵赵文鼎同游鹅石五首
    潋潋烟波带月华，渡头江迥两三家。
    细倾社翁鹅儿酒，洪听山村杨白花。

韩元吉　次韵赵文鼎同游鹅石五首
    几年家住玉溪头，乘兴时来上钓舟。
    古寺幽情未曾到，寻春一为野僧留。

韩元吉　次韵赵仲绩久雨夜坐有感二首
    春云黯黯未成晴，落尽缃桃见紫荆。
    薄宦驰驱双鬓改，流年荏苒寸心惊。
    幽花映水浅深色，啼鸟穿林高下声。
    几许风光欠行乐，夜寒和雨听残更。

韩元吉　次韵赵仲绩久雨夜坐有感二首
    十日风斜雨更横，一春能得几新晴。
    便须蜡屐穿花去，葛惜障泥傍水行。
    酒兴未妨随处发，诗狂賸判隔年程。
    醉来乞得西山药，彷佛云间吹凤笙。

韩元吉　次韵郑守舜举喜雪四首
    好雪相仍岁又除，丰年瑞事总堪书。
    未嫌款段追千骑，化作张仙跨白驴。

韩元吉　次韵郑守舜举喜雪四首
    使君仙骨迥无俦，合上琼楼倒玉舟。
    雪里渔蓑诗更好，盛传僧舍与歌楼。

韩元吉　次韵郑守舜举喜雪四首
    银似豪家没奈何，玉成高垒更巍峨。
    残年共拟看三白，酌我从今未厌多。

韩元吉　次韵郑守舜举喜雪四首
    湘吴醇酎惬兼衣，多病难禁玉斚飞。
    月下更期看国艳，凌波那更舞江妃。

韩元吉　次韵子云春日
    林壤欣欣乐有余，杖藜常及晓莺初。
    春风入户花开落，晴日当窗云卷舒。
    契阔经年千里面，平安满眼数行书。
    弟兄州县真劳尔，畴昔交游半石渠。

韩元吉　次韵子云春日
    问舍求田苦未成，定逢丘壑眼先明。
    极知官事无时了，且作青山任意行。
    元亮折腰应自笑，子荆洗耳讵忘情。
    不妨同是催科拙，下考他年更类城。

韩元吉　次韵子云春日见怀二首
    每惜春光去世，生憎鶗鴃鸣。
    倦游心易赏，多病戍仍更。
    风雨山花过，池塘野水生。
    买牛归问舍，此计会应成。

韩元吉　次韵子云春日见怀二首
    山寺莺花里，县知载酒行。
    青春随梦断，白发伴愁生。
    烂醉真吾事，忘机岂世情。
    书来得佳句，双眼暂增明。

韩元吉　次韵子云春日杂兴五首
    马上还逢江上春，冷烟和雨作红尘。
    不堪柳絮催行客，也有桃花似故人。

韩元吉　次韵子云春日杂兴五首
    鶗鴃鸣时春事空，菰蒲叶小未成丛。
    已拚江草无情绿，不奈山花恣意红。

韩元吉　次韵子云春日杂兴五首
    瓦盆倾酒未全贫，岁岁田家肯负春。
    不恨酒醒花落去，花开酒尽最愁人。

韩元吉　次韵子云春日杂兴五首
    绿阴池沼乱莺流，眼底春来鬓却秋。
    不用黄金买白日，待寻三径作归休。

韩元吉　次韵子云春日杂兴五首
    山如眉绿画新就，江似蒲萄始泼醅。
    收拾风光付佳句，此行嗟我未空回。

韩元吉　次韵子云归兴
    湖海周游未卜居，好山时一梦衡庐。
    苦无事业堪调鼎，薄有生涯可负锄。
    玩世阮公方蜡屐，归田陶令亦巾车。
    屋头早晚东西住，愁绝东船夜雨余。

韩元吉　次韵子云寄杨仙姑酒绝句二首
    海上冰浆冠八州，旧传仙姥下层楼。
    一樽压倒长安市，白堕青春未解愁。

韩元吉　次韵子云寄杨仙姑酒绝句二首
    蒲萄底用博凉州，有酒逢春更上楼。
    留取杨家风味客，对床来此话离愁。

韩元吉　次韵子云送儿女至昭亭见寄
    岩岩昭亭山，度岁一再行。
    吾亲在其下，有路如砥平。
    风物岁时佳，岂问楚与荆。
    胡为不得往，使我涕泗横。
    出身备王官，敢自颓家声。
    圣皇察庶狱，小大必以情。
    哀矜且勿喜，死当使之生。
    念昔栖闽陬，孤童共营营。
    菽水曾几何，青紫望一经。
    弟兄亦云幸，假节仍专城。
    别离乃频有，仆奴费邀迎。
    安仁赋閒居，要自贤西征。
    板舆日欢侍，儿女森在庭。
    岂比隔山岳，空书问安宁。
    薄田右负郭，不归定谁令。
    壮士志中原，边尘暗幽并。
    拟蹑冒顿居，端谋渭南耕。
    书生复何事，三入老承明。
    应知当馈叹，廊庙资扶倾。
    忍作寒蝉喑，愿为威凤鸣。

韩元吉　次韵子云途中见寄
    轻风猎猎转残红，春去荒村暮雨中。
    花影带寒犹黯淡，山光和雾更空蒙。
    百年拚却身长醉，五斗由来计日穷。
    惭愧宾朋有胶漆，不堪兄弟苦西东。

韩元吉　次韵子云途中见寄
    十年计拙未能伸，四海滔滔总是津。
    但得有山供醉眼，不忧无地著寒身。
    莺花撩乱空三月，风雨凄凉过几旬。
    莫道衡阳无雁信，故应时有北来人。

韩元吉　次韵子云盱眙道中三首
    海上狼烽不起烟，兵戈犹记旧年前。
    岩居有客能招饮，肉食何人为给鲜。
    但得生涯类盘谷，可无风景似斜川。
    共寻餬口田三计较，仍办遮头屋数椽。

韩元吉　次韵子云盱眙道中三首
    江南淮北市初通，人语忻忻作好风。
    抱耒只思耕陇底，买船谁复渡辽东。
    向来熊耳真投甲，此去天山拟挂弓。
    上策圣君今自治，白头忧国寸心同。

韩元吉　次韵子云盱眙道中三首
    桑间无褐半饥人，斗粟千金不换银。
    末路多惭逭沟壑，长年敢笑走埃尘。
    江声直下黄牛峡，河势遥分白马津。
    回首向来征战地，壮怀俱在只伤神。

韩元吉　次韵子云中秋见寄二首
    风雨经时忆对眠，秋声愁绝雁横天。
    未应放却西楼月，得酒宁须问圣贤。

韩元吉　次韵子云中秋见寄二首
    水绕孤城意自由，远山无数郁相缪。
    月明又作中秋好，白发相望在两州。

韩元吉　次韵子云种竹
    官居地多隙，种竹及春早。
    萧然三亩园，便可事幽讨。
    层峦寓岩石，一目惜尽了。
    移根互掩映，取径作深杳。
    飞来风乌鹊，相唤亦栖绕。
    微风与新月，屡舞欣嫋嫋。
    用知亭馆閒，有竹自能好。
    堂前艺梅花，堂后列萱草。
    叩门有俗客，未至迹互扫。
    遥怜敬亭下，巷僻客仍少。
    庭隅方解箨，相对亦社保。
    吟哦五字句，饮水良不饱。
    春雷发头角，茧栗未应小。
    卜居如有得，破地出池沼。
    胸中千亩计，岂顾万事扰。
    他年醉林间，准拟成二老。

韩元吉　次櫂歌韵
    宛宛溪流九曲湾，山猿时下鸟关关。
    钓矶茶灶山中乐，大隐苍屏日月閒。

韩元吉　答金元鼎喜雨
    几日云阴合又开，良田秋近起黄埃。
    一觞未致灵祠祷，半夜先欣好雨来。
    政拙自知容我懒，诗清要是得君催。
    不妨咳唾皆珠玉，渐喜新凉入酒杯。

韩元吉　答金元鼎喜雨
    雨后红蕖满意开，风前绿净绝纤埃。
    独怜病守孤吟赏，犹幸诗翁数往来。
    农事已知沟浍足，欢声不待管弦催。
    旋舂玉粒添冰酿，莫负樽前鹦鹉杯。

韩元吉　答人问易
    阴阳妙用表三才，却问阴阳底许来。
    若识阴阳由动静，何人更作有无猜。

韩元吉　丹青阁
