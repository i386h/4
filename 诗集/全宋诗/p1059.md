<!-- { "loadSidebar": true } -->
    愿因啄抱力，浩荡碧云游。

黄庭坚　读曹公传
    南征北伐报功频，刘氏亲为魏国宾。
    毕竟以丕成霸业，岂能于汉作纯臣。
    两都秋色皆乔木，二祖恩波在细民。
    驾驭英雄虽有术，力扶宗社可无人。

黄庭坚　读方言
    八月梨枣红，绕墙风自落。
    江南风雨余，未觉衣衾薄。
    壁虫忧寒来，催妇织衣著。
    荒畦杞菊花，犹用充羹舋。
    连日无酒饮，令人风味恶。
    颇似扬子云，家贫官落魄。
    忽闻輶轩书，涩读劳辅齶。
    虚堂漏刻间，九土可领略。
    愿多载酒人，喜我识字博。
    设心更自笑，欲过屠门嚼。
    往时抱经纶，待价一丘壑。
    卜师非熊罴，梦相解靡索。
    所欲吾未奢，傥使耕可获。
    今年美牟麦，厨馔丰饼飥。
    摩挲腹中书，安知非糟粕。

黄庭坚　读晋史
    天下放玄虚，谁知与道俱。
    唯余范武子，乃是晋诸儒。

黄庭坚　读书呈几复二首
    身入群经作蠹鱼，断编残简伴闲居。
    不随当世师章句，颇识扬雄善读书。

黄庭坚　读书呈几复二首
    得君真似指南车，杖策方图问燕居。
    吾欲忘言观道妙，六经俱是不完书。

黄庭坚　读谢安传
    倾败秦师琰与玄，矫情不顾驿书传。
    持危又幸桓温死，太傅功名亦偶然。

黄庭坚　髑髅颂
    黄沙枯髑髅，本是桃李面。
    如今不忍看，当时恨不见。
    业风相鼓击，美目巧笑倩。
    无脚又无眼，著便成一片。

黄庭坚　杜似吟院二首
    日长吟院无公事，燕入花开必有诗。
    莫道南风吹雁去，春来亦有北风时。

黄庭坚　杜似吟院二首
    吟院虚明如画舫，想成槛外是长江。
    杜郎忽作扬州梦，雨带风沙打夜窗。

黄庭坚　渡河
    客行岁晚非远游，河水无情日夜流。
    去年排堤注东郡，诏使夺河还此州。
    忆昔冬行河梁上，飞雪千里曾冰壮。
    人言河源冻彻天，冰底犹闻沸惊浪。

黄庭坚　渡江
    行渡江兮吾无舟，荡荡东注兮褰裳不可以游。
    渔横舟兮不即渡，敻万里以在前兮无家反顾。
    云翳翳兮雨凄凄，不济此兮谁与归。
    行渡江兮我无楫，释吾马兮不可以涉。
    嗟行路之难兮，援琴以身忘。
    手不得於吾心兮，声久抑而不张。
    天涔涔兮又暮雨，不济此兮吾归何处。

黄庭坚　短韵奉乞腊梅
    卧云庄上残花笑，香似早梅开不迟。
    浅色春衫弄风日，遣来当为作新诗。

黄庭坚　对酒次韵寄怀元翁
    花光渐寒食，木燧催国火。
    沽酒鸟劝人，怀贤吾忘我。
    事往堕甑休，心知求田可。
    可人不在眼，樽俎思促坐。
    有生常倥偬，无暇天所课。
    不解闻健饮，俄成一蓬颗。
    泥钧埏万物，寒暑勤五佐。
    岂其怀爱憎，私仗我穷饿。
    醉招魂不来，浪下巫阳些。
    梦成少年嬉，走马章台左。

黄庭坚　对酒歌答谢公静
    我为北海饮，君作东武吟。
    看君平生用意处，萧洒定自知人心。
    南阳城边雪三日，愁阴不能分皂白。
    摧轮踠蹄泥数尺，城门昼开眠贾客。
    移人僵尸在旦夕，谁能忍饥待食麦。
    身忧天下自人，寒士何者愁填臆。
    民生正自不愿材，可乘以车可鞭策。
    君不见海南水沈紫栴檀，碎身百链金博山。
    岂如不蒙斧斤赏，老大绝崖霜雪间。
    投身有用祸所集，何况四达之衢井先汲。
    昨日青童天上回，手捧玉帝除书来。
    一番通籍清都阙，百身书名赤城台。
    飞升度世无虚日，怪我短褐趋尘埃。
    顾谓彼童子，此何预人事。
    但对清樽即眼开，一杯引人著胜地。
    传闻官酒亦自清，径须沽取续吾瓶。
    南山朝来似有意，今夜傥放春月明。

黄庭坚　峨眉真人陈图南真赞
    一藤出山，来正人纪。
    见艺祖太宗，曰天下定矣。
    如月在天，去来无疵。
    巍巍颀颀，为帝王师。
    圣哲肺腑，天人眉目。
    三峰遶宅，岁晚松菊。

黄庭坚　鄂州节推陈荣绪惠示沿檄崇阳道中六诗老懒不能追韵辄自居韵奉和之
    咸宁走芦子，终日乔木阴。
    太丘心洒落，古松韵清深。
    聊持不俗耳，静听无弦琴。
    非今胡部律，而独可人心。

黄庭坚　鄂州节推陈荣绪惠示沿檄崇阳道中六诗老懒不能追韵辄自取韵奉和之
    张公少为令，愍俗有遗书。
    左贩洞庭橘，右担彭蠡鱼。
    歌奔中夜女，归抱十年雏。
    近岁多儒学，仁风似有初。

黄庭坚　鄂州节推陈荣绪惠示沿檄崇阳道中六诗老懒不能追韵辄自取韵奉和之
    蟠空作风雨，发地鸣鼓吹。
    日晴四无人，声在高林际。
    伊优儿女语，蹇浅市井议。
    我欲抱七弦，写此以卒岁。

黄庭坚　鄂州节推陈荣绪惠示沿檄崇阳道中六诗老懒不能追韵辄自取韵奉和之
    头陀全盛时，宫殿梯空级。
    城中望金碧，云外僧戢戢。
    人亡经禅尽，屋破龙象泣。
    惟有简栖碑，文字岿然立。

黄庭坚　鄂州节推陈荣绪惠示沿檄崇阳道中六诗老懒不能追韵辄自取韵奉和之
    邑下羹不和，幕中往调护。
    纷争非士则，各使捐细故。
    颇忆郗参车，能令公喜怒。
    应知鞅掌车，历尽崔嵬路。

黄庭坚　鄂州节推陈荣绪惠示沿檄崇阳道中六诗老懒不能追韵辄自取韵奉和之
    俗物常偪塞，令人眼生白。
    永怀洛阳人，谈诗论画壁。
    青山吐秋月，阻作南楼客。
    但歌靡盐诗，赏此无瑕璧。

黄庭坚　鄂州南楼书事四首
    四顾山光接水光，恁栏十里芰荷香。
    清风明月无人管，并作南楼一味凉。

黄庭坚　鄂州南楼书事四首
    画阁传觞容十客，透风透月两明轩。
    南楼盘祌三百尺，天上云居不足言。

黄庭坚　鄂州南楼书事四首
    势压湖南可长雄，胸吞云梦略从容。
    北船未尝睹巨丽，复阁重楼天际逢。

黄庭坚　鄂州南楼书事四首
    武昌参佐幕中画，我亦来追六月凉。
    老子平生殊不浅，诸君少住对胡床。

黄庭坚　二十八宿歌赠别无咎
    虎剥文章犀解角，食未下亢奇祸作。
    药材根氐罹斸掘，蜜虫夺房抱饥渴。
    有心无心材慧死，人言不如龟曳尾。
    卫平哆口无南箕，斗柄指日江使噫。
    狐腋牛衣同一燠，高丘无女甘独宿。
    虚名挽人受实祸，累棋既危安处我。
    室中凝尘散发坐，四壁矗矗见天下。
    奎蹄曲隈取脂泽，娄猪艾豭彼何择。
    倾肠倒胃得相知，贯日食昴终不疑。
    古来毕命黄金台，佩君一言等觜觿。
    月没参横惜相违，秋风金井梧桐落。
    故人过半在鬼录，柳枝赠君当马策。
    岁晏星回观盛德，张弓射雉武且力。
    白鸥之翼没江波，抽弦去轸君谓何。

黄庭坚　二月丁卯喜雨吴体为北门留守文潞公作
    乘舆斋祭甘泉宫，遣使骏奔河岳中。
    谁与至尊分旰食，北门卧镇司徒公。
    微风不动天如醉，润物无声春有功。
    三十余年霖雨手，淹留河外作时丰。

黄庭坚　二月二日晓梦会于庐陵西斋作寄陈适用
    燕寝著炉香，愔愔闲窗闼。
    梦到郡城东，笑谈西斋月。
    行乐未渠央，苦遭晴鸠聒。
    江郡梅李白，士女嬉城阙。
    闻道潘河阳，满城花秀发。
    颇留载酒车，共醉生尘袜。
    想见舞余姿，风枝斜虿发。
    鄙夫不举酒，春事亦可悦。
    雨足肥菌芝，沙暄饶笋蕨。
    海牛压风帘，野饭薰僧鉢。
    饱食愧公家，曾无助毫末。
    劝盐推新令，王欲惸独活。
    此邦淡食怆，俭陋深次骨。
    公囷积丘山，贾竖但圭撮。
    县官恩乳哺，下吏用鞭挞。
    正恐利一源，未塞兔三窟。
    寄声贤令尹，何道补黥刖。
    从来无研桑，顾影愧簪笏。
    何频课殿上，解绶行采葛。

黄庭坚　发白沙口次长芦
    篙师救首尾，我为制中权。
    挂席满风力，如椎强弩弦。
    晓放白沙口，长芦见炊烟。
    一叶托秋雨，沧江百尺船。
    反观世风波，谁能保长年。
    念昔声利区，与世阙周旋。
    大道甚闲暇，百物不废捐。
    谁知目力净，改观旧山川。

黄庭坚　发赣上寄余洪范
    二川来集南康郡，气味相似相和流。
    木落山明数归雁，郁孤栏榡绕深秋。
    胸中淳于吞一石，尘下庖丁解十牛。

黄庭坚　发舒州向皖口道中作寄李德叟
    黑云平屋檐，晨夜隔星月。
    晓装商旅前，冰底泥活活。
    野人攘畔耕，蹇马不能滑。
    驼裘惜蒙茸，俱落水塘缺。
    孤材小蜗舍，乞火乾履袜。
    前登极峥嵘，他日飞鸟没。
    寒花委乱草，耐冻鸣风叶。
    江形篆平沙，分派回劲笔。
    髯弟不俱来，得句漫剞劂。
    却望同安城，惟有松郁郁。
    遥知浦口晴，诸峰见明雪。

黄庭坚　法语
    兀然无事无改换，无事何须论一段。
    真心无散乱，他事不须断。
    过去已过去，未来何用算。
    兀然无事何曾有，人唤向外觅工夫，
    总是痴顽汉。粮不蓄一粒，
    逢饭但知骂。世间多事，
    人事相趁，浑不及我，
    不乐生天，亦不受福田。
    饥来一钵饭，困来展脚眠。
    愚人以为笑，智者谓之然。
    非愚亦非智，不是玄中玄。
    要去如是去，要住如是住。
