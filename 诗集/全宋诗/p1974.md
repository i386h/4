<!-- { "loadSidebar": true } -->
    一闻离骚篇，写尽楚客胸。
    胸怀如宝匣，夜夜吼生铜。

梅尧臣　依韵和欧阳永叔秋怀拟孟郊体见寄二首
    秋思公何高，堆积自嵱嵷。
    出为悲秋辞，万仞见孤耸。
    念我老於诗，我发实种种。
    而後伤故人，故人多作冢。
    阴风夜木嗥，竜窣闻鬼悚。
    独我忘形骸，百事乃纤冗。
    不眠霜月上，霜月如可捧。

梅尧臣　依韵和欧阳永叔同游近郊
    洛水桥边春已回，柳条匆蒨眼初开。
    无人拾翠过幽渚，有客寻芳上古台。
    林邃珍禽时一啭，酒酣红日未西颓。
    知君最是怜风物，更约偷闲取次来。

梅尧臣　依韵和欧阳永叔中秋邀许发运
    看取主人无俗调，风前喜御夹衣凉。
    竞邀三五最圆魄，知比寻常特地光。
    艳曲旋教皆可听，秋花虽种未能香。
    曾非恶少休防准，众寡而今不易当。

梅尧臣　依韵和偶书相留
    在昔有言无不雠，故於嘉咏岂宜休。
    出奇吴国将能战，探隐汉宫人戏阄。
    吹笛梦来犹记曲，爱歌老去未忘讴。
    车中变服为秦客，头上南冠学楚囚。
    日永欢呼遗博齿，夜深谈论废更筹。
    海陵已有从游约，今欲西归且榜舟。

梅尧臣　依韵和裴如晦秋怀
    老叶已足蠹，风振犹在柯。
    高高低低声，切切感我多。
    不念四散飞，尖圆竞相磨。
    当兹思再春，宛然同俟河。
    莫惊衡山雁，莫问洞庭波。
    徒闻汉武帝，独有横汾歌。

梅尧臣　依韵和普上人古琴见赠
    独蠒丝为弦，九窍珥为珍。
    弹风松飕飕，听水流泯泯。
    欣者举袖舞，悲者欲涕陨。
    若此辄动人，干时固能准。
    虞舜今在上，南薰思无尽。

梅尧臣　依韵和齐少卿龙兴寺鸭脚树
    百战蟠根地，双阴净梵居。
    凌云枝已密，似蹼叶非疏。
    影落邻僧院，风摇上客裾。
    何当避烦暑，萧洒盖庭除。

梅尧臣　依韵和签判都官昭亭谢雨回广教见怀
    赛雨何从事，高情苦爱山。
    谢公聊句後，惠远过溪间。
    笑处岩相答，归时酒在颜。
    端忧守穷巷，无力共跻攀。

梅尧臣　依韵和钱深推官见寄
    无才不敢学阳秋，嗜酒时能问大酋。
    前日偶从河上饮，文章何可并英游。

梅尧臣　依韵和秋夜对月
    陈王苑里望空虚，吴客风前忆具区。
    横阁渐看河影转，绕枝还见鹊惊无。
    虫催织妇机成素，露逼鲛人泪作珠。
    才比陶潜无用处，纱巾时任酒沾濡。

梅尧臣　依韵和三月十四日清明在席呈
    太守风流甚，吟牋写蜀麻。
    寻春何处客，映柳阿谁家。
    蜡炬传新火，朱栏发旧花。
    月光将欲满，特地炤铅华。

梅尧臣　依韵和僧说上人见访
    客从东国来，山云犹在屦。
    是时正穷腊，雁落溪阴暮。
    投宿古城隅，雪迷松下路。
    衣楮足兰荃，相过宁厌屡。

梅尧臣　依韵和僧说夏日闲居见寄
    城郭非清凉，山僧抱微疾。
    又况三伏时，当兹一禅室。
    炎飙正烁烁，溪水徒瑟瑟。
    唯咏冰雪辞，可以销夏日。

梅尧臣　依韵和邵不疑寄杜挺之以病雨止冷淘会
    邵杜二良守，相逢欲沾醉。
    促膝一开颜。衮衮言有味。
    或叹季路宜，或语伯夷是。
    各怀忠义心，要终岂同异。
    我实疏贱躯，政治未使试。
    预兹高古谈，懦志生勇气。
    明当馔汤饼，疾雨晦天地。
    一日不见君，何止如三岁。
    口腹尚乖期，荣华可推类。
    嗟嗟勿复问，安恬固无媿。

梅尧臣　依韵和邵不疑以雨止烹茶观画听琴之会
    弹琴阅古画，煮茗仍有期。
    一夕风雨来，且喜农亩滋。
    中河不阻涩，舟楫亦所宜。
    况闻新疾愈，当与嗜好睽。
    何须顾小约，岂不是他时。
    淡泊全精神，老氏吾将师。
    幸因答来章，敢不以此咨。
    此咨有深理，愿君劝且思。

梅尧臣　依韵和师厚别後寄
    吾与尔别未及旬，吾家依旧甑生尘。
    闭门不出将谁亲，自持介独轻货珍。
    盘餐岂有咸酸辛，苦吟辍寝昏继晨。
    夜光忽怪来何频，采拾若在沧海垠。
    和者弥寡唯阳春。

梅尧臣　依韵和师直晚步遍览五垅川
    穷览川原胜，经行未厌频。
    樵深但闻斧，谷暖自留春。
    临水何妨坐，看云忽滞人。
    谁家烟坞里，竹树远相邻。

梅尧臣　依韵和师直仲春雪中马上
    自倚春风暖，轻袍犯雪来。
    过塘迷绿水，拂树杂芳梅。
    山蔽峰难辨，樵通径易开。
    野行方有味，缓辔不须催。

梅尧臣　依韵和石昌言学士求鼠须笔之什鼠须鼠尾者前遗君谟今以松管代赠
    江南飞鼠拔长尾，劲健颇胜中山毫。
    其间又有苍鼠须，入用不数南鸡毛。
    二物缓急岂常获，捕刺徒尔操蛮刀。
    旧藏已赠蔡夫子，报君松管何萧骚。

梅尧臣　依韵和试笔偶书
    洗砚开书几，拈毫喜子巢。
    不为微物挠，自向小栏敲。
    已逐游丝末，还缘翠叶梢。
    因知生理大，不必在重爻。

梅尧臣　依韵和守贤上人晚秋书事
    秋雾郁不开，曚曨夹溪树。
    深枝尚宿禽，寒叶时惊露。
    我居溪之阴，早景诚所慕。
    开溪吐初阳，独吟神与晤。
    岂意方袍人，而怀此焉趣。
    忽枉琼玖章，无惭惠休句。

梅尧臣　依韵和叔治晚春梅花
    楚人住处将为援，越使传时合有诗。
    常是猎前混雪色，却惊春半见琼姿。
    笛吹远曲还多怨，风送清香似可期。
    我欲细看持在手，谁能为折向南枝。

梅尧臣　依韵和宋次道答弟中道喜还朝
    白首谬陪兄弟间，阿连初喜客儿还。
    池塘梦句君能得，咳唾成珠我未闲。
    陋巷闭门谁扣扣，茂林飞鸟自班班。
    归来又接同袍会，月下朱闳不用关。

梅尧臣　依韵和宋次道学士紫宸早谒
    陆生声誉在云间，来预簪裾谒帝颜。
    冠剑有客夔与禼，文章全盛马兼班。
    耽耽玉宇龙缠栋，蔼蔼金铺兽啮环。
    却出常衙殿前过，戟衣风动自相攀。

梅尧臣　依韵和宋中道观八月二十八日车驾朝谒景灵宫
    西人来望禁槐傍，阊阖初开旭日光。
    雕玉翠鞍牵騕褭，盘龙朱辇烂文章。
    焚香閟殿开严帐，汲水寒沟洒广庄。
    一见天颜万人喜，却回宫禁乐声长。

梅尧臣　依韵和宋中道见寄
    岁在涒滩初别子，子适广平裨郡理。
    廉颇台倾有遗址，今逢四方弓久弛。
    时不用兵皆乐乡，念我贫居天子庠。
    抱经临案空循行，貌垢不洗颜苍苍。
    得时少壮相揄扬，独行无侣心浶浪。
    肠如辘轳转井床，内饥外寒肤粟芒，
    若此煎炒何心肠。王都浩浩多球琅，
    怀珉安可争焜煌。旧朋升腾皆俊良，
    殁不发语生括囊。巍巍尧舜开明堂，
    大调金石来凤皇。鸳鸯戟翼方在梁，
    福禄其宜无不臧。已甘老死填沟隍，
    殭尸阖棺犹目张。仲尼生世尚徨徨，
    岂能强聒争跄跄。未由见子举以觞，
    北望大河衣袂攘。牢牛横汉不服箱，
    欲往乘车无可当。天驷有星名曰房，
    又欲乘马行幽荒。牛虽蹄莹马眼光，
    既不我驾路阻长。我怀炳炳何日忘，
    半夜揽琴弹履霜。写意缄辞无雁将，
    低云作雪正苍茫。

梅尧臣　依韵和宋中道雨夜
    暗惊料峭寒，春雪兼春雨。
    知胜早朝人，闲眠不开户。
    丘壑岂无容，泥涂还自取。
    谁吟何逊诗，不觉逢逢鼓。

梅尧臣　依韵和睢阳杜相公答蔡君谟新体飞草书
    丹砂篆印发题封，云母屏开照耀中。
    漠漠蛟绡吹入纸，翘翘虿发卷随风。
    新番自与鸿都异，旧法唯应垩帚同。
    丞相报诗何处问，清泠池上雁能通。

梅尧臣　依韵和孙都官河上写望
    河上风烟爱此邦，吴艘越舸不相降。
    鱼腥矗矗桥边市，花暗深深竹里窗。
    蹴踘渐知寒食近，秋千将立小鬟双。
    年光取次须偷赏，何用功名节与幢。

梅尧臣　依韵和孙侔鴈荡二首
    海边巉绝有苍山，怪怪奇奇物象闲。
    百丈素流珠喷薄，千里红树火回环。
    远寻僧寺石屏下，时遇野人云屋间。
    今日京华见君说，便思轻舸出东关。

梅尧臣　依韵和孙侔鴈荡二首
    鴈荡高高路莫通，衔芦秋翼入云峰。
    山头水阔不见影，岩下沙平时有踪。
    千仞柱天何敛闪，万工挥笔漫轻浓。
    葛巾蜡屐未能著，空羡青苍重复重。

梅尧臣　依韵和孙浦二者官展墓由大明精舍而归
    拜垅忽生寒食心，应缘春入感啼禽。
    泪沾宿草根仍冻，马立荒沙迹已深。
    野老辍耕风料峭，山房开昼日阴森。
    归鞍却望原头路，幂历轻烟物景沉。

梅尧臣　依韵和孙浦二者官展墓由大明精舍而归乐
    新松烟翠入衣巾，雨後冈原不起尘。
    霜露悲怀今正切，曾非结客去寻春。

梅尧臣　依韵和孙秀才朱长官见寄二首同韵
    古来富贵蹈危机，乐性安贫莫谓非。
    未及功名苍鬓改，欲从疏懒五湖归。

梅尧臣　依韵和孙秀才朱长官见寄二首同韵
    昔年同志逢时尽，今日相亲似子稀。
    迟仆忽辞云海上，远持双壁扣吾扉。

梅尧臣　依韵和太祝同诸君游园湖见寄
    阳春何处来，客自商丘至。
    一唱新辞工，始见故人意。
    园林谁与游，卉木欣已媚。
    花上有微阴，水边无近思。
    遥怜数觞豆，何必亲歌吹。
    牧马忆当时，招延遗旧地。
