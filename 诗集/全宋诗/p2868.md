<!-- { "loadSidebar": true } -->
    拨置为亲寿，菖花糁盘黍。
    欢言记时节，风俗自荆楚。
    独嗟我常棣，不得同笑语。
    杨梅应正熟，筴笋堪自煮。
    对床负归约，枕流惭乃祖。
    会当誓丘墓，畏出如畏虎。
    莫作两苏公，空言终龃龉。

孙应时　沌中即事
    武昌西南云梦泽，水平不动玻璃碧。
    葭芦莽苍茫暮烟，杨柳萧条带秋色。
    北接沧浪南洞庭，八九百里荒荒白。
    一渠纡萦十日行，巧避江涛如过席。
    平生闻说沌鱼美，满篮不受百钱直。
    我来涨潦渔者稀，罾纲高悬钓竿掷。
    苇屋人家绝可怜，欲没未没三四尺。
    倚树为巢葑作床，剥菱炊菰自朝夕。
    青裾皂髻长儿女，城市繁华岂曾识。
    屋头一艇是生涯，丁算未必逃官籍。
    迢迢客路几叹息，茫茫宇宙何终极。
    有酒无鱼莫浪愁，独醉月明听吹笛。

孙应时　二月十十五同赵景孟胡晋远游四明山
    乍晴天宇莹无尘，短策轻衫发兴新。
    过鸟一声如劝客，青山万叠总迎人。
    回头便与氛埃隔，入眼真於水石亲。
    尽意登临休计日，此行端不负芳春。

孙应时　发嘉州答张倅用前韵
    主人今代岑嘉州，倦客当年马少游。
    即是孤帆行万里，空怀一日过三秋。
    酒边风味春生不坐，笔底词峡倒流。
    浪有梅花烦驿使，转头陈迹遣人愁。

孙应时　泛东湖风浪作复止
    万顷重湖东复东，意得得怕打头风。
    故畦遗穗粼粼在，野水寒林处处通。
    鸿雁汀洲渺葭苇，牛羊篱落见儿童。
    衣冠尘土空头白，惭愧扁舟把钓翁。

孙应时　范氏致爽园用石湖韵
    可人花木四时足，随意园池百亩馀。
    但续岷山高士传，不谈天上故人书。

孙应时　范氏致爽园用石湖韵
    山光突兀初寒外，竹色连娟细雨馀。
    一段清奇彻肌骨，锦囊碎句懒能书。

孙应时　范叔刚以诗送豆粥次韵答之
    平生画饼复炊沙，空有饥肠不受嗟。
    多谢殷勤饷时节，顿忘惟悴客京华。
    卖书未卜来同往，厚意何时报有加。
    为说痴人不堪饱，更思春酌对檐花。

孙应时　奉和家大人将赴官舍留示及门之作
    师训勤诚数十年，此心端不愧高天。
    诸君体我家严意，学殖毋为齿莽田。

孙应时　奉和家大人将赴官舍留示及门之作
    大学成功在九年，根牢干长到参天。
    斯须废弃终身困，稂莠从来易满田。

孙应时　芙蕖
    生来不著尘泥涴，天下何妨名字多。
    一世炎凉独风月，四时荣落付烟波。
    自知根节全冰玉，人道丰姿照绮罗。
    濯濯晨光香十里，为君敲桨叫吴歌。

孙应时　傅惟肖赞府假西游集作长篇送还奇甚次其韵
    醉乡不游游睡乡，眼花对案如迷藏。
    梦踏秋草悲蛩螀，风松露菊三径荒。
    忽然欠伸日在廊，悟此身世何荒唐。
    故书弃掷尘满箱，鲁堂不复闻丝簧。
    镜中容颜老不扬，浪求斗升助糟糠。
    江湖兰佩芙蓉裳，踟蹰不归愁断肠。
    伟君威凤鸣朝阳，文章五色照我傍。
    艳如屈宋班马香，千载作者蔚相望。
    对床泮水月满堂，追游山椒款宝坊。
    剧谈爝火明寒窗，何如光芒万丈长。
    空吟平子四愁章，欲报英琼无可将。
    明朝痴儿公事忙，从今谢君当括囊。

孙应时　高南仲自云间归退轩盖明府以四诗送之末章专以见及南仲索和遂次其
    丽泽存相益，和羹忌敬同。
    别怀长耿耿，见日苦匆匆。
    经派惩燕说，词源味国风。
    平生子陈了，一瓣记南丰。

孙应时　高南仲自云间归退轩盖明府以四诗送之末章专以见及南仲索和遂次其
    鹂鷃逍遥意，鸠鹰变化时。
    物生良自足，天命本无私。
    戚戚真何事，平平亦大奇。
    相逢一笑粲，无语自心知。

孙应时　高南仲自云间归退轩盖明府以四诗送之末章专以见及南仲索和遂次其
    清镜朝容减，寒灯夜影孤。
    身曾谙作客，情亦念携孥。
    宝剑千金重，晴虹万丈舒。
    功名生感慨，有路莫辞迂。

孙应时　高南仲自云间归退轩盖明府以四诗送之末章专以见及南仲索和遂次其
    少日诸公后，流年两鬓斑。
    世情春冰泮，行路太行艰。
    何计分珠履，空怀对玉山。
    风期知不浅，逸驾恐难攀。

孙应时　恭次家大人初抵海陵官舍元韵
    扁舟祖饯出西陵，千里经行小作程。
    樽俎笑谈多雅故，江湖霜日久晴明。
    只今斗室寒厅夜，任听回风急雪声。
    天报双亲占后福，绝交何畏孔方兄。

孙应时　恭次家大人初抵海陵官舍元韵
    灌园保必学於陵，吾事胸中有淮程。
    三鬴宦游苦寂寞，百年心迹定分明。
    逍遥朱墨尘埃外，娱乐戏文章金石声。
    侍奉亲闱有馀乐，不惭宜弟更宜兄。

孙应时　恭次家大人初抵海陵官舍元韵
    风饕雪虐苦侵陵，已免寒舟问水程。
    苇屋虚檐交夜气，边城疏鼓逗天明。
    囊空尚可充饥色，官冷何妨远市声。
    且辨新簄供一笑，竹君清绝对梅兄。

孙应时　恭和家大人鬻田训子诗韵
    凶年满目灶无烟，籴贵家贫且鬻田。
    虽暂忧饥茅屋下，终期射策玉犀前。
    文辞华实宜撑腹，际运穷通一任天。
    有志会须能卒事，岂令久困握空拳。

孙应时　海陵岁暮
    地气长江北，云容古戍边。
    层冰明薄日，积雪了穷年。
    乡远劳羁梦，官间足晏眠。
    客来相劳苦，不责坐无毡。

孙应时　海陵岁暮
    猎骑呼座地，胡笳落雁边。
    梅花非故里，草色新新年。
    莫苦登楼望，聊须殢酒眠。
    江南多贵将，歌舞怅垂毡。

孙应时　海陵岁暮
    城郭依荒草，风云带极边。
    犹多故时老，共说太平年。
    岁聘皇华去，秋防戍鼓眠。
    谁知明主意，拊髀忆青毡。

孙应时　害别袁和叔
    风帆晓影动行装，月淡芙蕖浦溆香。
    正想双亲开色笑，不须千里叹凄凉。
    随行书卷生涯在，省事官曹气味长。
    便为君山问今古，一樽清啸满江乡。

孙应时　汉州房公湖
    阴阴老木匝平湖，想见房公用意初。
    眼底园池那有此，胸中丘壑故须渠。
    风流正自能传世，成败应难尽信书。
    万里兹游销客恨，不辞一赏醉春馀。

孙应时　杭都旅舍腊日感事
    三年腊日常为客，愁绝梅花独自看。
    万里尘沙走西蜀，九衢风雪卧长安。
    生来可是儒冠误，老去偏知世路难。
    安得长间伴溪叟，醉歌时掣钓鱼竿。

孙应时　和陈及之
    不妨客子归路滑，且喜雨来天破悭。
    剑南剑北好颜色，吾从心事略相关。

孙应时　和陈及之
    诗无雕刻未为癖，战胜纷华聊自肥。
    万里归期劳梦想，百年世事几从违。

孙应时　和陈及之
    蟠龙山头行且歌，嘉陵江上重相过。
    人生如音不易得，举似诸人委悉麽。

孙应时　和陈及之
    江头风雨暗行李，习气虽洗儒生酸。
    更欲从君细商略，不道挥斤愁鼻端。

孙应时　和陈及之
    吾非斯人谁与群，覆手翻手知交情。
    天南海北有离合，此生此意无寒盟。

孙应时　和陈亮功张次夔二同年唱酬廉字诚字之作
    早韭到晚菘，紫蓼用绿葵。
    古为声节士，此昧良自知。
    银鞍黄金络，绮户芙蓉闺。
    丈夫各自适，物理那能齐。

孙应时　和陈亮功张次夔二同年唱酬廉字诚字之作
    虚中答远响，不与律吕乖。
    惟诚贯万物，此岂欺我哉。
    九仞忧充井，累土期层台。
    汝州春风中，试坐一月来。

孙应时　和次山见寄
    啼鴃匆匆又一春，别来知我更思君。
    略无天气花时雨，长遣人愁日暮云。
    手自爱弹招隐曲，心知不作送穷文。
    秋风鱼蟹松江上，重约论诗醉夜分。

孙应时　和答陈传朋
    羁愁阅寒暑，归梦耿晨昏。
    本意营三鬴，何如老一村。
    齿牙从世议，顶踵尚君恩。
    多谢知心友，相过得细论。

孙应时　和答陈传朋
    别来如一日，话著又三冬。
    信断悲鳞羽，情亲忆駏蛩。
    非君诗律妙，奈我客愁浓。
    叹息青云器，谁能识仲容。

孙应时　和答胡用之
    浪喜功名少壮时，发今种种更奚为。
    穷通信我心如铁，谤誉从渠口胜碑。
    息驾便应追靖节，弄弦宁复待钟期。
    烛湖孤屿烟波上，他日重过细说诗。

孙应时　和答黄时举贡士献黄草布
    九陌尘中一笑看，肯随风月倒遥山。
    应知枕石先秋冷，何羡槃氷及夏颁。
    古意伫衣仍缟带，襟期华发更苍颜。
    多君志力犹强健，不道人生行路难。

孙应时　和答陆华父
    幽兰怀春风，葭蓬亦芽茁。
    同时不同调，物物自生活。
    土穷不自食，苦学代耕猎。
    文如六经非小伎，余事不足置牙齿。
    人言掷卢胜掷雉，我言函人不为矢。

孙应时　和答陆华父
    雒都有佳人，高卧雪塞户。
    千载尚可期，一寒那足顾。
    功名诚傥来，贫贱有难去。
    食竹岂非凤，食虫岂非鸡。
    艰虞世不识，羔豚日刳刲。
    且须拊掌共一笑，坐上鸱夷能滑稽。

孙应时　和答潘端叔见寄
    发白念少年，万事风雨过。
    倦游得来归，一切付懒惰。
    独抱杞天忧，傍徨意无奈。
    濠鱼定何乐，幕燕渠敢贺。
    叹君阳春词，激我巴里和。
    古来奇特事，信是英雄作。
    东山有晚遇，西山有终饿。
