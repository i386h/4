<!-- { "loadSidebar": true } -->
    飞盖相追随，携手共行乐。
    我有一樽酒，聊厚不为薄。
    珍木郁苍苍，众鸟欣有托。
    密竹使迳迷，初篁包绿箨。
    有渰兴南岑，森森散雨足。
    万物生光辉，夕阳暧平陆。
    蚕月观时暇，振衣聊踯躅。
    沈迷簿领书，未尝废邱壑。
    王度日清夷，镇俗在简约。
    人生非金石，亲友多零落。
    漆园有傲吏，君平独寂寞。
    所愿从之游，逝者如可作。

黄庭坚　同景文丈咏莲塘
    塘上勾帘对晚香，半斜红日已侵床。
    江妃羞出凌波袜，长在高荷扇影凉。

黄庭坚　同刘景文游郭氏西园因留宿
    人居城市虚华馆，秋入园林著晚花。
    落日临池见蝌斗，必知清夜有鸣蛙。

黄庭坚　同钱志仲饭藉田钱孺文官舍
    帝藉开千亩，农功先九州。
    王孙守耒耜，吏隐极风流。
    永夏丰草木，五云卫郊丘。
    牛羊卧篱落，宾客解衣裘。
    汲井羞热啜，挽溪供甘柔。
    倒靫收莲的，剖蚌煮鸿头。
    野日草光合，水风荷气浮。
    稻畦下白鹭，林樾应鸣鸠。
    主人发清赏，况复佳同游。
    归扇障小雨，真成一赐休。

黄庭坚　同世弼韵作寄伯氏在济南兼呈六舅祠部
    山光扫黛水挼蓝，闻说樽前惬笑谈。
    伯氏清修如舅氏，济南萧洒似江南。
    屡陪风月乾吟笔，不解笙簧醉舞衫。
    只恐使君乘传去，拾遗今日是前衔。

黄庭坚　同宋景瞻分题汴上行
    东风何时来，堤柳芳且柔。
    河冰日已销，漫漫春水流。
    寒梅未破萼，芳草绿犹稠。
    岁月不我还，念此人生浮。
    高车无完轮，积水有覆舟。
    鹿门不返者，谁得从之游。

黄庭坚　同苏子平李德叟登擢秀阁
    筑屋皖公城，木末置曲栏。
    岁晚对烟景，人家橘柚间。
    独秀司命峰，众口让高寒。
    松竹二乔宅，雪云三祖山。
    衰怀造胜境，转觉落笔难。
    苏李工五字，属联不当悭。

黄庭坚　同孙不愚过昆阳
    田园恰恰值春忙，驱马悠悠昆水阳。
    古庙藤萝穿户牖，断碑风雨碎文章。
    真人寂寞神为社，坚垒委蛇女采桑。
    拂帽村帘夸酒好，为君聊解一瓢尝。

黄庭坚　同王稚川晏叔原饭寂照房
    高人住宝坊，重客款斋房。
    市声犹在耳，静虚生白光。
    幽子遗淡墨，窗间见潇湘。
    蒹葭落凫雁，秋色媚横塘。
    博山沈水烟，淡与人意长。
    自携鹰爪芽，来试鱼眼汤。
    寒浴得温湢，体净意凯康。
    盘餐取近市，厌饫谢膻羊。
    裂饼羞豚脍，包鱼芰荷香。
    平生所怀人，忽言共榻床。
    常恐风雨散，千里郁相望。
    斯游岂易得，渊对妙濠梁。
    雅雅王稚川，易亲复难忘。
    晏子与人交，风义盛激昂。
    两公盛才力，宫锦丽文章。
    鄙夫得秀句，成诵更怀藏。

黄庭坚　同谢公定携书浴室院汶师置饭作此
    竹林风与日俱斜，细草犹开一两花。
    天上归来对书客，愧勤僧饭更煎茶。

黄庭坚　同尧民游灵源庙廖献臣置酒用马陵二字赋诗二首
    灵源庙前木，我昔见拱把。
    七年身屡到，郁郁荫檐瓦。
    春风响马衔，竝辔客萧洒。
    更愿少尹贤，置酒意倾写。
    斋堂有佳处，花柳轻娅姹。
    莲塘想旧叶，稻畦识枯苴。
    开关抚洪河，黄流极天泻。
    忆昔武皇来，系璧沈白马。
    从官亲土石，襁负至鳏寡。
    空余瓠子诗，哀怨逼骚雅。
    白圭自圣禹，今谁定真假。
    晁子发谠言，圣功谅难亚。
    排河著地中，势必千里下。
    移民就宽闲，何地不耕稼。
    此论似太高，吾亦茫取舍。
    有器可深川，吾未之学也。

黄庭坚　同尧民游灵源庙廖献臣置酒用马陵二字赋诗二首
    洪河壮观游，太府佳友朋。
    春色挽我出，东风如引绳。
    昏昏版筑气，王事始繁兴。
    大堤如连山，小堤如冈陵。
    增卑更培薄，万杵何登登。
    忆昨河失道，平原鱼可罾。
    田莱人未复，疮大国方惩。
    忽念耒耜闲，为民保丘塍。
    百县伐鼛出，夜半废曲肱。
    吾侪愧禄廪，游衍事鞍乘。
    晁子汉公孙，新去司马丞。
    出干大农部，才术见嗟称。
    我坐广文舍，七年读书灯。
    结发入场屋，肯谓河难凭。
    尔来触事短，痴甚霜前蝇。
    世味极淡薄，不了人爱憎。
    惟得一卮酒，尚能别淄渑。
    所以对樽俎，未曾闻斗升。
    酌我良已多，狂言恐侵陵。
    暮云吞落日，归鸟求其朋。
    冷官仆马瘦，及门鼓腾腾。

黄庭坚　同元明过洪福寺戏题
    洪福僧园拂绀纱，旧题尘壁似昏鸦。
    春残已是风和雨，更著游人撼落花。

黄庭坚　同韵和元明兄知命弟九日相忆二首
    革囊南渡传诗句，摹写相思意象真。
    九日黄花倾寿酒，几回青眼望归尘。
    蚤为学问文章误，晚作东西南北人。
    安得田园可温饱，长抛簪绂裹头巾。

黄庭坚　同韵和元明兄知命弟九日相忆二首
    万水千山厌问津，芭蕉林里自观身。
    邻田鸡黍留熊也，风雨关河走阿秦。
    鸿雁池边照双影，脊令原上忆三人。
    年年献寿须欢喜，白发黄花映角巾。

黄庭坚　同子瞻和赵伯充团练
    金玉堂中寂寞人，仙班时得共朝真。
    两宫无事安磐石，万国归心有老臣。
    家酿可供开口笑，侍儿工作捧心颦。
    醉乡乃是安身处，付与升平作幸民。

黄庭坚　铜官僧舍得尚书郎赵宗闵墨竹一枝笔势妙天下为作小诗二首
    省郎潦倒今何处，败壁风生霜竹枝。
    满世□□专翰墨，谁为真赏拂蛛丝。

黄庭坚　铜官僧舍得尚书郎赵宗闵墨竹一枝笔势妙天下为作小诗二首
    独来野寺无人识，故作寒崖雪压枝。
    相得平生藏妙手，只今犹在鬓如丝。

黄庭坚　铜官悬望五松山
    北风无时休，崩浪聒天响。
    蛟鼍好为祟，此物俱神王。
    我来五松下，白发三千丈。
    松门闭青苔，惜哉不得往。
    今日天气嘉，清绝心有向。
    子云性嗜酒，况乃气清爽。
    此人已成灰，怀贤盈梦想。
    衣食当须几，吾得终疏放。
    弱女虽非男，出处同世网。
    搔背牧鸡豚，相见得无恙。

黄庭坚　头陀赞
    梵语头陀，华言抖擞。
    净一真心，振三毒垢。
    如来亲试，迦叶称首。
    圣教推崇，哲人遵守。
    衣三食四，住处五名。
    曰十二行，对治修行。
    十三或八，要以三并。
    练磨三境，摄化三乘。
    起四欢喜，行四圣种。
    以戒为基，止观相踵。
    大矩崇规，链金烹矿。
    号菩萨僧，志惟坚勇。
    知足少欲，伏我受根。
    无取无著，情绝所存。
    若有赞者，同赞世尊。
    续佛慧命，开佛正门。
    在昔能仁，嘱付弥勒。
    守护三宝，後五百岁。
    弥勒称扬，此行为最。
    适当其时，应身出世。
    阿兰若处，作众依归。
    则先贤轨，发藄肩垂。
    白麻劫贝，不随染衣。
    表如玉雪，不受尘泥。
    心寂为禅，心净为教。
    内外相应，方名修道。
    事贵简严，理惟幽奥。
    不具信根，玄关莫造。
    祈生兜率，天乐非贪。
    菩提熏种，慈氏言参。
    其或超越，罔假司南。
    十方法界，同我伽蓝。

黄庭坚　酴醾
    汉宫娇额半涂黄，入骨浓薰贾女香。
    日色渐迟风力细，倚栏偷舞白霓裳。

黄庭坚　退堂颂
    愚者日进，智士日退。
    象蹋恒河彻底过，大千世界百杂碎。
    愚人寻文弄章句，更觅中间及内外。

黄庭坚　外舅孙莘老守苏州留诗斗野亭庚申十月庭坚和
    谢公所筑埭，未叹曲池平。
    苏州来赋诗，句与秋气清。
    僧构擅空阔，浮光飞栋甍。
    维斗天司南，其下百渎倾。
    贝宫产明月，含泽遍诸生。
    槃礴淮海间，风烟侵十城。
    籁箫吹木末，浪波沸庖烹。
    我来杪摇落，霜清见鱼行。
    白鸥远飞来，得我若眼明。
    佳人归何时，解衣绕厢荣。

黄庭坚　晚泊长沙示秦处度范元实用寄明略和父韵五首
    昔在秦少游，许我同门友。
    掘狱无张雷，剑气在牛斗。
    今来见令子，文似前哲有。
    何用相浇泼，清江绿如酒。

黄庭坚　晚泊长沙示秦处度范元实用寄明略和父韵五首
    范公太史僚，山立乃先达。
    发挥百代史，管以六经辖。
    投身转岭海，就木乃京洛。
    仲子见长沙，且用慰饥渴。

黄庭坚　晚泊长沙示秦处度范元实用寄明略和父韵五首
    秦郎水江汉，范郎器鼎鼐。
    逝者不可寻，犹喜二子在。
    相逢唾珠玉，贫病问薪菜。
    豫愁帆风船，目极别所爱。

黄庭坚　晚泊长沙示秦处度范元实用寄明略和父韵五首
    往时高交友，宰木已枞枞。
    今我二三子，事业在灯窗。
    秦范波澜阔，笑陆海潘江。
    愿兹秉经术，出仕荣家邦。

黄庭坚　晚泊长沙示秦处度范元实用寄明略和父韵五首
    少游五十策，其言明且清。
    笔墨深关键，开阖见日星。
    陈友评斯文，如钟磬鼓笙。
    谁能续凤鸣，洗耳听两甥。

黄庭坚　万州太守高仲本宿约游岑公洞而夜雨连明戏作二首
    肩舆欲到岑公洞，正怯冲泥傍险行。
