<!-- { "loadSidebar": true } -->
    功施元元後无极，三姓卫守相传属。
    弱周无人有宜出，沈之九幽拆地轴。
    始皇区区求不得，坐令神奸窥邑屋。
    
    
王安石　九井
    沿崖涉涧三十里，高下荦确无人耕。
    扪萝挽茑到山趾，仰见吹泻何峥嵘。
    余声投林欲风雨，末势卷土犹溪阬。
    飞虫凌兢走兽栗，霜雪夏落雷冬鸣。
    野人往往见神物，鳞甲漠漠云随行。
    我来立久无所得，空数石上菖蒲生。
    中官系龙沉玉册，小吏磔狗浇银觥。
    地形偶尔藏险怪，天意未必司阴晴。
    山川在理有崩竭，丘壑自古相虚盈。
    谁能保此千世後，天柱不折泉常倾。

王安石　九日
    九日无欢可得追，飘然随意历山陂。
    蒋陵西井风烟惨，也有黄花一两枝。

王安石　九日赐宴琼林苑作
    金明驰道柳参天，投老重来听管弦。
    饱食太官还惜日，夕阳临水意茫然。

王安石　九日登东山寄昌叔
    城上啼乌破寂寥，思君何处坐迢巃。
    应须绿酒酬黄菊，何必红裙弄紫箫。
    落木云连秋水渡，乱山烟入夕阳桥。
    渊明久负东篱醉，犹分低心事折腰。

王安石　九日随家人游东山遂游东园
    暑往讵几时，凉归亦云暂。
    相随东山乐，及此身无憾。
    聊回清池柂，更伏荒城槛。
    采采黄金花，持杯为君泛。

王安石　久雨
    煤炱著天无寸空，白沫上岸吹鱼龙。
    羲和推车出不得，河伯欲取山为宫。
    城门昼开眠百贾，饥孙得糟夜哺翁。
    老人惯事少所怪，看屋箕踞歌南风。

王安石　句
    哀俗易高名已振，途险难尽学须强。

王安石　句
    大木百围生远籁，朱玄三叹有一音。

王安石　句
    浓绿万枝一点红，动人春色不须多。

王安石　句
    爆竹惊邻鬼。

王安石　句
    乞米助{疒加辛}镏。

王安石　句
    霜筠雪竹钟山寺，投老归歟寄此生。

王安石　句
    夕阳到处花偏暖。

王安石　句
    昔时江令宅，今日段侯家。

王安石　句
    萧萧搏黍声中天，漠漠舂锄影外天。

王安石　句
    雪底黄精与不疏。

王安石　句
    隐几先生未忘物，葛陂犹问化龙身。

王安石　句
    苑閬仙人何处觅，灵槎使者几时回。

王安石　句
    周迥莫有千株叶。

王安石　句
    青山扪虱坐，黄鸟侠书眠。

王安石　句容道中
    荒烟寒雨暮山重，草木冥冥但有风。
    二十四年三往返，一身多在百忧中。

王安石　拒霜花
    落尽群花独自芳，红英浑欲拒严霜。
    开元天子千秋节，戚里人家承露囊。

王安石　君难托
    槿花朝开暮还坠，妾身与花宁独异。
    忆昔相逢俱少年，两情未许谁最先。
    感君绸缪逐君去，成君家计良辛苦。
    人事反复那能知，谗言入耳须臾离。
    嫁时罗衣羞更著，如今始悟君难托。
    君难托，妾亦不忘旧时约。

王安石　开元行
    君不闻开元盛天子，纠合儁杰披奸猖。
    几年辛苦补四海，始得完好无疽疮。
    一朝寄托谁家子，威福颠倒那复理。
    那知赤子偏愁毒，只见狂胡仓卒起。
    茫茫孤行西万里，偪仄归来竟忧死。
    子孙险不失故物，社稷陵夷从此始。
    由来犬羊著冠坐庙堂，安得四鄙无豺狼。

王安石　勘会贺兰溪主
    贺兰溪上几株松，南北东西有几峰。
    买得住来今几日，寻常谁与坐从容。

王安石　客至当饮酒二首
    结屋在墙阴，闭门读诗书。
    怀我平生友，山水异秦吴。
    杖藜出柴荆，岂无马与车。
    穷通适异趣，谈笑不相愉。
    岂复求古人，浩荡与之俱。
    客至当饮酒，日月无根株。

王安石　客至当饮酒二首
    天提两轮光，环我屋角走。
    自从红颜时，照我至白首。
    累累地上土，往往平生友。
    少年所种树，磥砢行复朽。
    古人有真意，独在无好丑。
    冥冥谁与论，客至当饮酒。

王安石　孔子
    圣人道大能亦博，学者所得皆秋毫。
    虽传古未有孔子，蠛蠓何足知天高。
    桓魋武叔不量力，欲挠一草摇蟠桃。
    颜回已自不可测，至死钻仰忘身劳。

王安石　口占示禅师
    去岁别南岳，前年返泐潭。
    临机一句子，今日遇同参。

王安石　哭梅圣俞
    诗行於世先春秋，国风变衰始柏舟。
    文辞感激多所忧，律吕尚可谐鸣球。
    先王泽竭士已偷，纷纷作者始可羞，
    其声与节急以浮。真人当天施再流，
    笃生梅公应时求。颂歌文武功业优，
    经奇纬丽散九州。众皆少锐老则不，
    翁独辛苦不能休，惜无采者人名遒。
    贵人怜公青两眸，吹嘘可使高岑楼，
    坐令隐约不见收。
    空能乞钱助馈馏，疑此有物可诸幽。
    栖栖孔孟葬鲁邹，後始卓荦称轲丘。
    圣贤与命相榡矛，势欲强达诚无由。
    诗人况又多穷愁，李杜亦不为公侯。
    公窥穷厄以身投，坎轲坐老当谁尤。
    吁嗟岂即非善谋，虎豹虽死皮终留。
    飘然载丧下阴沟，粉书轴幅悬无旒。
    高堂万里哀白头，东望使我商声讴。

王安石　哭张唐公
    堂邑山林久寂寥，属车前日驻鸡翘。
    冥冥独凤随云雾，南陌空闻引葬箫。

王安石　苦雨
    灵场奔走尚无功，去马来车道不通。
    风助乱云阴更密，水争高岸气尤雄。
    平时沟洫今多废，下户京囷久已空。
    肉食自嗟何所报，古人忧国愿年丰。

王安石　窥园
    杖策窥园日数巡，攀花弄草兴常新。
    董生只被公羊惑，肯信捐书一语真。

王安石　昆山慧聚寺次孟郊韵
    僧蹊蟠青苍，莓苔上秋床。
    露翰饥更清，风茑远亦泉。
    扫石出古色，洗松纳空光。
    久游不忍还，迫迮冠盖场。

王安石　昆山慧聚寺次张祜韵
    峰岭互出没，江湖相吐吞。
    园林浮海角，台殿拥山根。
    百里见渔艇，万家藏水村。
    地偏来客少，幽兴秪桑门。

王安石　腊享
    明星惨澹月参差，万窍含风各自悲。
    人散庙门灯火尽，却寻残梦独多时。

王安石　老景
    老景春可惜，无花可留得。
    绕屋褚先生，萧萧何所直。
    每嫌柳浑青，追怅李太白。
    多谢安石榴，向人红蕊拆。

王安石　老人行
    老人低心逐年少，年少还为老人调。
    两家挟诈自相欺，四海伤真谁复诮。
    翻手作云覆手雨，当面输心背面笑。
    古来人事已如此，今日何须论久要。

王安石　老树
    去年北风吹瓦裂，墙头老树冻欲折。
    苍叶蔽屈忽扶疏，野禽从此相与居。
    禽鸣无时不可数，雌雄各自应律吕。
    我床拨书当午眠，能惊我眠聒我语。
    古诗鸟鸣山更幽，我念不若鸣声收。
    但忧此物一朝去，狂风还来欺老树。

王安石　老嫌
    老嫌智巧累形躯，欲就田翁学破除。
    百岁用痴能几许，救吾黥劓可无余。

王安石　离北山寄平甫
    日月泇泇与水争，披襟照见发华惊。
    少年忧患伤豪气，老去经纶误半生。
    休向朝廷论一鹗，只知田里守三荆。
    清溪几曲春风好，已约归时载酒行。

王安石　离蒋山
    出谷频回首，逢人更断肠。
    桐乡岂爱我，我自爱桐乡。

王安石　离升州作
    残菊冥冥风更吹，雨如梅子欲黄时。
    相看握手总无语，愁满眼前心自知。

王安石　离升州作
    相看不忍发，惨澹暮潮平。
    语罢更携手，月明州渚生。

王安石　离鄞至菁江东望
    村落萧条夜气生，侧身东望一伤情。
    丹楼碧阁无处所，只有溪山相照明。

王安石　骊山
    六籍燃除士不磨，骊山如此盗兵何。
    五陵珠玉归人世，却为诗书发冢多。

王安石　李花
    朝摘桃花红破萼，莫摘李花繁满枝，
    客心浩荡东风急，把酒看花能几时。

王安石　李君昆弟访别长芦玉淮阴追寄
    怒水凭风雪垄高，乱流追我只鱼舠。
    忽看淮月临寒食，想映江春听伯劳。
    道义当成麟一角，文章已秃兔千毫。
    後生可畏吾知子，南北何时见两髦。

王安石　李氏沅江书堂
    沅江水有梁与罾，沅田树桑可蚕耕。
    君於其间耻射利，独岸清泚留朱甍。
    诗书当前日开阖，冠带满坐相逢迎。
    勉求高论出施设，无以私智为公卿。

王安石　李璋下第
    浩荡宫门白日开，君王高拱试群材。
    学如吾子何忧失，命属天公不可猜。
    意气未直轻感慨，文章尤忌数悲哀。
    男儿独患无名尔，将相谁云有种哉。

王安石　丽泽门
    丽泽门西日未俄，水明沙净卷纤罗。
    绿琼洲渚青瑶嶂，付与诗工敢琢磨。

王安石　梁王吹台
    繁台繁姓人，埋灭为蒿蓬。
    况乃汉骄子，魂游谁肯逢。
    缅思当盛时，警跸在虚空。
    蛾眉倚高寒，环佩吹玲珑。
    大梁千万家，回首云蒙蒙。
    仰不见王处，云间指青红。
    宾客有司马，邹枚避其锋。
    洒笔飞鸟上，为王赋雌雄。
    借今此不传，楚辞擅无穷。
    空余一丘土，千载播悲风。

王安石　两马齿俱壮
    两马齿俱壮，自骄千里材。
    生姿何轩轩，或是龙之媒。
    一马立长衢，顾影方徘徊。
    一马裂衔辔，奔嘶逸风雷。
    立岂饱刍豆，恋栈常思回。
    奔岂欲野齕，久羁羡驽骀。
    两马不同调，各为世所猜。
