<!-- { "loadSidebar": true } -->
    未论炊熟香生甑，已觉抄来雪满匙。

陆游　病中戏书
    五十忽过二，流年消壮心。
    避人便小疾，移竹喜微阴。
    洗瓮闲簄酒，焚香静斫琴。
    镜中青鬓在，切莫遣愁侵。

陆游　病中戏书
    微疾饯余灾，时须药裹开。
    禽惊杵声去，蜂认蜜香来。
    闭户知长日，全生幸散村。
    晚凉幽兴动，强到竹边回。

陆游　病中戏书
    食笋动衰疾，清羸逾两旬。
    药囊随卧起，诗句杂吟呻。
    架足书签蠹，窗凝酒榼尘。
    免从官乞假，且喜是闲身。

陆游　病中戏咏
    八十行加二，清秋住故山。
    新凉足眠睡，旧疾害跻攀。
    雪白纷残鬓，栀黄染病颜。
    疲牛卧斜日，羸马　枯菅。
    贫废儿孙学，慈生仆妾顽。
    赎衣时已迫，贷米岁方艰。
    齑钵僧嘲薄，盘餐客笑悭。
    从今谢还往，惟有掩柴关。

陆游　病中夜半
    萧萧欲脱犹吟叶，耿耿微斀　未灭灯。
    夜半不眠闲倚壁，使君清似北山僧。

陆游　病中夜赋
    客如病鹤卧还起，灯似孤萤阖复开。
    苜蓿花催春事去，梧桐叶送雨声来。
    荣河温洛兀　时复？志士仁人空自哀。
    但使胡尘一朝静，此身不恨死蒿莱。

陆游　病中夜思
    一病辄兼旬，百忧集双鬓，
    药里堆床满，生意垂欲尽。
    斴　闻雀翻更，频看灯落烬。
    平生学六经，白首颇自信。
    拳拳服仁义，念念去骄吝；
    所觊未死间，犹有分寸进。

陆游　病中夜兴
    病疟秋来久未平，草堂遥夜不胜清。
    疾风递响惊林叶，列宿收芒避月明。
    百计不能逃白发，一生堪笑役虚名。
    钓车且作桐江梦，莫念安西万里行。

陆游　病中有述二首各五韵
    万事有常理，中智皆能知。
    祸福如白黑，不待诹蓍龟。
    疾患初萌芽，未有旦夕危。
    每能自省察，百鬼安能窥？
    一怠生百疾，速死乃自诒。

陆游　病中有述二首各五韵
    为国恃久安，变起最莫测。
    释楚为外惧，此实计之得。
    吾侪学养生，事事当自克。
    老无声色娱，戒惧在饮食。
    要须铭盘盂，下箸如对敌。

陆游　病中雨夜
    蹭蹬今如此，沉绵不复支。
    心随形共悴，年与智俱衰。
    雨急孤灯暗，云深断雁悲。
    旧书空满架，惆怅负明时。
    
    
陆游　病中杂咏十首
    半年不读书，顾影疑非我。
    乃知百年中，如此过亦可。
    书能作汝祟，识字果非福。
    明年倘未死，乐哉驾黄犊！

陆游　病中杂咏十首
    伐性无蛾眉，腐肠无旨酒，
    斋居亦得疾，果无第一手。
    才不如嵇康，疏嬾则过之；
    虽有绝交书，不作幽愤诗。

陆游　病中杂咏十首
    华陀囊书久已焚，思邈玉函秘不闻。
    从医火攻固下策，遣化饭香方普熏。
    触人正自坐愚直，学道今当输拙勤。
    勿言将智耄已及，後死或可与斯文。

陆游　病中杂咏十首
    击壤林间送此生，欣欣东作到西成。
    泥深宿麦苗初长，叶落柔桑眼已生。
    枹鼓无声盗衰息，文书简出吏清平。
    西游携得蹲鸱种，且共山家玉糁羹。

陆游　病中杂咏十首
    身是人间一老樵，城南烟水寄迢迢。
    寻人偶到金家　，取米时经杜浦桥。
    小市孤村鸡喔喔，断山幽谷雨萧萧。
    吾曹自养无能尔，楚客应无隐可招。

陆游　病中杂咏十首
    身似头陀不出家，杜陵归老有桑麻。
    茶煎小鼎初翻浪，灯映寒窗自结花。
    残药渐离愁境界，乱书重理淡生涯。
    等闲一事还超俗，断纸题诗字乱斜。

陆游　病中杂咏十首
    天远不可问，将如此老何！
    老惊诗思退，贫欠药钱多。
    剡县寻僧宿，桐江买酒歌。
    市桥新柳色，又是一年过。

陆游　病中杂咏十首
    半黄半绿柳满城，欲开未开梅有情。
    放翁一病又百日，回视新春如隔生。

陆游　病中杂咏十首
    久病身犹困，闲游性已成。
    未停汤熨事，即理水云程。
    投宿忘街陌，论交失姓名。
    醉怜花坞好，恐是牡丹坪。

陆游　病中杂咏十首
    自我居湖曲，渔樵日往来。
    只知年屡改，不觉老相催。
    小浦潮痕长，长堤草色回。
    逢春心自在，莫道已成灰。

陆游　病中自遣
    孤灯如露萤，熠熠北窗下；
    我亦气仅属，厌厌迫衰谢。
    平生更事熟，生死等昼夜。
    行年八十五，八十九已化。
    虽云病恼侵，处此亦闲暇。
    人扶时出门，清溪带茆舍。

陆游　病中自遣
    一鸦振羽鸣，窗色忽已缟。
    众鸟次第来，各矜语言好。
    病夫正拥被，宛若儿在褓。
    跣婢职衣襦，丫童谨除扫。
    红日已入帘，吾岂尚恨早？
    悠然一杯粥，顽钝聊自保。

陆游　病中自遣
    少时揣无才，一意守贫贱，
    穷阎依马磨，小石写驴券。
    中年更可笑，憔悴客异县，
    何曾得一饱，尘土空满面。
    即今况已病，百衰相俱见。
    虽然亦自重，未忍悲秋扇。

陆游　病中作
    浮世寄酣枕，劳生居漏船。
    已悲身老大，更著病沈绵。
    亲旧动千里，欢娱无百年。
    床头周易在，端拟绝韦编。

陆游　病中作
    床席呻吟里，衡茅隐约中。
    空兴年往叹，未著日新功。
    世远言犹在，身危道岂穷。
    但能无愧怍，天地本来公。

陆游　病中作
    此事明明在默存，一身元有一乾坤。
    不忧竖子居盲上，已见真人出面门。
    力守谁能发底火？深潜自足美灵根。
    用功若到无功处，千载乘云不足言。

陆游　病中作
    破裘缝更暖，粝食美无余。
    摩诘病说法，虞卿穷著书。
    身羸支枕久，足蹇下堂疏。
    今日晴窗好，幽怀得细摅。

陆游　病中作
    一病二十日，直愁难自还。
    残书不成读，长昼只供闲。
    风舞迎霜叶，云昏欲雨山。
    临窗忽自笑，诗思又相关。

陆游　病中作
    苦雨侵衰骨，余寒著弊裘。
    病多辞社饮，贫甚辍春游。
    日日亲蔬圃，时时弄钓舟。
    回头语造物，与子两无求。

陆游　病中作
    豫章濒大江，气候颇不令，
    孟冬风薄人，十室八九病。
    外寒客肺胃，下湿攻脚胫，
    俗巫医不艺，呜呼安托命！
    我始屏药囊，治疾以清静。
    幻妄消六尘，虚白全一性。
    三日体遂轻，成此不战胜。
    长年更事多，苦语君试听。

陆游　病中作
    老鹤辽天兴未穷，此生光景自匆匆。
    家为逆旅相逢处，身在严装欲发中。
    涩眼尚于书有味，孤愁殊觉酒无功。
    挥戈草檄今谁记，岁晚江边白发翁。

陆游　病中作
    老躯百病集，颓然仰天呼。
    汝病勿怨天，药石幸可扶。
    寓形天地间，疾病谁能无？
    不从酒色来，病自无根株。
    但使元气在，虽剧行当苏。
    哀哉忿欲子，永弃元化炉。

陆游　病中作
    牧羊知治民，解牛得养生，
    一理傥造微，何事不可明。
    我老抱病久，颇窥古人情。
    唐尧授四时，帝道所以成。
    周家七百年，王业本农耕，
    造端无甚奇，至今称太平。
    人生正如此，默默要无营；
    心君但高拱，万物安能撄！

陆游　病著
    病著今年剧，衰来次第新。
    茅茨安久处，刍豢罢前陈。
    零落闲边句，逍遥事外身。
    村东褚草蕈，一笑得常珍。

陆游　病足久败游山之兴山中道人多见问戏作示之
    病侵腰股作蹒跚，九折途生布武间。
    东姥自无缘见佛，北公那有力移山。
    买来芒屦真虚费，扶上篮舆亦渐艰。
    赖有舂陵数峰在，虚窗高卧看孱颜。

陆游　病足累日不能出庵门折花自娱
    频报园花照眼明，蹒跚正废下堂行。
    拥衾又听五更雨，屈指元无三日晴。
    不奈病何抛酒醆，麤知春在赖莺声。
    一枝自浸铜瓶水，喜与年光未隔生。

陆游　病足昼卧梦中谵谆乃诵尚书也既觉口占绝句
    唐虞已远三千岁，每诵遗书涕泗潸。
    济济九官十二牧，我独不得居其间！

陆游　病足昼卧梦中谵谆乃诵尚书也既觉口占绝句
    人能不食十二日，惟书安可一日无。
    唐虞虽远典谟在，病卧蓬窗时嗫嚅。

陆游　玻璃江
    玻璃江水千尺深，不如江上离人心。
    君行未过青衣县，妾心先到峨嵋阴。
    金樽共酹不知晓，月落烟渚天横参。
    车轮无角那得住，马蹄不方何处寻？
    空凭尺素寄幽恨，纵有绿绮谁知音？
    愁来只欲掩屏睡，无奈梦断闻疏磚。
    郎马蹄不方，何处认郎踪？

陆游　泊公安县
    秦关蜀道何辽哉！公安渡头今始回。
    无穷江水与天接，不断海风吹月来。
    船窗帘卷萤火闹，沙渚露下苹花开。
    少年许国忽衰老，心折柁楼长笛哀。

陆游　泊虎头滩下
    大舟已泊灯火明，小舟犹行闻橹声。
    虎头崔嵬鹿角横，人生实难君勿轻。

陆游　泊蕲口泛月猢中
    炎天倦长路，月夕泛平湖。
    晃漾披银阙，清寒住玉壶。
    钓丝萦藻荇，蓬艇入菰蒲。
    自别蜻蜓浦，斯游十载无。

陆游　泊三江口
    迟明离武昌，薄暮次黄冈。
    勿言触热行，一雨三日凉。
