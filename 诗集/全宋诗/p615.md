<!-- { "loadSidebar": true } -->
    科头晏起吾何敢，自有山川印此心。

范成大　十一月十二日枕上晓作
    竹响风成阵，窗明雪已花。
    柴扉吟冻犬，纸瓦啄饥鸦。
    宿酒欺寒力，新诗管岁华。
    日高犹拥被，蓐食媿邻家。

范成大　十一月十日海云赏山茶
    门巷欢呼十里村，腊前风物已知春。
    两年池上经行处，万里天边未去人。
    客鬓花身俱岁晚，妆光酒色且时新。
    海云桥下溪如镜，休把冠巾照路尘。

范成大　十月朝开炉偶书。余病归二年，未能拜扫松楸，曩常以此日侍先兄游
    圃芋今年紫，篱枫昨日丹。
    开炉修故事，听雨说新寒。
    桔社重游阻，楸行再拜难。
    此时西望眼，衰涕不胜弹。

范成大　十月二十六日三偈
    声闻与色尘，普以妙香薰。
    昔汝来迷我，今吾却戏君。

范成大　十月二十六日三偈
    有个安心法，无时不可行。
    只将今日事，随分了今生。

范成大　十月二十六日三偈
    窗外尘尘事，窗中梦梦身。
    既知身是梦，一任事如尘。

范成大　十月朔客建业，不得与兄弟上冢之列，悲感成诗
    岁已看成暮，身今未得归。
    风尘孤泪尽，霜露寸心违。
    南涧新流水，西山旧落晖。
    烟松应好在，宿草定成非。
    逝水方东去，浮云浪北飞。
    危魂先自断，不待更沾衣。

范成大　石湖芍药盛开，向北使归，过扬所时，买根栽此，因记旧事二首
    竹西歌吹荻花秋，遗老垂洟送远游。
    羌笛夜阑吹出塞，当年如此梦扬州。

范成大　石湖芍药盛开，向北使归，过扬所时，买根栽此，因记旧事二首
    万里归程许过家，移将二十四桥花。
    石湖从此添春色，莫把蒲萄苜蓿夸。

范成大　石湖中秋二十韵。十二年前尝与工部兄及宾客为此游，今有隔世者，
    野外行吾意，城中寄却愁。
    半秋三夜月，千古五湖舟。
    涌地金芒发，行天玉镜流。
    珠星沉不现，银汉黯如收。
    高浪连三境，长风近十洲。
    水天双对镜，身世一浮沤。
    迥白包元气，空明慰病眸。
    只怜心浩荡，不管鬓飕飀。
    放棹真狂矣，关门有此不？
    四并非易事，一笑亦难谋。
    急管参渔笛，清歌间棹讴。
    逢迎成邂逅，啸咏劝绸缪。
    女撷苹花献，妻倾竹叶酬。
    今宵如不饮，何处可忘忧？
    忆昔谁同赏，于今岁恰周。
    陟冈睽鲁卫，伐木怆应刘。
    独叹灵光在，能追汗漫游。
    大都缘未尽，岂是病都瘳。
    纵意褰篷席，轻生倚柁楼。
    节宣诚小爽，犹胜赋悲秋。

范成大　石榴
    日烘古锦囊，露浥红玛瑙。
    玉池咽清肥，三彭踖如扫。

范成大　时叙火後，意不释然，作诗解之
    潘郎晓衾梦蘧蘧，舞马竟与融风俱。
    前驱炎官後热属，席卷不贷渊明庐。
    君家十年四立壁，震风凌雨啼妻孥。
    平生白眼盖九州，闭户不纳结驷车。
    清贫往往被鬼笑，付与一炬相揶揄。
    井垔木刊乌鼠赭，汝则暂戏吾何辜？
    天阙悠悠虎豹怒，叱阍上诉非良图。
    作诗聊复相料理，甑堕已破空踟蹰。
    浮生适来且适去，况此茅屋三间余。
    扫除劫灰得空阔，新月恰上东墙隅。
    幕天席地正可乐，为君鼓旗助歌呼。

范成大　食罢书字
    甲子霖涔雨，东南湿蛰风。
    荔枝梅子绿，豆蔻杏花红。
    扪腹蛮茶快，扶头老酒中。
    荒隅经岁客，土俗渐相通。

范成大　市街
    梳行讹杂马行残，药市萧骚土市寒。
    惆怅软红佳丽地，黄沙如雨扑征鞍！

范成大　守风嘲舟子
    夺命稠滩百战余，守风端坐恰乘除。
    日长饱饭佳眠觉，闲傍芦花学钓鱼。

范成大　寿安红，深色粉红，多叶易种，且耐久
    丰肌弱骨自喜，醉晕妆光总宜。
    独立风前雨里，嫣然不要人持。

范成大　寿栎东齐午坐
    屋角静突兀，云气低鸿蒙。
    残叶飍疏雨，孤花侧凄风。
    北窗午睡起，一笑万事空。
    无人共此意，莎阶咽微蛩。

范成大　寿栎前假山成，移丹桂於马城自嘲
    堂前趣就小嶙峋，未许蹒跚杖屦亲。
    更遣移花三百里，世间真有大痴人。

范成大　寿栎堂前小山峰凌霄花盛开，葱蒨如画，因名之日凌霄峰
    天风摇曳宝花垂，花下仙人住翠微。
    一夜新枝香焙暖，旋薰金缕绿罗衣。
    山容花意各翔空，题作凌霄第一峰。
    门外轮蹄尘扑地，呼来借与一枝筇。

范成大　寿栎堂枕上
    禅床初著小山屏，夜久秋凉枕席清。
    绕鬓飞蚊妨好梦，卧听檐雨入池声。

范成大　书樊子南游西山二记后
    仙山草木锁卿云，不到花平不离尘。
    十丈牡丹如锦盖，人间姚魏却争春。

范成大　书怀二绝，再送文季高，兼呈新帅阎才元侍郎
    剑关云栈守非难，函谷泥封久未刊。
    今日汉中谁国士，莫教春草上斋坛。

范成大　书怀二绝，再送文季高，兼呈新帅阎才元侍郎
    西出阳关有旧知，薰风渌水泛莲时。
    烦君传语诗书帅，更寄台城别後词。

范成大　书事三绝
    奴婢请淘酒米，园丁催算花钱。
    如许日生公事，谁云穷巷萧然。

范成大　书事三绝
    日日处方候脉，时时推荚禳灾。
    门外虽无车辙，医生卜叟犹来。

范成大　书事三绝
    简子约同湖棹，周郎许过田庐。
    碧云日暮空合，多病故人遂疏。

范成大　殊不恶斋秋晚闲吟五绝
    好风入帘图画响，斜照穿隙网丝明。
    檐间双雀有时斗，壁下一蛩终日鸣。
    
    
范成大　殊不恶斋秋晚闲吟五绝
    旁若无人鼠饮砚，麾之不去蝇登盘。
    天凉睡起枕痕暖，日晚慵来香字寒。

范成大　殊不恶斋秋晚闲吟五绝
    就食迁居蚁坟壤，随风作舍蛛袅丝。
    百年何处用三窟，万事信缘安一枝。

范成大　殊不恶斋秋晚闲吟五绝
    市声汹汹鼓催阵，日影駸駸潮涨痕。
    消磨意气默数息，把耫光阴牢闲门。

范成大　殊不恶斋秋晚闲吟五绝
    中秋昨已等闲过，重九今还如梦来。
    霜鬓数茎羞堕帻，黄花三度笑空杯。

范成大　蜀花以状元红为第一，金陵东御园紫繍球为最
    西楼第一红多叶，东苑无双紫压枝。
    梦里东风忙里过，蒲团药鼎鬓成丝。

范成大　蜀州西湖
    闲随渠水来，偶到湖光里。
    仍呼水月舟，径度云锦地。
    谁云不解饮，我已荷香醉。
    湖阴玉婵娟，敻立红妆外。
    何须东阁梅，悠然自诗思。
    惊风入午暑，水竹有秋意。
    采菱不盈掬，兴与蒪鲈会。
    遥知新津宿，魂梦亦清丽。

范成大　双庙
    平地孤城寇若林，两公犹解障妖祲。
    大梁襟带洪河险，谁遣神州陆地沉？

范成大　双溪
    冷风骚骚木叶低，洞渊阻深生怪奇。
    碧琳双涧黑无底，中有玉龙相对飞。
    雷轰雪卷入林樾，化为一龙潭底没。
    摩尼斗罢四山空，时有宝光岩下发。

范成大　双燕
    底处飞双燕，衔泥上药栏。
    莫教惊得去，留取隔帘看。

范成大　霜后纪园中草木十二绝
    菊老芙蓉退，化工少均逸。
    蚤晚梅花动，从此无闲日。

范成大　霜后纪园中草木十二绝
    遮藏茉莉槛，缠裹芭蕉身。
    我亦入室处，忍寒待阳春。

范成大　霜后纪园中草木十二绝
    制芰亦不急，縵袍堪御冬。
    从渠抱枝槁，摵摵鸣霜风。

范成大　霜后纪园中草木十二绝
    种葵如种麦，隔岁已下子。
    仅成一干花，浪备四时气。

范成大　霜后纪园中草木十二绝
    棠梨芳意多，颇惜岁晼晚。
    殷勤小春花，特地慰愁眼。

范成大　霜后纪园中草木十二绝
    牡丹初翦时，已具新花眼。
    代谢不容发，笑杀铁门限。

范成大　霜后纪园中草木十二绝
    客从阳州来，遗我扬州花。
    筠笼贮枯櫱，明年擅春华。

范成大　霜后纪园中草木十二绝
    风倒酴醾架，长条头抢地。
    趁渠未萌芽，政可相料理。

范成大　霜后纪园中草木十二绝
    清霜染柿叶，荒园有佳趣。
    留连伴岁晚，莫作流红去。

范成大　霜后纪园中草木十二绝
    真珠缀玉船，梧子炒可供。
    莫嫌能堕发，老夫头已童。

范成大　霜后纪园中草木十二绝
    桃能驱不祥，霜后叶铺地。
    抱枝昆仑奴，犹解魑魅秗。

范成大　霜后纪园中草木十二绝
    门冬如佳隶，长年护阶除。
    生儿乃不凡，磊落玻璃珠。

范成大　水乡酌别但能之主管，能之将过石康
    南郭河桥市井喧，绿荷香处有江天。
    一帘梅雨炉烟外，三叠阳关烛泪前。
    马耳西风君并海，船头北渚我归田。
    後期只恐参商似，且醉金槽四十弦。

范成大　水月庵谒现老不值
    有客叩岩扃，无人管送迎。
    片云闲出岫，水月自空明。

范成大　睡觉
    寻思断梦半瞢腾，渐见天窗纸瓦明。
    宿鸟噪群穿竹去，县前犹自打残更。

范成大　睡觉
    漏箭声中断角哀，界窗犹有月徘徊。
    心兵休为一蚊动，句法却从孤雁来。
    漱罢玉池甘似醴，梦余金鼓辩如雷。
    夜长展转添许事，推枕萧然一笑咍。

范成大　睡起
    憨憨与世共儿嬉，兀兀从人笑我痴。
    闲里事忙晴晒药，静中机动夜争棋。
    心情诗卷无佳句，时节梅花有好枝。
    熟睡觉来何所欠？毡根香软饭流匙。

范成大　说虎轩夜坐
