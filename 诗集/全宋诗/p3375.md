<!-- { "loadSidebar": true } -->
    谁言客舟远，归子念前途。
    晨夕看山川，相将还旧居。
    斗酒聚比邻，再喜见友于。
    念彼穷居士，门庭日荒芜。

项安世　辑陶句送胡仲方东归四首
    羁鸟恋旧林，我心固匪石。
    君情定何如，政尔不能得。
    豫章抗高门，义风都未隔。
    及时当勉励，步步寻往迹。
    见重我轩皇，事事悉如昔。

项安世　记梦
    共客谈风雅，花边或水边。
    胸中无一事，梦里亦欣然。

项安世　纪山寺观梁宣明二帝陵
    高祖当年起雍荆，山川千古尚锺情。
    林中佛寺君王家，湖上仙宫太子莹。
    已见世诚宵斫柱，又闻阿铣晓扬旌。
    生儿若似江陵上，肯负渠家老骑兵。

项安世　寄承甫兄
    不见夫君岁月过，举头相望隔山河。
    人来人去书长到，江北江南情若何。
    铁砚功名当自许，铁囊诗句不须多。
    家风正待吾曹振，莫漫寻常费琢磨。

项安世　寄高象州
    闻向君王乞象州，只贪州宅有高楼。
    山西日薄老无瘴，海外风来早见秋。
    蟋蟀已非今角匠，鹧{左石右鸟}犹是旧亭侯。
    南崖石壁宽多少，题偏新诗意未休。

项安世　寄韩丈
    送别扁舟上，相望一水间。
    酒杯思共把，棋局定长閒。
    雅量容陂阔，私心岂石顽。
    梦随沤鸟去，时过紫金山。

项安世　寄韩丈兄弟
    兄弟真连壁，文章自一家。
    祠庭聊燕息，使节最光华。
    后会春应好，相思日又斜。
    遥知此堂上，把酒插梅花。

项安世　寄韩丈兄弟
    岁月惊游子，江山隔故园。
    感时虽有恨，适意自忘言。
    土锉晨炊饭，茅檐昼负暄。
    病来诗思减，东望想词源。

项安世　寄罗机宜竟陵督捕六首
    飐飐旌旗出郭，轰轰雷电奔空。
    一夜楚江风雨，千岩万壑流通。

项安世　寄罗机宜竟陵督捕六首
    共是天家赤子，可怜地下游魂。
    去草固嫌滋蔓，遏流须藕澄冰。

项安世　寄罗机宜竟陵督捕六首
    万仞山根蝼蚁，千车辙底螳琅。
    不怕{左麦右丰}蕡婴刃，只尤玉石焚罔。

项安世　寄罗机宜竟陵督捕六首
    只合笑谈油幕，亦烦亲拥琱戈。
    小试异时颇收，要观方略如何。

项安世　寄罗机宜竟陵督捕六首
    好把从军乐事，新诗细入邮筒。
    我亦平生湖海，日来颇困头风。

项安世　寄罗机宜竟陵督捕六首
    已赋阳台行雨，还看梦泽连云。
    为问当时平土，如今多少耕耘。

项安世　寄罗主管四首
    四海罗夫子，乾坤识此心。
    貌真南似北，人是古居今。
    老大胸怀苦，优游岁月深。
    诸公用之武，莫待二毛侵。

项安世　寄罗主管四首
    把酒东南望，关心歙水边。
    三君同别我，小友不论年。
    贾虎风行地，王珠月映川。
    州人亦惊倒，此客定能贤。

项安世　寄罗主管四首
    可惜经年别，都能两日留。
    别来长似梦，书到暂忘忧。
    老子无公事，长安足俊游。
    时时论人物，江汉有轻沤。

项安世　寄罗主管四首
    客有甄卿子，师行八面奇。
    谈禅兼学道，爱酒更能诗。
    闻说今同事，长怀旧接辞。
    无人目娱戏，多病欠医治。

项安世　寄南唐吴监岳兼白鹿书院
    诛茅一亩竹三椽，绕舍畦蔬满屋荃。
    掷廪峰前新庙令，勘书台上老儒仙。
    西山草木归吟藁，东汇烟云入瓮天。
    合与平庵管风月，便称行守莫称權。

项安世　寄潘致虚
    长忆潘居士，相望今几州。
    生涯温饱未，故旧往还不。
    问讯凭双鲤，观身渺一沤。
    湖南元好住，吾欲具扁舟。

项安世　寄题荆南王君行牧斋
    千斤黑牸将黄犊，八岁山童手坚竹。
    呵牛行前童御之，坤艮为谦直初六。
    夷山入地山已库，微阴更在山之麓。
    观爻玩象谦复谦，不待占辞意先足。
    姬公作繇更何言，利用直堪航四渎。
    虽然用著体未明，后学相寻谁与告。
    拳拳鲁叟重抽关，此路欲此须自牧。
    有如子稚母更柔，弭耳阿童惟所逐。
    晓随鞭影上罔峦，暮载歌声返茅屋。
    不知身大童子小，但觉气和情性熟。
    王郎于我丈人行，少秉谦爻晚尤笃。
    自称身是牧牛人，不向天家请官粟。
    书来蜀道告我言，牧事年来有条目。
    成时直到东家矩，造端先自西邻牿。
    邪闲诚存定章程，右確龙潜防反覆。
    已将四语了卿法，更用一言从我卜。
    我生冉冉向无闻，此事駸駸下乔木。
    三年道路寡师友，万里奔驰妨诵读。
    角羁闻道老无成，此语最悲那可复。
    急须水落下夔门，走向牧斋听一曲。

项安世　寄题临江徐氏海棠巢
    红锦山颠着醉眸，赤栏杆外数花头。
    烟中月下看不足，叶里花间睡即休。
    迷住子规疑蜀国，归来黄鹄认柯邱。
    他时我与君为对，莲叶中间作钓舟。

项安世　寄题四川总饷陈郎中筹边堂
    四寸红牙一幄筹，万山牛马去如流。
    天西日落长安近，塞外云开滴博收。
    草奏隃麋宫墨重，谈兵鸡舌宝香浮。
    都将湖海元龙气，压倒文饶百尺楼。

项安世　寄题四川总饷陈郎中筹边堂
    四万黄金六出奇，家藏犬豹虎龙机。
    古傅财赏军能壮，今见樵苏士不饥。
    借得留侯千里箸，扫平冒顿五方围。
    是朝不肯谈前事，问谷和钱却道非。

项安世　寄题吴氏社仓
    淹剧无悰易怆神，社仓新记重关心。
    前朝诏在恩沦骨，遗老书存泪满襟。
    永念君仁多善稼，肯因师死下乔林。
    皇天老眼明于镜，勉植书楼万桂阴。

项安世　寄题郑氏坟亭
    不识亭前路，应知孝子情。
    未甘黄壤隔，犹共白云横。
    好在当时意，端从苦处生。
    愿言珍体发，圣学诗深评。

项安世　寄胥直夫
    江上岁云暮，风波无定时。
    天寒归鹤早，水阔到船迟。
    老去颇谙事，病来仍废时。
    愿君逢驿使，寄赠小梅枝。

项安世　寄郑荐玉
    郑公身与我同寒，陆子泉头隔几山。
    为客盖头无一瓦，何时开眼见千间。
    非干世俗人情薄，自是书生命运悭。
    三邑未随燔肉废，先师心事几曾还。

项安世　夹得胡仲芳诗次韵
    天遣清明作小寒，人从赤壁上青山。
    颇宜书更形骸外，赖有诗犹意气间。
    一日水程无几住，百篇火急莫令悭。
    杖藜径入渔樵去，从此因君得往还。

项安世　监利话知县见示诗卷
    哦君五十四篇诗，燃尽青藜杖一枝。
    长韵屈平经里思，短章介甫集中辞。
    只因云梦曾游耳，便把江山尽得之。
    割我锦机君已甚，不须更遣世人知。

项安世　见雁
    万古胡沙雁，衡阳到即回。
    如何九日至，故作永州来。
    节里他乡客，江边独夜桅。
    吾亲应念我，烦汝到浯台。

项安世　建平县道中
    糖畓花开官路香，客子欲归官路长。
    稻田水足新秧黄，小麦吐秀南风凉。
    村村煮酒开官坊，家家禁忌障朁房。
    门前健妇能招商，茗碗角铒邀人赏。
    若无横赋深剥床，我欲间舍鸡林乡。

项安世　饯周伯寿得枝字
    分原内只界，世系出苍姬。
    修贡长沙国，文章似楚辞。
    堵墙看献赋，旗影照题诗。
    昼日三千字，春风第一枝。
    相公如父子，侍讲是宗师。

项安世　涧上居人
    跨涧作桥兼作屋，行人初到已泠然。
    全家寝食淙琤上，韶瀋声中过百年。

项安世　江海水仙同赋
    萧然两高人，冠佩何楚楚。
    齐鲁有大臣，可敬不可侮。
    东风吹百花，馀子不足数。
    同为岁晚游，各不相媚妩。
    君看冰雪姿，定肯学儿女。
    三肃庵中人，此客难为主。

项安世　江陵送赵知县二首
    万壑千岩相送时，灵星小雪上丰颐。
    南云北梦重分首，扑漉繁霜满瘦髭。
    功业向来真自许，头颅今日遂如斯。
    英雄老大无人识，足扣双舷只自知。

项安世　江陵送赵知县二首
    另离底处最堪怜，君上吴船我蜀船。
    从此相思真万里，重来何止又三年。
    司州刺史髭如戟，国子先生瘦似椽。
    二子有情须问讯，为言重九向西川。

项安世　江陵为浏阳柳氏作云山书院歌
    山中何所有，云气长悠悠。
    院中何所有，书册满高楼。
    登楼看云复看书，千古万古同卷舒。
    子于其间乐有馀，我今为子言其粗。
    阴阖兮阳开，乾盖兮坤舆。
    白衣兮皎皎，苍狗兮须臾。
    崩腾兮龙见，消散兮户居。
    如臂之屈伸，如足之疾徐。
    实理谅不昧，显微同一初。
    呼吸为雅颂，吁喻为典谟。
    支支离离兮万物散□，翕翕绎绎兮天地交孚。
    三百八十四爻兮奇与耦，二百四十有二年兮褒与诛。
    目目自有条，叶叶自有株。子以为一兮粲而万有，
    子以为兮垣然而一途。吾是以见云之书而书之云，
    子又鸟知书非云而云非书，以此寿子身，壮作老息神不枯。
    以此贻子后，博观约守世不渝。
    大哉此院云所储，苟无其实名不虚。
    谁其任之非子歟，一翁二季相携扶。

项安世　江陵赠满术人
    未赴成都先梦到，才逢蜀客便心亲。
    江陵一见蒲居士，似向严家访阿遵。

项安世　江梅
    千林憔悴独含春，笑倚黄昏未识颦。
