<!-- { "loadSidebar": true } -->
    忽然携伴凭低槛，好是双莲出水初。

杨皇后　宫词
    日日寻春不见春，弓鞋踏破小除芸。
    棚头宣入红妆队，春在金樽已十分。

杨皇后　宫词
    海棠移向小窗栽，高叠盆山合复开。
    将见红葩斗新艳，君王应为探花来。

杨皇后　宫词
    遥夜焚香礼□□，桂花业裹展文茵。
    长空月浸星河影，鹦鹉惊寒频唤人。

杨皇后　宫词
    小样龙盘集翠毬，金羁缓控五花骝。
    绣旗高处钧天奏，御捧先过第一筹。

杨皇后　句
    线撚依依绿，金垂袅袅黄。

杨皇后　句
    寄语重门休上钥，夜潮留向月中看。

杨皇后　题菊花册
    莫惜朝来准酒钱，渊明身即是花仙。
    重阳满满杯中泛，一缕黄金是一年。

杨皇后　题朱锐雪景册
    雪吹醉面不如寒，信脚千山与万山。
    天甽琼阶三十里，更飞柳絮与君看。

杨徽之　翠光亭
    钓舟浮浅濑，冈舍晚重林。
    云放千峰出，花藏一径深。

杨徽之　峨眉
    嘉州山水地，二蜀最为美。
    翠岭叠峨眉，长岭叠峨眉，
    长澜涌锦水。

杨徽之　寒食寄郑起侍郎
    清明时节出郊原，寂寂山城柳映门。
    水隔淡烟脩竹寺，路经疏雨落花村。
    天寒酒薄难民醉，地迥楼高易断魂。
    回首故山千里外，别离心绪向谁言。

杨徽之　汉阳晚泊
    傍桥吟望汉阳城，山遍楼台彻上层。
    犬吠竹篱沽酒客，鹤随苔岸洗衣僧。
    疏钟未彻闻寒漏，斜月初沈见远灯。
    夜静邻船问行计，晓帆相与向巴陵。

杨徽之　嘉州作
    俗遇腊辰持药献，吏逢衙日隔花参。
    耆宿因来问封部，竹篱西畔是云南。

杨徽之　禁林宴会之什
    星移岁律应青阳，得奉群英集玉堂。
    龙凤双飞观御札，云霞五色咏天章。
    禁林渐觉清风暖，仙界元知白日长。
    诏出紫泥封去润，朝回莲烛赐来香。
    二篇称奖恩尤重，万国传闻道更光。
    何幸微才逢盛事，愿因史册纪余芳。

杨徽之　句
    浮花水入瞿塘峡，带雨云归越巕州。

杨徽之　句
    废宅寒塘水，荒坟宿草烟。

杨徽之　句
    杳杳烟芜何处尽，摇摇风柳不胜垂。

杨徽之　句
    江流幡冢雨，路入汉家山。

杨徽之　句
    开尽菊花秋色老，落残桐叶雨声寒。

杨徽之　句
    偶题岩石云生笔，闲绕庭松露湿衣。

杨徽之　句
    青帝已教春不老，素娥何惜月长圆。

杨徽之　句
    山云收雨半川晴。

杨徽之　句
    少孤主易感。

杨徽之　句
    少年牢落今何幸，叨遇君王问姓名。

杨徽之　句
    戍楼烟乍直，战地雨长腥。

杨徽之　句
    新霜染枫叶，皓月腊芦花。

杨徽之　句
    春归万年树，月满九重城。

杨徽之　送梦英大师
    独携瓶锡欲春残，深入终南路屈盘。
    万象幽玄吟里见，一心圆寂定中观。
    翠微寺在杉松老，紫阁峰高水石寒。
    莫凭危栏临北望，满城烟草是长安。

杨徽之　宿寥融山斋
    清和春尚在，欢醉日何长。
    谷鸟随柯转，庭花夺酒香。
    初晴夺翠滴，向晚树阴凉。
    别有堪吟处，相留宿草堂。

杨徽之　赠谭先生
    古观重重绕翠微，杉松深处掩双扉。
    云生万壑投龙去，海隔三山放鹤归。
    花洞宴游春日永，石坛朝礼曙星稀。
    每听高论长生理，拟向尘中便拂衣。

杨济　云安龙脊滩
    洞庭老龙时出没，万斛舟航皆辟易。
    此龙脊背已铁石，肯逐时好作人日。
    我呼邦人来踏碛，恍然如见河图出。
    大巫鸡卜占云吉，小巫竹枝歌转激。
    飘石杨沙障江色，尘埃何处不相袭。
    摩挲石刻聊偃息，恐有老人来横笛。

杨缄　句
    一从天上遗金籍，长向人间作画屏。

杨缄　齐山
    池阳佳致说齐山，公暇邀朋喜暂攀。
    浮世谩同流水急，野僧长伴白云闲。

杨简　宝莲官舍偶作
    云海湖山有主人，宝莲峰顶露精神。
    有时领客登高去，亲手挑窗对景新。
    万里苍茫融妙意，三杯虚白浴天真。
    出门更有殷勤在，为奏松风又色伦。

杨简　丙子夏偶书
    风从槐市过来凉，丝竹金英尚在堂。
    惟有慈湖亲听得，近来吾党亦专芳。
    如何鑽仰徒劳苦，要说精粗与短长。
    神气风霆俱是教，四时代谢尽彰彰。

杨简　丙子夏偶书
    行年七十有六，随世名言则然。
    应酬衮衮万状，变化离均坤乾。
    人情曲折参错，动静多寡后先。
    孰有孰虚孰实，无高无下远边。
    清明靡所不照，一语不可措焉。
    先圣为是发愤忘食，某也何敢空度岁年。

杨简　慈溪金沙冈歌
    冈涌金沙来几里，贴天衮衮白云里。
    雄峰健陇四奔驰，每每回顾慈溪水。
    慈溪慈溪孝名美，即天之经地之义。
    子思不知万物我发育，推与圣人自固蔽。
    己自固蔽祸犹小，固蔽后学祸甚大。
    孔子没近二千年，未有一人措其愆，
    汩汩昏昏到今日。所幸慈溪却不然，
    灼见子思孟子病同源。不得已指其蔽，
    写出世所不传。大道荡荡而平平，
    圣训至明至坦夷，一无荆刺相维缠。
    学子首肯斑斑焉，静明庄敬非强参。
    学者多觉近二百，事体大胜于已前。
    学徒转相启告又未已，大道行乎讵非天。

杨简　次韵吴机宜
    十里松湖乘雁归，酒乡近处一惊飞。
    颇闻水月中泉石，笑我年来杖履稀。

杨简　次韵吴心机
    洪范论时常，心官职雨暘。
    分龙何效竭，负扆久忧伤。
    禾槁几于白，苗苏尚可苍。
    焦劳殊未已，诏旨欲盈箱。

杨简　大哉
    大哉孔圣之言，哀乐相生不可见，
    倾耳听之不可闻。不见乃真见，
    不闻乃真闻。子夏虽曰敢不承，
    实莫之承终于昏，误认有子为师道。
    曾子觉虽小，而悟孔圣之皜皜。
    濯之暴之觉之亏，即濯即暴无不妙。
    子思孟子亦近之，惜乎小觉而大非，
    其言多害道。二子名声满天下，
    指其非者何其少，滋惑后学何时了。
    安得朝家专主孔圣言，尽削异说明大道。
    比一二十年觉者寝寝多，几二百人其天乎。
    春秋冬夏风雨霜露无非教，风霆流形庶物露生无非教。
    君子不必相与言，虽在畎亩之中，
    默然即圣无他巧。大哉孔圣之至言，
    罔极之德何以报。

杨简　代冯似宗寿楼文昌
    维山四明，涵奇孕英。
    或曰降神，为今甫申。
    倬彼云汉，昭回其文。
    凤鸣朝阳，决河崑崙。

杨简　代冯似宗寿楼文昌
    补衮天手，石色五首。
    砥柱中流，屹屹其守。
    为人所难，一辞万口。
    文昌大名，太山北斗。

杨简　代冯似宗寿楼文昌
    云归星驾，持麾东下。
    乘流御风，琳宫燕暇。
    山水清晖，亲戚情话。
    不间遐贱，如某某者。

杨简　代冯似宗寿楼文昌
    肆筵设席，获教蒙益。
    缱绻绸缪，问遗不息。

杨简　代冯似宗寿楼文昌
    阳复之望，惟公诞辰。
    何以贶之，秉国之钧。

杨简　丹桂
    世眼纷纷丹与黄，广寒宫里亦如常。
    目前不作两般见，笔下方腾万丈光。
    且莫锱铢深浅色，也休斤两淡浓香。
    灵根已入诗人手，不许嫦娥擅此芳。

杨简　登石鱼楼
    楼栏倚碧空，绿树正摇风。
    我独来从容，笑歌于其中。
    微凉吹我衣，碧袂纱玲珑。
    诗成自长吟，宛转音和融。
    此意无人会，只许清风同。
    亦许空间云，悠然西又东。
    亦许林间禽，幽啭声无踪。
    亦许山间翁，笑语天机通。
    前山对我吟，突兀青重重。
    终日赓我歌，知音无瞽宗。
    知音自古少，日月空临照。
    天地终不秘，造化今未了。

杨简　丁丑偶书
    新年七十七，是虚不是实。
    我心包太空，有无混然一。
    比日腑臓作，示病而无疾。
    凭栏拱翠峰，可咏不可诘。

杨简　丁丑偶书
    物物皆吾体，心心是我思。
    四时非代谢，万说不支离。
    涧水谈颜乐，松风咏晳词。
    仲尼亲许可，实语断非欺。

杨简　丁丑咏春偶成
    叶叶枝枝都教女，红红白白尽呈人。
    如何自古知音少，方到而今得句新。
    既遣鸟啼频嘱咐，又令鹤舞出精神。
    便将天作一张纸，难画慈湖二月春。

杨简　丁丑咏春偶成
    天造慈湖迥出尘，无冬无夏只长春。
    四山桃李围新锦，一邑风光让绝伦。
    涧水檐旁谈妙理，山禽柳外说天真。
    杏坛无限难传意，付与凭栏寓目人。

杨简　奉檄往哭象山复会葬及归自金溪留宿本县仙乐观归而作是诗
    膏露奚为降，传闻不偶然。
    两晨呈瑞处，万叶绕炉前。
    尝审如饴味，谁操动物权。
    天权非远近，不可向人宣。

杨简　奉檄往哭象山复会葬及归自金溪留宿本县仙乐观归而作是诗
    道士清晨喜告余，昨朝膏露降濡濡。
    夜来舆从留山观，此瑞端呈邑大夫。
    我闻之言半疑信，踏破晓光上孤峻。
    巍然古殿汉天师，水绕丹炉叶明润。
    旁观复折取以前，连日祥应讵偶然。
    我亦尝审甘如饴，是谁执此变化权。
    益信人心自灵妙，莫执人神定名号。
    此机不动万象沈，此机一发靡不到。
    此机不属上下中，此机非西南北东。
