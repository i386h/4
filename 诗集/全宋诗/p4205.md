<!-- { "loadSidebar": true } -->
    壁间遗墨还堪睹，吊罢灵魂一束刍。

赵友直　望海尖望海
    天悬一柱郁崔嵬，海若遥看出不回。
    叠岸犹疑鞭石起，独惭无计觅蓬莱。

赵友直　闻莺
    闷坐书斋学诉春，漫思黄鸟转伤神。
    惟知弄舌娇和巧，不管行人喜与嗔。
    侵晓爱趋红树暖，移时又向绿杨新。
    始知春燕情何厚，日日相依旧主人。

赵友直　谢徐隐君屡见惠
    慷慨论交日，情深即故知。
    金兰敦古道，松柏挺奇姿。
    屡辱分嘉惠，何繇致我私。
    临风无限思，搔首一嗟咨。

赵友直　悬剑歌
    家徒四壁何所有，横悬三尺电光溜。
    床头醉看白虹飞，中夜犹惊玉龙吼。
    潜倚空山泣鬼神，寒芒逼人动牛斗。
    无乃干将是前身，莫邪清淬浑天授。
    今者羞为妇女看，霜稜蟠蛰匣中久。
    何日露拔斩长鲸，启函一展剸犀手。
    豪曹湛卢只自珍，雷焕张华世莫遘。
    傥尔识取英雄眸，此时挥霍任驰骤。

赵友直　忆攒宫
    山河绕故封，常照旧时月。
    独有会稽陵，萧然成狐窟。

赵友直　咏兰
    晓来一雨忽初收，九畹分香绕碧流。
    裛露灵苗凝浅翠，迎风素质拂轻柔。
    自甘深谷同巢许，不羡巍阶并管周。
    物类尚知羞媚世，污名秽节岂吾俦。

赵友直　有美人兮四章
    有美人兮，在天之东。
    瞻之勿及，我心憧憧。

赵友直　有美人兮四章
    有美人兮，在天之西。
    见之勿遂，我心悽悽。

赵友直　有美人兮四章
    有美人兮，在天之南。
    思之勿得，我心惔惔。

赵友直　有美人兮四章
    有美人兮，在天之北。
    怀之勿已，我心恻恻。

赵友直　渔
    垂竿终日坐苔矶，两岸芦花作雪飞，
    鱼在深波刚不食，蓑披一片冻云归。

赵友直　与咏道弟述怀
    世事争雄一局棋，浮生碌碌鬓成丝。
    经年病为多新酿，竟日忙因检旧诗。

赵友直　与友观兰
    彭泽当年成菊癖，予今亦欲订兰盟。
    三杯酒向花边泻，一首诗从月下赓。

赵友直　甑山
    湖心一凸起金峦，举目浑如甑底看。
    偃月苍松多少松，敲风翠竹两三竿。
    石头苔藓痕常湿，叶底杨梅味带酸。
    谁学林君来结屋，风光应不让孤山。

赵友直　赠表弟陈莱寿
    尔自髫{上髟下令}年，期已领鹗荐。
    两浙多贤豪，论交皆北面。
    徊翔逾几春，尚未输夙愿。
    匪无才与猷，良乏明时眷。
    力田逢少年，处囊陡尔见。
    事绩炳寰区，声华流海甸。

赵友直　赠别二首
    千里论交情累累，尊酒话别临溪水。
    江南为有一枝春，愿寄故人好相慰。

赵友直　赠别二首
    年来聚首情何乐，今日匆匆又解携。
    千里故交惟藉酒，劝君更把手中卮。

赵友直　赠行
    无酒不成别，无诗别不成。
    别君诗一首，马上酒三行。

赵友直　赠徐樵隐
    天命靡有常，空视时运覆。
    珍重山间翁，抱道庸自玉。
    欣髯发清兴，开轩恣遐瞩。
    空谷閴无人，惟有云相逐。
    山翁为有知，恋恋情绻缛。
    绻缛林中薪，歌已禽声续。
    勿谓有倾颓，维心常位育。
    顾我无依归，犹然嗜幽独。
    愿结金兰交，共兹南山麓。

赵友直　瞻兰芎山
    兰芎围绝嶂，图画望中悬。
    几度令人慕，登临学葛仙。

赵友直　种田行
    春雨一犁足郊原，南村北村齐种田。
    抛秧落水时竞捷，老者在后少者前。
    日暮天寒完未得，比邻来相助插田。
    比邻亦来相助插，如何独行之士任迍邅。

赵友直　仲夏即景
    五月憩孤村，幽情夐不群。
    鹭飞天上雪，鸥渡渚中云。
    翠麦刚才刈，青苗又复芸。
    浮生行乐耳，世事不须论。

赵友直　重九对菊
    霜压危檐冷，萧条秋满林。
    青云知己惠，黄菊故园心。
    百虑凭祛遣，颓龄仗制禁。
    缅思彭泽叟，履运□怀深。

赵虞臣　游月岩书二绝经纪其清
    兰着秋花分外奇，月岩清坐听枰棋。
    笑谭相与同心处，更近新凉八月时。

赵虞臣　游月岩书二绝经纪其清
    兹游闲适实清奇，恍对柯山一局棋。
    兴尽相呼下山去，归途犹趁日西时。

赵与？　橘二首
    野色烟波外，西风橘柚香。
    湖光杳无际，山色忽深藏。
    塔古灯犹照，坛余灶已荒。
    何当蜕尘鞅，从此访渔郎。

赵与？　橘二首
    倦客沧浪意，扁舟汗漫游。
    云归林屋晚，木落洞庭秋。
    此地真堪老，中原卒未休。
    可知侯万户，不似橘千头。

赵与？　桐
    晚来狂索酒，量大酒无功。
    窗豁能容月，楼高易得风。
    碎声闻蟋蟀，痚影舞梧桐。
    夜半成清梦，江硝垂钓翁。

赵与辟　贺南谷兄与男孙同科
    暮年骥足聘青云，更喜文星耀一门。
    观榜同登父与子，策名重见祖和孙。
    偶然盛事酬先志，賸有奇芳在后昆。
    我亦瀛洲连步者，相蕲忠孝报君恩。

赵与辟　良坦侄再转福清县赠行
    甲年谢策志应酬，今日分符力已优。
    好把丹心悬北阙，春风次第荷纶褒。

赵与辟　赠良坦侄知永嘉
    墨绶铜章拜命新，鸣琴之治在于今。
    花封伫见风流似，柳舍休教别人殷。

赵与槟　白鹤岩
    六丁开两壁，不知始何年。
    是间一崆峒，可为几客延。
    我来拂石坐，倾耳听潺湲。
    古榕蔽天罅，一瀑穿峡悬。
    四时宿雨露，亭午饮虹烟。
    神公忽震怒，想将潜蛟鞭。
    至今空山惊，莽草连飞泉。
    宜调松琴操，更闻铁笛传。
    山僧避侬赋，饮溜枕苔眠。
    兴怀内讧日，鼎鼎百馀年。

赵与靍　游马平仙弈洞
    凿石纵横十九槽，千年仙迹在林皋。
    因思有局无棋意，可是从前不著高。

赵与东　次韵方万里寒甚送酒
    连日寒殊甚，衰年无一能。
    砚呵磨墨冻，瓶晒插花冰。
    浮世无根絮，余生有发僧。
    苏门如可即，端合事孙登。

赵与泌　劝孝
    三复蓼莪思二亲，亲恩天地无比伦。
    生我鞠我长育我，出入腹我何艰辛。
    为人这子欲报德，吴天于我心罔极。
    顺承犹恐莫酬恩，况敢忘恩为悖逆。
    此邦由来多孝义，县西元有曾参里。
    后来因避大贤名，却易里名为养志。
    乃知里有孝顺人，至今名号犹芳芬。
    人心天理不相远，前贤孝行胡不遵。
    习俗薄恶良可叹，枭獍之徒肆其悍。
    不念父母劬劳恩，悖德悖礼如习惯。
    在汝当为反哺乌，汝乃叱之若狗奴。
    在汝当为羊跽乳，汝乃詈之如赫鼠。
    此事虽云未必然，我乃闻之毛发寒。
    一朝引咎深自责，由我教化有未格。
    思昔曾为贵乡令，见人母子偶相竞。
    令因涕出受孝经，母子翻然起新敬。
    余今告汝以因缘，汝宜悉把旧恶悛。
    从前果报言难尽，孝顺之中自有天。
    五刑不孝最为大，汝宜猛省听予诲。
    官法昭昭在眼前，轻则编置重则配。
    假如幸免遭官刑，必有天刑及汝身。
    六丁霹历飞雷霆，此时无路可自新。

沔　咏群玉山
    一山几台观，群玉锡佳名。
    迁客品题处，高人燕坐清。
    池荒欠溶漾，石瘦尽峥嵘。
    怪怪奇奇处，山阴道上行。

赵与滂　村居
    郊外草为堂，悠然世虑忘。
    竹衰花结实，蜂旺子分王。
    村路规模狭，溪流曲折长。
    晚山惜余景，未肯下斜阳。

赵与滂　登浙江楼
    两岸共明月，阑干霄汉间。
    风波浙江水，砥柱海门山。
    昼夜潮消长，利名人往还，
    不如沙上鹭，玉立一身闲。

赵与滂　花院
    拆了千秋院宇空，无人杨柳自春风。
    蔷薇性野难拘束，却过邻家屋上红。

赵与滂　牵牛花
    西风樵了谷，藤蔓络柴关。
    名在星河上，花开晓露间。
    秋空同碧色，晓日转红颜。
    若挂青松顶，翛然不可攀。

赵与滂　山居苦
    隐君家翠微，茆屋竹为扉。
    红日自朝暮，青山绝是非。
    野花无蝶管，怪木有神依。
    益信林泉乐，年高白发希。

赵与滂　题晏国师喝水岩
    古砖出唐井，豫识国师名。
    於此坐禅处，喝回流水声。
    如何神晏塔，移作李纲茔。
    见说山中石，不平空自鸣。

赵与滂　题涌泉亭诗石
    诗题蔗境不题名，墨迹悬岩碧藓平。
    游宦来看心忽悟，前身应是赵先生。

赵与时　大涤洞天留题
    悬知凡骨本难仙，谁遣来登大条天。
    篝火既容阯洞穴，抚栏又得听岩泉。

赵与时　句
    花似於人曾识面，鸟如对客自呼名。
    寒雁挟风过古木，春鸠带雨集荒园。

赵与时　诗二首
    达人澄此心，肯为万法起。
    眼看声色尘，不直一杯水。

赵与时　诗二首
    粲粲香秔雪不如，新菘况复满杯盂。
    侯门肉食纷纷是，有此清奇风味无。

赵与时　题张也愚草书中庸
    学就右军家数字，笔成东鲁圣人书。
    鸾翔凤翥三千许，鹤发鸡皮七十余。
    从昔晋碑那写此，近来燕说正纷如。
    平生嗜好同羊枣，展玩吟哦又起予。

赵与无　即事口占
    生平梦不到浯溪，此日欣从使者来。
    天放一晴舒眼界，大江横上八樽罍。

赵与訔　宿半塘寺
    夜宿半塘寺，惟闻塔上铃。
    老僧行道影，童子颂经声。
