<!-- { "loadSidebar": true } -->
    当途尽挟贵，以道可敦薄。
    浮云於我如，霖雨用汝作。
    如何岁龙蛇，斯人竟冥漠。
    平生诗万篇，耿耿志谁托。
    颇闻仲氏贤，风骨似其伯。
    尔来一披雾，月梁慰离索。
    纷纷鸡鹜中，夭矫见孤鹤。
    阳秋皮裹鉴，玉素指下脉。
    犹有刀圭功，可敌廓庙爵。
    四百有四病，如禽应弦落。

林景熙　立春郊行次唐玉潜
    道人清事饭溪蔬，无酒闲愁已破除。
    五夜雪声梅角底，一春烟景竹筇初。
    园林芳信醒愁蝶，田野丰年入梦鱼。
    冰下流泉清老耳，东风先已到郊居。

林景熙　立秋日作
    苦热如焚想雪山，清商一夕破愁颜。
    炎光断雨残虹外，凉意平芜远树间。
    忙踏槐花犹入梦，老催蒲扇共投闲。
    城头遥望累累冢，辽海荒寒鹤未还。

林景熙　连云楼
    我心适无事，看云起南山。
    层檐接空影，而不碍往还。
    昔年凡鳞化，乘此青冥间。
    肤寸未膏物，黄埃满人寰。
    刚风忽吹断，小寄白石间。
    岂不自怡悦，良田变茅菅。
    何当鞭丰隆，上扣虎豹关。

林景熙　练川道中次胡汲古韵
    客中还又客，回首忆并州。
    一枕江湖梦，五更风雨舟。
    水寒荷叶老，虫响豆花秋。
    几度看云坐，吾生亦觉浮。

林景熙　刘伶墓
    碧落当年堕酒星，醉中万事一浮萍。
    亦知人世无穷事，一醉松根不肯醒。

林景熙　刘龙洲墓
    一捧寂寞几秋风，云断洲空忆老龙。
    湖海刘郎诗骨冷，乾淳余响寄孤松。

林景熙　留寄沈介石高士
    名山隔风雨，几度梦空驰。
    谷口重来路，云根旧别时。
    玄门尊老宿，白发长婴儿。
    欲问还丹事，林深鹤已知。

林景熙　柳下渔次韵
    瓦瓯一醉万事了，醒来然竹清溪晓。
    半蓑烟雨披春寒，堤上落红已如扫。
    荒矶白鸟无离愁，明月清风满幽抱。
    却邻灞水长亭西，几树柔条不得老。
    汉槎丙穴今已非，网罟相寻纵鳞少。
    何如卷钓两忘机，鱼向树根吹絮饱。

林景熙　六言
    沙鸥对立机外，胡蝶相逢梦中。
    帆去帆来野水，花开花落春风。
    流水独吟花迳，好山重约云门。
    茶瓯疏竹孤寺，桐角斜阳远村。

林景熙　鹿城晚眺
    古城仙鹿远，百感赴斜曛。
    海气千年聚，山形九斗分。
    神鸦饥吸藓，宰木蠹藏云。
    何处鸣钲发，春屯又易军。

林景熙　梦回
    梦回荒馆月笼秋，何处砧声唤客愁。
    深夜无风莲叶响，水寒更有未眠鸥。

林景熙　梦中作四首
    珠亡忽震蛟龙睡，轩敝宁忘犬马情。
    亲拾寒琼出幽草，四山风雨鬼神惊。

林景熙　梦中作四首
    一捧自筑珠丘土，双匣犹传竺国经。
    独有春风知此意，年年杜宇泣冬青。

林景熙　梦中作四首
    昭陵玉匣走天涯，金粟堆前几吠鸦。
    水到兰亭转鸣咽，不知真帖落谁家。

林景熙　梦中作四首
    珠凫玉雁又成埃，斑竹临江首重回。
    犹忆年时寒食祭，天家一骑捧香来。

林景熙　纳凉
    黄卷无端作睡媒，火云万朵郁崔嵬。
    暑如酷吏何当去，薰自重华知几来。
    脚踏层冰思远壑，手遮赤日厌飞埃。
    披襟坐石不能夜，忽听南山起怒雷。

林景熙　纳凉过林氏居
    出郭已虚旷，入门转萧森。
    筠栖无六月，聊以解我襟。
    红日不到地，白云时满林。
    坐久石恨冷，酒醒荷气深。
    飘飘黄冠客，临流鼓瑶琴。
    一鼓洗我耳，再鼓空我心。
    山高水复迥，彷佛蓬莱音。
    兴尽拂衣去，城笳吹夕阴。

林景熙　南山有孤树
    南山有孤树，寒乌夜绕之。
    惊秋啼眇眇，风挠无宁枝。
    托身未得所，振羽将逝兹。
    高飞犯霜露，卑飞独茅茨。
    乾坤岂不容，顾影空自疑。
    徘徊向残月，欲堕已复支。

林景熙　潘山长入括
    为官转多事，行役到寒毡。
    落日邻州树，西风逆水船。
    饭牛怀白石，访鹤入青田。
    我欲看行卷，仙峰雪瀑边。

林景熙　陪王监簿宴广寒游次韵
    银桥颖驾海天长，丹粟离离照翠觞。
    影浸山河琼殿冷，舞深风露羽衣香。
    亦知广莫元无野，却笑温柔别有乡。
    手折一枝惊昨梦，素娥邻老授玄霜。

林景熙　毗陵太平院壁间画山水熟视之有飞动势殆仙笔也因题
    山风不动云四寂，万顷波涛生素壁。
    三峡夜怒摇星河，九溟书沸卷霹雳。
    谁将江海一笔吞，华阳入砚玄波翻。
    灵鳌东转坤轴动，惊浪出没蛟与鼋。
    毫端分寸千万里，人心之险亦如此。
    老僧阅世如阅画，面壁凝然悟玄理。
    嗟余老作汗漫游，寒光飞动六月秋。
    乃知瞿塘在平陆，安得竹叶吹成舟。

林景熙　妾薄命六首
    盈盈梁家姝，奕奕晋朝使。
    斛珠不论货，得奋巾栉侍。
    一笑金谷春，列屋俱斂避。
    岂知锦步温，已复为愁地。
    念主惠妾深。缘妾为主累。

林景熙　妾薄命六首
    繁华随逝水，日暮朱楼空。
    哀哀徐州妾，事主不及终。
    空房辍膏沐，明妆欲谁容。
    春风燕子来，秋风燕子去。

林景熙　妾薄命六首
    绣鸳不胜春，飘若凌波仙。
    荣华一回首，荆棘森我前。
    君恩花上露，妾心井中泉。
    井泉誓不波，下照青青天。

林景熙　妾薄命六首
    夫君仕虢州，不幸早岁折。
    负骸归青齐，道远囊复竭。
    投栖不见容，落日人烟绝。
    高议无展禽，辱身顾岂屑。
    野露杂涕洟，皇天鉴孤孽。
    肯惜一臂残，涴此全华洁。

林景熙　妾薄命六首
    陌上桑欲稀，室中蚕正饥。
    妾心知采桑，安知使君谁。
    结发为人妇，几年守空帏。
    妇义不移天，相邀何乃痴。
    老姑倚门外，不待盈筐归。
    为妾谢使君，风化关庭闱。

林景熙　妾薄命六首
    国难义当驰，送君远行役。
    黎明别江郊，更上北山脊。
    江云妾眼迷，江风妾衣坼。
    魂去形独留，兀然化为石。
    化石君徜知，勿复念衾席。
    愿持如石心，为国作坚壁。

林景熙　秦吉了
    尔禽畜於人，性巧作人语。
    家贫售千金，宁死不离主。

林景熙　秦望山
    镌石奇功席卷来，眼中沧海一琼杯。
    神山只有灵鳌背，徐福楼船不见回。

林景熙　青感
    柳花衮雪春冥冥，溪风一夜吹为萍。
    萍随风去渺流水，人生无根亦如此。
    故山入梦草芊芊，半窗疏雨寒食天。
    晓来白发稀可数，多少朱颜化黄土。
    高原冉冉青烟斜，麦饭洒松能几家。
    子规叫残金粟暮，茧纸兰亭已飞去。

林景熙　秋日榴花
    彼美石氏姝，相逢绿阴早。
    借问此何时，清霜下百草。
    舞裙冷猩红，自作背时好。
    谁家返魂香，招以华素颢。
    水霞晚犹鲜，山日寒更杲。
    燕逝蝉无声，园林迹如扫。
    饰明以惊昏，岂昧出处道。
    飘零余寸丹，耿耿岁华老。

林景熙　秋日言怀次韵
    禹穴风烟老尚游，青门回首已瓜畴。
    海槎片影星河曙，城角一声天地秋。
    临水忽余火鬓落，看云还悟此生浮。
    杖藜拟访神仙宅，中有长眉不挂愁。

林景熙　秋夜
    片日相随过竹居，风生荷叶酒醒初。
    窗扉半掩秋虫急，犹有残灯守故旧。

林景熙　瑞安院
    倚山宝阁照崔嵬，山鸟山云自去来。
    竹籁晓和幽梵合，藤花春入古松开。
    丹空遗灶形难蜕，草暗孤城首重回。
    处士凄凉犹是晋，庐山莲社许参陪。

林景熙　僧门
    一间每笑不如僧，及到僧门间未能。
    昨夜褐袍风雨裹，隔溪犬吠入林灯。

林景熙　山窗新糊有故朝封事稿阅之有感
    偶伴孤云宿岭东，四山欲雪地炉红。
    何人一纸防秋疏，却与山窗障北风。

林景熙　山阴秋怀
    旧游浑似梦，短发不胜簪。
    风雨行金气，乾坤老铁心。
    舜田秋稗满，禹穴夕云深。
    正自登临懒，凄凉隔水砧。

林景熙　山中早行
    短策穿幽径，山樵半掩扉。
    月斜林影薄，石尺水声微。
    一犬隔篱吠，孤僧何处归。
    相逢松下立，风露满秋衣。

林景熙　商妇吟
    良人沧海上，孤帆渺何之。
    十年音信隔，安否不得知。
    长忆相送处，缺月随我归。
    月缺有圆夜，人去无回期。
    回期倘终有，白首宁迎迟。
    寒蛩苦相吊，青灯鉴孤帏。

林景熙　神山寺访僧
    独客无清伴，高僧住别村。
    空山卓锡影，断石系舟痕。
    风细松生籁，沙虚竹走根。
    小亭间坐久，落日啸孤猿。

林景熙　石门洞
    临溪双石如层城，中有洞天门不扃。
    杖藜穿莎入微迳，古藤络树春冥冥。
    渴猿引子下饮涧，山瓢我亦分清泠。
    一重一掩翳复郎，朱门金榜开殊庭。
    众峰环拱受约束，何年神造驱五丁。
    缥缈楼台钟磬寂，薜荔纷披窗户青。
    黄冠羽服者谁子，琼台坐阅南华经。
    客来揖坐松下石，呼茶味沦枸杞灵。
    笑遣青衣导予步，峰回路转银河倾。
    初看绝壁走云雾。倏听万壑驱风霆。
    不知何代擘青峡，明珠万斛皆龙腥。

林景熙　石翁妪
    束艾楚俗愚，铸金秦民怖。
    何年斲云根，偶立此翁妪。
