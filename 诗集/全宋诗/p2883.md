<!-- { "loadSidebar": true } -->
    书回科斗江帆暮，曲罢驺虞海树苍。
    吟望晓烟思桂渚，醉衣残月梦馀杭。
    别来南国知谁在，空对襜褕一断肠。

谭用之　寄岐山林逢吉明府
    岐山高兴陇山连，制锦无私服晏眠。
    鹦鹉语中分百里，凤凰声里过三年。
    秦无旧俗云烟媚，周有遗风父老贤。
    莫役生灵种杨柳，一枝枝折灞桥边。

谭用之　寄王侍御
    鸟尽弓藏良可哀，谁知归钓子陵台。
    鍊多不信黄金耗，吟苦须惊白发催。
    喘月吴牛知夜至，嘶风胡马识秋来。
    燕歌别后休惆怅，黍已成畦菊已开。

谭用之　寄徐拾遗
    长竿一系白龙吟，谁和驺虞发素琴。
    野客碧云魂易断，故人芳草梦难寻。
    天从补后星辰稳，海自潮来岛屿深。
    好向明庭拾遗事，莫教玄豹老泉林。

谭用之　寄许下前管记王侍御
    昔年南去是娱宾，顿逊杯前共好春。
    蚁泛羽觞蛮酒腻，凤衔瑶句蜀戕新。
    花怜游骑红随辔，草恋征车碧绕轮。
    别后青青郑南陌，不知风月属何人。

谭用之　寄阎记室
    织锦歌成下翠微，岂劳西去问搘机。
    未开水府珠先见，不掘丰城剑自辉。
    鳌逐玉蟾攀桂上，马随青帝踏花归。
    相逢半是云霄客，应笑歌牛一布衣。

谭用之　寄友人
    病多慵引架书看，官职无才思已阑。
    穴凤瑞时来却易，人龙别后见何难。
    琴樽风月闲生计，金玉松筠旧岁寒。
    早晚烟村碧江畔，挂罾重对蓼花滩。

谭用之　寄左先辈
    狂歌白鹿上青天，可似兰塘钓紫烟。
    万卷祖龙坑外物，一泓孙楚耳中泉。
    翩聁蛮榼薰晴浦，轂辘鱼车响夜船。
    学取青莲李居士，一生杯酒在神仙。

谭用之　江边秋夕
    千钟紫酒荐菖蒲，松岛兰舟潋滟居。
    曲内橘香江客笛，字中岚气岳僧书。
    吟期汗漫驱金虎，坐约丹青跨玉鱼。
    七色花蚢一声鹤，几时乘兴上清虚。

谭用之　江馆秋夕
    耿耿银河雁半横，梦敧金碧辘轳轻。
    满窗谢练江风白，一枕齐纫海月明。
    杨柳败梢飞叶响，芰荷香炳折秋鸣。
    谁人更唱阳关曲，牢落烟霞梦不成。

谭用之　江上闻笛
    认为梅花怨未平，一声高唤百龙惊。
    风当阊阖庭初静，月在姑苏秋正明。
    曲尽绿杨涵野渡，管吹青玉动江城。
    临流不欲殷勤听，芳划王孙旧有情。

谭用之　句
    光阴老去无成事，富贵不来争奈何。

谭用之　句
    流水物情谙世态，落花春梦厌尘劳。

谭用之　句
    眠云无限好知己，应笑不归花满樽。

谭用之　句
    织槛锦纹苔乍结，堕书花印菊初残。

谭用之　秋日圃田送人随计
    仆射陂陂前是传邮，去程鵰鹗弄高秋。
    吟抛芍药裁诗圃，醉下茱萸饮酒楼。
    向日迥飞驹皎皎，临风谁和鹿呦呦。
    明年二月仙山下，莫遗桃花逐水流。

谭用之　秋宿湘江遇雨
    江上阴云锁梦魂，江边深夜舞刘琨。
    秋风万城芙蓉国，暮雨千家薜荔村。
    乡思不堪悲橘柚，旅游谁肯重王孙。
    渔人相见不相问，长笛一声归岛门。

谭用之　秋夜同友人话旧
    露下银河雁度频，囊中垆火几时真。
    数茎白发生浮世，一盏寒灯共故人。
    云外簟凉吟峤月，岛边花暖钓江春。
    何当归去重携手，依旧红霞作近邻。

谭用之　塞上
    秋风汉北雁飞天，单骑那堪绕贺兰。
    碛暗更无岩树影，地平时有野烧瘢。
    貂披寒色和衣冷，剑佩胡霜隔匣寒。
    早晚横戈似飞尉，拥旄深入异田单。
    钵略城边日欲西，游人却忆旧山归。
    牛关集水烟黏步，鵰鹗盘空雪满围。
    猎骑静逢边气薄，戍楼寒对暮烟微。
    横行总是男儿事，早晚重来似汉飞。

谭用之　山中春晚寄贾员外
    不随黄鹤起烟波，应笑无成返薜萝。
    看尽好花春卧稳，醉残红日夜吟多。
    高添雅兴松千尺，暗养清音竹数科。
    珍重仙曹旧知己，往来星骑一相过。

谭用之　送丁道士归南中
    孤云无定鹤辞巢，自负焦桐不说劳。
    服药几年期碧落，验符何处呪丹毫。
    子陵山晓红云密，青草湖平雪浪高。
    从此人稀见踪迹，还应选地种仙桃。

谭用之　送僧中孚南归
    琵琶峡口月溪边，玉乳头佗忆旧川。
    一锡冷涵兰径路，片帆香挂橘洲烟。
    苔封石锦栖霞室，水迸衣珠喷玉蝉。
    莫道翩翩去如梦，本来吟鸟在林泉。

谭用之　送友人归青社
    鵰鹗途程在碧天，彩衣东去复何言。
    二千宾客旧知己，十二山河新故园。
    吟看桂生溪月上，醉听鲲化海涛翻。
    好期圣代重相见，莫学袁生老竹轩。

谭用之　途次宿友人别墅
    千里崤函一梦劳，岂知云馆共萧骚。
    半帘绿透偎寒竹，一榻红侵坠晚桃。
    蛮酒客稀知味长，蜀琴风定觉弦高。
    感君岩下闲招隐，细缕金盘鱠错力。

谭用之　渭城春晚
    秦树朦胧春色微，香风烟煖树依依。
    边城夜静月初上，芳草路长人未归。
    折柳且堪吟晚槛，弄花何处醉残晖。
    钓乡千里断消息，满目碧云空自飞。

谭用之　闲居寄陈山人
    闲居何处得闲名，坐掩衡茅损性灵。
    破梦晓钟闻竹寺，沁心秋雨浸莎庭。
    翁边难负千杯绿，海上终眠万仞青。
    珍重先生全太古，应看名利似浮云。

谭用之　贻钓鱼李处士
    罢吟鹦武草芊芊，又泛鸳鸯水上天。
    一棹冷涵杨柳雨，片帆香挂芰荷烟。
    绿遥江澹萍离岸，红点云疏橘满川。
    何处邈将归画府，数茎红蓼一渔船。

谭用之　贻费道人
    谁如南浦傲烟霞，白葛衣轻称帽纱。
    碧玉蜉蝣迎客酒，黄金轂辘钓鱼车。
    吟歌云鸟归樵谷，卧爱神仙入画家。
    他日凤书何处觅，武陵烟树半桃花。

谭用之　贻净居寺新及第
    秋池云下白莲香，池上吟仙寄竹房。
    闲颂国风文字古，静消心火梦魂凉。
    三春蓬岛花无限，八月银河路更长。
    此境空门不曾有，从头好语与医王。

谭用之　贻南康陈处士陶
    白玉堆边蒋迳横，空涵二十四滩声。
    老无征战轩辕国，贫有茅茨帝舜城。
    丹凤昼飞群木冷，一龙秋卧九江清。
    时人莫笑非经济，还待中原致太平。

谭用之　忆南中
    碧江头与白云门，别后秋霜点鬓根。
    长记学禅青石寺，最思共醉落花村。
    林间竹有湘妃唳，窗外禽多杜宇魂。
    未棹扁舟重回首，采薇收橘不堪论。

谭用之　幽居寄李秘书
    几年帝里阻烟波，敢向明时叩角歌。
    看尽好花春卧稳，醉残红日夜吟多。
    印开夕照垂杨柳，画破寒潭老芰荷。
    昨夜前溪有龙斗，石桥风雨少人过。

谭用之　约张处士游梁
    莫学区区老一经，夷门关吏旧书生。
    晋朝灭后无中散，韩国亡来绝上卿。
    龙变洞中千谷冷，剑横天外八风清。
    好携长策干时去，免逐渔樵度太平。

谭用之　月夜怀寄友人
    剑气徒劳望斗牛，故人别后阴仙舟。
    残春谩道深倾酒，好月那堪独上楼。
    何处是非随马足，由来得丧白人头。
    清风未许重携手，几度高吟寄水流。

谭用之　再游韦曲山寺
    鹊岩烟断玉巢敧，罨画春塘太白低。
    马踏翠开垂柳寺，人耕红破落花蹊。
    千年胜概咸原上，几代荒凉绣岭西。
    碧吐红芳旧行处，岂堪回首草萋萋。

谭用之　赠索处士
    不将桂子种诸天，长得寻君水石边。
    玄豹夜寒和雾隐，骊龙春暖抱珠眠。
    山中宰相陶弘景，洞里真人葛稚川。
    一度相思一惆怅，水寒烟澹落花前。

汤炳龙　陆君实挽诗
    七日阴霾事可知，楼船鱼贯果谁为。
    人心自感兴元诏，天意难同建武时。
    黄屋朔风那有济，角巾东路觉无期。
    公为万古网常计，儿女拔船不暇悲。

汤炳龙　陆君实挽诗
    间关海岛岂谋身，婴臼存心力不能。
    天上龙章空结梦，人间鱼腹了中兴。
    英雄一死从君父，忠义遗编托友朋。
    万里楚魂招不得，诗成惟有泪沾膺。

汤炳龙　题江贯道百牛图
    我本山阳田舍叟，家有淮南数千亩。
    江南倦客老不归。此田多为势家有，
    犹记少年学牧时，去时日出归日西。
    我生衣食仰此辈，爱之过於百里奚。
    祗今辛苦耕砚席，无处卖文长绝食。
    卷中邂逅黑牡丹，相逢喜是曾相识。
    负郭无须二顷田，一双粟角能几钱。
    数口之家便可饱，要如此图知何年。
    平生富贵非所愿，城府近来尤右厌。
    何时倒乘牛背眠，胜如仰看宣明面。

汤炳龙　题晋王大令保母帖
    曹娥洛神遍堪舆，保母后出争澜趋。
    一时耳目喜新毕，九原谁复哀意如。
    世人重艺不重义，每以好奇夸好事。
    集古金石半丰碑，逝者似为书者累。
    八百余载四字全，政同悬崖三百年。
    王畿不悟王元象，不如果也能兴邻。
    但道青毡故家物，肯因陵谷邻枯骨。
    耳孙犹尔况他人，崇韬安生何可忽。
    昭陵之盗犹兰亭，必无可欲乃妥灵。
    黄閍前车已如此，安何金蝉之墓终弗毁。

汤道亨　诀别偈
    八十一年饶舌，终日化缘不歇。
    重阳时节归家，一路清风明月。

汤汉　观鱼亭
    有亭翼然山之阿，源头活水养鱼多。
    云山四面如画图，金梭上下光相摩。
    池上木深阴翳地，池下荷生香扑鼻。
    携酒邀朋池上观，圉圉洋洋真得意。
