<!-- { "loadSidebar": true } -->
    一年无病缘官事，一病兼旬为燕居。
    自是素餐天所厌，可能竖子解乘除。

岳珂　病中散步六绝
    池上荷花绿净时，岸头杨柳插天垂。
    倦翁纵步聊行散，早有龟鱼圣得知。

岳珂　病中散步六绝
    朝随粥鼎蝉腹润，夜掩书帷鳏目眠。
    无奈暑威侵病骨，起来搔首斗垂天。

岳珂　病中散步六绝
    平头奴子初茸鹿，利口啬夫双部蛙。
    二物何关人静噪，不妨卧听步随车。

岳珂　病中散步六绝
    病痚酒醆傍茶瓯，一独醒中起百忧。
    七尺之躯三寸舌，问渠小大若为谋。

岳珂　病中散步六绝
    绝怜倦翼晚风高，解枼归来得故巢。
    物态随人也欢喜，游丝不住舞衐蛸。

岳珂　病中试张观笔
    淮上霜浓衰草黄，阿{皴去皮加兔}健走何如獐。
    不知聚族加缚，妙手乃有明山张。
    生来阿{皴去皮加兔}素狡狯，何术聚致如驱羊。
    拔豪撷颖不敢惜，一一顺听伏且僵。
    人生切勿恃一枝，善走古有执盖郎。
    不惟平地傅两翼，仍以俘馘浮长江。
    一朝发愤辽东岸，逝水亦复随浮梁。
    只今红绡莹玉管，何人解发千古光。
    明张眼前第一手，嗟嗟阿{皴去皮加兔}孰能走。

岳珂　病中午后登山閒步遥见园亭有以帟张栏处久而识之为张孝显成趣轩盖
    九折登山倚瘦筇，杏蹊眼缬早冬烘。
    翠云遮断神仙客，不许其间著倦翁。

岳珂　病中午后登山閒步遥见园亭有以帟张栏处久而识之为张孝显成趣轩盖
    满山桃李闹红霞，曾约香山白鹿车。
    堪笑东风欺病客，搀先且到别人家。

岳珂　病中午后登山閒步遥见园亭有以帟张栏处久而识之为张孝显成趣轩盖
    小池玉尺跃清波，病不开尊奈尔何。
    更倩棠漪吹柳岸，为君粘发醉颜酡。

岳珂　病中午后登山閒步遥见园亭有以帟张栏处久而识之为张孝显成趣轩盖
    冲席丞郎酒斛筹，不关无面见春鸥。
    五鲭见说妨斋禁，留待明朝大白浮。

岳珂　病中有感四首
    欹枕目双炯，触屏肠九回。
    玉虫迷眩雾，银鹿伴饥雷。
    清梦虽惊隔，丹心未猝灰。
    青萍聊把玩，尘匣为谁开。

岳珂　病中有感四首
    一载为官忧，文书每压头。
    枕铃常警夜，筑甬更惊秋。
    倦岂因心至，閒常与病谋。
    息肩仅旬耳，二竖欲何求。

岳珂　病中有感四首
    秋近夜初长，开窗病骨凉。
    心惊嫠妇叹，肘系越人方。
    动帐风侵几，窥檐月在床。
    呼僮然粥鼎，我欲待晨光。

岳珂　病中有感四首
    积病渐成衰，情知老见欺。
    眵昏先掩卷，肩竦不关诗。
    行圃须人助，登楼怯步迟。
    经年早知倦，况复隔年时。

岳珂　布袋和尚颂
    行也布袋，坐也布袋。
    放下布袋，多少自在。

岳珂　蔡忠惠家书帖赞
    家书正所以寄情之真，徒得观笔力之神，
    又以见公之褆身。予汇而藏，
    以警夫人。

岳珂　蔡忠惠书简帖赞
    凌云成而楷遂绝，太级建而书仍存。
    艺不足以名世，士亦贵于自珍。
    彼其之子以贱待其身，而又安能以重望夫人。
    伟四谏之直声，并翰墨而流芬。
    方其作元舅之碑以伸天子之孝，拒佞倖这请而杜亵取之门。
    则片言只字之落人间者，世固待之以褚颜之节，
    而岂复侪之于芝繇之伦。

岳珂　蔡忠惠赵氏风度帖赞
    前朝之名臣，承平之王孙。
    笔妙而跋真，一旦而并臻，
    此盖不特适千里而喜似人也。

岳珂　参寥新秋帖赞
    帖中书督字，法当为笃，
    世间岂有不识字参寥子耶。应世以文，
    特师以文，特师之粗，
    于此乎何拘，维以观其书。

岳珂　茶花盛放满山
    花容缜栗露冰肤，消得脂韦酪和奴。
    叶底绽葩黄映玉，枝间著子碧垂珠。
    洁躬淡薄隐君子，苦口森严大丈夫。
    便合味言归隽永，移根禁篽比青蒲。

岳珂　长门怨
    惊风不成雨，行云去无踪。
    妾生三十年，著藉长门宫。
    宫车辘辘春雷晓，明星初荧绿云扰。
    增成丙舍争迎銮，似有长门闭花鸟。
    黄门开玉匙，画史图蛾眉。
    金铺振琼钥，玉秀生铜池。
    朝阳才回金屋在，转盼不堪人事改。
    入宫已作郑袖啼，出塞那知延寿卖。
    花残鸟语频，长门春复春。
    花鸟易惊老，况复门内人。
    东风动地夜来恶，万翠千红绕帘幙。
    当熊自有匪石心，肯肩班姬秋扉薄。
    长门勿轻怨，视此箧中扇。
    白华兮绿衣，知古兮有之。

岳珂　晁无咎金山诗帖赞
    我登吞海，而帖适至。
    事虽偶然，不啻有意。
    彼江山者，秀无古今。
    丘壑市朝，则二其必。
    阿大中郎，煌煌虎节。
    金闺卷怀，亦既殊辙。
    同此登览，而趣不同。
    云霄并翔，翚翟冥鸿。
    矢词胸襟，浩荡万里。
    比兴所存，二疏是企。
    清诗胜景，何地无之。
    不絷不维，景则我随。
    征尘障天，我亦倦翼，
    遗墨未渝，微躬奚息。
    南零之波，上派于湓。
    诗其警予，以谂侯门。

岳珂　晁之道促装帖赞
    仕以行义，有时乎为贫也。
    兄弟之间，情事贵乎真也。
    公起异科，事不患不伸也。
    囊封叩阍，因以警夫君也。
    忠既弗售，反以痼终身也。
    扶持之难，曷敢尤夫人也。
    今观斯帖，凛处其若存也。
    於虖文元，有以教子孙也。
    德之不孤，吾知必有邻也。

岳珂　陈参政简易帖赞
    眼底中兴日月，手中建笔虹霓。
    造经功成秋兔，先生原有机关报诗。

岳珂　陈僧智永归田赋帖赞
    平子作赋，六一著录。
    前乎一千年，既传于草堂之手。
    后乎四百载。仍托以稗官之目。
    衡制永述。修题珂续。

岳珂　陈文正黄庭帖赞
    隆兴圣主临盛朝，元臣堂堂冠蝉貂。
    镇抚百度服天骄，九鼎安固屹莫摇。
    凛然遗墨松后凋，美锦不裼璞不雕。
    百年攸熺均童妖，惜我乔木屈艾萧。
    园棋赌墅意自消，后来伟迹何岧巃。
    我来郿坞鸟焚巢，乃见拱璧污脂{上艹下月}。
    卷藏再拜刻琰瑶，百共藩溷随飘飘。
    原续洛谱从午桥，不问处所知春饶。

岳珂　陈正献权摄帖赞
    英宰翼天縡，治象开淳熙。
    虽云简牍间，已具梁栋资。
    瀛海渺且清，壶山秀而滋。
    肤寸起膏泽，笔意傥可知。

岳珂　陈忠肃书简帖赞
    士有直躬，夷险靡易。
    事君以尧，距诐如墨。
    笔力劲挺，德声昭植。
    不倚不流，是谓心画。

岳珂　陈子昂无端帖赞
    麟台正字垂拱臣，手持鸿笔扶金轮。
    喔咿自拟教牝晨，尚欲圭璧全其身。
    笔精墨妙虽有神，千载乃作无端人。
    以人废言古所闻，尚可展卷书吾绅。

岳珂　晨日湖{左氵右父}至青日有数老父携筐筥拜道旁问之则山居之民绍定
    路傍迎拜正纷纷，尚忆锄山话事因。
    老去可怜心尚在，姓稀犹是耳曾闻。
    驿追少日传行客，犬吠多年绝过军。
    惭愧一钱无以称，殷勤寄语若耶云。

岳珂　赤壁
    周郎二十四年少，盖世功名随一燎。
    亲提三万走曹瞒，不以敌勍恨兵少。
    豫州失匕已胆折，一日目明惊二妙。
    最怜黄盖不知名，吏士相从倚营啸。
    阿奴火攻本无策，破竹自繇人不料。
    贪降纳侮理固宜，泥淖华容几尽剿。
    西来行师有绝地，毋乃重诒千古笑。
    镞湛纵是差可认，鼎峙讵关谋所召。
    二乔春锁何足言，从此天光遂分耀。
    我闻汉贼久染指，奋毒摇牙噬江表。
    八荒囊括岂复遗，一蹙吴宫已为沼。
    当时乘胜下部骑，考地当居楚南徼。
    蒙冲逆斗须上流，揖寇那容越津要。
    武昌霸基跬步耳，肯使国畿纷戟旐。
    坡仙访古特寓意，横槊雄姿谁与吊。
    故将异地眩疑辞，政恐因讹启讥诮。
    沧浪六月卷晴雪，历历江山人物眇。
    崩空乱石今几存，仿佛栖巢尚惊鸟。
    夜深刁斗声四发，星斗满空群籁悄。
    便须唤起紫绮裘，孤鹤南天楚江晓。

岳珂　酬赵季茂遣饷松实鳗鮦柔鱼
    掀天吹浪九夷东，维错分珍意倍浓。
    越井戏沙形酷似，秦囊遗算墨犹封。
    色欺金嫩三江鮦，实比琼酥十丈松。
    珍重故人劳问遗，为言耕陇正勤农。

岳珂　初还故居
    元是户山莫逆交，宫亭西畔着衡茅。
    盟鸥似怯经新浪，怨鹤还知宿故巢。
    一沼种莲衣可制，万竿脱箨杖轻敲。
    不须海若逌然笑，乞与杯堂乐芥坳。

岳珂　春波堂小饮怀棠湖旧隐三首
    平生到处西湖长，眼底波光日日新。
    图在辋川非旧隐，梦回笠泽是前身。
    一江细雨欹青菊，万里雄风起白苹。
    独立苍茫动归兴，钓矶须理未垂纶。

岳珂　春波堂小饮怀棠湖旧隐三首
    炎暑今年特地奇，不妨湖上访清漪。
    长堤步屧谁堪拟，高阁凭阑我总宜。
    唤客黄鹂穿柳度，猜人白鸟映荷窥。
    衰翁病骨难禁热，且倩西风自在吹。

岳珂　春波堂小饮怀棠湖旧隐三首
    虚栏四面挹湖光，最爱薰风六月凉。
    万朵鞭蕖红影闹，两行杨柳绿丝长。
    铺陈雪月晶明态，商略阴晴浓淡妆。
    四序清游总如此，春波何事独名堂。

岳珂　春晴将游玉渊践吴季谦待制冯可久武博山行之约先走长句
