<!-- { "loadSidebar": true } -->
    万两黄金也消得，道人有甚相交涉。
    家中祖代没分文，广度河沙三界客。

释印肃　颂证道歌　证道歌
    粉骨碎身未足酬，念渠多劫力勤修。
    如今分付无人要，春晴晓雾连天碧。

释印肃　颂证道歌　证道歌
    一句了然超百已，如如不动纤毫力。
    普眼当观如□□，春晴晓雾连天碧。

释印肃　颂证道歌　证道歌
    法中王，最高胜，
    一微尘裹光无尽。无边身相入微尘，
    转大法轮常普应。

释印肃　颂证道歌　证道歌
    河沙如来同共证，光光相彻无余剩。
    各申右手摩其顶，龙天万亿咸归命。

释印肃　颂证道歌　证道歌
    我今解此如意珠，不论贫富灌头舒。
    出没往来无欠缺，四生六道入无余。

释印肃　颂证道歌　证道歌
    信受之者皆相应，不落有无凡与圣。
    八面清风宇宙宽，日月从他浑自性。

释印肃　颂证道歌　证道歌
    了了见，无一物，
    唯有天真一如佛。普贤腹裹接观音，
    善财稽首称奇特。

释印肃　颂证道歌　证道歌
    亦无人，亦无佛，
    广大楼台弥勒宅。豁开门户接群生，
    一念无心全用得。

释印肃　颂证道歌　证道歌
    大千沙界海中沤，何必春风更点头。
    雪夜一枝浑漏泄，速传驿马进王侯。

释印肃　颂证道歌　证道歌
    一切贤圣如电拂，智尊不动琉璃头。
    紫金光聚没遮拦，说甚寒山并拾得。

释印肃　颂证道歌　证道歌
    假使铁轮顶上旋，万里神光体自然。
    邪摩似雪飞汤裹，安能惊动老婆禅。

释印肃　颂证道歌　证道歌
    定慧圆明终不失，天回地转光澄寂。
    劫火洞然转转新，个事如如谁委悉。

释印肃　颂证道歌　证道歌
    日可冷，月可热，
    凡夫倒用成磨灭。大道圆明一性通，
    春夏秋冬谁辨别。

释印肃　颂证道歌　证道歌
    众魔不能坏真说，真说无言光廓彻。
    包含万有不曾生，天地亡锋并结舌。

释印肃　颂证道歌　证道歌
    象驾峥嵘谩进途，气冲牛羊耀昏衢。
    日月失光谁敢顾，万邪冰烁绝名模。

释印肃　颂证道歌　证道歌
    谁见螳螂能拒辙，萤虫七夕吞明月。
    织女心宽不作声，牵牛一棒和空折。

释印肃　颂证道歌　证道歌
    大象不游於兔径，针锋头上礼观音。
    百尺竿头犹进步，十方沙界现全身。

释印肃　颂证道歌　证道歌
    大悟不拘於小节，猛焰炉中捞霰雪。
    石头垂足示长髭，修行有甚相交涉。

释印肃　颂证道歌　证道歌
    莫将管见谤苍苍，井底蛙牛逞巨江。
    乾坤大地一只眼，用来还似一毫芒。

释印肃　颂证道歌　证道歌
    未了吾今为君决，一字不留无可说。
    耀古腾今彻底辉，不离当体常光洁。

释印肃　题宝塔
    塔本无缝，真如不动。
    说此经处，涌出虚空。
    释迦多宝，听说如梦。
    东西无二，见见不同。
    无刹不收，无色不融。
    层层落落，光影重重。
    恒河沙劫，尽入其中。
    三世诸佛，一法身通。
    针劄不入，寿量无穷。
    目连舍利，常隐於中。
    阿育王像，妙色金容。
    天龙八部，万亿灵通。
    擎山持杵，遍满虚空。
    护持礼塔，摧灭魔踪。
    显正宝塔，八面玲珑。
    水火不坏，障毗岚风。
    众生见者，永脱樊笼。
    信者施者，功德不空。
    无住布施，福德无穷。
    住相布施，犹滞途中。
    诸化子等，无功之功。
    成如是塔，标指宗风。
    空劫坏时，此塔不溶。
    劫火洞然，体若虚空。
    究竟涅槃，应时体用。
    逗机应化，无法不同。
    皇图永固，舜雨尧风。
    郡邑宰僚，禄位高崇。
    万民快乐，五谷盈丰。
    狼烟自息，瑞气和浓。
    性相平等，含灵体同。
    世出世间，色不异空。
    稽首如南，礼塔事终。
    乾道四年，戊子季冬。
    南泉慈化，肃老遗风。
    法界有情，一切珍重。

释印肃　题经楼语
    般若贯华严，涅槃通宝积。
    迷则龙宫海藏，悟则一字不识。
    教演三伯余会，度人无数百亿。
    如今满目放光明，十二部经诠不及。
    崔田彭族祖坟林，无欠无余楼独立。
    大千沙界纳其中，无说无闻真利益。
    远祖近宗无不超，得意生身乘此力。
    现存一族福绵绵，世出世间福何极。

释印肃　题三门
    玄之又玄，众妙之门。
    空之又空，一法常存。
    要见本来真面目，除非直入这三门。

释印肃　题三门
    无门为法门，无入是真入。
    君礼信佛心，有为皆不及。
    舍财离相契无生，天耳廓通尘不立。

释印肃　铁竹歌
    普庵和尚铁竹歌，十圣三贤不奈何。
    九节玲珑通法界，不由边笋自喽罗。
    从百练，已经磨，
    能障狂风止海波。恶龙报毒皆由我，
    猛虎归降岂是佗。世出世间无可比，
    非凡非圣力摩诃。莫耶剑，
    比天戈，生灭劳形费气多。
    只这一条刚不坏，撑天拄地应三摩。
    身莹净，意曼陀，
    非眼耳鼻六通和。肉眼那能堪作见，
    二乘天眼尚肴讹。德山老汉却老婆，
    横竖宗风般若多。罕遇其人难措手，
    至今独卓立巍峨。君不见，
    莫蹉跎，点石为金也是他。
    即栗横肩千万个，解吞铁竹可相过。
    未动口时百杂碎，岂同狐族唱巴歌。
    顺天助道功非细，只欲令人脱死魔。
    喃喃解语非关舌，入水何曾动碧波。
    铁竹自歌如是唱，海潮音彻笑呵呵。

释印肃　同轮歌
    应机互换不空同，任运随时转此公。
    岂用千寻麻索拽，指端轻拨满寰中。
    活泼泼，耀玲珑，
    相继联绵不断穷。谁识那边关捩子，
    闲摇取笑各西东。能应也资慵，
    无求不得此轮中。坠石此时犹拙计，
    力多功浅众难供。斯用寡，
    意丰浓，八万尘劳一点融。
    饥渴永销从此脱，儿孙代代得昌隆。
    不费力，实从容，
    超彼迷流摝井中。莫令绳断沉泥底，
    手脚茫然杳绝踪。谩道同轮歌表裹，
    到来观者莫儱侗。知道本来无可说，
    屈伸俯仰示宗风。

释印肃　万载县桥疏
    万载洪机一发，直得耳聋眼瞎。
    放身通济仁心，度尽微尘佛刹。
    劝英贤，须特达，
    百亿龙天齐鉴察。大开宝藏施珠珍，
    个裹无私一毫发。

释印肃　畏爱兼抱
    南山有条鳖鼻蛇，雪峰往日镇常夸。
    丧身失命知多少，满地如今号菜花。

释印肃　无见顶相
    无影树下谁相识，瑠璃殿内绝形名。
    千岩色□祥光现，万壑松风和没人。

释印肃　显元歌
    不识本家元宝贝，汩没缘尘生死快。
    阿赖耶识藏无明，十八界缠缯网盖。
    贪嗔痴，常在在，
    心镜空花分内外。不知四大假成躯，
    妄执六尘增渴爱。迷此心，
    有三界，大地茫茫谁晓解。
    依师戒定学看经，闻通真空即生怪。
    世间物，无不坏，
    唯独法身镇长在。毛吞巨海有谁知，
    芥纳须弥实奇最。本无外，
    亦非内，心法无形无可对。
    假施七宝满三千，道眼未开心不会。
    莫说知，休谈解，
    自骊珠，不著买。
    用无尽处示众生，识不破人还□□。
    听语言，为教诲，
    不脱声闻生进退。刹那一念入魔群，
    万动虚招无间罪。本无传，
    莫求解，祗这灵光终不昧。
    大无边表细无尘，圆觉一轮如意袋。

释印肃　香积厨法语
    咦，好辨心，
    以此三法为三昧，无量无边世不会。
    我今修供佛众生，万圣千贤悉同共。
    摩诃般若味真如，十波罗蜜同受用。
    大家著力要精专，一粒微尘不许动。
    为报龙天并八部，莫入厨中乾打閧，
    监斋使者在眼前，守护普庵无罅缝。
    针劄不入起馨香，十八元来佛不共。

释印肃　谢戴安抚书院额
    普庵以此香，回向大居士。
    幻尽觉圆者，妙意难遮覆。
    惠我二笔端，三昧非迷悟。
    世间岂识知，何处寻门户。
    六字光慈化，千古人钦慕。
    象出普庵名，天龙常守护。
    法本付贤侯，利益何穷数。
    伤嗟逐末流，忙忙失元路。
    千里万里体无间，世世世间非我所。
    谢安抚，云轩密布巴陵时，
    愿长青眸垂一顾。

释印肃　信士画真请赞
    非迷非悟，谁强名模。
    无相三昧，不受涂糊。
    越色超声无个事，连声不断念苏卢。
    眉芒动处千光含，自肯除非大丈夫。
    持心应不失，谋事便忘真。
    谁识元明宝，虚劳几度春。
    因见普庵老，示我体皆纯。
    但依无著性，性幻在逡巡。

释印肃　信士画真请赞
    普因乾坤非外物，周闻法界祗圆音。
    含灵入我身毛孔，非相非名何处寻。
    宝陀触目无人见，妙体端严不坏金。
    如钟含响随缘应，见我方知识自心。
    释迦佛，普庵光，
    不二如来体不藏。香花供养谁知有，
    只在众生心印堂。

释印肃　信士画真请赞
    此法身，无变坏，
    鼻孔裹许藏三界。水月空花点不成，
    非相光中常自在。

释印肃　信士画真请赞
    法空为座，金刚为体，
