<!-- { "loadSidebar": true } -->
    洪蒙未判绝疏亲，毕竟难将事理分。
    夜半正明还不露，金刚脑后铁昆仑。

释祖钦　偈颂七十二首
    云重重又水重重，步不曾移到九峰。
    远涉若还言不易，主人却在半途中。

释祖钦　偈颂七十二首
    石女高歌木人和，妙用纵横无不可。
    三更初夜月明前，开口几人曾蹉过。

释祖钦　偈颂七十二首
    白玉阶前金凤舞，黄金殿上玉鸡鸣。
    正中来与兼中到，昨夜云深月正明。

释祖钦　偈颂七十二首
    云藏无缝袄，花绽不萌枝。
    铜壶漏静，玉户春熙。
    敢问时人知不知。

释祖钦　偈颂七十二首
    天黑云深飞暮鸦，鹭鸶立雪对芦花。
    幸然不属今时事，句后声前会即差。

释祖钦　偈颂七十二首
    内绍外绍，有偏有正。
    失晓老婆逢古镜。

释祖钦　偈颂七十二首
    鹭鸶立雪非同色，明月芦花不似他。
    若作龙生龙子会，目前一路已千差。

释祖钦　偈颂七十二首
    声色无依，见闻不立。
    渡水问鱼踪，过山寻蚁迹。

释祖钦　偈颂七十二首
    动弦别贡古今稀，觌面相呈第二机。
    祖你不曾离正位，一帘化日自迟迟。

释祖钦　偈颂七十二首
    动即影现，拂即成痕。
    听其自在，万法无根。

释祖钦　偈颂七十二首
    玄路绝时分鸟道，见闻泯处涉功勋。
    何如只麽闲闲地，月浸冰壶夜不痕。

释祖钦　偈颂七十二首
    形名未立，腾兆未分。
    全无巴鼻，彻底浑仑。

释祖钦　偈颂七十二首
    层层落落影团团，切忌当阳著眼看。
    直下有无俱不立，白漫漫又黑漫漫。

释祖钦　偈颂七十二首
    行也是，坐也是。
    俯仰折旋，无是不是。

释祖钦　偈颂七十二首
    道个炉中无火时，一团冷焰正腾辉。
    深深拨出一星子，未免翻成节外枝。

释祖钦　偈颂七十二首
    寸长尺短，三平二满。
    觌面相呈，语言道断。

释祖钦　偈颂七十二首
    岸草青青得自由，等闲牵著便昂头。
    通身露地一般白，莫是山前水牯牛。

释祖钦　偈颂七十二首
    一有多种，二无两般。
    钩头识取，莫认定盘。

释祖钦　偈颂七十二首
    何须特地弄精魂，摘叶寻枝我不能。
    固是话头成两橛，不妨同玩雨前春。

释祖钦　偈颂七十二首
    觌面提来付与伊，分明此意没东西。
    腕头有力千钧重，谁道通身是水泥。

释祖钦　偈颂七十二首
    一种平怀，泯然自尽。
    明闇情忘，事理平等。

释祖钦　偈颂七十二首
    一杯晴雪早茶香，午睡方醒春昼长。
    拶著通身俱是眼，半窗疏影转斜阳。

释祖钦　偈颂一百二十三首
    水绿山表，鹊噪鸦鸣。
    满耳满目，非色非声。
    既非声色，却作麽生安名，
    大方广佛华严经。

释祖钦　偈颂一百二十三首
    人天眼目，佛祖纲维。
    千差万别，一以贯之。
    克宾法战不胜，南泉斩却猫儿。

释祖钦　偈颂一百二十三首
    春日晴，烧痕青，布谷催耕处处鸣。
    虽然底事最分明，
    只是不得将眼看并耳听。

释祖钦　偈颂一百二十三首
    无解无结，犹是空中钉橛。
    有修有证，何异捕风捉月。

释祖钦　偈颂一百二十三首
    济北之道，出乎平常。
    语默动静，脱体全彰。
    三玄三要，松直棘曲。
    四宾四主，凫短鹤长。

释祖钦　偈颂一百二十三首
    栽田且博饭，随分煮藜苋。
    一任少丛林，佛法不怕烂。

释祖钦　偈颂一百二十三首
    天悠悠，云悠悠。
    辊底浪花翻雪，竞龙舟。

释祖钦　偈颂一百二十三首
    乳燕飞华屋，梅子正香熟。
    连核和皮，一咬百杂碎，
    元来祖意教意。雪瀑挂层崖，
    月狖啼寒木。

释祖钦　偈颂一百二十三首
    吹毛剑，啮镞机，
    肘后符，顶门眼。
    潭州城里起五千间寨屋，道林寺里借一百名夫。
    你辈后生晚进，茄子瓠子，
    吃现成饭，知什么碗。

释祖钦　偈颂一百二十三首
    晓天月白，古岸舟横。
    一阳来复，吾道大亨。

释祖钦　偈颂一百二十三首
    黄面老子，六载辛勤。
    寻得鼻孔，打失眼睛。

释祖钦　偈颂一百二十三首
    撮土成金古赵州，据人来问直相酬。
    声前有意今谁委，门外一江春水流。

释祖钦　偈颂一百二十三首
    海水不可斗量，虚空不可尺度。
    净地不可撒沙，烂泥不可著脚。

释祖钦　偈颂一百二十三首
    铁牛对对黄金角，木马双双白玉蹄。
    明举似君如未会，江南三月鹧鸪啼。

释祖钦　偈颂一百二十三首
    群阴剥尽，一阳复来。
    万顷清湘，寒冰发焰。
    千年古柏，枯榦花开。

释祖钦　偈颂一百二十三首
    四月八，生悉达。
    九龙吐水浴金躯，云门一捧要打杀。

释祖钦　偈颂一百二十三首
    天不能盖，地不能载。
    即之本无，弃权之则在。
    无本不无，在即不在。
    金刚与泥神揩背，一拶粉碎。

释祖钦　偈颂一百二十三首
    秋风萧萧，夜雨飘飘。
    孤峰绝顶，转见寂寥。
    旷劫前头时节，看来不异今朝。

释祖钦　偈颂一百二十三首
    丁一卓二，见三下三。
    和盘掇转，地覆天翻。

释祖钦　偈颂一百二十三首
    两岸夭桃花欲燃，一丝风动钓鱼船。
    莫言世上无仙客，须信壶中别有天。

释祖钦　偈颂一百二十三首
    杜鹃啼血满花枝，底事匆匆苦劝归。
    归到故乡还似客，村村绿暗与红稀。

释祖钦　偈颂一百二十三首
    落花三月雨，残梦五更钟。
    声色俱销尽，玄关又一重。

释祖钦　偈颂一百二十三首
    一心三凤，一句三玄。
    曾无彼此，休分教禅。
    回途复妙也，枯木岩前差路。
    穷渊极流兮，海底红尘亘天。

释祖钦　偈颂一百二十三首
    竟日窗开坐寂寥，岩前笋稚欲齐腰。
    幽禽忽起藤花落，磵瀑吹声度石桥。

释祖钦　偈颂一百二十三首
    前四十五日，知进不知退。
    后四十五日，知退不知进。
    正当今日，进退两忘。
    季夏极热，薰风自凉。
    时闻一阵藕花香。

释祖钦　偈颂一百二十三首
    闻名不如见面，见面不如闻名。
    三十年不识个一字，元来却是枚丁。

释祖钦　偈颂一百二十三首
    断臂立雪，负石踏实碓。
    取人心肝，克由尀耐。
    护圣遮里，使不得你露面作窃，
    且退且退。

释祖钦　偈颂一百二十三首
    皇图更统，佛运亦新。
    四海八蛮，咸倾化日，
    穷岩绝壑，共舞阳春。

释祖钦　偈颂一百二十三首
    夜月透灵犀，寒光吞老蚌。
    如是转法轮，平沉乎万象。

释祖钦　偈颂一百二十三首
    释迦已灭，弥勒未生。
    於此二千年内，有法谁说，
    有令谁行。云门鼻直，
    德山眼横。

释祖钦　偈颂一百二十三首
    你有一丈还你一丈，你有一尺还你一尺。
    若只咬定不肯囘头，白日青天霹雳。

释祖钦　偈颂一百二十三首
    佛法本无多子，堂堂日用之问。
    只因自信不及，却於易处艰难。
    今夜不免作些方便，为诸人豁开户牖拶碎疑团。
    星在秤兮不在盘。

释祖钦　偈颂一百二十三首
    丛林虽未整肃，更点却要分明。
    粒米须还粒饭，八两定要半斤。

释祖钦　偈颂一百二十三首
    万化之源，万物之母。
    德被河沙，量包海宇。
    圣中之圣，主中之主。
    庆会一时，寿敬千古。
    以坤自贵，月朗太虚。
    以乾为子，红日卓午。

释祖钦　偈颂一百二十三首
    一切法离分别相，依前诸相自如如。
    春风影里乾坤大，无限江山开画图。

释祖钦　偈颂一百二十三首
    是亦划，非亦划。
    令下无私，棒头有眼。

释祖钦　偈颂一百二十三首
    年来年去，去来不动乾坤。
    岁旧岁新，新旧一般时节。
    苍卞山风骨自露，太湖水彻底无波。
    冷冷落落，哆哆和和。
    门外雪消春水滑，庭前玉立桂婆娑。

释祖钦　偈颂一百二十三首
    我此泼天门户，大地一纲俱收。
    若是祥麟瑞凤，从教戴角擎头。

释祖钦　偈颂一百二十三首
    弄晴微雨显春风，柳自青青花自红。
    寄语游人急囘首，歌楼不在画桥东。

释祖钦　偈颂一百二十三首
    岸柳摇金，溪桃吐玉。
    波旬无端起舞，阿难平地悲哭。
    因甚如此，新见如来面目。

释祖钦　偈颂一百二十三首
    春日迟迟，绿暗红稀。
    尀耐深山百舌，也学江南杜宇，
    声声报道不如归。

释祖钦　偈颂一百二十三首
    洗面摸著鼻孔，不知打破漆桶。
    园里蓬头道者，全无供养之心，
    烂却瓜秧瓠种。

释祖钦　偈颂一百二十三首
    只闻子声，不见子形，
    忒煞分明。只得其体，
    不得其用，可煞现成。

释祖钦　偈颂一百二十三首
    有体有用，无正无偏。
    一法忽尔，万法亦然。
    麻三斤，乾屎橛，
    庭前柏树子，这里会得，
    不直半钱。

释祖钦　偈颂一百二十三首
    转求转远，不求更远。
    岂不见东野庵前水磨，辘辘机轮目转。

释祖钦　偈颂一百二十三首
    水不洗水，金不博金。
