<!-- { "loadSidebar": true } -->
    红小粉疏烟幂幂，影低香远水粼粼。
    从教雪路宁愁冷，遮莫茆檐可怕贫。
    欲问横枝缘底瘦，似无如有最禁人。

项安世　江梅蜡梅同赋
    淡白轻黄著绛跗，截肪蒸栗玉肌肤。
    品题道骨谁高下，著莫清香似有无。
    野服黄冠离世土，缟裙瑶佩列仙儒。
    春风底处无红紫，谁肯冲寒到玉湖。

项安世　江山见新知阆州李著作舟至
    小立江风见蜀船，绣旗朱幔鼓声喧。
    问言何郡客新到，知是故人吾欲颠。
    芸里简书真昨梦，菊边卮酒是前缘。
    还家快与儿曹说，明日邻翁贷子钱。

项安世　江月亭会饮次袁主管韵恼吴钤辖
    日西移幕看澄江，夜久回屏护烛光。
    暗里微吟认渔火，醉中时醒为荷香。
    狂翻鹦鹉杯心绿，怒索蒲萄架底凉。
    苦恨重云隔明月，嫦娥更在月中央。

项安世　江州陈制送酒
    谁渭渊明远，我住栗里源。
    亦有好事人，送酒黄花前。
    举酒对南湖，见之心悠然。
    相逢各无心，后世自称贤。
    
    
项安世　将往襄阳一日大雨
    谁报江神我欲西，怕传新句落檀溪。
    江头一雨泥三尺，车没双论马没蹄。

项安世　将至浯溪简同行
    地想浯溪行，舟逢怪石多。
    平生真到此，重九合如何。
    我解伊吾读，君能歡乃歌。
    风从两崖下，江水急生波。

项安世　交韵赵佥判苦雨
    多谢新诗起钝顽，扣门佳梦忽惊残。
    句中解貌秋霖苦，读罢犹闻夜滴寒。
    谁道贵游无世话，君今清尚更儒酸。
    向来白贺风流在，勉立修名后代看。

项安世　轿中听雨
    急雨淙琤打轿檐，绿荷声里下湖船。
    时时更把山礬嗅，岩桂香中八月天。

项安世　金陵送左史
    临歧掺袂欲何言，罢酒开船色惘然。
    万里重逢傥无日，一杯相属岂非天。
    修鳞去蛰三池浪，倦翼归投万壑烟。
    从此登临只西首，美人家在夕阳边。

项安世　进和御制闻喜宴诗
    璧辉河彩绚宸章，鼎饪需云盛国光。
    自昔祖宗崇礼遇，至今英俊入言扬。
    明良旧咏回千古，高饫新书多万方。
    神禹克艰心未已，更思忠节赞时康。

项安世　荆□范侍郎挽词三首
    布韦得路如公几，少壮登朝至老衰。
    东观西雍盈记石，南宫北省遍絧丝。
    童童戟纛开淮楚，奕奕图书冠马龟。
    回首人间心事足，去寻天上玉楼期。

项安世　荆□范侍郎挽词三首
    功畏人知不遣闻，双双荣国孝曾孙。
    果州汲绠无遗力，荆府调胹有德言。
    此日美人俱厌代，何时病士得开门。
    西风一掬涪翁泪，滴向公家两郁尊。

项安世　荆□范侍郎挽词三首
    岁戊戌秋倾鲁盖，公杨勋甫共吴船。
    攀萝自此门阑密，寓茇经年里闬连。
    二十六番新火变，四千石帅旧情坚。
    万间忽作堂堂坏，杜屋无茅始可怜。

项安世　荆江渔父竹枝词九首和夔师□侍郎韵为荆师范侍郎寿
    第一歌头缓缓催，且看渔父寿图来。
    天明转向牙旗外，六千里地绣屏开。

项安世　荆江渔父竹枝词九首和夔师□侍郎韵为荆师范侍郎寿
    二歌渔父寿杯宽，荆江亭下到临安。
    更将海水都斟却，浅得蓬莱始好看。

项安世　荆江渔父竹枝词九首和夔师□侍郎韵为荆师范侍郎寿
    三曲渔人献寿茶，新翻衢样织茶花。
    白雨纷纷下江海，翠浪滚滚开龙蛇。

项安世　荆江渔父竹枝词九首和夔师□侍郎韵为荆师范侍郎寿
    四曲渔人寿烛明，明在水云连处生。
    倚天若木朝朝艳，照海金波夜夜清。

项安世　荆江渔父竹枝词九首和夔师□侍郎韵为荆师范侍郎寿
    五曲渔村寿乐多，随大随小声和和。
    蜻蜒蛱蝶浅深舞，燕子莺儿长短歌。

项安世　荆江渔父竹枝词九首和夔师□侍郎韵为荆师范侍郎寿
    六歌渔父寿诗声，一声声带竹枝情。
    大枝千岁不改色，小枝孙子满林生。

项安世　荆江渔父竹枝词九首和夔师□侍郎韵为荆师范侍郎寿
    七歌渔父寿香堆，花雾深深拨不开。
    水边借得春风送，荷花吹上戟门来。

项安世　荆江渔父竹枝词九首和夔师□侍郎韵为荆师范侍郎寿
    八歌渔父意难忘，愿见寿域通八荒。
    只开云梦一稊米，何似浑佥开太仓。

项安世　荆江渔父竹枝词九首和夔师□侍郎韵为荆师范侍郎寿
    九歌渔父好思量，愿得寿星朝帝乡。
    寿十二庙守关尺，演忆万年元蔀章。

项安世　荆门十二背诗
    瞿塘关里异乾坤，石狭山深日气昏。
    行过西陵天亦晚，浪平风暖下荆门。

项安世　荆南师姚参政挽诗
    寿相背三甲，暮龄腰十围。
    自陪初伏饮，竟作百年违。
    楚泽秋初动，洪都梦已非。
    向来千骑拥，凄恻片帆归。

项安世　荆南师姚参政挽诗
    剑履三以亚，旌旄十国连。
    春风迎上日，秋色送归船。
    露泣千山月，云愁万里天。
    堂堂宁复有，玉立照人鲜。

项安世　敬甫生日
    苹尾生薰梅作霖，葵心粲笑草明金。
    杓星指处老人现，弦月升时欢伯临。
    王母西池逢药喜，天孙斜汉有嘉音。
    宫槐又报黄消息，早擢丹枝媚彩襟。

项安世　九日喜陈一之提刑至龙山
    闻道西征使者来，满城风雨菊花开。
    唤回鸟帽千年梦，惊倒龙山百尺台。
    病叟旧疴初去体，元戎新醖恰浮醅。
    篱边更有休官令，人事天机亦异哉。

项安世　九月呈运使庐检院
    法官蒇事三灵格，山国休工万宝成。
    虑使此时心暂展，丽谯高处眼增明。
    搴帷正在煎萸俗，缀席何妨伴菊倾。
    此会明年公莫问，赐来应有一枝荣。

项安世　九月十日独游钟山
    天时少佳日，人事多婴怀。
    选胜难两遇，卜征非一乖。
    平生梦钟阜，一月榜秦淮。
    半世迹方近，三旬心始谐。
    允哲兹游艰，果谅此日佳。
    高秋净平麓，暖景融阴崖。
    时丁酬酢暇，心适烦纡排。
    出郭玄笋舆，陟巘青芒鞋。
    志塔勇重屋，竺水环方阶。
    水末但尘壁，定林堆断柴。
    谁为好事者，尚丁双诗牌。
    想见廊庙姿，骑驴渡松钗。
    玄思入秋骨，高情渺天涯。
    傥无经世迹，胜韵谁得偕。
    因观夔禹难，始悟巢许侪。

项安世　久旱得雨
    不羡二十四考中书令，不羡万八千户冠军侯，
    千羡万羡朝来雨。黄金白璧尚可求，
    去年大熟市无米。官船载使资他州，
    千艘万舰日夜去。今年天旱始知尤，
    高田已逐黄埃花，湖田五月种未投。
    岂无飞车卷湖水，十日南风吹绝流。
    城郭村原百万口，性命顷刻难为留。
    如人奄奄气欲断，尚有微息出入三寸喉。
    天公亦有万金药，刀圭一试沉疴瘳。
    蔽藏赤日云晻晻，呼吸凉气风修修。
    雨声未落人已快，便有生意还梧楸。
    夜深稍稍到竹屋，晓起涓涓行瓦沟。
    但看病草泫流血，想见羸秧新举头。
    儿童亦知一雨好，牵衣挽胫宽人愁。
    早禾已死不可救，晚禾未出犹堪收。
    天公有意怜赤子，愿雨三日无少休。

项安世　久雨
    一春泥水断前街，万里长天一目空。
    数点寒梢著红蕊，人间惊喜见春色。

项安世　久斋时为南康赵司户作
    岁寒始见松将柳，道远方分骥若驽。
    凿井为山新意气，断干穿石老工夫。
    重湖水作葡萄涨，五老云成锦绣铺。
    万古千秋模不尽，几家文集几家图。

项安世　瞿塘峡
    家住东溟狎巨涛，今年三峡试容舠。
    瞿塘关下惊危甚，一席巴天浪许高。

项安世　凯歌
    今年三月三，乐事今古稀。
    嘉陵江到武昌口，此时此日同□□。
    北人不敢恃鞍马，西人不敢凭山豩。
    德安有高悦，匹马穿重围。
    入城助守胆如斗，出城决战身如飞。
    城中扶出王与季，城外逐出信与随。
    襄阳有赵淳，默坐谁得窥。
    一日熏尽西山狐，二日网尽东津鲵。
    三日开门看江北，一人一骑无残遗。
    兴安有安丙，谈笑戮吴曦。
    伪王乱领出深谷，长史捷布登前墀。
    铜梁玉壘见天日，瞿塘滟滪无蛟螭。
    噪州有老守，头白尚能诗。
    上言吾君善委任，下言吾相能指麾。
    国家九九八十一万岁，璾雏褒蘖休狂痴。

项安世　客友
    君为閒客过岂朝，我车日过南湖桥。
    听君论诗发幽秘，问君索酒浇岧峣。
    谁将君赋告天子，武皇夜唤相如起。
    明朝车马满街来，从此相望隔湖水。
    欲往从君足似挛，马嘶仆顾不能前。
    时凭栩栩枝头梦，往看娟娟池上莲。
    诗盟扫地心如失，酒债无钱甘首疾。
    绿杨门巷过春风，粉箨园林空夏日。
    半年不奈此悲凉，无计挽君归野塘。
    不如我自解章绂，却为閒客来君傍。
    饮竭君家酒千斛，吟尽君家纸千轴。
    醉中扶上木兰舟，秋浦月明秋水绿。

项安世　夔州永安宫词
    许昌门外驱霆雳，玉筋惊抛夜无迹。
    五花骄马云作蹄，飞渡檀溪人未识。
    大隄八月阴风起，叶落花黄心欲死。
    山枯石裂见苍龙，三十六鳞才赴水。
    逢逢搥鼓上瞿塘，老瞒落笔三川忙。
    蓬莱一夜两鳌死，血殷海水天无光。
    金戈铁马宫前道，龙旗未卷君王老。
    当时玉座醉春桃，今日铜驼泣秋草。
    从来两髀彫鞍侧，不为儿童营玉食。
    生将一死答将军，死用一生酬相国。
