<!-- { "loadSidebar": true } -->
    老夫晴雨不关念，心醉青编维日酣。

卫宗武　喜晴
    雨收宇宙喜清明，社舞村歌沸鼓钲。
    竹下蛛丝粘叶稳，柳间蝶粉缀绵轻。
    班班远岫髻鬟列，滟滟平川衣带横。
    候转清和景尤胜，翠林幽唘听仓庚。

卫宗武　下岭
    下岭望前村，参差去路分。
    数畴田接垅，一穗爨生云。
    古树藏山胁，幽泉潄石龈。
    岩居非不隐，士马亦纷纷。

卫宗武　夏秋积雨岁用大祲长言纪实
    四月五月淫涝积，噬啮丘垤吞原隰。
    匪惟为沼荡为陂，万顷秧云泯无迹。
    攒雅联尾空飞翻，化鳌为城难障塞。
    五湖三泖俗贯通，当接重江势洄潏。
    茅茨比屋何可存，谷麦千金不论直。
    懦夫全室葬鱼腹，强者呼做作蟊贼。
    闭糴成风牢莫回，劝分有令徒无益。
    间存垅亩护余苗，曾不什一于千百。
    旱赤坚栗刈未齐，晚红{左禾右罢}稏苞欲实。
    饥农竞喜新谷收，一饱充肠云可必。
    夫何八月天瓢倾，其来震荡而飘忽。
    势如阵马奔不停，银溜浪浪欲穿石。
    直疑群龙翻九河，小山摇撼大山兀。
    须臾泛溢满中庭，平地如渊深计尺。
    明朝清进驻变白波，浩浩汤汤弥甚昔。
    积阴为冷不堪收，殆类鸿蒙未开陃。
    又如历代政昏蒙，熏如宇宙成幽墨。
    飚旋雾塞昼冥冥，常俾苍生气湮郁。
    檐间点滴无时乾，犹幸滂沱间霂霡。
    登场惟苦禾耳生，栖亩尚有禾头出。
    深虞衮衮倾盆来，已坏垂成价目灭没。
    大家盖藏悉已空，犹恐有司徵敛急。
    若使租无斗斛收，卒岁输官何自给。
    贫家薪桂米逾珠，待哺嗸嗸并日食。
    若使粒价更涌腾，宁不枕藉为沟瘠。
    彼苍亦必悯时艰，忍视斯民至斯极。
    我念民穷作此歌，歌此能令鬼神泣。
    鬼神为我诉之天，天岂不惟民是恤。
    似闻诰下驱六丁，翦夷水怪歼群慝。
    怒霆笑电悉屏除，抉云推上红轮日。
    更愿阳乌溥至仁，大放光明照幽仄。
    郁者斯通枉者伸，顿苏民气舒民力。
    洪波卷空九土晞，多稼穰穰登黍稷。
    庶令千里免阻饥，可反愁邦为乐国。

卫宗武　小园避暑
    六月畏酷热，簟枕依林塘。
    古木同臭味，幽鸟含宫商。
    天孙云锦机，丹碧交荐香。
    晴澜泛清薰，襟袂生微凉。
    巉巉万石间，修筠间新篁。
    羽葆列千挺，滟滟浮绿光。
    林飚一戛击，环佩声铿锵。
    披衣独危坐，意气超羲黄。
    岂惟热恼除，冰雪置我肠。
    却愁林外人，久苦炎威张。
    天瓢忽倾倒，旱魃宜消亡。
    是月已火流，不日占金穰。
    时虽厌兵革，人或饱稻粱。
    此园仅如握，无径不就荒。
    犹喜卉木存，弗为斤斧戕。
    扬扬桂吐芬，粲粲菊有芳。
    清赏备四时，花辰复青阳。
    太平本无象，嗣岁或小康。
    於焉盍朋簪，一笑传清觞。

卫宗武　晓枕追记山梅
    高眠纸帐思无尘，只忆冰花入梦频。
    斜倚溪山独标致，明分霜月倍精神。
    瑞才六出先呈腊，香压群芳不敢春。
    今古骚翁题不尽，孤山续笔属何人。

卫宗武　谢朱南塘借已田为易陆宅山建玉宸道宇
    好山未易得，况此不多山。
    靡迤八九丘，远眎犹弹丸。
    几载谋一区，经营何其艰。
    尺求而寸予。往往人所悭。
    丙舍西复西，一岑颇巑屼。
    其坡委蛇垂，宛若萦带韖。
    又类立大纛，转帜风飞翻。
    其中似掌平，可为宫与坛。
    荷君割膏腴，易置为我懽。
    斯举昔罕闻，岂但今所难。
    得以奉帝尊，峻阁而危栏。
    顾惟匪陶顿，奚以役{左亻右垂}般。
    盖由心愿欲，宁恤家殚残。
    于兹延真侣，亦足化世顽。
    报乏千镒金，感著方寸丹。
    繁嗟隶黔首，孰若侪黄冠。
    惟弗叛宣尼，何妨师老聃。
    斯宇傥落成，屈致居其间。
    玄玄五千言，言言推其端。
    看生白室光，相对清昼閒。
    学道能造极，何秘三神峦。

卫宗武　新暑赋西轩竹
    此君与我同襟期，延致屋宅西财维。
    涵濡雨露岁未半，柯叶深茂华而滋。
    恍疑神士萃庭宇，旌{左方右童}羽盖纷交驰。
    非筝非竽发天籁，不湍不濑含风漪。
    绿光到眼冰雪泼，顿令六月无炎威。
    何须挹爽置象簟，不假去热施龙皮。
    挺然直节异凡植，四时不改琳琅姿。
    翛然雅致涤万虑，一尘不染珊瑚枝。
    明蟾写真银散彩，腾乌弄影金流辉。
    千林剥落气愈劲，更好雪压并霜欹。
    无山无水自幽胜，雨天霁景俱相宜。
    方嗟此地翳草莽，幻出臭腐为神奇。
    恨无与可图作幛，消得坡老模成诗。
    中虚而静有隐德，妙气独有予心知。
    年今七十诸妄屏，久压花本芳菲菲。
    缔交惟汝与松杓，啸风吟月相追随。
    愿言栖凤同作伴，慎勿化龙随所之。
    武公勋业我所愧，犹觊老寿几耆颐。

卫宗武　新阳前口占
    初见草生池，俄惊草又衰。
    秋山缩鳞甲，寒渚烛须眉。
    花露先春信，林存傲岁枝。
    新阳已潜动，为报众芳知。

卫宗武　星节前戏成
    依稀桥鹊布银潢，又见天孙作妇忙。
    已向烟萝深遁迹，不烦云锦粲成章。
    追思高会饮传烛，徒得清眠梦熟粱。
    却喜连朝天沛泽，庆为月姊酿秋芳。

卫宗武　星夕前露坐观行云作
    一气有聚散，变化莫能测。
    氤氲弥太虚，肤寸繇触石。
    翕如华盖张，纷若纤纩擘。
    缉缉鲸布鳞，翩翩凤展翼。
    祥或旗为黄，祲或珥为赤。
    友风而子雨，俄如番墨汁。
    白衣与苍狗，怪装殊不一。
    露坐晚观天，时近双星夕，
    霭霭从何来，於粲绚金碧。
    突如怒涛涌，屹若奇峰立。
    黼黻盛彰施，文绣烂组织。
    良由天孙巧，匪自屏翳出。
    我不为柳州，去拙有所乞。
    我不效汾阳，荣进占所得。
    但愿焕有章，落笔在五色。
    毋使若贝锦，胥谗以作慝。
    作业哉杼轴空，民力敝东国。
    安得化为缯，散温浩万匹。
    衣被此一方，群黎遍尔德。
    仍须语河鼓，牵牛勤负轭。
    勉耕左角田，雨作蒸民粒。
    穰穰俱满家，庶以给冗食。

卫宗武　宣妙坟院古柏
    古来乔木产墓宅，新甫之俦匪凡质。
    风梳雨沐三百年，耸壑昂霄过千尺。
    孤标屹立独擎天，繁柯偏重常倾日。
    苍皮剥落节理坚，挺挺长虬初蜕骨。
    我来屡见此崛奇，摩挲老眼增双碧。
    吁嗟松槚几迁易，拱者芟夷新者茁。
    青青惟此贯四时，物换人非饱更历。
    栽培意有天地根，不然守护资神物。
    须知硕果不徒存，天佑吾宗当默识。
    公侯复始此其符，衮衮人英须辈出。
    伟才未许万牛挽，香叶拟留孤凤集。
    千秋要与此山存，世世宗盟共封植。

卫宗武　宣妙寺即事
    寺小经年久，地偏人到稀。
    山光含野色，泉脉出林霏。
    老树藏金粟，繁枝长绿衣。
    门前千岁柏，长日映清晖。

卫宗武　宣妙寺偶成
    孤寺萧然寄碧岑，尘无半点到僧门。
    风传钟鼓万家县，山绕犁锄十里村。
    一榻高眠慨今夕，八窗洞达纳乾坤。
    此行梅月孤良觌，雨打寒林晚复昏。

卫宗武　宣妙寺偶成
    翠玉光中藤拄杖，绿去丛里竹提舆。
    幽寻是处堪盘泊，绝胜当年五马车。

卫宗武　宣妙寺偶成
    满座清风来古木，半窗斜日下危岑。
    观僧弈罢了无事，一枕凉生冰雪襟。

卫宗武　雪晴
    岁穷候严泎木石冻欲折。寒云尽四垂。
    乾坤清气发。仟人唾珠玉，
    琐碎自天落。神功忽收敛，
    声光随息绝。暮夜风怒号，
    飘泛动几格。老夫卷书生，
    灯焰耿明灭。炉存火已微，
    瓶罄酒莫索。拥衾作龟缩，
    毛骨冷於铁。皓色倏浮窗，
    疑雪复疑月。推枕晨启扉，
    金乌已赫赫。桃符即换岁，
    椒盘行送腊。谁其呼滕六，
    为我作三白。

卫宗武　荀彧
    曹公初见奇，直以子房许。
    制胜算无遗，斃袁而诛吕。
    意见稍有乖，几欲置鼎俎。
    朝端存正论，九锡胡不取。
    本安固难依，奸雄恶可辅。
    初年歼击德宜，继又族文举。
    嗜杀其如斯，大夫可以去。
    见几奚不早，一死昧所处。
    既不为夷齐，又不为伊吕。
    徒抱忠贞心，遗憾亘千古。

卫宗武　颜鲁公
    人之生也直，不直匪君子。
    一从平原归，立朝更奇伟。
    挺挺尽孤忠，蹇蹇陈正义。
    安年忤元载，晚节遇卢杞。
    不为时宰容，乃作天子使。
    正言明顺逆，凶俦知敬畏。
    未几变异生，卒堕奸邪计。
    罗浮寄远音，流传涉疑似。
    英烈天启之，万世凛生气。

卫宗武　野步
    清景浩无际，天光接水光。
    晴云侵别屿，远溆落残阳。
    岩菊幽含馥，岸花娇衒妆。
    田家竞秋报，社鼓乐村坊。

卫宗武　野塘晚步
    数亩涵空碧，波光可染衣。
    荷枯惟藕晨，荻老作花飞。
    水净游鳞见，天寒过雁稀。
    十分清约处，秋月散明辉。

卫宗武　夜坐待月次日补吟
    瑶坛礼碧虚，返次羽人坐。
    引脰延月华，吞吐隔翠嶞。
