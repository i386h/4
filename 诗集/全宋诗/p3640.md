<!-- { "loadSidebar": true } -->
    客窗不寐君知否，枝上饥乌夜正啼。

姚勉　小浆题壁用赵信国韵
    踏梅聊尔过江西，月里渔竿冷插溪。
    料想故园春事好，乱花深处听莺啼。

姚勉　谢胡龙溪惠酒材及五德
    腊寒无酒虚瓶罍，雪窗孤此梅花开。
    乾檐鹊噪帐鹤舞，苍头疾足龙溪来。
    龙溪遗我明珠斛，玉蕊仙花光照目。
    急呼侍儿洗瓮盎，压此蒲萄一江绿。
    缸中酒熟鸡更肥，瘿樽竹箸常相随。
    故人故人来何时，安得勇赴鸡黍期。

姚勉　谢久轩蔡先生惠墨九首
    孔铎经百年，诬世有杨墨。
    天生子舆氏，邪说一以息。
    紫阳曾未远，人复底无极。
    先生严卫道，功比异端辟。

姚勉　谢久轩蔡先生惠墨九首
    使从武夷来，惠我墨长咫。
    黝然禹玄圭，上有久轩字。
    他珍不余畀，遗此良有以。
    天未丧斯文，誓将立人纪。

姚勉　谢久轩蔡先生惠墨九首
    孔学授颜曾，有孙复能传。
    道脉萃一家，寿此嘻其天。
    西山宗紫阳，妙会众理全。
    先生嗣派嫡，再演中庸篇。

姚勉　谢久轩蔡先生惠墨九首
    轩冕傥来物，岂足羁圣贤。
    素王万世功，杏坛诲三千。
    平世膺戎狄，事功止当年。
    六经发蒙蔀，今古日在天。

姚勉　谢久轩蔡先生惠墨九首
    巍巍无极翁，昌代正学祖。
    生从道州地，如孔出姬鲁。
    西山道州派，上接濂溪武。
    天意岂偶然，真传绍先古。

姚勉　谢久轩蔡先生惠墨九首
    科目动荣想，葩华竞浮文。
    既获钓名位，鄙夫岂知君。
    愚生不此志，愿策克复勋。
    蕞躯夕可死，但欲朝有闻。

姚勉　谢久轩蔡先生惠墨九首
    寥寥六经余，天下无文章。
    扬韩特近似，班马熏何香。
    道至文亦精，万成朱紫阳。
    愿言楫洋海，安敢航绝潢。

姚勉　谢久轩蔡先生惠墨九首
    世路既如此，皇皇欲何之。
    闭门事古学，妙处倘可窥。
    欣然或会心，俯仰得自怡。
    先生惠终教，勿作门墙麾。

姚勉　谢久轩蔡先生惠墨九首
    抠衣忆初时，谨独拜明训。
    冥途方擿埴，夷轨忽发轫。
    始知颜四勿，于此道有进。
    敢云圣贤远，二字古心印。

姚勉　谢田贤良送莲藕
    京陌尘埃渴肺肠，藕莲分惠带湖香。
    羡君一叶穿花底，醉吸荷筒月露凉。

姚勉　新婚致语
    珠帘绣幕蔼祥烟，合巹嘉盟缔百年。
    律底春回寒谷暖，堂间夜会德星贤。
    彩輟牛女欢云汉，华屋神仙艳洞天。
    玉润冰清更奇绝，明年联步璧池边。

姚勉　新晴散步
    晴晓芳蹊润，幽寻得自怡。
    露粘行草蝶，风舞羒花丝。
    竹静闻邻话，林虚度各棋。
    意行无伴侣，池上只莺知。

姚勉　雪后同友人观梅
    檐珠沥沥雪初晴，酒滴寒槽杂溜声。
    旋釂梅花斟夜月，人间那得个般清。

姚勉　雪景四画　灞桥骑驴
    飘飘风中雪，沥沥桥下水。
    雪寒换清骨，水浅漱尘耳。
    诗情散天壤，妙处乃在此。
    得句欲似谁，岸梅是知己。

姚勉　雪景四画　寒江独钓
    残芦飒欲乾，枯柳渐已集。
    彼舟者谁子，被此玉蓑笠。
    寒鳞正依藻，垂饵安可及。
    此兴不在鱼，携竿雪中立。

姚勉　雪景四画　蓝关拥马
    雪拥尚秦岭，天尽为潮阳。
    吾马不能前，吾骨冻不殭。
    崒屼雪中峰，万仞摩苍苍。
    非马度蓝关，骑北白云乡。

姚勉　雪景四画　剡溪乘兴
    山骨冻棱棱，溪色清练练。
    溪山中雪月，如对故人面。
    门扃隐庐深，舟捩征柁转。
    勿云兴已尽，不见方真见。

姚勉　雪中雪坡十忆
    近水新栽一巷梅，而今雪里想齐开。
    只愁夜后花幽独，谁与携筇踏月来。

姚勉　雪中雪坡十忆
    此君应似旧平安，瘦节森然最耐寒。
    万叶琼瑶光照眼，梦披鹤氅倚栏干。

姚勉　雪中雪坡十忆
    磥砢擎云十丈松，冰髯不剪照珑松。
    晓窗明眼山前雪，犹似巡檐看玉龙。

姚勉　雪中雪坡十忆
    对床风雨饱曾听，听雪敲窗更自清。
    旧日拥炉联句乐，而今欹枕打逢声。

姚勉　雪中雪坡十忆
    近郊胜处小云居，一水如龙凑佛庐。
    长记钓蓑披雪去，砖炉温酒煮溪鱼。

姚勉　雪中雪坡十忆
    倚空银管立嵯峨，看雪须登窣堵波。
    一览琼田三万顷，分明掌上见山河。

姚勉　雪中雪坡十忆
    冰襟玉袖几交游，尽自风流胜子猷。
    有兴可乘应不尽，定无门外便回舟。

姚勉　雪中雪坡十忆
    万个琅玕绕舍青，风声相和读书声。
    蛛丝近日应侵几，孤负虚窗照雪明。

姚勉　雪中雪坡十忆
    帐窣销金旧党家，未知清处在煎茶。
    便应归去烧松叶，细碾枪旗煮雪花。

姚勉　雪中雪坡十忆
    欲折梅花寄故人，驿无来使草成茵。
    轻风细雨分寒暖，已是江南数日春。

姚勉　沿江买鱼不得询之则前比我为官船所强取故有亦言无因成三绝
    江行安可食无鱼，问着笭箵总道虚。
    底事官船渠不卖，从来污吏喜侵渔。

姚勉　沿江买鱼不得询之则前比我为官船所强取故有亦言无因成三绝
    分明翠笼掩金鳞，鼓枻飘飘不可亲。
    底事官船渠不卖，官人不是爱鱼人。

姚勉　沿江买鱼不得询之则前比我为官船所强取故有亦言无因成三绝
    人间到处有鱼羹，我亦扁舟柳下横。
    一任官船渠不卖，归欤脍玉煮深铛。

姚勉　乙卯七月庚子魁祀礼成同舍诸新元相与宴拟鹿鸣也故敢亦拟劝驾诗呈
    四州八邑此同窗，铿石锵金日击撞。
    鹏翼相将抟北海，龙头更夺过西江。
    蒿苹是日开先宴，萸菊他时捷各邦。
    横浦自期吾岂敢，玉山对策又无双。

姚勉　义娼吟
    燕子楼中一搦春，十年红袖消香尘。
    尚书墓上白杨拱，晓灯犹伴孤眠人。
    楚楼佳丽清梅似，识得词中秦学士。
    玉盂一笑不藤阴，便学断肠河满子。
    燕楼寂寞楚楼空，郑家云英千古同。
    崔徽心事照秋月，玉京旧恨啼春风。
    人生交态分贵贱，况是死生情分变。
    域蔹未绿拜无人，千里素车那复见。

姚勉　弈棋有感
    奕秋鸿鹄未须惊，一着才差败一枰。
    不信但来茅屋里，纸棋盘上看输赢。

姚勉　瀛屿
    自是瀛洲近帝乡，孤峰宛在水中央。
    地雄海上三山境，天与仙家六月凉。
    云母屏寒苍桧色，水精奁启碧湖光。
    雪中来此尤须别，好着珠蓑棹玉航。

姚勉　咏蜂
    百花头上选群芳，收拾香腴入洞房。
    但得蜜成甘众口，一身虽苦又何妨。

姚勉　咏金橘团
    雪不能甜橘小酸，若为有此蜜冰团。
    比将金弹可胜软，嚼破水精如许寒。
    泉石碎声鸣齿烦，乾坤清气入脾肝。
    京华六月尘生渴，赖尔烦襟得自宽。

姚勉　用栾魁声道寄李后林韵寄声道
    尺书春寄忽惊秋，未见新除入报由。
    铁汉尚痚丞相马，玉儿肯伴秀才牛。
    欲令世事更新易，可使时贤不进休。
    子职显扬千古事，圣恩深重更龙头。

姚勉　用栾魁声道寄李后林韵寄声道
    一叶梧桐唤动秋，分投閒散亦无邮。
    超逾未羡诏金马，迟钝不妨骑土牛。
    天爵夐殊人爵贵，伪心那似德心休。
    读书岂为荣身计，何必三公要黑头。

姚勉　游感山题甘露台
    讲师曾此雨天花，台筑山椒几岁华。
    一盖云松擎羽葆，四盘江水走龙蛇。
    好教绝顶崚嶒出，莫放浓阴荟蔚遮。
    应有醍醐余味在，僧房试觅一杯茶。

姚勉　游湖
    云锦香中着艇撑，烟霞高处步筇登。
    寺逢好处都游遍，身似西湖过夏僧。

姚勉　游冷泉亭宿四圣观
    昼日追凉到冷泉，晚风呼酒醉湖边。
    醉中兴懒休归去，试叩丹舟借榻眠。

姚勉　游灵源天境遇雨各奔归晚坐以不是溪居者那知风雨来分韵得那字奉呈
    灵源水有天，日涉胜趣多。
    同行十数子，散策经山坡。
    溪行小盘礴，石坐閒摩挲。
    野菊留余花，新梅看微柯。
    寒鸦落平田，暖鲤跳枯荷。
    是日冬曦温，景象如春和。
    笑谈不知归，亦有载酒过。
    忽瞻彼北山，黑云生嵯峨。
    阴晴反覆手，天测不可俄。
    长风舞红叶，急雨翻银河。
    儒冠各欹垫，僮屦皆奔波。
    路滑争牛羊，泥溅乱鸭鹅。
    席地听沾湿，樽沙委骈罗。
    五十笑百步，曳杖如横戈。
    林间偶自芘，弃甲我则那。
    留恋归不早，颠沛逢滂沱。
    出游不知时，废此啸且歌。
    绸缪无远虑，其如近忧何。
    兹游已狼籍，后计毋蹉跎。
    归欤亟诛茅，结亭依岩阿。
    震陵有帡幪，乐哉涧般藀。

姚勉　游曲江分韵得日字
    曲江矶头山崒嵂，此景江南夸第一。
    渔舟晚弄暖波閒，市楼春映晴岚出。
    拥肩寒吟入图画，席地草饮成真率。
    更叩僧房借榻眠，再上山椒约明日。

姚勉　游曲江分韵得月字
    曲江矶头山崒嵂，此景江南夸第一。
    渔舟晚弄烟烟波閒，市楼春映晴岚出。
    拥舆长吟入画图，席地草饮成真率。
    更叩山房僧榻眠，卧听松风待明月。

姚勉　游下竺园
    穿洞扳岩日几回，瘦筇欲去复徘徊。
    园丁亦怪经行数，笑道今朝官又来。

姚勉　友山李道士抱琴来为予作三曲请诗各为之操　观澜
    若有人兮江之干，志在流水兮必观其澜。
