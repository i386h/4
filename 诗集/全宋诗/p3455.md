<!-- { "loadSidebar": true } -->
徐子元　贺谢文二子文武登科
    福畴何曾好誉儿，凤毛争奈一时奇。
    青钱学士如龙友，白马将军似虎痴。
    齐展一双文武手，共扶千载圣时时。
    从来谢砌无闲草，步步芳兰亚紫芝。

徐自明　华盖仙山院
    万当不如一，十发却休九。
    乃知多言累，宁谨三缄口。
    寂中洊雷震，悟处狮子吼。
    百物自四时，六凿通九有。
    风松静度曲，山花相与友。
    心远境更幽，先生室无垢。
    茶鼎苍蝇鸣，香几黄金纽。
    澄神天籁息，见性籵篱剖。
    对语彼上人，一笑开户牖。
    自愧逐喧尘，成佛灵运后。

徐自明　游浯溪
    □□□□□□奇，金石辉辉万古垂。
    论定固知名贵正，时危更识礼从宜。
    溪山不老刊长在，天地重开继者谁。
    多少舣舟咸有纪，况予毕戍可无诗。

徐宗斗　石华表
    仙人窀穸古，山寂自崔嵬。
    一柱华天表，千年壮壑隈。
    春深青薜荔，雨足绿苍苔。
    世远空遗迹，令威何日回。

徐作　王文孺舑庵
    藜苋幽人室，丘园隐者居。
    一原青嶂合，万水绿阴疏。
    手把归田赋，腰县种树书。
    桑麻连轸秀，网罟人溪渔。

许安世　和蓬莱阁赏雪赋诗
    南国收藏晚，{左上昔下八右今}天凛烈兴。
    日行黄道市，神御坎宫乘。
    元化初施种，穷阴乍丧朋。
    气随钧外转，云自泽中腾。
    集霰纷余凛，号风助峻棱。
    紫霄零杂佩，玄野碎增冰。
    缟色坳窳遍，寒光上下凝。
    候严知节应，空旷觉神澄。
    透隙还同舞，因方不待绳。
    雁飞朝愈急，鸡误夕相应。
    吟絮飘吴苑，禋茅秀楚塍。
    阶庭迷鹤鹜，林麓蔽薪蒸。
    瑶水三千里，昆仑九万层。
    槛前窥化国，波际失西陵。
    舟兴怀安道，鲈思鄙季鹰。
    胜游方罕值，高会喜相仍。
    涨海雄藩屏，东侯实股肱。
    蕊珠辞密侍，阿阁贲华称。
    将幕开樽俎。宾筵集俊能。
    醴杯亲劝酢，龙坂尽難登。
    郢唱人谁继，皋谟世共矜。
    击辕知乱雅，附骥偶同蝇。
    绾席尘空满，婴衣体讵胜。
    仰瞻云汉丽，嘉惠岂虚膺。

许安世　题清化山
    霜钟清彻隔村闻，南渡横塘晓色分。
    浅浅溪流涵白石，微微山路入青云。
    劳生已负林泉约，薄宦空增世俗纷。
    见说定香无受想，为祛尘惑借余熏。

许安世　咏史
    天下有诛赏，固非君所私。
    太宗泣君集，意恐劳臣疑。
    至公一以废，智术相维持。
    哀哉功名士，汲汲尚趋时。

许安世　游天章寺
    常时俯仰尚为陈，千载重来感一深。
    曲水已伤迷故迹，崇山依旧对游人。
    萦纡雪路联珠骑，萧爽风亭岸角巾。
    秖恐瑶池归扈宴，不能修禊见深春。

许葆光　句
    有官千里再分竹，无地平畦堪种瓜。

许必胜　除夕
    多病成懒疏，日月忽驱逐。
    家人厌陈迹，洒扫新我目。
    争此须臾间，扰扰竞多福。
    习气变性情，不复生惭恧。
    幸有一樽酒，可以寄清穆。
    夜静天四垂，星光就檐屋。
    灯烛忽空旷，琴书转幽独。
    休心薇蕨内，庶免营旨蓄。
    凤凰鸣高冈，贻笑於鸡鹜。
    得终岁寒心，尚愧庭前竹。
    去去天台山，幽兰会当馥。

许必胜　春日作
    雨过验庭树，始知春气迁。
    造化不相限，随意成斑斓。
    蒙蒙一寸枝，新故伤其间。
    四时递相见，花叶了不閒。
    安能待头白，然后凋朱颜。
    阳春久断绝，梦想见弓弯。
    醉后发高唱，独句请莫删。
    不贵文字奇，贵使耳目顽。
    从来贤智出，不与庸俗关。
    性情通草木，羞辨魑魅奸。
    周道满荆棘，歧路盈海寰。
    举足何所蹈，归去天台山。

许必胜　闺怨
    房栊微雨过，虫思草根深。
    门外青苔色，无人闲到今。
    换衫依暮冷，开镜倚秋心。
    别意犹能在，应来梦裹寻。

许必胜　寄中中老稚
    客久归无计，家书懒再看。
    寄声花郑重，为报竹平安。
    诗酒吾能老，饥寒汝自宽。
    今年新酿熟，收拾钓鱼竿。

许必胜　苦雨
    积忧遂成阴，昏色遍苍莽。
    我醉忧已忘，天地当开朗。
    何以酒醒后，犹然在檐上。
    云是方春时，暗助草木长。
    凝阴而无阳，亦非善培养。
    岂因世道非，寰宇盈魍魉。
    日月不照临，星辰羞布象。
    每睹万类心，俱称上天广。
    移转亦何难，梦梦如抱怏。
    地底周雷声，骄鸟绝心想。
    四望如无余，举意同罗网。
    安得最高峰，云外独来往。

许必胜　山中杂咏
    久病鲜尘事，溪山逐相安。
    欲知生息意，自树庭中兰。
    静睹共叶荣，春风吹亦难。
    新禽弄佳吹，小水生微澜。
    同在天地中，安能测其端。
    夜澄众境寂，月小松声寒。
    言念御风人，感兹清露溥。
    悲来心自微，凄然竟长叹。

许必胜　山中杂咏
    月至林木异，心空空远声。
    草根幽响奏，小叶孤萤明。
    静念既有在，久之无可名。
    轻云自闲暇，坐久山风鸣。
    微雨偶然过，清心相向生。

许必胜　山中杂咏
    鸟乱南山云，日照南山绿。
    东风语流莺，相吹还断续。
    抚自石上泉，平生自云足。
    浮荣不常御，回薄无停瞩。
    苟非女萝枝，焉能事屈曲。
    峨峨高山松，漾漾深溪渌。
    持此云外心，一谢西飞鹄。

许必胜　山中杂咏
    灼灼山半花，闲闲水中藻。
    苟无松柏心，飘零向谁道。
    蜉蝣炫衣裳，楚楚苦不保。
    野老惜春色，间篱藄青草。
    青草忽已繁，兰蕙日已老。
    兰蕙日已老，我心当奈何。
    人生贵适意，所乐岂在多。
    卓然负书翁，悠悠谢山阿。

许必胜　睡起
    睡起日满窗，苍蝇黄蜂如沸江。
    莫言闲人得睡足，梦到封侯亦劳碌。
    隔壁棋客时落子，功名事来此口已。
    巫山洛水香成阵，天上晓云为翠鬓。

许必胜　题画
    傍岸参差筑小亭，山深树暗水泠泠。
    此间应有神仙语，先向图中试一听。

许必胜　祥符寺得句
    安蔬自足慰平生，峰静松闲涧水平。
    山意悟时僧不语，落花声间梵音清。

许必胜　新月
    偶向树中见，知从水际生。
    叶翻寒不定，云去意无成。
    乱石流泉影，空山落子声。
    当年眉黛在，定见可怜情。

许必胜　忆旧游
    欢游成逝波，盛华落残照。
    每忆清池游，幽魂夜相吊。
    君携手手时，云林正清妙。
    天空露光动，襟衫见高调。
    及来愁病侵，瘦骨冰棱峭。
    君如镜中花，独向春光笑。
    荒村酒味薄，沉忧何时疗。
    日色不入梦，高星冻青耀。
    空枝吟霜风，永夜兴悲啸。
    嵯峨金张第，忽成野田烧。
    安得明月中，长见君年少。
    孤桐饱秋风，响作霜天鸿。
    手翻九嶷色，下堕潇湘中。
    谁言一寸路，不成西与东。
    谁言少年时，不成衰老翁。
    欲使胶漆意，通君山水衷。
    尝恐金石奏，复为郑卫工。
    所悲百年内，徒然羡华嵩。
    华嵩有终极，愁泪终难穷。
    愁泪一入地，春风无碧丛。

许必胜　赠友山二侄
    闻道春来解问经，整衣矩步学趋庭。
    雨余应惜阶前蚁，月落休轻案上萤。
    自笑颠毛容我白，且留衰眼为伊青。
    熟精文选吾家事，早向秋空试凤翎。

许必胜　舟行
    雨脚天东来，惊鸟烟中起。
    须臾四山合，万象空蒙裹。
    孤行念远村，见树联自喜。
    浪游岂无因，遇山则知止。
    棱棱云外峰，与我心终始。
    日暮宿田家，田歌正清美。
    何以途路心，历乱如流水。
    始疑车马上，未必见君子。
    行当弄轻舟，随风问兰芷。

许表时　项羽庙
    千载兴亡莫浪愁，汉家功业亦荒丘。
    空馀原上虞姬草，舞尽春风未肯休。

许伯诩　访景山
    奉陪南极老，来慕北山名。
    鉴石浓书墨，流觞款叙情。
    问谁挹仙袂，我笑缚尘缨。
    知是龙门客，终难卧孔明。

许操　福延院
    一山屈曲如回肘，前有虎眠当水口。
    阴森万木绿参天。秀色峥嵘欲飞走。
    神仙渺邈不可问，箫鼓尚能喧可否。
    朝风暮雨无岁年，应是苍苔暗科斗。

许昌龄　南庄
    南庄相对北庄居，更入深山十里余。
    幽路每寻樵径上，真心还与世情疏。
    云中犬吠流星过，天外鸡鸣晓日初。
    昨日有人相问讯，旋将落虽写回书。

许琮　感旧
    卷帘新月在帘钩，花气同风过小楼。
    为忆昨宵灯下事，不将红烛照梳头。

许琮　感旧
    闲窗落叶挂虫丝，坐久还疑是旧时。
    记得栏杆垂手处，梅花明月第三枝。

许琮　感秋诗
    风动蘯起，云光在水。
    荇藻有心，清我眸子。
    白露在衣，秋心易微。
    冠兮佩兮，君子当饥。

许琮　感秋诗
    小草在砌，颜色常好。
    岂无严霜，先彼长栲。
    寄言青松，斧斤自从。
    子不在山，真节安庸。

许琮　感秋诗
    风起木非，菀焉者歇。
    故乡在念，何以视月。
