<!-- { "loadSidebar": true } -->
    料君残酒醒，还听子规啼。

徐铉　陶使君挽歌二首
    太守今何在，行春去归。
    筵空收管吹，郊迥俨骖騱。
    营外星才落，园中露已晞。
    伤心梁上燕，犹解向人飞。

徐铉　陶使君挽歌二首
    始忆花前宴，笙歌醉夕阳。
    那堪城外送，哀挽逐归艎。
    铃阁朝犹闭，风亭日已荒。
    唯余迁客泪，沾湿后池傍。

徐铉　题白鹤庙
    平生心事向玄关，一入仙乡似旧山。
    白鹤唳空晴眇眇，丹砂流涧暮潺潺。
    尝嗟多病嫌中药，拟问真经乞小还。
    满洞烟霞互陵乱，何峰台榭是萧闲。

徐铉　题碧岩亭赠孙尊题
    绝境何人识，高亭万象含。
    凭轩临树杪，送目极天南。
    积霭生泉洞，归云锁石龛。
    凡霞披翠巘，白鸟带晴岚。
    仙去留虚室，龙归涨碧潭。
    幽岩君独爱，玄味我曾耽。
    世上悉可限，人间事久谙。
    终须脱羁鞅，来此会空谈。

徐铉　题伏龟山北隅
    兹山信岑寂，阴崖积苍翠。
    水石何必多，宛有千岩意。
    孰知近人境，旦暮含佳气。
    池影摇轻风，林光澹新霁。
    支颐藉芳草，自足忘世事。
    未得归去来，聊为宴居地。

徐铉　题画石山
    彼美巉岩石，谁施黼藻功。
    回岩明照地，绝壁烂临空。
    锦段鲜须濯，罗屏展易穷。
    不因秋藓绿，非假晚霞红。
    羽客藏书洞，樵人取箭风。
    灵踪理难问，仙路去可通。
    返驾归尘里，留情向此中。
    回瞻书图畔，遥羡面山翁。

徐铉　题雷公井
    掩霭愚公谷，萧廖羽客家。
    俗人知处所，应为有桃花。

徐铉　题梁王旧园
    梁王旧馆枕潮沟，共引垂藤系小舟。
    树倚荒台风淅淅，草埋欹石雨修修。
    门前不见邹枚醉，池上时闻雁鹜愁。
    节士逢秋多感激，不须频向此中游。

徐铉　题殷舍人宅木芙蓉
    怜君庭下木芙蓉，嫋嫋织枝淡淡红。
    晓吐芳心零宿露，晚摇娇影媚清风。
    似含情态愁秋雨，暗减馨香借菊丛。
    默饮数杯应未称，不知歌管兴谁同。

徐铉　题紫阳观
    南朝名士富仙才，追步东乡遂不回。
    丹井自深桐暗老，祠宫长在鹤频来。
    岩边桂树攀仍倚，洞口桃花落复开。
    惆怅霓裳太平事，一函真踖锁昭台。

徐铉　天阙山绝句
    散庭爱山客，凄凉怀古心。
    寒风天阙晚，尽日倚轩吟。

徐铉　晚归
    暑服道情出，烟街薄暮还。
    风清飘短袂，马健弄连环。
    水静闻归橹，霞明见远山。
    过从本无事，从此涉旬闲。

徐铉　晚憩白鹤庙寄句容张少府
    日入林初静，山空暑更寒。
    泉鸣细岩窦，鹤唳眇云端。
    拂榻安棋局，焚香戴道冠。
    望君殊不见，终夕凭栏干。

徐铉　王三十七自京垂访和此送之
    失乡迁客在天涯，门掩苔垣向水斜。
    只就鳞鸿求远信，敢言车马访贫家。
    烟生柳岸将垂缕，雪压梅园半是花。
    惆怅明朝罇酒散，梦魂相送到京华。

徐铉　文献太子挽歌辞五首
    国有承祧重，人知秉哲尊。
    清风来望苑，遗烈在东藩。
    此日升缑岭，何因到寝门。
    天高不可问，烟霭共昏昏。

徐铉　文献太子挽歌辞五首
    夏启我君子，周储上帝宾。
    音容一飘忽，功业自纷纶。
    露泣承华月，风惊丽正尘。
    空馀商岭客，行哭下宜春。

徐铉　文献太子挽歌辞五首
    出处成交让，经纶有大功。
    泪碑瓜步北，棠树蒜山东。
    百揆方时叙，重离遂不融。
    故臣偏感咽，曾是叹无三穷。

徐铉　文献太子挽歌辞五首
    甲观光阴促，园陵天地长。
    箫笳咽无韵，宾御哭相将。
    盛烈传彝鼎，遗文被乐章。
    君臣知己分，零泪乱无行。

徐铉　文献太子挽歌辞五首
    彩仗清晨出，非同齿胄时，
    愁烟锁平甸，朔吹绕寒枝。
    楚客来何补，缑山去莫追。
    回瞻飞盖处，掩袂不胜悲。

徐铉　文彧少卿文山郎中交好深至二纪已馀暌别数年二子长逝奉使岭青塼次
    孙家虚座吊诸孤，张叟僧房见手书。二纪欢游今若此，满衣零泪欲何如。
    腰间金印从如斗，镜里霜华已满梳。珍重远公应笑我，尘心唯此未能除。

徐铉　闻查建州陷贼寄钟郎中
    闻道将军轻壮图，螺江城下委犀渠。
    旌旗零落沉荒服，簪履萧条返故居。
    皓首应全苏武节，故人谁得李陵书。
    自怜放逐无长策，空使卢谌泪满裾。

徐铉　闻雁寄故人
    久和他乡客，深惭薄宦非。
    不知云上雁，何得每年归。
    夜静声弥怨，天空影更微。
    往年离别泪，今夕重沾衣。

徐铉　吴王挽词
    倏忽千龄尽，冥茫万事空。
    青松洛阳陌，荒草建康宫。
    道德遗文在，兴衰自古同。
    受恩无补报，反袂泣途穷。

徐铉　吴王挽词
    土德承余烈，江南广旧恩。
    一朝人事变，千古信书存。
    哀挽周原道，铭旌郑国门。
    此生虽未死，寂寞已销魂。

徐铉　谢文静墓不作
    越徼稽天讨，周京乱虏尘。
    苍生何可奈，江表更无人。
    岂惮寻荒垄，犹思认后身。
    春风白杨里，独步泪沾巾。

徐铉　行园树
    松节凌霜久，蓬根逐吹频。
    群生各有性，桃李但争春。

徐铉　宣威苗将军贬官后重经故宅
    蒋山南望近西坊，亭馆依然锁院墙。
    天子未尝过细柳，将军寻已戍敦煌。
    欹倾怪石山无色，零落圆荷水不香。
    为将为儒皆寂寞，门前愁杀成中郎。

徐铉　雪中作
    赋分多情客，经年去国心。
    疏钟寒郭晚，密雪水亭深。
    影迥鸿投渚，声愁雀噪林。
    他乡一罇酒，独坐不成斟。

徐铉　亚元舍人不替深知猥贻佳作三篇清绝不敢轻酬因为长歌聊以为报未竟
    海陵城里春正月，海畔朝阳照残雪。
    城中有客独登楼，遥望天边白银阙。
    白银阙下何英英，雕鞍绣觳趋承明。
    阊门晓陃旌旗影，玉墀风细佩环声。
    此处追飞皆俊彦，当年何事容疵贱。
    怀铅昼坐紫微宫，焚香夜直明光殿。
    王言简静官司闲，朋好殷勤多往还。
    新亭风景如东洛，邙岭林泉似北山。
    光阴暗度杯盂里，职业未妨谈笑间。
    有时邀宾复携妓，造门不问都非是。
    酣歌叫笑惊四邻，赋笔纵横动千字。
    任他银箭转更筹，不怕金吾司夜吏。
    可怜诸贵贤且才，时情物望两无猜。
    伊余独禀狂狷性，褊量多言仍薄命。
    吞舟可漏岂无恩，负乘自贻非不幸。
    一朝削迹为迁客，旦暮青云千里隔。
    离鸿别雁各飞，折柳攀花两无色。
    卢龙渡口问迷津，瓜步山胶送暮春。
    白沙江上故曾行路，青林花落何纷纷，
    汉皇昔幸回中道，极目牛羊卧芳草。
    旧宅重游尽隙荒，故人相见多衰老。
    禅智寺，山光桥，
    风瑟瑟兮雨萧萧。行杯已醒残梦断，
    征途未极离魂消。海陵郡中陶太守，
    相逢本是随行旧。乍申拜起已开眉，
    却问辛勤还执手。精庐水榭最清幽，
    一税征车聊驻留。闭门思过谢来客，
    知恩省分宽离忧。郡斋胜境有后池，
    山亭茵阁互参差。有时虚左来相召，
    举白飞觞任所为。多才太守能挝鼓，
    醉送金船间歌舞。酒酣耳热眼生花，
    暂似京华欢会处。归来旅馆还端居，
    清风明月夜窗虚。駸駸流景风云暮，
    天涯望断故人书。春来凭槛方叹息，
    仰头忽见南来翼。足系红牋堕我前，
    引颈长鸣如有言。开缄试读相思字，
    乃是多情乔亚元。短韵三篇皆丽绝，
    小梅寄意情偏切。金兰投分一何坚，
    银钩置袖终难灭。醉后狂言何足奇，
    感君知己不相遗。长卿曾作美人赋，
    玄成今有责躬诗。报章欲托还京信，
    笔拙纸穷情未尽。珍重芸香陈子乔，
    亦解贻书过错相问，宁须卖药瘵羁愁，
    只恨无书消鄙吝。游处当时靡不同，
    欢娱今日两成。天子尚应怜贾谊，
    时人未要嘲扬雄。曲终笔阁缄封已，
    翩翩驿骑行尘起。寄向中朝谢故人，
    为说相思意如此。

徐铉　严相公宅牡丹
    但是豪家重牡丹，争如丞相阁前看，
    凤楼日暖开偏早，鸡树阴浓谢更难。
    数朵已应迷国艳，一枝何幸上尘冠。
    不知更许凭栏否，烂漫春光未肯残。

徐铉　邺都行在刁和秘书见寄
    征袍结束从宸游，边上尘清见戍楼。
    柏殿赋诗知是幸，茂陵多病自堪愁。
    清漳幽咽长流恨，铜雀荒凉几换秋。
    深羡高眠全道气，姓名应已在丹丘。

徐铉　依韵和令公大王蔷薇诗
    绿树成阴后，群芳稍歇时。
    谁将新濯锦，挂向最长枝。
    卷箔香先入，凭栏影任移。
    赏频嫌酒渴，吟苦怕霜髭。
    架迥笼云幄，庭虚展绣帷。
    有情萦舞袖，无力羒游丝。
    嫩蕊莺偷采，柔条柳伴垂。
    荀池波自照，梁苑客尝窥。
    玉李寻皆谢，金桃亦暗衰。
    花中应独贵，庭下故开迟。
    委艳妆苔砌，分华借槿篱。
    低昂匀灼烁，浓淡叠参差。
    幸植王宫里，仍逢宰府知。
    芳心向谁许，醉态不能支。
    芍药天教避，玫瑰众共嗤。
    光明烘尽景，润腻裛轻{上雨下斯}。
    丽似期神女，珍如重卫姬。
