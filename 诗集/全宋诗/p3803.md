<!-- { "loadSidebar": true } -->
    我知若人心，欲了世閒病。
    君非山中相，疑即句漏令。
    问讯紫金丹，刀圭宜有赠。

曾惇　题谢景思少卿药寮二首
    维摩示清赢，宴坐丈堂中。
    静观世上人，百邪所交攻。
    我有一丸药，得之无是公。
    人人各安乐，淡然心地空。
    脱复未办此，济物存阴功。
    南山千岁苓，托根万丈松。
    下有青青草，其名为救穷。
    愿君时举手，采取置药笼。

曾惇　题一相庵
    满山松竹翠成林，仿佛前身旧所临，
    不分双旌杀风景，他年蜡屐再幽寻。

曾惇　再用前韵
    举觞东望玉霄峰，万顷云涛雪塞空。
    拥鼻自应多好句，褰裳便欲御长风。
    际天江草如许碧，隔水山桃无限红。
    李侯长句有家法，惊倒江楼一秃翁。

曾惇　再用前韵
    危观干霄百尺开，海山罗列似东莱。
    鸟飞千里暮天碧，云断半弦新月来。
    报答风光伤晼晚，扶持欢事小徘徊。
    一春准拟留君醉，翡翠罗衫窄窄裁。

曾丰　爱山堂
    南有刺蓐，又有刺竹。
    有刺竹矣，无刺蓐矣。
    彼竹何族，有刺如簇。
    蹴之者瘃，天委彼酷。
    谁使尔蹴，尔瘃谁讟。
    达者蹈足，恚者仄目。
    斧斤俶俶，自贻伊蝮。
    天道好复，况利于竹。

曾丰　爱山堂
    南有刺竹，又有刺木。
    有刺木矣，无刺竹矣。
    彼木何族，有刺如簇。
    触之者衵，天委彼酷。
    谁使尔触，尔衵谁讟。
    达者鼓腹，歜者裂肉。
    斧斤畟畟，自贻伊毒。
    天道好复，况利于木。

曾丰　八月六日送巩帅邮亭上
    有时夜燕归乘月，未始晨兴出戴星。
    半载初逢迎送事，五更已至短长亭。

曾丰　八月上浣与张元辅张子济小饮德庆贡院听檐下虫声
    金气涵秋晚，银河耿夜晴。
    天涂云色淡，月浸桂花清。
    露坐疑僵发，风餐欲冰羹。
    壁虫不相亮，更作戒寒声。

曾丰　罢县解归途中闻子规三首
    黎侯无补邑之民，业已言归岂诳人。
    中露泥中非所恋，子规何用更谆谆。

曾丰　罢县解归途中闻子规三首
    轻舍柴桑悔欲追，虽无所激亦谋归。
    子规大似相知浅，犹虑渊明未见机。

曾丰　罢县解归途中闻子规三首
    陶令先几归去来，云何谢令要人催。
    子规误认陶为谢，莫怪区区劝又催。

曾丰　北归回首谢庾岭
    五羊一住阅三冬，谙尽人情与土风。
    医拙市空多药物，肉平官又少庖工。
    大寒气候初中伏，稚子颜容七十翁。
    天下岂无游宦处，吾车不复指南中。

曾丰　北归见摄徐闻邑大夫乃旧同官邵雩都之子予诗叙契
    赣邑交游十大夫，忘情诗酒邵雩都。
    籬云矫矫新龙友，栖竹亭亭旧凤雏。
    燕马北归休晚念，海鹏南运壮初图。
    云来后好今分付，车笠重盟幸勿渝。

曾丰　北归至庐陵过州学前记认旧游叹同舍之半不在也
    久落殊乡今始回，学门未改旧崔嵬。
    交游髭鬓绿成白，斋馆檐楹朱上煤。
    同舍无多登仕路，连年已半入泉台。
    阍人怪我面尘土，不道功名心亦灰。

曾丰　北归舟次清远县上游欲入硖
    舟行所至与清逢，殊觉今清又不同。
    山到江湄穷则变，水归峻口窒斯通。
    秋风鏖叶地频顣，夜月铄云天屡空。
    兀坐篷窗闲四顾，太虚还似我胸中。

曾丰　比以形字韵诗递送张功甫直阁未报复于本韵中思之别得一篇并写呈
    桂隐心虽欲谢名，其如德与桂俱馨。
    研穷诗学杜为史，勘破赋家骚是经。
    豹变不容藏炳蔚，鸿飞何遽入青冥。
    渊明门下无车马，竹杖芒鞋敢扣扃。

曾丰　彼莲之美
    彼莲之美，心乎爱矣。
    所爱与直，渊乎其似。

曾丰　彼莲之美
    厥根玲珑，庶乎屡空。
    厥干洞然，同乎大通。

曾丰　彼莲之美
    厥华尚赤，故为火德。
    厥德靡常，虚室生白。

曾丰　彼莲之美
    受知濂溪，爱莫助之。
    邹子知之，久而敬之。

曾丰　表兄峡山萧伯钧至会昌久之以归欤字韵丐诗为别二首
    久离空向往，重见少相依。
    款曲论心约，因循与愿违。
    今逢声气是，但觉鬓毛非。
    祸患今相问，从此死处归。

曾丰　表兄峡山萧伯钧至会昌久之以归欤字韵丐诗为别二首
    握手两旬许，归途千里余。
    继今难得便，及早发回书。
    父祖初深契，儿孙久渐疏。
    朱陈婚嫁约，还可继之欤。

曾丰　别林和卿二首
    夜榻无高枕，秋灯有短檠。
    嗜书如女色，敲赋若金声。
    岂是长贪者，何其太瘦生。
    功名犹欠子，子不欠功名。

曾丰　别林和卿二首
    甚矣身如幻，加之迹若浮。
    妙山孤倜傥，良友贰遨游。
    水挟月涵夜，风推雨郁秋。
    物来吾不拒，随件以诗收。

曾丰　别陆德隆黄叔万
    辛丑随浮梗，钟陵得盍簪。
    潜藩门若市，敛板客如林。
    气宇黄陂阔，词源陆海深。
    二豪谈正剧，一坐口俱瘖。
    诗社初容入，交盟后失寻。
    云山千里眼，梦寐八年心。
    九陌迎连璧，孤灯话断金。
    始犹疑面目，徐复记声音。
    虾菜随宜簇，茅柴取意斟。
    行藏更见告，文行互相箴。
    愤敌常旁午，忧时半孔壬。
    清风晨揖袂，明月夕离襟。
    发缆东流岸。回樯倒景岑。
    荆江随地卷，蜀道与天侵。
    通守诸侯土，专弹百里琴。
    长才优拊字，暇日少登临。
    隐士隆中卧，羁臣泽畔吟。
    青城山郁积，赤壁树阴森。
    哀乐归巴曲，兴亡入楚砧。
    把杯空吊古，搔首重伤今。
    拥户锋车急，开缄诏墨淋。
    抬头高拱斗，引手上扪参。
    可画安边策，无韬活国针。
    寸心丹未了，双鬓白那禁。
    顾我伤强矫，从今判陆沉。
    磨砻闲笔砚，摹写乱鱼禽。
    气反风骚朴，声收郑卫淫。
    于伊樵道上，歡乃钓矶阴。
    拔茹终无志，弹冠老不任。

曾丰　丙辰十月风日积暖浙间花卉俱开
    广东冬气作春蒸，浙土如之得我惊。
    桃李猖狂争窃发，昆虫龌龊学微行。
    向南柳可为先进。投北梅犹是后生。
    物理乘除自相补，速成未必似迟成。

曾丰　丙午中元留罗子琳小酌
    送客独留髡，殷勤共一尊。
    星辰冥碧落，灯火耿黄昏。
    笑语浑无间，谈谐杂不根。
    遣诗邀月出，相与答中元。

曾丰　参政瞿公之孙东广机宜德远惠收若诗以能问于不能久之愧虚盛意敬赋
    高庙中兴初十年，大参内制余百篇。
    心声之发动夷夏，手泽所存传子孙。
    得其传者孙之嫡，参自道根至枝叶。
    一元生二二生三，万特取千千取百。
    诗书其髓易其精，左右逢原笔纵横。
    公先闻道非后进，我后获仁岂先生。
    知津问津盖有得，教玉琢玉其何名。
    玉虽不以石作使，以磨易磋亦其理。
    春秋以来有师承，博约之外无宗旨。
    风行水上旧为文，雷在地中新复理。

曾丰　长韵示阿柄杓在韶遣行
    遭罹意外罢微官，更被归途瘴见奸。
    仆从阽危谙遣鬼，妻即濒死谢还丹。
    回头海表山如许，屈指江西路若干。
    先遣一书报儿辈，吾其老矣幸平安。

曾丰　长至寿广西提刑吴大卿
    无量寿佛今寿皇，家传室授不老方。
    九转丹砂一仁念，函四大海为寿乡。
    仁气所覃莫非寿，椿松龟鹤不足当。
    三公九卿百执事，一时幸会俱遐昌。
    公于九卿盖其杰，向独年少今未苍。
    嵩狱尼山吐符日，长虹失色归文章。
    骨相岩岩松梅竹，精神凛凛冰雪霜。
    黑精青女杀气重，终握斗柄持天纲。
    十年伏骥起北漠，万里飞鸾度南湘。
    掌中名是风宪笔，实与万物为春阳。
    二十五州人所祷，万口一词寿而康。
    君不见夜来南极星转芒，又不见朝来南极日转光。
    日星所会有所应，西州耆旧循南荒。
    百神奔走翊诞庆，万象森罗印徵祥。
    南人耳目习南事，寿公之意何以将。
    南极从古星不老，南极从今日初长。

曾丰　常山道中
    闽广江湖人造朝，水行陆出路迢迢。
    谁知鸥鹭为高尚，我与江山是久要。
    多诈青云犹见诱，少恩白发不相饶。
    往哉粗办老焉计，三径一丘归自聊。

曾丰　潮到看人发舟
    潮信犹为小，风声未至雄。
    船轻争向上，江阔敢当中。
    持后柁宣力，当先帆用功。
    区区篙艕桨，罪与素餐同。

曾丰　陈伯纪列岫三首
    一塔数椽崖半腰，工夫蕈草意翛翛。
    青山虽老犹儿态，邂逅吾人喜饮醪。

曾丰　陈伯纪列岫三首
    江濒湱湱不容暑，竹杪骚骚那揽尘。
    只隔一重窗纸影，蚤分俗客与幽人。

曾丰　陈伯纪列岫三首
    文书倥偬汗模糊，问有清凉世界无。
    走借主人烟雨观，幻吾身眼入冰壶。

曾丰　陈伯英侍郎子也广帅辟入幕既至参差帅别思所以处未定间余载酒相过
    少陵入蜀倚严公，捧檄非无米可舂。
    懒教纖腰舞杨柳，来游上幕看芙蓉。
    十连岂吝回青顾，千户犹疑羡素封。
    忝是故人恨无力，一樽时复略从容。

曾丰　陈君举饭余仓司之五峰阁移坐临檐口占举似
    杰阁峥嵘着树间，门从好色未尝关。
    檐前珠箔开平远，坐上清尊答燕閒。
    能卷尘心三曲水，欲迷客眼九嶷山。
