<!-- { "loadSidebar": true } -->
    人人开生面，绝妙推心得。
    李侯天机深，指点目所及。
    三生石上梦，天乐鸣我侧。
    幽寻前日事，晦明忽复易。
    章生南溟鹏，笼槛锁六翮。
    能同寂寞游，浊酒聊放适。
    西风叶萧萧，蟋蟀依墙壁。
    家无万金产，四邻磚声急。
    藜羹傲鼎食，蓝缕亦山立。
    并船有歌姝，粉白眉黛黑。
    期公开颜笑，醉语杂翰墨。
    不须谈俗事，秖令人气塞。

黄庭坚　次韵章禹直魏道辅赠答之诗
    我老倦多故，心期马少游。
    愿为春眠蚕，吐丝自绸缪。
    翩翩魏公子，阅世无全牛。
    吹嘘鼓万物，领袖倾九流。
    昨来怀白璧，往撼西诸侯。
    中丞文武将，良非卫霍侔。
    誓开河源地，画作禹贡州。
    壮士捐躯死，鲸鲵尚吞舟。
    客心无一寸，草食随百忧。
    故人道旧语，末路非前筹。
    重来滕王阁，枫叶江上秋。
    章子饱径术，赋诗如曹刘。
    太学得虚名，权势殊未尤。
    祸机发无妄，对吏抵抢头。
    遇逢椎鼓赦，帝泽万邦休。
    章江三年拘，解装买莫愁。
    丽姬泣又悔，生故难豫谋。
    邂逅识面晚，困穷理相收。
    夜语倒樽酒，参旌偃风旒。
    两公但取醉，古今共高丘。

黄庭坚　次韵召之才将流民过悬帛岭均田
    独贤从是出荒城，下马携筇上石层。
    幽洞寻花疑阮肇，断崖长啸想孙登。
    欲超浮世挂冠绂，未决重云抚剑棱。
    经雨晓烟寒索寞，顺风樵叟震磄磳。
    山形春到添高秀，瀑溜冰消转沸腾。
    行有流移携襁褓，坐看憔悴拾薪蒸。
    素餐每愧斯民病，改作常为法吏绳。
    官小责轻须自慰，得逢佳处几人曾。

黄庭坚　次韵正仲三丈自衡山返命舍驿过外舅师厚赠答
    昏昏市井气，呫呫儿女语。
    禽喧声百种，春作事万绪。
    人间鸡黍期，天上德星聚。
    乖离略十年，发白齿龃龉。
    太史祷衡丘，佐王用貔虎。
    子云免大夫，草玄空自苦。
    人生只尔是，付与瓮头醑。

黄庭坚　次韵知命入青原山口
    坑路羊肠绕，稻田棋局方。
    林间塔余寸，风外竹斜行。
    吠客犬反走，惊人鸟坌忙。
    山形与祖印，岑绝两相当。

黄庭坚　次韵知命永和道中
    灵骨閟金鏁，梵宫超玉绳。
    道人住香火，独先开净行。
    呼船久无人，月沉河汉倾。
    虚舟不受怒，故在蓼汉横。

黄庭坚　次韵稚川
    平生万里兴，敛退著寸尺。
    向来类窃鈇，少日已争席。
    曩过招提饭，惬当易为适。
    食鲑如举士，名下无遗索。
    谈余天雨花，茶罢风生腋。
    谁言尘土中，有此坐上客。
    言前倾许可，胸次开堛塞。
    同是蠹鱼痴，还归理编册。
    长安千门雪，蟹黄熊有白。
    更约载酒行，无为守岑寂。

黄庭坚　次韵中玉水仙花二首
    借水开花自一奇，水沈为骨玉为肌。
    暗香已压酴醾倒，只比寒梅无好枝。

黄庭坚　次韵中玉水仙花二首
    淤泥解作白莲藕，粪坏能开黄玉花。
    可惜国香天不管，随缘流落小民家。

黄庭坚　次韵中玉早梅二首
    梅蘥争先公不嗔，知公家有似梅人。
    何时各得自由去，相逐扬州作好春。

黄庭坚　次韵中玉早梅二首
    折得寒香不露机，小窗斜日两三枝。
    罗帷翠幕深调护，已被游蜂圣得知。

黄庭坚　次韵仲车为元达置酒四韵
    射阳三万家，莫贵徐公门。
    谁能拜床前，况乃共酒尊。
    惟此酒中趣，难为醒者论。
    盗卧月皎皎，鸡鸣雨昏昏。

黄庭坚　次韵仲车因娄行父见寄之什
    前朝老诸生，大半正邱首。
    投荒万里归，烦公问健否。
    往时望江宰，今为夏津吏。
    他日可教之，玉音尚无弃。

黄庭坚　次韵周德夫经行不相见之诗
    春风倚樽俎，缘发少年时。
    酒胆大如斗，当时淮海知。
    醉眼概九州，何尝识忧悲。
    看云飞翰墨，秀句咏蛛丝。
    乐如同队鱼，游泳清水湄。
    波涛攸相失，岁月秣马驰。
    客事走京洛，乡贡趋礼闱。
    艰难思一臂，讲学抱群疑。
    邂逅无因得，君居天南陲。
    谁言井里，坐忽枉故人诗。
    清如秋露蝉，高柳噫衰迟。
    感叹各头白，民生竟自痴。
    过门不我见，宁复论前期。
    杯酒良难必，况望功名垂。
    吉守乡丈人，政成犬生氂。
    绿柳阴铃阁，红莲媚官池。
    开轩纳日月，高会无吏讥。
    琵琶二十四，明妆百骑随。
    为公置乐饮，才可慰路岐。
    矧公妙顾曲，调笑才不羁。
    幕中佳少年，多欲从汝嬉。
    人事喜乖牾，会莫把一卮。
    朝云高唐观，客枕劳梦思。
    主翁悲琴瑟，生憎见蛾眉。
    君亦晚坎坷，有句怨弃遗。
    夜光暗投人，所向蒙诋嗤。
    相思秋日黄，西岭含半规。
    老矣失少味，尚能诗酒为。
    忽解扁舟下，何年复来兹。
    寄声缓行李，激箭无由追。

黄庭坚　次韵周法曹游青原山寺
    市声故在耳，一原谢尘埃。
    乳窦响钟磬，翠峰丽昭回。
    俯看行磨蚁，车马度城隈。
    水犹曹溪味，山自思公开。
    浮图涌金碧，广厦构坏材。
    蝉蜕三百年，至今猿鸟哀。
    祖印平如水，有句非险崖。
    心花照十方，初不落梯阶。
    我行暝托宿，夜雨滴华榱。
    残僧四五辈，法筵叹尘埋。
    石头麟一角，道价直九垓。
    庐陵米贵贱，传与後人猜。
    晓跻上方上，秋塍乱萁莇。
    寒藤上老木，龙蛇委筋骸。
    鲁公大字石，笔势欲崩摧。
    德人曩来游，颇有嘉客陪。
    忆当拥旌旗，千骑相排貀。
    且复歌舞随，丝竹写烦哇。
    事如飞鸿去，名与南斗偕。
    松竹吟高丘，何时便能来。
    回首翠微合，于役王事催。
    猿鹤一日雅，重来尚徘徊。

黄庭坚　次韵子高即事
    诗礼不忘它日问，文章未觉古人疏。
    青云自致屠龙学，白首同归种树书。
    绿叶青阴啼鸟下，游丝飞絮落花余。
    无因常得杯中物，愿作鸱夷载属车。

黄庭坚　次韵子由绩溪病起被召寄王定国
    种萱盈九畹，苏子忧国病。
    炎蒸卧百战，山立有余劲。
    斯人廊庙器，不合从远屏。
    江湖摇归心，毛发侵老境。
    艰难喜归来，如晴月生岭。
    仍怀阻归舟，风水蛟鳄横。
    补衮谏官能，用儒吾道盛。
    上书诋平津，蠹藁初记省。
    至今民社计，非事颊舌竞。
    方来立本朝，献纳继晨暝。
    人材包新旧，王度济宽猛。
    必开曲突谋，满慰倾耳听。
    斯文吕与张，泉下亦苏醒。
    天聪四门辟，国势九鼎定。
    身得遭太平，分甘守闲冷。
    天津十年面，想见颀而整。
    何时及国门，休暇过煮茗。
    烧灯留夜语，鸿雁看对影。
    但恐张罗地，颇复多造请。
    维此礼部公，寒泉甽旧井。
    谪去久羸瓶，召还汲修绠。
    太任决斋宫，陛下天统庆。
    日月进亨衢，经纬寒耿耿。
    西走已和戎，南迁无哀郢。
    谁言两逐臣，朝辔天街并。
    王子窜炎洲，万死保躯命。
    还家颊故红，信亦抱渊静。
    税屋待车音，扫门亲帚柄。
    行当怀书传，载酒求是正。
    端如尝橄榄，苦过味方永。

黄庭坚　次韵子瞻春菜
    北方春蔬嚼冰雪，妍暖思采南山蕨。
    韭苗水饼姑置之，苦菜黄鸡羹糁滑。
    蓴丝色紫菰首白，蒌蒿芽甜蔳头辣。
    生葅入汤翻手成，芼以姜橙夸缕抹。
    惊雷菌子出万钉，白鹅截掌鳖解甲。
    琅玕森深未飘箨，软炊香秔煨短茁。
    万钱自是宰相事，一饭且从吾党说。
    公如端为苦笋归，明日青衫诚可脱。

黄庭坚　次韵子瞻和王子立风雨败书屋有感
    妇翁不可挝，王郎非娇客。
    十年为从学，苦淡共陻厄。
    燕雀嗤鸿渐，犬羊睨麟获。
    遇逢泾渭分，昨梦春冰释。
    平生五车书，才吐二三策。
    已作谤薰天，金朱果何益。
    君穷一窗下，风雨更削迹。
    诗工知学进，词苦见意迫。
    俗情傲秦赘，妇舍不暖席。
    南冶从东家，不闻被嘲剧。
    师儒并世难。日月过箭疾。
    公今未有田，把笔耕六籍。

黄庭坚　次韵子瞻和子由观韩干马因论伯画天马
    于阗花骢龙八尺，看云不受络头丝。
    西河骢作蒲萄锦，双瞳夹镜耳卓锥。
    长楸落日试天步，知有四极无由驰。
    电行山立气深稳，可耐珠鞯白玉羁。
    李侯一顾叹绝足，领略古法生新奇。
    一日真龙入图画，在坰群雄望风雌。
    曹霸弟子沙苑丞，喜作肥马人笑之。
    李侯论干独不尔，妙画骨相遗毛皮。
    翰林评书乃如此，贱肥贵瘦渠未知。
    况我平生赏神骏，僧中云是道林师。

黄庭坚　次韵子瞻书黄庭经尾付蹇道士
    琅函绛简蕊珠篇，寸田尺宅可蕲仙。
    高真接手玉宸前，女丁来谒粲六妍。
    金龠闭欲形完坚，万物荡尽正秋天。
    使形如是何尘缘，苏李笔墨妙自然。
    万灵拱手书已传，传非其人恐飞骞。
    当付骊龙藏九渊，蹇侯奉告请周旋，
    纬萧探手我不眠。

黄庭坚　次韵子瞻送顾子敦河北都运二首
