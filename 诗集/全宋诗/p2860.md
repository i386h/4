<!-- { "loadSidebar": true } -->
    偶然嗟其穷，一一为磨剔。
    始若漫无文，细寻适可读。
    文云晋江纂，长夜垂兹刻。
    贞石殊不用，块然但埏埴。
    合葬无别铭，背面书反覆。
    一字不涉华，本枝记明白。
    二父遂兼书，于逌乃宗嫡。
    考诸晋史篇，真是小出入。
    字画亦险劲，然不类镌斲。
    汉魏尚丰碑，兹独何褊迫。
    岂时丁丧乱，不暇如品式。
    于时义熙季，处次实庚戌。
    五胡剖中原，典午窜南极。
    苟简理宜尔，宁诒不孝责。
    审订既照然，疑去喜自适。
    历年七百余，瞥尔驹过隙。
    名节苟不传，埃化先瓦石。
    寘兹当眼前，用代铭几席。

孙汝勉　白鹤岩
    梵宇深深小径回，两崖如削立崔嵬。
    直疑隐客曾吹裂，或是山灵为劈开。
    林静烟空时透日，溪喧石老半侵苔。
    凉生佛骨云生缽，阁住红尘不入来。

孙锐　避虏入洞庭
    朔风一夜渡江村，北望云飞不忍言。
    仙隐老寻双橘柚，避秦人爱小桃源。
    烟波乱逐鸱夷舸，烽火遥腾马偾辕。
    闻道此山真福地，不知何处更离魂。

孙锐　兵火
    胡马倏南侵，膻尘夜犯心。
    丧鱼索枯肆，倒屣问焦琴。
    狼烟乘惨势，鬼燐带愁吟。
    庐舍人无几，还家何处寻。

孙锐　泊平望吊玄真子
    仙非胜地仙不升，地非仙迹地不灵。
    古今绝胜天下景，多为羽客梯云輟。
    松江之南平望驿，千古清名垂载籍。
    遗基废井虽不存，依旧湖光接天碧。
    我闻在昔张玄真，平生活计一钓纶。
    浮家泛宅戏人世，龟鱼为友蒹葭邻。
    故人分符刺苕水，东游历遍溪山美。
    翩然联璧至此乡，回视尘寰如敝屣。
    酒酣水戏身甚轻，席行水面同舟声。
    祥云瑞鹤歘然至，泛此凌空归太清。
    西寒山边飞白鹭，其间尽有朝元路。
    绿蓑平日瓷遨游，何忍临岐弗相顾。
    争知万顷玻璃中，清都紫府遥相通。
    故来成此一奇事，欲将名姓传无穷。
    风帆过后沙鸟坠，灵迹虽存人不记。
    白苹红蓼自争妍，谁识此为真福地。
    何人好事能挥金，结庐绘像湖之阴。
    寒泉一盏荐秋菊，往来不负诗人心。
    玄真今在天何处，独立河梁望飚驭。
    丹台玉籍若相容，携手乘风共归去。

孙锐　长干送别
    君子于行乐渡头，江村烟雨看眠鸥。
    秋风不借游山屐，客梦长呼问酒楼。
    八斗才怜新鹤发，十千囊尽敝貂裘。
    不须刎劲酬知已，一曲琵琶在远舟。

孙锐　从军行
    边笳动地吹，铁衣寒未卸。
    壮士冢累累，骨香千载下。

孙锐　得家书和陶渊明问来使作
    我家平湖边，碧水豁清目。
    儿读谁氏书，庭开几株菊。
    绿笋可曾抽，银鱼想当馥。
    尔归语细君，涤圃秫须熟。

孙锐　过震泽别业次壁间韵
    一棹烟波震泽空，笔床茶灶满青风。
    桑磐自是君家味，何羡区区涪上翁。

孙锐　湖湄閒适二首
    荻花塘外老渔家，夜夜湖边倚钓槎。
    打起秋风鱼数尾，调羹尽可荐胡麻。

孙锐　湖湄閒适二首
    推窗笑指浣溪纱，点点飞鸥拍浪沙。
    侬自有心禽解语，抛砖水激落天涯。

孙锐　湖中蚬蚌甚佳村妇调羹名曰水菜余珍嗜之作水羹吟
    春风一夜浪花起，大蚌小蚌浮江沚。
    渔蓑撒网唶嚄音，满载论斗不论斤。
    寄语庖厨煮白汤，脱壳击肉和椒浆。
    烂蒸鲜美波臣选，倾壶泼黫供早膳。
    调羹娘子善刀藏，尚方滋味何分辩。
    不须更说毳与皛，江南水菜人知少。
    总道奇哉君善烹，明日饷君君当扰。

孙锐　孔明八阵石
    八阵图矶天下奇，无端变化出山时。
    要知抱膝南阳卧，早了三分一局棋。

孙锐　虏警
    载将倾国尔为真，我梦扁舟作比邻。
    今日避兵真是梦，可知夙世有奇因。
    五湖烟水罨如画，鸱夷老子舍其下。
    千秋声气梦相通，此地居停尔当借。
    仙乎仙乎与世忘，何年归老耕閒堂。

孙锐　三高祠　鸱夷子皮
    苧萝仙子总无双，一棹烟波气未降。
    如何铸像劳臣节，却是吴江非越江。

孙锐　三高祠　甫里先生
    数顷荒田负郭耕，笔床茶灶看锄云。
    一瑆清泉荐秋菊，不知何处吊参军。

孙锐　三高祠　江东步兵
    秋风不为紫鲈香，适志徒劳梦水乡。
    惟是此生一杯酒，宦情无日不沧浪。

孙锐　桑磐赠赵隐居
    湖南茅屋裹，避世隐墙东。
    瀹茗知泉味，栽桑助女工。
    高歌牛背笛，称棹艇头风。
    忆昔天随子，相逢乐在中。

孙锐　上元夜送沈伯时赴南康山长
    十载从游吾道南，山斋苜蓿澹于甘。
    飞鱼想得三台兆，待雪空余□丈函。
    席冷几番驯白鹿，罗传此夜赋黄柑。
    太平不日经筵召，好把鳞书早晚探。

孙锐　石湖别墅
    一水遥通西渡头，乱山零落树还稠。
    先生唱罢村田乐，戴月披蓑理钓舟。

孙锐　寿杨广文六十解组南还时署邑篆事
    五载琴堂奏未央，乌纱紫绶鬓苍苍。
    三鳣已集弘农兆，五柳仍分彭泽芳。
    廉石一车归吏部，清风两袖付中郎。
    山间甲子君知否，好向关西卧夕阳。

孙锐　殊胜院柬悟雪禅人
    百年萧寺古云间，五夜焚修昼掩关。
    雪岭衣传方丈室，虎丘石点可中山。
    天开罨黛成仙境，地接琉璃映佛颜。
    我亦挂冠为弟子，同参肯许是耕閒。

孙锐　四景图　禅院风荷
    碧筒注酒晚风凉，浇得新诗字字香。
    吟罢临风开佛座，捻花笑指浴鸳鸯。

孙锐　四景图　荻塘柳影
    日出烟消春昼迟，柳条无力万丝垂。
    韶光新染鹅黄色，偏爱乐风款款吹。

孙锐　四景图　平湖秋月
    月浸寒泉凝不流，棹歌何处泛归舟。
    白苹红蓼西风裹，一色湖光万顷秋。

孙锐　四景图　仙矶晴雪
    湖天雪景弄朝晖，清彻如云散雨衣。
    肌骨已随云影去，玄真仙代竟忘归。

孙锐　杨郡王还乡
    貤恩乘传别金銮，老大门楣翠凤冠。
    咫尺玉阶沾露后，尚方丹诏落云端。
    新谐甥舅瞻蒲璧，世笃明良洒紫翰。
    遥拜圣明归梓里，望风父老笑歌欢。

孙锐　杨学士廷秀过访
    握手别君东渡，衔杯当我西归。
    少微星　¨百里，弹冠亦属忘机。

孙锐　耀武亭别周申团练
    湖光一片绮筵开，老矣将军去复来。
    漫说风尘轻似叶，岂教笳鼓动如雷。
    悲歌气喷三河少，武略功高八阵才。
    平望塞亭曾耀武，汉家空数单于台。

孙锐　渔父词和玄真子
    平湖千顷浪花飞，春后银鱼霜更肥。
    菱叶饭，芦花衣，酒酣载月忙呼归。

孙锐　雨阻秦溪宿马养拙林下
    棹入江村暮，扣门求友生。
    青衫新鹿梦，白发旧鸥盟。
    巷僻苔痕滑，林深鸟舌清。
    共寻物外味，溪上老渔声。

孙锐　云长儴　赞
    千载人，百世士。
    知正统，明大义。
    汉丞相，蜀先主。
    同公心，烛三光。
    为岳瀆，为星云。
    今不死，髯将军。

孙锐　早朝
    烛光剑佩拥千官，载月临轩拜紫銮。
    仙掌禁寒承露稳，天颜霁晓傍云看。
    朝阳鸣凤谐宫律，沧海□鳌献羽翰。
    咫尺圣明三舞蹈，报恩岂敢负弹冠。

孙山　句
    幸赖圣恩收拾了，这回含笑入黄泉。

孙山　句
    土洞裹头行十日，山棚上面住三年。

孙山　句
    上州浑如枉死市，岢岚彷佛似阳间。

孙山　句
    沙堆套裹三格路，石炭烟中两座城。

孙山　句
    盘古榜中同进士，伏羲手裹探花郎。

孙山　句
    难足斜分三道水，蛇腰慢转一条街。

孙山　句
    解名尽处是孙山，君名更在孙山外。

孙山　句
    结宇孤峰上，安禅巨浪间。

孙山　句
    分开秋水国，映断夕阳天。

孙山　郑州
    南北更无三座寺，东西只有一条街。
    四时八节无筵席，半夜三更有界牌。

孙绍远　题妙庭观
    炉鼎丹飞又未还，不应忘却旧家山。
    玉笙余韵君须听，只在环流松竹间。

孙升　句
    漏残余一榻，曾不为黄金。

孙升　句
    北扉西掖青云士，千载飘零只两人。

孙升　句
    玉徇千官散，珠帘一夜空。

孙升　句
    来书占喜鹊，落晶听呜蛩。

孙升　句
    若与蛟龙争角黍，应同渔父啜糟醨。

孙升　句
    睡须山鸟唤，酒听竹枝斟。

孙升　句
    穷搜诗句熟，老练世情通。

孙升　句
    白云每逐晨光出，红鹤长随暮霭还。

孙升　句
    梁台歌吹余衰草，湓浦琵琶怅晚风。

孙升　句
    慈竹笋抽疑夏箨，木犀花发认春香。

孙升　句
    更约与君三十载，北陵原上望残霞。

孙升　送郑待制闳中归闽
    清晓都门祖帐开，路人相与欢贤哉。
    流尘几翳看山眼，落日休停别酒杯。
    何待诸生留北阙，自存遗直在东台。
    连江四老嗟谁在，白首今朝只独来。

孙升　索刘述之新酿
    稍觉香熏鼻，还思酒人唇。
    盈缸止三斗，可拨瓮头春。

孙实　书语集句诗讥一老生
    孜孜为善鸡鸣起，先王之道斯为美。
    四十五十无闻焉，斯亦不足畏也已。

孙实　压云轩
    绝顶地平易，轩窗风怒号。
    半空垂象纬，四面涌波涛。
    洞僻封苔藓，泉深冷骨毛。
    登临欲忘返，城市厌尘劳。

孙士廉　题武夷
