<!-- { "loadSidebar": true } -->
    怀书亦复清渡灞，从此参商远暌隔。
    公今馆置得贤府，厚礼温颜同古昔。
    车鱼足意长铗闲，越声不用思庄舄。
    果能援笔赋鹦鹉，自可使人皆辟易。
    他时依倚就声价，疏躥何由不离释。
    惟予投置奥渫中，转转穷愁满胸意。
    春蚕未茧官督之，捋穗输租瓶盎窄。
    誓将斸病十亩园，竹径柴门闭声寂。
    声名虽不暂膻香，不愿埋头如李赤。
    为公书此报东风，一夜枫林关塞黑。

郑刚中　寄赠张叔靖
    堂堂张侯好眉宇，照人冰玉无尘土。
    忆初解后共杯盘，姓字示通心已许。
    参商别后各天涯，屈指流年不胜数。
    何知策马忽乐来，扣我柴扉叙寒暑。
    相亲颜色愈敷腴，不俗胸怀细倾吐。
    使人频岁饥渴心，如饮甘泉饷腵脯。
    吾生寒苦众所知，眼高无人人不与。
    技穷渐觉蒲柳衰，进取一少方首鼠。
    有心斸治土田园，束手抽身事膛圃。
    葆锄今亦粗成趣，颇有嘉蔬待春雨。
    所恨松根长茯苓，僻寂无人堪共煮。
    安得溪霜素月高，促膝与公长夜语。

郑刚中　家帝有庙其巫每岁旦必鸣角作法以觞其神邻里闻角声则知其将晓矣
    村巫吹角天将晓，里巷拜年争欲早。
    我惊节物懒下床，眼看屠苏心恅愺。
    未能免俗出门去，礼数乖烦无所考。
    春风堂堂不顾人，自向池塘绿春草。
    谁知此发不坚牢，一回如此一回老。

郑刚中　家有小园比他处果蓏倍登或问郑子何术致此告之日汉武帝使海上县官
    吾闻县官渔海鱼不出，捐以予民鱼乃复。
    天之生物岂无意，殆欲怜贫补不足。
    吾家元无二顷田，卒岁何人分半菽。
    小园自幸有馀地，背负经书力锄斸。
    年来种植类橐驼，随手高低便新绿。
    魁然反芋塞区肥，无数桃梅压枝熟。
    既收弄暖开须麦，又摘多穰过拳粟。
    虽无蓄积累瓶盎，采摄犹能饫肠腹。
    天於此圃非偶然，坐作山居野人禄。

郑刚中　甲辰年得男子经道以诗相贺因报之
    两梦尝占女子祥，偶悬弧矢亦非常。
    渥洼方合生骐骥，枳棘安能出凤凰。
    自顾此身无远业，所期前世有遗芳。
    新诗相贺来何晚，汤饼惟公不在堂。

郑刚中　甲寅九月末雨至十月二十三日得晴闻是日六飞进狩诸将告捷
    蜜雨重阴一月馀，似闻虏马又长驱。
    怪来林外升晴日，已奏江边报捷书。

郑刚中　甲子春晴久三月晦得频雨喜而为二绝句
    夜半风雷破久晴，四檐侵晓尚冷冷。
    欣然拥被重寻睡，梦见汉中春麦青。

郑刚中　甲子春晴久三月晦得频雨喜而为二绝句
    春晚郁蒸如溽暑，朝来萧飒似清秋。
    千山雨后阴云凝，三日楼前野水流。

郑刚中　假山
    真山固自玉簪碧，秋意亦到假山中。
    峰润雨因窗罅入，洞寒云与小炉通。

郑刚中　简潘义荣
    高槐记得绿阴垂，见公随诏趋丹墀。
    今兹疏梅弄香粉，公坐鲠切还棲迟。
    甘辞软暖定整售，此独难使壮者为。
    苦言暝眩上所急，出林之木风摧之。
    嗟吁世路每如此，我常感激横涕洟。
    贾生妙论逮伊管，绛灌之属犹可移。
    长孺忠言岂真戆，其如御史能饰非。
    至头至始天所惜，未肯容易登皋夔。
    且今投置在闲散，蕊伤补败终见思。
    公还故乡扫一室，古书名画四壁围。
    宾客相过具杯酒，一笑万事荣辱齐。
    虽然公岂忘世者，终念后稷由己饥。
    吾皇法胆愈思治，宣室赐对行可期。
    当有今时张万福，欢呼再拜迎公归。

郑刚中　简孙立之
    无分双清岸醉巾，苍头煮药与谁亲。
    空烦食指报珍味，阻向歌喉听落尘。
    槛外寒花应照户，座中明水定生春。
    仙翁莫苦催归旆，不比山斋酒困人。

郑刚中　建炎丁未自中夏徂秋不雨七夕日戏成一诗简牛郎织女云
    今夕知何夕，织女逢牵牛。
    云輟拥高汉，仙事传风流。
    人间适焦窘，龟兆生田畴。
    当时大军后，皆抱糠籺忧。
    我劝二星者，鹊桥无谩游。
    曷不攀天河，驾浪鞭龙头。
    共化油然云，白雨淋九州。
    无庸事机朽，下副儿女求。
    良宵幸款曲，愿尔深自谋。
    无令一年中，虚烦天地秋。

郑刚中　降真香清而烈有法用柚花建茶等蒸煮遂可柔和相识分惠爇之果匀但至
    南海有枯木，木根名降真。
    评品坐粗烈，不在沈水伦。
    高人得仙方，蒸花助氤氲。
    瓦甑铺柚蕊，沸鼎腾汤云。
    熏透紫玉髓，换骨如有神。
    矫揉迷自然，但怪汲黯醇。
    铜炉即消歇，花气亦逡巡。
    馀馨独鼻观，到底贞性存。

郑刚中　金房道间皆蜡梅居人取以为薪周务本戏为蜡梅欢予用其韵是花在东南
    边城草木枯，散漫惟蜡梅。
    花蜂不成蜜，深黄吐春回。
    如行沙砾中，眼明见琼瑰。
    初谓此邦人，推为百世魁。
    文房与幽室，佳处定使陪。
    羞死蒺藜类，屏置山墙隈。
    事有大不然，惊吁谩徘徊。
    顽夫所樵采，八九皆梅材。
    馀芳随束薪，日赴烟与埃。
    曲突几家火，灵根万花灰。
    我欲从化工，缓语摇颊腮。
    天涯有清客，不善为身媒。
    鲜鲜犯霜露，旦旦斤斧摧。
    宁若橘变枳，甘心摈长淮。
    今渠负幽姿，风韵元不颓。
    胡为杂榛棘，仅与樗栎偕。
    谓工为垂手，毋令识者哀。

郑刚中　经月门无客客至必谓予此居萧然如僧舍
    东望麟山耸若幢，碧罗盘曲注西江。
    邻家蜜满蜂臣分，屋角窠成燕子双。
    门设雀罗遮坐客，灯排金粟照书窗。
    须还住处如僧舍，拄杖挑云到此邦。

郑刚中　荆州之川日江日汉日沱潜日三虀其泽日云梦汉志谓三虀在江夏竟陵即
    江气藏空阔，春云压洲渚。
    蒲稗迷远目，断续川陆阻。
    野鹿颇公行，寒花自幽吐。
    不知何处村，时击祭神鼓。
    遥望景陵治，大泽置环堵。
    行行即城闉，民舍难官府。
    编芦辨门巷，具体亦何数。
    幽哉沮洳旁，谓是囚伏所。
    茅茨隐柴扉，一竹便撑拄。
    四围榆柳青，风扰乱花舞。
    十日南窗下，卧听清明雨。
    此是古章台，家山在何许。

郑刚中　静独
    饮酒或濡首，作诗防呕心。
    疾走欲避影，不如常处阴。
    阶前享明月，但鼓无弦琴。
    清风傥相过，付之修竹林。
    一静服群动，万缘宁我侵。

郑刚中　窘匮中复大雨殊忧闷闻诸僮聚食笑语为赋一绝
    建瓴败屋方倾雨，垂罄空囊正念饥。
    渐见炊烟多笑语，可怜僮仆太无知。

郑刚中　九六编成考左氏载卦象以世占法合之得一绝
    静坐义规三易古，焚香著布六爻灵。
    反身修德前贤意，莫把穷通叩杳冥。

郑刚中　九日
    倦客飘零若转蓬，一尊深念菊花丛。
    马蹄踏处黄尘起，费习天涯浇帽风。

郑刚中　久雨
    漂泊初时尚念乡，如今意定已都忘。
    小窗积雨韦编润，慢火薰茏药裹香。
    正要门前蛛结网，何妨篱上蚁成行。
    山前春雨非常好，出钵应须饱十方。

郑刚中　久雨
    门前苔绿路无迹，窗下书昏云满楼。
    况是幽人本多睡，饮空小社一尊休。

郑刚中　久雨
    山岚变浓云，地气泄冬热。
    急雨春风颠，十日声不绝。
    舍中流水入，墙外古沟咽。
    块然檐下雀，状若木鸡拙。
    我亦类禅定，痴坐万虑歇。
    厨兵忽相报，谓已糁藜蕨。
    随缘就一饱，再看柏香爇。
    东君滋万宝，雨点无头数。
    穷巷一居深，编茅四檐注。
    风平江静流，山近云低度。
    州城杯斗小，没骭泥藏路。
    远望池塘绿，似是春生处。
    幽人本多睡，黮蘖仍相助。
    陶然醉复醒，邻鸡管朝暮。

郑刚中　酒尽
    落花无夜雨，孤坐减春愁。
    黑折瓶俱罄，谁能为我谋。

郑刚中　就寝
    夜坐苍颜得酒红，困来头重触屏风。
    径趋布衩灯花落，梦在春寒细雨中。

郑刚中　菊花
    露染黄金一样圆，风来香在短篱边。
    虽然不解将春买，未与痴人当赌钱。

郑刚中　句
    杜老檐前新种植，渊明篱下旧精神。

郑刚中　句
    一寸云万斛泉。

郑刚中　巨济弟书梦求诗赋古风云
    稽首叩微妙，下笔书符若风雨。
    又复沃之琼丘泉，过口腹肠如火煮。
    临行戒以食腥秽，转首蘧然成栩栩。
    吾闻有梦皆想成，此梦怪奇非想取。
    良田夙业种根净，故此通玄受真语。
    会当役使三足乌，倒景乘风见王母。
    惟予堕入世纲中，非孔非颜莫知祖。
    独知抱正御魑魅，符篆常疑不吾补。
    但留真火固脐下，母视丹砂贱於土。
    饥来得饱即快意，荼荠膻臊等甘苦。
    那知好慕长生人，保练形神乃如许。
    因观侯梦悟昔非，叹恨此身殊椎鲁。
    使寻金篦去眼膜，为汝他年看轻举。

郑刚中　郡治西厅锦被花不为治架每花开覆地而红或缘他木以升予分其本植草
    栽花傍庭砌，立木为花屋。
    小户虚一偏，横窗置其腹。
    分竹接桑蔓，尺寸引勾曲。
    春工直解事，夜雨频浇沃。
    枝条日滋荣，满架笼新绿。
    红浅暗香深，揖逊蔷薇服。
    此花名锦被，覆我四围足，
    比之公孙布，岂不堪华缛。
    自惭流落人，尚此享痴福。
    我欲饮其中，乱影交醽醲。
