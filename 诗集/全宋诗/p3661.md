<!-- { "loadSidebar": true } -->
    省事老禅门闭早，焚香对月礼如来。

叶茵　次范无外孙花翁游法喜寺韵二首
    江流环合路纡回，香火千年地少埃。
    佛法本从方寸起，逢人刚道自西来。

叶茵　次抚松韵
    昂藏苍髯翁，违世号独立。
    女萝千丈丝，依倚忘岌岌。
    有客卢疏阴，感慨百世人。
    不悟女萝泉，甘为女萝亲。
    猗欤山下兰，清芬传楚泽。
    野蔓不可干，此道何曾息。

叶茵　次赋顺适堂韵
    万卷藏书抵万金，翛然轩宇绝尘侵。
    顺时不作荣枯想，适意元无胜负心。
    蒲石疏帘真道院，柏香净几小丛林。
    四时剩有閒风月，醒裹寻题醉裹吟。

叶茵　次林和靖先生梅韵
    世上群芳未敢妍，独将春色占南园。
    生来清质十分瘦，肯受红尘一点昏。
    东阁诗成庆动兴，西湖仙去谩招魂。
    使须绿客陪花笑，句引幽香入酒尊。

叶茵　次潘紫岩虎丘韵
    潭深剑气鉮，树瘦岚山薄。
    石坛古即今，藤花开又落。
    晋士已结庐，吴市犹舞鹤。
    沈吟发幽怀，人世舟藏壑。

叶茵　次七夕游松江韵
    谪仙歌洞庭，坡翁赋赤壁。
    逢时汗漫游，元不计何夕。
    慨慷睎英豪，老大谩凄恻。
    矧兹笠泽区，万顷混空碧。
    一苇纵所知，卧虹控秋色。
    云輟驾双星，银潢几经历。
    柳州乞巧文，我欲为已易。
    邂逅竹林贤，胸次小八极。
    气胜棋声高，量宽酒杯窄。
    载笑轻公侯，一閒抵金璧。
    多谢简斋孙，遗诗话平昔。
    二雏掖吾旁，对景亦自得。
    仿佛真率会，相与鄙肉食。
    驻睇芙蕖边，拟卜子云宅。
    清风继三高，名利焉能役。
    因夸江上人，有此坐中客。

叶茵　次守岁韵
    爆竹散千灾，从今事事谐。
    五辛空{饥右换殳}饤，六甲已安排。
    井贮屠苏药，庭辉榾柮柴。
    谩教添一岁，依旧好情怀。

叶茵　次孙花翁韵
    湖海几经年，论交岂偶然。
    坐间尊岛佛，客裹识城仙。
    解使狂心服，还羞懒腹使。
    拈来唐句法，玄入小乘禅。

叶茵　次台州巾子山任翻韵
    天留胜处占清凉，山挟波光薄我裳。
    看遍尘寰兴废事，竹阴千古一禅房。

叶茵　次王竹斋韵
    忘身忘世老方回，适处从教节物催。
    几日吟情为热恼，一天生意趁凉来。
    屋边花竹时时好，水外轩窗面面开。
    独有此君同此趣，百年事业两三杯。

叶茵　次吴菊潭八月十四夜韵二首
    来夕九秋半，月同心迹清。
    已知千里共，祗欠一分明。
    流水往来影，幽人今古情。
    撞钟先得句，尘世不须惊。

叶茵　次吴菊潭八月十四夜韵二首
    月过市无声，令人毛发清。
    连村三鼓急，隔水一灯明。
    琢句醉时语，簪花老后情。
    凭栏发长啸，不管卧龙惊。

叶茵　次禊帖韵
    梅花旧刻字将磨，勘辨其如病眼何。
    千载鼠须遗墨少，一时赝本误人多。
    肯将金谷序文比，因想山阴气候和。
    最喜孤居山下姥，慕名特特为烹鹅。

叶茵　次游法喜寺韵
    招提四百载，不与世劫俱。
    松陵拱空觉，柏香祠真如。
    时秋兆嫩凉，揖客登其庐。
    廓邃碑篆剥，阁迥钟声疏。
    中有白足侣，光现摩尼珠。
    勘问点头石，奔走观心孤。
    坐我六和堂，风回晴窗虚。
    棋枰迭胜负，哗音发酒余。
    饱分蔬笋供，似可山林居。
    同是百年客，得此一日娱。
    远社不复见，熟与斯不徒。
    松日簸斜影，麾儿呼移厨。
    驾流来鲈乡，野云黏菰蒲。
    客散渔火稀，冉冉吟篷孤。

叶茵　次游十洲之一亭韵
    抵掌论文酒易酣，岸巾风外鬓{上髟下监}鬺。
    十洲所有今之一，七步而成尔乃三。
    桥压平堤波卷绿。烟封远沚草舒蓝。
    閒边得侣评伴境，留与他时作美谈。

叶茵　次韵
    童去鹤归迟，青山皓首期。
    池塘圆草梦，家世受梅知。
    拂石和云卧，分鱼换米炊。
    人生裁足耳，舍子更其谁。

叶茵　次韵
    懒作千年调，偷閒得几回。
    吟坛元不峻，俗驾可曾来。
    藓碧墙阴合，榴红屋角开。
    枕肱真乐在，饮水当传杯。

叶茵　次韵
    世间何事不可楼，莫为何楼苦苦愁。
    贵客五更驰宝勒，海翁终日对沙鸥。

叶茵　次韵
    举世一枰棋，谁能著著奇。
    懒皆安乐法，醉即太平时。
    梅雨飞不断，茶烟凝欲垂。
    吟诗为无事，多事又因诗。

叶茵　次韵
    看月过天中，贪幽臭味同。
    竹光延野碧，灯影染窗红。
    听客谈时务，呼儿诵国风。
    还思浮世事，到底是匆匆。

叶茵　次韵
    时清叹陆沈，楚泽伴渔吟。
    探索圣贤语，发明天地心。
    无机棋少著，有趣树多阴。
    坐上皆知已，赓酬夜向深。

叶茵　次韵
    生涯老巾衾，清处更清吟。
    旧事即新梦，今人非古心。
    意行双谢屐，道在一陶琴。
    谁解无各利，其中有浅深。

叶茵　次韵
    枯坐如僧欠钵单，年来梦不赴槐安。
    稀行种竹容风入，大字钞书就月看。
    为有故人同冷淡，非干明主弃孤寒。
    因閒悟得家山趣，堪笑世间知路难。

叶茵　次韵
    疏窗小博山，窗外鸟关关。
    占得江湖隐，佐成天地閒。
    檐牙丛簊碧，墙隙两鸠斑。
    痴坐不知晚，渔篷卷钓还。

叶茵　次韵
    鬓边惊雪点，腰下欠金围。
    已绝功名想，甘为耕钓归。
    浮生醒亦醉，往事是耶非。
    独有楼前景，年年霞鹜飞。

叶茵　次韵
    燕入虚檐教子飞，风帘不卷和新诗。
    绿阴满迳晴蜓小，正是梅黄欲雨时。

叶茵　次韵
    竹满园林水满沟，幽深地位度春秋。
    坐中不可无侯喜，歌处何须有莫愁。
    别墅帘栊风飐燕，远村笞笠雨耕牛。
    老来应物犹强健，多少壮年成梦休。

叶茵　次韵二首
    几载江湖兄弟心，老夫吟了听君吟。
    休论聚散时难易，要识推敲意浅深。
    书静床头便竹简，风清墙角度松琴。
    山灵应是驰山檄，知向孤山何处寻。

叶茵　次韵二首
    过墙新竹粉痕黏，蛙闹池塘燕掠檐。
    自喜江乡成懒散，从教世界要庄严。
    稻秧井井畦千纬，荷叶田田水一奁。
    心事太平风物好，与人无爱亦无嫌。

叶茵　次韵二首
    难把来笺向后黏，载持珠玉傍风檐。
    吟根此性辞平易，学本於经意简严。
    未逊弥明联石鼎，还嗤韩渥赋香奁。
    阳春政不容人和，自听巴音亦自嫌。

叶茵　次韵二首
    古貌如君更古心，舣舟来伴故人吟。
    十分酒醉忧时切，一点灯昏语夜深。
    半似画图经雨壁，不成宫徽乱风琴。
    个中好办栽梅计，胜友从教载月寻。

叶茵　次韵蚀韵
    起来搔首夜如何，瞥见虾蟆影裹过。
    幸自十分悬素魄，岂应一息驻妖魔。
    光清於水尘难滓，色白如圭玷可磨。
    休诵玉川艰险句，终篇比兴为元和。

叶茵　次中秋不见月韵
    五分秋色到银河，应是蟾蜍浴细波。
    握手相期千里共，举头无柰片云何。
    愁边幸自逢欢伯，清处何须著豽娥。
    未可来宵倦游赏，光辉依旧向人多。

叶茵　翠波
    萧疏拂行云，清阴笼远汀。
    水色元无色，相逢眼自青。

叶茵　村居
    数舍茅茨簇水涯，傍檐一树早梅花。
    年丰便觉村居好，竹裹新添卖酒家。

叶茵　存方寸地
    客问燕山地，燕山地不多。
    祗因解培植，桂子绿婆娑。

叶茵　打坐
    一卷黄庭日未移，跏趺坐处篆香迟。
    儿曹问我新官职，顺适堂中老住持。

叶茵　道院
    园林悭十亩，天赐老生涯。
    雪境吟终夜，春时醉一家。
    篱疏簪菊种，石古络藤花。
    莫有同盟者，多煎谷雨茶。

叶茵　道院
    菰蒲卫竹居，适意在江湖。
    富贵诸公有，清閒举世无。
    四时盘谷序，一景辋川图。
    何处无芳草，堪嗟楚大夫。

叶茵　道院偶成
    把茅为屋竹为城，柏子香销道气生。
    九十春光花一片，万千心事雨三更。
    连村鼍鼓相高下，断浦渔灯半灭明。
    闭户和衣寻小榻，梦回犹听读书声。

叶茵　道院偶成二首
    水生远岸折蒲芽，春色髒髒染物华。
    伎{作右换养}一诗安老草，眵昏两眼眩空花。
    楼分古柳烟光薄，桥倚青帘日影斜。
    此药未知谁可共，隔篱独许钓鱼家。

叶茵　道院偶成二首
    柳长柔丝青草芽，随时委化答年华。
    呼来便了能酤酒，抱去添丁共看花。
    忧世中宵心耿耿，题春半壁字斜斜。
    江湖风月今犹昔，能学龟蒙有几家。

叶茵　读钓台集
    万仞山头放一丝，争吟好句记当时。
    能诗若不能垂钓，祗恐先生不受诗。

叶茵　读梅扫村诗
    雪村吟有稿，名峻斗牛低。
    声调唐之上，精神江以西。
    爱君忧国意，临水傍山题。
    何代无风雅，人心自鹜鸡。

叶茵　读骚
    举世昏昏醉未醒，独醒寂萤楚江滨。
    后人爱把离骚读，不道离蚤误后人。

叶茵　多景楼
    北望中原惨莫烟，楼头风物故依然。
    后人拍得阑干碎，往日轻教眼界偏。
    水撼金焦声亦怒，云连楚泗势犹全。
