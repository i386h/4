<!-- { "loadSidebar": true } -->
    蜃楼百尺耸沧海，雁字一行书绛霄。
    虚飘飘，北人生命犹坚牢。

黄庭坚　徐孺子祠堂
    乔木幽人三亩宅，生刍一束向谁论。
    藤萝得意干云日，箫鼓何心进酒樽。
    白屋可能无孺子，黄堂不是欠陈蕃。
    古人冷淡今人笑，湖水年年到旧痕。

黄庭坚　宣九家赋雪
    都城穷腊月半破，晚来雪云应朝课。
    虚檐稍闻飘瓦声，六花连空若推堕。
    翩翩恐逐歌吹来，皎皎不受尘泥涴。
    试寻高处望双阙，佳气葱葱寒贴妥。
    遥知万马驾紫宸，把烛天街听宫鏁。
    吾人岂解占丰年，但喜酒樽宜附火。
    石鼎香浮北焙茶，洪炉壳爆宣城果。
    陆珍海异厌下箸，别索百种烦烹和。
    仆奴睥睨费呼叱，主人爱客无不可。
    凭向江船问子猷，山阴夜醉何如我。
    北邻长吉最能诗，怯寒正想重裘坐。
    故遣长须屡送来，犹得王孙嘲饭颗。

黄庭坚　薛乐道自南阳来入都留宿会饮作诗饯行
    薛侯本贵胄，射策一矢中。
    金兰托平生，瓜葛比诸从。
    数面尚成亲，况乃居连栋。
    交游及父子，讲学连伯仲。
    奴人通使令，孩稚接戏弄。
    相怜负米勤，同力采兰供。
    每持君家书，平安觑款缝。
    秦人与吾炙，忧乐一体共。
    释之廷尉曹，微过成系讼。
    从此张长公，不肯为时用。
    丘阿无梧桐，曲直不在凤。
    生涯谷口耕，世事邯郸梦。
    自君抱忧端，酒椀未忍齧。
    高秋自南归，意气稍宽纵。
    黄花尚满篱，白蚁方浮瓮。
    私言助燕喜，且莫戒辎重。
    霜风猎帷幕，银烛吐蟚蝬。
    密坐幸颇欢，剧饮宁辞痛。
    疏钟鸣晓撞，小雨作寒靪。
    厩马萧萧鸣，征人稍稍动。
    九衢槐柳中，纵缓青丝鞚。
    朱楼豪士集，红袖清歌送。
    河鲤献鱠材，江橙解包贡。
    蟹擘鹅子黄，酒倾琥珀冻。
    举觞遥酌我，发嚏知见颂。
    行行鞭箠倦，短句烦屡讽。

黄庭坚　学许氏说文赠诸弟
    六书章句苦支离，非复黄神太古时。
    鸟迹虫纹皆有法，犹胜双陆伴儿嬉。

黄庭坚　学元翁作女儿浦口诗
    五老峰前万顷江，女儿浦口鸳鸯双。
    惊飞何处沙上宿，夜雨钓船灯照窗。

黄庭坚　雪後登南禅茅亭简张仲谋二首
    雪後凭高望洛都，万峰遮眼白模糊。
    相将阆苑楼台上，展尽山阴水墨图。

黄庭坚　雪後登南禅茅亭简张仲谋二首
    风入村墟摇酒旆，云埋行径罢樵苏。
    狐裘年少宜追猎，正有饥鹰待一呼。

黄庭坚　雪中连日行役戏书简同僚
    简书催出似驱鸡，闻道饥寒满屋啼。
    炙背巿眠榾柮火，嚼冰晨饭萨波虀。
    风如利剑穿狐腋，雪似流沙饮马蹄。
    官小责轻聊自慰，犹胜擐甲去征西。

黄庭坚　浔阳江口阻风三日
    枯桑最知天风高，旅人更觉时序迫。
    去年解官出北门，犹缆江船依贾客。
    狙公七芧富贵天，喜四怒三俱可怜。
    湖口县前教战鼓，声到浔阳渡头船。

黄庭坚　压沙寺梨花
    压沙寺後千株雪，长乐坊前十里香。
    寄语春风莫吹尽，夜深留与雪争光。

黄庭坚　延寿寺见红药小魏扬州号为醉西施
    醉红如堕珥，奈此恼人香。
    政尔无言笑，未应吴国亡。

黄庭坚　延寿寺僧小轩极萧洒予为名曰林乐取庄生所谓林乐而无形者并为赋诗
    积雨灵香润，晚风红药翻。
    盥手散经帙，烹茶洗睡昏。
    野僧甚淳古，养拙贲邱园。
    风怀交四境，蓬藋底百椽。
    山林皋壤欤，可为知音言。
    而我与人乐，因之名此轩。
    孟夏妪万物，正昼晦郊原。
    隔墙见牛羊，定知春笋繁。
    俄顷倒干戈，水攻仰翻盆。
    地中鸣鼓角，百万薄悬门。
    部曲伏床下，少定未寒暄。
    疾雷将雨电，破柱取蛟蛍。
    我初未知尔，宴坐漱灵根。
    谅知岑寂地，竟可安元元。

黄庭坚　岩下放言五首之博山台
    石蕴璵璠，山得其来之泽。
    木无牺象，天开不材之祥。
    屹金炉之突兀，其山海之来翔。
    然以明哲之火，熏以忠信之香。
    俯仰一时，非智所及；付与万世，
    其存者长。

黄庭坚　岩下放言五首之池亭
    水嬉者游鱼，林乐者啼鸟。
    志士仁人观其大，薪翁笱妇利其小。
    有美一人，独燕居万物之表。

黄庭坚　岩下放言五首之钓台
    林居野处，而贯万事。
    花落鸟啼，而成四时。
    物有才德，水为官师。
    空明湛群木之影，搏击下诸峰之巘。
    游鱼静而知机，君子乐而忘归。

黄庭坚　岩下放言五首之冠鳌台
    石生涯于寒藤，藤聈造于崖树。
    鳌插翼而成鹏，隘六合而未翥。
    我来兮自东，攀桂枝兮容与。
    倚嵌岩兮顾同来，谓公等其皆去。

黄庭坚　岩下放言五首之灵椿台
    苍苔古木，相依涧壑之滨；
    黄葛女萝，自致风云之上。
    人就阴而息迹，鸟投暮而来归。
    水影林光，常相助发，
    溪声斧响，直下称提。

黄庭坚　颜阖
    颜阖无事人，躬耕自衣食。
    翩翩鲁公子，要我从事役。
    轺轩来在门，驷马先拱璧。
    出门应使者，陇上不谋国。
    心知误将命，非敢惮行役。
    使人返锡命，户庭空履迹。
    中随卫侯书，起作太子客。
    谁能明吾心，君子蘧伯玉。

黄庭坚　颜徒贫乐斋二首
    衡门低首过，环堵容膝坐。
    四旁无给侍，百衲自缠裹。
    论事直如弦，观书曲肱卧。
    饥来或乞食，有道无不可。

黄庭坚　颜徒贫乐斋二首
    小山作友朋，义重子舆桑。
    香草当姬妾，不须珠翠妆。
    鸟乌窥冻砚，星月入幽房。
    儿报无炊米，浩歌绕屋梁。

黄庭坚　演雅
    桑蚕作茧自缠裹，蛛蝥结网工遮逻。
    燕无居舍经始忙，蝶为风光勾引破。
    老鷌衔石宿水饮，穉蜂趋衙供蜜课。
    鹊传吉语安得闲，鸡催晨兴不敢卧。
    气陵千里蝇附骥，枉过一生蚁旋磨。
    虱闻汤沸尚血食，雀喜宫成自相贺。
    晴天振羽乐蜉蝣，空穴祝儿成蜾蠃。
    蛣蜣转丸贱苏合，飞蛾赴烛甘死祸。
    井边蠹李螬苦肥，枝头饮露蝉常饿。
    天蝼伏隙录人语，射工含沙须影过。
    训狐啄屋真行怪，衐蛸报喜太多可。
    鸬鹚密伺鱼虾便，白鹭不禁尘土涴。
    络纬何尝省机织，布谷未应勤种播。
    五技鼯鼠笑鸠拙，百足马蚿怜跛鳖。
    老蚌胎中珠是贼，醯鸡瓮里天几大。
    螳螂当辙恃长臂，熠燿宵行矜照火。
    提壶犹能劝沽酒，黄口只知贪饭颗。
    伯劳饶舌世不问，鹦鹉才言便关鏁。
    春蛙夏蜩更嘈杂，土蚓壁蟫何碎琐。
    江南野水碧于天，中有白欧闲似我。

黄庭坚　杨凝式行书
    俗书只识兰亭面，欲换凡骨无金丹。
    谁知落阳杨风子，下笔便到乌丝阑。

黄庭坚　杨朴墓
    三尺孤坟一布衣，人言无复似当时。
    千秋万岁还来此，月笛烟莎世不知。

黄庭坚　仰山简和尚真赞
    不戒而六和恭敬，不禅而十方清净。
    不学而文理井井，不吏而施於有政。
    寿八十余，阅人三世。
    孝於塔库，勤力勤礼。
    百室崇成，檀者亹亹。
    齐始如终，薪穷於指。
    耋老而精明，丰肉而神清。
    和同而不浊，退屈而不陵。
    是谓大雅之士，惜乎其不发诸朝庭。

黄庭坚　养斗鸡
    峥嵘已介季氏甲，更以黄金饰两戈。
    虽有英心甘斗死，其如纪渻木鸡何。

黄庭坚　药名诗奉送杨十三子问省亲清江
    杨侯济北使君子，幕府从容理文史。
    府中无事吏早休，陟厘秋兔写银勾。
    驼峰桂蠹樽酒绿，樗蒲黄昏唤烧烛。
    天南星移醉不归，爱君清如寒水玉。
    葳蕤韭荠煮饼香，别筵君当归故乡。
    诸公为子空青眼，天门东边虚荐章。
    为言同列当推毂，岂有妒妇反专房。
    射工含沙幸人过，水章独摇能腐肠。
    山风轰轰虎须怒，千金之子戒垂堂。
    寿亲颊如木丹色，胡麻炊饭玉为浆。
    婆娑石上舞林影，付与一世专雌黄。
    寂寥吾意立奴会，可忍冬花不尽觞。
    春阴满地肤生粟，琵琶催醉喧啄木。
    艳歌惊落梁上尘，桃叶桃根断肠曲。
    高帆驾天冲水花，湾头东风转柁牙。
    飞廉吹尽别时雨，江愁新月夜明沙。

黄庭坚　夜发分宁寄杜涧叟
    阳关一曲水东流，灯火旌阳一钓舟。
    我自只如常日醉，满川风月替人愁。

黄庭坚　夜观蜀志
    盖世英雄不自知，暮年初志各参差。
    南阳陇底卧龙日，北固樽前失者时。
    霸主三分割天下，宗臣十倍胜曹丕。
    寒炉夜发尘书读，似覆输筹一局棋。

黄庭坚　夜闻邻舟崔家儿歌
    半夜闻歌客寝惊，空余缥缈渡江声。
    湘妃舞罢波纹冷，月欲衔山天未明。

黄庭坚　一夕风雨花药都尽唯有豨莶一丛濯濯得意戏题
    红药山丹逐晓风，春荣分到豨莶丛。
    朱颜颇欲辞镜去，煮叶掘根傥见功。

黄庭坚　宜阳别元明用觞字韵
    霜须八十期同老，酌我仙人九酝觞。
    明月湾头松老大，永思堂下草荒凉。
    千林风雨莺求友，万里云天雁断行。
    别夜不眠听鼠啮，非关春茗搅枯肠。

黄庭坚　姨母李夫人墨竹二首
    深闺静几试笔墨，白头腕中百斛力。
