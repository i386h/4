<!-- { "loadSidebar": true } -->
    傥谐一大事，归来卧蓬荜。
    此老吾所闻，机用飞霹雳。
    高提倚天剑，万里无行迹。
    师欲婴其锋，意气真绝出。
    巫峡柁声转，湘江帆影急。
    行矣毋滞淫，坐夏犹可及。
    寄语花药市，为我留一席。

王灼　送祖道师赴长江
    山林与城市，何地非隐沦。
    子意亦易败，径投寂寞滨。
    楞严有奥章，诗为识者陈。
    归思落烟艇，尚及秋风新。

王灼　送祖月上人
    月公别我浮三峡，欲往南中求大法。
    此行初为梅州老，过岭障烟恐难狎，
    挂帆胜指古鄱阳，骥子凤鷕亦称甲。
    十年故人我尚记，平视诸方气尝压，
    玉剑无声血千里，肯就铜盘后先歃。
    相从学道须究竟，半字落耳汗沾洽。
    宗师语言岂不佳，世间传写空盈夹。
    归来趺坐举其要，莫话衡庐与苕霅。

王灼　宿崇德祠下望青城诸山
    昔年来就学，颇熟青城面。
    虽无寻山分，犹喜旦暮见。
    违去八寒暑，梦想无时休。
    谁意俗士驾，复作山不游。
    晚云蔽高峰，怅望久拄颊。
    山灵岂猜我，未许相投接。
    晨兴云散尽，秀色矗亭亭。
    还如故人眼，不改旧时青。
    愧非自由身，又复尘中去。
    他日访麻姑。问讯山头路。

王灼　宿毗沙院诸友相送
    出门风喧号，半道雨飘洒。
    行役已堪厌，投宿小兰若。
    葱笼林樾中，一径仅容马。
    古屋数十橼，佛事走村社。
    王赵两故人，清诗壁间写。
    读遍已曛黑，尚有相送者。
    见可逞雄辩，譫譫欲唇哆。
    伯威弄长笛，哀音振原野。
    子仁喜捷敏，德常号醇雅。
    来共一夕寒，樽酒肯屡把。
    明朝定西去，山路泥没踝。
    此地当迴首，想见烟苒惹。
    平生受性僻，所至徒侣寡。
    因诗记离忧，踟蹰孤灯下。

王灼　题樊氏楼壁
    老秋气已严，今日稍晴和。
    登君楼西翼，相对一酣歌。
    边烽照仙关，大将方枕戈。
    吾侪无志用，心慑鬓先皤。
    强促半樽绿，各自争岌峨。
    月影渐仿佛，西山爽气多。
    坐兴儿女念，欲往山之阿。
    诸君祈努力，吾亦假馀波。

王灼　题范季实秋山纵目图
    江天物态两凭陵，借与悬岸倚瘦藤。
    又作吴中十年梦，胥山绝顶望西兴。

王灼　题冯申之所藏徐皋鱼
    菱叶萍花点水面，水净如空到底见。
    大鱼独行示闲暇，小鱼群嬉夸敏健。
    画工定自知鱼乐，掉尾扬鳍固多变。
    犹胜图写吴王鱠，戕灭众命供一馔。
    南唐徐白称绝笔，皋实同姓最后出。
    三幅挂我素壁间，恍然又作江湖客。
    吾闻神物久当化，烦君谨护风雨夕。
    一声霹雳飞上天，回视丹青了无迹。

王灼　题何朝申所藏赵邈卓馋虎图
    何日老於菟，失脚来空山。
    山中无所食，瘦骨见孱颜。
    舐掌鼓饿舌，始信择肉艰。
    姑求一饱计，未肯藏榛菅。
    车师有深趣，粉墨不可删。
    兽心察凶毒，人事戎防闲。
    编须固莫敢，强弓亦徒弯。
    吾命傥足惜，斜阳掩柴关。

王灼　题李伯时渭城送客图用知几韵
    龙眠幻出摩诘句，想见落笔怀抱空。
    只有古今情不尽，渭城杨柳几春风。

王灼　题满公所作阴壑生虚籁
    积雾琐空岩，寒飚振疏木。
    游子勿言归，山程太幽独。

王灼　题满公所作月林散清影
    暝色兼荒远，初分浦淑烟。
    应知汉江佩，月竹斗娟娟。

王灼　题南禅方丈壁
    南金楚璞何施为，出门即取厚利归。
    古来乃有金玉士，抱冤硉兀人不知。
    君不见吕侯大狩夸凌铄，车前打折麒麟角。
    径须归去来，一丘与一壑。

王灼　题荣首座巴东三峡图
    白帝城高鼓角罢，巫娥庙冷云雨空。
    只知楚塞明双眼，不觉神游尺素中。

王灼　题十二溪女图
    霞佩缀仙班，春风拥髻鬟。
    应无世间梦，怅望碧溪湾。

王灼　题王逸竹溪钓艇图二绝
    断岸竹如云，翠色落寒濑。
    艇子何处归，应转烟林外。

王灼　题五逸竹溪钓艇图二绝
    塘影抱林光，樵风接溪浪。
    最爱笋蕨时，恰是河豚上。

王灼　题游昭画牛四图
    晴昫布阴来灌木，村童地坐弄鹹鹆。
    老牸食丰草，侧身顾其犊。
    鸟踙踙，朱逐逐，
    无人见此春波绿。

王灼　题游昭画牛四图
    游丝如许长，翠影落横塘。
    吴牛最畏暑，赖此五月凉。
    想见下饮时，不念刍菽香。
    摇荡水生痕，凌乱日浮光。
    可惜莲与蒲，勿涉水中央。

王灼　题游昭画牛四图
    山平皋垅低，秋深云雨晦。
    牧人荷蓑笠，匍伏在牛背。
    穉牛先跳逸，两牛追不及。
    安得青天出白日，重来缓驱莫相失。

王灼　题游昭画牛四图
    云蔽天，雪欺树。
    山径之蹊断来去，飞花扑面朔风吼。
    儿把牛索藏袖，拥鼻冲过缩其脰。
    茅芦咫尺且忍寒，儿归附火牛系栏。

王灼　题云月图
    万里峨眉夜夜月，千秋巫峡朝朝云。
    诗句丹青共摹写，笔端三昧要平分。

王灼　题云月图
    菩萨岩前净满月，神女峰上光明云。
    吾人肺腑中流出，诗句丹青无半分。

王灼　题昭君图
    朔风吹鬓影，犹抱琵琶立。
    胡儿在何许，边头羽书急。

王灼　题赵德修所藏孙太古尹喜传道图
    大柏森森护盘石，老聃踞坐三人立。
    盛德之容本和豫，漠然不应岂真实。
    曏者隐奥九九篇，才示指画意已传。
    细看尹喜磬折处，金篦刮膜见全天。
    侍帝二子来何许，无乃徐甲庚桑楚。
    注目拱手气不吐，画师笔端更解语。
    函谷关废河水黄，授经台倾陇草荒。
    一幅东绢吾无用，要遂青牛归帝乡。

王灼　题政黄牛出山图
    眼明双白鹭，身隐一黄牛。
    玉辔章台陌，可怜供百忧。

王灼　题政黄牛出山图
    
    桥边路欲迷，林外山犹见。
    长歌扣牛角，不读项羽传。

王灼　同谊夫国才饯季然于普门院取壁间五字诗各探一句为韵赋五诗某得共
    投分前日欢，怆别古人重。
    相望一千里，独许明月共。

王灼　同谊夫国才饯季然于普门院取壁间五字诗各探一句为韵赋五诗某得共
    满酌青慈杯，醉卧白石枕。
    借予骊驹曲，侑我河朔饮。

王灼　同谊夫国才饯季然于普门院取壁间五字诗各探一句为韵赋五诗某得共
    暑途劝加餐，养成摩天翮。
    中车宝带黄，小队油幢碧。

王灼　同谊夫国才饯季然于普门院取壁间五字诗各探一句为韵赋五诗某得共
    尘榻为子下，柴扉为子开。
    从今断还往，一室长莓苔。

王灼　同谊夫国才饯季然于普门院取壁间五字诗各探一句为韵赋五诗某得共
    来时金兰集，去日风雨散。
    别语慎勿忘，短书寄泽畔。

王灼　铜马歌
    君不见武皇逸志凌九垓，追风蹑影思龙媒。
    鲁班门外立铜马，天厩万匹皆尘埃。
    又不见伏波将军破交贼，归来殿前献马式。
    据鞍习气殊未衰，想见老子真矍铄。
    两京翻覆知几秋，只有山河供客愁。
    孤烟落日蚕丛国，出此神物于荒丘。
    千年黄坏谁作主，犹把归心泣风雨。
    但恐一朝去无踪，有似丰城宝剑化双龙。

王灼　投秦大师
    三径荒芜钓艇闲，中兴冠盖拟跻攀。
    有文灵敏过金闺彦，无籍堪联玉笋班。
    断遣乡愁归鱼酒，安排客服上吴山。
    相门宾帟多珠履，自笔风埃蹭蹬间。

王灼　投秦大师
    相府潭潭接斗魁，门披戟带绝纤埃。
    小山丛桂何由识，东阁长裾许暂陪。
    绕木驚乌栖未定，恋轩疲马望重来。
    丁恩有胆大如斗，造化炉中肯铸回。

王灼　投秦太师
    双龙阙下五云新，喜见天元第一春。
    邻使来输朝会玉，儒宫望拜属车尘。
    囊空赤白闲边将，雨足公私快野人。
    浑是升平好时节，谁将盛事勒苍珉。

王灼　投秦太师
    今代堂堂有魏公，十方三际指挥中。
    勋名已恨古人隘，歌咏端知守笔穷。
    还第文饶槐蔽日，赌棋安石马嘶风。
    此时谁作登门客，看吐经纶气似虹。

王灼　王氏碧鸡园六咏　层兰
    仙翁有兰癖，肆意搜林坰。
    负墙累为台，移此万紫青。
    九畹与九层，异世皆可铭。
    收拾众妙香，逍遥醉魄醒。
    孤几光风度，开帘皎月停。
    门前勿通客，翁续离骚经。

王灼　王氏碧鸡园六咏　钝庵
    俗子如锥利，达士如椎钝。
    乘除付造物，多智反自困。
    君看庵中翁，漫浪出方寸。
    卧听松声老，行触兰芳嫩。
    谋身固未快，事过了无恨。
    今人岂办此，劝翁惧勿论。

王灼　王氏碧鸡园六咏　鉴泉
    分来何处泉，注此团栾池。
    有如大圆鉴，玉匣初开时。
    莹然绝纤埃，万象见亭氂。
    主人湖海士，曳杖日娱嬉。
    应照两侍女，新妆弄妍姿。
    亦复照主人，鬓发白丝丝。

王灼　王氏碧鸡园六咏　凉榭
    窈窈林影深，澹澹波光冷。
    异哉浊恶世，有此清凉境。
    侧身朱栏上，风烟得几顷。
    啸声出奇响，疑在苏门岭。
    荷气递遥馥，如窥太华井。
    要须从翁游，岸巾闲日永。

王灼　王氏碧鸡园六咏　露香亭
    北渚一帝子，洛川一宓妃。
    池有十种莲，平生所见稀。
