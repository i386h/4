<!-- { "loadSidebar": true } -->
    云有北阴神帝庭，太阴黑簿囚鬼灵。
    自从仙都启岩扃，明霞流电飞阳晶。
    晖景下堕铄九冰，塞绝苦道升无形。
    至今台殿栖竛竮，隋圬唐垩留丹青。
    十仙怪奇溪女清，瑶池仙伏纷娉婷，
    琅環赴节锵欲鸣。
    我来秋暑如炊蒸，汗流呀气扶枯藤。
    摩挲众迹不暇评，聊记梗概知吾曾。

范成大　风月堂
    天风无边吹海月，景入溪山更奇绝。
    太守文章别乘贤，平生付与金杯滑。
    门阑我亦似彭宣，想闻横玉叫苍烟。
    读碑索句仍投辖，谁是扬州控鹤仙？

范成大　风止
    收尽狂飙卷尽云，一竿晴日晓光新。
    柳魂花魄都无恙，依旧商量作好春。

范成大　沣江渔舍
    狡窟空来四十年，沼江犹自少炊烟。
    茫茫旷土无人问，芦荻春深绿满川。

范成大　沣浦
    苇岸齐齐似碧城，江船罨岸逆风行。
    绿苹白芷俱憔悴，惟有蒌蒿满意生。

范成大　沣阳江
    顺流下沅江，溯流上沣浦。
    水深兰芷寒，漂摇惮风雨。
    采采不盈掬，何由寄远渚。
    洞庭浮天白，遐瞩莽吴楚。
    有怀独晤叹，橹声与人语。
    暮夜即维舟，苍茫定何许？

范成大　枫桥
    朱门白壁枕弯流，桃李无言满屋头。
    墙上浮图路傍堠，送人南北管离愁。

范成大　峰门岭遇雨，泊梁山
    穷乡谁与话悲酸，驻马看云强自宽。
    酒力无端妨宿病，诗情不浅任尘官。
    虎狼地僻炊烟晚，风雨天低夏木寒。
    行尽峰门千万丈，梁山鼓角报平安。

范成大　奉题胡宗伟推官揽秀堂
    城外屏峰云百叠，城里看云笏拄颊。
    山灵自与人争秀，明灭烟霏难应接。
    南邻范叔骨相寒，不如骑曹知爱山。
    晨霞傥可救枵腹，丐君分我入朝餐。

范成大　佛池口大风复泊
    碧苇无思连天生，青山有情终日横。
    风声汹怒木朝拔，川气流光珠夜明。
    谁能坐守白头浪，我欲往骑金背鲸。
    俯仰之间抚四海，可怜步步愁江程。

范成大　伏闻知府秘书欲取小杜桐庐诗语，以见花名堂。成大记东坡送郑户曹
    使君来暖东堂席，又见堂前花信息。
    小白犹封竹外枝，微黄已点眉间色。
    山城十月如春台，闻有细书天上来。
    说与横斜应早计，不须更待雪花催。

范成大　浮梁
    大滩石如林，小滩石如櫱。
    微生抛掷过，两桨砉将割。
    一滩复一滩，食顷经七八。
    崎岖幸脱免，已足凋鬓发。
    我家五湖船，镜面贴天阔。
    行迷勿浪远，归欤泛花月。

范成大　浮丘亭
    黟山郁律神仙宅，三十六峰雷雨隔。
    碧城栏槛偃双旌，笑挹浮丘为坐客。
    岩扉无锁昼长开，紫云明灭多楼台。
    云中仙驭参差是，肯为使君乘兴来。
    西昆巉绝不可至，东望蓬莱愁弱水。
    谁知芳草遍天涯，玉京只在珠帘底。
    他年麟阁上清空，却访旧游寻赤松。
    我亦从公负丹鼎，来斸砂床汲汤井。

范成大　浮湘行
    湘山中间湘水横，绿苹叶齐春涨生，
    盘涡泇泇去无声。吾乘桂舟泝中濡，
    扬波击汰双橹狞，辘轳引笮如牛鸣。
    篙师绝叫叠鼓轰，潜鱼跳奔乳猿惊。
    暖烟浮空书梦腾，山长水远天无情。
    吹箫拊瑟吊湘灵，水妃风御缤来迎，
    问客良苦远征行。昨者斧钺下青冥，
    命我尽护安南兵，岭海一视如王庭。
    布荡阳春濯腐腥，王事靡监来有程，
    匪躬之故惟尔甿。芳洲杜若空青青，
    九歌凄悲不可听，愿赓楚调归和平。

范成大　涪州江险不可泊，入黔江檥舟
    黄沙翻浪攻排亭，濆淖百尺呀成坑。
    坳洼眩转久乃平，一涡熨帖千涡生。
    篙师绝叫敺川灵，鸣铙飞渡如奔霆。
    水从岷来如浊泾，夜榜黔江聊濯缨，
    玻璃彻底镜面清。
    忽思短棹中流横，钓线随风浮月明。

范成大　福胜阁
    耬飞五级半空翔，指点楼栏说太皇。
    劫火不能侵愿力，岿然独似汉灵光。

范成大　府公录示和提干喜雨之作，辄次元韵
    雨挟潮痕涨具区，流渠决决绕幽居。
    荷锄日课都忘倦，抱瓮天机本不疏。
    且喜水平昌谷稻，莫教雷假介休车。
    老翁饱外还多事，更把林间种树书。

范成大　复以蟾砚归龚养正
    梦里何人歌式微，觉来石友在书帷。
    郑环信美非吾宝，赵璧犹全任汝归。
    渴水双蟾窥海阔，出云孤月照星稀。
    好将自草三千牍，莫与昆蜉作钓矶。

范成大　复用韵记昨日坐中剧谈及赵家琵琶之妙，呈王正之提刑二绝
    病来六结总龟藏，不用浓薰戒定香。
    花下酒边非我事，但余消瘦是东阳。
    
    
范成大　复用韵记昨日坐中剧谈及赵家琵琶之妙，呈王正之提刑二绝
    曹穆新声和者稀，如今妙手属天支。
    转关瀋索都传得，想见飞凰舞绿丝。

范成大　复自姑苏过宛陵，至邓步出陆
    浆家馈食槿为藩，酒市停骖竹庑门。
    红树亭亭栖晚照，黄茅杳杳被高原。
    饮溪有迹於菟过，掠草如飞朴渥翻。
    车轨如沟平地少，饱帆天镜忆江村。

范成大　复作耳鸣
    至音岂寂透希夷，珍重幽田为发挥。
    妙用何关新卷叶，圆通自有倒闻机。
    梦中鼓响生千偈，觉後舂声失百非。
    寄语爵阴吞贼道，玉床安稳坐朱衣。

范成大　复作耳鸣
    东极空歌下始青，西方宝纲奏韶英。
    不须路入兜玄国，自有音闻室筏城。
    牛蚁谁知床下斗，鸡蝇任向梦中鸣。
    如今却笑难陀种，无耳何劳强听声。

范成大　富顺杨商卿使君曏与余相别于泸之合江，渺然再会之期。後九年乃访
    合江县下初语离，共说再会知何时？
    寿栎堂前哄一笑，人生聚散真难料
    青灯话旧语未终，船头叠鼓帆争风。
    草草相逢复相送，直恐送迎皆梦中。
    昨闻亲上安边奏，玉阶从容移禁漏。
    天香怀袖左鱼符，归作双亲千岁寿。
    我今老病塘蒲衰，君归报政还复来。
    万里傥容明月共，更期後梦如今梦。

范成大　富阳
    不到江湖恰五年，歙山青绕屋头边。
    富春渡口明人眼，落日孤舟浪拍天。

范成大　覆盆
    三登三降冈始断，一步一休日欲斜。
    浊酒半瓶不得暖，覆盆有舖无浆家。

范成大　甘瓜
    夏肤粗已皴，秋蒂熟将脱。
    不辞抱蔓归，聊慰相如渴。

范成大　甘棠驿
    万里三年醉岭梅，东风刮地马头回。
    心劳政拙无遗爱，惭向甘棠驿里来。

范成大　甘雨应祈
    晚稻成苞未肯肥，鹁鸠啼晓雨来时。
    黄紬被冷初眠觉，先向芭蕉叶上知。

范成大　甘雨应祈
    数日虽蒙靉霂沾，浥尘终恨太廉纤。
    今朝健起巡檐看，恰似庐山看水帘。

范成大　赣州明府杨同年挽歌词
    拱璧温无类，深兰远自芳。
    清班孤玉笋，薄宦老铜章。
    传业麒麟子，承家鸿雁行。
    门阑自簪笏，吾独憾堂堂。

范成大　赣州明府杨同年挽歌词
    忆昔龙门化，曾容雁塔陪。
    逡巡九闰过，迢递一书来。
    未报错刀赠，惊传丹旐回。
    辰阳隔江渚，空些楚词哀。

范成大　羔羊斋小池两，涘木芙蓉盛开，有怀故园
    洞户掩秋深，画桥横晚静。
    嫋嫋芙蓉风，池光弄花影。
    怀我白鸥边，锦帐缭千顷。
    明河拍岸平，红绿染天镜。
    钓船无畔岸，收拾入簿领。
    墙籵束院落，寒窘令人瘿。

范成大　高淳道中
    路入高淳麦更深，草泥沾润马駸駸。
    雨归陇首云凝黛，日漏山腰石渗金。
    老柳不春花自蔓，古祠无壁树空阴。
    一箪定属前村店，衮衮炊烟起竹林。

范成大　高景庵读旧题有感
    莓苔风雨旧诗留，十七年前鬓未秋。
    岩桂拂云篁竹拱，树犹如此一搔头。

范成大　高景庵泉亭
    峰头挥手笑红尘，天入双眸洗翳昏。
    万里西风熟粳稻，白云堆里著黄云。

范成大　高景山夜归
    伊轧篮舆草露间，夜凉月暗走孱颜。
    忽逢陂水明如镜，照见沉沉倒景山。

范成大　高楼曲
    岁暮天涯客，黄昏蝙蝠飞。
    高楼人不到，小雨怯单衣。

范成大　公安渡江
    食罢雨方作，起行泥已深。
    伴愁多楚些，吟病独吴音。
    莫怨马蹄滑，须愁蚕事侵。
    梅黄时节是，未可决晴阴。

范成大　公辨用前韵见赠，复次韵
    先生笔力玉山鳌，气压明堂一柱蒿。
    雪碗涤毫词绝妙，朱弦缩瑟调弥高。
    心兵不起无三粲，坐客常多似四豪。
    喜有过从南北巷，苏兰薪桂瀹溪毛。

范成大　公辨再赠，复次韵
    书生活计极萧骚，爝火微明似束蒿。
    犬子地寒徒壁立，元龙身懒谩楼高。
    笔端未办夸三绝，酒里犹能扫二豪。
    又向诗坛蕲借一，强磨铅钝齿吹毛。

范成大　公退书怀
    昨者腾章奏发仓，今兹飞檄议驱蝗。
    四无告者仅一饱，七不堪中仍百忙。
    皦日自能临俯仰，浮云宁解制行藏　
    求田问舍亦何有，岁晚倦游思故乡。

范成大　恭州夜泊
    萆山硗确强田畴，村落熙然粟豆秋。
    翠竹江村非锦里，青溪夜月已渝州。
    小楼高下依盘石，弱缆西东战急流。
    入峡初程风物异，布裙跣妇总垂瘤。

范成大　姑恶
    姑恶妇所云，恐是妇偏辞。
    姑言妇恶未有之，妇言始恶未可知
    姑不恶，妇不死。
    与人作妇亦大难，已死人言尚如此！

范成大　古鼎作香炉
