<!-- { "loadSidebar": true } -->
    滩急不流人影去，饵丝摇飏荻花飞。

王閏　秋宫辞
    蝉噪凉生玉漏秋，梦回空忆到龙楼。
    妾身恨不如黄叶，得趁流泉出御沟。

王閏　秋日过京口
    晚风簌簌荻花飞，络纬声乾豆叶稀。
    水国易寒裘马健，织金添作海青衣。

王閏　秋深
    风露损衣据，秋深怀故庐。
    仆方谈夜梦，客至得家书。
    子黑石莲老，柿红霜叶疏。
    今年篱下菊，遥忆少人锄。

王閏　秋兴
    水影沉云冷碧天，自撑小艇摘湖莲。
    忽然吟得西风句，正在斜阳落雁边。

王閏　秋夜
    桂香吹老月中秋，人在西风雁过楼。
    半夜枕寒清梦断，银河影挂玉帘钩。

王閏　塞上曲
    黄云连白草，万里有无间。
    霜冷髑髅哭，天寒甲胄闲。
    马嘶经战地，雕认打围山。
    移戌腰金印，将军度玉关。

王閏　三潭印月
    草满咸平古屋基，梅花几度换横枝。
    黄昏若看一潭月，不出林逋两句诗。

王閏　山茶
    蜡包绿萼日才烘，放出千枝鹤顶红。
    待得雪晴春信透，翠云围绕锦屏风。

王閏　山居
    屋头藓树蜕鸣蛩，池上沟泉凿石通。
    香老蒲花春洞影，凉生槲叶午窗风。
    泥瓶开酒留樵客。簅笠穿云访药翁。
    虽是一贫清似水，定无徭役到山中。

王閏　山居即事
    选定唐诗手自编，醒时消遣醉时眠。
    家家云气山藏雨，处处蛙啼水满田。
    松树倒生临涧影，竹根斜挂过墙鞭。
    客来无可延清话，旋摘新茶瓦鼎煎。

王閏　山居即事
    闲居却笑俗人忙，又欲移门向野塘。
    午爨松脂粘斧腻，晓行云气湿衣凉。
    长生瑶草成丹药，万岁灵藤结紫香。
    林下知心时有月，黄昏相伴入藜床。

王閏　山中
    荣枯皆定数，枉作送穷吟。
    有色非真画，无腔是古琴。
    青松秦世事，黄菊晋人心。
    尘外烟萝客，相寻入远林。

王閏　山中即事
    落花流出石崖泉，疑是山中有隐仙。
    路隔深林看不见，斧樵声在碧云边。

王閏　山中述怀柬详议梅磵四弟
    春入青山伴白云，市朝新事不曾闻。
    心无利欲愁都散，路有仙凡悟便分。
    夜月蕉花秦世梦，寒烟草子宋时坟。
    抽丁不到空林客，自采枫香礼斗君。

王閏　涉世
    甘苦炎凉已遍经，少年磨洗晚年成。
    脚行险处人都错，心放宽时事自明。
    阅世兴衰天有眼，随时消长水无情。
    一身收拾归绳墨。才动千条万绪生。

王閏　深春
    夹泥花上燕巢边，翠箔桑空蚕又眠。
    天气才晴风候别，坐看盆藕出双钱。

王閏　深春
    燕子来时春又休，暖风吹绿上枝头。
    绣帘不隔茶醾月，香影无人自入楼。

王閏　时事
    羽书飞报南州捷，百万戎师尽转官。
    豪杰危中成事易，规模狭处济时难。
    云生杀气雕旗暗，风肃军声虎帐寒。
    何日山河□□□，□□□□旧衣冠。

王閏　寿光宫
    井气蒸云湿石栏，白头道士自烧丹。
    开门风带琴声出，一阵松花满醮坛。

王閏　书怀
    处世功名莫躁为，识时机变在防危。
    吉凶有数曾参易，胜负无心不着棋。
    事向直中多骨突，人于财上重交知。
    后车能悟前车覆，箴警何须座右碑。

王閏　暑夕三首
    草蚊声歇树鸣螀，碧汉无人夜气凉。
    起向翠炉更宿炭，一丝沉水有残香。

王閏　暑夕三首
    枕石云边睡一场，藓花泉洞碧松香。
    朱门正役风车苦，不识山中有此凉。

王閏　暑夕三首
    夜深月晒碧荷香，傍水亭台易得凉。
    更剪遮窗蕉叶去，放教山影入藤床。

王閏　蜀葵
    片片川罗湿露凉，染红才了染鹅黄。
    花根疑是忠臣骨，开出倾心向太阳。

王閏　述怀
    平生自笑拙经营，薄有泉田税犊耕。
    实地立身终是稳，权门炙手不为荣。
    孤山名以吟梅重，彭泽官因爱菊轻。
    尘世几人贪富贵，可怜头白竟无成。

王閏　述怀
    心如冰静已无波，劫世虚言莫问他。
    老眼易昏书字大，醉言难谨忤人多。
    山厨烟火烧红叶，水国衣裳制绿簑。
    浊富清贫分两路，高眠不管吏徵科。

王閏　水阁纳凉
    云碧纱厨水阁中，鸳鸯花冷枕玲珑。
    描金团扇无人用，一阵荷香一阵风。

王閏　水居
    飞鸥贴水水连天，一半青山一半烟。
    日暮潮回渔父醉，不知船阁浅沙边。

王閏　水乐洞
    一派宫商石壁中，此腔不与世人同。
    分明水府真韶乐，几换兴亡曲未终。

王閏　水仙
    银台香露洗金户，玉佩飘飘醉欲飞。
    想是龙宫春宴罢，凌波归早湿绡衣。

王閏　睡海棠
    费尽胭脂捻得成，杨妃醉后越娉婷。
    定应梦着三郎事，吹老春风不肯醒。

王閏　四皓
    安罢储宫便又回，商山高卧白云堆。
    刘家大家虽能定，也堕留侯计出来。

王閏　送默然上人归天台
    孤云不定心，持缽度寒林。
    野饭青蒲洁，秋程黄叶深。
    海风潮水发，山雨晓烟沉。
    归到石桥日，应看瀑布吟。

王閏　送友竹弟入京
    送君去作江湖客，我亦心飞逐海鸦。
    有竹有梅须歇舫，可诗可酒便为家。
    秦楼夜月听传曲，辇路春风看卖花。
    吊古须瞻岳王墓，留题好句入栖霞。

王閏　苏小小墓
    同心难结绣云长，红玉沉泥草亦香。
    娇魄年年寒食节，定应湖上作鸳鸯。

王閏　宿江上
    茫茫海树远生烟，推过篷窗对月眠。
    半夜橹声摇梦醒，趁潮多有渡江船。

王閏　宿青草渡
    夜深犹有去来船，长江倒影涵青天。
    鹤寒梦觉松梢月，流水残梅浸香雪。
    山翁呼儿沽酒归，独客有感未睡时。
    提剑起舞摇斗宿，醉里天风生两袖。

王閏　宿西湖上竺
    不收石上着残棋，山月无声鹤睡时。
    落叶打窗霜满屋，有僧吟得夜寒诗。

王閏　宿香严院
    地炉煨火柏枝香，借宿寒寮到上方。
    山近白云归古殿，风高黄叶响空廊。
    敲门僧踏梅花月，入夜猿啼枫树霜。
    梦醒不知窗日上，时闻经磬出松堂。

王閏　孙花翁墓
    词入秦楼唱至今，夜魂应共水仙吟。
    坟前几树桃花月，照得风流不死心。

王閏　踏雪寻梅
    探春绕遍玉阑干，香暗冰痕屐齿寒。
    怕有花头遭冻损，枝枝呵手掐来看。

王閏　题友人诗集
    学诗玄妙似参禅，又似凡人去学仙。
    吟得悟时皮骨换，一天风露响灵蝉。

王閏　铁塘江
    凉丝疏柳条，秋满石阑桥。
    吴越兴亡事，晨昏来去潮。
    云开天日近，水接海山遥。
    望到西陵渡，风帆影自飘。

王閏　晚春即事
    云气不分明，天阴忽又晴。
    喜凉溪鹊浴，知雨沼蛙呜。
    仙药黄精饭，斋蔬白蕈羹。
    惜春吟未就，闲踏落花行。

王閏　吴江旅思
    千丝杨柳拂征蓬，一望菱花漾晓风。
    人在画楼高处立，鹭鸶飞入水晶宫。

王閏　吴山旅楼秋望
    桂香风老鬓飕飕，添着湘罗小夹裘。
    烟锁亭台青嶂晓，露寒帘幕画堂秋。
    雁来花发芙蓉浦，燕去影疏杨柳楼。
    隔岸梧桐易憔悴，未霜叶落满河舟。

王閏　午睡
    枕书午睡正朦胧，云翠风凉透葛中。
    唤醒一床蝴蝶梦，虬鸦声在隔楼东。

王閏　西湖
    南北高峰叫杜鹃，斜阳浮翠断桥边。
    画船归处江湖梦，一半楼台杨柳烟。

王閏　西湖春晓
    金波滟滟日煇煇，绿树牵风晒柳丝。
    湖阔翠禽飞不过，浮荷叶上立多时。

王閏　西亭新暑
    水晶帘挂小池亭，茉莉花香酒易醒。
    日影不摇风力软，蟢丝绊落翠晴蜓。

王閏　惜别
    袂分鸳锦梦双残，一线啼痕枕未乾。
    门掩青灯人自去，杏花风起落花看。

王閏　惜春
    阑干曲曲柳阴阴，路积残红半指深。
    却谢多情双燕子，飞来飞去说春心。

王閏　溪村
    水路随山转，溪晴踏软沙。
    斜阳晒鱼网，疏竹露人家。
    行蟹上枯岸，饥禽衔落花。
    老翁分石坐，闲话到桑麻。

王閏　溪村即事二首
    村村绿树起青烟，隔岸行人叫渡船。
    昨夜不知何处雨，水推枯叶出溪边。

王閏　溪村即事二首
    春深水暖鳜鱼肥，腰筥山童采蕨归。
    一路蜜蜂声不断，刺花开遍野蔷薇。

王閏　溪村晚望
    宿路分行落照边，村藏深树远吹烟。
    天然诗句无人识，划记寒沙抄一篇。

王閏　喜凉
    吹笛何人在小楼，夜深不下玉帘钩。
    凉风敲落梧桐叶，片片飞来尽是秋。

王閏　仙源即事
    山花幽草自成春，深入仙源欲避秦。
    地僻不知南北事，相逢尽是种桃人。

王閏　仙源即事
    避世移家入乱山，松风杉雨打窗寒。
    床头一卷麻衣易，自点松明尽夜看。

王閏　仙源即事三首
    鼎沸秦汤满世间，恨无凉雨洗松关。
    道人识破先天易，又欲携包过别山。

王閏　仙源即事三首
    开试丹头采异方，归来洗药井中香。
    松花酒后黄精饭，卧看青山到夕阳。

王閏　仙源即事三首
    泥炉松火带烟青，汤沸轻潮响瓦瓶。
    坐睡醒来窗上月，梦魂疑在浙江亭。

王閏　咸阳
    劫灰飞出祖龙宫，六国强吞总是空。
    独有椒兰香不散，春风移过草花中。

王閏　谢靳石门道籾见访
    石门仙人云霞裳，飘飘飞佩来山房。
    松间看鹤不相见，灵风满路馥天香。

王閏　谢尹绿坡见访
