<!-- { "loadSidebar": true } -->
    此时合勒承认状，从古痴顽何不晓。

杨简　偶作
    曩疑先圣啬于言，可不明明细细传。
    今醒从前都错认，更加详后即纷然。

杨简　偶作
    夫子文章不可为，从心到口没参差。
    咄哉韩子休污我，却道诗葩与易奇。

杨简　偶作
    雪月风花总不知，雕奇镂巧学支离。
    四时多少閒光景，无个閒人领略伊。

杨简　偶作
    勿学唐人李杜痴，作诗虽作古人诗。
    世传李杜文章伯，问著关雎恐不知。

杨简　偶作
    诗痴正自不烦攻，只为英才辄堕中。
    今日已成风俗后，后生个个入樊笼。

杨简　偶作
    儒风一变至于道，此是尧夫未识儒。
    除却儒风如更有，将驴骑了复求驴。

杨简　偶作
    道心非动静，学者何难易。
    痴云欲扫除，迅霆无异拟。
    无妄而徵疾，勿药斯有喜。
    一轮秋月明，云为岂思虑。
    太极奚可图，可图非太极。
    矧复赘无极，哀哉可太息。
    何不观古圣，一一已默识。
    胡为复作图，交扰而曲屈。
    是孰知五行，五行皆妙质。
    不可离合论，浑浑体自一。
    安得孔子生，邪说俱荡涤。
    哀载复哀哉，太息复太息。

杨简　偶作
    当敬不敬谓之悖，当正不正谓之谀。
    是中适莫俱难著，意态微生已觉疏。

杨简　乾道抚琴有作
    萧萧指下生秋风，渐渐幽响飕寒空。
    月明夜气清入骨，何处仙佩摇丁东。
    野鹤惊起舞，流水噎复鸣。
    一唱三友谊意未已，幽幽话出太古情。
    龙吟虎啸遽神圣，千山万壑风雨晦。
    海涛震荡林木响，乱撒金盘冰雹碎。
    和气回春阳，缥缈孤鸾翔。
    三江五湖烟水阔，波声飋飋鸣渔榔。
    悲猿临涧欲渡不敢渡，但闻涧下萧飒松风长。
    閒云曳碧落，势去还回薄。
    神仙恍惚无定所，微吟似欲止所作。
    御风一笑归篷瀛，犹有余音绕寥廊。

杨简　庆元二年冬后圃蔬茎连理篱杨殊木同枝又蓏生连实东园杼亦并蒂一年
    兄弟和气与天通，连理蔬茎瑞郁葱。
    造化神机非远近，不当言异又言同。

杨简　上邓宪生辰
    维彼岷源，维深用长。
    是为大江，润泽南方。

杨简　上邓宪生辰
    维江之东，有贤使者。
    惠德似之，溥泽润下。

杨简　上邓宪生辰
    使者维何，有祖高密。
    云台第一，流芳泌泌。

杨简　上邓宪生辰
    有孙维良，秉德正方。
    天子曰于，寘彼周行。

杨简　上邓宪生辰
    古之遗直，亟辅予德。
    疾风戏草，岁寒松柏。

杨简　上邓宪生辰
    乃眷西顾，金节异之。
    礼乐光华，亦王近畿。

杨简　上邓宪生辰
    饮哉祥刑，克宽克明。
    民罹旱虐，焦劳发情。

杨简　上邓宪生辰
    民饥毋恐，惠泽方涌。
    适兼郡符，民有天宠。

杨简　上邓宪生辰
    首白蠲租，宽博其模。
    大公靡私，匪畏匪拘。

杨简　上邓宪生辰
    僵者起之，骨者肉之。
    知畿千万，父子母之。

杨简　上邓宪生辰
    洎阳为邑，罹旱则甚。
    故维私邑，蒙泽亦甚。

杨简　上邓宪生辰
    维公诞弥，端月维时，
    梦维熊羆。何以寿之，
    南山维基，大椿植之。
    毋祝毋祈，公自有之。
    某也作颂，于以敬之。

杨简　上耿泉生朝
    瞻彼云台，有寻其武。
    祝阿发迹，中兴元辅。

杨简　上耿泉生朝
    历世薮卜，有孙惟良。
    恺悌君子，之纪之纲。

杨简　上耿泉生朝
    柔亦不茹，刚亦不吐。
    有志而宽，夫谁敢侮。

杨简　上耿泉生朝
    天子曰于，亟来辅予。
    寘彼周行，为上大夫。

杨简　上耿泉生朝
    是司九府，爰总数路。
    爰究爰度，阜丰化布，
    国用是裕。

杨简　上耿泉生朝
    江左矜刑，狱平讼清。
    惟清惟明，民用以宁，
    奸宄亦懲。

杨简　上耿泉生朝
    乃抚徽人，惠绥千里。
    匪亟匪除，匪作匪异，
    而郡亦治。

杨简　上耿泉生朝
    泉课复艰，属任斯难。
    □□斧扆，节至累颁，
    公毋惮烦。

杨简　上耿泉生朝
    洎阳为邑，实惟所临。
    宽简虽至，威信亦深。
    敢不兢兢，治所赋金。
    以谨以程，以恪以忱。

杨简　上耿泉生朝
    惟公诞弥，良月惟时。
    地数盈成，梦维熊羆。
    何以寿之，南山维墓，
    松柏维滋。毋祝毋祈，
    公自有之。

杨简　石鱼楼
    多谢天工意已勤，四时换样示吾人。
    碧桃丹杏分明了，绿艾红榴次第陈。
    秋雁声中休卤莽，雪梅枝上莫因循。
    机关踏著元非彼，正是吾家固有身。

杨简　石鱼楼
    个里包坤更括乾，精神微动便纷然。
    桃红柳绿春无迹，鱼跃鸢飞妙不传。
    菱浪岂缘风衮衮，荷珠不为露涓涓。
    分明是了何言否，此事难容郑氏笺。

杨简　示叶元古
    元吉三更非鼓声，慈湖一夜听鹅鸣。
    是同是异难声说，何虑何思自混成。
    炉炭几番来暖热，天窗一点吐圆明。
    起来又睹无穷景，水槛澄光万里清。

杨简　侍象山先生游西湖舟中胥必先周元忠弈
    百里平湖十里堤，新芜苒苒绿齐齐。
    水晶宫里光风静，碧玉壶中远近迷。
    局外有棋输与我，口边得句岂须题。
    流莺却会幽人意，故向人间一两啼。

杨简　侍象山先生游西湖舟中胥必先周元忠弈
    浅红深翠绿高低，各出精神不肯齐。
    山色好时新雨沐，湖光远处淡烟迷。
    不知醉后无言句，逼近前来乞品题。
    我亦未能勤领略，只烦莺啭与乌啼。

杨简　寿倅生辰
    州家和气蔼新春，得所亲贤蔚豹文。
    天遣星辰为二屏，我将风月作三分。
    碧梧翠竹来华胄，岳凤溟鲲驾庆云。
    敬为同寅香一瓣，愿言臭味等炉薰。

杨简　寿倅生辰
    方饮屠苏庆岁元，五开历草又生贤。
    沈檀鬭品来樽底，梅竹交光闯水边。
    好把绯鱼追旧事，肯同螃蟹话当年。
    圣贤德业归方寸，稳取崇名上泼天。

杨简　寿赵泉使
    孕秀钟鼎庆源长，属近亲依日月光。
    弧矢影侵槐阴绿，熊羆梦入藕花香。
    诗书博雅今平献，政事精明古μμ张。
    九府本根关大体，故分华节到鄱阳。

杨简　寿赵泉使
    来迎父老喜相扶，才大能令惠爱孚。
    十道山川新约束，三楼风月旧规模。
    岩岩气貌逾嵩华，坦坦胸襟有典谟。
    仰止光华申善颂，何当敛版向庭趋。

杨简　送黄文叔侍郎赴三山
    某信人心即大道，
    先圣遗言兹可考。心之精神是谓圣，
    ˉ　告昭昭复皜皜。如何后学尚生疑，
    职由起意而支离。自此滥觞至滔襄，
    毋惑怀玉不自知。何思何虑心思灵，
    不识不知洞光明。意萌微动雪沾水，
    泯然无际澄且清。侍郎日用所自有，
    总是本原非左右。举而措之于三山，
    的然民仰如父母。鉴明水止烛丝百，
    变化云为奇复奇。斯妙可言不可思，
    矧可倾耳而听之。不作好恶生枝叶。

杨简　送章大著出守衡阳
    济济众贤俱，徐徐五马驱。
    中司亲雁序，南岳佩鱼符。
    吴楚从今异，参辰幸小殊。
    他时群玉聚，相与话踟蹰。

杨简　题华盖仙山院默斋
    渐渐疏钟动，幽深一径开。
    炎光隔林麓，清兴绕崔嵬。
    拟作临流赋，应须倩雨催。
    小窗宜挂起，且放竹风来。

杨简　题将作军器二监
    出入云从二监中，新来盘薄翠玲珑。
    饱观大景金景洞，唤作慈湖鬓雪翁。
    石怪山奇谁造化，鸢飞鱼跃我家风。
    只今笑语难闻见，灼与人心万古同。

杨简　题进月堂
    我有一轮月，不圆又不缺。
    更无昼与夜，光耀常洞彻。
    纵有蔀屋遮，亦莫之閒绝。
    将此之为烛，难作进退说。

杨简　湍水岩祷雨诗
    湍水龙潭古迹遗，不因老叟有谁知。
    乡人祷雨无灵日，云魃常羊尚在时。
    说与县家诚且信，去后潭所宿为期。
    回头甘泽苏枯槁，插种工夫未是迟。

杨简　湍水岩祷雨诗
    精祷何须到处临，只祈湍水沛甘霖。
    驱除旱魃无余事，感召灵神在寸忱。
    庭砌已酣行蚁战，山川能动老龙吟。
    当知一饱皆公赐，雷地何人无喜心。

杨简　熙光
    兢业初无蹊径，缉熙本有光明。
    自觉自知自信，何思何虑何营。
    镜里人情喜怒，空中云气纡萦。
    孔训于仁用力，箕畴王道平平。

杨简　喜雪次陈书韵
    帘垂不觉夜窗明，清晓从容如下平。
    推户忽惊琼作地，登楼笑指玉为就。
    暂停枰上犹贤弈，来作弦间太古声，
    甚念衣单尘甑者，毋令彼此有亏成。

杨简　夜蚊
    夜蚊告教一何奇，妙语都捐是与非。
    偏向耳旁呈雅奏，直来面上发深机。
    惜哉顽固终难入，多是聋迷听者希。
    费尽谆谆无领略，更烦明月到窗扉。

杨简　谒泰伯庙
    三以天下让，先圣谓至德。
    某也拜庙下，太息复太息。
    三辞不难知。泰伯无人识。

杨简　咏春
    日日看山不厌山，白云吞吐翠微间。
    静明光里无穷乐，只是令人下语难。

杨简　伤春
    准拟今春乐事浓，依然枉却一东风。
    年年不带看花眼，不是愁中即病中。

