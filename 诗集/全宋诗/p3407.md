<!-- { "loadSidebar": true } -->
    逼逼守遗戒，岂不在子孙。
    矧复学圣贤，遑恤后富贫。
    谁书百忍字，何不一笑温。
    我老悲古道，闻此摧肺肝。
    洗盏前致词，福善天匪悭。
    圣朝重揖逊，欲尧舜此民。
    请君大其门，车马行便蕃。
    长歌谪仙李，茂记文公韩。
    我诗聊复再，语拙意则真。
    此书君勿嗤，傥俟采诗官。

辛弃疾　诸葛元亮见和复用韵答之
    大儒学礼小儒诗，听取胪传夜控颐。
    事出肺肝人易见，道如饮食味难知。
    此生能著几緉屐，何处高悬一缕丝。
    却笑空山顽老子，年来堪受八风吹。

辛弃疾　醉书其壁
    颇觉参禅近有功，因空成色色成空。
    色空静处如何说，且坐清凉境界中。

辛弃疾　醉书其壁
    去年冠盖长安道，客里因循过了梅。
    今岁花开转多事，簿书丛里两三杯。

新父　翠蛟亭
    断崖卷银涛，拍岸雪相溅。
    去住本无心，曾向岷峨见。

新若通　广胜寺
    吾党登临兴，亭高眼更明。
    云深山断续，川阔路纵横。
    突兀娲皇塿，荒芜简子城。
    古来那可问，林外晚风生。

新喻宰　贺罗珊
    刑部二品尚书郎，匹马萧然返故乡。
    点检庭前新种柳，於今森列总成行。

信禅师　贻老僧
    俗胝知多少，庞眉拥毳袍。
    看经嫌字小，间事爱声高。
    暴日终无厌，登阶渐觉劳。
    自言曾少庄，游岳两三遭。

邢凯　上丞相平淮颂
    皇矣圣宋，立国以仁。
    兼爱南北，肤暨介鳞。
    蠢芘逆全，假义俫臣。
    给以餽餫，列之簪绅。
    鹰饱别剔，浸无忌惮。
    边臣戕贼，居民涂炭。
    据我监城，喻口植干。
    继逼海陵，恣为泮奂。
    玺书飞下，皇威赫然。
    声罪致讨，仇激普天。
    许之节铖，副以金钱。
    奋忠效命，谁不争先。
    粤有世臣，虏使元帅。
    罗致英才，虓将云会。
    贾勇摧锋，前无坚对。
    逆全授首，信阳城外。
    昔淮蔡惟断成功。至平泽潞，
    伐谋群雄。圣君贤相，
    视昔则同。山水阳膻，
    一洗而空。钜伏就不，
    殊方仰德。鲸波不惊，
    狼烟永息。男耕女桑，
    四民安职。玉烛即调，
    金穰可必。圣君贤相，
    益固本根。广求民瘼，
    博尽忠言。屏除贪吏，
    澄浴治源。狂谋不起，
    国势常尊。一介微官，
    尝玷策府。颂我君相，
    或占古语。於万斯年，
    受天之佑。锡公纯虾，
    眉寿何鲁。

邢凯　送杨司户
    德大拙於用，数奇真可怜。
    民曹清到骨，鸡肋受尊拳。
    谩失塞翁马，终不定子敬氈。
    桂林罗隽士，安称泛红莲。

邢凯　辛卯上是刑平寇歌
    陈公筹策子房采，衣绣持斧征南方。
    亲督貔貅效深入，悉孛狗鼠无留藏。
    二帅宣威既电击，群校贾勇争奋扬。
    束身来降三百寨，所余一二犹陆梁。
    平固恃险连百丈，僭拟官号熊与张。
    一朝骈首俱就缚，是谓擒贼无擒王。
    捷书夜至连清书，不闻传箭赤白囊。
    侵侵良民皆安堵，憧憧道路我行商。
    妖氛顿发卖刀剑，祥风初扇从耕桑。
    绍定四年调玉烛，薰蒸六合为金穰。
    第功行封指授醒，凌青逆紫将翱翔。
    元戎煌煌赐紫轴，裨将一一露龙光。
    振旅归来神螺冈，笳鼓竞飞声洋洋。
    橐弓载戢绿沈钥，旄头星灭汉道昌。
    雅宜饮至满池觞，细柳烟笼春书长。

邢梦臣　和赵阅道游海云山
    使旌驱近郭，民宴列芳池。
    洩洩春台上，沈沈暮海涯。
    鸿惊人宛转，电激骑追随。
    此会经年至，须防日似驰。

邢恕　朝阳岩绝句
    濯足临澄碧，和云卧石室。
    淅沥天风生，披襟当呼吸。

邢恕　朝阳岩绝句
    岩巅风雨落泉声，岩下江流见底清。
    夹岸松筠倒流影，炊烟渔父近寒城。

邢恕　酬魏少府侍直史馆
    丽藻高邓卫，专学美齐韩。
    容揄难有属，笔削少能干。

邢恕　独游偶题
    颓然一睡足，岩溜尚潺湲。
    面几郎山郭，寂无人世喧。

邢恕　华严岩
    一簇僧房路屈盘，不逾城郭到林峦。
    何人为假丹青手，写入轻绡挂壁看。

邢恕　将还河北留别尧夫先生
    先生抱道隐墙东，心迹兼忘出处通。
    圯下每惭知孺子，床前曾忆拜庞公。
    已将目击存微妙，直把神交寄始终。
    此日离违限南北，萧萧班马正依风。

邢恕　句
    云容山色争奇□，远水遥天共落晖。

邢恕　句
    随为楚西南，郡颇富山水。

邢恕　句
    涓水带西城，城高敞郡亭。

邢恕　句
    城隅楼榭与云平，城下溪流见底清。

邢恕　送程给事知越州
    稽山鉴水正宜秋，笑邻铜符下鷁舟。
    青琐夕郎传故事，鸿都仙客足风流。
    锦衣著去经乡国，茧纸翻成赋郡楼。
    祗恐汉廷须雅望。寇公难得隔年留。

邢恕　随州
    荆楚西南地，清明咫尺天。
    远山犹带雪，高柳已藏烟。

邢恕　题愚溪
    溪流贯清江，湍濑亘百里。
    龙蛇几盘纡，雷雨忽奔驶。
    石横渠状穿凿，怪力祖谁氏。
    突如见头角，虎豹或蹲峙。
    横杠互枝柱，小艇俄纷委。
    苹藻翳泓澄，松竹荫崖涘。
    两山束鸟道，侧岸数鱼尾。
    缭然闭深幽，梵字叠危址。
    锺呗杂滩声，亭台森水底。
    凭栏几游目，杖策时临履。
    酒杓间茶铛，棋枰延书晷。
    放怀得天倪，清啸谢尘滓。
    忽忘儿女缚，似接嬴秦子。
    顾予拙谋身，霜鬓飒垂耳。
    雅意在延龄，丹砂夙弃饵。
    焉得兹结庐，帐念远桑梓。

邢恕　游浯溪
    归舟一夜泊浯溪，晓雨丝丝不作泥。
    □石苍崖访遗刻，更磨苔藓为留题．

邢仙老　诗赠晚学李君
    虚皇天诏下仙家，不久星横借客槎。
    壁上风云三尺剑，林前龙虎一炉砂。
    行乘海屿千年鹤，坐折壶中四季花。
    为爱阴符问玄义，更随骊海入烟霞。

邢仙老　诗赠晚学李君
    久掩山斋看古经，但矜猿鹤事高情。
    炉中且喜丹砂死，岩下近闻朱草生。
    堪鄙尘寰驰妄理，莫教流俗听希声。
    清溪有路无人识，独弄沧浪一濯缨。

邢仙老　诗赠晚学李君
    诘曲川原几里深，偶寻岩壑在前林。
    长怀万古典坟乐，果称几年泉石心。
    将看道经延白日，偷收岩药化黄金。
    山中所访逍遥客，为报白云深处寻。

邢仙老　诗赠晚学李君
    人稀境尽绝尘埃，野客寻源或到来。
    怪石结成真洞府，乱山堆就假楼台。
    久穷至理难期老，独放真机学未该。
    得共山翁话虚寂，不妨岩下且徘徊。

邢仙老　诗赠晚学李君
    翠微堆里隐云烟，石缚藤萝小洞天。
    常篆丹符驱木魅，每呼山鬼汲溪泉。
    养成玉座千年石。煉过河车九转铅。
    记得潜虚真伴侣，出门争赠买山钱。

邢仙老　诗赠晚学李君
    秋景澄清物象希，山家沈寂俗难齐。
    常听岭瀑连云泻，时有林猿隔岫啼。
    月黑笈明灵武动，夜寒囊破蹇驴嘶。
    此身已脱人间世，赢得烟萝自在题。

邢仙老　诗赠晚学李君
    丹雄初伏櫃方灵，万里蓬壶第一程。
    神室下封添夜火，金砂新浴煉真形。
    稚川箧里藏丹诀，鸿宝方中检药名。
    既得仙人小龙虎，便寻根本到长生。

邢仙老　诗赠晚学李君
    旋滴岩头石里泉，研朱将点洞灵篇。
    祇看壁外数千卷，胜走人间三百年。
    何事投心求妙友，便须穷力到真仙。
    竹间松径逍遥境，雅使仙翁瓷意眠。

邢仙老　诗赠晚学李君
    眼前龙虎实纷纭，说破丹砂世莫闻。
    故脱衣冠寻旧隐，便将猿鹤入深云。
    间编野录前朝事，静校仙经古篆文。
    满腹分明惟是识，尘寰谁认紫阳君。

邢仙老　诗赠晚学李君
    无言隐几闭松扃，万古襟怀独自灵，
    点笔时研三郑篆，弹冠尝动一簪星。
    青童去撅南山木，野客来寻北帝经。
    天道不须窥牖见，满门山岳自青青。

邢仙老　诗赠晚学李君
    山家何物是知音，也胜人间枉用心。
    学就万年龟喘息，习成千岁鹤呻吟。
    冲和久养灵通兽，关节常调不死禽。
    独对翠微谁更问，鼎分三足伴光阴。

邢仙老　诗赠晚学李君
    世事功名不足论，好乘年少入真门。
    浑如一梦庄仙蝶，况是千年柱史文。
    须向黄庭分内外，不交周易秘乾坤。
    他年陵谷还迁变，家住蓬瀛我尚存。

邢仙老　诗赠晚学李君
    日转蓬窗影渐移，罗浮旧隐到多时。
    瀛州伴侣无消息，风撼岩前紫桂枝。

幸夤逊　登戎州江楼闲望
    满目江山四望幽，白云高卷嶂烟收。
    日回禽影穿疏木，风递猿声入小楼。
    远岫似屏横碧落，断帆如叶截中流。

幸夤逊　句
    深妆玉瓦平无垅，乱拂芦花细有声。

幸夤逊　句
    若教作镇居中国，争得泥金在泰山。

幸夤逊　句
    巧剪银花乱，轻飞玉叶狂。

幸夤逊　句
    片逐银蟾落醉觥。

幸夤逊　句
    蒙君知重惠琼实，薄起金刀钉玉深。

幸夤逊　句
    嚼处春冰敲齿冷，嚥时雪液沃心寒。

幸夤逊　句
    寒艳芳姿色尽明。

幸夤逊　句
    才闻暖律先偷眼，既待和风始展眉。

幸夤逊　雪
