<!-- { "loadSidebar": true } -->
    门子之责，责我丁男。
    我居区中，如茧之蚕。
    身外余地，乌用沉潜。
    逝将扫迹，於焉养恬。
    披风朔景，玩目嵌巉。
    彼无献嘲，居之不惭。

李廳　再上闾丘通牧少卿
    东邦滨海帝忧劳，慎迪名卿礼意褒。
    板简拜旌前宪掾，云骈骖驭旧仙曹。
    庭柯露下回春色，夜浦珠还息海涛。
    阴惠日隆天眷异，蓬莱东去近金鳌。

李廳　赠卜者张生歌张历阳人也
    我忆扁舟昔南渡，江心忽值蛟龙怒。
    大浪崩腾舞我舟，尾胁蜿蜒束吾橹。
    怒声如雷雷火烈，腥风鼓天天如雾。
    我观蛟龙等一戏，众面仓惶独无怖。
    平生忠信天自知，死葬江鱼未应悮。
    须臾水天碧镜净，顺风入帆风若御。
    历阳古岸舣荒亭，寒云澹澹依江树。
    江南山水天下奇，更在江山奇险处。
    朱门玉窗带青嶂，想见君家傍烟屿。
    我今西来二十年，梦寐江南见幽趣。
    夫君何为抱奇术，轻去故乡踏长路。
    胸中秀气未甘蛰，欲继君平齐季主。
    术高不肯等闲售，惟喜遨游卜卿辅。
    尔来山郭坐空馆，怜我困穷为推数。
    阅人多矣君自信，归去来兮余已悟。
    少年飞动已知非，老来忧患宁堪顾。
    壮时犹愧不如人，岂复衰残强驰骛。
    傥来轩冕任去留，纵有功名逼迟暮。
    箕山之阴颍水湄，二顷荒田安畎亩。
    曲肱饮水吾自乐，乘坚齿肥乌足慕。
    吾生贫贱吾自知，不解胁肩求贵富。
    我如富贵当蚤得，已可通侯封万户。
    惟有退身可自如，造物哀怜应不拒。
    扁舟常系屋南溪，会当乘兴江南去。

李廳　赠钱之道子武昆仲
    青冥联翼鹄，志节傲云机。
    凶变家多难，年荒岁愈饥。
    运乖生事拙，贫病壮心违。
    蚤岁忧虞少，今春弟妹归。
    气悲縻骆马，心感动摇徽。
    命矣无伤已，时哉叹式微。
    自从中夏瘦，半减去年肥。
    气概摩天鸷，文华耀日耬。
    饮川容鼹鼠，障日让犁犩。
    南亩时躬稼，虚堂昼掩扉。
    有秋缘力穑，高节本知几。
    路入东城远，人行北道稀。
    树头云蔼蔼，草际蝶駃駃。
    古岸连攀圃，秋城秀蕨薇。
    断洪流滓泞，独木过欹巍。
    {左禾右罢}稏香纷馥，菰蒲绿映围。
    访君非旦旦，相见亦依依。
    为问奚为乐，言他复谓譩。
    孝思诚辟色，傃隐始深讥。
    不见前贤者，何尝虑世非。
    浩歌行拾蕙，雩咏浴于沂。
    俨雅诚诗社，凄凉近钓矶。
    夜阶鸣蟋蟀，秋砌响蛜蝛。
    竹坞留残月，林虹带落晖。
    龟翻朝露叶，鱼动落莲衣。
    诗句时评品，曹刘幸发挥。
    鲛人龙颔宝，海客蚌胎玑。
    子意将全美，余心久所睎。
    众人皆卷舌，高论独其颀。
    掩月蟾蜍泣，飞霜蕙草葳。
    鲸鱼翻海浊，水碧带鱼飞。
    正可夷崧岱，公何愧隐扉。
    刚明文豹节，升降二龙旗。
    月满星藏彩，霞升燎有辉。
    愁魔攻肺腑，危坐复歔欷。

李廳　张居士歌
    凡夫冥冥不知晓，劫尘流浪如沙扫。
    上天宫阙隔青云，九原垅暮空秋草。
    神仙有意怜下土，独取飙车出三岛。
    张翁陋巷贫且贤，箪饷瓢浆久怀宝。
    羽客飞来自何所，蓬荜相迎笑相劳。
    高谈妙理妙道本，定是青牛度关老。
    仙丹无形有真气，一视传灵入凡枣。
    聊分七枣遗张翁，一饵云充千岁饱。
    张公不食今几年，齿如儿童颜色好。
    我闻神仙本无滓，诸漏皆空体玄道。
    姑射神人饮风灵，淮南鸡犬依丹灶。
    真诠自然本简易，不在劳形勤补脑。
    封山航海漫殚费，叶衣草茹空枯槁。
    况乃纷纷五浊世，粒食火化常热恼。
    余苦风尘衰太早，绿发苍苍半玄缟。
    青春堂堂暗中去，常恐余生似潢潦。
    何当刀圭借残龄，相与神游超八表。

李廳　张康节家西轩竹张福夷兄弟求诗
    种花鄙弱植，种柳恶连阴。
    主人种竹意，阦爽见灵襟。
    猗猗复劲节，凛凛况虚心。
    晚岁示贞操，清风应好音。
    扶疏高轩下，众景为萧森。
    世袭万户封，奚取千亩林。

李廳　赵德麟中秋生日
    中秋月，风露凄清光倍洁。
    皓气澄霄万象沉，孤光散彩繁星灭。
    中秋潮，江海鲸波此日高。
    倒卷东溟荡平陆，逆撼九江翻怒涛。
    治平初年岁执徐，越王国邸生英儒。
    虎腰燕颔岩电目，凤准犀颅冰雪肤。
    九天月华为爽气，识照古今窥圣秘。
    胸中洞达不容尘，莹似太华无滓濊。
    浙江潮头为骏声，名满宇县高峥嵘。
    词源落笔波涛动，冯夷阳侯皆震惊。
    裕陵求人如不足，搜选群材起岩谷。
    网罗英雄至四海，晚获天麟在王族。
    除书令上芸香阁。中秘校雠专笔削。
    辞荣宁作卿寺僚，外迁肯入诸侯幕。
    人嗟官冷久淹回，我知解养王佐才。
    圣朝方欲相宗室，黑头作公坐三台。
    年年特班谢明主，宝床礼物来傍午。
    两军戏伎候掖门，马首迎归入公府。
    我虽无能世或取，尚可与君为诏语。

李廳　赵令畤德麟作襄阳从事丁丑季冬出行南山三邑某同谢公定曾仲成潘仲
    邹湛葛疆往过此，幕中佐曹畏简书。
    习池岘首自今古，故寺悲喜成空虚。
    越王之孙府从事，恶人亦作俗吏呼。
    日从云间二三子，醉吟啸傲相携扶。
    王孙才高倦羁束，湿纸讵可包於菟。
    兴来鼓棹碧江去，把酒赋诗聊与娱。
    野人相逄荷倾盖，坐上作客惭食鱼。
    红尘化衣对玉树，白发茁须如霜芜。
    饱闻襄阳好风土，喜见山水相盘纡。
    久怜消髀厌羇旅，便欲卜隐如林逋。
    著书虽可自覆酱，志怪犹为鬼董狐。
    兹游起我丘壑兴，岂复自为形迹拘。
    山中一廛可托足，裘葛略具便有余。
    结茆耒耜老岩谷，岂学少室随驾卢。
    老妻汲涧芼葵蕨，丁男负刍仍扫除。
    诸公富贵或肯顾，结驷野服来吾居。

李廳　赵玿赴成都府广都县尉以送君南浦伤如之何为韵送之作八首
    吾生常羇旅，送客情更重。
    嗟哉平生交，今复万里送。
    愁端寓心目，往感接魂梦。
    穷途独栖迟，直道竟何用。

李廳　赵玿赴成都府广都县尉以送君南浦伤如之何为韵送之作八首
    山河接巴徼，关塞断秦云。
    谁为万里侯，节制锦江濆。
    强项毋猣指，曲钩难致君。
    勿因朝廷远，俯首俗吏群。

李廳　赵玿赴成都府广都县尉以送君南浦伤如之何为韵送之作八首
    昔余旅长洲，寄傲碧江潭。
    十年客风埃，留滞困周南。
    冉冉老将至，兀兀漫穷探。
    故人各变化，漂零空自惭。

李廳　赵玿赴成都府广都县尉以送君南浦伤如之何为韵送之作八首
    之子才如冰，不应常负弩。
    勿为为贫谋，一意在阿堵。
    广都绮縠地，当念珠还浦。
    惟廉可立身，勿使嗟供虏。

李廳　赵玿赴成都府广都县尉以送君南浦伤如之何为韵送之作八首
    翔风走尘沙，草树正玄黄。
    烟昏路漫漫，日冷云苍苍。
    杜公作诗处，武侯近战场。
    陈迹勿惊心，俯仰已堪伤。

李廳　赵玿赴成都府广都县尉以送君南浦伤如之何为韵送之作八首
    蜀都蕴奇气，古今生英儒。
    歌童选何武，狗监献相如。
    煌煌直金马，蔼蔼侍玉除。
    归入芸香阁，无废五车书。

李廳　赵玿赴成都府广都县尉以送君南浦伤如之何为韵送之作八首
    倾城爱劲竹，古士惟徽之。
    而我独爱君，不见即相思。
    今矧万里游，动为三岁期。
    索居念金兰，惘然伤别离。

李廳　赵玿赴成都府广都县尉以送君南浦伤如之何为韵送之作八首
    蜀山如鸟道，剑阁郁嵯峨。
    嗟君正朱颜，奈此艰险何。
    秋雨峨眉道，春风濯锦波。
    青山一羸马，古今应更多。

李廳　真君观
    嵩山胜地神仙宅，真君独作嵩山伯。
    昔闻解职扣帝阍，厌此尘寰年已百。
    天上百年一瞬间，下土衮衮多腥膻。
    劳神应念日月走，瞑目深哀膏火然。
    潘公欲代复谁举，仙籍题名今几传。
    忆昔元丰己未游，僲泉犹作雨深湫。
    十年新事还堪笑，庙貌今祠灵惠侯。

李廳　廳葺介堂元聿作诗某次韵
    吾生一漂梗，触焉泊东周。
    十年叹流滞，吞默垂远猷。
    胸中犹汪陂，万顷蟠一瓯。
    舆羽欺镒金，寸木傲岑楼。
    图南平生志，腐鼠讵能留。
    寸心徒自憞，双鬓飒先秋。
    物理有否泰，奚为久休囚。
    尚爱东方朔，处污能若浮。
    悲鸣非不切，岁月老骅骝。
    莫笑扫一室，吾心若虚舟。
    会当扫天下，归老卧沧洲。

李廳　廳寓龙兴仁王佛舍德麟公定道辅仲宝携酒希纳凉联句十六韵
    宿雨旦初霁，微凉吹广庭。
    嘉宾忽相遇，方午梦惊扣扃。
    长松森翠影，德修竹参青冥。
    飘云度空急，仲残日穿林明。
    幽墙隔江浦，公远屿定风舲。
    城市厌烦暑，道山樊念伶俜。
    角巾代公绂，方草具踰侯鲭。
    园实摘的皪，德厨酝斟晶荧。
    烹鲜缩颈大，仲海错著器腥。
    笑谈得真乐，公采撷逢幽馨。
    云阴剥初霁，道名岚收远青。
    窗卧忆元亮，方诗成怀景升。
    日须河朔饮，德当解高阳酲。
