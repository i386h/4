<!-- { "loadSidebar": true } -->
陈著　四月朔旦过黄山哭刑部百求弟道中五首
    河流曲折二十里，过了黄山始直礴。
    今日卸船须得早，鄮峰已在眼花中。

陈著　四月朔日乡饮于邑董氏之依绿亭口占
    道义为乡自不同，肯随流俗唾衰翁。
    高谈惊散洗红雨，清饮唤回依绿风。
    直欲鸢鱼相上下，那知乌兔有西东。
    得閒不乐真堪笑，金谷平泉总是空。

陈著　四月五日后圃酴醾芍药侍郎三花盛开醉吕成三咏
    酴醾忽尽花，春与夏交加。
    顷刻当千日，风流能几家。
    香丛迷粉蝶，曲蔓走青蛇。
    火急要清赏，可人归未邪。

陈著　四月五日后圃酴醾芍药侍郎三花盛开醉吕成三咏
    芍药又将开，那堪夜雨催。
    密铺萱草衬，巧傍牡丹栽。
    省砌休思著，扬州曾看来。
    芳菲概如许，俯仰亦悠哉。

陈著　四月五日后圃酴醾芍药侍郎三花盛开醉吕成三咏
    芍药圃中央，有花名侍郎。
    丛丛娇翠羽，朵朵淡红妆。
    凤阁样如梦，鸡冠班自行。
    何如付一醉，岁风有春光。

陈著　四月五日醉书慈云阁
    峰开荷叶东南倾，梵宫截断西来青。
    参差楼阁半空起，撞钟椎鱼撼林坰。
    奔走簦笠数百里，随事来乞山中灵。
    大众坐饱云捧足，百需顺应水建瓴。
    彼饕者谁尸海阃，日鬻三帖山府庭。
    交驰争此一席卷，赭山不足搜钵瓶。
    囊橐所攫鸟兽散，遗臭满山草亦腥。
    檐栋摧落甚败驿，旁风雨湿上见星。
    厨烟寂寞甑釜破，残僧菜色身伶俜。
    山运忽回缘法到，铁锡飞入总云亭。
    伽蓝起舞山鬼避，击大法鼓轰雷霆。
    竖硬脊梁施敏手，恢恢余刃新发硎。
    仆者以兴弊者划，如痼病脱沈醉醒。
    况今佛流正澎湃，平地丈浪腾沧溟。
    何事不可咄嗟办，寺已如画山翠屏。
    谁知不忍回首处，山下景色何凋零。
    文献故家编下户，潇潇四壁门长扃。
    旧来富家鼠窜伏，贫民偶遗风涛萍。
    叫嚣隳突尚不已，宛转就缚垂死丁。
    春风无分日光薄，冤声苦语那可听。
    信有天堂与地狱，咫尺中间分异形。
    世变不情至此极，仰面三叹天冥冥。

陈著　似戴时芳
    丰山在屋前，后坐龙溪龙。
    中有人中龙，固穷气自丰。
    溪山千万状，朝夕与从容。
    浮尘任开阖，本色无淡浓。
    我本深村夫，见此更热中。
    目睹鹤归云，耳接渔歌风。
    徘徊不忍去，乐哉此迎逢。
    何当中年留，回顾无宿舂。

陈著　似法椿长老
    山林有福足慈云，一耐中閒百废新。
    诗榻话香来雅伴，斋钟声好撼禅邻。
    红颜药力如平日，青眼梅花又小春。
    欲赞法身安稳处，年年松竹长精神。

陈著　似法椿长老还住净慈
    寺后山，青巑屼，
    忽如憔悴忽又开容颜。寺前滩，
    声潺湲，忽然枯涩忽又起波澜。
    知为谁乎丑或妍，只在主者往与还。
    追思畴昔狎群攫，痛卷无余遗百难。
    山林趙矣囊橐外，栋宇委之荆棘閒。
    飞锡一来重悲慨，张弮勇欲兴颓废。
    积劳落成逾一纪，大书记实光千载。
    彼物何物众所唾，无事生事几乎骂。
    蚁将撼木不自分，犬或见雪从他吠。
    无辩之辩如我何，有怪不怪当自坏。
    胡为撞钟击鼓辞上方，若曰挑包顶笠皆吾乡。
    戏衫脱了因甚快，大权契合终难忘。
    风曾相送迎亦好，云与俱出归何妨。
    两不著相是去住，一拨便转无思量。
    人生忽忽梦幻身，世界茫茫戏剧场。
    我老不觉八十三，师今亦且半百强。
    石塔重来我愧不是苏玉局，茅屋可赋师却自爱杜草堂。

陈著　似法椿龄叟
    人生契合处，信是宿因缘。
    坐到无言外，参成有佛前。
    好山非昨日，啼鸟又今年。
    带得醉归去，醒时风满天。

陈著　似范景山
    我辈岂池蛟，飞腾此一交。
    天门惊路梗，冰港笑舟胶。
    甘甚新薇蕨，依然故草茅。
    从今门外事，洗耳学由巢。

陈著　似告成寺主僧蟾秋海
    出宫墙外步冬暄，转憩黄花翠竹边。
    一笑偈言非本色，相留清供亦前缘。
    土酥饤洁昏眵醒，汤乳包香老齿便。
    只恐醉陶终爱酒，难陪惠远共修莲。

陈著　似居简
    老岁虽寻相近寺，危时欲见得交人。
    平生自有凌雪志，只恐峰高不受邻。

陈著　似李德昌州判
    借重东南官府新，与秋高洁更春温。
    公心知寄黄堂印，信令如开彩棒门。
    纯用诗书中古味，乐闻名利外陈言。
    耄夫也为乡民贺，硬忍须臾一出村。

陈著　似仁泽宗芑
    来访寄窗师，新田雨茗期。
    凉生开酒量，香妙醒诗脾。
    半日旧来话，古心他更谁。
    要知梦非梦，试问两相知。

陈著　似僧耕野云
    浮云一片出天涯，南北东西总是家。
    飞到五山山绝顶，风雷变化雨河沙。

陈著　似僧一宁
    邂逅交情云水閒，茶瓯香鼎话清閒。
    他年燕坐千峰上，认取一山山外山。

陈著　似史和甫传清
    翩翩鹤往还，高眼看尘寰。
    家世崔卢上，风流晋宋閒。
    开门种桃李，落笔动江山。
    勋业时来做，青春赢得閒。

陈著　似星同知
    通守鱼符委任隆，规模新处见新功。
    来从北斗光躔下，坐治南山紫翠中。
    载路政声如药石，契天心画在屏风。
    深深到底清相映，一派碑潭水最公。

陈著　似雪窦西麓庵僧昂蒙纯
    □□□□□，□□□□□。
    诗话半窗日，禅机万竹风。
    悠然相契处，付与不言中。
    长揖出门去，水流云外空。

陈著　似永固主僧惠福
    偶来乘暇隙，又过古禅林。
    白日钟鱼外，清风竹树阴。
    无言自有趣，得句亦何心。
    相见不相问，老僧知我深。

陈著　似臧伯通
    玉守鱼符委任隆，规模新处见新功。
    来从北斗光躔下，坐治南山紫翠中。
    载路政声如药石，契天心画在屏风。
    深深到底清相映，一派碑潭水最公。

陈著　似郑宗平
    幕府新开紫气临，红莲绿水照初心。
    宦游受用家庭训，公退寻盟湖海吟。
    傍塔山居真吏隐，酌碑潭饮当官箴。
    自矜出谷儿嬉老，一面春风得最深。

陈著　送别单君范
    寒山曾约醉梅香，桃李花时愿始偿。
    四海旧交知有几，三年一见去何忙。
    春光自好别情恶，老语无多赠意长。
    送到溪头重回首，东风吹不住垂杨。

陈著　送陈孔晨录鄞学任满西归
    思昔南墅翁，用不尽书力。
    留以裕厥子，著鞭饱谙历。
    鄞庠多材地，纠录迂分职。
    休休自无犯，耿耿不事激。
    时雨化后生，春风久宿德。
    妙墨云烟飞，清吟雪霜逼。
    万口何异辞，三年如一日。
    芙蓉桂花天，扁舟戒行色。
    帐饮集寮寀，袖诗空士籍。
    相送相致祝，此去万里翼。
    非入蓬莱观，则上梧桐掖。
    我素　　子契，而况同宗出。
    区区爱莫助，珍重而翁祀ˉ。
    岂不欲临饯，耄笑筋力啬。

陈著　送陈笠峰路教之燕
    笠峰秀甲东南郊，面势雄特根基牢。
    上与日月星辰交，下走海脉通六鳌。
    蕴蓄玉金贲山毛，喷泄云雨苏焦熬。
    之子生于其间擅英豪，重不轻试厚自韬。
    中岁一跨鹏风翱，道之行也兹其遭。
    越庠素号多俊髦，博士一饭久为妄者饕。
    芹藻泛泛随波涛，茅苇弥望谁其薅。
    拜舞异渥开新陶，长身古眼空滔滔。
    正如矢初脱箙弓离弢，又如砥敛水淬出匣刀。
    朝讲暮说音奏谐肆骜，日渐月渍学子饱隽诗书膏。
    意欲国为邹鲁家稷皋，斥其余忍百废鏖。
    百年功绩三年劳。台府交牍争荐褒。
    虽欲顿辔将焉逃，小春布暖风未号。
    陆可鞍马水可艘，齱根脍鲈蠏霜螯。
    一饮百榼新簄醪，梅花驿路万里重游遨。
    大则径上玉堂挥健毫，不亦小驻粉省班郎曹。
    我欲饯送乏酒羔，赠言一纸忘忉忉。
    峻坂立马严提镳，急流放船稳著篙。
    他日清望拂星旄，衣锦归时当与笠峰相为高。

陈著　送春酒边
    今朝天气新，聚首见情真。
    园木相看古，池鱼亦咏春。
    山林如此酒，宇宙几何人。
    堪笑尘埃世，兴怀石季伦。

陈著　送春醉吟
    三月二十有一日，絮云弄日风力薄。
    家人报我明日夏，草草杯盘软春脚。
    世人心眼最无常，景物流禅争顷刻。
    南风一转垂青阴，回首芳尘是陈迹。
    天公好事亦世情，约束花神呈未著。
    放开酴醾紫心香，安排芍药无留发。
    流莺调笙舌尚存，倦蝶依然舞还拍。
    杜鹃无知只催归，何物恶声谁听著。
    不妨长筵达诘旦，饯旧迎新两无怍。
    傍观笑我八十翁，翁亦自知身是客。
    安问家无担石储，时节犹自沈沈酌。
    我闻此语三叹息，酒边寄耳非莫逆。
    杜老忧怀醒时多，谁道醉狂放李白。

陈著　送丹山主者周东隐
    飞来峰头飞铁锡，一坐八载丹霞岑。
    山林成阴饕眼浅，议论近古咻机深。
    白云泊对不留迹，明月行空是归心。
    可无坡翁挽戒老，试听重新钟鼓音。

陈著　送单君范赴汪西皋馆
    溪水泇泇云出山，行边意思自相关。
    欲从杖履吾已老，犹喜诗书君未

陈著　送单君范赴汪西皋馆
    閒。道脉不随多事去，
