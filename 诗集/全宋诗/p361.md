<!-- { "loadSidebar": true } -->
    肖父仍便酒，如翁不蓄钱。
    况须供老眼，欲说已欣然。

陈造　寄师文二首
    萍梗漂浮已老翁，归来差乐未终穷。
    稻田取足随丰歉，花圃逢春自白红。
    禅老版头容客饱，臧孙鼎足只墙东。
    更闻名酒新传法，诗外棋边莫放空。

陈造　寄题高宾王诗后卷
    韶頀充庭簉汉官，铺纾宏伟叹才难。
    高郎袖有如椽笔，却伴秋虫吊夜寒。

陈造　寄题徐虞卿醒心亭
    人间声利场，疾驰不知反。
    营营计毫末，一益昧日损。
    徐侯大雅士，探道自其本。
    策勋虚明地，外累不待遣。
    出能同光尘，归念寄萧散。
    著亭得胜处，竹茂水清浅。
    亭中眎亭外，畏涂尘眯眼。
    悠然得此心，万化无余蕴。
    老我尚问律，人与室俱远。
    向来卜邻计，欲舞叹袖短。
    会当寻此盟，蔬饭同茗碗。
    洒然无何游，共阅世沈湎。

陈造　寄王尚书
    一昨家庭拜帝纶，熊辬催去不逡巡。
    小迟绣衮升元辅，复向蓬莱作主人。
    竹马未迎欢意浃，蒲鞭重试教条新。
    诗赓乐职诸生事，笔力谁今斡万钧。

陈造　寄王仲衡尚书
    世态翻云覆雨间，令人合眼梦还山。
    生平名义非肝膈，岁晚师门要面颜。
    鸥鹭波宽虽有约，凤凰城近可容闲。
    留年看试调元手，未拟安仁赋拙艰。

陈造　寄乡中亲旧
    携书忆上上江船，捻指官曹欲二年。
    白傅病多空自叹，老坡仙去却虚传。
    人生修短庸非命，我判浮休不问天。
    来岁过君定惊笑，尚堪诗酒与周旋。

陈造　寄乡中亲友二首
    棋酒游从叹离群，酒庆吟笔漫飞尘。
    潮乎可奈才力老，甫也尚为南北人。
    主人不随秋雁到，流年倏复野梅新。
    南岗北阜凭高地，引首吴天几怆神。

陈造　寄乡中亲友二首
    坐衙随分吏分行，退食还先药探囊。
    已为河鱼废诗酒，缰教笼鸟听宫商。
    老犹苟禄宁良计，病悟休心是秘方。
    想见亲朋迟归楫，为翁补漏斸空荒。

陈造　寄兴化徐尉二首
    敬问昭阳尉，餐钱得饱无。
    时方依绛帐，课谢剪萑苻。
    宾俎仍黄雉，书窗了白驹。
    低回自爱惜，才业正时须。

陈造　寄兴化徐尉二首
    自折河桥柳，何人慰寂寥。
    一书宁用靳，两舍未为遥。
    瓜戍装应趣，荆扉兴自饶。
    回头五云处，犹肯访渔樵。

陈造　寄兴化叶明府进卿二首
    奥学居瞻数仞堂，业文自笑及肩墙。
    平时江月工分影，胜日篝灯约对床。
    身世我方怜枘凿，风期君肯遽参商。
    相忘两舍虽匏系，当有诗筒访士乡。

陈造　寄兴化叶明府进卿二首
    一昨连甍较诈狙，缿筒合斗未良图。
    君来嚬笑民之法，政绝锋铓古与徒。
    俗变身如游建德，时清人不畏萑苻。
    自公日有诗书乐，大府仍无急急符。

陈造　寄严文炳
    故人千里远，论心未遐弃。
    不谓江淮隔，尺书雁能寄。
    春风生展掩，满慰别后意。
    陈义凛凉霜，不独相思字。

陈造　寄严文炳
    只影秋鸿惊，独夜秋叶零。
    离索歨五霜，搔首听此声。
    岂无金石友，相避参辰星。
    安得木作肠，与世无复情。

陈造　寄严文炳
    子云草玄宅，门径积莓苔。
    昨梦凭诗说，新雨无客来。
    衮衮手可炙，自诧甘寒灰。
    蜀庄寂寞者，念我首独回。

陈造　寄严文炳
    乌墅两冯君，风霆蔼休问。
    自昔从之游，诗力借馀润。
    夫君凛一敌，鸿笔上群俊。
    旧坛今寻盟，得句毋我靳。

陈造　寄严文炳
    严子老於菟，彪炳踞贤关。
    可怜五车学，仅博九品官。
    客程望至喜，江阔山丛攒。
    缅怀造物心，念子讵能安。

陈造　寄严文炳
    善忘常憎医，独者自尊足。
    严子肮脏面，如我不谐俗。
    世情趣操间，憎爱岐珉玉。
    饶舌夸我贤，祗取白眼辱。

陈造　寄严文炳
    联镳行乐地，挽仰成古今。
    可但捧觞人，贯珠无复音。
    缱绻棋酒伴，电泡半销沈。
    何时两衰翁，话旧同清斟。

陈造　寄严文炳
    赵侯当赐环，倔强耻媚灶。
    张侯鸣琴手，戍期几时到。
    何郎偕贤书，论价未足道。
    多烦问何如，好语君一报。

陈造　寄严文炳
    石湖良乐眼，收士冀北空。
    嗟我孤所期，经世老无庸。
    一庄赖芥庵，报厚艾亦丰。
    宾实得美谥，表表无终穷。

陈造　寄严文炳
    严子从我时，修竦峙双鹄。
    章绶裹瘦躯，此相胡宜肉。
    当嗣溧阳尉，苦语叩哀玉。
    宁当苏门翁，清啸答幽谷。

陈造　寄郢州崔守八首
    阴关声断酒杯残，昨梦回思变暑寒。
    七见蟾蜍作圆缺，四冯鳞羽问平安。

陈造　寄郢州崔守八首
    尝记停骖古郢州，待晴曾是贾胡留。
    锦囊亦有阳春句，不得亲题白雪楼。

陈造　寄郢州崔守八首
    楚郢繁雄亚上都，莫愁风韵未应殊。
    小园依旧深红色，曾辱遨头载酒无。

陈造　寄郢州崔守八首
    碧香当日荐金船，桑落宜城不直钱。
    一自黄堂沉醉后，至今追忆尚流涎。

陈造　寄郢州崔守八首
    别乘修程骥騤驰，书来犹肯记衰迟。
    每思胶漆班荆地，敢忘风波在莒时。

陈造　寄郢州崔守八首
    雍郎高韵似文同，水墨仍参二米风。
    解搴山川归短幅，可能陆续寄来鸿。

陈造　寄郢州崔守八首
    将军竞病旧能诗，黄绢于今玩色丝。
    何日酒兵鏖笔阵，未应羽檄谂交绥。

陈造　寄郢州崔守八首
    牙板声中敛翠眉，时应歌我遣怀词。
    岂知薄宦飘零去，无复风情似旧时。

陈造　寄幼度主簿
    辞家暑雨溅红蕖，转首荞花已雪如。
    岁月只随流水逝，笑谈陡与故人痚。
    简书我正罢长道，归棹君行指旧居。
    他日霜风吹梦破，空从旅雁觅来书。

陈造　寄张守仲思十首
    一思交好一悲凄，楚峤吴山梦到迷。
    怕说万山天样远，房陵更在万山西。

陈造　寄张守仲思十首
    诗成跬步遣长须，江隔邮筒已自疏。
    相六年无一字，故人何计慰穷途。

陈造　寄张守仲思十首
    相从软语说睽离，起我清谭更好诗。
    别后忧虞今痛定，未须细诵悼亡辞。

陈造　寄张守仲思十首
    知君喜客我携雏，径唤郎君到坐隅。
    二字通家仍莫逆，可怜相对各縗粗。

陈造　寄张守仲思十首
    衰年淡食当膏腴，不为闻韶味有馀。
    定有迎门惊骨立，可须蓬语及河鱼。

陈造　寄张守仲思十首
    迂船径欲一相过，安德桥西之字河。
    未苦路长寒切骨，倚君一笑作春和。

陈造　寄张守仲思十首
    珍蔬解佐盘餐馆，妙剂真令病骨轻。
    锺乳茈姜皆楚产，荐芹聊致野人诚。

陈造　寄张守仲思十首
    衰慵潦倒知无用，禄遫扁舟昧此来。
    满听胜谭心已足，浩然欲指弊庐回。

陈造　寄张守仲思十首
    我方投老嗟多难，君亦频年悼百罗。
    乐事定知神所妒，把杯追话唱酬时。

陈造　寄张守仲思十首
    诗社同盟欲二年，吮宫含羽饱周旋。
    仪真又属风骚将，定唤闲身续此弦。

陈造　寄章茂深郎中二首
    州麾郎省未华颠，解组归来作地仙。
    杖屦良多闲日月，亭台仍占好林泉。
    青奴白牯冰壶里，堕絮漂花醉眼前。
    政用著书传我辈，未须缄口缚枯禅。

陈造　寄章茂深郎中二首
    立谭当日受知深，不待陈情道古今。
    高会几陪山简醉，长篇许为爱卿吟。
    岁华迁谢心虽在，世路崎岖老不禁。
    拟近卞山谋卜篵，借公泉水濯尘襟。

陈造　寄赵帅三首
    扬州灯火万家春，谁著诗翁寂寞滨。
    旧腊新年无好况，何须更问紫姑神。

陈造　寄赵帅三首
    银钩满纸堕荆扉，乐事如今与愿违。
    抚己可怜多病过，忆公深愧食言肥。

陈造　寄赵帅三首
    先生列馆似翘材，惯见琼筵为客开。
    夜夜元宵日寒食，一春尽可厕邹枚。

陈造　寄赵宰三首
    頫江山水簷楹外，壮观风烟画轴中。
    诗客去留俱不恶，缓摇吟辔倚天风。

陈造　寄赵宰三首
    猛士语难熊虎样，画楼山立水云间。
    雄豪等作诗家助，酒处吟笺莫放闲。

陈造　寄赵宰三首
    北山何意阻清游，似为江山挽得留。
    客未言归君好事，此盟端肯再寻不。

陈造　寄真州诗社诸友
    畴昔离亭酒一钟，酒杯不比别愁浓。
    羡君联璧方保社，付我耦耕亲老农。
    握手陈雷便膠漆，几时韩孟果云龙。
    自今笔砚还高合，可是诗情病后慵。

陈造　寄郑良佐
    书生著书贪日课，文士卖文救穷饿。
    青楼歌酒属富儿，不意此名君乃荷。
    风波平地自谁始，一但从知百人和。
    东鲁男子旧修谨，南郡诸生底逋播。
    平安敢烦街吏报，洁白长赓楚人些。
    流言不计两曾参，机上慈亲枉惊堕。
    阮舍尤须辨南北，杜冠可无分小大。
    宁知宋不笑登徒，或指宣尼作阳货，
    璧亡误使张仪去，兵利徒为少卿祝。
    违从兄食只厚诬，偿同舍金聊引过。
    无黥可息劓可补，未信白璧青蝇涴。
    君不见吾孟公士所倾，亦有俗子惊人坐。

陈造　寄侄
    拥衾听良夜，风叶不馀飞。
    天地清霜冷，江湖旅雁归。
    幽人惜短梦，游子念征衣。
