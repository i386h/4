<!-- { "loadSidebar": true } -->
    君不见壮岁一跌子陈子，江湖毕世甘低回。

陈造　赠净慈主人五首
    平时野饭与岩栖，忽向皇都作住持。
    见说禅和蜂蚁聚，心闲只似瑞岩时。

陈造　赠净慈主人五首
    炊珠爨桂走门徒，须信高人道不孤。
    政使过门尽侯主，也须拳棒做工夫。

陈造　赠净慈主人五首
    识君方吏虎存边，已叹疲羸雪满颠。
    别后漂零怯人问，穷山往返费三年。

陈造　赠净慈主人五首
    寺前寺事花如锦，相见游人拨不开。
    好把春光供一笑，从渠尘袜涴苍苔。

陈造　赠净慈主人五首
    师似蜚云未定居，我方薄宦走江湖。
    鼎山他日过从约，借问今犹记得无。

陈造　赠课会诸公
    书社他年事，寻盟未厌烦。
    须吾执牛耳，助子跃龙门。
    凌厉先诸彦，从容即万言。
    隽功科举外，暇日要深论。

陈造　赠课会诸会
    岁月翩翩骥受檛，妙年云路不应赊。
    手中白羽真穿叶，门外苍槐又著花。
    丹灶功成须换骨，天河波浅待乘槎。
    雁行看即青冥上，却笑舑儒两鬓华。

陈造　赠梁教授
    梁侯藿菽芼山雌，冷坐欲试菁莪诗。
    嗣圣急贤饥渴似，项背趣召君得辞。
    九门方悬帝尧鼓，久旱可无傅岩雨。
    几听言议得韬韫，了知它日酬所语。
    人言才俊当居中，可使流落吾辈同。
    邓禹旧实文学掾，萧何不书野战功。
    民庸国计当惠恤，和扁之侧无废疾。
    会看同沐一台春，底用更试三尺律。

陈造　赠刘行甫
    刘郎雍容古君子，平时人指原夫耳。
    忽然闯我风雅坛，疾雷破柱蚁龙起。
    豫章可栋今七年，魏舒惊人才一矢。
    后来独步君仲宣，抚斲轮具吾衰矣。

陈造　赠妙胜主人
    舆台却略车不前，寒风皴肌冰在袖。
    还家大胜去家时，景物顿回春气候。
    宿云坏裂无几留，满放羲轮碾晴昼。
    卧石荦确犹润湿，短篱檀栾挺痚瘦。
    是处麦畦间青壤，谁家柳阴围碧溜。
    前山竞献晓髻浓，后海全民纹縠皱。
    妖桃艳杏各趺萼，近树遥林错文绣。
    池鱼酣暖泳清浅，山鸟何知语幽茂。
    搜诗忽忘路远迩，啅鹊不离车前后。
    闲身胜践多龃龉，缓驾幽寻容宿留。
    转从净宇寄倦憩，得访老禅闲话旧。
    拂除尘壁诗刻在，挽仰岁华春事又。
    开单一饭吾易饱，袖手千倡渠无陋。
    戴星摩抚防务废，挽袂留连惭意厚。
    出处殊科要酬应，气味相投真邂逅。
    吾归自竟武城歌，放师道价诸山石。

陈造　赠钱郎中
    刓方利禄媒，抱道俗不省。
    诗书工发家，孰起世儒病。
    钱侯挺直节，蛮徼复兰省。
    剑气夜星明，鵰翮秋霜耿。
    上前论世务，万乘为首肯。
    平生中原虑，壮岁左符请。
    不作黄阁想，拟试白羽秉。
    孤忠当宁知，宏图时宰领。
    群儿须圆曲，谓可力胜命。
    彼此计乘除，得甓丧崇鼎。
    平生信所得，一鉴照万境。
    幕中辞脂韦，客石进严冷。
    主簿聱牙伯，评俗怒生瘿。
    令君强项翁，争事不藏颖。
    但有周舍思，可无卫武警。
    我亦意行者，泥古志未逞。
    朝来听名理，剪烛延落景。
    寸田殊易荒，有赖剔榛梗。
    效奇乏良策，汲深惭短绠。
    惟期佩公言，不堕颓俗阱。

陈造　赠琴妓二首
    梦中曾揖蔡文姬，焦尾亲传半夜衣。
    莫向诗人弹别鹄，免烦衰泪对君挥。

陈造　赠琴妓二首
    千纸争传戛玉词，一庭浑卧借书郗。
    从今有问新知识，径说江城女项斯。

陈造　赠施都正三首
    严严神仙居，不受世尘涴。
    栖身白玉壶，眼净讵容唾。
    主人敬爱客，马秣仆不饿。
    洗心炉薰前，容了旧经课。

陈造　赠施都正三首
    雨窗舞晦明，风竹作骚屑。
    断无思归梦，人境两清绝。
    道人气金玉，妙论挟冰雪。
    未须金鼎丹，始可黑霜发。

陈造　赠施都正三首
    欲观芸芸初，当求根极地。
    古今貉一丘，贵贱鱼千里。
    纤云翳太空，玄珠在深水。
    安得数年闲，与师商榷此。

陈造　赠实老
    几时风色不飞沙，再遣斋鱼为客挝。
    尘里槐安空梦境，眼中优钵忽天花。
    玄谭正用蠲忧患，白饭胡宁当旨嘉。
    南去路贫同一笑，不忧攫肉有飞鸦。
    
    【卷20】

陈造　赠四子二首
    峨峨冰港仅通舟，策策霜风透重裘。
    良为予来真好事，小留君住得销忧。
    可无谭笑传觞处，剩有烟云洒笔头。
    保社相娱倚公等，暮年干禄判悠悠。

陈造　赠四子二首
    交这眼亦班班，四子声猷岂易攀。
    百里来羞长翁赆，片言仍解相公颜。
    事乖雅意畴忘叹，我已南驱子北还。
    繼此开樽讲德处，定知矫首向云山。

陈造　赠送行六子
    北风猎猎吹行舟，客子坎止今乘流。
    汀洲立鹭仍飞鸥，定应笑我当退休。
    一贫所驱不自由，表表六子古与俦。
    知我此意不见羞，送行两舍未转头。
    我生甚愧羊荆州，郭吉校君谁劣优。
    天气冰井风力遒，召棠芜城甘滞留。
    推挽共作平山游，倚栏逸兴浩莫收。
    剧谭落屑酒溜油，不许旅寓生羁愁。
    饱阅世态谙枵浮，高情如君未易求。
    嗟予老矣胡为酬，相与金玉论轲丘。

陈造　赠送行六子
    引身漂然不系舟，吕梁滟澦皆安流。
    江湖万顷浮一鸥，此心元世常休休。
    吴山楚水纪所由，湘累老枚宁匹俦。
    琢句亦复晨羞，搯抉肝肾掉白头。
    岁六十四方佐州，计原夫日无乃优。
    客路日月迅且遒，朱颜壮志逝莫留。
    吾聊尔尔赋远游，山川自可卷轴收。
    老怀槁暴今膏油，油访岘山石吊莫愁。
    庸随大楚皆萍浮，顾我不乐夫何求。
    缅思六客同献酬，如挹韩众追浮丘。

陈造　赠王仲和架阁
    朱楼窗霏杨柳烟，楼中香雾浮龙涎。
    眩旋客眼锦绣筵，闹花打围妖且妍。
    小蓓稚萼红玉鲜，酒行急管杂繁弦。
    羯鼓催开褭风莲，横笛未放蚁鼍眠。
    老子判醉忘华颠，归去就枕疑针毡。
    但有梦语追游仙，芳讯忽听青翼传。
    翠鸾彩云歨漂翩，缥缈三十六洞天。
    水佩风裳若个边，重来朱楼柳吹绵。
    楼中主人卓诗肩，瀹处士茗安僧禅。
    兀坐向我俱可怜，君才时彦孰后先。
    宦路已著祖生鞭，富贵取携固有然。
    列屋指见罗婵娟，老子贤否真天渊。
    蕙兰香中锦瑟前，觞咏或可君周旋。

陈造　赠吴子隆
    诗到吴侯信崛奇，汗颜飞动可容追。
    小挥梦里五色笔，吟作人间黄绢辞。
    满耳龙鸾啸空旷，惊人雨雹散雷搥。
    相如气压邹枚倒，未觉樽前运思迟。

陈造　赠相士潘翁二首
    平时镜里笑头颅，道我为官已近谀。
    但遣馀年犹甲子，不妨绛老尚泥途。

陈造　赠相士潘翁二首
    凉凉寂寂不关天，自诡诗穷五十年。
    君比老夫痴又甚，更教斲句当行缠。

陈造　赠相士蜀张二诗
    博古亦多艺，相形仍论心。
    司南辅名教，左契指升沈。
    好语空千纸，行橐未一簪。
    乡关剑阁外，雁足谩归音。

陈造　赠相士蜀张二诗
    贫病谢人谋，形容览镜羞。
    要随耕钓往，聊为斗升留。
    子术诚探妙，吾门恐暗投。
    霜髯文学掾，宁复邓元侯。

陈造　赠相者二首
    人言庞艾可功名，独取舑儒子麽生。
    槁项犹多吟拥鼻，好移君眼与公卿。

陈造　赠相者二首
    材同樗栎将安用，官带笭箵亦漫为。
    更欲品题人所弃，君痴尤胜老夫痴。

陈造　赠盐城诸友
    泉脉不通海滨土，人家辘轳上鹹卤。
    新粳本自玉为烂，荐熟便如猩血煮。
    初尝已叹失香味，久食更忧戕肺腑。
    城西禆海百顷宽，绀碧瀰瀰含雾雨。
    我者舣柂酌清泠，洁比盘冰味牛乳。
    得非天意补此乏，跬步可{奭斗}殊不苦。
    但令十舟玄津致，坐遣千室皆甘茹。
    迄今俗心不自拔，如食置傍饥不取。
    铜章师由尽时贤，盍有教条祛惰窳。
    君不见乐天六筦挽西湖，惠利可容今愧古。

陈造　赠杨伯时
    璧月无纤翳，冰壶不受尘。
    西京子云裔，有官居士身。
    今代庞德公，淑质秉大雅。
    生事一丘壑，龙凤拜床下。
    绪余辨官业，膏馥付尔曹。
    诗声华岳重，士论锡山高。
    京尘逆旅中，初喜识芝宇。
    鄙语愧呈拙，有底极推许。
    漂流当定居，久计浙西东。
    他年结诗社，未嫌后从公。

陈造　赠臧汝舟次韵
    昔人得珠没涛渊，悟后悚惕悔厥先。
    世间万事无真是，辩口莫究然不然。
    此心疑然古井水，与俗方圆宁得已。
    纹楸亦有进道机，介视胜负齐生死。
    臧子多智守己愚，能事不盖已日孚。
    南风覆舟后诈狙，义战得隽逾老夫。
    闲中败意防俗物，喜君相过不待屈。
    此乐政令儿辈知，阅日无庸讥愒日。

陈造　赠臧文仲四首
    青山玉所蕴，下此翠凤双。
    音含古韶瀋，身非世文章。
    众羽不敢睨，谓是圣时祥。
    有人摩老眼，侧伫云路翔。

陈造　赠臧文仲四首
    夫君根柢学，宜我屡即之。
    罢马取长道，顾肯过我为。
    索宝黔娄家，怪君焉取斯。
    颇尝见此客，且用诧吾儿。

