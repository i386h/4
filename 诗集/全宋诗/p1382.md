<!-- { "loadSidebar": true } -->
    荆溪水腥泊船早，落日无人行古道。
    髑髅有眼不识春，东风吹出青青草。
    荒基犹认是人家，败栅曾将当城堡。
    当时压境兵百万，不脱靴尖堪蹴倒。
    短兵相接逾四旬，毒手尊拳日攻计。
    内储外援可消沈，一缕人心坚自保。
    孤臣可守土性命，赤子效死涂肝脑。
    朝迁有爵愧降附，幽壤无恩泽枯槁。
    愿笺司命录英雄，收拾忠魂畀穹昊。

梁栋　白鹭亭
    荻花芦叶老风烟，独上秋城思渺然。
    白鹭不如如许事，赤乌又隔几何年。
    六朝往事秦淮水，一笛晚风江浦船。
    我辈人今竟谁许，只堪渔艇夕阳边。

梁栋　春日郊游和友人韵
    已昔东风御柳斜，枯肠一日万周车。
    壮心难起泥中絮，老眼羞看雾裹花。
    巷柏几家无主燕，池塘一种为官蛙。
    江南寒食无烟火，白书沈沈似月华。

梁栋　大茅峰
    杖藜绝顶穷追寻，青山世路争岖嵚。
    碧云遮断天外眼，春风吹老人间心。
    大龙上天宝剑化，小龙入海明珠沈。
    无人更守玄帝鼎，有客欲问秦皇金。
    颠崖谁念受辛苦，古洞未易潜幽深。
    神光不破黑暗恼，山鬼空学离骚吟。
    我来挽仰一慨慷，山川良昔人民今。
    安得长松撑日月，华阳世界收层阴。

梁栋　登镇海楼闻角声赋
    听彻哀吟独倚楼，碧天无际思悠悠。
    谁知尽是中原恨，吹到东南第一州。

梁栋　多景楼
    思归不觉岁华侵，倦抚旌旗感慨深。
    旧日家乡今日客，一年时序百年心。
    城余故址元非铁，山得虚名不是金。
    槛外长江成底事，英雄对酒话蹄涔。

梁栋　凤凰台
    白发久孤鹦鹉杯，碧梧自老凤凰台。
    管夷吾亦仅如许，李谪仙今安在哉。
    城郭是非秋雨外，江山形胜暮潮来。
    小留只等中秋月，且放青冥万里开。

梁栋　赋蔬
    家贫忽暴富，菜种二十七。
    痴儿不解事，问我何从得。
    于义苟有违，吾宁饥不食。

梁栋　黄葵
    乾坤有正气，间色皆为臣。
    名葩据中央，红紫谁敢邻。
    倾日不忘君，卫足恐伤身。
    冥然无知识，忠孝出本真。
    林林天地间，戴履而为人。
    明灵秀万物，孰不尊君亲。
    嗟嗟叔季后，利欲泯天伦。
    邈哉望帝国，产生瑞世珍。
    九夏不趋炎，三月不争春。
    高秋风露冷，孤标出清尘。
    背时还独立，揽芳泪沾巾。

梁栋　金陵废宫
    六代俄然又一唐，青山坐阅几兴亡。
    心知江左非王业，口说中原是帝乡。
    落日有时登北固，春风吹梦过钱塘。
    荆坟桧宅依然在，留与乌衣话短长。

梁栋　金陵三迁有感
    憔悴城南短李绅，多情乌帽染黄尘。
    读书不了平生事，阅世空存后死身。
    落日江山宜唤酒，西风天地正愁人。
    任他蜂蝶黄花老，明月园林是小春。

梁栋　久雨有感二首
    冥云先八荒，骤雨忽然至。
    中宵揭屋破，漏湿无处避。
    床床不得乾，僵立见惟悴。
    娇儿莫啼哭，少须待晴霁。

梁栋　久雨有感二首
    少年不学稼，老大生理拙。
    入山采黄精，穷冬一尺雪。
    虎狼正纵横，原野有白骨。
    伤心重伤心，吾饥何足恤。

梁栋　句
    浮云暗不见青天。

梁栋　句
    千株守红死，一点反魂归。

梁栋　四禽言四首
    不如归去，锦官宫殿迷烟树。
    天津桥上一两声，叫破中原无住处。
    不如归去。

梁栋　四禽言四首
    脱却布裤，贫家能有几尺布。
    织尽寒机无得裁，可人不来廉叔度。
    脱却布裤。

梁栋　四禽言四首
    行不得也哥哥，湖南湖北春水多。
    九嶷山前叫虞舜，奈此乾坤无路何。
    行不得也哥哥。

梁栋　四禽言四首
    提葫芦，年来酒贱频频沽。
    众人皆醉我亦醉，哀哉谁问醒三闾。
    提葫芦。

梁栋　送存书记
    一声两声松子落，一片两片枫叶飞。
    夕阳在山新月上，道人相伴一僧归。

梁栋　送李北山归建康
    人生几百年，胡为在远道。
    游子悲故乡，王孙怨芳草。
    有田归去来，无田归亦好。

梁栋　送李北山归建康
    贫贱有饿死，富贵履危机。
    东海不可渔，西山采无薇。
    四方已一气，我今将安归。

梁栋　题叶东叔宾月堂
    人生自是人间客，月亦天边寄此身。
    彼此虚空无著处，谁欤是主复谁宾。

梁栋　题寅叔小园
    深巷浑无市井喧，主人有客便开樽。
    数竿修竹三间屋，几树间花一亩园。
    楚岫和云移怪石，秦淮流月下高源。
    此身且此渊明乐，母在高常子候门。

梁栋　谢氏梅园
    纤腰冻欲折，来探前村雪。
    幽禽莫相猜，岁寒心似铁。

梁栋　野水孤舟
    前村雨过溪流乱，行路迷漫都间断。
    孤洲尽日少人来，小舟系在垂阳岸。
    主人空有济川心，坐见门前水日深。
    袖手归来茅屋下，任他鸥鸟自浮沈。

梁栋　谒御史张月卿
    我家元住君邻州，我父当时亦故侯。
    中原百年龙战野，南滨一日鳌吞钩。
    遗黎常恨旧隔绝，故乡喜遇新交游。
    路人行行望骢马，山中却为诗淹留。

梁栋　雨花台
    春中景物尚凄然，小立崇台古树边。
    潮信不嫌城寂莫，山光似与客留连。
    英雄马鬣无余地，气势龙蟠得几年。
    眼底兴亡总闲事，不如有酒醉花前。

梁栋　雨花台
    孤云落日倚西风，历历兴亡望眼中。
    山入六朝青未了，江浮五马恨无穷。
    客愁已付蒲萄绿，迳雨空余玛瑙红。
    我亦欲谈当世事，无人唤醒紫髯翁。

梁栋　渊明携酒图
    渊明无心云，才出便归岫。
    东皋半顷秫，所种不常有。
    苦恨无酒钱，间却持杯手。
    今朝有一壶，携之访亲友。
    惜无好事人，能消几壶酒。
    区区谋一醉，岂望名不朽。
    间吟篱下菊，自传门前柳。
    试问刘寄奴，还识此人不。

梁栋　赠嘉兴徐同年
    忆昔青龙在戊辰，马蹄同踏杏园春。
    归田令尹空书晋，执戟郎君尽美新。
    万事不醒中酒圣，一贫无奈讼钱神。
    相逢莫效穷途泣，自古求仁要得仁。

梁该　月夜怀要叔刚
    凉生秋雨霁，华月上疏林。
    因听落叶响，稍知秋意深。
    芳岁倏已徂，白发鬓边侵。
    故人渺何许，日夜怀微音。
    无由亲兰藻，何以慰冲襟。
    云中徒矫首，露下空长吟。

梁颢　寒食寓怀
    明日一百五，春风余几何。
    愁随新火出，病忆故人多。
    草色墙阴合。花香宿雨和。
    耿怀殊不寐，终夕扣壶歌。

梁颢　寒食值雨
    春波微绿草连门，寒食烟光可断魂。
    细雨隔帘烟火灭，落花风动欲黄昏。

梁颢　厌气台
    天生王气何能厌，嬴氏空劳筑此台。
    今日我来台上看，残春寂寞野花开。

梁颢　赠淳于公归养
    恳辞浮宦振家声，悬忆高堂指去程。
    选籍便通闺籍美，彩衣兼映锦衣荣。
    推恩半俸供甘旨，守道全家试满盈。
    我恨无亲可归养，与君言别若为情。

梁竑　湖山楼
    千峰背负乌聊山，一区面蛰龙停渊。
    壶中日月自天地，淮南鸡犬皆神仙。
    当湖次第列小隐，花坞直与山房连。
    海棠成径当步障，藕花满洲宜泛船。
    竹斋潇潇碧玉干，菊坡采采黄金钱。
    月观无云饱秋色，风松有雷惊昼眠。
    流杯不减昔曲水，耿茶况汲今蒙泉。
    山家四时无不好，跨蹇扶筇性所便。
    主人早岁取科第，策足要津先着鞭。
    声名藉甚四十载，三朝眷注知才贤。
    方今圣人勇于治，搜罗侧隐无弃捐。
    乡里老成相继出，如公自合比其肩。
    遂持一节向江右，即赐十行朝日边。
    那知念念作归计，把玩图画心茫然。
    他日乞身谅未晚，赤松黄石相忘年。
    观公名楼自有意，流行坎止岂非天。
    扁舟过公一夕耳，心屡欲往身无缘。
    逮公来归我亦老，卜雘共赋招隐篇。

梁竑　题陆贾大夫庙
    刘郎辛苦逐秦鹿，尚欲长鞭及马腹。
    蛮夷大长梦不惊，海边椎髻乘黄屋。
    江淮貔貅始闲暇，忍使驱令渡篁竹。
    陆生手持尺二组，唤起老子同分肉。
    诗书尚晓骂儒翁，岂忧桀骜难拘束。
    筑坛再拜受王印，雄辨泠泠听不足。
    当时未有北有辅，留寓年深染污浴。
    乍闻高论耳目清，如掩笙簧奏冰玉。
    境中胜处应更履，更溯余皇到山麓。
    大夫何独粤人重，汉廷公卿俱竦服。
    陈平奇计须深念，张子全身甘辟谷。
    此外候王希识字，带砺功存半诛戮。
    惟君坐使将相欢，燕喜优游刘氏福。
    年少终军学高步，空有英称命难续。
    乃知智者应世间，妙似庖丁奏刀熟。
    往事浮云变灭尽，越水悠悠浸山绿。
    荒祠寂寞傍僧居，日暮饥鸦噪乔木。
    我来三叹重迟留，为酌寒泉荐秋菊。
    《夷坚志》：乾道间，梁{左立右宅}入都，
    檥舟庙下。夜梦一客，
    自称陆大夫，云："我抑郁于此千余岁矣，
    君幸见过，愿留一诗。
    "遂题诗于壁而去。

梁介　筹边堂
    筹边无它长，幸此岁有秋。
    吏无打门宣，民无失业忧。
    史君来此邦，不但肉食谋。
    有言天命之，为汝消穷愁。
    夷蜑及生齿，各异风马牛。
