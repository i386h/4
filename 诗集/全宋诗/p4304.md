<!-- { "loadSidebar": true } -->
    敢计乘桴去，何知戴笠游。
    片帆真扰扰，只影转悠悠。
    卑溼嗟梁传，星霜挂魏牟。
    劳歌惭儒子，破簏付平头。
    乌豉缘莼置，黄粮为鱠谋。
    清螺取归日，稳棹听夷犹。

周弼　菩提废寺
    野寺孤僧住，当春亦掩扉。
    晓钟三板去，昏杵一盂归。
    古屋垂山榧，幽窗养石韦。
    未容行客憩，荒树雨鸠飞。

周弼　七里濑
    瞬息沿流七里遥，感时回缆木兰桡。
    高台未变陵兼谷，故国频更市与朝。
    风散乱云通去驿，雨消残雪助归期。
    渔翁近亦无前辈，一个青铜不肯饶。

周弼　齐安早眺
    昔日干戈地，凄凉古塞情。
    军同民杂戍，州与县分城。
    野旷孤鸿绝，沙寒一骑行。
    十年生息后，人尚怯论兵。

周弼　齐安早眺
    阴阴城垒静，极望不飞尘。
    草色横江暮，莺声出塞春。
    清时应洗甲，来岁又逢辛。
    惆怅经过处，都非往昔人。

周弼　千金寺
    十载他乡别，春归逐浪层。
    晚晴沙市鼓，夜雨石桥灯。
    帆仄摧乾苇，衣寒脆薄缯。
    旧时来往寺，惆怅不逢僧。

周弼　青阳驿
    悄悄如秋麦气凉，山风吹透湿衣裳。
    小炉深幌枯松火，一夜寒香绕客床。

周弼　秋屏
    好山多变态，排列在檐楹。
    平熨澄江练，横铺列嶂屏。
    石烟寒绕寺，山雨暗离汀。
    有意携溪枕，眠看直到醒。

周弼　秋日马上
    本无谋略强谈兵，每愧临边病未能。
    筋力岂知犹可喜，一鞍千里到江陵。

周弼　秋夜
    山门半掩浮云阙，古道人稀芳草歇。
    夜深零露滴秋香，幽人独步青萝月。

周弼　山居春晚
    索居牢落动关心，但觉匆匆岁月侵。
    无梦不因怜昼静，有怀多是惜春深。
    草香稚蝶销胡粉，花落蛮莺变楚金。
    最是不禁芳树色，能消几日又成阴。

周弼　山行
    尽日群山里，知行第几重。
    竹深春寺磬，滩急午溪舂。
    残旭犹双塔，晴云只半峰。
    岂无仙隐者，恨不少从容。

周弼　山崦早梅
    晴逼寒笆春满邻，汉奁芳额渐轻匀。
    东风未放全消息，雨萼愁香不见人。

周弼　施潭
    归程风强阻，春色有如无。
    上水千帆健，中流一砱孤。
    雨冲寻屋燕，云背立樯乌。
    尽说明朝顺，江行旧有图。

周弼　石塘
    水陆尽经过，地暄晴更和。
    鸟声临水近，人影向桥多。
    细雪倾残橘，轻冰脆立荷。
    少为盐米计，听彻竹枝歌。

周弼　石头城
    点点凝烟望未收，六朝遗迹遍荒丘。
    自从绛阙雄江面，谁把朱泥染石头。
    岗断晓榛双阜虎，岸长春草一滩鸥。
    诸公多少新亭恨，不是知心莫上楼。

周弼　石钟寺
    山前削成面，山后不露骨。
    何人恋巢居，结屋寄突兀。
    多风锁寒殿，频雨闭石窟。
    笋透狮子倾，草蔽鸱吻没。
    髑髅串胡神，缨络缠古佛。
    熹灯影摧残，槁柏香蓬駀。
    丹叶夏犹在，绿树暑未发。
    坳径鸣秋蛩，闲阶起苍鹘。
    僧衣莓苔侵，斋钵野菜掘。
    梵庋止数卷，矧能备巾拂。
    奔波道涂间，体倦神屡竭。
    大险阨在前，醉梦魂恍惚。
    信陋获安处，不胜尘土汩。
    经房晚栖禅，殆亦未易忽。
    铁凤终日叫，心颇恶此物。
    欲去欲住间，征帆已超越。

周弼　誓节渡
    仿佛经行地，还寻古渡边。
    山禽多白练，溪药间黄连。
    漠漠将晴雨，迢迢欲暝烟。
    恍然惊梦醒，二十有三年。

周弼　收家信
    渺渺秋风生白波，故乡归梦隔山河。
    可怜一纸平安信，不及衡阳雁字多。

周弼　双林寺
    杳杳双林路，林深不易登。
    寺幽怜宿鸟，地僻喜闲僧。
    静彻垂梁板，寒销背壁灯。
    水边人忽笑，猿落过溪藤。

周弼　思归
    闹里看山不识真，偶来轩槛振衣尘。
    诸峰便觉移相就，分付春风欲去人。

周弼　思归
    点点杨花飞满洲，只应催促送行舟。
    非关向晚伤心事，自怯春寒不肯留。

周弼　思归
    尽日凭栏客兴浓，山虽西绕水还东。
    便乘春暮家园去，犹及棠梨满径风。
    
    
周弼　思归
    自觉才疏久愿归，敢将山色便相依。
    汉家事业虽全盛，亦放梁鸿一个飞。

周弼　四圣观
    小园宽占一山孤，别有墙遮古观居。
    到了恩波拦不住，水窗游出放生鱼。

周弼　送白判官
    著书不就便相抛，远向襄州谒故交。
    里舍千头无旧橘，客程三脊有荒茅。
    买鱼村渡捐孤剑，沽酒山城解弊袍。
    双鬓岂堪禁岁月，眼看归鴆又成巢。

周弼　送陈云崖游三衢
    吟得诗成若等闲，为吾开尽锦囊斑。
    不专瘦岛元和末，要且长城大历间。
    帆入乱潮随涨水，帽冲残雪度危山。
    从今便少春游伴，才过新生可得还。

周弼　送胡宗原还台山
    故里杉松表，归程笋薤初。
    杯多常失饭，囊罄只留书。
    海墨收秦弃，山粮拾禹余。
    古来仙隐者，多在赤城居。

周弼　送黄同甫
    人生各有安，出易欲归难。
    古道春泥重，孤城暮雪寒。
    酒锋精似将，诗业远於官。
    野谷如堪饱，从君借鹖冠。

周弼　送惠嵩上人住西山兰若
    孤云无定迹，又入乱山居。
    既息禅机稳，从教世网疏。
    晓香岩屋像，寒呪石潭鱼。
    待我寻诗境，看君坐隐庐。

周弼　送蒋云启之湘中
    出门歧路分，愿往不辞勤。
    萤影侵湘月，蝉声隔楚云。
    频烧霜后箨，多饭雨中蕡。
    若过黄陵庙，椒浆奠小君。

周弼　送觉新上人还越
    古越多精蓝，名僧递相接。
    青林瓶盂聚，丹壑楼观叠。
    今乘秋涛便，莫待寒雨涉。
    何处闻鸣蛩，虚廊扫黄叶。

周弼　送客
    欲知行远近，细数杜鹃声。
    暗入苍山去，千闻是一程。

周弼　送迁客
    自谓别离难会面，如何此地又相寻。
    往来云物他乡意，轻薄风尘久客心。
    夜雨泥涂三里郭，夕阳烟火数家林。
    送君好去加餐饭，莫听哀猿彻晓吟。

周弼　送曲江友人南归
    怜君归橐路迢迢，到得茅斋转寂寥。
    应叹药栏经雨烂，土肥抽尽缩砂苗。

周弼　送人还姑苏
    别十三年返故居，可怜世业半空虚。
    布囊惟有焦琴在，乞与秋风葬阖闾。

周弼　送人游边
    平世绝边筹，怜君古塞游。
    谁听蒯缑剑，虚弊黑貂裘。
    宵柝鸣荒戍，寒烽起废楼。
    到应先吊古，恸哭岘山头。

周弼　送人游西山
    昔人深夜看星斗，镇压灵坛尚有符。
    偷写只应苍鼠惯，几行丹篆绕春芜。

周弼　送人游西山
    锁断寒蛟亦有神，冷波寒水病残身。
    谁收匙钥权相借，略放天池洗白鳞。

周弼　送人游西山
    抽铅点汞旧台荒，何处搜寻旧草堂。
    谁见洪崖最深处，一坑泥护石中黄。

周弼　送人之汉上
    旧来边塞自多尘，瘦草寒花强作春。
    见说连年更悽怆，乱萤随趁鬼迷人。

周弼　送人之汉上
    木落千山怨别离，自知难驻马行蹄。
    上书季子穷归路，献赋荀卿老向齐。
    驿店破旗秋雨细，戍楼残角夕阳低。
    袖藏秘策君门远，应望中原泣鼓鼙。

周弼　送人之京口
    竞携书剑去纷纷，谁解登临对日曛。
    北道荆夔一江下，南朝徐兖二州分。
    高楼角晓鸣秋雨，远戍烽寒起暮云。
    莫把寻常望瓜步，恐惊边雁不堪问。

周弼　送人之荆门
    昔年此路达王畿，荒烧畲烟事已非。
    山向崤函空北望，水随江汉自东归。
    凄凉坂路征车远，寂寞邮亭候火稀。
    遥想思乡怨岐路，杜鹃花发鹧鸪飞。

周弼　送僧归旧隐
    自言归去后，只在故山边。
    纱帽临溪盥，铜瓶傍水禅。
    昼闲松塔雨，春尽草堂烟。
    何故相抛舍，沉浮逐世缘。

周弼　送僧妙通游平江万寿
    故乡离几日，何处蹑秋陵。
    梵叶床头树，唐衣壁面僧。
    雨花粘旧锡，风箨扫寒簦。
    新偈期相寄，呵弹破小乘。

周弼　送惟德上人还鼋溪
    为爱林间寺，幽闲少是非。
    因抛荜门业，来着稻田衣。
    石蕨冲云细，山蔬腻雨肥。
    禅居安稳后，更莫启柴扉。

周弼　送姚希声令弟归剡中
    客程何太急，岁月半途分。
    想暂归天姥，还来伴使君。
    晓吟千嶂雪，春思一江云。
    若再经过此，囊诗可得闻。

周弼　送友人持节岭南
    吴云迢递楚云鲜，从此南征路几千。
    汉使五羊登岭日，鲁经三豕渡河年。
    榕穿白草飞蛮雨，椒落黄芽起瘴烟。
    待及戍瓜多载石，定无番货入归船。

周弼　送赵山台赴江阴
    匆匆何事解朝衣，甫为君王领一麾。
    历考近来成故事，就迁长是未多时。
    寒更夜彻防淮柝，晓舶晴翻出海旗。
    不久赤蹄应已到，只须略赋练江诗。

周弼　岁除思归
    山栖书到多日，野渡舟横几回。
    想见溪边亭上，故人待我衔杯。

周弼　岁除思归
    春风冰断千尺，晓霁云开百重。
    何处溪桥争渡，谁家山寺闻钟。

周弼　岁除思归
    野屋定堆落叶，山径应铺石芜。
    一别径秋不到，隔篱黄犬谁呼。

周弼　孙伯符墓下
