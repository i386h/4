<!-- { "loadSidebar": true } -->
    石田茆屋归未得，西山几度明斜阳。
    因送君行发深省，天地阔远愁茫茫。
    他年相寻君勿忘，杨柳当门水满塘。

释道璨　送东上人
    上头上面得人憎，少见生狞个样僧。
    莫道无又轻放过，病来无力举乌藤。

释道璨　送开上人
    道人家住庐山寺，信脚东游二千里。
    三年饱吃浙西饭，不曾咬著浙西米。
    大川恶拳打不活，石溪浅水浸不死。
    自言辣手难近傍，只有痴绝较些子。
    要从窗下看庐山，归卧溪声山色里。
    了无玄字涴胸怀，肯将佛法挂唇齿。
    漠漠重湖五老前，衮衮九江千嶂底。
    空手携锄种白石，赤脚提篮挈流水。
    有问参寻事若何，向道今年秋芋多。

释道璨　送人之圆通
    无数飞花舞晓风，天开二十五圆通。
    要知门户从何入，问取溪边石耳峰。

释道璨　送松冈黄提干
    人物如公岂久淹，极和平处极森严。
    无心为禄长思去，直道从人肯避嫌。
    学务躬行惟恐失，贫於未仕不言廉。
    书边大有閒田地，有只从今只学钳。

释道璨　送覃侍者住庵
    门上书心字，窗上书心字。
    长啸住庵人，不知庵内事。
    除却煨芋头，无力收寒涕。
    我观从上来，懒瓒较些子。
    君勿轻住庵，住庵不容易。
    手中长柄锄，上有千古意。
    前山粟自锄，后山禾自刈。
    客来问有麽，牢把柴门闭。

释道璨　送西苑径上人见深居冯常簿求寺记
    西苑宝峰麓，占地宽一弓。
    梵放殷青冥，与峰相长雄。
    鬼域何方来，包举归提封。
    楼钟不敢鸣，僧趋邻寺钟。
    径也铁石姿，直欲笺天公。
    天高不可叫，虎豹守九重。
    六年长安道，往来如飞蓬。
    云开日正杲，死草生华风。
    青山复入手，尽扫狐兔踪。
    鱼鼓发新响，松桂还旧容。
    掘地寻泉源，锄荒理菊丛。
    桃李一家春，万古无异宗。
    玉色十丈煇，秀润交磨砻。
    大书付谁氏，千载深居翁。
    他年来读碑，病眼摩朦胧。
    为碑三夕留，卧听寒岩松。

释道璨　送仙知客总侍者
    对面相看千里隔，手持史君招隐檄。
    一条拄杖两人扶，面带东湖秋水碧。
    口里只安三寸匙，平生懒病无药医。
    菜羹白饭随处有，谁能辛苦贪住持。
    向来春风满两手，如今零落能多少。
    尽情包裹付二妙，散与青青湖上柳。

释道璨　送薛野鹤子侄过洛阳秋壑制使
    笙鹤孤云宿子围，写诗阿买已能诗。
    旧时先友今谁贵，红叶花开有牧之。

释道璨　送奕上人
    金华道人少而壮，学道苦心知趣向。
    俊如秋鹰方振扬，快似马驹绝超放。
    无准软顽痴绝痴，领过不消渠一状。
    前年相别五峰巅，今年相见松江上。
    无影枝头拾得春，要去北山呈伎俩。
    北山老人眼{左月右上艹下合}痴，毒手恶拳难近傍。
    跨门一机我识渠，脚跟定与三十棒。

释道璨　送愿上人过雪窦兼呈弁山
    去年无准死，今年痴绝丧。
    二老百世师，一去空天壤。
    玉磬与天球，满耳皆新响。
    堂堂万钟鼎，横列乳峰上。
    愿也天台来，双眉拥青嶂。
    要见乳峰人，不作行役相。
    碧树明秋花，吹香上藤杖。
    长松四十围，悬水一千丈。
    到门相见时，为我问无恙。

释道璨　蹋雪下云居山宿崇寿寄草堂
    别山三十年，见山双眼碧。
    山灵喜我来，一笑作戏剧。
    纵横万花舞，变乱山颜色。
    圭璧拔地起，自在群玉国。
    去兴纷莫留，下足深没膝。
    冻合坡长短，石碍路剞侧。
    跻攀脚未稳，失势落数尺。
    平生江海屐，常患天地窄。
    立处贵稳密，取道贵径直，
    只要缓步行，有在多用力。
    只以到为期，半途肯休息。
    须臾到山趾，坦途随意适。
    回看行咱处，倚天立青壁，
    极爱山上云，长年抱幽石。
    耐得许多清，一夜遥相忆。

释道璨　题和山推蓬看梅
    沙头寒声入芦苇，沙际暝烟湿微雨。
    疏花明在树梢头，吟身卧在船蓬底。
    相看一笑大江横，白鸟不飞天似水。
    逃禅英骨閟九原，褚郎有神呼得起。
    倔强横枝不受屈，玲珑孤标净如洗。
    春风满面吹不开，冰雪满身冻不死。
    岁寒心事谁得知，大似和山隐君子。
    我有扁舟蓑笠盟，落在吴头并楚尾。
    挑灯今夜不成眠，免得相寻来梦里。

释道璨　题会稽孙竹阁望梅亭
    梅梁在屋东，梅溪在屋西。
    举头东西望，古意入双眉。
    彼溺犹已溺，彼饥犹已饥。
    皇皇圣人心，万世同一机。
    诚明与物欲，方寸分町畦。
    火然而泉达，扩弃无边涯。
    禹亦何人哉，勉之宜及时。

释道璨　题饶德操关子长紫芝诗轴
    郭家墓田土花碧，输菌紫芝大盈尺。
    淋浪雨泪种得成，不识春风生长力。
    晴云练练依遥岑，霁月炯炯悬崖阴。
    古心实竹谁赏识，青山重叠黄泉深。
    两翁落笔九天上，发煇潜德光千丈。
    此卷长留天地间，灵芝万古常无恙。

释道璨　题善住阁
    阁前溪水声潺湲，阁后山色空巑屼。
    取之不得舍不得，善住道人如是观。
    浩荡春风满天地，飞絮游丝无定处。
    去无所至来无踪，善住道人如是住。
    有所往兮成守株，鱼止泺兮鸟栖芦。
    无所住兮成漫浪，空中迹兮镜中像。
    道人一笑璨琳琅，住不住兮吾已忘。
    閒倚阑干春昼长，眼看白鸟浮沧浪。

释道璨　题水墨草虫
    蜻蜓低傍豆花飞，络纬无声抱竹枝。
    忆得西湖烟雨里，小园清晓独行时。

释道璨　题物初蕙兰
    花短秋意长，神清颜色少。
    笔端有西风，国香来未了。

释道璨　题信国墨梅
    太耐冰霜老玉关，北风满面不知寒。
    无边生意天难泄，春色教人纸上看。

释道璨　题於潜西菩兼山阁参寥受业
    青山在屋头，易见甚难识。
    如玉有碎气，如土有正色。
    平生万里眼，付此千太壁。
    云行山欲动，云深山更碧。
    动止同一机，兼处贵自得。
    心外无青山，身外无周易。
    安得识山人，倚阑论未画。

释道璨　题源虚叟庐山行卷
    胸中有庐山，笔下有庐山。
    窗下有庐山，眼中有庐山。
    别山十七年，见山一日间。
    韵险落鬼胆，语妙破天悭。
    永怀看山人，恨不同跻攀。
    摩挲青石砚，负山良厚颜。
    天风几时来，乘之欲西还。

释道璨　投笔
    无心检点笔头春，疏懒从教到十分。
    留取半生挥翰手，崖前无事学耕云。

释道璨　为邓子煇赋拙斋
    历尽风波觉得獃，全无伎俩口慵开。
    门前不厌频来客，要学聪明莫入来。

释道璨　吴太清有远役以诗寄别次韵
    宇宙入八窗，芙蓉制衣裳。
    两眼挂万古，深拄书传香。
    笔端肤寸合，要作天下凉。
    余事亦演雅，簸弄正未妨。
    颠倒走百怪，陆离罗众芳。
    气焰压牛斗，何止万丈光。
    笑他儿女曹，白道空茫茫。
    秋风三尺剑，尘土压下方。
    斫却月中桂，及此鬓未苍。
    我欲援北斗,酌以椒桂浆。文章於此道，
    太山一毫芒。洙泗到伊洛，
    波澜正泱泱。多少遡流人，
    褰裳复回翔。孰知方寸间，
    一苇直可航。勉哉吴夫子，
    此事当毋忘。

释道璨　西湖除夜
    又来上国看新元，细嚼梅花嚥冷泉。
    阿母在家年六十，孤儿为客路三千。
    身居东海沧波上，心在西山落照边。
    碧户朱门杨柳岸，不知归日是何年。

释道璨　喜雨呈梅石赵都大
    久旱天地焦，酷出秦法外。
    一雨中夜来，汉兵起丰沛。
    万物皆吐气，昭苏脱厄会。
    忧国有天人，爱民如子辈。
    心香彻九关，化为云叆叇。
    生意一万里，直在方寸内。
    老农相与言，晓晴坐牛背。

释道璨　仙巢海棠洞
    领客坐花阴，饮客酌花露。
    先生自家春，八荒一牖户。
    凄其望前修，一枝阅世故。
    鹤车来不来，东风吹日暮。

释道璨　雪菊
    大雪冻不死，秋风吹不开。
    许大天地间，受得一所獃。
    生意在根本，肯趁阳和回。
    要从梅兄游，一笑霜雪堆。
    六花已飞舞，槁悴如根莇。
    下有返魂香，英英死不摧。
    老仙造化手，妙处能夺胎。
    唤醒万黄金，桃李皆奴侪。
    对花酌老仙，高致方能陪。
    东篱有佳人，万些招不来。

释道璨　野水横舟
    望之一叶轻，即之万钧重。
    天风吹不去，世波摇不动。
    送尽千帆飞，济川已无梦。
    月冷蘯花秋，此兴白鸥共。

释道璨　一庵
    万法须从皈处参，难将皈处与人谈。
    檐头昨夜风和雨，说得分明落二三。

释道璨　迎晦静汤先生
    向来九虎守天关，已是无心便出山。
    宇里春风閒不得，又携桃李种人间。

释道璨　又布袋赞
    明皎皎，暗昏昏，
    未曾举首，烁破面门。
    若更停机停思，苦哉弥勒世尊。

释道璨　又观音赞
    如屿兮媚川，如山兮倚天。
    大哉圆通之道，民无得而名焉。

释道璨　又寒拾赞
    淡墨磨虚空，秃笔蘸沧海。
    点污天台山，是他这一对。

释道璨　月窟
