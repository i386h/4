<!-- { "loadSidebar": true } -->
    幼则有造，成则祖述。
    文采日化，儒效力弼。
    永观厥成，德音秩秩。

宋高宗　文宣王及其弟子赞
    东平子产，性著盛时。
    奉师于塾，讲道之微。
    答问其敏，婉妙以思。
    升降陛廉，尚想英姿。

宋高宗　文宣王及其弟子赞
    温温子里，入闻至圣。
    揽道之华，秉德之柄。
    深造阃域，不乖言行。
    全齐之封，竹素为盛。

宋高宗　文宣王及其弟子赞
    伯彼监淄，左行称贤。
    睎踪十哲，秀颍三千。
    心悦诚服，家至户传。
    乐只君子，文声益宣。

宋高宗　文宣王及其弟子赞
    彭卫高士，经籍是亲。
    赞成德艺，协于彜伦。
    {底去丶}绩圣道，斯肖素臣。
    优哉游载，学以致身。

宋高宗　文宣王及其弟子赞
    乐氏子声，锡爵昌平。
    信道之万，见善乃明。
    引领高节，载惟思诚。
    先贤聿集，出为时英。

宋高宗　吴郡王冷泉图赞
    富贵不骄，戚畹称贤。
    扫除膏粱，放旷林泉。
    沧浪濯足，风度萧然。
    国之元舅，人中神仙。

宋高宗　幸天长赐僧广宝
    大界宜春赏，禅门不掩关。
    宸游双阙外，僧引百花间。
    车马喧长路，烟云净无山。
    观空复观俗，皇鉴此中閒。

宋高宗　虚堂
    虚堂燕坐悄无言，欲断残香冷自烟。
    秋色满山林桂静，一轮霜月泻寒泉。

宋高宗　徐熙设色花鸟
    人言道院属江西，古一真人卧水湄。
    可是瑞莲花叶大，载他书册泛涟漪。

宋高宗　渔父词
    一湖春水夜来生，几叠春山远更横。
    烟艇小，钓丝轻，赢得闲中万古名。

宋高宗　渔父词
    薄晚烟林淡翠微，江边秋月已明晖。
    纵远抱，适天机，水底闲云片段飞。

宋高宗　渔父词
    雪洒清江江上船，一钱何得买江天。
    催短棹，去长川，鱼蟹来倾酒舍烟。

宋高宗　渔父词
    青草开时已过船，锦鳞跃处浪痕圆。
    竹叶酒，柳花氈，有意沙鸥伴我眠。

宋高宗　渔父词
    扁舟小缆荻花风，四合青山暮霭中。
    明细火，倚孤松，但愿樽中酒不空。

宋高宗　渔父词
    侬家活计同能名，万顷波心月影清。
    倾绿酒，糁藜羹，保任衣中一物灵。

宋高宗　渔父词
    骇浪吞舟脱巨鳞，结绳为网也难任。
    纶乍放，饵初沉，浅钓纖鳞味更深。

宋高宗　渔父词
    鱼信还催花信开，花风得得为谁来。
    舒柳眼，落梅腮，浪暖桃花夜转雷。

宋高宗　渔父词
    莫莫朝朝冬复春，高车驷马趁朝身。
    金拄屋，粟盈囷，那知江汉独醒人。

宋高宗　渔父词
    远水无涯山有邻，相看岁晚更情亲。
    笛里月，酒中身，举头无我一般人。

宋高宗　渔父词
    谁云渔父是愚翁，一叶浮家万虑空。
    轻破浪，细迎风，睡起蓬窗日正中。

宋高宗　渔父词
    水涵微雨湛虚明，小笠轻蓑未要晴。
    明鉴里，縠纹生，白鹭飞来空外声。

宋高宗　渔父词
    无数菰蒲閒藕花，棹歌轻举酌流霞。
    随家好，转山斜，也有孤村三两家。

宋高宗　渔父词
    春入渭阳花气多，春归时节自清和。
    冲晓雾，弄沧波，载与俱归又若何。

宋高宗　渔父词
    清湾幽岛任盘纡，一舸横斜得自如。
    唯有此，更无居，从教红袖泣前鱼。

宋高宗　中和堂
    六龙转淮海，万骑临吴津。
    王者本无外，驾言苏远民。
    瞻彼草木秀。感此疮痍新。
    登堂望稽山，怀哉夏禹勤。
    神功既盛大，后世蒙其仁。
    愿同越句践，焦思先吾身。
    艰难务遵养，圣贤有屈伸。

宋公愿　句
    水色长天人世外，秋风斜日钓舟归。

宋宫人　送汪水云
    客有黄金共璧怀，如何不肯赎奴回。
    今朝且尽穹庐酒，后夜相思无此杯。

宋恭甫　社日不饮
    漪漪细浪生蒲叶，剪剪轻风破柳芽。
    不饮恐孤今日社，强随儿女插桃花。

宋恭宗　鹦鹉
    毛羽自然可数，仙禽不受凡笼。
    术得梧桐一叶，中含无限秋风。

宋恭宗　在燕京作
    寄语林为靖，梅花几度间。
    黄金台下落，应是不归来。

宋构　关山雪
    关山雪，关山雪，远接洮西千里白。
    试登陇首瞰八荒，表里高低都一色。
    日高融液流车辙，冻作坚冰敲不裂。
    早晚春风动地来，消尽寒威百花发。

宋构　关山月
    关山月，关山月，千里寒光射冰雪。
    一声羌管裂青云，陇上行人肠断绝。
    肠断绝兮将奈何，为君把酒问常娥。
    冰轮桂魄圆时少，应似人间离别多。

宋光宗　赐杨万里
    黄芦洲上雪初乾，风撼枯枝晚更寒。
    静舣小舟谁得似，生涯潇洒一渔竿。

宋光宗　赐余复
    临轩策士岂徒然，嗣宋丕基务得贤。
    尔吐忠言据素蕴，吾縻好爵副详延。
    爱君忧国毋终怠，厚泽深仁赖广宣。
    赐宴琼林修故事，腾心期待见诗篇。

宋光宗　待月诗
    入夜跏趺多待月，移时箕踞为看山。
    苔生晚片应知静，雪动秋根会见閒。
    瘦鹤独随行药后，高僧相对试茶间。
    疏篁百本松千尺，莫怪频频此往还。

宋光宗　观海棠有成
    东风用意施颜色，艳丽偏宜著雨时。
    朝咏暮吟看不足，羡他逸蝶宿深枝。

宋光宗　和燕射
    秋深欲晓敛轻烟，翠木森围万里川。
    闾阖启关传法驾，玉津按武会英贤。
    皇皇圣父明如日，挺插良臣直似弦。
    韬武欢呼称万寿，未饶天保报恩篇。

宋光宗　会僚属赏海棠偶有题咏
    浓淡名花产蜀乡，半含风露浥新妆。
    妖娆不减旧时态，谁与丹青为发扬。

宋光宗　句
    细叠轻绡色倍浓，晚霞犹在绿阴中。

宋光宗　句
    晴进驻花侵路，春陂水上桥。

宋光宗　句
    绮霞初结处，珠露未晞时。

宋光宗　句
    蓼岸飞寒蝶，汀沙戏水禽。

宋光宗　题陆瑾渔家风景图
    翠岚迎步兴何长，笑领渔翁入醉乡。
    日暮渚田微雨后，鹭鸾閒暇稻花凉。

宋光宗　题徐崇嗣没骨牡丹图
    已过谷雨十六日，犹见牡丹斗浅红。
    曾不争先及开早，能陪芍药到薰风。

宋光宗　题杨补之红梅图
    去年枝上见红芳，约备红葩傅浅妆。
    今日这中足颜色，可能无意谢东皇。

宋光宗　题张萱游行士女图
    閒来洞口访刘君，缓步轻抬玉线裙。
    细白桃花掷流水，更无言语倚彤云。

宋光宗　新秋雨过述怀
    中兴日月明，王气山何在。
    万物饰昭回，稽首王言大。

宋翰　句
    襟分楚泽三千里，曲奏湘妃五十弦。

宋翰　题涪陵郡
    锦绣洲犹在，熊罴梦已无。
    文风齐两蜀，仙迹接三都。
    白石从天设，青崖见地图。
    荔枝妃子圃，不复曩时输。

宋沆　食米仓
    陋巷颜回独屡空，生涯惟在一瓢中。
    太仓腐粟虽山积，非义宁甘君子穷。

宋沆　养蚕
    男必耕耘女必蚕，古人尚尔我何贪。
    浴沂时候成春服，歌咏来归道味甘。

宋宏　兴庆池禊宴
    名臣临俊域，和气□芳春。
    禊饮傅佳节，时贤冠上宾。
    绿波浮画舸，芳草染朱轮。
    行乐有仁政，欢声沸水滨。

宋辉　次唐彦猷顾亭林韵
    昔时高士宅，今日梵王居。
    楼影衔山远，钟声隔岸痚。
    风流嗟往事，精爽閟遗墟。
    回首鸟衣巷，凋零兵火余。

宋晋之　白石山
    日车未访到仙宫，日脚将西又转蓬。
    莫怪登山能草草，祗缘行李自匆匆。
    玉棺已去人何在，石鼎虽存味早空。
    休羡古来名与迹，几多丘壑在胸中。

宋景年　题万年妙莲阁
    上方危阁化无踪，平顾摩空万桂丛。
    自有莲华发泥下，何须芝草遍山中。
    石桥暮隔霏霏雨，翠壁寒供凛凛风。
    弹指凭准开户牖，向来禅观仰群公。

宋可菊　春日
    门掩东风老，无人载酒过。
    半窗春梦短，深竹雨声多。
    朽树湿生菌，残蚕已化蛾。
    因思旧游地，台榭废笙歌。

宋贶　句
    鳌分双岛江心寺，鷁散连樯海面舟。

宋贶　陪陈太守游南山道院
    漫陪仙吏访仙乡，仙室倾颓迳路荒。
    碧草护坛麏有迹，红桃照井水浮香。
    岩边鹤返曾千岁，梦里丹分近一囊。
    最怜仙术神如此，何不霞新炼药房。

宋理宗　笔占示要君奇
    许负往昔矣，天纲今何之。
    谁知千载后，复遇林君奇。

宋理宗　昌化县进嘉禾嘉粟赐贾丞相
    一德交孚叶两仪，嘉禾嘉粟献珍奇。
    禅呈属邑信非偶，瑞应明禋若有期。
    周纪唐封生秀颖，汉歌郊庙产灵芝。
    何如近在王畿内，庆典珍符萃一时。

宋理宗　淳佑丙午讲礼记皆锡宴秘书省赐侍读少师郑清之以下
    鳌极开先已降衷，上天下泽礼居中。
    三才义理维持力，万世纲常建立功。
    孔圣法言多纂辑，汉儒师学共修崇。
    经帷讲彻资群彦，克己工夫在广充。

宋理宗　赐答郑寀
    秋思太华峰头雪，晴忆巫山一片云。
    去国归来犹来得，诗篇遥赠北山君。

宋理宗　赐贾相
    清明朝野遇清明，万国欢心乐太平。
    樽俎优贤咨启活，载赓既醉咏盈成。

宋理宗　赐马廷鸾四首
    天高地下礼由分，圣哲於焉秩纠纷。
    心法操存毋不敬，治功显设在斯文。
    会通自可跻明圣，品节应知本俭勤。
    旃夏讲磨资众彦，精微尽处是尊闻。
