<!-- { "loadSidebar": true } -->
    船近鹅儿频引颈，水清鱼子忽分群。
    吟情饮量皆豪俊，酒盏须斟一百分。

宋祁　和赵南正溪上二首
    一樽狂计即留春，更把诗篇恼使君，
    戏岸正摇千步柳，归山曾约万重云。
    孤怀欲写情空感，佳句相酬自不群。
    怯见杜潘无处避，便知优劣此间分。

宋祁　和致政燕侍郎舟中寄晏尚书
    异时仙阁对三休，顿首辞荣动邃旒。
    疏广故僚供祖帐，鸱夷尽室付归舟。
    谢阶生玉怀欢宴，燕壁图山代远游。
    新句渐高尘累少，紫微岩曲要相求。

宋祁　和中丞晏尚书忆谯涡二首
    幰幰行舻破练光，提鞭旧岸接回塘。
    使君几作临波醉，犹省当时问葛强。

宋祁　和中丞晏尚书忆谯涡二首
    春波漫处寻他浦，晚潦清时觅故洲。
    使舸忽归心赏罢，后来风浪但惊鸥。

宋祁　和朱少府苦雨
    滞淹连春晦，层阴接夜分。
    骁壶惟发电，愁栋但生云。
    里突居无爨，官蛙坐厌闻。
    遥知霖唱罢，客思转相纷。

宋祁　河南希深学士
    洛雾嵩云满眼春，仙郎清路拥双轮。
    却陪宾客趋东阁，已为阳秋得素臣。
    渊秘图书探汉旧，地交风雨访周人。
    岁时献寿严君府，谁见家庭玉树新。

宋祁　荷花
    别岸香风起，横塘夕雾开。
    歌须静婉至，步忆贵妃来。
    折藕冰丝剩，翻荷孔盖回。
    曾经佛图咒，解厌柏梁灾。
    盛府开为幕，骚人借作媒。
    谢才方丽句，卓寡比愁腮。
    有薏缘谁苦，名莲固自猜。
    簪形侵宝髻，烛柄近宫煤。
    游羡龟巢密，看防漏叶催。
    使君迷已久，落晚且徘徊。

宋祁　荷花
    晚雨跳珠万盖匀，红房高下照池新。
    采时双艇须加桨，行罢微波不见尘。
    解把清香贻密坐，忍将芳意付萧晨。
    如何老帅残风味，三占秋英作主人。

宋祁　贺齐都官
    十行泥检润琼芝，序转仙曹汉省围。
    月隐偃波三署笔，光添侍史五时衣。
    星躔入夜哀乌动，军盖迎晨雊雉飞。
    几日霄涂归奏御，景龙妍唱掩牙绯。

宋祁　贺中丞晏尚书春阴
    轻寒剪剪著春旗，楼外晨光已暗移。
    小雾不还添柳弱，馀寒未去恼花迟。
    幺弦促柱愁成曲，远水迎船巧作漪。
    谁在河桥望归客，莫将雷响误轻辎。

宋祁　贺紫微舍人改镇
    星翼分疆镇上游，江山和气拥行舟。
    芝房照露供盘剂，萍日横波送棹讴。
    楚塞路长云恋幕，孺亭天晚月呈钩。
    汉家夜席归期近，宫箧书空谤焰收。

宋祁　红蓼
    花穗迎秋结晚红，园林清淡更西风。
    织条尽日差差影，时落钓璜溪水中。

宋祁　后苑赏花钓鱼应制
    清御披兰路，雕舆眷蕙辰。
    汉池平浴日，温树暗留春。
    乐石来威凤，恩波上翠鳞。
    成文传睿唱，赓曲遍华绅。

宋祁　胡氏迟客亭观诗
    石磴松蹊自不尘，亭名迟客客回轮。
    山中桂好虽留隐，岭上云多肯寄人。
    梦草数残康乐夜，禊杯閒记永和春。
    共游弭盖争摛藻，剩破林烟炙翠筠。

宋祁　胡同年恢信州弋阳簿
    笼樱沈醵宴，津鼓怆离群。
    道出东南水，心留西北云。
    秫田供醖剂，练幅换书裙。
    熛阙方呼俊，归来伫献文。

宋祁　胡寅赴明州慈溪尉
    久困天官调，东南亦第如。
    客篙新溜急，春树杂花馀。
    越{榷木换月}丰池鸭，吴袍竞库綀。
    还音与归梦，併附浙江鱼。

宋祁　湖山
    一水抱天回，千岩互相映。
    寒湖啮沙痕，狂峰贯霞景。
    持此写琴心，宁无子期听。

宋祁　湖上
    雪后云归露晚暾，冻舟犹自滞溪门。
    潜鱼不上湖光静，漠漠寒沙印雁痕。

宋祁　湖上
    萧萧露白蒹葭老，索索风乾杨柳疏。
    坐见渔舟归浦尽，小篷明灭上灯初。

宋祁　湖上
    湖上烟光九月天，于今墟落古西偏。
    风波罢后汀洲静，两两凫鹥曝翅眠。

宋祁　湖上
    嵩騩凌秋爽气来，川原高下一屏开。
    溪云尽日无还意，正自天边作雨回。

宋祁　湖上二首
    秋水自然碧，秋花何意红。
    乾坤摇落恨，只是为西风。

宋祁　湖上二首
    搂迥衔空雾，郊长占暝霏。
    戏鱼晴自掷，寒鸭夜还飞。

宋祁　湖上见擔稻者
    压塍霜稻报丰年，镰响枷鸣野日天。
    辅郡不知为水耨，楚农新教命家田。

宋祁　湖上晚瞩
    湖平潦已收，清兴暂夷犹。
    风舸时摇缆，眠凫自去洲。
    荒藤依树老，残芡听波浮。
    珍重芣山色，苍苍到暝楼。

宋祁　扈从至奉先寺回
    宝刹虹幡蔽曙霞，中天凝跸转云车。
    不妨归路王城远，满袖飞花杂雨花。

宋祁　华州西溪
    山近重岚逼，溪长匹练分。
    霁波平撼日，寒崦侧藏云。
    弄荇鱼差尾，投汀鹭列群。
    如何去寻丈，尘路已纷纷。

宋祁　怀古眺望
    城闉聊属眺，千古恨悠悠。
    夏享空台毁，韩亡故社留。
    庙祠旌颍凤，溪水识巢牛。
    春色依林动，晨烟傍戍浮。
    庌驺閒自集，田鹤叫相求。
    町簊沿缘密，川葭靃靡柔。
    栎墟迷郑鄙，騩路隔轩游。
    感昔如吾辈，曾经几斛愁。

宋祁　怀故里偶成
    先畴少失杏花耕，十载穷尘困缚缨。
    山上有山成久客，吏中非吏得空名。
    吟塘碧草他年废，雾驿哀猿此夜惊。
    何日谒归聊望里，況无车骑得乡评。

宋祁　怀三封墅
    寡求愿易足，久计还中林。
    君恩容有报，宿留未抽簪。
    浅谋乏经济，流景倏颓侵。
    企翰羡鸿翥，俯泳愧鱼沈。
    荣名非不勉，高坻良可歆。
    奈何贾生恸，又将庄舄吟。
    投沙乃闻古，怀春方在今。
    三封何所怀，怀我东南畝。
    方春原田秀，是时簦笠聚。
    杏花灿晴落，菖叶甲阴浦。
    泱泱云抱岑，眇眇林鸣扈。
    野老携晨饁，薄醪间炊黍。
    安知五熟滋，但慰四友苦。
    日作夕还家，烟火青林下，
    嗟我仕易稼，穷年宦三辅。
    誓毕尚生累，将从平子赋。
    自省非大人，请事学农圃。

宋祁　怀滕秘校书
    解职青袍困，惊年素发多。
    囊中彭泽米，门外下邽罗。
    露鹤惊霄岛，风蜩喝暝柯。
    此时潘簟冷，争奈近秋何。

宋祁　淮祠谢雨
    雨罢天披雾，杓回夜向晨。
    烟芜出郊路，灯火侍祠人。
    破月斜衔桂，倾河淡扫银。
    三时此修报，惭负驾崧轮。

宋祁　淮山
    不见当年丛桂枝，空山崄崒但霞霏。
    眼看春草萋萋遍，身是王孙未得归。

宋祁　还都
    一封东走罢州麾，却趁清班上赤墀。
    侍史香炉留直夜，王孙春草见归时。
    虚名所赖天藏拙，晚岁无如病与衰。
    要在属车何所用，只堪盛酒比鸱夷。

宋祁　还都有感
    去国已十载，召还今见收。
    初无颍川最，真忝茂陵求。
    物色多新识，寒温减旧游。
    宫毫与尘晦，省树向人秋。
    奏乏三千敏，恩难万一酬。
    重寻紫荷橐，却侍翠云裘。
    建礼文书少，汤官饼饵优。
    屏营趋虎殿，子细认奎鉤。
    晚节诚知止，吾生况若浮。
    身来虽魏阙，病免合沧洲。
    浅醉贻樽耻，衰容作鉴羞。
    归年非雁后，破月是刀头。
    依圣谗方弭，逃阴景自休。
    乞骸从此近，终计返林丘。

宋祁　还乡
    自昔去先閈，乃今还故庐。
    陇桑濡露外，岩桂遣风馀。
    稍识乌衣巷，相过栗里舆。
    感存横涕数，道旧愬杯徐。
    水涸溪容耗，林残野气疏。
    鸟喧晴处陌，烟宿暝时墟。
    彭泽期归去，临邛喜第如。
    击鲜无久慁，趋局畏官书。

宋祁　荒斋昼坐为鸣鸢所聒
    喜钞寒鸱六翮轻，萧条墟落恣飞鸣。
    屠邻腐肉知无限，少作扬州饿箭声。

宋祁　皇帝迩英阁讲毕五经
    太极洪枢暇，西清秘阁开。
    文从壁府降，辇自殿中来。
    捧帙诸儒进，繙经宝思该。
    书留孔子宅，礼识汉家台。
    诂传风兼颂，阳秋富并裁。
    观图龙夭矫，启柙凤毰毸。
    遂使民胥效，咸知上育材。
    星钩参婉曲，天汉助昭回。
    章甫惭无状，华光信滥陪。
    愿因稽古日，拜手颂明哉。

宋祁　皇太子诞庆
    轩袥深丛佑，文支此挺生。
    重轮当月满，一索应乾成。
    瑞瓞昌绵绪，天弧仗左檠。
    海虽分幼润，星已庆前名。
    缓带群心洽，吹铜顺气迎。
    欢觞交秘幄，曲赦遍离京。
    汉祝昭禼贶，周篇记路声。
    从兹诒翼永，斯万见承平。

宋祁　皇子封建诗
    晬表歧姿茂，皇基庆祚融。
    玉圭先启国，银榜后题宫。
    茅袭封坛旧，金颁瑞节雄。
    恩添少海润，欢激小山风。
    抱拜殊藏纽，敭言异戏桐。
    燕诒光祖烈，调护切宸衷。
    育德吾君子，庸亲天下公。
    异时瞻出阁，绵瓞颂无穷。

宋祁　黄花道
    驿道云山里，悠悠千骑行。
    猿禽互啼啸，崖岭各阴晴。
    树合天疑窄，川回地忽平。
    锦官何日到，菖叶已催耕。

宋祁　黄垍勾建昌簿
    灵风彻宴卮，十幅曙帆飞。
    路入江山国，人兼緕绣衣。
    草堂空岫幌，偃室听琴徽。
    谁识无双誉，新从日下归。

