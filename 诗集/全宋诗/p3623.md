<!-- { "loadSidebar": true } -->
    应製曾亲白玉除，桐君溪畔是幽居。
    未登王子洛宾岁，已读黄香东观书。
    万里归宁承汉诏，三牲供膳奉潘舆。
    水衡得俸诚堪喜，莫便挥金学二疏。

杨亿　邵奉礼归乡
    二年分直浴堂门，簪笔垂绅奉至尊。
    日过八砖批汉诏，宴开三殿挹尧樽。
    忽闻抗表干君父，切要悬车示子孙。
    碧落改官旌旧德，黄金加锡见深恩。
    群公祖道争飞盖，故吏沾襟亦恋轩。
    定是辽东叹城郭，肯同彭泽慮田园。
    捧觞莫诉前为寿，上马犹能左属韐。
    临别延英对数刻，已应惇史记嘉言。

杨亿　慎大詹以吴柑见贶
    龙阳休说木奴洲，震泽黄柑占上流。
    承露玉浆仙掌曙，亚霜金颗洞庭秋。
    香黏素手吴娃丽，泠涤朝酲楚客愁。
    应似荔支催入贡，随河飞鸟逐鸣驺。

杨亿　升山
    层峦连近郭，占胜有招提。
    宿雾昏金像，飞泉溅石梯。
    钟声空谷答，塔影乱云齐。
    千骑时来此，寻幽独杖藜。

杨亿　省中当直即事书怀兼简阁长李舍人
    两掖深沉大帝居，紫微西省掌泥书。
    天阍启鑰趋朝后，侍史焚香起草初。
    五吏援毫才患少，万钱分膳食无馀。
    凤池荀令连宾阁，骑省潘郎对直庐。
    烟气霏霏生屋瓦，雷声隐隐度宫车。
    沧波满壁浮兰橑，修竹当轩荫绮疏。
    性懒无堪过叔夜，思迟多病似相如。
    缭垣直北银台路，拭目看君侍玉除。

杨亿　省中当直书怀呈诸同舍
    太微西掖凤池边，阿阁凌空瓦起烟。
    彩笔时批尺一诏，直庐深在九重天。
    早朝螭陛炉香近，书寝难人漏唱传。
    祇恐承明难久恋，长安桂玉苦相煎。

杨亿　盛京宰单州武城县
    子男印绶诸侯秩，邹鲁闾净太古风。
    兔苑胜游抛霰雪，琴台善政继丝桐。
    征途朔吹貂裘暖，祖席清歌蚁酒空。
    令弟严君俱应宿，时瞻悬象向南宫。

杨亿　诗一首
    沤生复沤灭，二法本来齐。
    要识真归处，赵州东院西。

杨亿　十二月十四日大雪就赐近臣宴饮即事
    向夕同云布海涯，丰年呈瑞在京华。
    相如赋就梁王苑，穆满歌傳阿母家，
    农畝三冬偏积润，朝衣六出旋成花。
    天恩锡宴醉归处，几里香街覆玉沙。

杨亿　十九哥赴舒州太湖簿仍得假归乡
    初官佐邑少嗟咨，且喜乡关得告归。
    松菊门前三径在，烟波江上片帆飞。
    枌榆旧社虽堪恋，星火严程不可违。
    莫为栖鸾尚卑屑，悔将锦襖换簑衣。

杨亿　十六兄赴韶州從事
    魏帝台边拂战尘，初平山畔彩衣新。
    又攀高柳隋堤暮，却寄寒梅庾岭春。
    韶石间寻张乐地，曹溪首访司空人，
    男儿平昔四方志，莫厌区区走双轮。

杨亿　石殿丞通判濮州
    龙虎游從分不疏，忽闻新命佐鱼符。
    经旬苦雨淹行旆，几曲洪河贯郡图。
    浮蚁酒浓频举白，折膠风劲好弯弧。
    贤侯东道欢相得，期月民谣待裦襦。
    
    
杨亿　石砚
    磊磊涧中石，成形本一拳。
    墨池遗号古，笔阵用功偏。
    得在燕台侧，採從崑岫巅。
    剖非藏赵璧，练合补娲天。
    偶自他山上，来参绛帐前。
    光荣登玉案，挥灑助花牋。
    注水蟾蜍滴，题诗玳瑁筵。
    如何班定远，发愤便轻捐。

杨亿　史馆陈太丞知寿州
    忽佩鱼符下玉京，长安厩吏驾车迎。
    淮王旧地馀风物，太史新书见姓名。
    弩矢前驱殊觉贵，河梁执别岂胜情。
    小山丛桂图经古，白马骊驹道路荣。
    鹏海三千须击水，隼旟四十且专城。
    长淮月色秋宵好，应助诗人思转清。

杨亿　史馆高司谏绅知华州
    谏署才闻满岁迁，分符便见入秦川。
    援毫厌赋梁园雪，缓辔闲看华嶽莲。
    竹简汗青妨约史，缣囊封皂且论边。
    三峰洞穴多灵药，莫便抛官去学仙。

杨亿　史馆凌职方知广州
    番禺出守重，汉殿拜恩初。
    华省郎官宿，名山太史书。
    剖符從锁闼，持节上轺车。
    左顾金龟印，前驱书隼旟。
    由来百粤地，曾督九年储。
    卉服要荒外，棠阴惠爱馀。
    齐装天子赐，封部岛夷居。
    羽檄招溪洞，壶浆慰里闾。
    国风今已变，民瘼到应除。
    江海思归否，蓬山有直庐。

杨亿　史馆阮比部知衢州因归建阳别墅二首
    再入蓬邱席未暖，飘飘又建隼旟行。
    交朋莫惜河梁别，乡曲初期书锦荣。
    竹箭波声随一棹，斧柯山色对双旌。
    子牟江海心应在，频上高楼望帝京。

杨亿　史馆阮比部知衢州因归建阳别墅二首
    少小乡关振大名，武夷山翠落门庭。
    郎君近折仙人桂，伯氏高分处士星。
    城郭辽东应改易，芝兰谢圃自分馨。
    吴民正待随车雨，莫苦淹留醉醲醽。

杨亿　史馆盛学士以诗相贺因而答之
    前年出守缙云城，曾枉骊歌慰远行。
    今日代言青锁闼，又披郢唱见深情。
    侧聆九奏都忘味，连得双金自满籯。
    红药阶前试吟嚼，胸中鄙吝一时平。

杨亿　史馆杨嵎学士以诗话及空门之事次韵和之
    双树金言付嘱频，阎浮外护托王臣。
    谁知天禄草玄客，曾是灵山受记人。

杨亿　史馆张学士知婺州
    鸾掖分符又出麾，津亭目送片帆飞。
    暂随越鸟栖烟树，重许吴侬见锦衣。
    属邑行春熊轼稳，公堂卜夜蟹螯肥。
    隐侯带眼看成缓，双阙恩深更忆归。

杨亿　史馆赵祠部况通判宿州
    风流华省含香客，籍甚先朝奏赋人。
    竹使三年劳佐郡，柳堤千里待行春。
    文园避事心长笑，天禄讎书鬓渐新。
    帝念河渠在封部，物缘经义委名臣。

杨亿　始皇
    衡石量书夜漏深，咸阳宫阙杳沉沉。
    沧波沃日虚鞭石，白刃凝霜枉铸金。
    万里长城穿地脉，八方驰道听车音。
    儒坑未冷骊山火，三月青烟绕翠岑。

杨亿　首座昻大师赴西京知教门事
    高论弥天四海闻，久为龙象主空门。
    雪峰传法称开士，麟殿谈经奉至尊。
    香满赐衣归洛社，苔封丈室寄梁园。
    梵书贝叶应携去，斋罢与谁相对翻。

杨亿　书怀寄刘五
    风波名路壮心残，三径荒凉未得还。
    病起东阳衣带缓，愁多骑省髩毛斑。
    五年书命尘西阁，千古移文愧北山。
    独忆琼枝苦霜霰，清罇岁晏强酡颜。

杨亿　书怀寄刘五
    世事悠悠未遽央，虚名其意两相忘。
    休夸失马曾归塞，未省牵年解服箱。
    四客高凤惊楚汉，五君新咏弃山王。
    秋来安有渔樵梦，多在箕峰颍水傍。

杨亿　枢密王左丞宅新菊
    中枢多暇日，小圃占秋光。
    雕玉新成槛，繁金乍泛觞。
    陶离侵柳色，罗宅掩兰芳。
    芝影连虚室，萱丛接后堂。
    傅岩犹借雨，丰岭未飞霜。
    温树徧分荫，芸签亦斗香。
    交枝迷露井，坠叶黠横塘。
    桐录知延寿，千龄奉紫皇。

杨亿　暑咏寄梅集贤
    点缀鲜云紫宙宽，微风淅淅起霜纨。
    魏台清暑开冰井，汉殿延年啜露盘。
    天外一飞期汗漫，水边千亩忆檀乐。
    流波意密知音少，可得延陵为试观。

杨亿　霜月
    月夕露为霜，心知厌独房。
    吟残犹拥鼻，望极自回肠。
    鬓减前秋绿，衣消外国香。
    星津谁待报，织素未成章。

杨亿　水部何郎中知鄂州
    褒博衣冠汉大儒，三千奏牍到宸居。
    郎官起草归华省，女史焚香伴直庐。
    出守新恩龟顾印，趋朝旧路雉随车。
    便分符竹從鸾掖，应有壶浆待隼旟。
    赐对移时亲斧扆，随行兼两载图书。
    淮南落木摇鞭裹，湓浦分风挂席初。
    郡阁平窥汉阳树，盘餐频薦武昌鱼。
    聚徒南郡傳经盛，携妓东山退食馀。
    天阙九重悬梦想，江关百战见邱墟。
    清曹祖德诗人后，时寄新吟一起予。

杨亿　司农乐少卿知洪州
    大农搜粟汉名卿，千里江西拥旆旌。
    腰下金龟三品绶，手中铜虎八州兵。
    属韐牧伯趋庭见，骑竹儿童塞路迎。
    洪井主人今重士，肯教悬榻有尘生。

杨亿　宋殿丞赴广南东路转运
    天子忧南越，公卿荐陆生。
    九年须富国，万里便扬旌。
    封部诸蛮接，官曹六尚荣。
    交州何日到，鼓吹定相迎。

杨亿　宋玉
    兰台清吹指冠緌，藄草新居对渺瀰。
    丽赋朝云无处所，羁怀秋气动齰咨。
    三年送目愁邻媛，七泽迷魂怨楚辞。
    独有江南哀句在，更传馀恨到黄旗。

杨亿　送禅牀与枢密王左丞
    北祖安禅唯看净。毗邪升座更谈空。
    须知密勿万机外，常在瑜珈三昧中。

杨亿　送高学士知越
    万壑千岩古剡中，锦旗朱毂此临戎。
    酒厨岁取公田秫，樵舸朝分射的风。
    阁吏蒸青藏史牍，席宾簪玳奉谈丛。
    海邦讼息多幽赏，禹穴寄书为一空。

杨亿　送观道人归故
    迹寄浮屠教，心将汗漫游。
    无眠长达曙，却立动经秋。
    秘决神仙授，灵苗洞壑求。
    诛芭探虎穴，投仗涸龙湫。
    丹熟炉应冷，禅馀室更幽。
    登山不累息，入夏亦重裘。
    名已标真籍，身犹隐沃洲。
    逍遥访岩穴，迢递别林丘。
    徧览缙云境，还浮一叶舟。
    三千功欲满，鹤驭恐难留。

杨亿　送韩永锡归阙
    缙云六载掌关征，学得陽冰小篆成。
    逋客几人曾认面，仙山到处便题名。
