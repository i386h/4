<!-- { "loadSidebar": true } -->
    次公在河南，吏严而独不。
    皇家重监郡，小试烦大手。
    上方求宽和，淹外讵容久。

廖行之　送岳阳陈倅秩满还朝八首
    岳阳古建郡，不但楼观雄。
    英英范公记，百世扬清风。
    斯文行益远，雅意言非空。
    怀哉久登临，所期忧乐同。

廖行之　送岳阳陈倅秩满还朝八首
    重湖昔苦兵，流亡动轻别。
    几年费劳来，经旱复骚屑。
    有底田多稼，民情洽欢悦。
    洋洋康赖歌，今无愧前哲。

廖行之　送岳阳陈倅秩满还朝八首
    湖山政俗殊，疆理罕凭藉。
    壤赋无定书，民田互欺诈。
    所急井田均，争心讵难化。
    入告今其时，公行毋俟驾。

廖行之　送岳阳陈倅秩满还朝八首
    舍人越治装，驱车将东之。
    两载贤辙淹，一朝万里驰。
    洪惟德器远，自是廊庙姿。
    宁须佩刀祝，已动宣室思。

廖行之　送岳阳陈倅秩满还朝八首
    少陵不作威，恐堕趋走中。
    而今巴丘吏，所遭更途穷。
    力绵何以振，敢意鄠县功。
    慨叹薛长史，谁其继商风。

廖行之　宿白湖即事
    乱蝉声里夕阳村，野寺荒凉竹映门。
    汩汩溪流新过雨，苖苖禾稼已平原。
    老僧不省论诗句，初月犹能共酒樽。
    莫为奔驰起归兴，东西南北一乾坤。

廖行之　宿田桥驿枕上口占
    屋敝漏痚星，魂清梦转惊。
    蛙鸣千百辈，鸟语两三声。
    意气浑干斗。尘劳未解缨。
    平生四方志，安肯效蝇营。

廖行之　宿田舍遇雨
    奔走尘埃日几西，又从舟楫问津涯。
    官身底事多羁束，世路由来足巑巇。
    甘雨也知苏{左禾右罢}稏，轻风祗管舞涟漪。
    夕阳又傍田村宿，无限蜩螗噪晚颸。

廖行之　岁晚寄罗舜举
    岁晚旅怀恶，云平东望赊。
    故人空眼底，别恨忆江涯。
    尺素形声画，萍踪溷齿牙。
    襟期定何许，归梦恼胡笳。

廖行之　题舅氏耕隐图
    诗书事业可公卿，垂上青冥却反耕。
    舍己芸人吾弗尔，种田得饱我何营。
    一犁春雨宁论力，万里秋云会享成。
    堂上更书无逸语，也知稼穑重金籯。

廖行之　题舅氏耕隐图
    平生泽物心，不计饱一吻。
    中年厌道路，回首荒二顷。
    有口不自餬，谁其识莘尹。
    天子闵斯劳，祠官养闲冷。
    庶人乃敢召，往役义唯谨。
    两手不袖藏，扶犁遍畦畛。
    云胡三百廛，正可一笑哂。
    置之他勿问，乐此果何愠。
    能敬师冀缺，弗治谢杨恽。
    深思卤莽报，宁惮作劳愍。
    拳拳畎亩志，尚愿国多稔。
    长哦七月篇，知公非素隐。

廖行之　题君子亭
    疏池种琼瑶，筑屋看云锦。
    爱渠花种贤，佳处心自领。
    我爱池中花，花中有君子。
    相看亭上人，其人亦如是。

廖行之　题苏瑑觉斋二首
    不随凿枘辨方圆，安用蓍龟考未然。
    万物由来皆备我，寸心既尽即知天。
    见几那俟拈花手，乐道浑忘绝易编。
    自得诚明千古学，谁能证此具精专。

廖行之　题苏瑑觉斋二首
    灭去觚稜性本圆，了除藩蔽物皆然。
    向来具足顶门眼，尽发卑微瓮里天。
    胶扰空花俱是幻，拘挛尘鞅束如编。
    非予孰为幡然起，莫遣阿衡美独专。

廖行之　题云梯石和王东卿壁间韵
    客里春愁万绪长，归心宛转九回肠。
    鸟声啼破刀头梦，似是晓人犹异乡。

廖行之　题族兄耐轩
    乾坤一覆育，日月恒回旋。
    百川滚滚流，昼夜不舍旃。
    岂无桃杏姿，孰与构筠坚。
    物理耐则胜，人事败以獧。
    君看伯禹功，手足甘胝胼。
    苟无尼父志，缁磷多夤缘。
    躁轻易与耳，顽顿终安然。
    吾宗伯也亢，学世其家传。
    韬藏第怀宝，穮蔲须丰年。
    双扉俨庭牖，一字深苇弦。
    此意当竟成，永言愿无愆。
    吾闻约与乐，仁者斯两全。
    君能处以一，我见成皆天。
    伊傅终佐时，吴邓徒多钱。
    他时轩中人，更耐官九迁。

廖行之　田舍杂兴怀长兄四首
    少休廛市喧嚣耳，来听田农应和歌。
    畟畟耕畴皆帝力，欣欣时物自天和。
    山云亭午半未敛，溪雨黄昏清更多。
    但得长年饱禾稻，也胜官里厌风波。

廖行之　田舍杂兴怀长兄四首
    不到田家又夏初，试从野老访耕锄。
    稻畦高下水皆足，天意雨晴时自如。
    学稼我犹憀孔子，问津君且向长沮。
    宦游何似团栾好，更念怀归畏简书。

廖行之　田舍杂兴怀长兄四首
    去城靳靳路一驿，故岁迢迢今甫来。
    桃李阴成真绿野，溪山清绝胜章台。
    青衫手板徒劳尔，竹杖芒鞋亦快哉。
    莫向红尘深著脚，而今毛鸷苦相猜。

廖行之　田舍杂兴怀长兄四首
    遥知此日黄初起，颇忆平生马少游。
    薄有田园奉甘旨，苦无机械与沈浮。
    如今官事真谁了，底事周南独子留。
    白发倚门还念否，令人翻动北山讴。

廖行之　田县尉悲风词
    风萧萧兮吹我衣，念故人兮我心孔悲。
    飞霞为襜兮彩云为旂，胡徘徊兮耒江之湄。
    风萧萧兮吹我裳，念故人兮我心孔伤。
    星辰为佩兮明月为璫，胡襄羊兮耒山之阳。
    耒山高高兮耒水清清，高者君之气兮清为君之神。
    君挟此以生兮不隘以大，胡皎以明兮忽湮以暧。
    堂有老兮室有稚，能不抱孙兮乐亲以戏。
    子如不暇恤兮亲宁忍忘，孰奋之去兮不少耴翔。
    大江之南兮渏江之东，昔与君兮笑言相从。
    想丹旐兮埋圭玉於土中，千里泫然兮余独感此悲风。

廖行之　同伯潜诸公联骑出城东南亚次衫字韵
    怯晓征衣袭小衫，山头淡月照联骖。
    晴光忽散湘江上，秋色疑连梦泽南。
    后约吹香舒藻思，同游载酒款犀谈。
    遥知坚卧朱文季，倦听朝鸡趁六参。

廖行之　玩易斋
    三椽函宇宙，一卷肇乾坤。
    深味画前意，宁於纸上论。

廖行之　玩易斋
    作者亦何患，思深义亦深。
    忘言更忘象，默会古人心。

廖行之　挽谙宣教秉二首
    铭旌摇曳泪沾巾，为惜贤才生死分。
    乐道喜陪今漫道，高文谁与共论文。
    西湘岸脚送霜雨，明月岭头留暮云。
    有子登科真不朽，它年勋鼎慰严君。

廖行之　挽谙宣教秉二首
    道义君家振楚荆，嗟君功业负平生。
    诗书累世有底盛，簿领一官徒尔荣。
    亲族追思应重惜，慈颜怅望不胜情。
    灵輀远送松冈外，风雨凄凄猿鹤鸣。

廖行之　挽陈宣教直中
    回雁峰前忆隐沦，平生谋道不谋身。
    诗书满腹空名世，科第衰年独后人。
    赖有佳儿传素业，能令潜德上贞珉。
    交游半世今零落，忍望铭旌泪墨新。

廖行之　挽邓彦霄
    秀整文明早，精明吏事优。
    联登年正妙，再转雀弥休。
    方展云衢步，俄惊夜壑舟。
    平生如此友，零落向山丘。

廖行之　挽邓彦霄
    仲氏怀联璧，慈亲念倚闾。
    官迁身未享，子少室无储。
    不料全家望，真成一梦虚。
    生材悭子寿，天意竟何如。

廖行之　挽邓知县友龙
    文撼湘南国，才高月旦评。
    弟兄皆吏计，父子擅科名。
    彩服欢初浃，黄粱梦不惊。
    伤心见零落，埋玉闭佳城。

廖行之　挽邓知县友龙
    别向巴丘去，归从浙水来。
    绝怜三益友，高卧九泉台。
    清会成陈迹，明时失茂才。
    无因陪祖奠，风壑寄余哀。

廖行之　挽龚宣教世基
    文物湘中盛，唯公独最优。
    麒麟来瑞世，鹏鹗快横秋。
    桂籍厀　言著，灯窗志少酬。
    居乡多令望，治国蕴嘉猷。

廖行之　挽龚宣教世基
    游刃虽余地，本鸾试未周。
    仅伸三釜养，俄隔九泉幽。
    风树悲难弭，蒿莪痛曷瘳。
    平生无恨处，有子袭箕裘。

廖行之　挽龚主簿盖卿
    当代文章伯，声名属太常。
    云衢方奋立，薤露忽悲伤。
    郄桂荣贤嗣，莱衣远北堂。
    苍天竟何意，忍使哲人亡。

廖行之　挽龚主簿盖卿
    奇士如公少，居然得誉尊。
    绩文追古作，戏策达修门。
    梁坏吾安仰，人亡道尚存。
    伤心南野路，天迥暮云昏。

廖行之　挽谷子长
    仁寿渠应尔，为君呼彼苍。
    若人奚所恨，夫我谓难量。
    好学颜何泯，多才贾遽亡。
    乘除余庆在，薿薿看诸郎。

廖行之　挽谷子长
    百岁三之日，如君乃若然。
    谢庭凋玉树，楚泽毙兰荃。
    堂有双亲老，身无寸禄缘。
    英魂傥犹在，泣我此诗篇。

廖行之　挽谷子长
    伊昔拜芝宇，词场话俊游。
    一从分袂日，五阅鱠鲈秋。
    别梦思何极，长川逝莫留。
    盖棺俄隔世，空遣泪横流。

廖行之　挽黄承事三首
    肯为儒冠叹误身，直将富贵等浮云。
    谈棋柯腐尘劳想，读易编摩世俗纷。
    郑叟遽嗟年在己，卜商宁作地修文。
    须知异日高人传，耿耿君平继有君。

廖行之　挽黄承事三首
    不用籯金侈厚藏，无烦农囿富耕桑。
    一经父子韦编训，余庆阶庭玉树芳。
    道义固堪绵有后，功名浑把付诸郎。
    他年窦桂诜诜报，当信於今种德香。

廖行之　挽黄承事三首
    畴昔云天一觛披，十年徒有梦追随。
