<!-- { "loadSidebar": true } -->
    勿使见晛消，有若朝露晞。
    巨灵与夸娥，负挟从我归。
    以此几嵯峨，森列置八维。
    为民除热恼，盛夏袪炎威。
    金石可流烁，天瑞无变移。
    良宵著胆蟾，绕以波琉璃。
    四时照吟笔，千古凝清辉。

卫宗武　赠白湛囦
    老穷蛰一室，独与圣贤对。
    祢刺倏在前，喜有佳士至。
    此客可曾有，良觌今爱遂。
    夫岂燥湿同，未易折柬致。
    乡邻道不谋，咫尺楚越异。
    张范志苟合，千里盟弗背。
    蟠木何假容，猗兰盖仝味。
    吟咏浩篇章，口诵卷压几。
    湛然珠在渊，晨夜光明媚。
    谱接唐人传，句与唐人俪。
    满贮风月襟，迥绝烟火气。
    笔下戏群鸿，尤跨虞薛辈。
    乐哉得新匀，风期从此契。
    张鼓於越门，聊为岁月记。

卫宗武　赠范道人
    黄纸差符不肯留，飘然愿逐云水游。
    纡朱拖紫不肯慕，甘著草衣披布素。
    金珠斗量佩鸣珂，所得懽华能几何。
    形气日随情欲蠹。曾不百岁同臭腐。
    学仙岂必便函成仙，人世且结清净缘。
    弘景宁为轩冕锢，子平未免婚嫁累。
    有田有庐誓弗归，有子有女弃若遗。

卫宗武　赠龙虎山甘道士
    袖携尺素书，远从上清至。
    胸涵龙虎象，语带烟霞气。
    千古夔牙音，指下发其秘。
    为鼓桃源行，桃源何处是。

卫宗武　赠潘天游
    乾以健而运，如毂不停息。
    周流遍六虚，升降靡差忒。
    故能权四序，而以转万物。
    兹其气之游，造化由是出。
    一元亘终古，尘劫浩难诘。
    人有貌以生，於中具太极，
    苟知法天行，折旋而阖陃。
    浮游潜深渊，外想不内入。
    亦解长不死，寿与之为一。

卫宗武　赠赵月麓之霅
    乍合成乍离，岁月何飘忽。
    重来吾愈老，喜复遂良觌。
    月麓号新改，簪裳亦殊昔。
    议论羲皇前，咳唾烟霞出。
    囊中诗一编，语到不可及。
    清圆粲珠玑，雅正谐吕律。
    新吟多感慨，能使鬼神泣。
    洗耳听谈玄，有言皆造极。
    害然启其蒙，不觉膝欲屈。
    一碧涵千峰，吴兴山水窟。
    来办结构资，丹砂铸仟骨。
    鲁公千载祠，已仆谁复植。
    新宇傥落成，端庄厉忠直。
    滔滔奸佞夫，见使心怵惕。
    虽为老氏徒，未废儒者术。
    我有招隐庐，亦足以栖白。
    安能挽之留，共勘先天易。

卫宗武　霅陇归别庵僧
    弥月分僧榻，翛然与世违。
    何妨随地隐，恨不载山归。
    迹与风帆远，秋随春絮飞。
    何当泉石畔，岁岁得相依。

卫宗武　霅陇回舟过湖城
    起来雨气掩朝阳，俄喜天开正色苍。
    一道澄溪云弄影，千峰霁景汎林光。
    微茫烟外颓城露，蓊郁山巅古寺藏。
    踏遍层峦游屐倦，归船歡乃櫓声忙。

卫宗武　霅陇晚步
    幽涧水萦回，深林路杳微。
    僧居无客到，樵径有人归。
    岁晚松孤秀，天寒鸟倦飞。
    一尘浑不到，倚伏看斜晖。

卫宗武　霅山和丹岩晚春韵
    叠叠青山叠叠林，风松石涧自成琴。
    个中迥与世尘隔，试问入山深未深。

卫宗武　霅山和丹岩晚春韵
    密依林谷远风埃，贞色幽姿不假裁。
    九畹久残犹有蕙，光风拂拂转香来。

卫宗武　霅山和丹岩晚春韵
    雨芽初试美於饴，尤胜新醅出榨时。
    坐对青山两清绝，肝脾溢出百篇诗。

卫宗武　霅山和丹岩晚春韵
    穷源几曲径深长，隐隐野花时度香。
    乔木森森走虬凤，稚松叠叠散牛羊。

卫宗武　霅山和丹岩晚春韵
    二阮当年总解诗，夷吾父子亦能棋。
    家庭粗有消閒乐，未似登山临水时。

卫宗武　霅山和丹岩晚春韵
    十分花事九分隳，开到木兰春已漓。
    惟有松筠助山色，青青不改岁寒枝。

卫宗武　霅山和丹岩晚春韵
    众植惟推杞梓尊，邓林翘楚已无存。
    谁家一树花浮雪，犹喜刺桐花有孙。

卫宗武　霅山和丹岩晚春韵
    未许归船转柁牙，爱山犹峦自山家。
    牡丹开尽春无几，狼籍东风杨柳花。

卫宗武　霅山和丹岩晚春韵
    应接山光到夕阳，候禽聒聒送春忙。
    年华鼎鼎催人老，将见青青梅子黄。

卫宗武　霅山和丹岩晚春韵
    面面青山悦客情，扶筇到处有云生。
    归来瀹茗陪僧话，百尺乔松莺数声。

卫宗武　张石山迁居
    於我已渠渠，迁乔喜得庐。
    挈来三釜粟，更有一床书。
    叠石境不俗，得山名岂虚。
    从今来问字，门外列高车。

卫宗武　之霅
    小艇经从处，村村尽掩扉。
    山川今似旧，城郭是耶非。
    泽竭鱼龙困，林空鸟雀稀。
    天寒岁年晚，蚤计盍知归。

卫宗武　知足
    束发至皓首，雅意在林谷。
    退閒十五年，一官如脱梏。
    抱关寻故步，谬语不可赎。
    投绂赋归来。幸不至迷复。
    有田可饷饥，有园可寄目。
    有屋枵然大，其中无所蓄。
    代步跨款段，课耕驱觳觫。
    斗筲量易盈，菟裘计已足。
    慨方际艰，已幸免僯辱。
    年丰喜洊臻，我庾有新谷。
    床头酒一壶，架上书数束。
    酒余取书诵，岂不胜丝竹。
    水北与城南，苍筠列万玉。
    更须倣元亮，剩种松与菊。
    招邀文字侣，吟哦日相属。
    自足了余生，此外复何欲。

卫宗武　蜘蛛
    经纬智何多，网张犹设罗。
    但知为物穽，更有物谁何。

卫宗武　至上基祖坟
    小迳入山村，行行及墓门。
    丰林俱易种，古木失常尊。
    重怅松楸地，多为荆棘原。
    青青一抔土，马鬣喜犹存。

卫宗武　至霅白莞泽步入唐村
    舍舟而从陆，逦迤步巑屼。
    绿畦平野宽，青嶂四面还。
    春容行万状，平挹跬步间。
    行行二十里，窈窕入我山。
    故山迎故人，禽鸟俱懽颜。
    清泉响琚佩，列峰拥髻鬟。
    回视尘嚣廛，相去隔几关。
    幽谷多白云，可与相对閒。
    不妨自吟哦，但恐好句悭。
    更须穷胜事，尚喜两脚顽。
    皇皇欲何之，并游当忘还。

卫宗武　重到霅陇
    重来知几度，行屐遍松楸。
    白日惟催老，黄花又送秋。
    山深林翳扫，墅豁稻云收。
    尽说丰年乐，田家更觉愁。

卫宗武　重到霅陇
    少壮记曾游，兹来营首丘。
    青山不改色，白发自多愁。
    寂寂千年晚，萧萧风雨秋。
    世缘何日了，一笑问盟鸥。

卫宗武　重到霅陇新阡
    摸金郎久遍郊原，冢域犹欣草木蕃。
    松已高年为老友，竹添新谱长仍孙。
    四围秀色山浮几，一曲清溪水到门。
    莫恨牛眠无瑞应，且欣老寿此身存。

卫宗武　重九
    榆景转凄凉，逢秋更断肠。
    百年能几日，多岁负重阳。
    杜酿悭浮白，陶篱半点黄。
    可嗟人事异，花不减寒香。

卫宗武　舟泊姑苏
    夜泊长杨古渡头，片帆已喜到邻州。
    经从城郭惊前梦，寂寞川途异旧游。
    近事能知惟语燕，余生何有付盟鸥。
    可堪人与春俱老，落絮飞花点点愁。

卫宗武　舟回自霅至黄桥负大作复反朱泾泊舟
    芒鞋遍踏苕溪冈，昌翔归棹穿沧浪。
    吾庐咫尺自可到，飞廉怒吼俄作狂。
    涛头掀舞势欲立，纷纷雨霰来何滂。
    河伯怙此贾其勇，杯水几至倾仓皇。
    急呼转柂依古刹，道场千载扬灵光。
    我今七十仅三到，更觉古桧苍髯长。
    应为船子笑寂寂，老无闻达徒奔忙。
    明朝风静日欲杲，载换衡宇升吾堂。
    波涛盖有起平地，覆车未必非康庄。
    人生夷险与利钝，惟有委顺於昮苍。

卫宗武　舟近吴兴郡见山
    一舸夷犹白浪间，抬头俄喜对青山。
    平生每见便刮目，今日重来不改颜。
    城郭衣冠应寂寂，川原草木尚斑斑。
    余龄未艾须时到，健笔犹能记往还。

卫宗武　舟行分途次野渡韵
    同舟李郭喜相亲，尽日赓酬夜至分。
    未信诗能穷我辈，不庆天遽丧斯文。
    相违虽判城西路，有约同看岭上云。
    从此吟毫可停运，只疑风月未饶君。

卫宗武　竹外海棠
    我有三径园，今为牛马皂。
    傍家寻丈地，昔未长荼蓼。
    琅玕数十挺，新培岁可考。
    幻出一庭阴，咫尺成深窈。
    客来可款延，友至或径造。
    于时正芳菲，所欠花缭绕。
    隔篱旧封植，一种媚而好。
    卷翠护春姿，娇红衒天巧。
    折来侑清尊，嫣我灰一笑。
    绝胜歌舞群，声容托幻眇。
    久欲构小亭，为计恨不早。
    金屋延阿娇，只恐人易老。
    此花擅春妍，独恨易荣槁。
    岂若对此君，四时森羽葆。
    不惟袪尘俗，端可助吟啸。
    良辰集朋簪，杯栏惭草草。
    於焉小徜徉，即此是幽讨。

卫宗武　紫荆花
    稼艳压春葩，葩成叶始芽。
    未张青羽旆，先糁紫金砂。
    谱接三荆树，名齐连萼花。
    移根向深谷，寂寞爱繁奢。

卫宗武　自茶坞归禾中坟庵赋
    既雨俄喜晴，既晴旋复雨。
    老年困肩舆，仆夫苦行路。
    霏霏雾气收，冉冉阳明吐。
    乾端顿收豁，物象各呈露。
    晴峦含光晖，娟娟如靓女。
    枯槁变华滋，万绿新织组。
    涧花度幽香，谷鸟试新语。
