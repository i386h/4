<!-- { "loadSidebar": true } -->
    心悼惊雷燕，身寒立雨鸡。
    明朝问家事，空壁雪风姜。

陈著　山居避难六首
    避地托山翁，归心亦欲东。
    西村明骑火，北渡撼兵风。
    抖擞尘衣黑，摩挲泪眼红。
    何如且深隐，苟活老光鸿。

陈著　山居避难六首
    人生有如梦，世变亦浮沤。
    无有悟双遣，穷通归四休。
    终期风日美，不见雪霜愁。
    此意因相谂，聊宽无益忧。

陈著　山人送桧植于当门偶成
    山人知我岁寒情，十里移来老眼醒。
    凿破苍苔方丈地，种为门户四时青。
    青寒亦自雪霜意，世变从他风雨腥。
    牢立本根须畅茂，不施巧结看真形。

陈著　剡民望回再回剡宿陈公岭
    夜宿云閒第一峰，一鸡鸣动万山空。
    薄餐菜饭留中火，牢著芒鞋踏上风。
    高处更无尘隔碍，满空惟有理玲珑。
    睦时此意平生乐，山下人谁此乐同。

陈著　剡县次韵石瑶林帅干春宴
    岁君初领事，豹尾簇黄幡。
    雪喜三番白，春才几日斑。
    市盘妆菜活，宫胜压花繁。
    便觉东风转，四山浮翠环。

陈著　剡县次韵张兼夜月联句
    停棹即阶除，空明一锐如。
    飞毫僵庶可，吐句走灵舒。
    闹里自静好，公余相起居。
    爱君情款密，裨我事迂疏。
    念念民租少，言言郡计虚。
    入林难即鹿，竭泽恐无鱼。
    立政谙平实，行符审疾徐。
    亟牛且鸡汁，服骥偶盐车。
    斟酌黄汉瓒，流连翠织裾。
    务滋桃李种，首事草茅锄。
    愿却辛毗子，同商隽永书。
    溪山万宝藏，穹壤一蘧庐。
    吟吻馋供茗，官庖贵买蔬。
    尘劳资洗濯，技痒互爬梳。
    生活侵韩贾，襟期听耳余。
    雪舟如兴尽，共此复谁欤。

陈著　剡县解雨五龙潭等处送神辞
    稼如茨兮黍与粳，十日不雨兮彼苍。
    御龙君兮徼祥，环嵊之土兮雨其滂。
    焦卷发秀兮摇晚凉，田水泱泱兮秋风香。
    旄倪舞歌兮饱有望，神之赐兮何可忘。
    登山临水兮送将，神亦劳止兮归安故乡。

陈著　剡中明心寺
    尘劳一笑非，忽此坐多时。
    当谷寺如井，满山泉可池。
    林暄蝉噪早，沙冷笋生迟。
    又见老僧说，此中兰最奇。

陈著　伤春
    杜鹃非是翠芳残，底事年年叫出山。
    纸帐竹床清到底，不堪声入梦魂閒。

陈著　赏转官球花酒边分韵得剪字
    天机地轴随时转，万物生生就裁剪。
    庭前一种可人花，独殿春深交夏浅。
    团团自是浑沌胎，皎皎不事儿女婉。
    照见胸中本色正，洗尽世上芳容靦。
    我来把酒笑问花，花为我开恐非便。
    意将逊归金谷园，不则直进玉华苑。
    庶几异质逢异顾，百卉千葩羞著面。
    花不解答我已醉，醉梦恍与花神见。
    若曰幸自托君家，朝夕安知有贫贱。
    香何用多无眩鬻，静与谁争却悠远。
    纷纷桃李吾舆台，只许雪里梅同传。
    富贵自有富贵花，强颜谄事非其愿。
    妄人或呼转官球，正欲冯君力辞免。
    胡为亦动流俗心，忽向醉中遭发遣。
    跫然而喜豁然醒，前言戏耳起舞花。

陈著　上乘方丈
    石边流水竹边松，中有十年前好风。
    悠然自得忽自笑，今日何日此山中。

陈著　上乘展墓示子侄
    吾行荷谢老天公，不放南来送雨风。
    筇杖步前皆雅兴，梅花香底欠诗工。
    尘埃辟易青山外，邱垄凄凉落照中。
    一片初心分付处，儿孙他日记衰翁。

陈著　上巳酒边即事示女沖二首
    女沖踏露折棠花，引得儿童哄一家。
    说道今朝修禊日，暂抛针线答年华。

陈著　上巳酒边即事示女沖二首
    年华浮动酒中心，笑向吾前满满斟。
    犹喜家贫诗礼在，一杯真率胜山阴。

陈著　上巳日同弟观张子开会内弟贝端甫家
    村环十里即朱陈，时节过从气谊真。
    酒味同甘山脉水，韭香一洗俗饕尘。
    云南近日偶无事，天下几人知此春。
    相对无言无尽意，不将桃李著精神。

陈著　深出赘归省再往妇氏家
    父子恩爱重，人生别离苦。
    惟汝善事我，我亦深爱汝。
    我年今七十，又有多病母。
    出赘非汝心，事有难直取。
    寸步安可离，而乃江山阻。
    忆昨汝归时，大暑走风雨。
    身如出水莇，淋沥带泥漟。
    弱质又逃病，老怀方免虑。
    胡为有力者，夜半负箧去。
    本自无完衣，转使时赤露。
    命穷不可医，眉攒若为诉。
    我心愈恻恻，还送汝行路。
    奈何其奈何，听我细分付。
    出入谁能无，归期况堪数。
    远游必有方，无愧圣人语。
    得失亦可常，翕然云散聚。
    不见古君子，堕甑宁复顾。
    贤哉汝妇翁，可以就规矩。
    瑟琴相好合，更闻汝得妇。
    足宽父母心，百里在庭户。
    谨铁困閒愁，宗事要担负。

陈著　深儿归自杭梅山弟有诗因次韵
    儿归喜欲泣，难说与他人。
    老眼无湖海，初心有鬼神。
    行将八十岁，别可又三春。
    自信天堪靠，宁教做独民。

陈著　深瀹既聚用前韵示之并示侄溥
    吾将语汝汝来前，勿听吾方藐藐然。
    君子最难端造处，人心易失本来天。
    须知妻系家兴废，自有人分行丑妍。
    三世一门诗礼在，莫教春意有穷年。

陈著　深自妇氏归侍
    我生贫非穷，有子环我膝。
    深汝实居长，何可去顷刻。
    顾从百里外，赘滞日复日。
    事有不得已，我心常壹郁。
    昨朝乌鹊喜，夜得归端的。
    瀹洵急迎路，呼镫走奴卒。
    归儿如犹子，先跳门限出。
    女润卧东床，方困寒痰塞。
    忽闻兄到家，夙恙一笑失。
    骨肉恩爱重，此归真药石。
    春风花气香，今夕是何夕。
    酌汝一杯酒，听我言历历。
    我老不任事，干蛊汝宜力。
    汝母且多病，佐馈妇之职。
    三弟要读书，惟汝身励率。
    妹笄何以嫁，汝亦当纖悉。
    如此复如此，汝坐能安席。
    汝今虽有妇，未归未为毕。
    而况危乱世，离别重凄恻。
    一家得团栾，荼苦甘于蜜。
    归来早归来，我年七十一。

陈著　胜因院
    转路便幽深，曾来不用寻。
    寺依仙石脚，僧识老岩心。
    是处鬼无墓，此山松自林。
    滔滔未涯事，分付一蝉吟。

陈著　嵊县次韵答过客常德尉觅酒
    渊明欲学醉阳城，种秫无田漫著情。
    渴枕误成颓玉梦，空槽宁有滴珠声。
    去寻云岛人非俗，吟到雪溪诗转清。
    邻瓮夜赊聊送似，知君已洗大苏觥。

陈著　嵊县次韵赵主簿
    为长于斯愧善群，那当世事日轮云。
    吾宁忤俗少行志，谁忍欺民上负君。
    临政可能皆冉季，读书均欲致华勋。
    有澹台者良知我，嘉惠新诗不敢闻。

陈著　嵊县解印回家东郭道中
    过雪溪前第一湾，面前境界尽宽閒。
    犹听人说我知县，谁识身□前住山。
    民社三年忧责外，家山百里笑声閒。
    最堪喜处交情好，明月清风心往还。

陈著　嵊县劝农途中示同寮二首
    连朝风或雨，今日却霜晴。
    簇翠麦苗起，缬斑麻甲生。
    鸡村炊色软，牛陇种痕平。
    此意与谁共，老农欢笑声。

陈著　嵊县劝农途中示同寮二首
    老农欢笑声，三十里春程。
    笳鼓断还续，杯盘坐又行。
    谁云偿县债，正好看民情。
    归去不妨晚，出山溪月明。

陈著　诗寄赵九新娶
    风摆柳梢云未乾，痴云妒日正娇寒。
    儇香公子新鸳侣，那肯兴心客路难。

陈著　诗似来石门风少野
    出林危世是亨途，道眼相逢菜味腴。
    愈契大颠非为佛，坡知老印本来儒。
    携晴雪瀑藤花路，话旧青镫柏子庐。
    万事已抛松枕外，不妨姓字落江湖。

陈著　诗送读易堂张碧窗之扬
    占得资身话柄高，六鳌岛上足逍遥。
    南风又送飞霞佩，北道相期明月桥。
    要坐虎皮专说易，肯携凤侣共吹箫。
    此行直上青霄去，不比闲缠鹤背腰。

陈著　十一月八日浑家避难周姓家终夜以榾柮火为御寒之具
    兽炭银山醉梦乡，何如榾柮地炉装。
    微烟暖火权春燠，错节盘根傲夜长。
    夙许孤寒陪暖席，不将光焰买烘堂。
    风饕雪虐天昏黑，独占山家一脉阳。

陈著　十月二十四日过弟观寓所出莱菔相款
    趁溪茅舍竹篱阴，石径如蛇屈曲深。
    吏卒不行烟冷处，弟兄聊说岁寒心。
    床头无酒可归算，窗外有鸡留伴吟。
    过午忽修莱菔茶，悠长滋味在山林。

陈著　十月九日醉中二首
    八十二年真过分，两三閒屋漫偷安。
    家人病退药方熟，儿子归来酒量宽。
    只把诗书供日用，不知宇宙有风寒。
    开门但放溪山入，心本无他谁得干。

陈著　十月九日醉中二首
    人生欲满十分难，得七分安便是安。
    鸟信天公终不死，□于云路本来宽。
    须知老眼今如古，肯徇时情暖换寒。
    说与儿曹能解意，相看一笑倚阑干。

陈著　十月十二日到慈云见去岁与龄叟诗因次韵
    短筇敲路又投西，满眼皆诗不用题。
    风撼材声如海怒，天铺雪意放云低。
    自怜白发貂裘敝，欲借红炉纸帐栖。
    记取年年此时节，两翁一醉笑扶携。

陈著　石藏玉赞
    天下之宝，惟玉为最。
    然不受触，触之则碎。
