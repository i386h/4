<!-- { "loadSidebar": true } -->
    此忧难与世共知，忆子论心更惆怅。

王安石　寄孙正之
    南游忽忽与谁言，共笑谋生识最昏。
    万事百年能自信，一箪五鼎不须论。
    友中惟子长招隐，世上何人可避喧。
    千里秋风相望处，皖公溪上正开樽。

王安石　寄题程公辟物华楼
    吴楚东南最上游，江山多在物华楼。
    遥瞻旌节临尊俎，独卧柴荆阻献酬。
    想有新诗传素壁，怪无余墨到沧洲。
    湡浯南望重重绿，章水还能向此流。

王安石　寄题杭州明庆院修广师明碧轩
    明碧轩南竹数丛，别来江外几秋风。
    道人无复人间世，嗟我今为白发翁。

王安石　寄题睡轩
    刘侯少慷慨，天马脱馽羁。
    一官不得意，州县老委蛇。
    新居当中条，墙屋稍补治。
    疏轩以睡名，从我远求诗。
    朝廷法令具，百吏但循持。
    又况佐小邑，有才安所施。
    赋租如簿领，狱讼了鞭笞。
    翛然即高枕，於此乐可知。
    王官有空谷，隐者常栖迟。
    拂榻梦其人，亦足慰所思。
    嗟予久留连，窃食坐无为。
    浩歌临西风，更欲往从之。

王安石　寄题众乐亭
    陵阳游观吾所好，恨不即过众乐亭。
    尝闻彷佛入梦寐，吟笔自欲图丹青。
    千峰秀出百里外，忽於其上峥檐楹。
    朝云嘘岩日暖暖，夜水落涧风泠泠。
    春花窈窕鸟争舞，夏木荫郁猿哀鸣。
    潦收叶落天地爽，海月影到山川明。
    篮舆晨出谁与适，坐与万物观虚盈。
    令思民事不忍後，田间笑语催蚕耕。
    吏休归舍狱讼少，墟落饮酒欲秋成。
    唯愁一日夺令去，出来老稚交逢迎。
    彼民安知方禄仕，徒喜使我宽逋征。
    令知道义士林服，遗爱岂用吾诗评。

王安石　寄王补之
    平居相值晚，况复道涂留。
    今我思挥麈，逢君为舣舟。
    人情方慕贵，吾道合归休。
    吏责真难塞，聊为泮水游。

王安石　寄王逢原
    北风吹云埋九垓，草木零落空池台。
    六龙避逃不敢出，地上独有寒崔嵬。
    披衣起行愁不惬，归坐把卷阖且开。
    永怀古人今已矣，感此近世何为哉。
    申韩百家爇火起，孔子大道寒於灰。
    儒衣纷纷欲满地，无复气焰空煤炱。
    力排异端谁助我，忆见夫子真奇材，
    榝柟豫章概白日，秖要匠石聊穿裁。
    我方官拘不得往，子有闲暇宜能来。
    晤言相与入圣处，一取万古光芒回。

王安石　寄王回深甫
    少年倏忽不再得，後日欢娱能几何。
    顾我面颜衰更早，怜君身世病还多。
    窗间暗淡月含雾，船底飘颻风送波。
    一寸古心俱未试，相思中夜起悲歌。

王安石　寄无为军张居士
    南阳居士月城翁，曾习禅那问色空。
    卓荦想超文字外，低徊却寄语言中。
    真心妙道终无二，末学殊方自不同。
    此理世间多未悟，因君往往叹西风。

王安石　寄吴成之
    绿发溪山笑语中，岂知翻手两成翁。
    辛夷屋角抟香雪，踯躅冈头挽醉红。
    想见旧山茅径在，追随今日板舆空。
    渭阳车马嗟何及，荣禄方当与子同

王安石　寄吴冲卿
    物变极万殊，心通才一曲。
    读书谓已多，抚事知不足。
    与君语承华，念此非不夙。
    恨无数顷田，归耕使成熟。
    当官拙自计，易用忤流俗。
    穷年走区区，得谤大於屋。
    归来污省舍，又继故人躅。
    相逢只数步，吏桉常填目。
    切嗟非无朋，阻阔嗟何速。
    孤危失所助，把卷常恨独。
    虚名终自误，谬恩何见蹙。
    清明有冲卿，奥美如晦叔。
    时谓当选升，屈指尚五六。
    揆才最不称，饕宠宁无恧。
    殷勤故人书，纸尾又见勖。
    君虽好德言，我自望忠告。
    易称动不括，传论大明服。
    进为非成材，罪恐不容赎。
    岁残东风生，陕树尘翳麴。
    何缘一杯酒，谈笑相追逐。

王安石　寄吴冲卿二首
    平生身事略相同，三岁连墙左厩中。
    更得谬恩分省舍，又将衰鬓作邻翁。
    联翩久傍官槐绿，契阔今看楚蓼红。
    不欲与君为远别，沙台吹帽约秋风。

王安石　寄吴冲卿二首
    塞垣花气欲飞浮，眼底纷纷绿渐抽。
    悠远山川嗟我老，急难兄弟想君愁。
    旧知白日诸曹满，试问红灯几客留。
    时节只应无意思，亦如何路判春休。

王安石　寄吴氏女子
    伯姬不见我，乃今始七龄。
    家书无虚月，岂异常归宁。
    汝夫缀卿官，汝儿亦搢綎。
    儿已受师学，出蓝而更青。
    女复知女功，婉嫕有典刑。
    自吾舍汝东，中父继在廷。
    小父数往来，吉音汝每聆。
    既嫁可愿怀，孰知汝所丁。
    而吾与汝母，汤熨幸小停。
    丘园禄一品，吏卒给使令。
    膏粱以晚食，安步而车輟。
    山泉皋壤间，适志多所经。
    汝何思而忧，书每说涕零。
    吾庐所封殖，岁久愈华菁。
    岂特茂松竹，梧楸亦冥冥。
    芰荷美花实，弥漫争沟泾。
    诸孙肯来游，谁谓川无舲。
    姑示汝我诗，知嘉此林垌。
    末有拟寒山，觉汝耳目荧。
    因之授汝季，季也亦淑灵。
    
    【卷08】

王安石　寄吴氏女子
    梦想平生在一丘，暮年方此得优游。
    江湖相忘真鱼乐，怪汝长谣特地愁。

王安石　寄吴正仲却蒙马行之都官梅圣俞太博和寄依韵酬之
    山水玄晖去後空，骚人还向此间穷。
    小诗聊与论孤愤，大句安知辱两雄。
    秦甲久愁荆剑利，赵兵今窘汉旗红。
    背城不敢收余烬，马首翩翩只欲东。

王安石　寄显道
    舟约刀头止岁前，故人专使手书传。
    出门江口问消息，极目寒沙空渺然。

王安石　寄谢师直
    湖海三年隔，相逢塞路中。
    黄金酌卯酒，白发对春风。
    所愿乖平日，何知即老翁。
    悠悠越溪水，好在钓鱼筒。

王安石　寄杨德逢
    山樊老惮暑，独寤无所适。
    湖阴宛在眼，旷若千里隔。
    遥闻青秧底，复作龟兆坼。
    占岁以知子，将勤而後食。
    穿沟取西港，此计当未获。
    翛翛两龙骨，岂得长挂壁。
    晤言久不嗣，作苦何时息。
    炎天不可触，怅望新舂白。

王安石　寄友人
    飘然羁旅尚无涯，一望西南百叹嗟。
    江拥涕洟流入海，风吹魂梦去还家。
    平生积惨应销骨，今日殊乡又见花。
    安得此身如草树，根株相守尽年华。

王安石　寄友人三首
    万里书归说我愁，知君不忘北城幽。
    一篇封禅才难学，三亩蓬蒿势易求。
    欲与山僧论地券，愿为邻舍事田畴。
    应须急作南征计，漠北风沙不可留。

王安石　寄友人三首
    水边幽树忆同攀，曾约移居向此间。
    欲语林塘迷旧径，却随车马入他山。
    飞花著地容难冶，鸣鸟窥人意转闲。
    物色可歌春不返，相思空复惨朱颜。

王安石　寄友人三首
    一别三年各一方，此身漂荡只殊乡。
    看沙更觉蓬莱浅，数日空惊霹雳忙。
    渺渺水波低赤岸，蒙蒙云气淡扶桑。
    登临旧兴无多在，但有浮槎意未忘。

王安石　寄余温卿
    云散风流不自禁，天涯无路盍朋簪。
    空驰上国青泥信，谁和南山白石音。
    平日离愁宽带眼，讫春归思满琴心。
    终回一命翩翩驾，独过稽山锻树阴。

王安石　寄虞氏兄弟
    一身兼抱百忧虞，忽忽如狂久废书。
    畴昔心期俱丧勇，此来腰疾更悉虚。
    久闻阳羡安家好，自度渊明与世疏。
    亦有未归沟壑日，会应相近置田庐。

王安石　寄育王大觉禅师
    单已安那示入禅，草堂难望故依然。
    山今岁暮终岑寂，人更天寒最静便。
    隐迹亦知甘自足，凭心岂吝慰相怜。
    所闻不到荆门耳，人老禾新又一年。

王安石　寄育王大觉禅师
    山木悲鸣水怒流，百虫专夜思高秋。
    道人方丈应无梦，想复长吟拟慧休。

王安石　寄袁州曹伯玉使君
    宜春城郭绕楼台，想见登临把一杯。
    湿湿岭云生竹箘，冥冥江两熟杨梅。
    政成定入邦人咏，诗就还随驿使来。
    错莫风沙愁病眼，不知何日为君开。

王安石　寄岳州张使君
    昔人宁饮建业水，共道不食武昌鱼。
    公来建业每自如，亦复不厌武昌居。
    武昌山川今可想，绿水透迤烟莽苍。
    白鸥晴飞随两桨，岸荠茸茸映鱼网。
    投老留连陌上尘，思公一语何由往。

王安石　寄曾子固
    吾少莫与何，爱我君为最。
    君名高山岳，嵑乐嵩与泰。
    低心收憃友，似不让尘境。
    又如沧江水，不逆沟畎浍。
    君身揭日月，遇辄破氛霭。
    我材特穷空，无用补仓弜。
    谓宜从君久，垢污得洮汰。
    人生不可必，所愿每颠沛。
    乖离五年余，牢落千里外。
    投身落俗阱，薄宦自钳鈑。
    平居每自守，高论从谁丐。
    摇摇西南心，梦想与君会。
    思君挟谦璞，愿焦无良侩。
    穷阎抱幽忧，凶祸费禳秝。
    州穷吉士少，谁可婿诸妹。
    仍闻病连月，医药谁可赖。
    家贫奉养狭，谁与通货贝。
    诗入刺曹公，贤者荷戈祋。
    奈何遭平时，德泽盛汪濊。
    鸾凤鸣且下，万羽来聀聀。
    呦呦林间鹿，争出噬苹蘢。
    乃令高世士，动辄遭狼狈。
