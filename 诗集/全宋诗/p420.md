<!-- { "loadSidebar": true } -->
陈著　应百里李天益来求作奉川十咏似之　龙松
    皮皴肉紧发苍然，伏雪眠风傲岁年。
    不见南阳龙卧者，本心元自直通天。

陈著　应百里李天益来求作奉川十咏似之　庆登桥
    一水流南抱县行，一桥在上压溪横。
    傍阑多少人观政，要与桥平水与清。

陈著　应百里李天益来求作奉川十咏似之　石夫人
    千尺嶙峋直立形，流传神应挟风霆。
    石身本聚山川气，便是人心聚处灵。

陈著　应百里李天益来求作奉川十咏似之　虚白观
    庭中说法有龙听，龙去庭空水一汀。
    独有亭亭岁寒柏，不知人世自青青。

陈著　应百里李天益来求作奉川十咏似之　雪窦
    乳峰真可避人閒，上妙高台天可攀。
    未说旷怀便笑傲，堪从险处习閒关。

陈著　应百里李天益来求作奉川十咏似之　杨梅
    火珠簇压翠微鲜，丹粒团成蜜颗甜。
    争为渴饕供燕豆，谁知趙汗困偿篮。

陈著　应百里李天益来求作奉川十咏似之　耀碑潭
    微风篆水自成碑，清月磨潭不受疵。
    万里此通归去路，扁舟堪载送行诗。

陈著　应百里李天益来求作奉川十咏似之　岳林
    传说当年契此翁，偶然来此笑春风。
    忽抛布袋归何处，地下天高一阁空。

陈著　应吴伯秀县尉教鄞学求诗
    四明万丈崖，佳气蒸氤氲。
    融结固有在，特起谁如君。
    丹霄舞飞霞，青春蔼奇芬。
    目下开五色，剩把天香分。
    飘飖忽自得，盘薄蓬海滨。
    无复出岫想，傲睨黄埃尘。
    秋台挟明月，驱驰不东鄞。
    谈言邑庠旧，教事非易新。
    诗书堕寂寞，衿佩苟朝曛。
    欲借肤寸阴，化为无边春。
    胡为乎水雷，珍重经纶屯。
    何当自山川，流动志气神。
    扇之月旦评，推以天风轮。
    终然难卷藏，快睹本色真。
    词章要织组，手有锦绣纹。
    道义在培植，身为枝叶根。
    须知大造化，不问官卑尊。
    因思杜先生，如古王河分。
    宙宇非不宽，乡里乃急亲。
    贤躅渐寥邈，凛凛哉斯文。

陈著　甬东晚望
    日落潮生水气昏，回头天际月如痕。
    数声寥落渔家笛，吹入蒹葭何处村。

陈著　咏不开牡丹
    一种仙根自洛阳，春深何事不花生。
    芳心未必全羞涩，犹恨东风用力轻。

陈著　咏鹭
    玉雪毛衣□□□，平生惯弄碧潺潺。
    春风唤起双飞兴，不得鱼虾也入山。

陈著　咏孙常州飞蓬亭
    藕花池上竹梅阴，一舣中閒用意深。
    画舫规模供燕适，虚舟世界看浮沉。
    快风未信千帆福，逆水难凭百丈心。
    惟有此蓬飞已定，更无惊浪怒涛侵。

陈著　用长儿韵谢黄长孺酒
    薄俗方沈溺，亲情自酌斟。
    雨声书屋冷，春意酒杯深。
    危世不多话，醉中时一吟。
    明年如老健，此会得重寻。

陈著　用长孺七夕韵
    炳炳双星从古然，滔滔多话到今传。
    渺茫河上曾无事，醉梦人閒自并缘。
    妄不易祛姑立我，巧如可乞岂为天。
    痴儿甘受三年诈，独有崔生此话贤。

陈著　用戴帅初韵寄孙常州
    溪绕山园杨柳遮，战蜗国里退閒家。
    儿孙满眼堂万卷，宾客多贤馆五花。
    立脚东皋看倦鸟，回头温水笑跳蟆。
    相知惟有诗相寄，便羽一封三印斜。

陈著　用弟观韵二首
    住世光阴晓日霜，浮生谁弱又谁强。
    干戈时节贫差稳，诗礼人家话亦香。
    何用移文来北陇，可能把酒博西凉。
    妻无愠见儿堪教，门外从他沸一铛。

陈著　用弟观韵二首
    粉儿乳子等蓬麻，书种精神见始哑。
    自分閒居培玉树，无心劳役谶金沙。
    如龙当有腾高日，何恙能侵积庆家。
    乳哺薄乖随勿药，番成点浪□涂鸦。

陈著　用梅山别诸贤韵
    世变事难必，天伦爱自深。
    醉醒皆外物，甘苦共初心。
    倦翼山招返，寒林风为吟。
    休当长聚首，衰境况侵寻。

陈著　用梅山醉中韵三首
    一窗桃李夹垂阳，一卷离骚一炷香。
    闭眼坐来开眼笑，到笑言处是春光。

陈著　用梅山醉中韵三首
    满世杨花桃李妆，自家采采芷兰香。
    无从捉鼻如安石，相与齐眉有孟光。

陈著　用梅山醉中韵三首
    吟搜菜味诗宜瘦，睡足花时梦亦香。
    閒也曾忙老彭泽，存而无用古灵光。

陈著　用前人代二子用前韵来谢韵
    苍苍本无为，乌兔争飞驰。
    今日为何日，谁叩和与羲。
    举目万感集，秋风黍离离。
    人生能几何，梦境蛛营丝。
    或以烹自售，变诈如鞅斯。
    或以舌交战，纵横如秦仪。
    亦或事旷达，蜕形慕安期。
    不则逃空虚，灰心从阛梨。
    不曰古圣贤，自有天根基。
    为己非为人，积学如积赀。
    弗废一日葺，庶几百志熙。
    世远教法散，有识如退之。
    试观训符读，道义不以规。
    贵贱何足云，而乃徒费辞。
    进学以为解，诗易分葩奇。
    安贫以知命，妻儿任寒饥。
    既而及行艺，顾欲中有司。
    未忘或名径，□□荆棘茨。
    堂堂山斗望，为论如彼卑。
    吾师吾孔子，曾子而子思。
    以至向学时。光阴电一抹，
    圣狂几甚危。百行孝为本，
    气下色愉怡。极而察天地，
    造端自齐眉。苦语赞义方，
    一洗时妆脂。勉旃复勉旃，
    勿重老大悲。还以自警省，
    就示吾诸儿。

陈著　用前人示诸儿韵
    世事纷游尘，薄俗嚣鬭鹑。
    手足谁鲁卫，肝胆多越秦。
    独君先君子，父事吾先人。
    我得从之游，义与同胞钧。
    上而下四方，相依为齿唇。
    閒尝道病殆，饮食药饵亲。
    卓卓乎古道，难言但书绅。
    今及其子交，知爱迈等伦。
    不曰淡无味，如嗜千里莼。
    其子又其孙，秀异良可珍。
    架有万牙签，膝间又循循。
    功名特土苴，学术要深淳。
    工夫入细处，力行自忱恂。
    推而致广大，直扶天地垠。
    书积非易□，难欺是苍昮。
    不观冬闭固，发为青阳春。
    因知栽者培，根本前人身。
    万事风絮尽，盛德修唯湮。
    契稠无浪语，感旧还酸辛。
    吾年七十近，不入时材揄。
    眼昏惟内顾，遑知世妆新。
    耳聋谢外闻，免饮聒者醇。
    溪曲五亩园，安受闭户贫。
    蔬畦野草径，月夕清风晨。
    杖履携诸儿，俯仰时一巡。
    残息尚可延，何幸里有仁。
    岂无泰交期，得舆展转神。
    远业归后主，我得为天民。

陈著　用前韵呈晓村
    溪山两相望，只隔五长亭。
    一见坐联日，高谈气拂星。
    好宾知络秀，兼仆困樵青。
    此会受多益，归途杖可铭。

陈著　用前韵答龄叟见寄
    草堂存老我，茅屋著而翁。
    门户两家异，溪山一趣同。
    夜炉榾柮火，春阁杏花风。
    何惜盟吟社，浮尘付过鸿。

陈著　用前韵记梦中所感
    风引归舟无翠蓬，转头三见柳花风。
    伤心殆尽王摩诘，痛哭真成贾太中。
    尚有鬼神知夜问，谁知兄弟坐天穷。
    此时此意无人会，放读离骚太乙东。
    
    
陈著　用前韵似龄叟
    早岁雄心撼不周，晚年归契老禅游。
    肯除酒戒容元亮，欲答梅诗愧子由。
    隐几云山长在眼，出门风雪又回头。
    元宵有约慈云阁，镫火能无感旧愁。

陈著　用前韵送酒与约斋
    人生以类合，圆木不投方。
    家话太平旧，山盟晚节香。
    百罹心易足，一醉味何长。
    但得静中乐，村村皆洛阳。

陈著　用前韵谢奉慈寺主僧居简
    人情相入处，春风与时雨。
    诗来少陵歌，酒到渊明舞。
    我穷适相似，肯为黄金俯。
    忍饥因其常，笑视京文武。
    忽来方外饷，浑家饱炊午。
    此是法喜供，非如乞字苦。

陈著　用前韵自述
    忆昔微官玷瞽宗，归来十载坐山穷。
    有家却似髡头释，无齿真成吮乳翁。
    □□□清秦吉了，饿犹未死信天公。
    余生趯趯只如此，看取东坡赋二虫。

陈著　用帅初韵谢其寿我之意
    锦云忽把老瞳遮，寿语何为及我家。
    怕说庚寅赋湘芷，漫书甲子谱陶花。
    长途交鹜鼠为虎，孤迹偷生蛇放蟆。
    人世到今何足问，桑榆况已日西斜。

陈著　游北苑寺似主僧汉仲章
    随人入宝坊，一坐到斜阳。
    僧老话多古，春来山自香。
    放吟聊走笔，乘兴不论觞。
    今日是何日，悠然何有乡。

陈著　游蔡峰道中三首　半坑
    叠障中閒一隙天，数家茅屋鹳巢边。
    逢人试问营生事，笑指岩前煮草烟。

陈著　游蔡峰道中三首　碧渚庵前
    恩袍拜后两周星，今日西行得再经。
    休问庵中僧在否，满檐松竹旧时青。

陈著　游蔡峰道中三首　回途望黄沙坑怀朝儿
    昨日山前痛忆儿，回头凝望更依依。
    如今精爽知何在，采得兰花泣看归。

陈著　游蔡峰过黄沙坑怀朝儿
    入谷崎岖十里程，更崎岖处见沙坑。
    幼儿曾寄流鸿影，老我难忘舐犊情。
    后日早知为死别，当时寸步亦同行。
    如今但有东风泪，洒入流泉恸失声。

陈著　游慈云
    微吟欢人步，不觉到禅关。
    植杖若痕上，敲门竹影閒。
    树高风韵叶，人静鸟呼山。
    安得长留此，分僧一半閒。

陈著　游慈云
