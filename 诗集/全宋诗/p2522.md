<!-- { "loadSidebar": true } -->
舒邦佐　以鲁直露溼何郎试汤饼为韵赋酴醿七首
    昨日落酒杯，引我卧醉乡。
    对午犹未醒，支颐听煮汤。

舒邦佐　以鲁直露溼何郎试汤饼为韵赋酴醿七首
    爱花莫看花，如饥贪画饼。
    一笑大江横，此句须参请。

舒邦佐　以诗追墨
    万灶烧松有妙功，分张犹未及邻翁。
    陶泓毛颖来呼友，要为幽斋草送穷。

舒邦佐　忆官舍芙蕖
    官池无数拥红妆，日日全家坐晚凉。
    官职已抛无梦去，尚疑身绕一池香。

舒邦佐　隐几
    隐几香一炷，时于静里求。
    心源须得得，世路任悠悠。
    佛国菩提树，庄园不系舟。
    忘机吾自信，何必验沙鸥。

舒邦佐　咏蒲团
    细观才满一轮月，静坐能销万古心。
    莫向洪炉烘醉客，只宜清夜定禅林。

舒邦佐　咏昭君
    奉春前日策和亲，夷夏雌雄恰始分。
    今日呼韩朝渭上，如何万里嫁昭君。

舒邦佐　于尉灯夜招饮酒酣援笔成诗继韵
    低唱虽无金步莲，公来处处已闻弦。
    满街灯火作元夕，此段风光胜去年。
    纸上飞云惊落笔，盘中走弹喜诗圆。
    便宜归侍傅柑宴，满泛钱塘药玉船。

舒邦佐　于尉惠诗有流落之叹次韵招饮
    一纸西风书客愁，愁来如泻满汀洲。
    从他梦鹿还争鹿，休问封侯与不侯。
    百岁光阴草头露，一年好景菊花秋。
    人生能著几緉屐，且为重阳一醉不。

舒邦佐　于尉以书室新成惠诗次韵
    无数云山簇眼前，又听风叶响琤然。
    近于此处开三径，准拟归来受一廛。
    终日看山忘坐臣，有时扃户锁风烟。
    寻花问柳如乘兴，且莫轻回访戴船。

舒邦佐　余本不能棋因病又止酒
    围棋赌别墅，斗酒博凉州。
    驱之夺名利，谁信可销愁。
    不如陶靖节，客至空持瓯。
    不如苏东坡，胜败两忘忧。
    此心无外累，云净一天秋。

舒邦佐　雨后
    积雨洗残暑，翛然窗户凉。
    蝇蚊不须驱，时至自退藏。
    琤然一叶下，梧桐陨秋黄。
    仰视天宇阔，宾鸿初南翔。
    儿时亲灯火，二尺便宜光。
    咀嚼复吟哦，惟恐更漏忙。
    老来病如缚，空对书满箱。
    短檠置床头，犹渴不能浆。
    人生舍此乐，百年谩风狂。

舒邦佐　雨后即事
    昨日雨不歇，薄晚云未收。
    更阑望天宇，云净月如钩。
    晓开读书窗，日光泼双眸。
    蔬饭羹一盂，起傍吾庐游。
    一洗尘土昏，水竹清更幽。
    问花无恙否，低面含娇羞。
    验笋长几何，突角凌羊牛。
    前日移新荷，常恐水盖头。
    池边报平安，小叶三四浮。
    竹林叫钩辀，柳阴鸣栗留。
    趁晴欲双飞，更著唤妇鸠。
    物适吾亦适，投筇思悠悠。
    却归堂上坐，苍头献茶瓯。
    儿声清且美，读书如泻油。
    静里无声乐，閒中不系舟。
    不知腰金公，曾识此乐不。
    我生微官缚，有如冠沐猴。
    长恐舍此去，永愧池上鸥。

舒邦佐　雨后书怀
    策策西风两鬓秋，瘦藤独倚思悠悠。
    送凉小雨勾牵睡，泼面新醅断送愁。
    涉世已经三折臂，浮生空白一分头。
    流行无坎止随天，且著烟蓑上钓舟。

舒邦佐　赠画鱼童秀才
    我本江湖一钓徒，锦鳞到眼便欢呼。
    他年莼鱠归来日，添个渔午入画图。

舒邦佐　赠太素脉王道人为端夫病起解嘲
    按指如医细切肤，对人便肯说荣枯。
    我今跳出荣枯外，试问先生脉得无。

舒邦佐　张推上巳出郊寻花送至诗轴次韵
    重三投晓出郊坰，跃马归来趁晚晴。
    笔卷云烟归赋咏，轴联珠玉斗晶明。
    我从多病三春里，转觉浮生万事轻。
    夜半惟歌盘谷序，肯如仲叔请繁缨。

舒邦佐　张推水亭赏莲惠诗次韵
    玉环妖血不飞天，化作芙蕖满眼前。
    恰有六郎来比似，便哦七字斗清妍。
    晓妆洗露汉宫女，晚步凌波水府仙。
    得待密房成玉蛹，送烦纤手剥新莲。

舒邦佐　至后有感
    穷冬万木脱，风叶无停计。
    老树露槎牙，四旁谁拥蔽。
    泛视林莽间，一一献憔悴。
    昨夜新阳复，根莇抱生意。
    天将九转丹，一粒回元气。
    三阳即为泰，原野争明媚。
    老树亦逢春，绿阴看垂地。

舒邦佐　至日见梅
    插向书窗小小瓶，看来看去眼增明。
    花瓶莟子能多少，占却人间无限情。

舒邦佐　著存亭
    事亡如存死如生，以诚则著著乃形。
    二字貌出孝子诚，晓然如见亲在庭。
    有人念母愁思凝，终日如痴呼不醒。
    自云所见政如此，触物有感皆分明。
    山形作我沈扇清，风叶舞我莱衫轻。
    江芦千株白皎皎，尚想鹤发垂星星。
    入户宛然闻忾息，恍惚欲下来举觥。
    始知至孝无间断，以圣人所见墙羹。
    譬如忠信纯熟者，立则参前坐倚衡。
    然而存著亦非真，能于吾母用吾情。
    所见皆从所念得，初非刻木外经营。
    虽然铭镂在中扃，何待扁榜垂丹青。
    要令目击助心想，不然安得名吾亭。

舒邦佐　自叹二首
    莫莫更莫莫，休休复休休。
    平生都是错，一病尽堪羞。
    龟为灵钻壳，膏因明出油。
    细思根本悴，端的是招忧。

舒邦佐　自叹二首
    怡颜今得盼庭柯，黄鸟啼边绿荫多。
    回叹此生肝肺涸，只因雕篆损天和。

舒道纪　题浩然观
    灯心坐清境，虚白生林端。
    夜静啸声出，月明松影寒。
    绛霞封药灶，碧窦溅斋坛。
    海树几回老，先生棋未残。

舒杲　题钓台
    会心林木已居懽，登览还知天地宽。
    莫讶钓台有真赝，一潭秋月照人寒。

舒焕　和苏子瞻观百步洪原韵
    先生何人堪并席，李郭相逢上舟日。
    残霞明灭日脚沈，水面浮空天一色。
    磷磷石若铁林兵，翻激奔冲精甲白。
    岸头旌旗簇五马，一橹飞艎信东下。
    入夜寒生波浪间，汗衣如逐秋风乾。
    相忘河鱼互出没，得性沙鸟鸣关关。
    委蛇二龙乃神物，游乐诸溪诚为难。
    筑亭种柳恐不暇，天下龙雨须公还。

舒焕　苦学涪翁夜过其家戏作
    先生堂前雪月苦，弟子读书喧两庑。
    撞门入室书纵横，蜡纸灯笼似云母。

舒璾　南山寺
    山谷幽深锁梵宫，千章灌木郁茏葱。
    香浮古篆半檐雾，茶潄清泉两腋风。
    鹤伴老僧归夕照，山留行客驻霜枫。
    前朝阁阁浑秋草，眺望悽然碧岭中。

舒清国　迎晖阁
    蔼蔼复依依，朝晖以夕晖。
    岩花寒不落，檐鸟静忘飞。
    僧自眠黄叶，人多梦翠微。
    云边时见鹿，饮水近禅扉。

舒坦　宝严寺
    四山烟雨收，双沼漾晴碧。
    白鸟忽飞来，点破檐前色。

舒坦　赤陇山
    野草如排戟，山花似列屏。
    维舟一登览，误入小蓬瀛。

舒坦　春乐轩
    隔水岩花红浅深，花边相对语幽禽。
    管弦不到山间耳，谁会凭栏此日心。

舒坦　粹老使君前被召约往它山谒善政侯祠既不果以书见抵谓可叹惜并示广
    长江滚滚西南流，秋水时至狂不收。
    大浪似屋山欲浮，王侯神智禹所啾。
    万鬼琢石它山幽，梅梁趐屃卧龙虬。
    咄嗟湍骇就敛揫，巨灵缩手愚公羞。
    障成十里沙中洲，支分脉引听所求。
    赤旱稽浸民不忧，那得虫蝗随督邮。
    汙邪瓯窭满车篝，斯民饱暖何以酬。
    庙貌突兀寒滩头，岁岁鸡黍祠春秋。
    老农击鼓稚子讴，当时人物纷雁鸥。
    岂无鼎食腰金俦，朽骨往往空蒿丘。
    姓名几复人间留，唯侯惠施膏如油。
    江声浩浩风飂飂，于古不见使人愁。
    拔俗万丈山标崷，使君不减裴商州。
    下车百蠹随锄耰，一笑四境无疮疣。
    天闲老步须骅骝，已闻归作金华游。
    钦贤访古意未休，画船载酒岸鸣驺。
    约我与往置脯{左月右肃}，冠盖纷纷暇莫偷。
    搔首怅望情绸缪，我问使君亦何尤。
    西湖万顷蛟龙湫，几年荒茀今则修。
    鼛鼓弗胜财不掊，长堤岌巌高岑楼。
    写有会兮荡有沟，余波北注引漕舟。
    桑麻被野禾连畴，鸣鹤白鸟杂游鯈。
    菰蒲菱芡餍采搜，柳杨成幄荫道周。
    耕渔呼歌赢病瘳，使君之赐侯可侔。
    天边旌旆看悠悠，父老雪涕争攀輈。
    地僻借恂恨无由，高文摛秀春华抽。
    丰碑崒嵂鑱银钩，千年空此留海陬。
    君知此日思君不，还如今日人思侯。

舒坦　村居
    水绕陂田竹绕篱，榆钱落尽槿花稀。
    夕阳牛背无人卧，带得寒鸦两两归。

舒坦　登五磊山
    五磊峰高笔插天，长松合抱几千年。
    尘氛洒落非人世，风露清明近月边。
    枕上数声敲夜磬，山前百亩起春田。
    我来欲步苍苔色，不著篮舆两两肩。

舒坦　佛迹
    苍崖绝壁印苔痕，陈迹千年尚似新。
    杖履纷纷走南北，几人不是刻舟人。

舒坦　归郡书金峨二首
    叱咤沧溟雪浪空，鲸鲵骑去杳亡踪。
    练丹井畔春萧索，知在蓬莱第几重。

舒坦　归郡书金峨二首
    又入西湖醉过春，岭头猿鹤几时闻。
    无端雨意随人去，直恐衣巾尽是云。

舒坦　含珠林
    万个松杉一颗珠，老僧心手最工夫。
    冷光长在千峰顶，谁道人间夜月孤。

舒坦　含珠林
    何代神僧机匠深，手栽珠树作珠林。
    狞龙离穴颔初凿，老蚌出泥光易寻。
