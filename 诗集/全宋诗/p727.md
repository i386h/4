<!-- { "loadSidebar": true } -->
方回　赠五星梅獬孙
    运极螟蛉绍雀儿，太平早有窦郎知。
    市门屠贩规温饱，何足烦君子细推。

方回　赠鲜于伯几
    闻名今子骏，所至见公诗。
    数步元非过，相看岂可迟。
    吟鞍霜跌后，谈麈日閒时。
    此客差同味，萧斋许一窥。

方回　赠相干蔡槐
    肠腹自蝉龟，从渠作庙牺。
    讵应身食肉，乃使世攒眉。
    子勿工皮相，吾终欠口医。
    华亭唳秋鹤，今复几人思。

方回　赠相士雷月篷
    肯着双瞳子，来看一秃翁。
    短篷君载月，孤屋我吟风。
    篯耳终遗骨，松乔竟落空。
    痴人喜甜舌，谁悟大槐宫。

方回　赠相士李山屋
    四十五万坑长平，五十六万败彭城。
    头小而锐重瞳子，可谓善虞能用兵。
    杀人何得惨如此，不知天亦还杀尔。
    世间产一虎头相，几阵生灵为渠死。
    韩擒彭醢不足悲，无辜性命供娱嬉。
    汉家宗社计未定，商山老人歌紫芝。
    相人相穷不相达，天道好生不好杀。
    岂无袖手閒书生，一着满盘死棋活。

方回　赠相士戚淳祖
    朝匹吴君暮越臣，一颦何用訾东邻。
    阿承丑女五噫妇，似胜苧萝山下人。

方回　赠相士王秀溪
    不惜佳人国为倾，髑髅头盖野狐精。
    丈夫更有何郎粉，老眼须君业镜明。

方回　赠小窗黄君
    浑天星斗胸中转，动地风雷舌上生。
    想见少年读书夜，短檠膏尽小窗明。

方回　赠徐可大近旌表门闾
    畲粟锄山稻田少，岁常平价发仓储。
    鼎来官职诸公者，特表门闾近世无。
    甚至不乘果下马，自应早获掌中珠。
    端能赈施终如始，定见阶除曳紫朱。

方回　赠徐瓢翁二首
    碧眸冰齿寿眉厖，谁识前朝老雪江。
    指下七弦今第一，豪端行法更难双。
    向来屡获观诗卷，恨不相从倒酒缸。
    深愧后期似圯下，云间几度拓吟窗。

方回　赠徐瓢翁二首
    六十年前欲冠时，江湖声价已飚驰。
    四灵在昔三曾识，八袠于今百可期。
    多滩渐惊前辈尽，老怀那许后人知。
    何当琴酒灯窗夜，莫说兴亡但说诗。

方回　赠学易耕心
    佛书曾画牛犁舌，以易耕心却不然。
    一寸地中栽□□，□将三寸舌谈天。

方回　赠砚工杨全
    人间渐少老书生，真赝谁能别旧坑。
    磨墨挥毫自奇怪，可须一砚苦求精。

方回　赠叶宗贵一山
    一山叶翁七十二，齿牙秃缺面不媚。
    忽然袖诗叩我门，偏贝畴能办兹事。
    才德岂关貌妍丑，西子□□孟光腻。
    三十年许旧相识，翁摄官霅我半刺。
    兵销甲解各不死，我尝作郡翁弗至。
    鸿翔燕蛰蓬飘风，会合良难别离易。
    往不可追来叵测，人生恍惚如梦寐。
    邂逅尚肯匡解颐，当为酒楼谋一醉。
    双台方叟七十六，二十七霜绝俸禄。
    幸与陵阳牟先生，丁亥同生共星宿。
    先生擘笺介翁来，笔势云烟字珠玉。
    翁索我诗纸七尺，见示诸公诗一轴。
    孟能静吟我所畏，赵子昂写我所服。
    我诗初学张文潜，晚悟后山拜山谷。
    颇通大道合自然，拙朴有余巧不足。
    近世后生宗许浑，可谓谚云狗尾续。
    至当之论天地中，不可违异必合同。
    诗自明良赓歌起，以至孔删雅颂风。
    苏李曹陶唐甫白，庆历元佑乾淳宗。
    是为四始大正派，姓名太阳烛天红。
    轲死不传忽复传，道学一灯垂天穷。
    二程张子之所得，南渡前有湾溪翁。
    何人实编道命录，南渡后有张宣公，
    南渡后有朱文公。学诗本是一小艺，
    彼哉自谓晚唐夜雨鸣秋蛬。

方回　赠医士清溪居士丘通甫
    乃翁挟艺专淮乡，使死者生危不亡。
    远如扁鹊师长桑，又如近世庞安常。
    所交者谁龙虎骧，真李临淮郭汾阳。
    军门出入一药囊，精兵十万无金疮。
    参苓硝石雄附姜，补泻虚实调炎凉。
    晚择所从遨真扬，郄家太尉王东床。
    有子有子跨灶郎，半夜衣传肘后方。
    清溪居士清名香，心欲识面形参商。
    迩来解后古余杭，其言亹亹慨以慷。
    七表八里谁能详，三部九候吾独臧。
    八十一难声琅琅，素问灵枢腹为箱。
    望形察色起仆僵，馘浮二竖完膏盲。
    伤寒足脉根膀胱，过经七日妖灾禳。
    度彼没溺君为航，浅学不识空望洋。

方回　赠医士清溪居士丘通甫
    若有人兮云锦裳，饮君一剂寿而康。
    赠君诗篇金玉相，贯月夜虹光焰长。
    乾坤六合何茫茫，生民性命孰翕张。
    惟将惟相惟医良，良将无人战卒戕。
    良相无人贤士藏，良医针人彭作殇。
    焉得万笔千缣缃，屈君著书肩岐黄。

方回　赠黟县星学舒碧云
    原夫官赋省题诗，何乃甘心改业为。
    场屋久忘涂注乙，星辰閒测斗牛箕。
    细看肖貌殊清彻，徐玩挥毫亦怪奇。
    闻道天文修晋志，淳风会有立朝时。

方回　赠俞碧岩体仁刊图书
    上古包羲卦初画，五行之金刀为革。
    两仪四象生□□，□初一圈为太极。
    八卦之上六十四，右乾左坤名曰易。
    因重□定科斗书，削木为方竹为册。
    捣纸束毫写今字，世降俗□动山积。
    何如简径却艰难，簊荡梓桐事雕刻。
    所以近人刊图书，篆籀依稀规鸟迹。
    博雅君子具老眼，尔□生者□不识。
    紫阳山西星源州，遥见长虹贯白日。
    伊人□□□□间，云气开晴碧岩碧。
    一旦飘然□□湖。硎刃如□□□□。
    谁尝石鼓玩陈仓，忽似野碑揭争峄。
    赠我三印红屈蟠，细□游丝疏复密。
    侯王黄金橐驼纽，韩彭何曾得渠力。
    如我□绿绶亦无，不过小匣藏寸物。
    閒诗倡和外谨封，家书时用报儿侄。
    佩之如宝汉刚卯，不惧取将轰霹雳。

方回　赠云屋瑞上人
    名缁今已绝，见汝忽惊神。
    昔日陪三卫，多年护九宸。
    漫从鸡帻报，长与蠹编亲。
    汉幄垂前箸，秦关痛只轮。
    骤惊沦宝玉，何惜秎冠巾。
    往事怜蜗国，余生脱雁臣。
    片云聊作屋，死树自观身。
    空钵宁无食，枵囊别有珍。
    跣行千里近，冻卧八寒春。
    像喜图佳士，名虚彻贵人。
    论诗色泾渭，无俗意参辰。
    余子一时尽，高流百世新。
    公能追慧远，吾或可遗民。
    剃栉虽殊相，澄江月共真。

方回　赠朱师裕
    相府违离二十年，弁兮突见外孙贤。
    故因高韵如袁粲，岂但雄文似史迁。
    兵甲喧貀征马地，音书断阻去鸿天。
    因君略得平安信，诸老无多重怆然。

方回　乍归呈许君公度
    东南天地早闻名，三载吾邦沸颂声。
    山好更饶诗句好，江清未抵使君清。
    涓涓流水秧田足，细细吹风麦陇晴。
    客子归来问耕获，故园似可养残生。

方回　栅堰二叹
    船行三五日，不得不思家。
    索米开桥栅，徵钱运堰车。
    于官何所补，为客自堪嗟。
    况复饥荒后，群偷沸似麻。

方回　张滁州挽词二首
    世变古来有，人才时岂无。
    已移甄井玺，犹握酿泉符。
    寿及周三老，名成汉八厨。
    彼哉武断者，盗起欲全躯。

方回　张滁州挽词二首
    上庠同补处，祖父昔通家。
    书在灯俱续，舟移剑共差。
    故都箕子麦，晚忆邵平瓜。
    五福公无恨，吾生自可嗟。

方回　张老山御史寄七夕诗今近中秋奉问
    笼鹤囊琴驾短篷，夏初言别又秋中。
    一天遥共团圆月，两地相忘矍铄翁。
    朝廷还公黄阁相，江湖乞我白苹风。
    金台乍到朋簪盍，肯系吟笺寄早鸿。

方回　张榙仲实见惠江阴丘本
    绝喜他乡见似人，颇如画手善传神。
    忽思今昔无穷事，十五回经癸丑春。

方回　赵宾昫唐师善见和涌金城望次韵五首
    犹存径菊已无荷，城上霜风疋马过。
    厮养前行疑叵可，徼巡侧睨暗谁何。
    感时诗客推敲苦，逃俗编氓剃落多。
    只为湖山豢佳丽，水犀十万竞投戈。

方回　赵宾昫唐师善见和涌金城望次韵五首
    颓城砖甓堕平湖，禁御雕残故苑芜。
    戚畹换班言肯用，边庭入相事应无。
    福威玉食欺孤主，诗礼金樵党盗儒。
    丧乱谁怜杜陵老，娇儿短褐倒天吴。

方回　赵宾昫唐师善见和涌金城望次韵五首
    玉斧难修旧月轮，凄凉沙鸟犯钩陈。
    总因燕贪多庸将，却误蛾眉事别人。
    一纪于今兵粗定，四民莫若士犹贫。
    酒垆高李能同醉，老眼昏花暂觉春。

方回　赵宾昫唐师善见和涌金城望次韵五首
    主人携妓我题诗，三十年如一瞬驰。
    尚想泊船行马处，不殊冲雪探梅时。
    相君已抱牺牛悔，京兆空余鵩鸟悲。

方回　赵宾昫唐师善见和涌金城望次韵五首
    胪唱曾叨殿上传，末班遥望御炉烟。
    貂蝉公不施霖雨，虮虱臣能补漏天。
    羞见稗官成野史，懒携草具问湖船。
    旧街灯火元宵近，无复遨头夜市穿。

方回　赵氏鄮山书院诗
    国学在国，乡校在乡。
    在遂曰序，在党曰庠。
    虞夏殷周，厥制弥详。
    家亦有塾，以修以藏。
    蒙而已养，长罔不臧。
    下而为士，上而侯王。
    莫不有师，扶纲植常。
    生人之类，赖此以生。
    四海九州，以治以平。
    家德户行，靡刑靡兵。
    岂若后世，丧实存名。
    业岂无斋，论亦有堂。
