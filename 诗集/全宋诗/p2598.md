<!-- { "loadSidebar": true } -->
    暗烛勤垂烬，离鸿短趁行。
    生平江海志，耿耿未渠央。

宋祁　寒夜与伯氏晏坐
    对拥圆炉坐，萧然念变衰。
    树鸣馀叶乱，灯战暗花危。
    罇酒伯仲雅，园荆兄弟枝。
    陶陶且相乐，低月半遥帷。

宋祁　汉南都监官廨射亭
    的晕遥连射圃墙，碧帘烟瓦斗翚翔。
    庭中桂树含春早，席外簾衣拂地长。
    鱠缕荐盘鳊项缩，酒杯行算蟹螯香。
    主翁绶带多欢极，宾辖沈声在井床。

宋祁　汉南使君数以公醪见问
    江上春阴柳万条，离人无处不无憀。
    阮生块垒胸中极，故待兵厨著酒浇。

宋祁　汉南州按行江涘以诗见寄
    侧帽风轻过大堤，水村骄马惜障泥。
    前驱夹道旟开隼，合宴传飧帐绕犀。
    净练寒江供望阔，赤萍圆日对吟低。
    轻筒络绎传清唱，知在春烟几曲溪。

宋祁　汉州房公湖
    丞相于藩日，疏湖讼阁西。
    疑从济川地，写出钓璜溪。
    流浅初无浪，源清不贮泥。
    月为宵幌烛，云作曙楼梯。
    碍马汀篁密，萦船浦蔓低。
    人亡桃李在，脉脉尚成蹊。

宋祁　翰长再有北门之拜
    病褫荷囊避禁闱，弥年专气养琼枝。
    仙都去后桃寻熟，温室重来树更滋。
    宫月旧蟾涵静滴，武泥前劄燥残芝。
    宝钉赐带辉腰组，尚苦春来几眼移。

宋祁　濠上
    惠非蒙叟叟非鱼，濠上全知鱼乐无。
    春水未深鱼易乐，要须真乐是江湖。

宋祁　濠上
    庄生坐濠上，下玩戏鱼躶。
    鱼固不知人，人奚谓鱼乐。

宋祁　和伯氏小疾原韵
    握臂苦愔愔，苍华倦昼簪。
    悟非蘧瑗早，达想净名深。
    齐鹿闲三{左木右适}，仙图戏一禽。
    独应吴客问，眉宇识侵淫。

宋祁　和参政丁侍郎洛下新植小园寄留台张郎中二首
    名园新景极幽寻，廊庙功名江海心，
    广作岩扉容驷马，他年此路待飞金。

宋祁　和参政丁侍郎洛下新植小园寄留台张郎中二首
    水竹郊园占洛畿，私书素友约忘机。
    公今已为苍生出，虽有云山那得归。

宋祁　和丞相晨谒书所见
    北阙天深报漏迟，台鸾雍鹭共逶迤。
    廷风细引趋班佩，宫日遥烘簇仗旗。
    侍史有香来洞案，直郎无奏伏丹墀。
    殊邻競献朝正玉，定是东风入律时。

宋祁　和丞相小园雨霁
    霁碧凝天宙，规红转日车。
    鹊轻来燥枿，蜂湿抱寒花。
    林果高仍在，葅菘晚自嘉。
    须知穷僻处，要是酂侯家。

宋祁　和成上人
    西山有尊者，秀出于稻麻。
    遍参居第一，诸佛素所嗟。
    锡声来赤县，被祴垂青霞。
    流出一切妙，普见大千沙。
    我法果无在，昧者兹有涯。
    是凡方是圣，归正即归邪。
    妄怀万缘息，举意千里差。
    有客谢病免，清辞春月赊。
    静眠金粟室，厌坐马融纱。
    观化哂罨勒，自呼嗤镆铘。
    瞻言世外友，相期心不遐。
    挥斤郢匠室，流水子期家。
    披云示驶月，拂果去空花。
    师叹未曾有，君对无以加。
    清襟互默遣，所得非齿牙。
    层阴朋盍阻，坐久丹霏斜。
    涵毫泚仙滴，抒藻扬晨葩。

宋祁　和承旨学士喜资政侍郎休退五绝
    南阙胀　章归老初，安轮四马照中都。
    不知谁在东门外，解道贤哉此丈夫。

宋祁　和承旨学士喜资政侍郎休退五绝
    声名自昔拘如锁，富贵由来薄似云。
    今日冥鸿到天外，世间砫缴漫纷纷。

宋祁　和承旨学士喜资政侍郎　　退五绝
    倦听当关报曙光，深藏象笏解荷囊。
    身闲不傍功名路，方外方知日月长。

宋祁　和承旨学士喜资政侍郎休退五绝
    高挂尘冠静拂衣，安贫知退似君稀。
    门前便是东山路，谁肯功成名遂归。

孴　祁　和承旨学士喜资政侍郎休退五绝
    翰墨班中推旧老，功名罢后得高眠。
    钦风最有鳌山长，技皐思归不待年。

宋祁　和待制庞学士寄献宫师相公之作
    溢荥清溜接家田，白首辞荣铉席贤。
    直使斯人歌画法，后容吾党记归年。
    五禽习戏探仙术，万法观空譪佛缘。
    闻道岩豨春更好，许谁飞盖奉周旋。

宋祁　和道卿舍人承祀出郊过西苑马上有作
    西郊一超忽，祠节暂踟蹰。
    天迥欹临野，河长侧贯都。
    飞廉披苑路，南斗抱城隅。
    填堑时休猎，栖粮户免租。
    虎归仍习圈。凤下稍依梧。
    池岸斜联御，宫楹上集胡。
    慎斋虽有属，胜践未云孤。
    雾里过仙市，轮边认佛图。
    柽杨閒对偃，鷌鸹静相呼。
    牧罢林将暝，樵归径自纡。
    有怀摛镂管，何苦促骊驹。
    壮思飘然发，知君颜谢徒。

宋祁　和道卿舍人奉祠太一斋宫
    素秋来蕊馆，瑞祝达霄晨。
    蘯荐祠无饩，楼居地不尘。
    掷波琴鲤乐，傍畤汉鸡驯。
    此际清怀极，盈杯沆瀣津。

宋祁　和道卿舍人奉祠太一斋宫
    尘氛不可到，深注五城楼。
    素瑟少今韵，仙春无俗秋。
    晨杯三秀洁，夜檠九光流。
    顺报通霄极，纷纶瑞福遒。

宋祁　和道卿舍人奉祠太一斋宫
    地占丛霄胜，人持禁橐来。
    诗长清夜遍，祠罢素秋回。
    爽籁天中发，虚絣月际开。
    无容以风解，身自到蓬莱。

宋祁　和登山城望京邑
    子牟怀魏阙，陈咸思帝城。
    他乡岂不美，吾土乐所生。
    況复抚凋节，凭高怀上京。
    山川不可见，葱郁凝神县。
    紫气抱关回，玉斗侵城转。
    负羽长杨玞，撞鐘平乐宴。
    高冠照华蝉，英俊皆比肩。
    朝奏主父牍，夜召贾生贤。
    五侯交薦幣，诸公亟为言。
    我生流离极，十年悲去国。
    叶愿洛阳飞，鱼宁武昌食。
    当弃关下符，一对危言策。

宋祁　和宫师陈相公
    公辞四辅贵，才营三亩园。
    此地山林乐，当年廊庙尊。
    庭花有新複，郊禽无近翻。
    孰喻治穷僻，乃符萧相言。

宋祁　和宫师相公待制庞学士贤年二韵续川然两字
    龙楼一品亚台联，佚老归来帝养贤。
    商皓岭芝追隐伴，胡公潭菊得高年。
    客盘梅熟经调鼎，宴渚舟横旧济川。
    延阁裁章纡和曲。玉音风驭共泠然。

宋祁　和郭六玉律上巳宴罢见寄
    式燕灵琨瞔蕙时，祓兰浮棗惜春晖。
    回骖并躶都门道，谁识颜王曲水归。

宋祁　和季长学士绵汉道中作
    一辔澄清暂按州，却因风景独夷犹。
    弦残汉月驺前晓，粉叠巴云盖外秋。
    持节频年烦出使，富民虚日待封侯。
    省纡丽藻嗟行役，正恐才多剩四愁。

宋祁　和贾相公览杜工部北征篇
    唐家六叶太平罢，宫豾醉骨恬无忧。
    阿牵诟天翠华出，紆糊战血腥九州。
    乾疮坤痍四海破，白日杀气寒飕飗。
    少陵背贼走行在，采梠拾橡填饥喉。
    眼前乱离不忍见，作诗感慨陈大猷。
    北征之篇辞最切，读者心陨如摧辀。
    莫肯念乱小雅怨，自然流涕袁安愁。
    才高位下言不入，愤气郁屈蟠长虬。
    今日奔亡匪天作，向来颠倒皆庙谋。
    忠骸佞骨相撑拄，一燎同烬悲崑丘。
    相君览古慨前事，追美子美真诗流。
    前王不见后王见，愿以此语贻千秋。

宋祁　和鉴宗游南禅别墅
    鹿园开别墅，牛驾此回轮。
    花识庄严界，林容宴坐人。
    远烟时误晚，静坞若遗春。
    共照前溪水，烦师洗六尘。

宋祁　和君贶学士宿淮上见寄
    使舲既邅回，淮溜剧沿泝。
    我行非不远，君节自前路。
    烟汰历濠沬，雾氛逗荆树。
    感此言迈情，慰予索居慕。
    曰归归未辰，惨别别已屡。
    努力保素衿，天途迟还翥。

宋祁　和李屯田西湖寻春
    把酒同寻湖畔春，赏心何況更良辰。
    留阴岸雨溥红杏，送暖汀风恼绿蘯。
    低写卧虹桥齿密，小装文鹢舫头新。
    聚星亭上华簪客，即是高阳旧里人。

宋祁　和梅侍读给事秋雪
    朔气迎秋晏，因成糅雪飘。
    园宾惊早赋，郢曲爱新调。
    杂霰鸣寒萚，纷花混晚苕。
    光含阙边凤，温借省中貂。
    缟顷才供望，监波已屡销。
    今年属清思，昮宇其寥寥。

宋祁　和庞丞相
    顾我支离甚，惟公念不才。
    朱颜为列郡，白发入中台。
    阁道通天禄，宫门拂斗魁。
    论班元后郑，作赋或延枚。
    病肘垂杨老，危心一橹摧。
    根愁江北变，叶喜洛阳来。
    自昔边州重，当年蜀驭催。
    烧烽看朔漠，扪井歷崔嵬。
    粗可繙前史，何能调禁财。
    流光成浩荡，孤宦易嫌猜。
    曲外悲絣剩，机头谤锦开。
    无功惭远志，有吏笑然灰。
    左辖真虚忝，仙曹复滥陪。
    门鶋愁眩转，轩鹤老毡毸。
    倾否知攸往，成章恧所裁。
    贾生空问卜，楚客但劳媒。
    特召依明主，生还揖上台。
    缇油观册府，巾履记翘材。
    长跪怀人句，徐传道旧杯。
    今兹宣父冶，终得铸颜回。

宋祁　和人禁中作
    钧曲来深殿，宫花出御沟。
    云天正如画，壁月在西楼。

宋祁　和人禁中作
    前殿笼童昼鼓赊，对论兵食近袍纱。
    此时刻意言颇牧，不为云中首级差。

宋祁　和三司尚书清明
    阳岑晚树飘花外，冷落晨杯攆杏馀。
    喉舌官崇无晤赏，一轩筠粉伴刊书。

