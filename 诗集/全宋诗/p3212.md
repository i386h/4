<!-- { "loadSidebar": true } -->
    嗜酒不嫌多种秫，无襦长恨少栽桑。
    东郊劝相何烦尔，农圃吾生自合忙。

魏新之　春日田园杂兴二首
    农圃谁言与世违，韶华正恐属柴扉。
    天机化外闻幽唘，野色牛边睨落晖。
    膏雨平分秧水白，光风小聚药苗肥。
    行歌隐隐前村暖，忽省深山有蕨薇。

魏新之　春日田园杂兴二首
    野景入时务，东风劚满锄。
    笛声牛出后，酒味燕来初。
    谷种天心在，桑枝帝泽余。
    红尘几飞鞚，肯信有农书。

魏兴祖　挽薛艮斋
    奥学传伊洛，平生尽此心。
    多闻推子贡，一唯妙曾参。
    知识皆文武，才猷冠古今。
    斯人苦斯疾，吾党恨尤深。

魏兴祖　挽薛艮斋
    至理穷微妙，经纶特绪余。
    鄂城资豫备，淮甸得安居。
    慨慷陆公奏，详明贾谊书。
    今辰恨埋玉，恸哭满乡闾。

魏野　白菊
    浓露繁霜著似无，几多光彩照庭除。
    何须更待萤兼雪，便好丛边夜读书。

魏野　白头公
    有何辛苦有何愁，个个林间尽白头。
    细叶累巢花影暖，微虫共禽竹阴秋。
    清音岂许黄莺伏，素羽曾教白鹭羞。
    唯尔鬓毛应似我，相逢不用话因由。

魏野　白鹇
    万里南禽未说珍，且论得处到来因。
    尚书远托谁相寄，制策登科第一人。

魏野　白鹇
    山鸡形状鹤精神，纹似涟漪动白蘯。
    物异恩殊堪郑重，庙堂人寄草堂人。

魏野　白鹇
    水国笼来到水村，也应怀土也怀恩。
    曾为闲客还同我，今日俱遥旧相门。

魏野　白鹇
    李白诗中闻未识，谢庄赋里见长思。
    今朝得尔心虽喜，致谢惭无吐凤诗。

魏野　百舌鸟
    长截邻鸡叫五更，数般名字百般声。
    饶伊饶舌争先晓，也待青天明即鸣。

魏野　别后却寄三门发运卞寺丞兼简臧推官
    共泛楼船去，临流羡送君。
    烟中旗不见，风里乐犹闻。
    李郭情堪并，荀陈事岂分。
    归来溪路上，特地怆离群。

魏野　别同州陈太保
    至道不在言，至言不在舌。
    在琴复在时，谅谁君子别。
    侯门戟森森，中有野人谒。
    非趋势利场，慕彼仁义辙。
    此去几迟留，忽焉还岁月。
    孤心伤欲摧，冻足涩如折。
    离声无歌钟，行色有霜雪。
    去矣当复来，琴弦未欲绝。

魏野　别云台观同宿饶益寺与薛田联句
    自古人人足叹嗟，闲游得侣复堪夸。
    可怜十宿无喧杂，不在僧家即道家。

魏野　长安春日书事
    长安春色自依依，大命移应地不知。
    蔓草已迷双凤阙，千花犹照九龙池。
    岂无东合开今日，尚有南山似旧时。
    一月悠悠游不足，青门欲出步迟迟。

魏野　长安龙图陈学士宠示重阳日翠微楼上见览拙诗之作兼蒙寄翠微楼长乐
    京兆重阳大尹家，翠微楼上赏黄花。
    秦娥应怪停歌吹，看我狂诗到日斜。

魏野　长安龙图陈学士宠示重阳日翠微楼上见览拙诗之作兼蒙寄翠微楼长乐
    长安长乐古来坡，新创离亭景致多，
    从此祖筵休别唱，记中自有断肠歌。

魏野　长安龙图陈学士宠示重阳日翠微楼上见览拙诗之作兼蒙寄翠微楼长乐
    斗城谁建翠微楼，富贵陈家小状头。
    和记从今为四绝，凤毛玉筯与银钩。

魏野　晨兴
    夜长乞待得晨兴，躭睡童犹唤不应。
    烧叶炉中无宿火，读书阁下有残灯。
    临阶短发梳和月，傍岸衰容洗带冰。
    料得巢禽翻怪讶，寻常日午起慵能。

魏野　柽师告归庐岳赠之筇杖
    瘦筇生本接西蛮，我已携来二十年。
    辍赠柽师归老处，称将吟倚虎溪边。

魏野　池上闲咏
    微物满池塘，吟看向夕阳。
    草虫腰尽细，水鸟嘴多长。
    科斗渔翁字，芙蓉野客裳。
    诗成堪写处，莲叶碧牋香。

魏野　酬和提刑王国博见寄兼谢惠竹簟
    召伯城边劳梦想，滕王阁上动诗心。
    闲思已隔江山远，老别那堪岁月深。
    三径出稀青草合，双眸望久墨花侵。
    翻嗟珍簟虽蒙寄，早晚同将坐卧吟。

魏野　酬和知府李殿院见访之什往来不休因成四首
    暂拥红旌到郡新，相知情似旧交亲。
    尽惊慷慨山河主，忽访支离草泽人。
    苏径让惭扬绣袂，溪桥迎喜整纱巾。
    留诗中贵仍挥翰，双美应难继后尘。

魏野　酬和知府李殿院见访之什往来不休因成四首
    玉韵重听倍爽神，银钩忽睹更躬亲。
    郡侯喜是风骚主，野客惭为唱和人。
    积雾曾侵红绣旆，异香犹惹白纶巾。
    两篇箧里贞珉上，频拂看宁有蠹尘。

魏野　酬和知府李殿院见访之什往来不休因成四首
    使君悮访乐郊民，顾我何由得暂亲。
    茜旆动驱千百骑，茅亭才著两三人。
    旋烧陆羽烹茶鼎，忙换陶潜漉酒巾。
    可爱水边松竹上，数朝犹自有香尘。

魏野　酬和知府李殿院见访之什往来不休因成四首
    虽喜乘骢到水村，却愁诗敌势难亲。
    平生未竖降旗客，临老将为弃甲人。
    豸角勇抚心害物，鸡皮怯有汗沾巾。
    数篇勉和情枯竭，潦倒词锋息战尘。

魏野　酬和知制诰孙舍人见寄
    也知皇宋足名人，至论谁堪继后尘。
    已见世传元相制，将闻诏写白公真。
    紫微星宿虽潜望，红药阶除岂易亲。
    野客多惭惠佳句，强酬应信废精神。

魏野　酬闰师见赠
    绝唱知难继，因兹久滞淹。
    隔年酬不得，终日诵无厌。
    {左日右煞}曝偏防蠹，收藏别著签。
    偶吟聊报谢，迟拙莫相嫌。

魏野　酬王太博见寄
    锦川谁为寄阳春，清净堂中清净人。
    二十八言刊石处，长如列宿照闲身。

魏野　酬谢商秘丞见赠诗牌
    初得春方暖，今来岁已阑。
    紫泥辞却易，白雪和终难。
    频拂心宁倦，时吟齿觉寒。
    会须亲谢去，闲拄折鱼竿。

魏野　酬薛田推官见赠
    红莲客惠碧云篇，未及他山买石镌。
    且选眼前麄竹上，和烟大刻两三联。

魏野　酬赠绛台钱太尉见寄
    分符不独得民夸，玉署清华有棣华。
    重耳山河初作主，阖闾宫阙旧为家。
    风飘楼阁高低乐，日照池塘上下花。
    多谢到州农未劝，双金先沐寄烟霞。

魏野　出户
    出户下莎庭，徘徊当踏青。
    静嫌莺斗舌，闲爱鹤梳翎。
    云好昂头望，松宜侧耳听。
    便堪为导列，谁信可延龄。

魏野　春日述怀
    春暖出茅亭，携筇傍水行。
    易谙驯鹿性，难辨鬭禽情。
    妻喜栽花活，童夸斗草赢。
    翻嫌我慵拙，不解强谋生。

魏野　淳化五年秋八月二十四日钜鹿魏野江东僧用晦赵郡李识登解城瑯琊王
    危城闲登临，秋色际空碧。
    四顾廊且平，万虑忽然释。
    精诚日月暗，旷达天地窄。
    壮节但孤耸，愤气欲四射。
    盐穴狂风号，峭壁浓岚滴。
    胆气高虚空，眼目无疆城。
    幽耳如洗濯，刚肠若刳剔。
    高谭俗不闻，嘉句景来索。
    四时归牢笼，万象在咫尺。
    山势出嵩华，地界连虞虢。
    意脱喧卑场，神入清虚宅。
    千峰如聚拳，万木同森戟。
    白云闲不动，飞鸟忽相逆。
    平莎类裵褥，远籁当琴瑟。
    定交心欲剖，言利口难擘。
    不作蔽日云，愿为补天石。
    道在乐诗书，时平偃金革。
    笑傲得良朋，狂散绝勍敌。
    笔功压班输，酒肠欺乌获。
    逸思骤雨倾，欢情湍水激。
    玄门匪防御，学海讵沉溺。
    实果间酒巡，邻谷和歌拍，
    头鄙钟仪冠，足爱谢公屐。
    静胜贯兵法，默论通禅寂。
    聚散伤轮蹄，兴亡悲简册。
    回飚激吟魂，长空挂醉魄。
    泉石无荣枯，尘埃自休戚。
    鸟道晚采樵，人家晴种麦。
    暮野牛羊杂，重虚鹰隼击。
    涿鹿树围青，盐池霞照赤。
    画牛羡山相，狎鸥怜海客。
    古人何卑屑，束缚於名迹。

魏野　次韵和酬洛下宋京见寄
    声名独步向西都，主将风骚敌亚夫。
    龟洛泛应随钓叟，龙门游想领生徒。
    公车未召身犹散，相府深知道岂孤。
    可惜春时还不见，眼前花卉谩分敷。

魏野　次韵和酬知开封县钱易学士见寄三首
    赤县滞清才，家曾有国来。
    埋金宁变土，烧玉岂为灰。
    敏手知谁敌，冥心懒自媒。
    雅章蒙寄惠，味胜沃醇杯。

魏野　次韵和酬知开封县钱易学士见寄三首
    远劳仙馆客，相勉寄诗来。
    岂有口更叹，兼无心可灰。
    贫资闲寿命，吟助道梯媒。
    信拙过朝暮，除能泥酒杯。

魏野　次韵和酬知开封县钱易学士见寄三首
    珠落银钩向玉牋，不还合浦到溪边。
    无双双美真堪爱，似听湘娥鼓舜弦。

魏野　次韵和李殿院咏雪
    瑞雪祥云见盛时，功轻苦雨谩霏霏。
    坠来虽作天花瘦，消去偏滋垅麦肥。
    太守登楼飘绣袂，幽人出户混麻衣。
    邻封愿得还如此，免说秦饥与晋饥。

魏野　次韵和同理王耿殿丞见赠
    年来暂屈佐元戎，富贵真宜在蕊宫。
    性洁耻分钱子母，时清懒话剑雌雄。
    公心似水逢形鉴，和气如春触物融。
    莫道州民俱受赐，好诗遍得有谁同。

魏野　次韵和王希知县见赠
    从前宰字绝文词，喜遇今来并有诗。
    封禅榜偏推凤藻，陶鎔笔肯转稽迟。
    讼庭任静犹忘寐，文会虽忙不后期。
    莫怪林间强酬和，一般民最受深知。

魏野　次韵和薛端公归故里之什二首
