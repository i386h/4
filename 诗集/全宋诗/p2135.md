<!-- { "loadSidebar": true } -->
    所交若以道，所感若民诚。
    虽三军在前，而莫得之凌。

邵雍　答人吟
    筋骸得似常年否，气血能如旧日无。
    却喜一般增长处，樽前谈笑有工夫。

邵雍　答人吟
    林下闲言语，何须更问为。
    自知无纪律，安得谓之诗。

邵雍　答人吟
    谁道闲人无事权，事权唯只是诗篇。
    四时雪月风花景，都与收来入近编。

邵雍　答人吟
    初春洛城梅开时，赏梅更吟梅花诗。
    梅花虽开难远寄，唯寄梅诗伸所思。

邵雍　答人语名教
    开陃而来世教敷，其间雄者号真儒。
    修身有道名先觉，何代无人达奥区。
    焕若丹青经史义，明如日月圣人途。
    鰋生涵泳虽云外，天下英才敢厚诬。

邵雍　答任开叔郎中昆仲相访
    竹影战棋罢，闲思安乐窝。
    旷时称不见，联辔幸相过。
    宠莫兼金比，褒逾华衮多。
    从来有诗癖，使我遂成魔。

邵雍　答友人
    何者名为善处身，非唯能武又能文。
    可行可止存诸已，或是或非系在人。
    遍数古来贤所得，历观天下事须真。
    吉凶悔吝生乎动，刚毅木讷近於仁。
    易地皆然休计较，不言而信省开陈。
    虽居蛮貊亦行矣，无患乡闾情未亲。

邵雍　答友人劝酒吟
    人人谁不愿封侯，及至封侯未肯休。
    大得却须防大失，多忧元只为多求。
    规模焉敢比才士，度量自知非饮流。
    少日何由能强此，况今年老雪堆头。

邵雍　大笔吟
    有客无知，为性太质。
    不忮不求，无固无必。
    足蹑天根，手探月窟。
    所得之怀，尽赋于笔。
    意还情融，气和神逸。
    酒放微醺，绡铺半匹。
    如风之卒，如云之勃。
    如电之歘，如雨之密。
    或往或还，或没或出。
    滌{上湯下皿}氛埃，廓开天日。
    鸾凤翱翔，龙蛇盘屈。
    春葩暄妍，秋山崒屼。
    三千簪裾，俯循儒术。
    百万貔貅，仰听军律。
    松桂成林，芝兰满室。
    蜀锦初番，朝霞乍拂。
    白璧一双，黄金百{左金右益}。
    羲之来求，牧之来乞。
    物外神交，人间事毕。
    观者析酲，收之愈疾。

邵雍　大笔吟
    诗成大字书，意快有谁如。
    巨浪银山立，风樯百尺馀。

邵雍　大笔吟
    酒喜小杯饮，诗快大字书。
    不知人世上，此乐更谁如。

邵雍　大寒吟
    旧雪未及消，新雪又拥户。
    阶前冻银床，檐头冰钟乳。
    清日无光辉，烈风正号怒。
    人口各有舌，言语不能吐。

邵雍　大人吟
    天道远，人道迩。
    尽人情，合天理。

邵雍　大象吟
    大象自中虚，中虚真不渝。
    施为心事业，应对口功夫。
    伎俩千般有，忧愁一点无。
    人能知此理，胜读五车书。

邵雍　大易吟
    天地定位，否泰反类。
    山泽通气，损咸见义。
    雷风相薄，恒益起意。
    水火相射，既济未济。
    四象相交，成十六事。
    八卦相眜，为六十四。

邵雍　大字吟
    诗成半醉正陶陶，更用如椽大笔抄。
    尽得意时仍放手，到凝情处略濡毫。
    鲁阳却日功犹浅，宗憉乘风志未高。
    写出太平难状意，任佗天下颂功劳。

邵雍　代简答张淳秘校
    老年前事怕追思，更见曾悲先德诗。
    却有断章聊自慰，如今冢嗣弱於谁。

邵雍　代简谢王茂直惠酒及川笺
    白羊玉屑诚佳物，臂痛头风正苦时。
    酒放半醺诗思动，窝中何用更呼医。

邵雍　代简谢尹处初先生
    乐国久容人避乖，非窝何以状清怀。
    则予岂敢窥高躅，天险能升不用阶。

邵雍　代简谢朱殿直赠长韵诗
    殷勤见赠用长篇，里闬过从积有年。
    岁事报成还报始，春华相次又暄妍。

邵雍　代书答朝中旧友
    少日治文章，亦曾观国光。
    山林虽不返，畎亩未尝忘。
    麋鹿宁无志，鹓鸿自有行。
    还知今日事，大故索思量。

邵雍　代书答淮南宪张司封
    缘木求鱼固不能，缘鱼求炙恐能行。
    与其病后求良药，不若醉时辞大觥，
    芝草无根休用种，蟠桃有实岂难生。
    荷君见爱情非浅，一芥还同一芥荣。

邵雍　代书答开封府推官姚辅周郎中
    世态其如与愿违，必须言进是无知。
    遍将底事闲思处，不若西街极论时。
    设有奇才能动世，奈何双鬓已如丝。
    天边新月从来细，不为人间爱画眉。

邵雍　代书寄{左堇右阝}江知县张太博
    长忆当年归弊庐，弟兄同受策名初。
    一生不记寻常事，千里犹通咫尺书。
    风月遥知四明好，江山况是发秋余。
    片帆未得闲飞去，徒见严君问起居。

邵雍　代书寄白波张景真辇运
    秋入山河气象雄，不堪闲望老年中。
    金兰契重思无限，手足情多感未终。
    半局残棋销白昼，一{上竹下替}华发乱西风。
    唯君父子相知久，松桂心同色更同。

邵雍　代书寄北海赵充道太博
    自从终鲜罢吟哦，聊为临风一浩歌。
    别易会难情不已，登高望远兴如何。
    百年可惜无时再，千里相思事更多。
    今日樽罍真北海，况君雅重风不过。

邵雍　代书寄长安幕张文通
    无学又无谋，胸中一向虎。
    苦肠忺饮酒，病眼怕看书。
    洛浦轻风里，天津小雨馀。
    故人千里隔，相望意何如。

邵雍　代书寄陈章屯田
    执别而来二十春，忽飞书意一何勤。
    四方岂是少贤士，千里犹能思故人。
    世态见多知可否，物情谙久识疏亲。
    我今老去甘衰朽，无补明时卧洛滨。

邵雍　代书寄程正叔
    严亲出守剑门西，色养欢深世表仪。
    唐相规模今历历，蜀氏遨乐旧熙熙。
    海棠洲畔停桡处，金雁桥边立马时。
    料得预忧天下计，不忘君者更为谁。

邵雍　代书寄广信李遵度承制
    蓟北更千里，汉唐为极边。
    奈何今境土，不复旧山川。
    虎帐兵家重，雕弓嗣子传。
    佗年勒功处，无使后燕然。

邵雍　代书寄濠倅张都官
    多惭吾亦未知音，天乐虽闻不许寻。
    惠子相时情自好，庄生游处意能深。
    闲来略记一春事，老去难忘千里心。
    洛社交朋每相见，为吾因掉白头吟。

邵雍　代书寄华山台观武道士
    太华中峰五千仞，下有大道人往还。
    当时马上一回首，十载梦魂犹过关。
    生平爱山山未足，由此看尽天下山。
    求如华山是难得，使人消得一生闲。

邵雍　代书寄剑州普安令周士彦屯田
    作官休用叹奚为，未有升高不自卑。
    君子屈伸方为道，吾儒进退贵从宜。
    即今彭泽归何地，他日东门去未迟。
    痛恨伊嵩景无限，一名佳处重求资。

邵雍　代书寄剑州普安令周士彦屯田
    二蜀至三吴，中间万城馀。
    去年方北望，今岁复西驱。
    剑阁离天日，秦川限帝都。
    临风相忆处，能饮一杯无。

邵雍　代书寄南阳太守吕献可谏议
    一别星霜二纪中，升沉音问不相通。
    林间谈笑须归我，天下安危宜系公。
    万乘几前尝蹇谔，百花洲上略从容。
    不知月白风清夜，能忆伊川旧钓翁。

邵雍　代书寄品库部
    周王八骏走天涯，争似君家四宝奇。
    郑洛风烟虽咫尺，恨无由往一观之。

邵雍　代书寄前洛阳簿陆刚叔秘校
    洛城官满振衣{左衤右居}，尘土何由浼远途。
    道在幸逢清日月，眼前应见旧江湖。
    知行知止唯贤者，能屈能伸是丈夫。
    归去可妨趁残水，三吴还似向时无。

邵雍　代书寄商洛令陈成伯
    此去替期犹半岁，商山穷僻少医名。
    感伤多后风防滞，暑湿偏时疾易生。
    圣智不能无蹇剥，贤才方善处哀荣。
    斯言至浅理非浅，少补英豪一二明。

邵雍　代书寄吴传正寺丞
    敦笃情怀世所稀，昔年今日事难追。
    雪霜未始寒无甚，松桂何尝色暂移。
    洛邑士人虽我信，天津风月只君知。
    梦魂不悟东都远，依旧过从似旧时。

邵雍　代书寄友人
    一别光阴二纪馀，岁华如箭止堪吁。
    东西契阔久经难，前后殷勤两得书。
    故国山川皆梦寐，旧家人物半丘墟。
    何时重讲当时事，笑对西风坼酒壶。

邵雍　代书寄友人
    当年有志高天下，尝读前书笑谢安。
    岂谓此身甘老朽，尚无闲地可盘桓。
    棋逢敌手才堪着，琴少知音不愿弹。
    非止不才能退默，古贤长恨得时难。

邵雍　代书寄张司封吟
    天机时事不相差，老后□□□□□。
    □□□□去□□，□□□□□□□。
    □□□□□□□，□□□□□可嗟。
    唯有□风一杯酒，忆君□□□□□。

邵雍　代书寄祖龙图
    三十年交旧，相逢各白头。
    海壖曾共饮，洛社又同游。
    脱屣风波池，开怀松桂秋。
    两眉从此后，应不着闲愁。

邵雍　代书戏祖龙图
    祖兄同甲申，二十七日长。
    无怨可低眉，有欢能抵掌。
    交情日更深，道义久相尚。
    但欠书丹人，黄金八百两。

邵雍　代书谢王胜之学寄莱石茶酒器
    东山有石若琼玖，匠者追琢可盛酒。
    君子得之惜不用，殷勤远寄林下叟。
    林叟从来用瓦盏，惊惶不敢擎上手。
    重诫儿童无损伤，缄藏复以待贤友。
    未知贤友何时归，男子功名未成就。
