<!-- { "loadSidebar": true } -->
方回　十二月二十日立春系癸巳岁予年已六十七白刘唱和有云共把十千沽一
    客途穷极亦陶然，自觉平生愧乐天。
    能办十千沽一斗，何知七十欠三年。
    日晴雪路初行处，春到椒盘未颂前。
    好念故园小儿女，团乐闻早醉花边。

方回　十二月十三日三桥小雪
    晓楼衾薄梦回频，辟户寒光绝点尘。
    各各一篷船未动，差差万瓦屋如新。
    高门定有丰醪饩，下里畴能馈粲薪。
    邻叟踏泥共煎茗，早云多有望晴人。

方回　十二月十五日去年以此日归
    日月相望夕，西归昔问途。
    焉知穷岁迫，重寓客楼孤。
    压雪弥河舫，胶冰噤树乌。
    遥怜万山里，儿女乏寒襦。

方回　十二月十五日晚宿余杭步
    孰令牵率到钱塘，朝暮随人作酒狂。
    蜕壳喜离城市路，发蒙惊见水云乡。
    四方上下乾坤阔，万里东西日月望。
    向来楼居不得句，此夕叶舟吟兴长。

方回　十九日甲戌晴己卯晚又雨二首
    稍复桥痕旧，俄惊础汗非。
    岂宜真汹涌，止可略霏{上雨下微}。
    河伯毋流毒，云师幸霁威。
    劣能驱暑气，即愿吐晴晖。

方回　十九日甲戌晴己卯晚又雨二首
    吴郡传犹庶，严滩报可惊。
    田中车水出，城上驾船行。
    旅屋仍簁漏，穷桅用盎盛。
    幸而有雷电，此雨不难晴。

方回　十九日始晴
    今日檐仍滴，何人胆不寒。
    晒帆船尚湿，扫市路才乾。
    造化玄机转，生灵死命完。
    传闻睦东馆，楼阁村惊湍。

方回　十九日斩贼十二人始明正典刑
    兵兴欲两旬，三载气初伸。
    汝既甘从贼，官非乐杀人。
    早知膏白刃，何忍效黄巾。
    拙速无奇策，登城悉市民。

方回　十六日
    来往江复浙，扰扰一年间。
    有子犹相隔，无官亦未閒。
    病嫌真药少，债准旧书不。
    霁雪楼前立，依依忆故山。

方回　十六日大雪
    长至前逾一月晴，忽然细细雨无声。
    中宵变作今□□，□得楼头鼓角清。

方回　十六日水退雨不已次受益韵二首
    暑雨民咨怨，由来直匪今。
    湿能蒸病骨，滴欲碎归心。
    积水连村郭，前途昧浅深。
    雄风楚台上，谁且独披襟。

方回　十六日水退雨不已次受益韵二首
    七年逢四潦，苟活到于今。
    每值月离毕，难逢木守心。
    江兼湖共满，忧与恨俱深。
    万顷青身没，田家泪湿襟。
    
    【卷16】

方回　三十年吟
    三十年为世，吾今迫六旬。
    儿时前辈尽，乱后善人贫。
    未测前途暗，空追往迹陈。
    所亲化埃土，犹入梦魂频。

方回　三贪叹
    十月蛇当蛰，锦文遨道边。
    碎首毙农梃，人中亦有豹，
    勿恃多金钱。蛇鼠喻官吏，
    豹以喻将焉。三贪逭天诛，
    听此三叹篇。

方回　三天竺道中
    三天竺路渐平登，高似雷峰塔几层。
    山到无人行处好，松阴万树立孤僧。

方回　三天竺还五首
    城中决定少新诗，便向湖光也未宜。
    我有新诗无数处，三天竺路笋舆迟。

方回　三天竺还五首
    松枝垂地荫松身，恨不移家此卜邻。
    石上一根长数丈，似吾细看更无人。

方回　三天竺还五首
    涧晴石出水穿沙，万树松杉隐数家。
    一鸟不鸣风不动，忽闻林下响缫车。

方回　三天竺还五首
    山中事事胜人间，莫怪山翁喜入山。
    才说出山心不喜，又将身世堕尘寰。

方回　三天竺还五首
    七十二翁头雪白，弱冠初游鬓如漆。
    除却一二老山僧，独来独往无人识。

方回　三贤堂移入西湖新书院
    湖边莫怪旧祠荒，士女何曾炷瓣香。
    赖是人心犹未泯，深衣迎奉入书堂。

方回　三贤堂已无官卖其址
    三贤无像亦无堂，败柳犹垂赤土墙。
    官卖神祠有前例，熙宁丞相起坊场。

方回　三月八日百五节林敬舆携酒约盛元仁戴帅初方万里访赵仲实宣慰于西
    第五桥通曲港船，直摇春水到门前。
    休官久作渔竿客，扶老来寻鹤氅仙。
    畴曩欢娱如昨日，今吾衰飒最高年。
    旧坟新冢石羊马，且举残杯莫怆然。

方回　三月八日百五节林敬舆携酒约盛元仁戴帅初方万里访赵仲实宣慰于西
    湖山春色已如斯，城市原来了不知。
    百五韶华全似画，二三名胜总能诗。
    忽惊我辈相携处，谁识吾人始到时。
    五十四年前弱冠，设盆犹忆唱闽词。

方回　三月八日百五节林敬舆携酒约盛元仁戴帅初方万里访赵仲实宣慰于西
    暮年无不与心违，节物过从事总非。
    何处青梅尝煮酒，谁家红药试单衣。
    半酣便合拿舟去，骤热犹容借扇归。
    忽忆向来独立处，雪天閒看白鸥飞。

方回　三月八日百五节林敬舆携酒约盛元仁戴帅初方万里访赵仲实宣慰于西
    生长西湖死葬湖，兴言舟子与农夫。
    全家衣食凭摇櫓，历世儿孙学荷锄。
    布衲劣兼蓑笠有，虀汤恐并酱醯无。
    金盘玉筋环歌舞，午哄昏空一任渠。

方回　三月八日百五节林敬舆携酒约盛元仁戴帅初方万里访赵仲实宣慰于西
    后生谁识旧西湖，除却山僧树总无。
    何至梅仙坟亦掘，惟应葛岭鬼当诛。
    红裙鞭镫追游女，白首端章笑腐儒。
    两盏三杯更多感，不如烂醉眼模糊。

方回　三月初五日孟君复王元俞治中十人同会分韵得诗学
    春光九十日，半为风雨欺。
    人生一百年，怀抱无好时。
    兹辰复何辰，晴烟霏柳丝。
    佳友可我意，閒愁忽如遗。
    座客有十人，十人皆能诗。
    景色既已妍，谈笑无相疑。
    酌酒不计数，惟醉以为期。
    阄韵有险易，鹤头侧复垂。
    上巳后二日，此会竟大奇。
    芥蒂死生间，吾尝笑羲之。
    王侯宰槐国，蚁身不自知。
    顾此一梦耳，不饮庸非痴。

方回　三月初五日同诸友自城南游水西书事
    步出城南门，衣袂飘和风。
    风中有花香，不问紫与红。
    万山似无罅，一水能自通。
    插云石色古，喷雪滩声雄。
    夙闻长庚伯，来访宣平翁。
    想见巉岩间，悠然支孤筇。
    吾侪复此游，啸歌渡船中。
    未渡东望西，既渡西眺东。
    东西互眺望，所至随不同。
    乃知佳山水，变态焉可穷。
    荦确陟层巘，茂密穿深丛。
    仓卒未暇往，虚皇紫阳宫。
    僧窗亦可人，修竹攒青空。
    足用展极目，遥天送归鸿。
    更有真趣泉，一泓磨精铜。
    隶扁故自佳，韵语亦大工。
    至宝识者少，烟雨埋昏雺。
    英气决不泯，定复月贯虹。
    万世永无极，百年俱有终。
    为问羊叔子，何如王无功。
    晚生未闻道，邂逅华颠童。
    酒酣诗不成，归途竟匆匆。
    但苦嘲诙剧，谈锋森战攻。
    达人当两忘，一付亡是公。

方回　三月旦晚晴
    社雨弥三日，先之雹与雷。
    已疑春色尽，忽逐晚晴回。
    佳笋常迟出，奇出每后开。
    微寒胜骤暖，更莫十分催。

方回　三月二十九日饮杭州路耿同知花园
    巢燕春泥久已融，虞弦节近鼓薰风。
    枝枝烂熟樱桃紫，朵朵争妍芍药红。
    冠豸霁威贤御史，雕虫得雋老诗翁。
    十分蚕麦今年稔，我辈何妨酒一中。

方回　三月二十九夜二更杭火焚花巷寿安坊至四月一日寅卯止
    倾国倾城夸美色，千金万金供首饰。
    武林城中花巷名，绍兴年前人未识。
    亮死瓜洲再讲和，巷名一为栽花窠。
    象珠翠玳玉笄外，紫紫红红裁绮罗。
    是时永嘉有佳士，叹嗟花巷名太侈。
    繁华渐盛古朴衰，书谓乡人非美事。
    谁知骜集一朝非，妇鬟女髻弥芳菲。
    冠梳簪珥向晓卖，百伪一真无关讥。
    戊戌年冬十月十，爇此阛阾成瓦砾。
    岂料郁攸再作崇，庚子春残小尽日。
    一十六度蓂荚新，两见焦头花巷人。
    买卖假花牟百利，坐此得罪于神明。
    君不见九重一言轩轾易，头白纷纷无忌讳。
    人人一朵牡丹春，四海太平呼万岁。

方回　三月二十日张君輗约饮王子由紫霞道院酒字为韵
    城中残春未识春，城外心赏无不有。
    今年春寒晚乃暖，尚余飞絮忘高柳。
    西湖孰谓西子老，虽老绝胜登徒丑。
    刺水乍见新荷翻，衔泥莫辨乳燕耦。
    儿曹恶陈争喜新，好以玄鬓嘲白首。
    遮莫少年自得志，看人轻肥但袖手。
    今朝天色知可意，张丈殷兄总閒叟。
    此一秃翁许追随，琳宫菊花问开否。
    主客十人人能诗，冥搜远讨心欲呕。
    何如平易任天真，索纸便作龙蛇走。
    仇仙笑指皋亭山，横塞武林当水口。
    不尔歌舞百万家，马能奕世长保守。
    我独睥睨寿星寺，欺孤柄臣据其右。
    一朝击死木棉庵，头颅可朽臭不朽。
    向来世故未深识，折腰此人觊升斗。
    追忆谢傅小忍语，窃虞桓玄锡命九。
    山河变幻泗鼎不，脱身万死亦云偶。
    升沉得丧俱置之，天地古今一杯酒。
    乍聚忽散醉忽醒，浮生邂逅理难久。
    王侯皂隶浪分别，顷刻白衣化苍狗。

方回　三月六日再用韵二首
    忘形尔汝日诗酒，闭户拒客笑泄柳。
    慷慨酩酊属我辈，若楚云梦吞八九。
    隔桥暂许作邻人，莫待寄书凭雁鳞。
    聚首良难分手易，人生谁身自由身。

方回　三月六日再用韵二首
    百杯不乱善食酒，如手拜玉肘生柳。
