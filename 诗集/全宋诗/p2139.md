<!-- { "loadSidebar": true } -->
    泽火有名方受革，水天无应不成需。
    详知仁我为心者，肯作人间浅丈夫。

邵雍　观盛花吟
    纷纷五代乱离间，一旦云开复见天。
    草木百年新雨露，车书万里旧山川。
    寻常巷陌犹{上竹下替}绂，取次园亭亦管弦。
    人老太平春未老，莺花无害日高眠。

邵雍　观盛花吟
    吾曹养拙赖明时，为幸居多宁不知。
    天下英才中遁迹，人间好景处开眉。
    生来只惯见丰稔，老去未尝经乱离。
    五事历将前代举，帝尧而下固无之。

邵雍　观诗吟
    爱君难得似当时，曲尽人情莫若诗。
    无雅岂明王教化，有风方识国兴衰。
    知音未若吴公子，润色曾经鲁仲尼。
    三百五篇天下事，后人谁敢更讥非。

邵雍　观十六国吟
    溥天之下号寰区，大禹曾经治水馀。
    衣到敝时多虮虱，瓜当烂后足虫蛆。
    龙章本不资狂寇，象魏何尝荐乱胡。
    尼父有言堪味处，当时欠一管夷吾。

邵雍　观事吟
    一嵗之事慎在春，一日这事慎在晨。
    一生之事慎在少，一端之事慎在新。

邵雍　观书吟
    吁嗟四代帝王权，尽入区区一旧编。
    或让或争三万里，相因相革二千年。
    唐虞事业谁能继，汤武功夫世莫传。
    时既不同人又异，仲尼恶得不潸然。

邵雍　观四晋吟
    承平未必便无忧，安若忘危非善谋。
    题品人材凭雅诮，雌黄时事用风流。
    有刀难剖公闾腹，无木可枭元海头。
    祸在夕阳亭一句，上东门啸浪悠悠。

邵雍　观隋朝吟
    始谋当日已非臧，又更相承或自戕。
    蚁蝼人民贪土地，泥沙金帛悦姬姜。
    征辽意思縻荒服，泛汴情怀厌未央。
    三十六年都扫地，不然天下未归唐。

邵雍　观天
    千里南山对华山，二山中有修□□。
    □时禾黍交搔□，□静禽鱼相与闲。
    好景尽□□扬外，虚名不显落□□。
    □□□语无心旨，自谓羲皇正却还。

邵雍　观五伯吟
    刻意尊名名愈亏，人人奔命不胜疲。
    生灵剑戟林中活，公道货财心里归。
    虽则{左食右气}羊能爱礼，奈何鸣凤未来仪。
    东周五百馀年内，叹息唯闻一仲尼。

邵雍　观五代吟
    自从唐季坠皇纲，天下生灵被扰攘。
    社稷安危悬卒伍，朝廷轻重系藩方。
    深冬寒木固不脱，未旦小星犹有光。
    五十三年更五姓，始知除扫待真王。

邵雍　观五帝吟
    进退肯将天下让，着何言语状雍容。
    衣裳垂处威仪盛，玉帛修时意思恭。
    物物尽能循至理，人人自愿立殊功。
    当时何故得如此，只被声明类日中。

邵雍　观物吟
    物不两盛，事难独行。
    荣瘁迭起，贤愚并行。

邵雍　观物吟
    一气才分，两仪已备。
    圆者为天，方者为地。
    变化生成，动植类起。
    人在其间，最灵最贵。

邵雍　观物吟
    地以静而方，天以动而圆。
    既正方圆体，还明动静权。
    静入必成润，动极遂成然。
    润则水体具，然则火用会。
    水体以器受，火用以薪传。
    体在天地后，用起天地先。

邵雍　观物吟
    画工状物，经月经年。
    轩鉴照物，立写于前。
    鉴之为明，犹或未精。
    工出人手，平与不平。
    天下之平，莫若于水。
    止能照表，不能照里。
    表里洞照，其唯圣人。
    察言观行，罔或不真。
    尽物之性，去已之情。
    有德之人，而必有言。
    能言之人，未必能行。

邵雍　观物吟
    利轻则义重，利重则义轻。
    利不能胜义，自然多至诚。
    义不能胜利，自然多{上分下心}争。

邵雍　观物吟
    如鸾如凤，意思安详。
    所生之人，非忠则良。
    如鼠如雀，意思惊躩。
    所生之人，不凶则恶。

邵雍　观物吟
    时有代谢，物有枯荣。
    人有衰盛，事有废兴。

邵雍　观物吟
    居暗观明，居静观动。
    居简观繁，居轻观重。
    所居者寡，所观则众。
    匪居匪观，众寡何用。

邵雍　观物吟
    耳目聪明男子身，洪钧赋与不为贫。
    因探月窟方知物，未蹑天根岂识人。
    乾过异时观月窟，地逢雷处看天根。
    天根月窟闲来往，三十六宫都是春。

邵雍　观物吟
    淳厚之人少秀慧，秀慧之人少审谛。
    安得淳厚又秀慧，与之共话人间事。

邵雍　观物吟二首
    柳性至柔软，一年长丈余。
    虽然易得荣，奈何易得枯。

邵雍　观物吟二首
    百谷仰膏雨，极枯变极荣。
    安得此甘泽，聊且振群生。

邵雍　观物吟四首
    日月无异明，昼夜有异体。
    人鬼无异情，生死有异理。
    既未能知生，又焉能知死。
    既未能事人，又焉能事鬼。

邵雍　观物吟四首
    莺蝉体既分，安用苦云云。
    气盛有余力，声销无异闻。
    时来由自己，势去属他人。
    莫作伤心事，伤心不益身。

邵雍　观物吟四首
    古今情一也，能处又何难。
    识事事非易，知人人所艰。
    多疑亏任用，轻信失防闲。
    尧舜其犹病，何尝无大奸。

邵雍　观物吟四首
    人之耳所闻，不若目亲照。
    耳闻有异同，目照无多少。
    并弃耳目官，专用舌口较。
    不成天下功，止成天下笑。

邵雍　观性吟
    千万年之人，千万年之事。
    千万年之情，千万年之理。
    惟学之所能，坐而烂观尔。

邵雍　观易吟
    一物其来有一身，一身还有一乾坤。
    能知万物备於我，肯把三才别立根。
    天向一中分体用，人於心上起经纶。
    天人焉有两般义，道不虚行只在人。

邵雍　观嬴秦吟
    轰轰七国正争筹，利害相磨未便休。
    此至一雄心底定，其如四海血横流。
    三千宾客方成梦，百二山河又变秋。
    谩说罢侯能置守。赵高元不是封侯。

邵雍　观有唐吟
    天生神武奠中央，不尔群凶未易攘。
    贞观若无风凛凛，开元安有气扬扬。
    凭同始见山河壮，入夏方知日月长。
    三百年间能浑一，事虽成往道弥光。

邵雍　光阴吟
    三百六旬有六日，光阴过眼如奔轮。
    周而复始未尝息，安得四时长似春。

邵雍　归城中再用前韵
    乘兴龙山访尽幽，恰如人在画图游。
    恨无美酒酬佳景，正欲留时不得留。

邵雍　归城中再用前韵
    初秋微雨造轻寒，倚遍东岑阁上栏。
    不谓是时烟霭里，松斋人作画图看。

邵雍　归洛寄郑州祖择之龙图
    恩深骨髓谓慈亲，义重丘山是故人。
    归过嵩阳旧游地，白云收得薛萝身。

邵雍　贵贱吟
    系自我者，可以力行。
    系自人者，难乎力争。
    贵为万乘，亦莫之矜。
    贱为匹夫，亦莫之凌。

邵雍　过比干墓
    精诚皦於日，发出为忠辞。
    方寸已尽破，独夫犹不知。
    高坟临大道，老木无柔枝。
    千古存遗像，翻为诌子嗤。

邵雍　过陕
    吾祖道何光，二南分一方。
    开周为太保，封陕辅成王。
    岁月装辽邈，山川造渺茫。
    世孙虽不肖，犹解忆甘棠。

邵雍　过潼关
    禁密因离乱，机闲为太平。
    山河虽设险，道德岂容争。
    不究千一义，空传百二名。
    遐方久无外，何复用鸡鸣。

邵雍　过温寄巩县宰吴秘丞
    风软玉溪腾醉骑，花繁石窟漾歌舟。
    相望咫尺仙风隔，不得同陪三月游。

邵雍　过眼吟
    纷纷过眼不须惊，利害相磨卒未平。
    伎俩虽多无实效，聪明到了是虚名。
    温凉寒热四时事，甘苦辛酸万物情。
    除却此心皆外物，此心犹恐未全醒。

邵雍　过宜阳城二首
    六国区区共事秦，疲於奔命尚难亲。
    如何杀尽半天下，岂是关东没一人。

邵雍　过宜阳城二首
    当日宜阳号别都，奈何韩国特区区。
    子房不得宣遗恨，博浪沙中中副车。

邵雍　过永济桥二首
    山背锦屏开，河临永济回。
    土田平似掌，桑柘大如槐。
    斜日射虹去，低云将雨来。
    无涯同清景，长是愧非才。

邵雍　过永济桥二首
    一水一溪门，溪门云复屯。
    珍禽转乔木，幽鹿走荒榛。
    雨脚拖平地，稻畦扶远村。
    高城半颓缺，兴废事休论。

邵雍　寒夜吟
    天加一上寒，我添一重被。
    不出既往言，不为已甚事。
    责已重以周，与人不求备。
    唯是大圣人，能立无过地。

邵雍　好恶吟
    恶死好生，去害就利。
    天下之人，其情无异。

邵雍　好胜吟
    人无好胜，事无过求。
    好胜多辱，过求多忧。
    忧辱并至，道德弗游。
    不止人患，身亦是仇。

邵雍　好事吟
    好事固难将力取，贤人须是著心求。
    浮生日月无多子，时过千休复万休。

邵雍　好勇吟
    好勇能过我，当仁岂让师。
    勇须仁以济，仁必勇为资。

邵雍　浩歌吟
    何者谓知几，惟神能造微。
    行藏全在我，用舍系於时。
    每恨知人晚，常忧见事迟。
    与天为一体，然后识宣尼。

邵雍　浩歌吟
    忧愁与喜欢，相去一毫间。
    治乱不同体，山川无两般。
    笛声方远听，草色正遥看。
    何处危楼上，斜阳入凭栏。

邵雍　浩歌吟
