<!-- { "loadSidebar": true } -->
    乔家小郎名赏音，玉房花貌空沉吟。
    吴娃解掩夫羞面，难击刘郎一寸心。

项安世　腊尽仅得微雪
    穷冬一雪击农心，籲佛祈仙望已深。
    逾月亢晴生暑瘴，连朝霏雾作春阴。
    夜窗且喜风兼雨，晓瓦才看粉共银。
    可是江妃悭笑粲，都能无意管呻吟。

项安世　腊月一日咏雪二十韵简潘都干
    忽见纷然压，方惊甚矣衰。
    已拚蓬换鬓，其奈粟生肌。
    忆昔如黄犊，当轩望塑白狮。
    踏模鞋透指，印貌面皴皮。
    衮作毬行地，团成烛照帷。
    檐冰充铎振，盆冻当钲搥。
    壮岁身仍健，边城景又奇。
    刘楼观乱落，平野看横吹。
    犬躣凌晨出，骢骄尽夜驰。
    三杯羞饮帐，百韵笑僵歧。
    往事今如梦，前欢竟是谁。
    非干为客苦，不是罢官悲。
    溜响关门听，阶明映牖窥。
    探深时遣婢，嘬冷更防儿。
    喜妇添红炭，娱亲奉绿卮。
    不知戎幕出，何处蹇驴骑。
    上将分羔酒，诸军击惊池。
    定须吟铁甲，应不恋金丝。
    樵足锺山顶，渔蓑淮水涯。
    金陵无限思，有底句来迟。

项安世　兰溪道中二首
    征人颊热共占霜，忽报冬温是雨祥。
    正向愁边闻吉语，三霜两假是寻常。

项安世　兰溪道中二首
    一夜清霜逗晓晴，桑林脱叶似滩声。
    云边恰有惊鸿过，直作滩头细橹鸣。

项安世　老母生朝
    陶春庭院起秋千，赛社人家踏舞筵。
    生日新来逢此日，今年好去胜常年。
    旧栽桂子孙枝盛，老对萱业孺色鲜。
    待得儿曹俱鹤发，五纹双髧戏尊前。

项安世　老人命赋家庭双头牡丹
    只与酴醾话独醒，不随桃李竞时名。
    人怜国色无花对，天与风流并蒂生。
    两两鹤红思并翥，双双鹿紫待齐鸣。
    冲天食野方多庆，尽是仙翁手种成。

项安世　乐居户文挽诗
    荆州十万户，惟我独知公。
    皓皓巉巉甚，凉凉踽踽中。
    平生尊骨鲠，互死讳雷同。
    此士理黄壤，何人立素风。

项安世　乐居户文挽诗
    艺应天王拜，名高月旦评。
    一官娱晚暮，千载遇恩荣。
    未许行畴昔，犹应得久生。
    年来频见此，老泪不禁倾。

项安世　李浦道中得家信
    李浦江边路，星沉日未生。
    逢人送家信，借火读天明。
    上说儿曹健，中言客路晴。
    促归仍劝缓，反覆见慈情。

项安世　李万州挽诗
    仙李来南日，熙宁去国人。
    一身辞赤芾，四世尚朱轮。
    桑梓推前辈，葭莩接世姻。
    伤心挽耆旧，不独为情亲。

项安世　李万州挽诗
    令子裒遗事，而翁亦大奇。
    治安真有策，经济遂无时。
    黄壤人间恨，斯文我辈推。
    生傅汉中什，死著十哀诗。

项安世　李万州挽诗
    灵輀朝出祖，属綍泪争探。
    慕子啼玄草，慈亲哭彩衣。
    敬斋收秩秩，退国物菲菲。
    华屋生存处，千年遂不归。

项安世　李万州挽诗
    公今南面乐，我自涕滂沱。
    十载还乡杜，三君逐逝波。
    乐郊荒水槛。巢室閟烟萝。
    前辈风流尽，吾生奈老何。

项安世　李校书轮对乞于故相家取上皇退位御笔上喜日此万万年表照也
    校书对罢天颜喜，再拜龙墀出殿来。
    {左来右力}使传宣新宰相，驿书驰问旧元台。
    上皇慈笔归中秘，学士忠名遍九垓。
    榻畔祥风翻谏纸，朝衣收得异香回。

项安世　李中主书堂
    楞伽有公择，娣弟如班宗。
    宜州黄宅相，馀韵更春容。

项安世　立春前一日书事
    明日天车始建寅，今朝犹是去年人。
    江城半夜传黄纸，嘉定新书下紫宸。
    山雪多情来送腊，湖波著色去迎春。
    旋烘寒饼缠生菜，想见家贫忆路贫。

项安世　立春日离爱闻有召试之命
    东行就日北看云，君宠亲恩两击心。
    毕竟蒭蕘何所补，不如留著在山林。

项安世　立夏日南风大作二首
    堤边树子最无情，恰则春归第一程。
    舞向南风浑不住，叶间羞损旧啼莺。

项安世　立夏日南风大作二首
    满城杨柳绿依依，背著春风自在飞。
    却是杨花有才思，一时收拾伴春归。

项安世　沥涧吴太皇庙
    行间得子明，笑里下兹城。
    好汉人难识，髯郎鉴独精。
    溪巫荐村酒，舟子问江程。
    颇忆濡须否，风旛作战声。

项安世　燎蚊
    欲昏疑雾合，未暗已雷鸣。
    驱逐无长策，纷纭剧乱兵。
    昼潜如设伏，夜啸若先声。
    喙惨戈予利，身微坌壒轻。
    嘬肤来汗血，播腹去朱樱。
    壁以青油固，麾之白羽明。
    闻风聊詟息，得路即喧轰。
    婉婉工乘隙，骚骚故彻更。
    据经当烈泽，考传合熸荆。
    耿耿银缸动，荧荧爝火行。
    翼焦身尚奋，力尽势还倾。
    垒合无逃虏，膏血可筑京。
    周遭期剿绝，小大悉炮烹。
    爇左时惊合，禽纵或走横。
    奔军容暂脱，搜谍靡余生。
    走操华容道，追刘白帝城。
    周瑜方奏凯，陆逊遂成名。
    一觉华胥梦，千年战国情。
    区区两蛮触，何足较踦赢。

项安世　林通判
    东里相君新说似，茶陵军使美无穷。
    谁知楚户南公口，更说沂康别驾功。
    人借一凉鏖铄石，天开四荚照垂蓬。
    不争玉女秋期日，自醉金公生数中。

项安世　临安道中见壁间书字云田左行者为四川驿路
    只道成都路八千，谁知从此便西川。
    行人一见成深省，大道多歧稳著鞭。

项安世　岭上见大江及匡庐诸峰
    背立梧桐岭，面对匡庐峰。
    江流过其下，渺渺去朝宗。
    万山左右卫，如阵复如墉。
    壮哉天地间，伟观人所钟。
    自有此山来，来往赏憧憧。
    岂是千载人，无有此心胸。
    定应出圣宅，山鬼閟其踪。
    兹行亦奇事，突兀肯相供。
    多言恐怒来，急下扶吾筇。

项安世　菱浦谣
    绵绵千丈丝，就此一寸的。
    但愿的成莲，莫教莲蒂意。

项安世　刘都翰送伊川山谷二像
    十年道学诚明处，四海诗篇雅颂馀。
    元祐向来基宥密，涪江相逐伴樵鱼。
    坐中苍白谁安立，身后丹青独久如。
    再拜两公何所见，衣巾端肯过吾庐。

项安世　刘寺置酒遇雨次韵答王大著
    胜绝今年第一寿，钱湖刘寺雨中游。
    汤倾衢点云随肘，羹汎戎酥雪满畉。
    竹坞张烟闱客住，梅檐翻水劝人留。
    只因元气淋漓手，计会天公作此谋。

项安世　刘武子生日
    封姨吹堕小乌巾，日御横飞十二辰。
    汉代皇孙中校尉，唐家供奉谪仙人。
    六宫旧唱香奁妩，诸老争偷锦段新。
    大小山中千树桂，寿君千岁转诗论。

项安世　留别南湖二首
    老天梦识南湖路，水槛山堂处处通。
    若有新篇无告诉，不妨题写寄江东。

项安世　留别南湖二首
    九重城里尘如海，只有南湖一片霜。
    若向南湖谈世事，老夫只得去池阳。

项安世　留荆门蒙泉上三日无诗将去作二绝句谢之
    倚云上头寒碧下，三日团圆看似痴。
    领略山灵无此客，与君何处更须诗。

项安世　留荆门蒙泉上三日无诗将去作二绝句谢之
    我诗只在篮舆上，兀兀荒陂自语时。
    坐看飞云行看水，此时无我更寻诗。

项安世　六日坐法华寺东廊揽秀亭
    西亭有名字，未若东亭宽。
    东亭揽秀者，一目万峰峦。
    云兴势浩浩，海立波漫漫。
    左见桂阳路，右见春陵滩。
    入山恨不早，行路良独难。
    晚来无赖处，渺渺送归翰。

项安世　六叔父生朝三首
    拂拂南薰入燕堂，兽炉清润酒尊凉。
    筵开汤饼麦初熟，彩结茶花丝正香。
    翠竹有孙添夏笋，红榴能笑发春妆。
    都将造物无穷景，来与仙翁献寿觞。

项安世　六叔父生朝三首
    夷惠之间得趣多，天教弥月占清和。
    门当午市心如水，发插秋霜脸自酡。
    雨洗竹香侵瑞鸭，风翻荷润入杯螺。
    欲知寿算长多少，楼外西江万里波。

项安世　六叔父生朝三首
    百摺榴花照画筵，八千椿历记遐年。
    东公西母朱颜老，玉女金童彩服鲜。
    梅雨涨添春色酒，麦秋黄起寿炉烟。
    铜壶未下三更水，犹是清和四月天。

项安世　六叔母生朝
    香梅细柳竞芳辰，预报新年两日春。
    未得犀盘傅菜缕，且看玉盏泛松仁。
    东风衮衮添孙竹，南极双双照寿椿。
    正是门阑多喜日，乘龙娇客翠袍新。

项安世　六叔母生日
    千岁光阴二十停，一停才向此时盈。
    律筒又报三阳近，历草还飞四荚轻。
    冉冉春盘行细绿，泠泠腊瑆泻空清。
    不须更煮囊中药，气息存神自久生。

项安世　六叔母生日
    已传春日在春前，诞日欺春又占先。
    百面玉盘檠菜缕，两行红烛罩沉烟。
    自从梅里迎王母，直到荷时庆老仙。
    拦住东风头与尾，中间和气一千年。

项安世　六雪诗用前韵寓六字
    点点多难赛，蚩蚩势欲平。
    群排风鷁退，深掩烛龙生。
    乡混群庬吠，军喧乱鹜声。
    光阴乘岁暑，威令极施行。

项安世　六雪诗用前韵寓六字
    天宗兴岁事，滕叟盛威神。
    乐羽朱成素，宫墙旧变新。
    周爻方用坎，燕律遽生春。
    花阵连天出，欢回合宇人。

项安世　六月寄镇江马侍郎大同
