<!-- { "loadSidebar": true } -->
    行矣且归耘，雨田聊自娱。

仇远　予久客思归以秋光都似宦情薄山色不如归意浓为韵言志约金溧诸友共
    江海寄孤篷，飘飘一鸥似。
    汲汲谋稻粱，欲去行且止。
    渊明真达者，解印如脱屣。
    五斗何足云，可但折腰耻。
    我尝慕其人，出仕亦漫尔。
    客行入岁晏，田稼逢水毁。
    逝者既如斯，吾属可去矣。
    肯负白鸥盟，西湖钓秋水。

仇远　予久客思归以秋光都似宦情薄山色不如归意浓为韵言志约金溧诸友共
    早从方外游，志不在婚宦。
    采薇陟西山，采藻涉南涧。
    拄杖仅过眉，短衣不掩骭。
    一为火宅累，渐觉有忧患。
    难任臣朔饥，俯就博士慢。
    大胜国子师，三年腹藜苋。
    栖迟行路难。坚忍为客惯。
    昔为泛泛凫，今为嗷嗷雁。
    幸免箠楚虑，官事粗易办。
    曷不归孤山，梅花腊前绽。

仇远　予久客思归以秋光都似宦情薄山色不如归意浓为韵言志约金溧诸友共
    秋空不肯明，风雨满荒城。
    田父遮我说，重九最喜晴。
    此日晴色好，大田足西成。
    一冬暖如春，絮炭价亦轻。
    我虽将去官，於人独无情。
    去年冶城叟。采菊餐其英。
    今兹隔存殁，使我心怔营。
    出门怅谁语，卮酒当自倾。

仇远　予久客思归以秋光都似宦情薄山色不如归意浓为韵言志约金溧诸友共
    威凤巢深林，神龙潜巨壑。
    泥涂困蝼蚁，城市防弹{矢敫}。
    小草不自贵，已铸出山错。
    岂知甘苦淡，有味俱不恶。
    霜降水泽枯，岁晚木叶落。
    荣枯识寒暑，是非悟今昨。
    不见粘壁蜗，甘以退为乐。
    二休行且三，可但耐辱莫。

仇远　予久客思归以秋光都似宦情薄山色不如归意浓为韵言志约金溧诸友共
    去郭十五里，翼然屏风山。
    上有看经院，创始升元间。
    山涧易生云，竹嫩未作斑。
    登高佛阁小，四面青回环。
    空门事弥多，永日僧不閒。
    归径路委蛇，班荆履孱颜。
    信美难久留，道远足力悭。
    遥知故山月，问我何时还。

仇远　予久客思归以秋光都似宦情薄山色不如归意浓为韵言志约金溧诸友共
    七十古所希，我今六十余。
    干时本无策，谋生术尤疏。
    就食泮水宫，学辅乏薪蔬。
    刢刢座无毡，踽踽出无驴。
    厌厌尊无酒，呥呥食无鱼。
    官居古云冷，已矣当归欤。
    缅怀二女子，夫家住桐庐。
    三年千里别，旷久不得书。
    日者遣一力，还家问何如。
    江滨桐君山，土肥药堪锄。
    山根有閒地，或容房客居。

仇远　予久客思归以秋光都似宦情薄山色不如归意浓为韵言志约金溧诸友共
    乔木足秋声，红叶表秋色。
    因之念湖山，恨不生羽翼。
    形留神已驰，游倦交渐息。
    西邻夜砧发，东邻晓机织。
    我亦有敝庐，松菊暗荆棘。
    北山百年墓，苔竹手所植。
    今长尺若干，霜雪颇自力。
    西风龙蛇蛰，暗雨山林黑。
    东望会言归，免我长相忆。

仇远　予久客思归以秋光都似宦情薄山色不如归意浓为韵言志约金溧诸友共
    未仕每愿仕，既仕复思归。
    了知归来是，宜悟求仕非。
    干禄本为贫，元非慕轻肥。
    已昧好为戒，复贻素餐讥。
    时艰士失业，十家九寒饥。
    岂无禹稷思，力薄愿乃违。
    吾门可罗雀，载酒人来稀。
    下考劣已书，归心痴如飞。
    眷言长途马，老矣思脱韟。
    昼短歌意长，式微兮式微。

仇远　予久客思归以秋光都似宦情薄山色不如归意浓为韵言志约金溧诸友共
    人寄天地间，官爵寄所寄。
    所寄本傥来，得丧亦常事。
    何哉浅丈夫，以此芥胸次。
    达人视为轻，譬彼摴蒲戏。
    役满须过更，代者乃未至。
    故乡隔太湖，一舸归甚易。
    秋高山骨露，始见松竹翠。
    依依古梅村，是中有深意。

仇远　予久客思归以秋光都似宦情薄山色不如归意浓为韵言志约金溧诸友共
    游子悲刢秋，秋尽行当冬。
    雨露变霜雪，寒色日以浓。
    岂无紫绮裘，绽裂谁与缝。
    不如早还家，山林专素封。
    扫松栖霞岭，结茆慧日峰。
    山南与山北，春风入修筇。
    时止可以止，道隆从而隆。
    抱膝且长吟，吾其师卧龙。

仇远　予自存博解印归乡心日夜相趣古人有名山川处辄忘归然归未易忘也梦
    业风宦海足波澜，常忆西湖南北山。
    熟处肯忘生处乐，别时虽易见时难。
    奉亲还舍君先得，投檄归田我未閒。
    漫说桃源人迹绝，故园松菊半荒残。

仇远　与李孔言上舍谈星命
    辟雍人物已无多，奈此江湖落拓何。
    鹤表只宜归井邑，雁程不必度关河。
    诗书志气存司马，言语功名付祝鮠。
    炙輠谈天非我事，雨灯聊和醉时歌。

仇远　与杨志行郭斗南马德润屠存博吕公弼僧义庆游钟山以峰多巧障日江远
    昔读宝公传，今作钟阜游。
    缓行万松间，直上千峰头。
    古塔表木末，寒泉賏岩幽。
    遥观江流奔，始知此生浮。
    甚爱雪竹庵，逸驾吾将休。

仇远　与子野过永仙观循西城以归邂逅李戒甫夕山西爽诗料满目子野明发诗
    坏垣荒迳入蒿莱，不惹康衢半点埃。
    赏静偏怜雏笋长，趁凉自引瘦筇来。
    杯余潄齿呼新茗，石上题诗剥古苔。
    试问依檐双老桧，何如列柏在乌台。

仇远　与子野过永仙观循西城以归邂逅李戒甫夕山西爽诗料满目子野明发诗
    一笑相逢李伯时，树阴匝地绿云低。
    林梢落日犹余丈，天下好山多在西。
    我醉欲归须客送，君装已趣尚鹃啼。
    明朝定有新诗句，且让溪翁向上题。

仇远　雨
    才放庚申一日晴，天明一日雨如倾。
    乌云覆地阴阴合，白浪侵田滟滟平。
    屋漏未乾连礱润，桥低欲压碍舟行。
    桔槹不是閒家具，会听溪边鹅鹳鸣。

仇远　雨雪闭关子野公明仲祥载酒远慰晚以诗见寄和答
    溧阳三日雪平地，城市十家九家闭。
    官舍无毡冷彻骨，省事正宜寻老计。
    小人自不知纪年，我久忘吾岂忘世。
    出门无碍将何之，已拚食贫了三岁。

仇远　雨雪闭关子野公明仲祥载酒远慰晚以诗见寄和答
    深雪没履寒彻绵，谁子扣门四诗仙。
    袖中黄绢虀臼辞，涂抹既醉凫鷖篇。
    我非不纳学泄柳，政尔欲眠如孝先。
    忘形尔汝子勿怪，坦率从来六十年。

仇远　雨余
    两两鸣鸠语画檐，雨余芳草欲生烟。
    翁头酒熟常留客，象外诗成颇类仙。
    扬子有才犹执戟，渊明无事合归田。
    地偏时事人传少，收拾琴书且醉眠。

仇远　雨止
    夜半雨忽止，老夫心顿觉。
    最怜儿女弱，难受雪霜寒。
    泽国无来棹，台城有去鞍。
    西村归未卜，此日敢求安。

仇远　雨坐
    梅霖寒似麦秋天，风葛凄凄未脱绵。
    金弹落地卢橘熟，红裙委地石榴鲜。
    汨罗遗恨空千载，濑水閒居尚一年。
    蒲酒相邀须径醉，归寻枕席付高眠。

仇远　雨坐
    两年蒲节雨霏微，误我中山采药期。
    骑马出门随所寓，看花酌酒复奚疑。
    量悭未易胜金盏，臂弱犹堪系彩丝。
    追忆侯家陪宴赐，素纨红葛翠交枝。

仇远　谕马
    山公有马不肯骑，东西徒步足力疲。
    吾儿有力驾驭之，兀兀驰骤那敢嘶。
    尔马亦似欺我老，乘驷乘骢非不好。
    老翁自爱下泽车，放尔春郊饱青草。

仇远　寓舍在青安门外由是出郊不数里群山献状如游龙如奔马如踞虎豹深秀
    西望宽平倦眼开，风收云翳扫烟埃。
    谁能白日卷帘坐，尽看青山排闼来。
    合沓断冈如引蔓，盘陀大石不生苔。
    此中林壑多仙迹，何必吹箫更楚台。

仇远　寓舍在青安门外由是出郊不数里群山献状如游龙如奔马如踞虎豹深秀
    山列瑶簪束不齐，过云舒卷树高低。
    孟郊李白曾行处，泰华瑯琊尽向西。
    瘦马自穿幽径去，老莺犹恋落花啼。
    岂无崖壁平如削，留与诗人醉墨题。

仇远　元夕恩霈即事
    馹骑中宵至，圜扉彻晓空。
    天恩何旷荡，春意亦冲融。
    灯火千家市，弦歌一亩宫。
    明知和气聚，瑞雪舞东风。

仇远　元夕放夜
    绣衣玉节驻江城，放得元宵两夜晴。
    陸地金莲方滟滟，一天明月故盈盈。
    逻兵酣卧忘钟韵，游子欢呼趁鼓声。
    儿女看灯归较晚，老夫自剔读书檠。

仇远　元夜叹
    虎林城中正月半，十万人家灯灿烂。
    溧阳风景方放灯，通宵不禁人游耫。
    大雪深寒万木僵，家家冷坐无薪炭。
    典钱买竹又买灯，糠油结冻点灯暗。
    豪民张灯唤歌舞，鼓笛喧轰夜忘旦。
    忽闻买丝造海船，府檄专令豪户办。
    仓皇且救火燃眉，纵有华灯何暇看。
    老夫掩关拥炉坐，一盏青灯置书案。
    良辰乐事怅难并，顷刻欢声作愁叹。
    苏公买灯状，陈子题灯诗。
    痴儿騣女知不知，月明月暗反覆手，
    且愿麦熟休王师。

仇远　元友山新山新居
    桃柳参差出短墙，小楼突兀看湖光。
    出门便与青山对，读易能消白日长。
    砚石洗来如玉润，药苗晒得似茶香。
    邻僧亦有通文者，常把诗来恼漫郎。

仇远　元友山新山新居
    幽居稳占南山下，人迹稀疏水竹村。
    转巷始知犹有路，傍湖更好别开门。
