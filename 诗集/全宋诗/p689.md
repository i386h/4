<!-- { "loadSidebar": true } -->
方回　七十翁五言十首
    愁与忧全异，欢于乐尚遥。
    百年元易度，一日却难消。
    玉叵圭中必，桐犹爨下焦。
    襟怀殊郁郁，纵目却飘飘。

方回　七十翁五言十首
    五月炎歳早，冰盘未荐瓜。
    客中如许热，林下岂无家。
    体炙巾缯火，肤斑点铁砂。
    一杯庆七十，汗滴暮楼霞。

方回　七十翁五言十首
    瘴疠金蚕毒，干戈铁马群。
    一生逃万死，百岁仅三分。
    遑恤恒饥子，姑留自祭文。
    醺醺人笑我，方寸不醺醺。

方回　七十翁五言十首
    七堠长亭路，前程已不多。
    最欺吾老者，绝奈后生何。
    去晚陶弘景，迷凶马伏波。
    幸逢黄菌耦，且赋紫芝歌。

方回　七十翁五言十首
    只影兼孤喙，攒眉更结喉。
    一生无大喜，万种有閒愁。
    冠豸羞言路，凭熊齿郡侯。
    休官十六载，不报破家讎。

方回　七十翁五言十首
    故人书见问，近况复如何。
    酒病沉绵剧，诗悉感慨多。
    胫枯全似鹤，髻小仅如螺。
    更许十年活，渔矶破几蓑。

方回　七十翁五言十首
    父母嗟难报，乾坤荷曲成。
    居然生寿相，颇亦窃诗名。
    箕子九畴范，太公三略兵。
    老身宁坎止，时彦或流行。

方回　七十翁五言十首
    诗家自有律，高处在平中。
    能使生为熟，何愁拙不工。
    严祠七里濑，汉鼎一丝风。
    敢谓方虚叟，还如陆放翁。

方回　七十翁五言十首
    紫阳山下住，问字足儒生。
    鲜果枝头熟，新醅瓮面清。
    学师朱仲晦，诗友许宣平。
    焉得孟能静，沧浪共濯缨。

方回　七十翁吟七言十绝
    自知酒量防逾矩，敢诧诗才妙斲轮。
    古圣贤心得丝许，虽非尼扁异愚民。

方回　七十翁吟七言十绝
    顿尔缪为象山学，雕吾痛绝水心文。
    潜天诗格温夫字，掩耳平生不愿闻。

方回　七十翁吟七言十绝
    诗备众体更须熟，文成一家仍不陈。
    晚悔昨非思改纪，规随养气省心人。

方回　七十翁吟七言十绝
    郑玄三礼三弼易，亦绘冕旒配孔庭。
    虚耗中原实卫霍，麒麟阁上也图形。

方回　七十翁吟七言十绝
    一河绿水小楼前，八十老翁犹驾船。
    七十老翁幸静坐，有书不读真可怜。

方回　七十翁吟七言十绝
    恨予生不及晦翁，撰杖鹅湖观异同。
    岂减游杨侍程子，未甘籍湜事韩公。

方回　七十翁吟七言十绝
    脍炎鲸鹏吾不佞，撮扪蚤虱尔徒劳。
    泰山夜半见红日，政要人生着脚高。

方回　七十翁吟七言十绝
    后山卒仅四十九，讳日崇宁一日前。
    当时假使余七袠，忍见中原丙午年。

方回　七十翁吟七言十绝
    周家八百年天下，文武焉知有赧王。
    老寿彭公亦余骨，始知生死是兴亡。

方回　七十翁吟七言十绝
    少陵诗诧古来希，老病余生曷不归。
    不信神仙不信佛，死时惟裹破深衣。

方回　七十翁吟七言十首
    莫笑衰颓七十翁，老来柔外尚刚中。
    评诗青眼时虽白，借酒苍颜也自红。
    轻薄交游翻手雨，艰难仕宦打头风。
    休官至此六逢闰，能忍穷人不送穷。

方回　七十翁吟七言十首
    自笑衰颓七十翁，全将拙钝易豪雄。
    犹贤乎已思诗苦，不失其驰饮酒恭。
    女嫁男婚俱失望，廷胪殿对总书空。
    倚楼夜夜看星斗，未了昏钟又晓钟。

方回　七十翁吟七言十首
    一鸣场屋老书生，晚节蹉跎百不成。
    旧试卷忘涂注乙，新吟藁漫草真行。
    柄臣全似逢崔胤，座主徒劳识李程。
    第五阿房关许事，樊川终自有诗名。

方回　七十翁吟七言十首
    饱观代谢四时成，勿讶阴晴小变更。
    何许三牲聊淡食，向来五马亦徒行。
    长哦王粲登楼作，浪得朱云请剑名。
    我死故应非短命，彼饕谁果是长生。

方回　七十翁吟七言十首
    千古斯文未陆沉，夏因周继太髒髒。
    瓜分缪主獾郎学，灰烬阴传桧贼心。
    江总不惭同北狩，钟仪何限尚南音。
    一龛花院伤前事，犹胜棺穿蔓草深。

方回　七十翁吟七言十首
    幼孤何敢事儿嬉，闻道惟惭性钝迟。
    早尚虚文迷释老，晚参实学溯濂伊。
    五更灯火芸千卷，两世冠裳桂一枝。
    梦幻无成吾不怨，庾愁江恨鬓丝丝。

方回　七十翁吟七言十首
    神奇臭腐变穷通，宇宙纷纭醉眼中。
    邓禹第堪文学掾，刘歆早作国师公。
    干戈世故千岐异，礼乐民彝万古同。
    造化岂应全聩聩，秋来依旧有西风。

方回　七十翁吟七言十首
    几夜楼东晓望时，长庚缺月傍参旗。
    江湖已满焉能久，天地将秋更不疑。
    暑渐变凉差可喜，老难重少自堪悲。
    年来辈行凋零尽，诗卷中多赋挽诗。

方回　七十翁吟七言十首
    三十科名续父灯，岂知七十老无能。
    儿童半长余犹幼，闭户中衰久未兴。
    南亩尽捐犹有宅，白头垂秃已如僧。
    平生诗力秋尤健，万里霜天击怒鹰。

方回　七十翁吟七言十首
    颓龄侥幸古来稀，休致多年但欠归。
    决不再思龟左顾，幸犹免赋雉朝飞。
    江山如旧几寒暑，天地无情多是非。
    能办东篱一杯酒，可须疏傅有金挥。

方回　七十翁吟五言古体十首
    无妻牧犊子，带索荣启期。
    予亦年七十，幸犹未至兹。
    颇亦似陶翁，粗有五男儿。
    乃父休官早，致汝恒苦饥。
    挂冠六七闰，方当挂冠时。
    治生了无策，惟耽酒与诗。
    室人愧交适，虽寿夫奚为。
    后死信无益，固穷谅何悲。

方回　七十翁吟五言古体十首
    昔闻老莱子，希年奉慈亲。
    佯作小儿啼，斓斑采衣身。
    事有异天壤，予生何不辰。
    三岁丧吾父，万里南海滨。
    先君四难弟，今皆为古人。
    五房伯仲十，独予登七旬。
    道路谩奔赴，灯火徒苦辛。
    此诗比蓼莪，一吟一伤神。

方回　七十翁吟五言古体十首
    先祖八十四，卒予生之年。
    先父五十六，予甫三岁焉。
    厥今七十叟，万死偶获全。
    过父岂不愧，逮祖恐未然。
    初学晚颇进，粗亦窥圣贤。
    常感知己恩，不报负我冤。
    梦寐此心明，暗室如青天。
    无田与儿孙，未为无所传。

方回　七十翁吟五言古体十首
    五男三女儿，侥幸肖吾祖。
    贤愚挂怀抱，笑陶敢效杜。
    长男近寄书，长女化为土。
    嗟予七十翁，哭此四十女。
    此女抱恨久，嫁不得其所。
    厥夫实鸱鸮，厥舅乃狼虎。
    谰讼欲杀予，破家谢官府。
    不禁毁璧痛，何啻茹荼苦。

方回　七十翁吟五言古体十首
    诗人而寿者，近有数老仙。
    后有陆放翁，前有曾茶山。
    亦复有二赵，南塘与章泉。
    年皆八九十，至今诗集传。
    南岳五藁出，岂无刘后村。
    老妓风水僧，两诗太不然。
    三生感容堂，晚节尤可怜。
    虚叟年七十，努力当勉旃。

方回　七十翁吟五言古体十首
    后山与简斋，仅年四十九。
    诗少句句佳，天地同不朽。
    予幼初学诗，一日赋一首。
    颓龄忽七十，诗果传后否。
    侥幸擢儒科，邂逅至郡守。
    几死坐此耳，诗于我何负。
    寿长诗故多，才短诗故丑。
    苟活许作诗，余生付诗酒。

方回　七十翁吟五言古体十首
    晦庵感兴诗，本非得意作。
    近人辄效尤，以诗言理学。
    志南写柳吹，曼卿咏禽乐。
    我翁盛称之，岂不物象托。
    小巷旗夸酒，大贾褐怀璧。
    喝咄野狐禅，未必实有得。
    欧公不论文，孟子不言易。
    平生守所见，弱冠至七十。

方回　七十翁吟五言古体十首
    幼尝习古诗，生平不满百。
    人生如蜗牛，欲升一丈壁。
    我幸七尺身，燥土余三尺。
    目此寸进难，涎尽喙不湿。
    平生修省心，不啻震{隙阝换虎右}{隙阝换虎右}。
    晚若蹈虎尾，更甚履愬愬。
    庶几其可免，宁受冻饥厄。
    徒步胜安车，亦勿乘下泽。

方回　七十翁吟五言古体十首
    今所以知古，赖世有书史。
    后所以信今，岂不亦藉此。
    昔在韩魏公，治平四载耳，
    仁皇实录就。贼贾独不尔，
    窃位十六年，不奏理庙纪。
    咸淳至德佑，抑又可知矣。
    国亡邪正混，{衣中加八}挞笔孰泚。
    衰翁抱丹心，但恐将溘死。

方回　七十翁吟五言古体十首
    世短心徒长，日暮道更远。
    偶荣匪运泰，骤落非命蹇。
    王侯死无葬，将相谪不返。
    贱穷齿秃缺，尚许噉粝饭。
    配享宣尼庙，文学可商偃。
    云何从祀庑，传注王郑混。
    平生三万卷，晚节叶粪本。
    外华已焉哉，{左礻右发}襫谢公{衣中加八}。

方回　七十五翁吟
    衰翁七十五，犹有身世忧。
    暑不办寒计，朝始为夕谋。
    海若挟风伯，扫荡数十州。
    钱塘幸而免，湖已入城流。
    吾虽偶不死，生涯殊苟偷。
    米价不少减，钱刀何所求。
    长女亡六载，次女病未瘳。
    假使即勿药，嫁奁将焉筹。
    五男丧其幼，余皆隐林丘。
    忆昔年十五，七月辛丑秋。
    郡治及祖居，一夜灰郁攸。
    倏忽六十载，将无坠箕裘。
