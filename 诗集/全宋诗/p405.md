<!-- { "loadSidebar": true } -->

陈著　东隐退永固龄叟留之慈云西堂
    识破机关便出林，满天劫火可能侵。
    水流不去青山影，风与俱高白鹤心。
    物外弟兄相契合，眼中世界几浮沉。
    是知处处虚西榻，难得慈云一片阴。

陈著　董伯和竹溪寓居
    三井西边雨亩坡，与云盘礴傲羲娥。
    危时自说升平话，险地今为安乐窝。
    鱼鳖收溪供草酌，竹松临户当花窠。
    故园台榭姑苏问，万事从来蚁一柯。

陈著　董君藻之子时修随其师戴时可来见八句勉之
    分明眉目绿变丫，意气融融十岁华。
    若要终身行路正，须防小学入门差。
    人心不古皆流俗，师范如今独当家。
    八十老翁无长语，九经中有好生涯。

陈著　杜工部诗有送弟观归蓝田迎新妇二首偶与县尉弟达观同名娶事又同因
    墨龟初卜食，青鸟好音回。
    冰玉皆前契，风波任外来。
    重因蓝袖舞，轻放赤城开。
    此事关宗事，终须饮醮杯。

陈著　杜工部诗有送弟观归蓝田迎新妇二首偶与县尉弟达观同名娶事又同因
    扇手笑终在，琴心曲暗留。
    相期星户夕，莫负月娥秋。
    金濑迟扬旆，蓝桥趣问稻米。
    定将先入梦，骖凤绕箫楼。

陈著　杜鹃二首
    催归亦是大饶唇，自不能归底劝人。
    行止在人终莫劝，只应劝得合归春。

陈著　杜鹃二首
    万绿阴中拌死啼，如何日夜不能疲。
    料应饱作秋冬梦，恰好如今是醒时。

陈著　段县尉以兄约斋二诗求和因次韵
    兄弟谁无仕宦情，约斋好处最分明。
    自缘友□勤相逊，可是诗怀要独清。
    道义终身为日用，功名外物等云轻。
    闭门见说都无事，教子诗书是治生。

陈著　儿童以石舟戏于池
    浮生已付四宜休，老病光阴黄叶秋。
    底用燕嬉居画舫，何妨飘忽悟虚舟。

陈著　儿侄辈为燕老集石秀叔以诗来和之二首
    身是书中老仆童，布衣不溯马头风。
    虽无二顷资穷巷，犹有三峰着睡翁。
    虚室漫留庄叟白，新诗忽见相州红。
    然时流俗滔滔去，铁石心肠独我同。

陈著　儿侄辈为燕老集石秀叔以诗来和之二首
    白发扶携绿发迎，今为何日自欢声。
    任供觞豆人情便，存古门庭俗眼惊。
    寿语相期滋我愧，醉吟多感有儿赓。
    但令里曲皆知孝，此酒何如考叔羹。

陈著　二月二十五日醉吟
    午酒三杯率处真，不知门外有风尘。
    溪山花木一帘影，兄弟妻孥满屋春。
    万事到头皆有命，两閒立脚要求仁。
    羲皇以上已难问，且做渊明左右人。

陈著　二月九日偶成
    老境何须更问年，得须臾活便翛然。
    平生交际无金谷，穷健中閒自葛天。
    终日闭门知拙味，有时放杖信嬉缘。
    儿孙子曰一声处，已觉诗书世的传。

陈著　二月十八日过邑有感二首
    植杖东风立晓寒，凄其极目甚穷边。
    黑尘犹暗新焦土，青日无光老晦天。
    花凤逢春谁借景，杜鹃怀古自啼年。
    吾今且忍须臾死，得见升平或有缘。

陈著　二月十八日过邑有感二首
    说著时难心自寒，斜阳焦土更无边。
    故家空梦莺花地，残户不成蚕麦天。
    造物未应终绝物，今年莫省是何年。
    郁攸独免侵乡校，也向斯文要结缘。

陈著　二月十日送女清出适还次韵弟观代主留客
    弟胡为自专，宴客数朝连。
    敢越庖中俎，甘安肋上拳。
    满腔虚醉饱，一段恶姻缘。
    事过姑休问，风流记剡川。

陈著　二月十五日酴醾洞醉中
    木香架下春未饶，累累丛蕤方弄娇。
    含香不吐有时发，只须十日晴光牢。
    满腔酝藉固有在，花心雅欲投金焦。
    逐时消遣老者事，颇与酒兴无花妖。
    不妨掇缬细咀嚼，与知味者相招邀。
    而况逢迎骨肉亲，酒无清浊和粕浇。
    百年此乐能几日，今日何日何花朝。
    谁知醉无以将还自愧，终不如独醒君子赋离骚。

陈著　二月四日梅山弟留饮
    醉中咄咄向空书，开眼犹能傲薄夫。
    多事光阴存社栎，十年筋力老园芜。
    籵篱吾道难为党，衣食诸人未信儒。
    怀抱海深姑寄酒，习家池上不同途。

陈著　樊伯推守岁有诗因次韵以自写
    盘花明日颂，草划数杯先。
    醉以客呼夜，老嫌人问年。
    那知新换岁，得似旧安眠。
    浮世自多事，春风无弃怜。

陈著　樊学士送菊次韵答之
    黄菊有名花，渊明无酒官。
    酒多人自醉，花好月同看。
    老未厌人世，天教共岁寒。
    未应携不去，高步蓬莱山。

陈著　范公亭归途
    客窗连日雨，晨发趁晴光。
    秃鬓去秋老，倦心愁路长。
    终须山坐静，有感水流忙。
    更有难言处，乾坤事渺茫。

陈著　访赵景文不值
    见了西山叹复歌，老天元不奈人何。
    一身死护松楸活，满眼生来兰玉多。
    忍处要如顽铁石，平生能定恶风波。
    世閒终有安时节，细把林泉岁月磨。

陈著　复越悟本寺主僧文蔚惠丹剂
    师归古越老梅根，我住小丹山下村。
    赠我金丹知有意，要生羽翼到云门。

陈著　赋陈子得书楼
    危楼得地著身安，冬日烘檐夏气寒。
    木末清风平与接，山中本色晚宜看。
    课儿勤读书充架，留客高谈袖满阑。
    门外流渠源水活，不妨时濯自吾冠。

陈著　赋胡贵常所寓西楼
    早挟台山紫翠光，来栖高处足徜徉。
    浮云相伴身为客，落月应同梦到乡。
    雁笛入联饶独唱，凤箫在袖待双翔。
    拍怀湖海何妨共，倘许扶携上大床。

陈著　赋贾养晦所藏王庭吉墨水仙花
    岁云暮兮阴凝，若有人兮亭亭。
    玉质人兮黄中，淡无言兮含馨。

陈著　赋楼提干古桧因赠其之官
    我行昼锦坊，老桧欺眼碧。
    樛枝巧相扶，众星拱月璧。
    人力固有待，面势本天则。
    爱益雨露深，风霜莫能贼。
    维黄杨州公，好此如好德。
    千金买归家，与德共封植。
    秀出攻愧斋，管领无愧色。
    立朝大节成，有诗见胸臆。
    三世传到君，培养当益力。
    不坠先正心，是乃子孙职。
    君今西入官，此树留乡国。
    看君德日进，此树日滋息。
    他日成名归，相对两奇特。

陈著　赋墨鹭
    山林以为家兮，出而与风烟之为缥缈。
    水之湄素所狎兮，专一嗜而谋饱。
    纷纷下而上兮，若不能以终日。
    矫静洁以待时兮，固有独立于寒梢之表者也。

陈著　赋墨梅
    直放而为横出之劲兮，瘦吐而为淡伫之馨。
    羌寂寞以自韵兮，而万里其流声。
    风霜之表神与次兮，明月在天水在下。
    耿耿于其閒兮，于以观我生之清明。

陈著　赋虚谷黄子羽所藏吴山西墨兰三章
    虚谷兮委蛇，云英英兮日迟迟。
    繁阴兮土滋，兰之生兮彼桃李其安知。

陈著　赋虚谷黄子羽所藏吴山西墨兰三章
    虚谷兮明阳，纷百草兮树千章。
    馨香兮自将，兰之有兮何蕙茝之敢芳。

陈著　赋虚谷黄子羽所藏吴山西墨兰三章
    虚谷兮泬寥，霜雪降兮风萧萧。
    荣华兮飘摇，兰之全兮清寂寂页弥高。

陈著　感时二首
    国事如今到底输，九天难叩哭穷途。
    精忠无一郭中令，异志居多刘寄奴。
    经哨地空如大漠，逃生山险甚飞狐。
    回头钟鼎王侯宅，今是谁人便豢刍。

陈著　感时二首
    一点忠忱无处输，与滔滔者走危途。
    新声感泣尚书客，破镜传盟公主奴。
    流散莫非中泽雁，死亡谁是首邱狐。
    平生师友多黄土，吞哭何曾奠束刍。

陈著　高洁堂来见因次前韵三首
    室如晦处有通光，内外相须是直方。
    认取青毡为旧物，要看鸣凤在朝阳。

陈著　高洁堂来见因次前韵三首
    君家文献日争光，声价如今重上方。
    我老尚知师古学，为搜古集到渠阳。

陈著　高洁堂来见因次前韵三首
    诗屋中閒借隙光，老来犹苦未知方。
    羡君句法源头活，此意曾参紫紫阳。

陈著　庚寅仲冬七日醉书梅山弟家
    我来不为一醉期，忽焉一醉留者谁。
    山川无言岂有意，阴与造物昌吾诗。
    吾诗不受世促迫，亦不肯与人谐嬉。
    鸢飞戾天鱼跃渊，动笔自有风月随。
    我欲写时君莫问，君欲问时我不知。
    此时此意有此乐，梅山□梅花开时，
    为我痛饮而读之。

陈著　赓吴竹修雪诗二首
    寒勒银河不放流，幻飞六出眩人眸。
    谁知青女老成手，自媚玄冥冬尽头。
    积峻便如群玉府，遇□还作□毛球。
    西湖西畔孤山上，欲访梅花有路不。

陈著　赓吴竹修雪诗二首
    天将洁白洗纷华，谁识人閒有叹嗟。
    驴子已无诗客路，羔儿偏属武流家。
    惊心玉树伤遗曲，回首琼林忆赐花。
    毕竟纷纷总是幻，抱琴无语剡溪涯。

陈著　公棠溪次待舅氏竺九成舟偶成
    驻马古溪头，期舟不见舟。
    未知来否的，难决坐行谋。
    滩远宽飞鹭，波平稳泛鸥。
    功名在何处，到此两悠悠。

陈著　关邑簿李大用任满
    彩旗蔽野南风香，欢门遮马东路长。
    黄童白叟百拜酒，鸾栖主人今日行。
    忆昔焦氛涨天赤，手挽龙津力输涤。
    簿领为职关系重，儒术饰吏经纶密。
    学校一新衿佩来，市井再复图画开。
    男耕女织各按堵，山居海藏皆熙台。
    口不言功心自谕，三年任满留不住。
    我穷欲饯惟有心，一诗收拾行碑语。
