<!-- { "loadSidebar": true } -->
    老来万事总萧然，犹忆西州暑雪边。
    为报岷峨山水道，如今真个得归田。

范成大　寄题赣江亭
    二水之会新作亭，主人文章子墨卿。
    我记斯亭且不朽，千载当与文俱鸣。
    题榜谁欤汉使者，风流好事饰儒雅。
    平生两君吾故人，安得系马亭阶下？
    鼓旗西征上奔泷，所思不见心难降。

范成大　寄题汉中新作南楼二首
    我作筹边倚半霄，西山云雪照弓刀。
    如今且说南楼胜，应共汉坛相对高。

范成大　寄题汉中新作南楼二首
    甲子周天事好还，关河响动剑光寒。
    秦川草木多如荠，时倚楼阑直北看。

范成大　寄题筠州钱有文明府新昌小道院
    忠厚平生心学，敏明随处民功。
    江左幕中荒政，江西县里仁风。
    勿云私淑小邑，可以匹休大邦。
    健笔谁能後赋，向来江夏无双。

范成大　寄题林景思雪巢六言三首
    大地九冰彻底，小巢上壁俱空。
    只有梅花同调，雪中无限春风。

范成大　寄题林景思雪巢六言三首
    何处温泉火井，谁家熊席狐裘。
    堂燕几番炎热，冰蚕一茧绸缪。

范成大　寄题林景思雪巢六言三首
    万境人踪尽绝，百围天籁都沉。
    惟余冷淡生活，时复捻髭冻吟。

范成大　寄题鹿伯可见一堂
    梦觉春闱俱转蓬，仙凡今隔玉霄铁东。
    聊攀的锁问何似，岂敢避堂邀盖公。

范成大　寄题鹿伯可见一堂
    生来于君一岁长，决去愧我三年迟。
    今世谁不落第二，著鞭尚续堂中诗。

范成大　寄题莫氏椿桂堂
    君不见衣冠盛事今犹昔，前说燕山后崇德。
    联翩五组带天香，世上籯金贱如砾。
    他年诗礼到云来，日日高堂称寿杯。
    桂长孙枝椿不老，却比窦家应更好。

范成大　寄题郫县蘧仙观四楠
    沉犀浦上旧仙踪，老木长春翠扫空。
    敢请丹光来万里，为扶云峤驾飞鸿。

范成大　寄题商华叔心远堂，用卷中韵
    示我新诗卷，知君遯俗情。
    安流视巫峡，灰劫笑昆明。
    徽外窗弦语，瓮头春蚁生。
    蓝桥即仙窟，何况有云英。

范成大　寄题石湖海棠
    手开芳径越城头，红锦屠苏结绮楼。
    不把万枝银烛照，淡云微月替人愁。

范成大　寄题石湖海棠
    老懒居家似出家，园林春色雨沾沙。
    海棠尚自无心看，天女何须更散花？

范成大　寄题潭帅王枢使佚老堂
    孺子沧浪濯缨处，千载新堂来卜邻。
    潦收无波彻底静，东湖之水堂中人。
    蒙阳花谱胜洛下，竹西药阑来海濒。
    新篁绿沉桂丹渥，岳立奇石苍苔皴。
    赏心满眼伴闭户，天风夜下扶车轮。
    胸中种蠡妙经济，鬓须白雪朱颜春。
    苍生未佚身未老，斯堂未可忘斯民。
    四年西略可万世，孤撑独立扛千钧。
    匹马幡幡恃天日，危言岌岌愁鬼神。
    浮生蚤休信不恶，持此欲去非吾闻。
    客游潇湘逢骑吹，知公已为苍生起。
    公今少劳佚者多，湛辈乃可寒江蓑。

范成大　寄题王仲显读书楼
    嗜书如嗜酒，知味乃笃好。
    欲辨已忘言，不为醒者道。
    使君青箱家，文史装怀抱。
    平生名教乐，双旌不满笑。
    忽乘雪溪兴，来檥秦淮棹。
    丘亭客漂泊，夜夜短檠照。
    人云太痴绝，我自斫轮妙。
    今朝樯竿起，昨梦绕合皂。
    云有百尺楼，归寄北窗傲。
    滴露紬朱黄，拂尘静缃缥。
    想当呻毕时，宁复羡腾趠？
    古心千载事，俗眼讵能料。
    萧滩富还往，取友必同调。
    一张复一弛，酿秫助歌啸。

范成大　寄题西湖并送净慈显老三绝
    南北高峰旧往还，芒鞋踏遍两山间。
    近来却被官身累，三过西湖不见山。

范成大　寄题西湖并送净慈显老三绝
    膏肓泉石痼烟霞，半世游山不著家。
    老入蒲团三昧定，坐看穿膝长芦芽。

范成大　寄题西湖并送净慈显老三绝
    中秋月了又黄花，卯后新醅午后茶。
    别没工夫谭不二，文殊休更问毗耶。

范成大　寄题向抚州采菊亭
    一叶起秋色，众绿凋岁华。
    耿耿霜露侧，余此黄金葩。
    西风满天地，孤芳照尘沙。
    殷勤开小筑，花气日夕嘉。
    落英楚累手，东篱陶令家。
    两穷偶寓意，岂必真爱花。
    不如亭中人，一笑了天涯。
    采采勿虚度，门前欲高牙。

范成大　寄题永新张教授无尽藏
    古来谁道四并难，对境心空著处安。
    要识见闻无尽藏，先除梦幻有为观。
    削平丘垤孤峰峻，撤去籵篱万象宽。
    快诵老坡秋望赋，大千风月一毫端。

范成大　寄题祝郢州白雪楼
    楚望风烟倚绣楹，使君静治有高情。
    祗应襦裤新翻曲，压倒当年寡和声。

范成大　寄題毛君先生蓮华峰萩
    天台一萬ハ千丈，蓮萢峰在謙峰上。
    峰前統屋屋打頭，獨有幽人自來往。
    湖海雲遊二十春，歸來還作住萩人。
    漫山苦蕒食不尽，繞屋长松为四鄰。
    丹詄三千满雲笈，往来且喜無交涉。
    清晨石上一爐香，此時天地皆詃合。
    我衰無力供樵蘫，尚能相伴煖圑蒲。
    但願瘦筯緣未斷，會把蓮峰分一半。

范成大　寄赠泉石使李元直入觐
    汉图昔中天，百六启真主。
    当时邓高密，徒步赴光武。
    诸公上云台，一叶渺湘浦。
    声名三十年，玉气贯晴宇。
    向来宣室问，天语道旧故。
    不图太平日，复见起兵簿。
    双旌奠侯服，三节临江浒。
    垂欲大用公，少驻议圜府。
    人言山泽官，底用庙廊具？
    果闻一乘传，已踵追锋去。
    翔凤览辉来，风采照鸳鹭。
    平生经济心，十不一二吐。
    兹行公勿逊，安国如鼎吕。

范成大　寄赠致远并呈现老
    草草家风节物新，从来忧病不忧贫。
    琴书稍觉浮生误，香火惟知此事真。
    室里谈空思二士，花间对影谩三人。
    祗愁卢李分携後，别有箜篌一曲春。

范成大　祭灶词
    古傅腊月二十四，灶君朝天欲言事。
    云车风马小留连，家有杯盘丰典祀。
    猪头烂热双鱼鲜，豆沙甘松粉饵团。
    男儿酌献女儿避，酹酒烧钱灶君喜。
    婢子斗争君莫闻，猫犬角秽君莫嗔；
    送君醉饱登天门，杓长杓短勿复云，
    乞取利市归来分。

范成大　家人子辈往石湖检校暮归
    南浦回春棹，东城掩暮扉。
    儿修鸡栅了，女挈菜蓝归。
    风力虽欺酒，花香尚染衣。
    衰翁牢守舍，肠断钓鱼矶。

范成大　嘉陵江过合州汉初县下
    井径东川县，山河古合州。
    木根拏断岸，急雨沸中流。
    关下嘉陵水，沙头杜老舟。
    江花应好在，无计会江楼。

范成大　甲辰除夜吟
    一年三百六十日，日日三椽卧衰疾。
    旁人揶揄还叹咨，问我如何度四时？
    我言平生老行李，蓐食趁程中夜起。
    当时想像闭门闲，弱水迢迢三万里。
    如今因病得疏慵，脚底关山如梦中。
    重帘复幕白昼静，户外车马从西东。
    若问四时何以度？念定更无新与故。
    瓶花开落纪春冬，窗纸昏明认朝暮。
    行年六十是明朝，不暇自怜聊自嘲。
    婪尾三杯饧一榞，从今身健齿牙牢。

范成大　甲辰人日病中，吟六言六首以自嘲
    攒眉辄作山字，啾耳惟闻水声。
    人应见怜久病，我亦自厌余生。

范成大　甲辰人日病中，吟六言六首以自嘲
    日慌慌蚁旋磨，头岑岑鳖负山。
    笔床久已均伏，药鼎何时丐闲？

范成大　甲辰人日病中，吟六言六首以自嘲
    政尔荣枯卫涩，刚云人厄天穷。
    归咎四冲临岁，乞怜九曜过宫。

范成大　甲辰人日病中，吟六言六首以自嘲
    复吉既愆七日，泰来惟候三阳。
    历日今颁寅正，占星更候农祥。

范成大　甲辰人日病中，吟六言六首以自嘲
    有日犹嫌开牖，无风不敢上帘。
    报国丹心何似，梦中抵掌掀髯。

范成大　甲辰人日病中，吟六言六首以自嘲
    壮岁喜新凶物，老来惜旧年华。
    病後都卢不问，家人时换瓶花。

范成大　甲午除夜，犹在桂林，念致一弟使虏，今夕当宿燕山会同馆，兄弟南
    把酒新年一笑非，鷚鴒原上巧相违。
    墨浓云瘴我犹住，席大雪花君未归。
    万里关山灯自照，五更风雨梦如飞。
    别离南北人谁免，似此别离人亦稀。

范成大　甲午岁朝寓桂林，记去年是日泊桐江，谒严子陵祠，迤迟度岭，感怀
    去年晓缆解江皋，也把屠苏泛浊醪。
    一席饱风渔浦阔，千山封雪钓台高。
    将军老矣鸣孤剑，客子归哉咏大刀。
    早晚扁舟寻旧路，柁楼吹笛破云涛。

范成大　假十二峰
    巴东三峡数巫阳，山入西陵更郁苍。
    何以假为非确论，直疑溟涬弟高唐。

范成大　犍为江楼
    河边堵立看归篷，三老开头暮欲东。
    涨水稠滩连峡内，浅山浮石似湘中。
    无人驿路榛榛草，有客江楼浩浩风。
    种落尘消少公事，胜裁新语寄诗筒。

范成大　缄口翁
    君子取中道，常在语默间。
    多言固自费，不语良独难。
    此翁身如郑文渊，辨如悬河思如泉。
    迩来缄口欲挂壁，嗫嚅畏客翻可怜！
    君不见东家玉壶本弟兄，叩之犹解语分明。
    愿闻胚浑甚深义，定自能令一座倾。

范成大　检校石湖新田
    今朝南野试开荒，分手耘锄草棘场。
    下地若干全种秫，高原无几谩栽桑。
