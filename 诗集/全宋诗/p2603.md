<!-- { "loadSidebar": true } -->
    秋风压苑檀栾近，夕斗横台睥睨连。
    侧注旧冠尘满屋，定须弹拂故人前。

宋祁　将解职抒怀上郡守
    空函檄草聚浮埃，日愧西园缀上才。
    著帽每容司马进，脱巾多伴使君来。
    孤根易变江南橘，归梦先随陇首梅。
    惟有酬恩无限泪，异时应溅别离杯。

宋祁　结课
    结课天官启，悲秋骑省孙。
    峥嵘遒岁签，肮脏别都门。
    饯盖纷寒野，征樯拂晓暾。
    县斋丰醉秫，无厌数持樽。

宋祁　藉田礼毕因成七言
    青旗斜倚耕壇雾，膏壤遥迎御耦春。
    二步不应踰旧礼，天心自欲劝蒸民。

宋祁　金陵相公赴镇二首
    代邸横庚佐，商岩梦弼才。
    萧公左右手，轩老上中台。
    利见攀龙后，重明捧日来。
    聊持枢柄族，旋运一陶坯。
    师石兼为砺，形监本和梅。
    树容他语答，车问少阳回。
    丕绩推时乃，宸歌续喜哉。
    陈平安注意，邓禹退无猜。
    焘社南邦重，轻裘太府开。
    舍装宁晚计，行复坐公槐。

宋祁　金陵相公赴镇二首
    慈宸念方国，上宰辍谟明。
    即拜三公府，还为万里城。
    松姿终自直，鼎意未尝轻。
    恋结云帘对，恩颁玉节荣。
    一经传令子，双璧聘材卿。
    鹢汎江南棹，犀罗帐下兵。
    台辬凝画绕，仙袂赤松迎。
    粟脱宾筵饭，羊均宴豆羹。
    吴农观耨水，芜壤叹糊趙。
    此日东山咏，惟公继颂声。

宋祁　金雀花
    叠叶倚风绽，翩聁凌雾排。
    齐名仙母使，写样汉宫钗。

宋祁　锦亭晚瞩
    长夏宜高明，缓带散烦窘。
    凭轩一超然，目与天共尽。
    山从云端现，日就林外隐。
    风来草树披，烟生共闾近。
    自公况多暇，冲臆无留蕴。
    即此可宴居，何须事游轸。

宋祁　进幸南园观刈宿麦诗
    农扈方迎夏，宫田首告秋。
    嘉生拥瑶县，蕃穗遍天黣。
    肃雨津茎浃，薰风猎颖浮。
    登成告田畯，省敛徯王游。
    紫宙凝神暇，丹书访道休。
    天行九五健，岁取十千求。
    洪洞开金狄，连蜷按玉虬。
    尘清属车豹，枪密羽林驺。
    芝覆依丹旭，旌门倚绿畴。
    先驱护绵野，后骑隘长楸。
    涤圃初开地，腰镰竞劝收。
    田趋农帝耒，塍错夏王沟。
    褒栗攒周甸，茨梁属舜眸。
    御长包圈虎，箱重载星牛。
    九扈开灵圃，三辰驻采斿。
    劳农差有赐，置酒酌言酬。
    鸣爵知年稔，为鱼告梦优。
    云雷一日泽，钟鼓万人讴。

宋祁　禁门待漏
    破月馀光淡禁街，驻车聊候九门开。
    双蟠晓阙苍龙动，斜倚春城北斗回。
    漏箭急传催叠鼓，酒炉争拥卖寒醅。
    元规尘影真堪畏，已傍游人要路来。
    
    
宋祁　禁中垂柳
    曼線长枝不自收，天姿濯濯与风流。
    已随晓珮拖三绶，更伴春旗亚九斿。
    尽日舞残芳吹在，此时眠熟暝烟留。
    宫中二月多行乐，为扫清尘待翠蚢。

宋祁　惊鸥
    渔拽乱溪来，白鸥惊已屡。
    不应畏机心，却下沧波去。

宋祁　惊乌
    远梦回时路已迷，三更霜月倚楼西。
    惊乌有底无穷恨，取向琴中作夜啼。

宋祁　九日
    长爱鸭陂头，平波澹不流。
    相君时独汎，準拟五湖舟。

宋祁　九日
    帝京蒙福近，相国偃藩初。
    瓮熟中斋酒，厨鲜上客鱼。
    高怀日萧散，外物久驱除。
    犀首无妨饮。宣尼或饭疏。
    林凋疑野阔，荷罢似池虚。
    此乐凭谁辨，须烦藻思馀。

宋祁　九日
    商馆冯高爽气浓，露萸千穗亚枝红。
    饼餐交遗嘉笾上，蕊菊争吹寿斝中。
    击隼厉威平隰阔，戏骖沈响故台空。
    何人盛继龙山集，醉帽须防穣郁风。

宋祁　九日凭高有感
    把酒凭高念岁华，此身流滞属天涯。
    故园丛菊无人赏，露压风欺只自花。

宋祁　九日食糕
    飚馆轻霜拂曙袍，糗餈花饮斗分曹。
    刘郎不敢题糕字，虚负诗家一代豪。

宋祁　九日侍宴太清楼
    荐九标佳节，中天驻翠舆。
    晨光清复道，秋色遍储胥。
    畦稻霜成后，宫橙露饱初。
    省收行步玉，拜赐俨华裾。
    曼衍来长乐，鸱夷下属车。
    帝韶仪瑞鶠，王藻躶恩鱼。
    霁雾供披拂，凉风助扫除。
    高杨穿叶外，仙菊泛花馀。
    寒入弓声厉，欢留酒算徐。
    神池原不浪，温树未曾疏。
    帝眷凭秋稼，臣心仰夏渠。
    承平将乐事，并入史臣书。

宋祁　九日宴射
    佳节凭高驻采旗，亭皋雾罢转晨曦，
    堋间羽集号猿后，台外尘飞戏马时。
    芳菊治疴争泛蕊，丹萸解恶遍传枝。
    明年此会知何处，醉玉颓山不用辞。

宋祁　九日药市作
    阳九协嘉辰，斯人始多暇。
    五药会广廛，游肩闹相驾。
    灵品罗贾区，仙芬冒闉舍。
    撷露来山阿，斸烟去岩罅。
    载道杂提携，盈簷更荐藉。
    乘时物无贱，投乏利能射。
    饔苓互作主，参荠交相假。
    曹植谨赝令，韩康无二价。
    西南岁多疠，卑湿连春夏。
    佳剂止刀圭，千金厚相谢。
    刺史主求瘼，万室击吾化。
    顾赖药石功，扪襟重惭唶。

宋祁　九日至卫南
    良辰独据鞍，节物强相干。
    酒驻衰颜浅，风吹客帽寒。
    暂吟非有属，倦曲不成欢。
    多谢黄花意，还如故国看。

宋祁　九日置酒
    秋晚佳辰重物华，高台複帐驻鸣笳。
    邀欢任落风前帽，促饮争吹酒上花。
    溪态澄明初毕雨，日痕清澹不成霞。
    白头太守真愚甚，满插茱萸望辟邪。

宋祁　酒胡
    谁刻优胡象，来为饮席珍。
    不因君屦指，几作独醒人。

宋祁　舅氏自寿阳由京师归安陆
    道旧欣来驾，销魂遽远离。
    颠毛同白日，俗眼暂青时。
    客饭稽留数，斋醪酪酊迟。
    风波须畏险，老大共馀悲。
    楚莽先春动，梁云向雪垂。
    还家存别墅，他会看围棋。

宋祁　僦舍西斋小圃竹树森植秋日摇落对之翛然因作长句尽道所见
    避事长卿志，闲居郎将流。
    无心婴外物，有兴为高秋。
    僦舍馀三亩，畸人代一邱。
    园空树色至，日淡暝烟浮。
    绀叶繁江蓼，丹须亚海榴。
    青松七鬣嫩，黄菊万钉稠。
    露泫梨津熟，风乾芰扇愁。
    小池圆写镜，卧石侧盘蚢。
    爱竹惟惭赋，逢萱即忘忧。
    信非吾土美，聊并小山留。
    胜托三馀暇，幽寻五日休。
    沼蛙观聿役，簷雀听啁啾。
    心有冥鸿伴，歌烦警鹤酬。
    兹焉为乐地，时事判悠悠。

宋祁　【　　01】　句
    色映堋云烂，声迎羽月迟。

宋祁　句
    至公三籍在储胥。

宋祁　句
    谢病归装能办未，葛洪丹灶景山铛。

宋祁　句
    云路旧扶黄道日，霞觞新映六符天。

宋祁　句
    药有不龟方，击絮管无妨。

宋祁　句
    归从鹤翘六六间。

宋祁　句
    再来戴公宅，客过孝王家。

宋祁　句
    晓日侵帘押，春寒到被池。

宋祁　句
    可但鱼知丙，非徒字识丁。

宋祁　句
    碧云谩有三年信，明月空为两地愁。

宋祁　句
    雪中林卉皆相似，认得清香寄一枝。

宋祁　句
    金衣瑞羽迎风展，琮栗仙杯压雾斜。

宋祁　句
    无色真国色，有韵自天香。

宋祁　句
    都缘赋色浅，燧不趁春繁。

宋祁　句
    于今尚未好，漠漠宜秋雨。

宋祁　句
    磨沙漉水莩穣滑，砍柱煮釜风波声。

宋祁　句
    要待花馀见秋实，缥肌细肉荐盘珍。

宋祁　句
    林长景星密，枝重串珠繁。
    摘自青丝笼，来宜紫桂尊。
    赏鲜流火动，浆热醉霞温。

宋祁　句
    北雁为南客，衔之以避缴。

宋祁　句
    细栽烟外叶，繁并暖前枝。

宋祁　句
    既多九穗穣，复有三秀芝。
    芝以保万寿，穣以庆东菑。

宋祁　句
    淅淅寒流涨浅沙。

宋祁　句
    老君亲送石麒麟。

宋祁　句
    珠帘约住牡丹风。

宋祁　倦客
    貂裘敝尽饮瓢空，身滞平台倦客中。
    沪落本依庄栎社，飘飖误闭陇鹦笼。
    心缘远别长依旆，发近穷年已付蓬。
    素愿禄储过六百，云罗天外有冥鸿。

宋祁　绝荤
    多年卧病厌腥{左月右娄}，香饭初依竺国流。
    宣父蒲葅真可学，钟岏蚶蛎更无求。
    炉销午篆天花泊，几隐宵灯偈叶留。
    割肉炰羔非我事，此身今悟一浮沤。

宋祁　筠亭
    山阿彼有人，葺宇映脩竹。
    露箨新旧斑，风梢动摇绿。
    此君自虚心，主公今实腹。

宋祁　俊上人游山
    股锡飘然指上方，翠微岩腹掩膺房。
    江山极睇才多助，竿木投机戏有场。
    麝墨洗馀池溜变，玉瓷清极茗华香。
    秋风莫负重来约，净社霜莲遍碧塘。

宋祁　郡将病免檄委郡事
    郡将移书卧阁频，假提千骑出班春。
    校中宁免时髦诮，欲作宣明面向人。

宋祁　郡将夜醮分贶斋酎
    殊庭夜醮肃真仪，奏罢云章月已低。
    自笑谈宾真俗骨，不斋犹得醉如泥。

宋祁　郡界闵雨州将率官属禳秝
    劭农方狎野，熯旱叹焦原。
    六幕沈云族，千箱害稼孙。
    都人望天汉，国相闭阳门。
