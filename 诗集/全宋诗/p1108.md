<!-- { "loadSidebar": true } -->
    絪縜像护清虚界，洁白光涵兜率天。
    老我欲过金子{上奥下山}，细探灵迹恨无缘。

黄奕　北楼
    百尺危楼四远明，人从鳌背戏沧溟。
    乾坤到处皆在目，山海何人更作经。

黄应龙　迎神词
    真人福地金庭宫，身佩含景苍精龙。
    坐朝五岳位显宗，威仪卫从行虚空。
    杳眇浊世不寺溟蒙，神符道契浮丘公。
    英爽莹澈表里融，倏忽飞驭凌刚风。
    凤凰承翼声雝雝，胎仙舞导游方蓬。
    帝闵赤子颠厓中，旱乾水溢瘝谁恫。
    分司百灵前丰窿，琼台琳宇环奇峰，
    时驾玉辂沧溟东。迩来烈日势蕴隆，
    稻田若若枯病我农。字民所觊惟看年丰，
    九关虎守呼莫从。高真慈念亟感通，
    天瓢一洒神马騣。

黄潆　诗一首
    半浓半淡四山景，快雨快晴三月雷。
    桥影不随流水去，渔歌偏带夕阳来。

黄潆　题郑介夫祠
    当年不作南行客，他日应无北狩人。
    官似虱微言许大，肉如蚁饱道方伸。

黄颍　题崎滩铺壁
    雨过长空云出溪，稻苗刺水绿初齐。
    山花也解怜行客，旋放繁英衬马蹄。

黄泳　题昼寝宫人图应制
    御手指婵娟，春风昼日眠。
    粉匀香汗湿，髻压鬓云偏。
    柳妬眉间绿，桃惊脸上鲜。
    梦魂何处是，应绕帝王边。

黄泳　为师宪兄悼侍儿倩倩
    兰质蕙心何所在，风魂云魄去难招。
    子规叫断黄昏月，疑是佳人恨未消。

黄泳　为师宪兄悼侍儿倩倩
    含怨衔辛情脉脉，家人强遣试春衫。
    也知不作坚牢玉，只向人间三十三。

黄由　还吴江
    归来三阅月，无事一关心。
    刈草寻花径，开池漾柳阴。
    江边问明月，天际数归禽。
    幸有高宾至，相逢似竹林。

黄由　盘墅　登明月台
    才到松陵即是家，擎空皎月莹无瑕。
    自须台上分明看，拟欲呼仙泛海槎。

黄由　盘墅　登三清阁
    才到松陵即是家，三清阁下寂无哗。
    小臣愧乏丝毫报，深炷炉香静点茶。

黄由　盘墅　登摊书楼有感
    才到松陵即是家，楼高不管绿杨遮。
    有书万卷时翻弄，千古兴亡几叹嗟。

黄由　盘墅　共乐堂
    才到松陵即是家，满堂佳客满园花。
    看花揖客须清赏，休向人间俗子夸。

黄由　盘墅　联德堂
    才到松陵即是家，便须洗盏泛流霞。
    软红尘里风波恶，不似江舻与海槎。

黄由　盘墅　茅堂观弈
    才到松陵即是家，茅堂万竹绿交加。
    午窗睡起无他想，坐看围棋到日斜。

黄由　盘墅　睦邻
    才到松陵即是家，民间何处不桑麻。
    欣欣老稚迎门笑，斗酒相欢亦孔嘉。

黄由　盘墅　入园
    才到松陵即是家，故园喜听雀喳喳。
    上人只为贪风月，蛮触交争笑尔蜗。

黄由　盘墅　思亲
    才到松陵即是家，仙翁诗句发天葩。
    钝才不及赓余韵，留取时时罩碧纱。

黄由　盘墅　送院独步
    才到松陵即是家，参天桧柏古槎牙。
    杖藜终日频来往，不羡堤边呼筑沙。

黄由　盘墅　无题
    才到松陵即是家，休论恬淡与荣华。
    古来颜跖俱尘土，自有时贤定等差。

黄由　泽卿兰亭考用工深矣携攻愧大参诗见访次韵并呈放翁待制
    字入照陵不可摹，后来仅及晋之余。
    识真盍向龟堂问，敢谓牵联亦得书。

黄犹　句
    迁屋避嫌明暗漏，买田分券便比邻。

黄瑀　乐山祷雨
    直上云峰表，云间谒洞天。
    自惭无善政，来此乞丰年。

黄遹　南山堂
    幸然闭阁文书静，何必衔杯笑语频。
    只把悠然无限意，散为和气万家春。

黄遹　武夷山
    闲将绿绮弄清音，招得青山作故人。
    烟霭谩呈千样巧，松篁长贡四时新。

黄元道　句
    巽岭直下梅家店，福禄难过丑年春。

黄元道　句
    二五相逢路再迷。

黄元道　赠邓珪
    柳绿桃红春昼永，家童唤起睡中忙。
    偶然日下音书至，回首江城又夕阳。

黄元夫　句
    苇村风下鸦千点，麦陇天垂月一梳。

黄月湖　秋燕
    主人情熟已忘机，帘幙中间自在飞。
    昨夜西风凉信早，岂无归梦到乌衣。

黄载　读旧稿蛙吹集一绝
    蛙吹和童事，重开已汗颜。
    更须留近作，待过十年看。

黄载　赣州道上见上坟者
    翠树青烟笑语稠，家家领客醉松楸。
    老翁哭子气欲绝，行到前村更转头。

黄载　赣州道上见上坟者
    攫祭乌鸦噪晚田，草芽新染绿如烟。
    墓头寂寂虫鸣急，惟有春风舞纸钱。

黄载　过长安渡
    重来已过十番秋，更十番秋欲白头。
    无限旧时心里事，青山残照水东流。

黄载　绝句
    社寒比腊更清严，花蕊萧疏半欲缄。
    过手重裘犹得力，莫将晴煗信春衫。

黄载　陪侍丞相安晚先生宿觉际寺夜遇大风可畏遂赋大篇
    船头落日如血红，客言今夕当有风。
    空山梦回刺骨冷，纩被无力身如弓。
    但闻纸窗响僤窣，初意空厨饥鼠出。
    忽然扉户竞开阖，犹谓偷儿入吾室。
    须臾歘作号怒声，鼙鼓百万渔阳鸣。
    室庐动摇地欲转，林木材震吼山如崩。
    噫嘻异哉那有此，欹枕恍惚疑梦寐。
    应是钱塘醉未醒，翻海胥涛骋游戏。
    或者客寓紫塞旁，铁骑赴敌古战场。
    不然此处安乐国，何遽隉阢犹乘航。
    起来穴牖目如割，平湖已卷十堆雪。
    乃知跋扈是飞廉，似妒晚来客饶舌。
    因思前年到黄冈，朔风摇江惊断肠。
    骁将忍冻骨比铁，壮士力斗身如汤。
    此身彷徨临皋上，一感还生百惆怅。
    长安贵人正酣眠，日高尚恋销金帐。
    东窗未白鸡未啼，相公自起烧松枝。

黄载　随州沙溪
    石路崎岖石濑鸣，峰峦回合小原平。
    桑麻积雨肥春垅，鸡犬一村喧昼晴。
    田妇共携中饭去，樵童相唤上山声。
    边头今有江南景，十数年来不用兵。

黄载　题大洪山
    地当平旷易为山，故得崔嵬汉沔间。
    云雾涌来无下界，楼台浮起在中天。
    开窗时见雷霆出，隐几閒看日月还。
    更有钟声最堪恨，南风时到八陵边。

黄载　题岘山
    向来陵谷尚休然，放眼高台万象还。
    南国一池襄汉水，中原千古邓唐山。
    斜阳淡淡飞鸿没，芳草萋萋戎马閒。
    前代英雄亦何许，棹歌日日过沧湾。

黄载　晚泊
    片帆寂寞绕孤村，茅店惊寒半掩六。
    行草不成风断雁，一江烟雨正黄昏。

黄载　钟馗观鬼閗蟆图
    谁推酆都扃，逸此魔十二。
    相群斗蟆供戏剧，绡墨何从拂其迹。
    两雄斗於前，四鬼相视欣欣然。
    小蟆对睨摊双膝，筠笼一蟆跳欲出。
    前者差壮一力肩，后者引索擎於拳。
    髯翁磬折目胜负，突眼老妪探头觑。
    就中黄叟如蹲鸱，破帽长袍吾老馗。
    只眼直下看不匝，诸鬼乐与吾翁狎。
    四丁与蟆之魁，疾驰不能压欲颓。
    蟆肥于豚怒於虎，张颐缩项夸相雇。
    昔时唐宋失天经，妖蟆曾搳天眼精。
    今魔视蟆细於螘，魔若跳梁那句指。
    群阴胶凝互掀翻，六鳌顶戴愁颠连。
    但能伐魔既厥类，芟夷妖蟆谈笑耳。
    僯妖之事馗所司，何独反与为儿戏。
    不惟失职纵奸宄，鬼祸如蟆将及尔。
    参军参军其然乎，或者好事丹青图。
    谅应馗笑玉川子，诛蟆未诛骨先苦。
    风悲雨凄天地愁，蟆鬼正是相雄秋。
    仅余一目不可搳，我曷不可相娱说。
    会闻隔帘歌斗{上圭下黾}，山鬼性命红牙。

黄载　舟中梦觉
    梦觉三通鼓，连樯闻欠呵。
    世间半夜后，枕上醒人多。
    思想从天落，悲叹奈晓何。
    南柯莫轻笑，未易到南柯。

黄漳　曹山寺
    晚宿曹山寺，僧房半劫灰。
    参差惟古柏，潦倒有寒梅。
    行役经年迈，劳形觉鬓颓。
    间情原不减，空忆菊花杯。

黄漳　凤山
    凤山之岭高岧峣，上有仙人吹洞箫。
    俯瞰众流浩无际，纵观万壑亦来朝。
    衣冠幸际承明日，壶矢况逢拔俗标。
    长啸一声海天阔，凌风毛发故萧萧。

黄漳　卓望山
    簿领纷迷日不间，偶因佳节一登山。
    风飘木叶雁初到，霜度岩篱菊渐班。
    与客不妨长送酒，对时聊尔暂开颜。
    凭栏万顷黄云熟，犹恐民生尚苦艰。

黄昭　剑池
    一剑已飞去，千年池尚存。
    浮图入云表，古寺倚山根。
    虎踞石形险，龙潜水气昏。
    阖闾成底事，遗恨满乾坤。

黄照　雉山
    为爱空门息世机，儒衣不著著僧衣。
    渊鱼林鸟已闻法，更待当年瑞雉归。

黄轸　延庆院
    寮刹標奇处，烟萝乡乱流。
    地灵僧得住，好山客多游。
    灯影连金像，钟声散石楼。
    风雷等间作，咫尺是龙湫。

黄震　送张无梦归天台
    想别岐周不记年，丹丘高卧好林泉。
    飞名已出红尘外，放迹才辞紫殿前。
    虚室先输君静坐，野云终俟我閒眠。
    长歌宸翰真皇赐，袖去须知世世传。

黄震喜　诗一首
    手挹龙头躦龙脊，山耸螺鬟水澄碧。
    酒酣一笑且掀髯，春日融融浮霁色。

黄之传　亦佳亭
    小亭新筑亦佳哉，花木无多手自栽。
    若谓甘棠安敢比，清阴留与后人来。

黄执中　景福院
    娟娟竹影薄，决决溪流浅。
    风生秋意回，野塘天容远。

黄治　句
    威棱赤壁千寻峻，德量黄陂万顷宽。

黄中厚　隐逸
