<!-- { "loadSidebar": true } -->
释绍昙　偈颂一百零二首
    茧足寻庄到海门，天衣往事与谁论。
    长空雁影沉寒水，瘦立西风几断魂。

释绍昙　偈颂一百零二首
    一不做，二不休。
    得人一马，还人一牛。
    岂不见临济三遭白棒，大愚肋下三拳痛{上祝下土}，
    不共戴天雠。休休，
    说著令人满面羞。
    
    
释绍昙　偈颂一百零二首
    鼠窃竺乾，身逃震旦。
    合火分趎，儿孙无眼。
    死款诸方不言，今朝佛垄分明断。
    以何为据，看。

释绍昙　偈颂一百零二首
    不可以智知，金刚手把八棱槌。
    不可以识识，镇州出个大萝蕁。
    不可以语言造，山禽聚集啼清晓。
    不可以寂默通，赤眼乌龟吞大虫。

释绍昙　偈颂一百零二首
    觌面当机，东涌西没。
    平地上险崖，惺惺中淈激起。
    不是心，不是佛，
    不是物，贬向无生国。

释绍昙　偈颂一百零二首
    无量劫来，七颠八倒。
    打破虚空，全身入草。

释绍昙　偈颂一百零二首
    出匣神锋莹鹓鹈，将军珍袭已多时。
    相承不是屠龙手，只作三文补履锥。

释绍昙　偈颂一百零二首
    佛垄开炉，寒灰死火。
    拨著星儿，弥天罪过。
    笑倒嵩山破灶堕。

释绍昙　偈颂一百零二首
    冬至日舒长，这个长多少。
    虚空为尺不能量，蟭螟眼中盛恰恰相反好。
    盛恰好，衒惑神光，
    迷逢达磨。

释绍昙　偈颂一百零二首
    八月初，何处热。
    出门荒草离披，四壁寒蛩凄切。
    衲僧家眼里著得须弥山，耳里著得四大海。
    声色纯真，只得一橛。

释绍昙　偈颂一百零二首
    我也无端到住山，忙忙业识不曾闲。
    白云拂尽到枯叶，恐碍采樵人往还。
    寒松瑟瑟，幽鸟关关。
    家私花擘尽，谁道语音蛮。

释绍昙　偈颂一百零二首
    有一物，黑似漆，
    常在面门出入。骑声盖色，
    妙密中险崖。倒用逆施，
    险崖中妙密。三世诸佛远之愈亲，
    白牯狸奴得之转失。法华不惜眉毛，
    为汝当阳拈出。夭夭矫矫，
    粼粼皴皴，将谓南山鳖鼻，
    却是天台楖栗。

释绍昙　偈颂一百零二首
    生平说大脱空，今受活地狱报。
    一片无骨舌头，数日和根烂了。

释绍昙　偈颂一百零二首
    妙斲鼻头墁，巧运风斤手。
    千圣头边盖覆来，密密绵绵无渗漏。
    不辞合土和灰，成就牛栏马廻。
    只图一个不知恩，噇饭噇眠，
    易宵为昼。翻笑肋尊者，
    肋不至席不唧{左口右留}。又笑棱道者，
    坐破七蒲团，驴前马后，
    至今湖海扬家丑。

释绍昙　偈颂一百零二首
    古桧吟风，寒鸦布陈。
    不落见闻，几人错认。
    不错认人，道士擎拳，
    阇梨问讯。

释绍昙　偈颂一百零二首
    弃金轮王位，尊贵不尊贵。
    冻饿深雪中，冷地里短气。
    见明星，没巴鼻。
    更言大地一切众生成正觉，吽吽，
    棒折也未。

释绍昙　偈颂一百零二首
    高不高肤寸，低不低太华。
    深不深蹄涔，浅不浅溟渤。
    法华高低深浅，瞒诸人一点不得。
    诸人高低深浅，亦瞒法华一点不得。
    尽情画断，更莫论量。
    缀钵饭抄云子白，晴瓯茶泛雪花香。

释绍昙　偈颂一百零二首
    祝融峰，万年松。
    翠阴笼鹤，瑞所蟠龙。
    用献圣明天子寿，枝枝叶叶自春风。

释绍昙　偈颂一百零二首
    玉几凌霄，横趋密室。
    如风吹水自成纹，掷剑挥空无朕迹。
    子细思量，令人气急。
    白木既无香，秤槌宁有汁。

释绍昙　偈颂一百零二首
    入荒田不拣，信手拈来草。
    纬地与经天，头头俱是妙。
    打成一片见全功，碧眼黄头俱靠倒。
    岂不见长庆棱道者坐破蒲团，一个两个三个，
    四五六七个，家风狼籍知多少。

释绍昙　偈颂一百零二首
    大道无方，至尊无位。
    睿哲文明，垂衣而治。
    尧风舜日万斯年，举世无思不戴天。

释绍昙　偈颂一百零二首
    三月春云暮，韶华似酒浓。
    莺啼杨柳雨，蝶弄海棠风。
    若作境会，过山寻蚁迹，
    不作境会，度水觅鱼踪。
    故国归路远，日暮泣途穷。

释绍昙　偈颂一百零二首
    高价卖生姜，雪真珠满床。
    清贫虽彻骨，富有敢斗君王。
    灼然如是，脍身为食，
    渍血为浆，尽情供养，
    犹未相当。若也未是，
    和烟耕绿野，枯笛送斜阳。

释绍昙　偈颂一百零二首
    雪峰辊扑，睦州担板。
    展尽神通，搆和一半。
    那一半，戴嵩牛卧绿杨阴，
    韩干马嘶芳草岸。

释绍昙　偈颂一百零二首
    水洗硬石头，浪打枯杨树，
    净智庄严功德聚。

释绍昙　偈颂一百零二首
    这一灯，处甚起。
    没踪由，难拟议。
    三贤十圣眼见如盲，芥狗泥猪放光动地。
    大家吹灭暗中行，然灯佛在你脚底。

释绍昙　偈颂一百零二首
    浪荡贪观野鸭儿，犯丛林合讲清规。
    鼻头担破知惭愧，烧炷枫香供养伊。

释绍昙　偈颂一百零二首
    红锦缠头舞醉身，笙歌声沸凤楼春。
    百花丛里扶归去，谁道儿郎彻骨贫。

释绍昙　偈颂一百零二首
    千圣灵枢，妙在转处。
    烁尽玄微，更进一步，
    莫来拦我扑门路。

释绍昙　偈颂一百零二首
    枯木糁瑶花，虚庭封玉砌。
    少室谩安心。神光空折臂。
    不堕功勋一色边，阑干谁共倚。

释绍昙　偈颂一百零二首
    万戟森严细柳营，信威独许汉将军。
    谁知袖隐屠龙手，却把蒿枝箭策勋。

释绍昙　偈颂一百零二首
    四十九年，欺胡谩汉。
    疾入涅槃，救得一半。
    谤观紫磨金色身，涴却娘生眼。

释绍昙　偈颂一百零二首
    百二十日夏，今朝始发头。
    饭抄云子白，羹煮菜香浮。
    未问寒山子，先看水牯牛。
    山前千顷地，信脚踏翻休。

释绍昙　偈颂一百零二首
    我有一机，极尽玄微。
    饥来吃饭，寒来著衣。
    我有一句，包罗今古。
    犬吠枯樁，猫捉老鼠。

释绍昙　偈颂一百零二首
    花锦蝶翻红，柳烟莺织晓。
    曾不动机丝，夺尽春工巧。
    玄中玄，妙中妙。
    三世诸佛觑不破，历代祖师穷不到。
    穷得到，寒食清明，
    家家拜扫。

释绍昙　偈颂一百零二首
    狗舐油铛，鼠咬甑箅。
    用尽机思，吃没滋味。

释绍昙　偈颂一百零二首
    一雨润枯焦，扫尽流金暑。
    薰风殿阁凉，诸佛出身处。
    堪笑勤川无义语，引得花木瓜，
    变成烂苦瓠。走遍衡格卖与谁，
    一十三人声怨鼓。

释绍昙　偈颂一百零二首
    路透清波，山横翠壁。
    楼阁门开，从这里入。

释绍昙　偈颂一百零二首
    三十二相，八十种好。
    马颔驴腮，弥天罗过。
    新法华，因甚刺脑入胶盆。
    过在你，殃及我。

释绍昙　偈颂一百零二首
    洞庭七十二峰，飞雪一千余丈。
    晨昏说法琅琅，谁谓卢公已往。
    元不往，在这里。
    优昙火里开，嗅著无香气。

释绍昙　偈颂一百零二首
    小小青山，丛丛翠竹。
    野景无多，怡然纵目。
    明觉老人，向独脱无依处。
    闲坐解疏慵，为静胜所缚。
    拄杖子，一夏同辙不同途。
    见山不是山，居竹不见竹。
    丛识忙忙卒未休，忙中解唱阳春曲，
    歡乃一声山水绿。

释绍昙　偈颂一百零二首
    正直聪明，风流儒雅。
    坚护法城，策勋千载。
    李将军有佳声在。

释绍昙　偈颂一百零二首
    灵鹫峰前，热血相喷。
    觉城东际，陷坑无底。
    失脚休论后与先，痴翁何似我风颠。

释绍昙　偈颂一百零二首
    正因二字得闻，鼠粪污一釜羹。
    乳峰初无个事，饱噇饭了闲行。
    松门雨霁，苔径云横。
    堤防平地上，著脚是深坑。

释绍昙　偈颂一百零二首
    一宿觉，三担土。
    脚未跨门，丰骨已露。
    等闲举一步，危径结寒花，
    信彩示一机，断崖飞瀑布。

释绍昙　偈颂一百零二首
    智与理冥，神与境会。
    碎维摩床，断毗卢髻。
    碧眼黄头著眼觑，百杂碎。

释绍昙　偈颂一百零二首
    社燕催归，宾鸿欲返。
    雪点白蘯洲，锦铺红蓼岸。
    蝦蟆入汝鼻孔里，毒蛇穿汝眼睛中。

释绍昙　偈颂一百零二首
    顶{左宁右页}机，法空座。
    不涉思而知，不动步而到，
    无端入荒草。

释绍昙　偈颂一百零二首
    死柴头，无烟火。
    信口一吹，面门烁破。
    可怜龙门远知客礼首座。火炉头热血相喷，
    分争你我，笑倒嵩山破灶堕。

释绍昙　偈颂一百零二首
    借家传帝纲丝，下公子仙鳌钓。
    捩转衲僧鼻头，撩拨诸方一笑。
    鲲化鹏飞总未知，推蓬对月平分破。
    却请维那，杨帆鼓棹。

释绍昙　偈颂一百零二首
    上下三指，彼此七马。
    眼见如盲，口说如哑。
    拄杖子忍俊不禁，等闲捉败。
    休休，尽法恐无民，
    且放天寒赦。

释绍昙　偈颂一百零二首
    韩柳肺肠，苏黄骨髓。
