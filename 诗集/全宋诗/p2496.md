<!-- { "loadSidebar": true } -->
    清声虽竞发，寒影不相高。
    对客圆分盖，孤禅翠滴袍。
    若教图画得，争奈有萧搔。

释重顯　渔父
    春光冉冉岸烟轻，水面无风钓艇横。
    千尺丝纶在方寸，不知何处得鲲鲸。

释重顯　与时寡合
    居士门高谒未期，闲隈岩石且相宜。
    太湖三万六千顷，月在清波说向谁。

释重顯　云门俱字
    百草头，何太极，
    重与禅徒下锥刺。云门俱字好参详，
    雪峰辊毬亦端的。黛非青兮蓝一色，
    辰锦砂兮敢言赤。紫罗帐里有真珠，
    曹溪路上生荆棘。还会麽，
    此时若不究根源，直向当来问弥勒。

释重顯　杂言送贤专使
    使乎谁，老作者，
    百战场中飞铁马。秋水藏来人不知，
    笑李将军被擒下。阿呵呵，
    却归湖山唱凯歌。

释重顯　再成古诗
    霜花一镊中，玉童摘未摘。
    斯言如不闻，千古动愁色。
    因忆商山吟，在乌如在白。

释重顯　再酬
    万卷无书道用归，闲文公也未须知。
    倚天长剑如重战，更有龙头复是谁。

释重顯　早参示從
    晓天云静浓霜白，千峰万峰锁寒色。
    骊龙失珠知不知，无限平人遭点额。

释重顯　赠别太臻禅者
    武陵山水何秘邃，元化功兮不容易。
    坛曾善卷韬龙光，洞亦桃花副麟趾。
    仍思昔日吾祖浩浩提纲宗，消息旷断寰宇空。
    又闻高大舜让公器，祥瑞却生薦苇丛。
    人由境兮冥道德，境有人兮分玉石。
    臻禅本自偃殊方，忽向其中诞孤迹。
    迢迢海甸来寻我，一十二年同冷坐。
    羽翼抟风今是时，拂尽天云乃飞过。

释重顯　赠琴僧
    太古清音发指端，月当松顶夜堂寒。
    悲风流水多呜咽，不听希声不用弹。

释重顯　张秀才下第
    得第何人愧不平，道存颜巷亦为荣。
    应知未丧斯文也，且把新诗乐性情。

释重顯　至人不器
    谁当机，举不赚，
    亦还稀。摧残峭峻，
    销烁玄微。重关曾巨陃，
    作者未同归。玉兔乍圆乍缺，
    金乌似飞不飞。卢老不知何处去，
    白云流水共依依。

释重顯　自诲
    麟龙不为瑞，草木生光辉。
    三尺一丈六，且同携手归。
    惭尔懲世师，巍巍何巍巍。

释重顯　宗门三印
    印空印水印泥，炳然字义还迷。
    黄头大士不识，敢问谁得亲提。

释重顯　宗门三印
    印泥印空印水，匝地寒涛竞起。
    其中无限麟龙，几处争求出嘴。

释重顯　宗门三印
    印水印泥印空，衲子不辨西东。
    拨开向上一竅，千圣齐立下风。

释子淳　般阳老人
    昔年颜似玉，今日鬓如霜。
    不挂金襕服，还衣白毡裳。
    彩凤夜栖无影树，晓天云绽露斜阳。

释子淳　禅人写师真求赞
    咄这枯槁形容，平生太煞揭斗。
    电光石火之机，两舌一还无口。
    直截根源不肯谈，爱引禅徒荒草走。

释子淳　禅人写师真求赞
    真非真，伪非伪，
    圆眼横眉，丑唇平鼻，
    圆画自难。同思量，
    何处是月笼松顶兮鹤梦初醒，雪覆芦花兮鹭。

释子淳　禅人写师真求赞
    写出病形，眉目分明。
    直饶全似，只得八成。
    闻名兮不如见面，见面兮不如闻名。
    霜天月满兮难寻老兔，海门潮落兮不觅长鲸。

释子淳　酬寂道人
    言前无句拟何伸，妙语玄谈眼里尘。
    一邑毗耶金粟众，想应翻笑住山人。

释子淳　酬刘书记朝奉二首
    生涯得力句，尽被维摩说。
    空劫一壶天，泥牛耕破月。

释子淳　酬刘书记朝奉二首
    应现宰官人不识，栖心祖域道情腴。
    不怜金印大如斗，自贵衣中无价珠。

释子淳　酬刘于叔
    妙句灵然溢目寒，幽微旨趣曾还难。
    相逢更问无弦曲，风入松梢不在弹。

释子淳　酬满上人
    勿谓无言为妙，面壁何尝不道。
    翻思金色头陀，却把刹竿推倒。

释子淳　丹霞誧法弟新建暖堂以颂庆之
    暖堂新构侵云表，桂月松风常满抱。
    玉烛光中静应时，言前妙唱般阳道。

释子淳　丹霞第二代无学视野师
    皎月流辉，影澄寒水。
    万有齐彰，太虚廓尔，
    禅版曾酬上上机，当锋未荐西来旨。

释子淳　丹霞第三代安禅师
    龙准高不高，虎颐短不短。
    半夜昆仑儿，两手扶银碗}。

释子淳　丹霞第四代勋禅师
    寒风凛凛，古貌堂堂。
    俱卢日午，瞻部夜央。
    声前一句兮从尔商量。

释子淳　丹霞开山天然禅师
    丹山月冷，祖室风清。
    瞻之仰之，千载扬名。
    古佛不存檀佛像，寒岩曾许铁牛耕。

释子淳　钓者
    海际烟收欲暮天，扁舟轻泛出芦湾。
    丝纶夜掷清波里，晓得金鳞不犯竿。

释子淳　冬日寄住庵僧
    落叶积莓苔，柴扉半不开。
    幽林云密覆，花鸟恨空来。

释子淳　和净因老师渔父词
    四海无家何拘碍，垂丝坐对烟云霭。
    水急风和舟行快，严霜届莲裳，
    箨笠和烟戴。

释子淳　和净因老师渔父词
    洪鳞每自藏深派，今朝钓得真奇怪。
    鼓棹惊波桑田改，三灾坏，
    恁时方称生涯在。

释子淳　和净因老师渔父词
    潦倒渔翁一无解，苍苍雪鬓知何载。
    短棹轻舟泛沧海，抛钩在，
    碧波深处全无阂。

释子淳　和净因老师渔父词
    锦鳞吞饵浮丝摆，樵父两岸皆怜爱。
    直透龙门头角改，谁能怪，
    为霖方显灵通大。

释子淳　和无尽居士牧牛颂
    头角峥嵘未兆前，乱支深处任安眠。
    不随芳草遥山去，何用芒童更著鞭。

释子淳　和张伯威见寄
    今日重来坐暖霞，故人笑谓老年华。
    劫空别有壶春在，云对青山兴莫涯。

释子淳　和张居士
    默讷虚明履趣深，蟾蜍推月照天心。
    松风未作寒林静，一弄无弦琴上音。

释子淳　和章阳叔见寄二首
    休将水乳试鹅王，妙识醇醨别有方。
    本地不消春气力，灵枝劫外有余芳。

释子淳　和章阳叔见寄二首
    师旷离娄不我徒，照然罔象得玄珠。
    心萌口拟成途辙，底事圆明异有无。

释子淳　和正知藏适轩
    适轩新开非华饰，为爱情凉消暑湿。
    景象各般何处来，尘埃一点应难入。
    蒲团禅版静沉沉，松韵竹风常龚龚。
    香断炉寒坐夜深，苔墀月满无人立。

释子淳　偈二十二首
    骊珠未剖价难酬，灼烁寒光映碧流。
    罔象未能知去处，更凭子细说端由。

释子淳　偈二十二首
    萧萦茅庵草乱埋，柴扉日午尚慵开。
    冥然独坐枯根上，孰谓殊恩云外来。

释子淳　偈二十二首
    危峦萧酒古禅宫，信步重归趣无穷。
    风卷白云开界净，一轮红日正当空。

释子淳　偈二十二首
    晓风吹散碧天支，日上长空景象分。
    寂照含虚无内外，当明一句若为论。

释子淳　偈二十二首
    山上今冬少阴雪，晴和天气如春月。
    斯辰又喜一阳生，梅根占得先开发。

释子淳　偈二十二首
    屈指忻逢腊月八，释迦成道是斯辰。
    二千年后追先事，重把香汤浴净身。

释子淳　偈二十二首
    三德齐敷结净缘，十方僧宝世良田。
    愿将此日无为福，上祝皇图亿万年。

释子淳　偈二十二首
    佛祖从来不奈伊，满头明月去还归。
    虽然六户无亲识，今古何曾更间违。

释子淳　偈二十二首
    静极光通本妙圆，嘶风玉马过重关。
    回途不落威音世，妙用全彰化外看。

释子淳　偈二十二首
    大洪有箇无影杖，虎踞龙蟠孰敢向。
    有时横安坐虚堂，临济德山还胆丧。

释子淳　偈二十二首
    三月安居已半过，虚明心地又如何。
    有求宛然成机巧，无作方能不较多。
    炉里寒灰香旖旎，岩前枯木叶婆娑。
    白头人在千峰上，妙唱新丰一曲歌。

释子淳　偈二十二首
    大洪拂子，非有名，
    非无名，七佛前前本混成。
    非有相，非无相，
    渊而无下高无上。若论阴阳未兆时，
    卷舒俱在光明藏。

释子淳　偈二十二首
    碧玉界中无变异，虚明地上有虽微。
    妙圆一句如何说，隐显含融岂间违。

释子淳　偈二十二首
    少林九年垂一语，流布诸方多赚举。
    大洪今日老婆心，未免分明细说与。

释子淳　偈二十二首
    金佛不度炉，妙相圆明会也无。
    泥佛不度水，落落圆音美复美。
    木佛不度火，萧萧古殿无关锁。
    是须撒手直归家，莫向半途空懡{左忄右罗}。

释子淳　偈二十二首
    七佛前前旷路赊，碧琉璃界锁蟾华。
    披衣出户更犹永，撒手还家日未斜。

释子淳　偈二十二首
    杓柄笊篱权在手，放行把住非窠臼。
    二时斋粥在精专，自利利他功不朽。

释子淳　偈二十二首
    湛然无变异，虚彻有灵通。
    妙尽功忘处，咸归寂照中。

释子淳　偈二十二首
    残冬凛冽寒，滴水便成团。
    翻民少林祖，齐腰立雪难。
    或谓将心与汝安，觅心不见一毫端。
    廓然记得来时路，顿油印壶中景象宽。
    琉璃光里一般般，午夜依依月正圆。
    最先三子得皮肉，末后一人得髓还。

释子淳　偈二十二首
    远观同半月，近看却如钩。
    若是知音者，思惟暗点头。

释子淳　偈二十二首
    大地雪漫漫，临行一句难。
    泥牛沉巨浸，玉马火中寒。

