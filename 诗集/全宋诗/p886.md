<!-- { "loadSidebar": true } -->
    涂车闾里恸，矧此故园亲。

韩元吉　故太师和王挽诗三首
    宿卫登环尹，荣思四十春。
    威名传瀚海，功烈上麒麟。
    却敌凝山岳，临机妙鬼神。
    中兴奉朝请，劳旧总无人。

韩元吉　故太师和王挽诗三首
    淮右偏师出，江津督府开。
    橐皋贼阵蹙，瓜步敌锋摧。
    宝剑畴能举，神旗怅莫回。
    悲风苕水路，千载有余哀。

韩元吉　故太师和王挽诗三首
    甲长神京冠，王封异姓优。
    风云开杰阁，水月转芳洲。
    种玉阶庭盛，挥金族绪周。
    诸郎自持橐，衮衮尚公侯。

韩元吉　故提点判院魏公挽词
    当年卓鲁盛材猷，循吏声名始一州。
    功在龙津看雨施，风行金穴见钱流。
    褒庸合上清华贯，奏谭俄惊疾病留。
    嶷嶷诸郎富儒雅，盖棺十世可无愁。

韩元吉　故运使直阁少聊刘公挽词
    清时得路每投閒，垂上甘泉玉笋班。
    借箸几看趋魏阙，请缨常欲度天山。
    放怀侠气千夫上，抵掌高谈一梦间。
    使节尘生人共惜，朔风吹泪太湖湾。

韩元吉　故赠太师丞相文恭陈公挽词二首
    拱揖消狂冠，从容奉两宫。
    临危几谢传，忍事实娄公。
    陶冶无偏党，经纶尽朴忠。
    再来金鼎地，高卧亦成功。

韩元吉　故赠太师丞相文恭陈公挽词二首
    扶疾祗严诏，邦基整屡然。
    紫宸朝秦事，黄阁暮兴悲。
    德望仪千载，恩荣冠一时。
    石龟山下路，谁为记丰碑。

韩元吉　故赠太师丞相文恭陈公挽词二首
    凛凛循良吏，休休一介臣。
    投艰推宇量，御侮赖精神。
    给侍恩虽渥，怀归志莫伸。
    平泉开甲第，花木未经春。

韩元吉　故致政参政大资张公挽词三首
    少纳推耆德，朝端蔼直声。
    金辉余列火，玉价自连城。
    正色消群枉，高风耸后生。
    君王问黄发，犹仅陟台衡。

韩元吉　故致政参政大资张公挽词三首
    益部烦分陕，金陵起御戎。
    逢时身已病，忧国志弥忠。
    廊庙訏谟外，丘园梦寐中。
    弹冠与归老，盛节有初终。

韩元吉　故致政参政大资张公挽词三首
    忆荷公车荐，多惭识面求。
    惊心异生死，倒指十春秋。
    国士怀青眼，门生慨白头。
    束刍催老泪，东与大江流。

韩元吉　故致政敷文少卿鲁公挽词
    左学摛文蔼儁声，青云接武二难兄。
    主知自纪宜三院，使节更持仅九卿。
    庭下芝兰方竞秀，舍南桃李已成阴。
    挂冠不待甘泉橐，愁绝高门泪满缨。

韩元吉　故致政提刑少卿方公挽词
    筹策沾荣誉最贤，青云回步接英躔。
    请缨莫遂终军志，投绂方期卫武年。
    原隰观风频玉节，省台联秩近甘泉。
    一舟五鹤符佳梦，陂水成湖问葛仙。

韩元吉　故致政宣义叶公挽词
    植德由来不自知，成家今风聍馨儿。
    名驹有种能千里，仙桂腾芳定五枝。
    彩绶螭坳方致养，素车云路忽兴悲。
    死生了了真余事，流水断烟空好诗。

韩元吉　观莲
    广寒仙子衣作裳，夜从宓妃款英皇。
    朝游洛蒲暮潇湘，红妆翠羽森成行。
    仙姿不作时世妆，或凝朝霞艳秋霜。
    临流顾影濯沧浪，游鱼属玉双鸳鸯。
    长良北斗相低昂，笑中如花语如香。
    徘徊醉著清漏长，炯然开奁照湖光。
    湖风吹水洒面凉，明珠落佩千鸣珰。
    碧筩宛宛中可觞，为君行歌酌天浆。
    瑶池玉井遥相望，归舟浮空月茫茫。

韩元吉　归耕堂
    退之手板愧丞相，渊明束带羞督邮。
    纷纷雀鼠待一饱，岂若值杖耘西畴。
    刘郎大耳最叵信，刚道田无不可求。
    摩挲髀肉事鞍马，坚卧百尺营高楼。
    安知南阳扶耒手，谈笑为君分九州。
    我来龟溪二三载，此策未办诚淹留。
    喜君负郭有余地，百金卖剑归换牛。
    树头布谷晓相应，筑室坐占林塘幽。
    诗成使我佳兴动，叩角便作商声讴。
    他年釜甑得长满，区区肯顾监河侯。

韩元吉　归乐堂
    百岁自逆旅，微官更周流，
    应知归来乐，不减万户侯。
    渊明一县尹，折腰憎督邮。
    松菊绕东篱，田园事西畴。
    素琴酌樽酒，稚子相献酬。
    朱侯青云士，颇复有此不。
    方为功名驱，乃与贤达侔。
    筑堂寄閒暇，笑谈指林丘。
    蕉黄间荔丹，蠔山荐新簄。
    嗟我实休人，市朝亦淹留。
    因君动佳兴，拟作汗漫游。

韩元吉　龟峰行
    吾闻灵龟不愿死有用于清庙，但愿曳尾安泥涂。
    所以漆园吏，坐叹清江使者逢豫且。
    龟峰之龟定何物，不在泥涂之下，
    乃在万仞之上高突兀。是耶非耶远莫没，
    安然不动藏其穴。伊昔帝尧有圣德，
    此龟无乃负图出。图成授帝埋其骨，
    犹使琢石志之存彷佛。又疑神禹碑，
    刊在衡山巅。碑高上与日月并。
    此犹其趺弃不取，神鬼守护逾千年。
    我欲诘其端，此事恍惚无迹，
    往往皆在太古前。斗中神人被发立，
    蜿蜒佐之从汝蛰。九阴司存当在此，
    今汝巢南失其职。又闻巢县事，
    颇似伊尹生空桑。母妪避水欲徙去，
    待汝两眼生赤光。遂令万室之邑化作鱼与鳖，
    汝乃遁走至此藏。上天震威汝寿使汝扶服死且僵。
    丑形质磔在石笋上，不可以鑽，
    不可以灼，不可以搘床。
    奈何犹复不自敛，荒崖断壑反以名字彰。
    因思支祁锁颈泗水中，帝以巨镇岌峨压其宫。
    名之以山不以峰，岂有形状与此同。
    吁嗟此山气象槃礴亦雄伟，奇峰罗列三十地瑾如威凤昂其喙，
    或如俊猫立且戏。石钟孤撑危欲坠，
    蜃楼直起见天外。大眺私麽不足记，
    神旗铁壁非一类。何用独取汝之名字，
    岂汝黠且庸。鼓妖衒怪百埯内，
    使汝生存跌宕安可制。我初信汝灵，
    今复如汝凶。江湖波涛汹涌不一濡汝足，
    云雾呼噏阴晴变态犹无穷。不知造物安用此，
    徒以动荡耳目夸儿童。何时巨灵引手掷汝八荒外，
    举头直见天穹窿。

韩元吉　过芙蓉对镜岭
    世事日千变，劳生忧患多。
    谁知度炎熟，正尔陟嵯峨。
    峰矗莲初绽，崖枯镜未磨。
    江东兹绝险，叹我两经过。

韩元吉　过庞佑甫
    半亩方园水到门，地偏人静恰如村。
    声名不用卿王衍，文字真能仆屈原。
    举世知君如我少，平生学道欲谁论。
    何时共结柴桑社，篱下烽来菊正繁。

韩元吉　过松江寄务观五首
    四海习凿齿，云间陆士龙。
    酒狂须一石，文好自三冬。
    风水客愁远，烟花春事浓。
    还将枕流耳，来听景阳钟。

韩元吉　过松江寄务观五首
    风流白如屋，垂虹烟霭间。
    清心太湖水，满眼洞庭山。
    放鹤迎人舞，飞鸥伴我閒。
    是中有佳句，诗思未容悭。

韩元吉　过松江寄务观五首
    一别未十日，举头杨柳黄。
    蜂来知酒美，梅度觉船香。
    岸帻春容好，翻书昼景长。
    无人共谈尘，自酌引壶觞。

韩元吉　过松江寄务观五首
    湖岸见亭馆，谁家长锁门。
    主人宁好事，渌水但名园。
    借我安茅屋，容君共酒樽。
    风波正奔走，独立望江村。

韩元吉　过松江寄务观五首
    并舍尽垂柳，出檐多好花。
    独寻江岸路，静爱野人家。
    水暖分鱼子，沙晴蹙荻芽。
    放歌吾亦醉，渔户即生涯。

韩元吉　过武夷
    不到仙山二十年，道人双鬓亦皤然。
    却看翠岭千寻石，又汎清溪九曲船。
    目极已高聊自喜，身轻欲上可无缘。
    只应猿鹤遥相认，笑我归耕未有田。

韩元吉　过赵仲缜
    山下清溪溪上亭，竹阴芳径眼增明。
    已知数日逢寒食，賸喜今朝作好晴。
    酒美故应容客醉，歌长不自觉诗成。
    春深准拟多行乐，却作花前送我行。

韩元吉　海门斜照
    云梦悬知八九吞，银山万叠涨天门。
    长江日落鱼龙舞，古寺烟深鸟雀喧。

韩元吉　寒食前三日携家至丁山
    春事已过半，豫怀风雨忧。
    苦无亲朋乐，自携儿女游。
    丁山峙城南，老稚载一舟。
    狭径登诘曲，轩窗居上头。
    遐观接去鸟，俯视临清流。
    溪花正烂漫，堤柳绿且柔。
    杳霭烟云间，前瞻帝王州。
    田野乱棋布，山川莽相缪。
    闰妻不能饮，取酒自劝酬。
    鲜妆谁家妇，造席为我讴。
    风光亦可醉，景物似见留。
    惜无百金资，买此林壑比。
    岁月实易得，里闾尚沈浮。
    归来暮钟响，蘯风动沧洲。

韩元吉　寒岩分韵得水字
    青山如幽人，不肯住城市。
    管从城市来，一见消吝鄙。
    平时与周旋，况复非俗士。
    我初见南山，秀色纷可喜。
    谓言官尘埃，洗涤端在此。
    经时未一至，引望若千里。
    昨朝得休暇，佳兴难自己。
    秋愿丽新晴，景物为清美。
    独游已不恶，更约二三子。
    初从涧壑危，稍入岩石倚。
    白云随杖藜，苍烟生屐齿。
    主翁亦好事，结茆修竹底。
    庭人百无有，屈曲但流水。
    客来了不问，花草自红紫。
    岂无一樽酒，欲饮还遽止。
    归鞍不可速，吾亦聊洗耳。

韩元吉　韩子师读书堂置酒见留
    酴醾插架未成阴，水满方塘数尺深。
