<!-- { "loadSidebar": true } -->
    青云计自此行始，明月惜从今夜分。
    拟仗短书裁不及，但传穷达报知闻。

贺铸　送周开祖出守鄱阳
    三尺京尘衮衮中，略无闲地贮清风。
    鲈鱼菰菜经年别，皂盖朱辬一日东。
    俗眼强分青白在，芳樽未觉圣贤空。
    鄱阳不乏江山助，高兴都庐属谢公。

贺铸　送周寿元翁西上
    露草蔓前庭，微虫思明月。
    宵分耿不寐，怀我友生别。
    舟师望箕宿，缀幔须明发。
    蠲首托归风，安知川路阔。
    夫君青云士，行奉紫宸谒。
    一鹗抉尘笼，骞轩应霜节。
    仰追鸾鹤驾，肯顾狐兔穴。
    越客寓荒城，卑栖慕鸠拙。
    衰迟积尪弊，未死人事缺。
    嬾制一缄书，寄声彼朝列。
    方今百废举，衮职补何阙。
    每自幸余龄，江湖傲华发。
    躬耕固难强，五斗代薇蕨。
    摩腹遡南薰，苍生解烦暍。

贺铸　送周元通昆仲官蜀
    周郎弟兄皆可人，外朗内润连城珍。
    樽酒逢迎记梁宋，联骖行迈度咸秦。
    宝鸡道上冰雪晚，金雁江边梅柳春。
    公暇乐游须念我，青衫白发倦京尘。

贺铸　送左禹赴江夏尉
    泛泛青翰舟，亭亭黄鹤楼。
    江山信清洒，人物想风流。
    美酒遣归思，新诗题旧游。
    有鱼知不食，端作置书邮。

贺铸　宿宝泉山慧日寺
    日入不遑息，驱车更之东。
    回蹊出蒙密，解袂迎长风。
    风从何许来，历历江南钟。
    顿辔阿兰若，虚庭月正中。
    流萤逗深竹，白鸟巢青松。
    华灯耿翠箔，瑶花擢春丛。
    绝境美清夜，恥非尘界逢。
    惜无一樽酒，幸与之子同。
    明发即南北，浮生两飞蓬。

贺铸　宿法惠寺
    驱马越飞涧，扬旌下回冈。
    歨见层浮图，高风振琅璫。
    重门壮且深，老柏森然行。
    佛子出延客，投鞭步长廊。
    中庭汲新泉，一饮生清凉。
    孤坐兴登览，危梯趋上方。
    萧萧荒竹林，檐外如环墙。
    樵牧断行径，龙蛇知所藏。
    山禽喜暄阳，啸侣何琅琅。
    子规特殷勤，使人怀故乡。
    引领落西北，暮色来苍茫。
    一官早见縻，微尚久未偿。
    明发复东去，斯游良不忘。

贺铸　宿黄叶岭田家
    聚落荒山里，畲田岁不登。
    牛衣障隙雪，鼠穴见邻灯。
    愁信鱼难瞑，寒凝酒亦冰。
    怅然歌白石，推枕待晨兴。

贺铸　宿芥塘佛祠
    青青黣麦欲抽芒，浩荡东风晚更狂。
    微径断桥寻古寺，短篱高树隔横塘。
    开门未扫杨花雨，待晓先烧柏子香。
    底许暂忘行役倦，故人题字满长廊。

贺铸　岁暮舟居卧病怀寄金陵和上人
    野泊岁云暮，念归期正赊。
    津童为过客，商舶是邻家。
    雪密鱼依羕，潮回蚌委沙。
    南州人健否，不寄早梅华。

贺铸　汤泉道中
    青石冈西下，灵泉产药苗。
    山英如有待，木客可相招。
    蝉带风移树，尘随马度桥。
    扬鞭吟旧句，归路不知遥。

贺铸　题芭蕉叶
    十亩荒池涨绿萍，南风不见芰荷生。
    隔窗赖有芭蕉叶，未负潇湘夜雨声。

贺铸　题宝泉官舍壁
    偶著强名字，非才但铸金。
    不妨称外监，况复住山阴。
    胜日聊披卷，清风故解衿。
    余生偷禄隐，何等是升沈。

贺铸　题承天寺竹轩
    征衫初解就僧床，惠我翛然一枕凉。
    赤日黄尘畏途里，此君风味可能忘。

贺铸　题城张氏放鹤亭
    曾见君家亭上碑，东望风月动闲思。
    昔无卜筑如相待，今遂登临是不期。
    万顷白云山缺处，一庭黄叶雨来时。
    许昌应负重泉恨，当日阳春枉赋诗。

贺铸　题崇胜寺无心庵
    老鹤依林表，孤云寓山间。
    结茅穷释子，著身如许闲。
    有心即尘纷，无心犹石顽。
    有无心并置，日暮客来还。

贺铸　题定山寺法远上人壁
    支郎风味喜相亲，乘兴来寻雪後春。
    夹径竹阴疑碍马，隔江山色似招人。
    岂无暇日容高卧，如有闲田愿卜邻。
    预约东城二三子，岁时相过莫辞频。

贺铸　题杜仲观南康遗编後
    高吟晚节动江关，自况孤云岂易攀。
    赋鹏一篇传日下，骑鲸半夜去人间。
    知音谁复称流水，招隐吾方拟小山。
    固有清风千古在，不应空伴月明闲。

贺铸　题甘露寺净名斋兼寄米元章
    日出天垠露，江横地轴分。
    驰年悲落木，羁思托孤云。
    重扫净名室，长招漫仕君。
    悠悠德璋辈，未办勒移文。

贺铸　题海陵开元寺栖云庵
    道人犹浮云，发彼王屋岑。
    朝见肤寸合，暮为四海霖。
    造物一戏耳，浮云本无心。
    永谢应龙召，深栖双树林。
    苍生热恼地，千载仰慈阴。
    皎月示弦晦，清风何古今。
    谁举甘露颂，轰然海潮音。
    支离病居士，和以无弦琴。

贺铸　题海陵寓舍二首之二
    池上雪初消，春鸦已占巢。
    自怜流寓迹，无地可诛茅。

贺铸　题海陵寓舍二首之一
    池上千条柳，依依解占春。
    自怜衰飒鬓，不与物争新。

贺铸　题海陵寓舍四首之二
    近湿篱根歌蟪蛄，向明屋角网蜘蛛。
    黄葵紫苋雨张王，花蚊白蚁风驱除。
    辗转犹憎夏夜久，支离何堪春病余。
    预愁还作旧年调，两眼京尘怀镜湖。

贺铸　题海陵寓舍四首之三
    倒障开窗面曲池，尘襟初喜豁然披。
    清风殊不去人远，明月端能与我期。
    鼓吹青蛙聊自喜，歌讴白鸟渐相欺。
    纷纷利害朝昏出，闭目忘言是住持。

贺铸　题海陵寓舍四首之四
    千里家园安在哉，羁栖犹喜占池台。
    酒非从事断年别，风是故人弥日来。
    黄鸟绵蛮紫椹熟，白鸥瀺灂绿萍开。
    颇知老子机心废，留得渠伊兴尽回。

贺铸　题海陵寓舍四首之一
    藜藿荒庭微迳通，支撑破屋古池东。
    暮凉百燕抵突雨，昼静一蝉饕餮风。
    隐几敢希南郭久，移文方诮北山空。
    森然槐柳相差地，它日低回忆个中。

贺铸　题汉阳寓舍老桑
    曾无沃若饱吴蚕，腹蠹聊供啄木馋。
    底事殷勤喭元绪，不应有意附炎炎。

贺铸　题汉阳招真亭
    大别山颠清沔尾，飞亭迢巃带云起。
    清狂使君初燕喜，拍手招呼黄鹤子。
    玄津炼出太阳酥，手葺胎发蒙头颅。
    每夸久落北酆籍，岂意齰恨归黄垆。
    越客登临兴何有，愁不能言病妨酒。
    残阳云梦窅然深，尚欲开襟吞八九。
    羽驾飘颻安在哉，使君余迹已尘埃。
    但见庾令楼横烟树杪，角声催月渡江来。

贺铸　题华阳公主碑阴
    王姬乘凤去，春色一朝空。
    昔怨绮罗月，今无松柏风。
    千年见白日，狐穴入幽宫。
    玉镜古尘满，落梅谁复容。
    峨峨当队碑，宝刻一何工。
    文擅色丝美，但书膏邑封。
    惜非丈夫烈，不得传无穷。
    好在故时物，清漳流自东。

贺铸　题画卷後六言二首之二鸣琴召鹤图
    结茅百尺荒台，杖藜一径莓苔。
    谢绝鸡群老鹤，不应端为琴来。

贺铸　题画卷後六言二首之一关路逢僧图
    蹇驴乌帽禅客，落日黄尘故关。
    已悔弃繻昔去，更逢挈履今还。

贺铸　题黄冈东坡潘氏亦颜斋
    东坡有田谁料理，黧面苍毛潘氏子。
    结茅题榜亦颜斋，农隙把书聊自喜。
    潘乎潘乎信是颜之徒，终日何所论难真如愚。
    世无孔父四科友，犹办箪食瓢饮陋巷环墙居。
    百亩之收粒可数，天南有待东坡主。
    更输什一补官仓，余勺几何供雀鼠。
    会须不改其乐媚而翁，力田水旱由天公。
    大胜心迹相违阮校尉，东西南北哭途穷。

贺铸　题惠崇画扇六言二首之二秋水芦雁
    塞南秋水陂塘，芦叶萧萧半黄。
    直北飞来鸿雁，端疑个是潇湘。

贺铸　题惠崇画扇六言二首之一梅花雪雀
    春雪霏霏晚梅，抱枝寒雀毰毸。
    陇下有人肠断，为衔芳信东来。

贺铸　题贾氏废园
    丞相园林半手栽，清樽曾为几人开。
    荒榛野蔓换桃李，憀愧春风如故来。

贺铸　题金陵长干寺塔
    霞构云扉不著关，甍檐开处见人间。
    断墙废井连东第，白塔青松对北山。
    昨夜桂娥奔月去，经秋芝盖御风还。
    玉虚真籍家声在，再熟金桃愿一攀。

贺铸　题兰陵王碑阴
    齐室生武贤，兰陵乃颇牧。
    析瓜飨虎士，餍饫比粱肉。
    金墉免胄战，破阵何神速。
    乐府有遗声，当歌凯旋曲。
    盘宗既不寿，霸祚宜尔促。
    十代六百年，人间换陵谷。
    荒途接幽垅，谁复禁樵牧。
    窆石半欹摧，钩锄断鳌足。
    苍苔蚀瑑刻，仰睇眩尘目。
    操翰无愧辞，千言不为辱。
    流湍啮马鬣，客土日危蹙。
    霪潦并年间，弥漫即川陆。
    昔多万两送，今无一抔筑。
    人生妄区别，共尽同草木。
    何待雍门弹，令君泪盈匊。

贺铸　题流香亭
    秋色朝来已十分，远山清瘦露云根。
    芙蕖昨夜惊风雨，叶叶流香有泪痕。

贺铸　题潘大临东轩
    陈公少荒诞，一室未遽扫。
    事功竟何成，老魅死不早。
    潘郎治寓舍，箒秃无遗蚤。
    庭砌莳兰萱，未霜除恶草。
    明窗羃轻素，朝日上杲杲。
    烟蔓擢薰炉，松腴浮墨沼。
    著书析鲁史，百传见脱藁。
    贼乱久逋诛，吾方力穷讨。
