<!-- { "loadSidebar": true } -->
    贤科废因公，此事亘千古。

韩元吉　遗直堂六首
    种木已如此，高贤有余思。
    赖公酷似舅，其谁羡牢之。

韩元吉　遗直堂六首
    郑虔骨已朽，孔父天不遗。
    他年从事贤，手板空倒持。

韩元吉　遗直堂六首
    栋梁乃不取，得地且深植。
    妖娆紫薇花，岁晚犹伴直。

韩元吉　以双莲戏韩子师
    雨洗风梳两斗新，凌波微步袜生尘。
    真成红玉娇相倚，不减昭阳第一人。

韩元吉　以双莲戏韩子师
    并舞连歌意态新，水晶宫里向无尘。
    一时风月谁能许，要是君家两玉人。

韩元吉　易安斋
    紫陌犹千里，禅房自一家。
    翠深穿小径，红湿动迷花。
    络石寒梢乱，欹岩碧干斜。
    春江夜来雨，如为洗烟霞。

韩元吉　尹少稷挽词二首
    蚤擅奇童誉，中蜚处士声。
    谈锋粲开阖，笔力妙纵横。
    主圣由言悟，官清以谏名。
    故交零落尽，老泪与河倾。

韩元吉　尹少稷挽词二首
    今作贤良策，中兴未一陈。
    文章如汉士，家世亦齐人。
    遇合嗟云晚，忠嘉慨莫伸。
    朔风吹墓草，毁誉付千春。

韩元吉　隐静山二首
    山锁松行一迳遥，峰回楼殿更岧巃。
    飞来双鹤知何处，只有泉声下碧霄。

韩元吉　隐静山二首
    海上蟠桃手自栽，红尘一堕隔蓬莱。
    风帆弱水无由到，乞我当年渡海杯。

韩元吉　永丰行
    丹阳湖中好风色，晴日波光漾南北。
    湖岸人家榆柳行，风飐低昂似迎客。
    系船并岸聊一呼，老农指是官田圩。
    长衫紫领数百辈，见我罗拜长嗟吁。
    政和回头五十载，官长筑圩宛然在。
    东西相望五百圩，有利由来得无害。
    官圩民圩奚所拘，此地无田但有湖。
    围湖作田事应尔，底用彻地还龟鱼。
    民圩不坚自招水，水潦何常镇如此。
    官圩六十里如城，削平为湖定何理。
    请看今来禾上场，七百顷地云堆黄。
    县官糴米三万斛，度僧给牒能商量。
    我闻此语汗生面，千闻岂如目一见。
    吾君神圣坐九重，轻易献言谁复辨。
    却忆吴中初夏时，畚锸去决湖田围。
    鸡惊上篱犬上屋，水至不得携妻儿。
    无田赴水均一死，善政养民那得尔。
    寄言父老且深耕，为汝驰书报天子。

韩元吉　咏晴
    愁眼东西万里晴，山云斜度水风清。
    客行岁晚忽春尽，看到枯林绿叶成。

韩元吉　用梁士衡韵还邓器先道中诗卷
    梦绕江南云水乡，麻姑坛下月如霜。
    风光景色一千里，都在君家古锦囊。

韩元吉　用前韵以小春茶饷子象
    仙花不用恼诗人，亦有灵芽特地春。
    数朵娇花真绰约，一瓯酽白更清新。
    眼明共识西都艳，齿冷应怀北苑珍。
    佳茗奇葩堪并赏，须公品第入陶钧。

韩元吉　游鹿田寺
    路转崔嵬第一峰，两仙迎我度空蒙。
    不知屨蹑青霄上，但觉身行绀雾中。
    陇麦正随高下绿，山花犹作浅深红。
    极知灵运真任守，蜡屐穿林兴未穷。

韩元吉　有童子市龟七以百金得而放之
    百金为换七玄衣，自启筠笼俯钓矶。
    白水真人聊并聘，清江使者遂同归。
    负图可但逢时出，曳尾宁须与世违。
    好去沧波莫回首，余不宁下柳依依。

韩元吉　又次韵子云春日绝句三首
    乱离谁意有新春，共醉春盘能几人。
    但道少场无匹马，便惊罗绮总争新。

韩元吉　又次韵子云春日绝句三首
    春来残雪自消檐，只有愁人鬓雪添。
    未省双韐谈豹略，且听红袖唱香奁。

韩元吉　又次韵子云春日绝句三首
    日月行天自汉家，十年京洛恨无涯。
    儿童不识乡园事，竞说江南春后花。

韩元吉　又溪山堂次韵四首
    堂前松竹挺千军，堂外青山万马群，
    横策时来按文阵，要须笔力起风云。

韩元吉　又溪山堂次韵四首
    潋潋溪光白鸟前，昏昏雨脚暮云边。
    一年风景君应记，五月来看竞渡船。

韩元吉　又溪山堂次韵四首
    九衢尘土鬓毛苍，只有溪山意味长。
    但得枫林供歡乃，犹胜斗博伊凉。

韩元吉　又溪山堂次韵四首
    梅子青青杏子红，绕城荷叶已掀风。
    莫嫌春尽无花柳，犹得清樽阿堵中。

韩元吉　与苏训直约游招隐寺
    十日春晴未放梅，篮舆端为看山来。
    路寻绝壑空流水，寺倚苍岩只废台。
    处士尚余三亩宅，野僧合买万松栽。
    故知佳兴难为败，上尽西峰眼界开。

韩元吉　与苏训直约游招隐寺
    鼙鼓初归塞上师，京江酒美胜年时。
    春来逆旅真无事，身到名山合有诗。
    石底於菟穷作穴，泉间科斗闹成池。
    荒寒景色君休问，后日应怀此客随。

韩元吉　雨后睡起有怀
    菊枝萱草乱度隅，旋卷疏帘臣看书。
    枕簟凉生秋雨后，轩窗睡足晚风初。
    官閒自爱门无辙，计拙犹惭食有鱼。
    莫遣功名心易老，只应湖海气难除。

韩元吉　雨中伯恭至湖上
    莫嫌鞭马踏春泥，茶鼎诗整偶共携。
    山色雨深看更好，湖光烟接望远迷。
    连天花絮飞将尽，夹道蒲荷长欲齐。
    官事得閒须洗眼，蓬壶只在帝城西。

韩元吉　雨中同邹德饭白云庵
    小雨不成雪，冻云犹没山。
    若无官事缚，聊傍野僧閒。
    浊酒问何阔，清游阻且艰。
    相看成冷淡，得句不空还。

韩元吉　雨中同邹德饭白云庵
    懒惰已成癖，幽寻湖上台。
    应知千里近，动作半年来。
    一径草仍碧，两山梅未开。
    犹怜冲雨湿，路入乱云堆。

韩元吉　雨中望灵山呈明远
    骑曹公事日纷纷，荀令香炉欲罢薰。
    冷雨定知还作雪，好山无奈只藏云。
    看花便沉名何用，劝酒谁能耳不闻。
    岁晚官仓尘满眼，只应清坐独输君。

韩元吉　元夔以诗留别用韵示之
    密竹疏松一水边，高舂自占曲肱眠。
    心如古井真无浪，迹似寒灰岂复然。
    舌在未应甘寂寞，地偏犹可小回旋。
    春风又绿澉塘草，清梦从今只惠连。

韩元吉　元夔以诗留别用韵示之
    渊明绕屋树扶疏，大似蓬蒿仲蔚居。
    老矣强营三径菊，閒来未厌五车书。
    诗成叹我同招隐，赋就须君敌子虚。
    努力青云家世事，他年簪笔侍严除。

韩元吉　元夕再用韵
    瑶山直上玉梯横，不用银花散火城。
    著柳共看飞絮动，打窗浑作乱蚊声。
    路寻鸾鹤天疑近，石壅鲸鲵观易京。
    便拟乘风跨沧海，更须新月趁潮生。

韩元吉　远游十首
    
    我行蓬莱巅，挽首见月窟。
    谁言沧海深，涉之不濡袜。
    頺波惊鱼龙。起舞相荡潏。
    众真为一笑，黄雾生终阙。
    独乘风中天，蹙踏波上月。

韩元吉　远游十首
    东隅有神人，被发两目丹。
    手擎扶桑枝，腾光射乾坤。
    朱鸟为前驱，火龙驾后轩。
    祝融不敢瞬，卫以千炎官。
    誓当扫霜霰，九宇常不寒。

韩元吉　远游十首
    雷出九地底，化为万鼓鼙。
    豕首柄石斧，剨然四海驰。
    夔{魁斗换虚}与罔象，辟除靡有遗。
    无私乃帝令，负雨多随之。
    苟能仆夷伯，何怨儿女为。

韩元吉　远游十首
    紫皇宴琼台，凤舞鸾且歌。
    翠鬟两仙发，倚歌奏云和。
    秀色炯双璧，晴云滟秋波。
    曲终顾我笑，奈此人间何。
    赠以白玉环，绸缪期匪他。

韩元吉　远游十首
    大钧转一气，急毂无停辕。
    是非与生死，胶扰于其间。
    朝昏互变灭，倏已千万年。
    岂知达道人，直作须臾观。
    天地本无物，置之奚足言。

韩元吉　远游十首
    海水赴大壑，雷奔堕空虚。
    火轮煽金刚，荡然为尾闾。
    一阖复一辟，乾坤犹户枢。
    万生保灵根，至神守虚无。
    尝以物所归，返观天地初。

韩元吉　远游十首
    昆仑九万里，磅礴天地根。
    其下有玄圃，兹惟众仙门。
    翩然两白鹤，道我前飞翻。
    问津牵牛星，濯足洪河源。
    九关幸方辟，乘之游紫垣。

韩元吉　远游十首
    巨轴载厚地，沈沈惟九幽。
    日月所不烛，鬼神或拘囚。
    负臣与支祁，亦为舜禹忧。
    靦彼世上儿，对面行奸偷。
    国章幸可脱，天刑此焉投。

韩元吉　远游十首
    生死一大梦，梦觉谁当分。
    梦中既不了，虽觉何足云。
    天光发吾宇，澹然无朝曛。
    至乐不外假，至贵斯无文。
    求仙与学佛，举世徒纷纷。

韩元吉　远游十首
    呼吸为阴阳，动静乃天地。
    犹然一身间，至理无弗备。
    苍龙驾白虎，昼夜分六气。
    坎离会精神，否泰本仁义。
    吾师不吾欺，持以御一世。

韩元吉　云洞
    挥策度绝壑，撑空见楼台。
    丹崖几千仞，中有佛寺开。
    老僧如远公，譯门走蒿莱。
    下马问所适，褰衣指崔嵬。
    飞阑倚石磴，旷荡无纤埃。
    坐久意颇惬，爽气生樽罍。
    仙棺是何人，蜕骨藏莓苔。
    举酒一酌之，妈然偿我怀。
    丹砂固未就，白鹤何时来。
    不如生前乐，长啸且衔杯。

韩元吉　栽梅
    人将妆额半凌晨，天与仙风自绝尘。
    岁晚相逢有如此，为君传取雪中真。

韩元吉　再用前韵戏传道
    空谷天寒翠袖遮，无人曾见玉钗斜。
    诗成落日千寻竹，歌就残阳万点鸦。
