<!-- { "loadSidebar": true } -->
    任疏慵，没礼数。
    赶则去，招则住。
    住似著衫，去如脱裦。
    禅徒苦口劝和光，捏聚虚空要泊路。

黄庭坚　云居佑禅师烧香颂
    一身入定千身出，云居不打这鼓笛。
    虎驮太华入高丽，波斯鼻孔撑白日。

黄庭坚　杂诗
    古风萧索不言归，贫贱交情富贵非。
    世祖本无天下量，子陵何慕钓鱼矶。

黄庭坚　杂诗
    迷情淡荡不知津，老却平生梦幻身。
    满眼纷华心寂寞，长安市上酒家人。

黄庭坚　杂诗
    迷时今日如前日，悟後今年似去年。
    随食随衣随事办，谁知佛印祖师禅。

黄庭坚　杂诗七首
    此身天地一蘧庐，世事消磨绿鬓疏。
    毕竟几人真得鹿，不知终日梦为鱼。

黄庭坚　杂诗七首
    营巢燕燕几时休，在处成家春复秋。
    岁岁自来还自去，主人无厌客无求。

黄庭坚　杂诗七首
    馆甥宫里叹才难，当日同朝听百官。
    光武早知尧舜事，只今那得子陵滩。

黄庭坚　杂诗七首
    少年不爱万金身，歌舞寻春愁送春。
    满眼纷华心寂寞，长安市上酒家人。

黄庭坚　杂诗七首
    薰炉茶鼎偶然同，晴日鸦啼柿叶风。
    万事尽还麴居士，百年常在大槐宫。

黄庭坚　杂诗七首
    古屋清寒雪未消，小窗晴日展芭蕉。
    酸甘荔子尝春酒，更碾新芽荐菊苗。

黄庭坚　杂诗七首
    碧窗凉簟唯便睡，露井无尘荫绿槐。
    梦入醉乡犹病渴，辘轳声到枕边来。

黄庭坚　杂诗四首
    扁舟江上未归身，明月清风作四邻。
    观化悟来俱是妄，渐疏人事与天亲。

黄庭坚　杂诗四首
    佛子身归乐国遥，至人神会碧天寥。
    劫灰沈尽还生妄，但向平沙看海潮。

黄庭坚　杂诗四首
    小德有为因有累，至神无用故无功。
    须知广大精微处，不在存亡得失中。

黄庭坚　杂诗四首
    黄帝炼丹求子母，神农尝药辨君臣。
    如何苦思形中事，忧患从来为有身。

黄庭坚　杂言赠罗茂衡
    嗟来茂衡，学道如登。
    欲与天地为友，欲与日月并行。
    万物峥嵘，本由心生。
    去子之取舍与爱僧，惟人自缚非天黥。
    堕子筋骨，堂堂法窟。
    九邱四溟，同一眼精。
    不改五官之用，而透声色；常为万物之宰，
    而无死生。念子坐幽室，
    炉香思青冥。是谓蛰虫欲作，
    吾惊之以雷霆。

黄庭坚　杂吟
    城中蛾眉女，珂佩响珊珊。
    鹦鹉花间弄，琵琶月下弹。
    长歌三日绕，短舞万人看。
    未必长如此，芙蓉不耐寒。

黄庭坚　再次孔四韵寄怀元翁兄弟并致问毅甫
    书帙蠹鱼乾，炉香眠鸭困。
    佳人来无期，诗句且排闷。
    遥知乌衣游，棋局具肴酝。
    争道嘲不恭，鏖兵劳得俊。
    颇寻文献盟，不落市井吝。
    四月明朱夏，南风解人愠。
    风前怀二陆，家法窥抗逊。
    身有三尺桐，爨下得余烬。
    端可张洞庭，寥阔世未信。
    为我谢孔君，举酒取快尽。
    世故安足存，青天飞鸟印。

黄庭坚　再次前韵
    春工调物似盐梅，一一根中生意回。
    风日安排催岁换，丹青次第与花开。

黄庭坚　再次前韵
    久狎渔樵作往还，晓风宫殿梦催班。
    邻娃似与春争道，酥滴花枝彩剪幡。

黄庭坚　再次前韵
    酒有全功笔有神，可将心付白头新。
    春盘一任人争席，莫道前衔是近臣。

黄庭坚　再次韵
    穷奇投有北，鸿鹄止丘隅。
    我已魑魅御，君方燕雀俱。
    道应无蒂芥，学要尽工夫。
    莫斩猿狙杙，明堂待栋桴。

黄庭坚　再次韵呈廖明略
    吾观三江五湖口，汤汤谁能议升斗。
    物诚有之士则然，晚得廖子喜往还。
    学如云梦吞八九，文如壮士开黄间。
    十年呻吟江湖上，青枫白鸥付心赏。
    未减北郭汉先生，五府交书不到城。
    相者举肥骥空老，山中无人桂自荣。
    君既不能如锺世美，匦函上书动天子。
    且向华阴郡下作参军，要令公怒令公喜。
    君不见晁家乐府可管弦，惜无倾城为一弹。
    从军补掾百僚底，九关虎豹何由攀。
    男儿身健事未定，且莫著书藏名山。

黄庭坚　再次韵呈明略并寄无咎
    夏云凉生土囊口，周鼎汤盘见科斗。
    清风古气满眼前，乃是户曹报章还。
    只今书生无此语，已在贞元元和间。
    一夫鄂鄂独无望，千夫唯唯皆论赏。
    野人泣血漫相明，和氏之璧无连城。
    参军拄笏看云气，此中安知枯与荣。
    我梦浮天波万里，扁舟去作鸱夷子。
    两士风流对酒樽，四无人声鸟语喜。
    梦回扰扰仍世间，心如伤弓怯虚弹。
    不堪市井逐乾没，且愿朋旧相追攀。
    寄声小掾笃行李，落日东面空云山。

黄庭坚　再次韵答吉老二首
    水宿风餐甚劳苦，勉旃吾子富春秋。
    我愧疲民欲归去，麦田春雨把锄头。
    
    【卷21】

黄庭坚　再次韵答吉老二首
    贤劳王事一归休，霜落园林失九秋。
    想得君家乌鹊喜，蛛丝萦绕玉搔头。

黄庭坚　再次韵奉答子由
    虿尾银钩写珠玉，剡藤蜀茧照松烟。
    似逢海若谈秋水，始觉醯鸡守瓮天。
    何日清扬能觌面，只今黄落又凋年。
    万钱买酒从公醉，一鉢行歌听我颠。

黄庭坚　再次韵和吉老
    今日仆姑晴自语，愁阴前日雪铺床。
    三冬一雨禾头湿，百斛几痕牛领疮。
    民欲与翁归作腊，公方无事可开场。
    相勤冻坐真成恶，愧我偷闲饱太仓。

黄庭坚　再次韵寄子由
    想见苏耽携手僲，青山桑柘冒寒烟。
    骐驎堕地思千里，虎豹憎人上九天。
    风雨极知鸡自晓，雪霜宁与菌争年。
    何时确论倾樽酒，医得儒生自圣颠。

黄庭坚　再次韵兼简履中南玉三首
    李侯诗律严且清，诸生赓载笔纵横。
    句中稍觉道战胜，胸次不使俗尘生。
    山绕楼台钟鼓晚，江触石矶踸杵鸣。
    锁江主人能致酒，愿渠久住莫终更。

黄庭坚　再次韵兼简履中南玉三首
    江津道人心源清，不系虚舟尽日横。
    道机禅观转万物，文采风流被诸生。
    与世浮沈惟酒可，随人忧乐以诗鸣。
    江头一醉岂易得，事如浮云多变更。

黄庭坚　再次韵兼简履中南玉三首
    锁江亭上一樽酒，山自白云江自横。
    李侯短褐有长处，不与俗物同条生。
    经术貂蝉续狗尾，文章瓦釜作雷鸣。
    古来寒士但守节，夜夜抱关听五更。

黄庭坚　再次韵四首
    隆儒殿阁对横经，咫尺清都雨露零。
    见说文星环北极，人间无路仰天庭。

黄庭坚　再次韵四首
    风櫺倒影日光寒，尧日当中露正乾。
    殿上给扶鸣汉履，螭头簪笔见秦冠。

黄庭坚　再次韵四首
    万国归心天不言，诸儒争席异临轩。
    圣功典学形歌颂，更觉曹刘不足吞。

黄庭坚　再次韵四首
    延和西路古槐阴，不隔朝宗夙夜心。
    公有胸中五色线，平生补衮用功深。

黄庭坚　再次韵戏赠道夫
    名教自乐地，思君相与娱。
    囊锥见末疾，椟玉待时沽。
    雨歇鸣鸠树，薰销睡鸭炉。
    不来应梦起，子学□啼歲。

黄庭坚　再答并简康国兄弟四首
    瞿昙不解祖师机，却许狸奴白牯知。
    道人只要贫到骨，沈却黄金卖笊离。

黄庭坚　再答并简康国兄弟四首
    妙舌寒山一居士，净居金粟几如来。
    玄关无键直须透，不得春风花不开。

黄庭坚　再答并简康国兄弟四首
    须弥椎打虚空鼓，撼得毗卢海月昏。
    四海无波安乐住，陈家松下小柴门。

黄庭坚　再答并简康国兄弟四首
    日中一饭蒙头睡，黄叶堆门莫扫除。
    夜半枕前师子吼，起来烧却野狐书。

黄庭坚　再答景叔
    女三为粲当献王，三珍同盘乃得尝。
    甘泉下浇藜苋肠，令我诗句挟风霜。
    小人食珍敢取足，都城一饭炊白玉。
    赐钱千万民犹饥，雪後排檐冻银竹。

黄庭坚　再答静翁并以筇竹一枝赠行四首
    南鸿北雁年年客，有个生涯主不知。
    撼动从来忧乐事，夜窗风叶响棠梨。

黄庭坚　再答静翁并以筇竹一枝赠行四首
    栽松道者身先老，放下锄头好再来。
    八万四千关捩子，与公一个锁匙开。

黄庭坚　再答静翁并以筇竹一枝赠行四首
    一筇九节添行李，用得人间处处尊。
    只要上山行饱饭，莫将风雪打人门。

黄庭坚　再答静翁并以筇竹一枝赠行四首
    万事实头方稳当，十分足陌莫跷除。
    困来展席日里睡，读尽空中鸟迹书。

黄庭坚　再答冕仲
    丘壑诗书虽数穷，田园芋栗颇时丰。
    小桃源口雨繁红，春溪蒲稗没凫翁。
    投身世网梦归去，摘山鼓声雷隐空。
    秋堂一笑共灯火，与公草大臭味同。
    安用茗浇垒块胸，他日过饭随家风，
    买鱼贯柳鸡著笼。更当力贫开酒椀，
    走谒邻翁称子本。

黄庭坚　再答明略二首
    挟策读书计糊口，故人南箕与北斗。
    江南江北万重山，千里寄书声不还。
    当时朱弦写心曲，果在高山深水间。
    沽桐满腹生蛛网，忍向时人觅清赏。
    廖侯文字得我惊，五岳纵横守严城。
    万夫之下不称屈，定知名满四海非真荣。
    富於春秋已如此，他日卜邻长儿子。
    一丘各自有林泉，扶将白头亲燕喜。
    秋风日暮衣裳单，深巷落叶已如弹。
    数来会面复能几，六龙去人不可攀。
