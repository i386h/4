<!-- { "loadSidebar": true } -->
    马卿才大常能赋，梅福官卑数上书。
    黼座垂精正求治，何时条对召公车。

林逋　送皎师归越
    林间久离索，忽忽望西陵。
    静户初闻扣，归舟又说登。
    野烟含树色，春浪叠沙稜。
    幸谢云门路，同寻苦未能。

林逋　送马程员外之任乌江
    空色青苍寒日明，迟迟携手出柴荆。
    长贫少得交游者，渐老不禁离索情。
    去路浦帆当晚落，到官江草已春生。
    州监县尹多才识，当念吾宗负大名。

林逋　送马程知江州德安
    酒酣无复耿离肠，一路之官尽水乡。
    公廨寒生对庐阜，客帆风定泊浔阳。
    波涵洲渚初收潦，露浥蒹葭未作霜。
    到日何人先刺谒，二林开士在琴堂。

林逋　送茂才冯彭年赴举
    相送不觉远，离亭寒日斜。
    川途分野色，僮御想京华。
    背水当公战，凌云属赋家。
    前春得意处，酣燕上林花。

林逋　送牛秀才之山阳省兄
    之子咏陟冈，别我岁时晏。
    后夜失群鹤，高天着行雁。
    楚山远近出，江树青红间。
    尊酒无足辞，离愁满行盼。

林逋　送然上人南还
    囊携琴谱与诗稿，寄卧船窗一榻深。
    莫向云中认江树，等閒惊起故园心。

林逋　送人游金山
    水烟霜树矗层峦，点破江心一簇寒。
    见说天多剩得月，为予间上上方看。

林逋　送人之苍梧
    侧身南望但依依，片席乘风去似飞。
    莫谓苍梧在天末，帝乡看逐白云归。

林逋　送僧还东嘉
    中林昨夜待微月，因想谢公池上楼。
    何意师言石门路，一瓶还自上归舟。

林逋　送僧机素还东嘉
    康乐遗踪地，言归已有期。
    江流富春阔，山沓括苍危。
    锡润飞晴霭，罗寒滤晓澌。
    东岩有幽石，应许折松枝。

林逋　送僧休复之京师
    金锡指归鸿，田衣猎晓风。
    春江片席远，松月一房空。
    新句别离后，旧山魂梦中。
    到京当袖刺，馆阁尽名公。

林逋　送僧游天台
    石梁天绝赤城深，影落苍冥几万寻。
    金策若回聊为说，慰予终老爱山心。

林逋　送僧之姑苏
    被请阊门寺，扁舟积水遥。
    几程冲腊雪，一饭泊村桥。
    岑色晴空映，檀烟远吹飘。
    公台悉余镇，讲罢即相招。

林逋　送僧之京师
    皇城十二衢，埃尘满香裓。
    何以待归期，山中桂花色。

林逋　送善中师归四明
    四明山水别多时，老病心閒事事违。
    梦想西湖古兰若，又和秋色送僧归。

林逋　送史殿丞之任封州
    炎方将命选朝伦，治行何尝下古人。
    拥旆肯辞临远都，登舻还喜奉慈亲。
    水连芳草湖南地，烟隔寒梅岭上春。
    若过中途值归雁，慰怀能与致音尘。

林逋　送史殿省典封州
    马援疏蛮色，铜标何可穷。
    人烟时亦有，海色自如空。
    髭发梅分白，旌旗瘴减红。
    惟应莳药罢，都在酒醪中。

林逋　送史宫赞兰溪解印归阙
    杜若萋萋天似水，一樯风信快吟怀。
    春坊冠盖还朝籍，宝婺豩山别悬殊斋。
    访旧约僧登北固，破程乘月宿清淮。
    东南出宰才居最，畴为言扬向玉阶。

林逋　送思齐上人之宣城
    林岭蔼春晖，程程入翠微。
    泉声落坐石，花气上行衣。
    诗正情怀澹，禅高论语稀。
    萧闲水西寺，驻锡莫忘归。

林逋　送遂良师游天台
    贝叶松枝想暂閒，半囊乘兴几时还。
    船窗月上沧州远，应有诗题忆旧山。

林逋　送王舍人罢两浙宪赴阙
    上阁还旌节，明廷觐冕旒。
    清溪倾绮席，蠹简压归舟。
    远俗今无讼，闲田亦有秋。
    公期论爵赏，当拜富民侯。

林逋　送文光师游天台
    天姥山深摇锡杖，野芳春翠共葳蕤。
    松门过水无重数，石壁看霞到尽时。
    闲避鸟啼应作观，忽闻人迹自留诗。
    秦中河朔尝游览，莫恨此方行脚迟。

林逋　送闻义师谒池阳郡守
    渺渺大江流，沿洄过几州。
    登舻忽此别，振锡未尝游。
    九子寻真界，千兵见假侯。
    松枝谈妙字，铃阁想迟留。

林逋　送吴秀才赴举
    一战词场定策勋，麻衣西笑仕纷纷。
    风神已负青云气，艺业兼携白地文。
    辇下春华期纵辔，野中林色惜离群。
    明年新榜看看见，第甲嘉名且认君。

林逋　送谢氏昆仲归闽中
    清邵才高云与机，林间文会忽相违。
    南中草木正黄落，但羡冥鸿两两飞。

林逋　送谢尉
    试吏才未申，食贫同古人。
    何以赠行色，一酌湖上春。

林逋　送易从师还金华
    吟卷田衣岁向残，孤舟夜泊大江寒。
    前岩百本长松色，及早回来带雪看。

林逋　送有交师辇下
    滤罗閒佩氎巾轻，秋籁随身指去程。
    辇下大僚多好事，退朝谁着道衣迎。

林逋　送昱师赴请姑苏
    同功阖闾人，衣囊覆氎巾。
    新烟赤岩暝，融雪太湖春。
    钟远移斋候，香迟上定身。
    当知举如意，宝地雨花频。

林逋　送越倅杨屯田赴阙
    越中分治罢，山水别来初。
    诗景多留石，船痕半载书。
    野程江树远，公宴郡楼虚。
    看塞严徐召，清风满直庐。

林逋　送赵时校书之任临川司理
    南国古来风物好，早时游览熟登临。
    青山满路人家远，丹橘隔江秋色深。
    官况暂应劳折狱，病怀终自重分襟。
    三年解罢当求试，多草新文慰我心。

林逋　送遵式师谒金陵王相国
    杯渡当过白鹭滩，石城春气尚微寒。
    公台谒罢如乘兴，试访南朝事迹看。

林逋　送遵式师谒金陵王相国
    高牙熊轼隐铃斋，棠树阴浓长绿苔。
    丞相望尊宝谒少，清言应喜道人来。

林逋　送遵式师谒金陵王相国
    天竺孱颜暂掩扉，讲香浮穗上行衣。
    白猿声里生公石，莫遣移文怨晚归。

林逋　宿洞霄宫
    秋山不可尽，秋思亦无根。
    碧涧流红叶，青林点白云。
    凉阴一鸟下，落日乱蝉分。
    此夜芭蕉雨，何人枕上闻。

林逋　宿姑苏净惠大师院
    常爱人间此会稀，话长终夕重开扉。
    孤山猿鸟西湖上，懒对寒灯咏式微。

林逋　台城寺水亭
    金井前朝事，林僧问不知。
    绍苔欺破阁，白鸟占閒池。
    清楚曾经晋，荒唐直到隋。
    南廊一声磬，斜照独凝思。

林逋　桃花
    柳坠梅飘半月初，小园孤榭更庭除。
    任应雨杏情无别，最与烟篁分不疏。
    比并合饶皮博士，形相偏属薛尚书。
    薄红深茜尖尖叶，亦有愁肠未负渠。

林逋　途中回寄闾丘秀才
    极目半秋色，此情聊惨悽。
    行人古道上，落日破村西。
    剑饮无高会，驴游困解携。
    祇因风与月，吾子有新题。

林逋　晚春寄示茂才冯彭年
    头上酒巾为长物，据梧微咏意无涯。
    人生行乐知能几，但见春风满路花。

林逋　闻灵皎师自信州归越以诗招之
    天师苍翠横金锡，地藏清凉掩竹扉。
    千里白云随野步，一湖明月上秋衣。
    诗寻静语应无极，琴弄寒声转入微。
    我亦孤山有泉石，肯来松下共忘机。

林逋　闻叶初秀才东归
    高鸿多北向，极目雨余天。
    春满吴山树，人登汴水船。
    吟生千里月，醉尽一囊钱。
    肯便怀乡邑，时清复少年。

林逋　闻越僧灵皎游天竺山因而有寄
    天竺秋重入，招提隔翠林。
    几回闻桂子，无复隔山阴。
    峰晓云衣破，溪寒石色深。
    扪萝诸胜概，孤病负同寻。

林逋　无为军
    掩映军城隔水乡，人烟景物共苍苍。
    酒家楼阁摇风旆，茶客舟船簇雨樯。
    残笛远砧闻野墅，老苔寒桧看僧房。
    狎鸥更有江湖兴，珍重江头白一行。

林逋　西村晚泊
    弭棹危桥外，霜村乍夕阴。
    田园向野水，樵采语空林。
    白鸟归飞远，青山重复深。
    那堪迟新月，谁复赏微吟。

林逋　西湖
    混元神巧本无形，匠出西湖作画屏。
    春水净于僧眼碧，晚山浓似佛头青。
    栾栌粉堵摇鱼影，兰杜烟丛阁鹭翎。
    往往鸣榔与横笛，细风斜雨不堪听。

林逋　西湖春日
    争得才如杜牧之，试来湖上辄题诗。
    春烟寺院敲斋鼓，夕照楼台卓酒旗。
    浓吐杂芳薰巘崿，湿飞双翠破涟漪。
    人间幸有蓑兼笠，且上渔舟作钓师。

林逋　西湖泛舟入灵隐寺
    水天相映淡浟溶，隔水青山无数重。
    白鸟背人秋自远，苍烟和树晚来浓。
    桐庐道次七里濑，彭蠡湖间五老峰。
    辍棹迟回比未得，上方精舍动疏钟。

林逋　西湖孤山寺后舟中写望
    天竺横分景色宽，孤山背后泊船看。
    林藏野路秋偏静，水映渔家晚自寒。
    拂拂烟云初淡荡，萧萧芦苇半衰残。
    舂锄数点谁惊起，书破晴云粉字乾。

林逋　西湖与性上人话别
    秋山与湖水，远近如相送。
    后府宿扁舟，知师有归梦。

林逋　西湖舟中值雪
    浩荡弥空阔，霏霏接水濆。
    舟移忽自却，山近未全分。
    冻轸间清泛，温鑪接薄薰。
    悠然咏招隐，何许叹离群。

林逋　西梁山下泊船怀别润州杲上人
    画图行李是随缘，立别江头两霁天。
    铁瓮独归三月寺，铜瓶轻挂两潮船。
    吟焚篆籀香初竭，老拥云霞衲已穿。
    昨夜西梁山下月，为师怀想几凄然。

林逋　西岩夏日
    蕙帐萧闲掩弊庐，子真岩石坐来初。
