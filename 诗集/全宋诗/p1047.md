<!-- { "loadSidebar": true } -->
    锦江春色熏人醉，也到壶中小隐天。

黄庭坚　次韵答马中玉三首
    卷沙成浪北风颠，衔尾千艘不敢前。
    匝岸水居皆有酒，行人得意买江天。

黄庭坚　次韵答马中玉三首
    仁气已蒸全楚尽，同云欲合暮江前。
    争春梅柳无三月，对雪樽罍属二天。

黄庭坚　次韵答蒲元礼病起
    暖律温风何处饶，莫言先上绿杨条。
    梢头红糁杏花发，瓮面浮蛆酒齐销。
    吏事困人如缚虎，君诗入手似闻韶。
    直须扶病营春事，老味难将少壮调。

黄庭坚　次韵答秦少章乞酒
    朝事鞍马早，吏曹文墨拘。
    初无尺寸补，但于朋友疏。
    岂如箪瓢子，卧起一床书。
    炙背道尧舜，雪屋相与娱。
    步出城东门，野鸟吟废墟。
    颇知富贵事，势穷心亦舒。
    诗来献穷状，水饼嚼冰蔬。
    斗酒得醉否，枵腹如瓠壶。
    亦可召西舍，侯嬴非博徒。

黄庭坚　次韵答任仲微
    邂逅相逢讲世盟，诸任尊行各才名。
    交情吾子如棠棣，酒椀今秋对菊英。
    高论生风摇尘尾，新诗掷地作金声。
    文章学问嗟予晚，深信前贤畏後生。

黄庭坚　次韵答任仲微
    伯氏文章足起家，雁行唯我乏芳华。
    不堪黄绶腰铜印，只合清江把钓车。
    缩项鱼肥炊稻饭，扶头酒熟卧芦花。
    吴儿何敢当伦比，或有离骚似景差。

黄庭坚　次韵答少章闻雁听鸡二首
    平生绝少分甘处，身要从师万事忘。
    霜雁叫群倾半枕，梦回兄弟彩衣行。

黄庭坚　次韵答少章闻雁听鸡二首
    朝士闻鸡常半途，朱门拥被不关渠。
    秦郎五起听三唱，残烛贪传未见书。

黄庭坚　次韵答邵之才
    文章真向古人疏，聊有孤怀与世殊。
    陋质不堪华衮赠，可能薏苡似明珠。

黄庭坚　次韵答叔原会寂照房呈稚川
    客愁非一种，历乱如蜜房。
    食甘念慈母，衣绽怀孟光。
    我家犹北门，王子渺湖湘。
    寄书无雁来，衰草漫寒塘。
    故人哀王孙，交味耐久长。
    置酒相暖热，惬于冬饮汤。
    吾侪痴绝处，不减顾长康。
    得闲枯木坐，冷日下牛羊。
    坐有稻田衲，颇薰知见香。
    胜谈初亹亹，修绠汲银床。
    声名九鼎重，冠盖万夫望。
    老禅不挂眼，看蜗书屋梁。
    韵与境俱胜，意将言两忘。
    出门事衮衮，斗柄莫昂昂。
    月色丽双阙，雪云浮建章。
    苦寒无处避，惟欲酒中藏。

黄庭坚　次韵答王四
    病懒百事废，不惟书问疏。
    新诗苦招唤，是日锁直庐。
    潢污深一尺，大道覆行车。
    晴夜遥相似，秋堂对望舒。

黄庭坚　次韵答王韵中
    有身犹缚律，无梦到行云。
    俗里光尘合，胸中泾渭分。
    我搴江南秀，一见空马群。
    夸士慕锺鼎，寒儒守典坟。
    吾欲超万古，乃如负山蚊。
    能来商略此，趺坐对炉芬。

黄庭坚　次韵答邢惇夫
    为山不能山，过在一篑止。
    渥洼骐驎儿，堕地志千里。
    岷毀　初滥觞，入楚乃无底。
    将升圣人堂，道固有廉陛。
    邢子好少年，如世有源水。
    方求无津涯，不作蛙井喜。
    儿中兀老苍，趣造璀　奇异。
    过阅王公门，袖中有漫刺。
    别来阻河山，望远每障袂。
    斯文向千载，有志常寡遂。
    後生文楚楚，照影若孔翠。
    不应太玄草，睎价咸阳市。
    雨作枕箪秋，官闲省中睡。
    梦不到汉东，茗椀乃为祟。
    闻君肺渴减，颇复佳食寐。
    读书得新功，来雁寄一字。

黄庭坚　次韵答薛乐道
    薛侯笔如椽，峥嵘来索敌。
    出门决一战，莫见旗鼓迹。
    令严初不动，帐下闻吹笛。
    乍奔水上军，拔帜入赵壁。
    长驱剧崩摧，百万俱辟易。
    子於风雅闲，信矣强有力。
    天材如升斗，吾恨付与窄。
    揽物能微吟，假借少储积。
    山城坐井底，闻见更苦僻。
    子非知音耶，何不指瑕谪。

黄庭坚　次韵答杨子闻见赠
    金盘厌饫五侯鲭，玉壶浇泼郎官清。
    长安市上醉不起，左右明妆夺目精。
    结交贤豪多杜陵，桃李成蹊卧落英。
    黄缓今为白下令，苍颜只使故人惊。
    督邮小吏皆趋版，阳春白雪分吞声。
    杨君青云贵公子，叹嗟簿领困书生。
    赠我新诗甚高妙，泪斑枯笛月边横。
    文章不直一杯水，老矣忍与时人争。
    江城歌舞聊得醉，但愿数有美酒倾。
    莫要朱金缠缚我，陆沈世上贵无名。

黄庭坚　次韵答尧民
    君闻苏公诗，疾读思过半。
    譬如闻韶耳，三月忘味叹。
    我诗岂其朋，组丽等俳玩。
    不闻南风弦，同调广陵散。
    鹤鸣九天上，肯作家鸡伴。
    晁子但爱我，品藻私月旦。
    官闲乐相从，梨栗供杯案。
    门静鸟雀嬉，花深蜂蝶乱。
    忽蒙加礼貌，斋戒事搢盥。
    问大心更小，意督词反缓。
    君材于用多，舞选弓矢贯。
    聪明回自照，胜己果非懦。
    我如相绘事，素质施朽炭。
    古来得道人，非独大庭馆。
    晁子已不疑，冬寒春自暖。
    系表知药言，择友得荀粲。

黄庭坚　次韵答张沙河
    张侯堂堂身八尺，老大无机如汉阴。
    猛摩虎牙取吞噬，自叹日月不照临。
    策名日已污轩冕，逃去未必焚山林。
    我评君才甚高妙，孤竹截管空桑琴。
    四十未曾成老翁，紫髯垂颐郁森森。
    眉宇之间见风雅，蓝田烟雾生球琳。
    胸中垒块正须酒，东海可揽北斗斟。
    古人已悲铜雀上，不闻向时清吹音。
    百年毁誉付谁定，取醉自可结舌瘖。
    使公系腰印如斗，驷马高盖驱駸駸。
    亲朋改观婢仆敬，成都男子宁异今。
    又言屋底甚悬磬，儿婚女嫁取千金。
    古来圣贤多不饱，谁能独无父母心。
    众雏堕地各有命，强为百草忧春霖。
    艾封人子暗目睫，与王同床悔沾襟。
    陇鸟入笼左右啄，终日思归碧山岑。
    一生能几开口笑，何忍更遣百虑侵。
    忽投雄篇写逸兴，仰占乾文动奎参。
    自陈使酒尝骂坐，惜予不与朋盍簪。
    君材蜀锦三千丈，要在刀尺成衣衾。
    南朝例有风流弝，楚地俗多词赋淫。
    屈原离骚岂不好，只今漂骨沧江浔。
    正令夷甫开三窟，猎以我道皆成禽。
    温恭忠厚神所劳，于鱼得计岂厌深。
    丈夫身在要勉力，岂有吾子终陆沈。
    鄙人相士盖多矣，勿作蔡泽笑噤吟。

黄庭坚　次韵答张文潜惠寄
    短褐不磷缁，文章近楚辞。
    未识想风采，别去令人思。
    斯文已战胜，凯歌偃旍旗。
    君行鱼上冰，忽复燕哺儿。
    学省得佳士，催来费符移。
    方观追金玉，如许遽言归。
    南山有君子，握兰怀令姿。
    但应洁斋俟，勿咏无生诗。

黄庭坚　次韵答宗汝为初夏见寄
    宫蛙无时休，不知忧复乐。
    夕晖半规黄，冉冉纳暮壑。
    鸟栖松陨花，风下竹解箨。
    南箕与北斗，磊磊贯缨络。
    怀我邻邦友，贤义本不薄。
    箕斗常相望，江含雾冥漠。
    忽烹双鲤鱼，中有初夏作。
    诗词清照眼，明月丽珠箔。
    闲出句崛奇，芙蕖依绿蒻。
    雄辨简色空，韩卢逐东郭。
    终篇谈不二，自脱世缠缚。
    此道久陆沉，喜公勤博约。
    盈笼惠石芝，乌皮剥猿玴。
    野人烹嘉蔬，回首葵苋恶。
    劝盐珠未工，追呼联纆索。
    闻君欲课最，岂有不龟药。
    我民六万户，过半客栖泊。
    棘端可沐猴，且愿观其削。
    官符昼夜下，朝播责暮获。
    射利者谁其，登陇弯繁弱。
    昨闻数邦贡，曲礼赋三错。
    恭惟廊庙上，献纳及新瘼。
    绣衣城南来，免冠谢公怍。
    归乘下泽车，绝意麒麟阁。
    田园蒙帝力，仰以万寿酢。
    公材横太阿，越砥敛霜锷。
    智囊无遗漏，胆量包空廓。
    行当治状闻，雄飞上碧落。
    我材甚不长，有地愧盘祌。
    平陆非距心，滕薛困公绰。
    看人取卿相，妄意亦馋嚼。
    终不作湘累，憔悴吟杜若。
    一心思倾写，何时叩扃钥。

黄庭坚　次韵道辅旅怀见寄
    岁华其将晚，霜叶不可风。
    生理鱼乞水，归心鸟飞空。
    风尘化衣黑，旅宿梦裙红。
    人言家无壁，自倚笔有锋。
    转蓬且半岁，交臂各衰翁。
    扁舟去日远，明月与君同。
    露曦百年驶，麟获万事穷。
    装怀酒澹淡，塞意雾空蒙。
    诸公尚无恙，不见陈元龙。

黄庭坚　次韵道辅双岭见寄三叠
    明如九井璜，美如三危露。
    贞观魏公孙，今来功名误，
    儿时汉南柳，摇落伤岁暮。
    时不与我谋，羲和促天步。

黄庭坚　次韵道辅双岭见寄三叠
    生涯鱼吹沫，文彩豹藏雾。
    人言壶公老，渠但未得趣。
    饮酒人壶中，茫然失巾屦。
    时不与我谋，今君向何处。

黄庭坚　次韵道辅双岭见寄三叠
    莲塘倒箭靫，桂影凉霜兔。
    平生知音地，地下无尺素。
    十夜九作梦，虏乘惊沙度。
    时不与我谋，征西枕戈去。

黄庭坚　次韵德孺感兴二首
    于此吾忘我，从谁尺直寻。
    事来千万种，人有两三心。
    自守藩篱小，犹能井臼任。
