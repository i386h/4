<!-- { "loadSidebar": true } -->
    猿攀影未回，鹤望情还失。
    教他王老师，皏钝无处觅。

释重顯　思归引
    时雨洒如膏，万卉皆滋益。
    枯根甘自休，也似春无力。
    耕夫晓尚眠，蚕妇夜多息。
    從兹家业荒，共落风尘迹。

释重顯　送白云宣长老
    鄞江秋晚忽成春，况有台星作主人。
    去去高携古刀尺，二千年运续芳尘。

释重顯　送百丈专使
    大雄孤顶曾遐举，遍索诸方谁敢拒。
    乳窦峰前捋虎须，再得完全又归去。

释重顯　送宝相长老
    奥域灵区存物外，独标台岭为绝概。
    掩胜潜奇列作屏，堆青写碧深如黛。
    彤霞暖影生岩壁，香桂茂阴笼藓石。
    赤松子也浪虚闲，白道猷兮太轻掷。
    曹溪有叟归其中，风從虎兮云從龙。
    乘兴正值二三月，坐断还依千万峰。
    花飞飞，日迟迟，清飚拂拂吹无时。
    玲珑八面自回合，峭峻一方谁敢窥。
    窥来须得干坤眼，照古腾今谓非间。
    若能此去副全提，开发人天有何限。

释重顯　送宝月禅者之天台
    春风吹断海山云，别夜寥寥绝四邻。
    月在石桥更无月，不知谁是月边人。

释重顯　送别陈秘丞古意
    悠悠层山云，断兮仍复续。
    离离双岸草，变兮且兼绿。
    如何苦雪霜，后凋蠹松竹。
    松竹有节操，雪霜无伎俩。
    敢折岁寒枝，赠君作嘉赏。
    行行天地间，清风在谁掌。

释重顯　送澄禅者
    春色依依，袭尔原草。
    春风浩浩，拂我窗牖。
    念此分飞，赠无琼玖。
    片片乱飘岩上梅，条条纵舞溪边柳。
    澄禅澄禅听斯言，古也今也行路难。
    知之者石火星流未急，不知者龙骥步骤曾宽。
    看看，孰云平地起波澜。

释重顯　送崇己阛梨归天台
    石桥云瀑冷相侵，藓径萝龛入更深。
    却羡搘筇远归去，半千尊者是知音。

释重顯　送纯禅者
    莎萝雨滴苍苔痕，前峰后峰啼断猿。
    携筇别我下层翠，何处静敲仁者门。

释重顯　送從吉禅者
    君不见行路难，亦容易，
    握草为金不为贵。难曾平地涌波澜，
    易复到处列祥瑞。堪笑堪悲能几几，
    天上人间立高轨。兄弟十字越参星，
    一义同心淡秋水。因忆韶阳古风骨，
    石火雷光迟出没。隔身之句是程途，
    扣门之问非窠窟。殷勤报君记取，
    方外周游看爪距。虎狼丛不遇知音，
    剔起眉毛便归去。

释重顯　送道成禅者
    曹溪流，非止水。
    一点忽来，千波自起。
    直须钓鳌钓鲸，莫问得皮得髓。
    君不见石头有言兮，圣不慕他，
    灵不在己。成禅成禅，
    谁家之子。

释重顯　送德隆山主
    霜叶凋残，岩风凛寒。
    彼之禅老，忽下崇峦。
    衲有云兮曾卷未卷，琴无弦兮解弹不弹。
    迢迢既行，宜听斯语。
    明暗路岐，生死洲渚。
    而今而后知不知，颓纲委地凭谁举。

释重顯　送德珉山主
    溪山春色映云袍，爱住隍城意转高。
    翻笑忘机自安者，不能垂手入尘劳。

释重顯　送鼎禅者
    落落禅家流，携筇卷云毳。
    别我振辞锋，夜堂消祖偈。
    霜天飞一鹗，目对弹其滞。
    春岸立千峰，指也乎其势。
    行行复行行，清飚起兰蕙。

释重顯　送法海长老
    常爱裴相国，式芳尘，
    断际高风慕要伦。拟欲事师为弟子，
    不知将法付何人。常爱李相国，
    垂列星，药峤深源宅性灵。
    我来问道无馀说，云在清霄水在瓶。
    缅想当时二台辅，出镇藩维访诸祖。
    寥寥浮幻轻百年，落落宏规照千古。
    今闻仙都贤太守，入致褰帷声浩浩。
    英佐一一分化条，文经武纬亦难讨。
    远远牋函飞乳峰，选开士兮恢吾宗。
    觌夜光非震沧海，聆正音岂玩焦桐。
    徒夸麟龙，自西自东。
    应排罔象得象，必须觉雄让雄。
    今既塞请，还也奇别。
    茫茫普热，纷纷下雪。
    倒流四河，载发枯枿。
    卷舒立方外干坤，纵横挂域中日月。
    黄头碧眼知未知，去去凭谁继清绝。

释重顯　送广华严归鹫峰
    海山孤僻非蓬岛，雾冷云深松桂老。
    有客凝冬何太高，巨野宵征苦相讨。
    岩房杳杳凌寒空，冰霜落落分谭丛。
    谁云百城沉古月，自笑八面生清风。
    俄然别我还归去，惠理之徒望回驭。
    重重无尽楼阁门，到必为时略轻据。

释重顯　送广教专使
    峨峨石头，使乎让祖。
    己之匪存，圣之奚慕。
    或妄以山，或索云斧。
    音耗不通兮清源派分，吾斯语兮讵可论古。

释重顯　送化主
    春色依依笼远树，卷衲搘藤{左足右舜}轻屦。
    尘世茫茫无限人，不知谁问曹溪路。

释重顯　送怀秀禅者
    麻衣草座思灵彻，一食安闲更无别，
    倏忽迁流数百年，杳杳谁来继其绝。
    吾兮亦是疏慵辈，冷淡身心存慷恺。
    偶续灵峰照夜灯，遽泛铁船下沧海。
    深嗟知困不知休，奔驰骇浪空淹留。
    纵得长鳌拟何待，堪白头时好白头。
    因观坏衲秀禅客，清苦如冰复如蘺。
    别我携筇步大方，为叶为花恣披拆。
    伏枕寥寥情意阑，率寫狂歌赠行色。

释重顯　送惠俦禅者
    少林风规，何太萧酒。
    笼古罩今，睥真睨假。
    谁云发机射虎，自笑品类观马。
    剑客茫茫不要呈，甑人往往须擒下。
    俦禅俦禅，峥嵘象驾。

释重顯　送惠文禅者
    正法眼，绝尘沙。
    二三四七，水月空花。
    千灯续焰曾间，五叶分披未葩。
    君不见卷席百丈，掩耳丹霞。
    龙行虎步争孤立，尽同云雨去无涯。
    文禅文禅，腾焕吾家。

释重顯　送继宝禅者
    宝非宝，日杲杲。
    上上机，无处讨。
    赤水求来何太狂，荆山觅得苦相恼。
    不恼不狂排夜光，险恶道中为津梁。

释重顯　送简能禅者归仙都
    荷策下丹嶂，纷纷雪正飞。
    浮生谁未到，旧国自重归。
    云背猿声断，天遥鹗影微。
    莲城古风月，又得振清机。

释重顯　送久禅德归兰亭
    右军墨池月，照我复照谁。
    千里忽相到，中峰多病师。

释重顯　送觉海大师
    秋云岩叶两悠悠，半逐风驰半水流。
    凭问禅家有何意，不知方外若为酬。

释重顯　送侃禅者之丹丘
    石桥多古迹，路巑少人过。
    如同白日闲，冷拂青苔坐。
    寒老若相逢，为吾略嘲破。

释重顯　送郎侍郎致政归钱塘
    帆挂西风别海城，二疏千古道相应。
    谁夸富贵沽时誉，自笑经纶作技能。
    残叶赋题红片片，远山供望碧层层。
    武林到日符嘉遁，高访岩扃祇许僧。

释重顯　送陇西秀才入京
    国器难藏孰可知，携来书剑莫迟迟。
    明年桂籍登文阵，夺取龙头更是谁。

释重顯　送麻居士
    纱帽山仪白荣袍，远披孤顶近吾曹。
    携来七尺霜前竹，劃断天云不放高。

释重顯　送偶能禅者
    湖绕严城列象宽，万家台榭水光寒。
    片帆隐隐生遥极，谁问曹溪意转难。

释重顯　送钱太博应贤良选
    贤才当召试，彪炳对吾君。
    千古不遗恨，八元应主文。
    岸花明列旆，天籁拂微云。
    后夜观垂象，中台位已分。

释重顯　送亲禅者
    万木带秋声，古今念睽别。
    我有赠行意，临行为君说。
    重岩休滞云，远水且观月。
    生生知不知，天风助清彻。

释重顯　送清禅者
    瘦藤春云深，天涯去无侣。
    时笑野泉声，似共流莺语。
    落落风规今古情，相逢会有知音举。

释重顯　送清杲禅者
    春雨濛濛，春风拂拂。
    动兮静兮，匪待时出。
    云霞闲澹作性，金铁冷落为骨。
    知我者谓我高蹈世表，不知我者谓我下视尘窟。
    道恣随方，情融羁锁。
    紫栗一寻，青山万朵。
    行行思古人之言，无可不可，
    南北东西但唯我。

释重顯　送清素禅者之金华
    古策风高瓶浪阔，春云片段分清绝。
    金盆后夜孤顶寒，去去谁同落残月。

释重顯　送清演禅者
    我年老大，心力衰微。
    赠别无语，冥同振飞。
    因思古之送人有言，吾不知其殊途同归。
    独爱新丰，曲腾清辉。
    寸草不生千万里，出门春色共依依。

释重顯　送庆颜禅者
    岩桂风清香露滴，定起高秋映虚碧。
    断云不是归帝乡，飞落人间有谁识。

释重顯　送如香大师
    栴檀叶落雨初歇，天外风清亦何别。
    后夜莲城溪月寒，孤光谁共倚寥泬。

释重顯　送僧
    澄江依棹碧光流，风冷蒹葭雨乍收。
    别夜新吟许谁约，白苹汀上月陵秋。

释重顯　送僧
    松风清未休，水月淡相对。
    去来非等闲，必许孤云会。

释重顯　送僧
    千峰雨雪时，别我情何极。
    不知天地间，更有谁相识。

释重顯　送僧
    吴山碧，楚江碧，
    吴楚悠悠兴何极。一寻寒木自为邻，
    三事秋云更谁识。干坤不是无知己，
    玉石休云辨真伪。待时沽誉漫沦生，
    晦迹韬光亦何意。春风急，
    春风急，八骏奔驰追不及。
    南北东西把定时，为君直上孤峰立。

释重顯　送僧
    古路枝分列洲渚，纲兮领兮苦为举。
    病眼方开忽送人，落花惊断山禽语。
    亲禅客，亲禅客，
