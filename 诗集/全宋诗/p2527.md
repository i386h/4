<!-- { "loadSidebar": true } -->
    青黄虽未接，红紫自交辉。
    酒在何忧死，诗成可疗饥。
    典书犹可醉，何必有金挥。

舒岳祥　春日山居好十首
    春日山居好，柴门爱客过。
    连朝恣泥饮，随意有山歌。
    句小从人学，才衰觉气和。
    情怀依分足，好景不须多。

舒岳祥　春日山居好十首
    春日山居好，寻花急占先。
    骑驴投酒市，领鹤上渔船。
    薄暖还挥扇，轻寒未替绵。
    清和时候正，丽日牡丹天。

舒岳祥　春日山居好十首
    春日山居好，春园赏海棠。
    风流思妙丽，老大尚清狂。
    暂拭伤时泪，还逢绝世妆。
    倾银并注瓦，彼此一时芳。

舒岳祥　春日山居好十首
    春日山居好，光风草上浮。
    溟蒙晨霭散，澹荡夕阳收。
    发轫梅花报，攀辕芍药留。
    春来亦何好，惟有白添头。

舒岳祥　春日新浴
    白发美青阳，新年试新浴。
    小窗洁而明，板阁密以燠。
    帘垂风绝蹊，汤暖云升屋。
    探手酌温凉，微微浇背腹。
    上盆頮吾面，下盆濯吾足。
    初如马释韟，渐觉蝉蜕壳。
    周浃更融怡，味如书熟读。
    澡身当去尘，洗心当脱俗。
    湛然清净源，不遣生恶浊。
    振衣聊出门，篝烟度修竹。

舒岳祥　春日与正仲坐山斋余隐几就睡既觉而正仲端坐诵书未已此意似更胜渊
    坐睡吾知味，观书客更嘉。
    柴门桑旧曲，石迳笋新斜。
    花饮蜂归国，巢成燕着家。
    此中真有意，高柳两三鸦。

舒岳祥　春深赠山甫
    石枕空蝴蝶，山窗足杜鹃。
    春深方沃若，人意自翛然。
    衰老难为别，留连未肯眠。
    灯花知我意，今夜大如钱。

舒岳祥　春叹
    春色三分二，人生七十稀。
    蝶魂归蚁冢，花瓣泊鱼衣。

舒岳祥　春晚还致庵
    乱后还山喜复哀，旧书妄人等秦灰。
    翛然山径花吹尽，蚕豆青梅存一杯。

舒岳祥　春晚寄二林
    谷雨秧芽动，楝风花信来。
    蟹奔沙上火，笋长地中雷。
    燕子巢重定，主人门早开。
    二林诗敌手，先著一篇催。

舒岳祥　春晚闻霰宛思凄然两日不见达善季辩书怀奉寄
    夜阑风薄树，雨急水坍沙。
    书在吾何恨，春深自忆家。
    高花犹著雪，浅草早鸣蛙。
    同是离居客，相逢吊岁华。

舒岳祥　春晓
    高枕还慵起，晴窗晓日明。
    家贫从省事，身老放徐行。
    溪树藏村暗，山花照市明。
    园林有乐事，桑下见雏成。

舒岳祥　春雪
    去年腊雪已四白，五白六白农夫愁。
    麦苗冻熟锄不得，菜心僵死何时抽。
    常年梅花已烂漫，今乾乾没如枸囚。
    枯枝尚黏红豆绿，细蕊初作苍蝇头。
    纷纷黄雀狡於鼠，穷阎有粟争呼取。
    老鸢自作攫肉谋，空屋狐狸夜相聚。
    呜呼狐狸有屋尔得居，室中居人今在无。
    或言白骨如白雪，雪亦有仁遮白骨。

舒岳祥　次达善送赵君理韵因寄畲斋陈贵白
    杉棚已绝笔，复得云锦书。
    况当既望后，一镜悬空虚。
    恍然玉堂上，乘鹤来须臾。
    君健胜我健，我舑甚君舑。
    人事有离合，尺牍莫相疏。
    老骥不忘骋，老耕不忘畲。
    笔砚易乾涩，时时要喣濡。
    井汲去泥鲋，清冽用有余。
    自君之往矣，我怀久不舒。
    久闻畲斋君，插架富名都。
    欲往鵁鶄市，读书借其居，
    我曾见其文，鼎脔出帅初。
    何年澂斋老，道我问其途。

舒岳祥　次和花字韵酬正仲实父少白三友
    不读口生棘，多愁眼易花。
    江湖四閒客，今古几诗家。
    吟是蠲忧药，功如解困茶。
    艰难俱已历，好景夕阳斜。

舒岳祥　次和杉棚
    上伏清凉散，家僮手自成。
    日斜蛟弄影。风过鼠行声。
    解助藤床冷，何妨棐几明。
    风车郑冰雪，得似此般清。

舒岳祥　次和杨中斋读阆风菊谱因觅本植斋前韵
    为爱寒花晚节香，故栽松迳与茅堂。
    寿思园绮眠商岭，清想夷齐遁首阳。
    俗眼只贫金带紫，丹心惟喜御袍黄。
    先生远觅陶潜种，急作山书寄孟光。

舒岳祥　次和正仲咏荷花月露二景
    天香夜气两交加，艇子欹眠宿妙花。
    谁展银泥铺水色，更调汞粉拂霜华。
    即空是色非二景，有象无声别一家。
    此际含羞花正敛，明朝一片落惊嗟。

舒岳祥　次和正仲咏荷花月露二景
    风清月白天垂碧，有恨如羞半敛花。
    红袖粉痕晨带湿，翠盘珠影夜生华。
    杨枝洒润菩提雨，薇水流香仙子家。
    几度晓风过麴院，七年不见使人嗟。

舒岳祥　次韵
    儿时人道是奇童，末路翻成毦{澡氵换耳}翁。
    燕去燕来催岁月，花开花落共春风。
    有金斑鬓难重绿，无酒衰颜肯理煞。
    梦境如今亲历过，何须学佛更谈空。

舒岳祥　次韵酬达善
    昔有好名者，举国让子之。
    若或非其人，箪食见色辞。
    草木固同臭，磁铁非有期。
    主人解谈谐，寓言蒙庄卮。
    陶公岂真乞，善谑淇澳诗。
    仲尼不假盖，将护子夏非。
    贤哉此宾主，不乞彼自贻。

舒岳祥　次韵酬用之见和
    秋晚如春早，晨昏海气蒙。
    霜嗥呼偶鹿，雨哑破昏钟。
    知命休行险，吟诗不怨穷。
    吾侪天所赐，出入戴青松。

舒岳祥　次韵酬正仲
    丝窠鼠迹锁书滕，老去斯文属友朋。
    冻芋共煨须熟火，寒葅对嚼欲生冰。
    山深有客传诗藁，庵小无僧上佛灯。
    西去芗岩才半里，有蛟寒蛰得沉罾。

舒岳祥　次韵酬正仲见和并贻用之
    世事多眉皱，練衣觉鼻酸。
    老怀呼子写，瘦影引孙看。
    尔健心无事，吾贫骨带寒。
    一樽江上别，露所夜来溥。

舒岳祥　次韵答陈用之王奕世袁明复三子和篇
    药留残焙火，枕避近溪风。
    意澹琴三叠，人和酒一中。
    处遭兵祸后，已觉世缘空。
    安得飘然去，茅庐海上峰。

舒岳祥　次韵答达善
    道不能鸣假物鸣，数篇诗见故人情。
    重经丧乱成南北，多谢交游访死生。
    我始欲愁将老至，公须少忍待时平。
    古来毁弃连城璧，不恨沉埋百世英。

舒岳祥　次韵答达善季辩
    眼暗书多误，牙摇饭著沙。
    山林消几屐，天地总浮家。
    故国帛书雁，荒园鼓吹蛙。
    经年无驿使，何处问京华。

舒岳祥　次韵答戴帅初送麴二绝
    乱离无酒何以活，最爱涓涓浅酌时。
    理到何须辨清浊，兴来谁解问醇醨。

舒岳祥　次韵答戴帅初送麴二绝
    子云嗜饮苦不给，时有问字人能来。
    使我得裂醉乡土，为尔特筑黄金台。

舒岳祥　次韵答胡山甫避地述怀时予有绳茅马奥之意
    兔迒鹿町便为家，不怕飞腾万仞崖。
    此日披榛寻细路，他年买地卜幽斋。
    山风索索鸣林箨，野水洄洄汎槮柴。
    到此冥心齐物理，藉茅枕石氏无怀。

舒岳祥　次韵答潘宰见和送正仲多字韵诗
    强健近八十，如君诚未多。
    梦中思谒帝，醉后纵悬河。
    抚事遽如许，流年奈若何。
    相期成二老，举斗酌纤阿。

舒岳祥　次韵答孙平叔感春之作
    从教凿石置官场，不怕沧溟地脉伤。
    薜荔斸开山鬼泣，莓苔迸出水精凉。
    东周以后一春梦，西晋于今几夕阳。
    自有青天开豁处，高秋买棹泛苍茫。

舒岳祥　次韵答孙平叔感春之作
    五陵三辅少年场，往事欢娱总不伤。
    阅世莺花见兴废，随时蜂蝶有炎凉。
    原尝馆寂生春草，田窦门荒掩夕阳。
    汉殿唐宫亦如此，由来天道本茫茫。

舒岳祥　次韵答孙平叔感春之作
    江湖处处寻春去，每到芳时醉不归。
    帘幙生香花欲语，池塘细雨燕交飞。
    閒思此事真难得，或恐他生愿不违。
    欲作三门终老计，买山囊罄值年饥。

舒岳祥　次韵和李寔父焰火行
    山樵夏斩樗栎枝，受昼日炙兼风吹。
    天寒岁晚见功用，春透肝鬲连腰肢。
    一室暖香胜桦烛，破衲纫缝针线续。
    床头翁子新簄成，翁媪分虀小筵席。
    山家此乐无厌时，何须玉笋扶金卮。
    我亦平生知此味，今年此味奇更奇。
    山中低厂编错薪，不知山外飞氛尘。
    一尘一窝榾柮老稚均，此时痛快出苦辛。

舒岳祥　次韵和正仲碧莲花
    好翁和了碧桃咏，并欲尽赋园中花。
    思迟才退句未吐，高篇已捷老柏涂。
    此花蔓生枝自劲，天水碧染雪藕纱。
    振鹭蝉联苍玉佩，不比掘阅纷衣麻。
    山阿幽人贞且吉，城隅静女澹以华。
    偶然种之近苍柏，君比兔丝疑未嘉。
    兔丝无根空托附，结子滥充方虊家。
    小儿欲以凌霄拟，一种粗俗堪叹嗟。

舒岳祥　次韵和正仲南风
    有客披襟曰快哉，岂知元自舜弦来。
    但令酷吏暑先去，足想苍生愠自开。
    树影纵横流院落，荷香来往护池台。
    公权只赋生凉句，不道闾阎正苦哀。

舒岳祥　次韵和正仲种菜种麦二首
    賸欲栽蔬抵食鱼，蠹繁骨立谩长吁。
    畦丁伛背挥丛篲，鸡母将鷕啄浅芜。
    菜字元修须雨长，菁名诸葛待霜腴。
    闭门欲吃无忧饭，已戒应门早了租。

舒岳祥　次韵和正仲种菜种麦二首
    稻畦已改翻泥细，麦承初分趁势斜。
    觳觫倦耕眠树下，毕逋得食下天涯。
    嫩晴微雨周时序，腊雪春风润土砂。
