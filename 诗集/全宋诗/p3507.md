<!-- { "loadSidebar": true } -->
    流落拾遗心，西江独回首。

杨冠卿　九日
    寒花有余馨，香醪甜胜蜜。
    红萸尔相宜，饤饾杂梨栗。
    家家事行乐，似恐更无日。
    时日岂不佳，人意自难诘。

杨冠卿　九日
    凄凉少陵老，梓州九日诗。
    朝廷入梦想，弟妹天一涯。
    我亦困羇旅，千古同其悲。
    不忍嗅新菊，惟思咏江蓠。

杨冠卿　九月二十一夜梦至乱山丛石间出憩道傍拂石坐古榕下仰视木杪萝蔓凌
    古榕夹道周，老干参天碧。
    溜雨四十围，下视庭前柏。
    垂根相勾联，敷荫接南国。
    凌寒不改柯，阅人如过客。
    山空秋月明，路远车尘寂。
    清游记昨梦，危坐倚孤石。
    矫首睇云萝，双凫生羽冀。

杨冠卿　久客倦游归憩僧坊有怀蓬居梵竺卿寂光常不轻
    志士长肮脏，曲钩封公侯。
    得丧亦何有，贤愚同一丘。
    日月如跳丸，少年今白头。
    胡为浪自苦，九折不停辀。
    庞眉碧眼禅，一笑万事休。
    辽鹤我言归，君其来与游。

杨冠卿　久雨新霁蚤过松竹道院复以雨归因用汪彦章一春略无十日晴之句
    一春略无十日晴，灶前濈濈蛙黾生。
    晨兴登视云霁平，揽衣出门聊意行。
    东风吹拂酒面醒，花光掠我双眼明。
    举头还听鸠妇鸣，归来有酒愁独倾。

杨冠卿　倦游
    归去陶彭泽，重来丁令威。
    逢场真戏剧，阅世识危机。
    蛮雨沾乌帽，京尘黯素衣。
    回头今自笑，三十六年非。

杨冠卿　绝句
    东阁官梅已退妆，远村沙柳发新黄。
    遥知归去西江路，定有飞花触地香。

杨冠卿　绝句
    忽忆前时小院归，杏花墙角两三枝。
    夜香烧断黄昏月，缥缈邻家玉笛吹。

杨冠卿　蜡梅四绝
    游蜂辛苦事芳菲，嚼蕊偷香酿蜜脾。
    还被东风巧收拾，又随春色上南枝。

杨冠卿　蜡梅四绝
    枝上编钟万颗垂，凌寒傲视雪霜姿。
    从今疏影暗香句，不数西湖处士诗。

杨冠卿　蜡梅四绝
    涂黄不学汉宫妆，一点檀心万斛香。
    嚼蜡我今忘世味，羞将花谱细平章。

杨冠卿　蜡梅四绝
    阿娇厌賏黄金屋，洗尺铅华儿女妆。
    香魂寒夜伴幽独，青灯相对吟胡床。

杨冠卿　麻姑山东涉千堆垅至射亭宿黄氏新馆
    姑山鏁灵坛，千阜如堆玉。
    山回路转间，射亭见新筑。
    主人雅好事，借我南窗宿。
    一梦到无何，梦觉黄粱熟。

杨冠卿　麻姑之东涉千堆垅至射亭宿黄氏新馆
    宴宇新成苦未嘉，忽膺朝委易军牙。
    张侯暂喜留欢客，开槛凭谁种好花。
    北沼不难平钓岸，西峰犹欠入窗纱。
    后贤政敏多余暇，高会何妨月影斜。

杨冠卿　漫题
    著雨林花暗，敲风槛竹幽。
    翠屏疏得梦，红叶忽惊秋。

杨冠卿　美人隔秋水
    美人娟娟隔秋水，寂寞江天云雾里。
    中间消息两茫然，咫尺应须论万里。
    多病马卿无日起，青眼高歌望吾子。
    安得送我置汝傍，揽环结佩相终始。

杨冠卿　美人在空谷
    有美人兮在空谷，肌肤冰雪颜如玉。
    珠袖轻绡卷翠云，日暮天寒倚修竹。
    自言久住黄金屋，舞遍霓裳羽衣曲。
    昭阳春尽音信稀，伤心暗蹙眉峰绿。
    百年日月双车毂，富贵荣华如转烛。
    蓬海迢迢天六六，驭风归去骑黄鹄。

杨冠卿　暮景
    鞍马来殊方，只园已秋寂。
    虚堂耿清夜，卧听寒雨滴。
    永怀平生愿，浩荡谁与适。
    愁心正纷如，西风韵邻笛。

杨冠卿　暮景
    客行无常期，远适亦有归。
    家人具膏沐，垢发幸一晞。
    可怜儿时面，坐受塞色欺。
    看镜恍如失，功名定何时。

杨冠卿　暮雨
    飘飘为客久，在在与春期。
    暮雨森寒意，花香閟旧枝。
    看成南国老，惭诵北山移。
    已悮世缘恶，怀哉归去迟。

杨冠卿　平郴蛮
    孽狐鬼啸篁竹，红绡帕首郴江曲。
    万牛脔炙瓮行酒，党伍穰穰萃林薮。
    牙璋夜半起兵符，云旗驿骑争驰驱。
    搜原剔薮歼渠魁，巢颠子覆苕苇枯。
    虎臣献凯锡珪组，玉帛金钱充栋宇。
    追踪汉相不言功，山河带砺传无穷。

杨冠卿　栖霞高士以诗鸣於时方幸缔交而赴玉隆之请鹤驭西去挽之不留临岐告
    大雅久不作，正音寂无闻。
    金门栖霞山，派续修水濆。
    学海障鲸波，笔力杠龙文。
    我诵锦囊句，十年思见君。
    相逢一杯酒，和气蒸春云。
    去我鼻端垩，君其挥郢斤。

杨冠卿　栖霞高士以诗鸣於时方幸缔交而赴玉隆之请鹤驭西去挽之不留临岐告
    蛟窟荡君妖，霞帷快飞举。
    横江余铁锁，中流屹砥柱。
    主人谪仙人，道学侔千古。
    紫皇香案前，掉头不肯住。
    亭悬孺子榻，帘捲西山雨。
    鸡犬许同升，我欲骑鲸去。

杨冠卿　齐安
    寂寞东坡对竹楼，两公陈迹是前修。
    津亭倚柁还商子，雪后独为江上游。

杨冠卿　齐安
    只轮不返笑曹瞒，赤壁空临江水寒。
    想得周郎铙鼓竞，小乔相与对春山。

杨冠卿　秦侯不调累年识者叹息兹以规恢秘略亲简上知有诏复其官亨衢自此发
    天骄饱肉气勇决，忆昨弯弧射汉月。
    玉关保障烽燧惊，豺狼塞路人踪绝。
    将军方著从事衫，指挥义士征河南。
    设奇间道依嵩谷，百战崎岖不解骖。
    攻城陷阵收殊绩，捷书夜到甘泉北。
    天子兴嗟恨见晚，俾将楼船护江国。
    将军击檝誓中流，英风凛凛气横秋。
    胡为拘絷不得逞，归戴南冠效楚囚。
    一朝奋激肝胆露，刺刺羞闻婢子语。
    袖携文字几千言，径趍阊阖排云去。
    帝敕天丁下取将，玉音诵之声琅琅。
    侍臣却立屏东箱，奇谋创见惊未尝。
    明日北门天子诏，似怪十年犹不调。
    尽还故秩问所从，豪杰中原资号召。
    我今尘敝黑貂裘，药裹关心万事休。
    挑灯看剑夜无寐，耿耿犹怀嫠妇忧。
    相期谈笑青油幕，关河去展规恢略。
    燕然碣石与天齐，为君重勒千丈碑。

杨冠卿　琴久不作客问其敌戏为说偈
    昭琴不鼓任亏成，泽畔行吟且独醒。
    自信荣枯本同辙，谁云得丧有殊形。
    古今几见桑田变，日月常循昼夜经。
    去去来来只如此，风前别调不须听。

杨冠卿　顷岁如番禺与庆传十六兄遇上饶后五年胥会於霅时太学增置生试竟不
    囊空未办买山钱，壮志随人祗自怜。
    千里乡关愁梦里，几年踪迹瘴江边。
    回豨重困南抟翼，异县还寻东去船。
    何日苍崖结茅屋，与君风雨对床眠。

杨冠卿　秋怀十首微云淡河汉疏雨滴梧桐为韵
    寒蝉初停号，客燕催将归。
    吾亦客一世，去此复焉依。
    敛裧听物变，著书明化机。
    深参漆园史，渠语甚精微。

杨冠卿　秋怀十首微云淡河汉疏雨滴梧桐为韵
    秋风不肯来，如挽弓百斤。
    忽然径排户，态度殊不文。
    方深裘褐忧，暮雨低行云。
    焚香快熟睡，梦破尚微曛。

杨冠卿　秋怀十首微云淡河汉疏雨滴梧桐为韵
    呼船下平湖，山如髻鬟瞰。
    物华逼摇落，水明天淡淡。
    中藏今古愁，岁月不可勘。
    为语羊征南，声名本来暂。

杨冠卿　秋怀十首微云淡河汉疏雨滴梧桐为韵
    饥来讵堪忍，振履商颂歌。
    时人不料理，政可著岩阿。
    喻龟且曳尾，劝公无渡河。
    一朝失脚去，宁得此婆娑。

杨冠卿　秋怀十首微云淡河汉疏雨滴梧桐为韵
    古人例躬耕，我坐老无断。
    勇为梁父吟，已愧杜鹃唤。
    幽幽桃华源，尚不知有汉。
    妇子彼何为，徒使人意乱。

杨冠卿　秋怀十首微云淡河汉疏雨滴梧桐为韵
    月上天无云，树阴散扶疏。
    秋声生寂历，凉颸满吾庐。
    幸此尊有酒，敢歌食无鱼。
    陶然且一醉，世间各贤愚。

杨冠卿　秋怀十首微云淡河汉疏雨滴梧桐为韵
    春秧困深寒，夏穗仍愍雨。
    书来西江西，赤地扫瓜芋。
    墨数食指多，坐羞长袖舞。
    忧忧米如珠，南山采薇去。

杨冠卿　秋怀十首微云淡河汉疏雨滴梧桐为韵
    晚云暂垂阴，零露不成滴。
    邻墙几好树，叶下声策策。
    一灯同夜阑，此抱谁与适。
    前身岂壁鱼，甘擅文字癖。
    忧秋怀十首微云淡河汉疏雨滴梧桐为韵其九
    来抵揬人，衰怀小城孤。
    解园赖从事，几成小支梧。
    所忧岂其私，天高信难呼。
    努力加餐饭，世缘久崎岖。

杨冠卿　秋怀十首微云淡河汉疏雨滴梧桐为韵
    幽花上篱落，寒烟婘楸桐。
    络纬勉妇织，暮色凄房栊。
    日月如跳丸，虫鱼不书攻。
    发黑今益白，脱巾成老翁。

杨冠卿　秋琴咏
    岩花月彩浮，井桐露珠滴。
    悲秋适有念，拥琴坐西壁。
    古音拂朱弦，一倡千虑涤。
    无云山雨飞，松风寒淅沥。
    鱼龙尽出听，万籁天地寂。

杨冠卿　秋日怀松竹旧友
    松竹隐君子，别来安稳不。
    音书迟寄雁，风雨又惊秋。
    金井叶黄落，青灯人白头。
    客怀难著语，谁共赋牢愁。

杨冠卿　秋日怀松竹旧友
    乌免不停轨，蒹葭鬓已苍。
    囊空携古锦，赋未奏长杨。
    林下松风曲，炉边柏子香。
    朝昏作禅供，荣辱已俱忘。

杨冠卿　秋日麻姑山
    掷米作珠玑，麻姑已仙去。
