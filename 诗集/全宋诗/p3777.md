<!-- { "loadSidebar": true } -->
    可笑碚塿群，亦自矜寸碧。
    氛埃卷宇宙，雁鹜下川泽。
    既谐慧智心，若蹈圣贤域。
    危亭据中峰，回抑竦天壁。
    沈沈古帝坐，左右列夔稷。
    举头河汉通，直欲攀南极。
    合奏天地籁，雨耳清厉厉。
    吁嗟万类微，胡为竞朝夕。
    安知太清上，我方适所适。
    尚思西巘路，去冬蹑双屐。
    高兴挹洪崖，大句鼓天力。
    到今岩壑间，浩浩起金石。
    安得少陵翁，物外讲新格。
    重来羁绁在，欲隐世累迫。
    多谢受命松，长存岁寒色。

袁陟　赠功甫
    方山忆共泛金船，屈指于今五六年。
    风送梨花吹醉面，月和溪水上归鞯。
    浮生聚散应难产，末路穷通尽偶然。
    欲问故人牢落事，鹿裘深入白云眠。

袁陟　赠郭功甫二绝
    从来多病王僧佑，自小能文谢惠连。
    各厌尘劳思物外，莫辞携手访林泉。

袁陟　赠郭功甫二绝
    雪后姑溪水更深，冥冥寒雨作连阴。
    旅怀未可顿消遣，思与洛生溪上吟。

袁仲素　句
    一松五凤雏。

岳飞　池州翠微亭
    经年尘土满征衣，特特寻芳上翠微。
    好山好水看不足，马蹄催趁月明归。

岳飞　从驾游内苑应制
    敕报游西内，春光霭上林。
    花围千朵锦，柳捻万株金。
    燕绕龙旗舞，莺随凤辇吟。
    君王多雨露，化育一人心。

岳飞　归赴行在过上竺寺偶题
    强胡犯金阙，驻跸大江南。
    一帝双魂杳，孤臣百战酣。
    兵威空朔漠，法力仗瞿昙。
    恢复山河日，捐躯分亦甘。

岳飞　过张溪赠张完
    无心买酒谒青春，对镜空嗟白发新。
    花下少年应笑我，垂垂羸马访高人。

岳飞　寄浮图慧海
    湓浦庐山几度秋，长江万折向东流。
    男儿立志扶王室，圣主专师灭虏酋。
    功业要刊燕石上，归休终伴赤松游。
    丁宁寄语东林老，莲社从此著力修。

岳飞　送轸上人之庐山
    何处高人云路迷，相逢忽荐目前机。
    偶看菜叶随流水，知有茅茨在翠微。
    琐细夜谈皆可听，烟霏秋雨欲同归。
    翛然又向诸方去，无数山供玉尘挥。

岳飞　送紫岩张先生北伐
    号令风霆迅，天声动北陬。
    长驱渡河洛，直捣向燕幽。
    马蹀阏氏血，旗枭克汗头。
    归来报明主，恢复旧神州。

岳飞　题池州翠光寺
    爱此倚栏干，谁同寓目閒。
    轻阴弄晴日，秀色隐空山。
    岛树萧疏外，征帆杳霭间。
    予虽江上老，心羡白云还。

岳飞　题翠岩寺
    秋风江上驻王师，暂向云山蹑翠微。
    忠义必期清塞水，功名直欲镇边圻。
    山林啸聚何劳取，沙漠群凶定破机。
    行复三关迎三圣，金酋席卷尽擒归。

岳飞　题青泥市萧寺壁
    雄气堂堂贯斗牛，誓将直节报君仇。
    斩除顽恶还车贺，不问登坛万户修。

岳飞　题雩都华严寺
    手持竹节访黄龙，旧穴空遗虎子踪。
    云锁断崖觅处，半山松竹撼秋风。

岳飞　题骤马冈
    立马林冈豁战眸，阵云开处一溪流。
    机舂水沚犹传晋，黍秀宫庭孰悯周。
    南服只今{薤去艹}小丑，北辕何日返神州。
    誓将七尺酬明圣，怒指天涯泪不收。

岳飞　游嵬石山寺
    嵬石山前寺，林泉胜景幽。
    紫金诸佛相，白雪老僧头。
    潭水寒生月，松风夜带秋。
    我来属龙语，为雨济民忧。

岳甫　巾山晓望
    角逐东来几巨鳌，化为奠位两山高。
    江枫作意红千叠，野水何心绿一遭。
    露洗松巅沈晓籁，霜明天际察秋毫。
    会须竹院求余地，岁晚安閒读楚骚。

岳甫　凌丹亭
    石门莎径绿回环，月挂虚檐滴露寒。
    自有松风时度曲，我琴高挂不须弹。

岳珂　白水浦怀王建宁
    南朝旧见王忠武，此地曾屯千万兵。
    十里荒蹊秋兔健，千年陈这暮鸿征。
    无衣空縜包胥志，遗帼终留诸葛名。
    落日英雄满襟泪，凤凰倚徙正孤城。

岳珂　葆清值雨二首
    积雨将旬浃，都无一日表。
    檐寒多雀噪，路滑少人行。
    云气连山暗，霜威彻骨清。
    更怜敧枕处，终夕听泉声。

岳珂　葆清值雨二首
    松竹锁灵宅，尘埃了不侵。
    洞龙随剑吷，槛鹤识琴心。
    路指三峰近，山通一径深。
    壁间少年字，陈迹不堪寻。

岳珂　比闻赵季茂春板舆行春甚乐予跃然效之是日乃值大风雨昏后倦归则素
    棠湖有病客，破鼎支药糜。
    青阳动新晴，兀兀厌坐驰。
    静闻箫鼓闹，翠幰行春堤。
    柔风吹帘旌，杲日浮屏缇。
    行厨依竹里，绣幙联江湄。
    为问来者谁，板舆双侍姬。
    光彩照路傍，拍舞襄阳儿。
    病翁禅定心，久矣沾絮泥。
    一念忽随喜，联复相追随。
    家人治尊罍，夜漏觇晨晞。
    拥被起跃然，不知筋力痿。
    破晓始三弄，冲寒才一卮。
    爚如满天星，湛湛开青池。
    晨光透户牖，纤尘寂不吹。
    倏焉云头催，随以雨脚垂。
    汀苹振淅沥，岸柳惊纷披。
    度塘如度桥，跬步窘且危。
    往谒乘驿使，席间如鼓鼙。
    主宾无软语，僮仆侵寒肌。
    一坐礼敬痚，四雇面包{黎去氽加黑}。
    亟就儿女曹，疾驾掀重帷。
    拥炉共炙手，悔游仍攒眉。
    须臾呼酒炙，稍觉春融怡。
    棠湖暂纾望，苜盘充疗饥。
    一末复两杯，肤粟欣平治。
    先登浔阳楼，次读琵琶诗。
    来往信底忙，吟哦聊自欺。
    江柁昼摇兀，市声晚哑咿。
    估客维岸傍，樵径行歌归。
    宿霭了未收，溟蒙沾人衣。
    落莫兴易阑，扶舆力将疲。
    却从名园游，款户访故知。
    蔬甲拆青嫩，池光摇碧漪。
    桑颠宿鸡鸣，柳畔新莺啼。
    主人相雇笑，谓此亦足栖。
    曾留长者辙，更著名人题。
    庐山三万峰，一碧天与齐。
    千古真面目，庶几今见之。
    遂开成趣轩，夕宴陈尊彝。
    疱鲭诧雕俎，幻火后眩奇。
    沙苑出细肋，好音来赫蹄。
    纸尾有醉字，恍如写乌丝。
    意者天机全，落笔惊倾欹。
    长鳄白浪卷，踞蛤青云期。
    佳客不我从，逸兴何所为。
    整鞅固已屡，鸣漏将何其。
    九衢月似霜，乌鹊仍绕枝。
    风乾路犹湿，云淡星不移。
    已成归兮赋，更作怅然疑。
    诘朝益明媚，一瞬弯四时。
    天机岂易测，我惑宁不滋。
    尝闻士之遭，皋夔异周伊。
    如何不后先，翻覆成嘘唏。
    昨何为而寒，今何为而熙。
    中间出一夕，乃尔变惨凄。
    吾昨解印绶，一舸来自西。
    天道皆自然，肯以阴晴窥。
    况此瞬息观，讵可分两岐。
    为言独醒者，今昔无町畦。
    从今好天色，更请还一鸱。
    东寻五云谷，西渡三峡溪。
    杏开董奉坛，桃映康俗祠。
    景物看吐吞，冷暖随呵撝。
    以此青田酿，酌之沧海蠡。
    蓝舆乘两肩，倒载白接{上四下离}。
    真意浃三益，和气重四支。
    持之药吾疾，正可扶衰赢。
    明窗睡久酣，旧业荒於嬉。
    正当出呓语，走笔萦虹蝩。
    追书浃旬事，幸免然豆箕。

岳珂　碧云亭晚眺二首
    閒步碧云亭，寒郊弄晚晴。
    牛羊分暝色，禽鸟有春声。
    城柳风犹劲，溪梅冰共清。
    屋梁正残照，西望忆长庚。

岳珂　碧云亭晚眺二首
    岁化方冉冉，耕亩自閒閒。
    日落青枫浦，云平白苧山。
    夜城严警柝，昏鼓动层关。
    风露汀洲冷，惊鸿自往还。

岳珂　便风经雁汊宿荻港是日舟行四百里三首
    近岸千帆阅，雄襟一昔舒。
    云程排沸浪，风御翼澄虚。
    块历过都马，波翻纵壑鱼。
    经旬叹淹滞，此理盍乘除。

岳珂　便风经雁汊宿荻港是日舟行四百里三首
    羊角抟扶日，鸿毛迅顺时。
    天心应有为，吾道复何疑。
    岸燎开戎捷，矶神助好词。
    倚樯聊一笑，且试楚襟披。

岳珂　便风经雁汊宿荻港是日舟行四百里三首
    瞬息四百里，经行三十年。
    此时真缩地，当日信梯天。
    岸过人回首，山浮浪驾肩。
    望尘何足羡，御寇正泠然。

岳珂　病虎行
    长风吹谷白日暗，旷野人稀云黯澹。
    狐狸啸舞豺狼嗥，病虎妥尾行蓬蒿。
    天寒泉冻山骨高，皮枯髀痒霜爪搔。
    纷纷晴雪{左爪右包}落毛，垂头帖耳身腥臊。
    群鸦槎牙噪古木，燐火半青新鬼哭。
    走麇过前不能逐，目视眈眈蹲朴{左木右敕}。
    毛风血雨天地肃，何日跳踉看食肉。
    天生万物有盛时，当年一啸天助威。
    坐看云起行引儿，当涂宁复论老罢。
    一朝老去守岩窦，落叶满山冰雪后。
    壮心空在筋力疲，寂寞长饥眠白昼。
    古来豪杰多沈沦，不用为鼠皆若人。
    范睢折胁西入秦，内史长叹田甲嗔。
    可怜百兽为披靡，转雇不如圈中豕。
    男儿奋踥亦渠似，肯复虚为倚崖死。
    君不见南山白额曾报恩，墙头金枕投何人。

岳珂　病中酬赵季茂
    雪窗病恼独支颐，不解随人举酒卮。
    惊辨有时欺白羽，解围无妇蔽青丝。
    骊珠满袖勾吟兴，鹿氅看山恋药糜。
    莫讶牛腰联未足，江州司马例能诗。

岳珂　病中散步六绝
