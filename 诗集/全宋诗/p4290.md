<!-- { "loadSidebar": true } -->
    君不见当年卫武髦且期，尚欲进德形箴规。
    又不见潞公堂过九十，精神折冲夸德威。
    公今年才六士耳，朱颜绿鬓俨未衰。
    便从午桥乐暇佚，宁独不畏二老讥。
    恭惟中兴圣明主，焦心劳思抚四夷。
    山东河北因戎索，远民日夜思王师。
    楼号筹边宜属意，堂名佚老谁敢知。
    请赓方叔壮猷雅，第入宣王复古诗。

周必大　寄题谢昌国尚书桂山堂
    京国薪如桂，家山桂满林。
    叶留经岁碧，花雨盛秋金。
    作楫商舟稳，为梁汉殿深。
    幽香宜自閟，莫待斧斤寻。

周必大　寄题新居罗长卿观澜阁兰堂二首
    大江来章贡，小江出香城。
    快哉一阁上，揖此二水清。
    江落波澜静，江涨波澜惊。
    四时五变化，两目常兼并。
    登临苟得要，坐使万象呈。
    吾闻邹国轲，耻作么麽生。
    平生浩然气，直与天地盈。
    观水必观澜，寓言见真情。
    雨集沟浍间，肯把青眼横。
    长卿轲之徒，胸中气峥嵘。
    学障百川东，词如三峡倾。
    此道素自得，此景宜天成。
    我本烟波徒，临流尝濯缨。
    他年理渔艇，往寻鸥鹭盟。
    倘绘新居图，载我一叶轻。

周必大　寄题新居罗长卿观澜阁兰堂二首
    君不见汉家筑台临咸京，图籍排比如鱼鳞。
    又不见晋人创亭稽山阴，群贤毕集罗簪绅。
    古今名兰固多矣，而此二者常不泯。
    乃知草木本无取，必假人物始可珍。
    夫君名高斗以南，筑台宛在江之漘。
    楚人盈要竞服艾，羌独滋兰真绝伦。
    风摇绿叶剑戟舞，雨折香苞檀麝新。
    不宁充帏悦鼻观，正自纫佩持吾身。
    堂奥藏书三万轴，尽校鱼鲁分根银。
    堂中延客三千履，可结侨札参雷陈。
    定知斯堂阅千载，与昔台亭知共振。
    仆也生憎鲍鱼肆，扣门屡作君家宾。
    小槽珠滴不待满，有时旋漉头上巾。
    醉留恶语涴君壁，有客如此君勿嗔。

周必大　寄题永新张氏无尽藏堂
    山间明月江上风，取之无禁用不穷。
    仇仙一发醯鸡蒙，往往择胜贪天功。
    斯堂飞梁挟双虹，坐客常满尊不空。
    翰林主人极形容，无奈圆缺雌与雄。
    岂如清都广寒宫，默存身已游其中。
    长春不夜四序同，御寇法善聊相从。

周必大　寄题张元善总领新作楚观
    章华芜没岳阳城，风月不容此地分。
    目极洪流江接汉，胸吞大泽梦连云。
    年丰栖亩粮盈野，土饱腾槽马轶群。
    收取关河报明主，云台烟阁伫奇勋。

周必大　寄杨廷秀待制
    共作槐忙五十春，交情非复白头新。
    却思此地初倾盖，旧事重论有几人。

周必大　嘉泰癸亥元日口占寄呈永和乘成兄
    归田初不隔江淮，底事新元未往来。
    赌酒弹棋真梦尔，胶牙蓝尾亦悠哉。
    莫思乐事年年减，且喜春花日日开。
    兄弟相看俱八十，研朱赢得祝婴孩。

周必大　甲申四月甲子夜梦以焦坑小团及宜春新芽送隆庆长老了远戏作柬云云
    达上座，惺惺着，
    灵根一点便通神，败叶千林都扫却。

周必大　甲申四月甲子夜梦以焦坑小团及宜春新芽送隆庆长老了远戏作柬云云
    睡起寻思鹿覆蕉，更将恶水向水浇。
    梦中妄语浑闲事，眼晕生花好一鍫。

周必大　甲申中秋子中兄赋诗有人月分圆二十年之句盖叹中间多难且离别未尝
    世事浑如蚋过前，刀头喜对镜飞天。
    阴晴万里同兹夕，离别前时照几年。
    此去莫令疏会合，从来无意必腾骞。
    几思种秫迎佳节，穷鬼还来笑买田。

周必大　简提刑吴大卿二首
    瑞节频移意可知，西川西广又江西。
    苏黄到处君行部，物色分留待品题。

周必大　简提刑吴大卿二首
    堆胜横看白鹭洲，青原稳着钓台幽。
    鲁公翰墨师川句，访古何妨与一游。

周必大　江西漕张送大有年堂酒百壶戏答小诗
    无何日饮口流涎，大有年堂酒满船。
    孔圣百觚谁敢比，仲由嗑嗑且希贤。

周必大　江西美复送四景诗再次韵
    酉岁应知富酒浆，频年暂辍奏伊凉。
    沼莲不使红侵碧，池鹄聊容白护黄。
    照坐虽无骈火实，洁尊幸有络丝娘。
    西风早晚驱残暑，何日寻盟到野塘。

周必大　江西美录示新旧诗一篇戏赠二十字于后
    梦笔异文通，诗篇总自工。
    民哦三伏里，句句是清风。

周必大　江西美示古调七篇皆以风雅久寂寞为首句责仆一言仆素不能词念此意
    古人足礼义，情动形于言。
    四始虽不同，如季出一源。
    朼从此道废，根浅枝叶烦。
    众作日以工，大本日以谖。
    君欲继前修，要当养其原。
    第令思无邪，庶几三百篇。

周必大　郊居三池皆种莲自五月开至七月末无日不寓目今得七兄秋浦佳篇谨次
    云锦撑舟引兴长，冉香回首惜年芳。
    碧筩擎雨时倾盖，红旆摇风暂亚枪。
    近渚何劳攀太华，真妆应笔弄西凉。
    夕蟾忽散金千炬，归梦依稀到玉堂。

周必大　教官福唐刘季新写陋质道以羽客索赞还乡福乃提刑台治仆尝出使陛辞
    带山负海，都督全闽。
    临遣绣斧，言辍其行。
    梦想乐郊，或勤宵征。
    令威化鹤，会游辽城。

周必大　金国贺会庆节使副到阙紫宸殿宴致语口号
    瑞气轻笼合殿香，上尊初破早寒霜。
    千秋节应千龄运，万岁声随万岁觞。
    境似华胥民气乐，梦如帝所乐声长。
    年年太史前期奏，南极星明圣历昌。

周必大　金国贺会庆圣节使副到阙紫宸殿宴致语口号
    十月为阳庆小春，电枢来应帝王真。
    天长地久千秋节，鳌抃欢呼四海人。
    黼座衮龙明日月，绣墩珠履切星辰。
    何图已告无疆寿，安得区区计古椿。

周必大　金国贺正旦使副到阙紫宸殿宴致语口号
    淳熙纪号过千龄，玉历今开第五春。
    北极天高乾象正，东郊风暖物华新。
    漏添化国融和日，律飨熙台鼓舞人。
    愿挹沧溟供寿酒，无躬无尽奉严宸。

周必大　金国贺正旦使副到阙紫宸殿宴致语口号
    北斗回杓恰指寅，东皇御极蚤施仁。
    光风丽日依稀转，御柳宫花次第新。
    鱼藻有颁安万物，鹿苹式燕乐嘉宾。
    小臣请祝君王寿，乾道宜过一万春。

周必大　金牛长老德铠写平园真求赞
    经传白马，寺假金牛。
    祖意西来，江水东流。
    于我何有，色见音求。
    千帆任过，长对沙洲。

周必大　近会同年赏芍药尝樱桃杨谨仲教授有诗次韵为谢兼简周孟觉知县
    清晨自扫落花厅，小瓮亲簄竹叶青。
    簪盍同时过陋巷，胪传相与记彤庭。
    阶翻红叶曾重见，敕赐朱樱亦屡经。
    老去飘零无此梦，诗来有吟有余馨。

周必大　进读三朝宝训终篇赐宴赐赉谢恩诗
    艺祖提剑开八荒，太宗混一垂衣裳。
    真皇破虑神武扬，夷夏亿宁法度彰。
    宝训成书纪宏纲，有典有则万叶昌。
    忆昔壬午神龙翔，季秋庚子辰集房。
    肇开讲席临青厢，赭袍玉斧光照廊。
    台司夹侍书案黄，翰林进读天容庄。
    微臣簪笔近御床，亲闻玉音义甚长。
    君子小人初何常，非关时运弱与强。
    祗系人主所否臧，当年记注此特祥。
    往来寒暑今一章，牙篦谬执心彷徨。
    终篇正值恩德洋，道山肆筵酌天浆。
    宫花压帽罗丝簧，砚来复古翰墨光。
    马出帝闲真髕髗，闽山正焙随宝香。
    君赐如天不可量，归美独愧词荒唐。
    恭惟圣治超百王，夙夜基命不敢康。
    文德既修锹可攘，俎豆永扫旄头芒。
    三圣勋烈同炜煌，万年亿载娱慈皇。

周必大　进谢御书古诗
    允文元佑词臣轼，劲节名章世无敌。
    御前曾赐紫薇诗，袖里骊珠光的烁。
    小臣谬直白玉堂，也纡皇眷摛云章。
    云章元是七德舞，字字笔法超钟王。
    两朝相望九十祀，长庆集中偏属意。
    咸池日照草木光，天门龙跃鱼虾悸。
    我皇英锐真太宗，文武神圣功德隆。
    黄钺指期擒颉利，捷书先献大安宫。
    元和学士白居易，臣非其才私有志。
    愿随班贺四海清，续唐之歌夸万世。

周必大　经略待制赵侍郎挽词
    仙系根蟠李，王孙种自龙。
    暮年都督府，早日大司农。
    密印加三品，朝冠挂四松。
    清晖遗迹在，山水为谁容。

周必大　靖州太守李秀实挽词二首
    好学今康鼎，施家古计研。
    旌麾更楚粤，翰墨过幽燕。
    晚厌三刀梦，归开九秩年。
    生荣没无憾，五福定谁先。

周必大　靖州太守李秀实挽词二首
    伊昔观灯火，居然饮彻明。
    一旬聊隐几，万日遽成茔。
    回首歌钟地，伤心挽铎声。
    朔风知客恨，犹欲返铭旌。

周必大　靖州张推官庭杰挽词
    青绶当年谩佩緺，力将儒素换豪华。
    箧中深贮先贤传，门外常停长者车。
    有子菑畲在经训，平生痼疾是烟霞。
    花桥卜筑花山殡，太息中吴好事家。

周必大　静庵曾伯虞挽词
    往闻郭林山，学易之指南。
    艮斋从其子，议论青出蓝。
    授徒兰溪上，妙理常穷探。
    真旨传何人，著录推静庵。
    称疾似玄晏，观复师老聃。
    芸芸已归根，吊客无多谈。

周必大　九日哭子柔弟
    自酹黄花酒，心酸苦泪零。
    常时爱鸣雁，从此不堪听。

周必大　九月十八日夜忽梦作送王龟龄诗两句枕上足成之
    匈奴何敢渡江东，一士真过万马雄。
