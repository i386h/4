<!-- { "loadSidebar": true } -->
项安世　寒食风雨中过南湖
    风雨春无绪，人家食并寒。
    一年佳节过，五字小诗难。
    开户桃花笑，倾杯竹叶乾。
    听人谈异俗，为尔慰愁端。

项安世　寒食哭承甫兄暮
    半世驱驰未白头，无穷心事等闲休。
    生前可是门阑盛，身后宁知祸患稠。
    雄凤已将凰共隐，灵椿仍与桂同秋。
    茫茫三海连东漕，不尽重云片雁愁。

项安世　寒食夜对月
    朱公自有五湖天，介子何须九县田。
    无限东风原上泪，尽输西子月中舩。
    梨花自怯嫦娥白，秋影终随永夜偏。
    江海归来无赐火，幸分光彩到愁边。

项安世　寒食有怀楚都
    北士重寒食，东风吹故乡。
    不知清野后，还有踏青无。
    荻笋烹鱼美，萎蒿裹饭腴。
    异乡悲节物，归梦近樯鸟。

项安世　寒食舆病上冢道中即事
    二年不踏长隄路，十里春风只如故。
    高高下下桃李坡，整整斜斜杨柳渡。
    花飞絮走君莫惊，燕语莺啼方好声。
    满地绿阴无限句，际天幽草几多情。

项安世　寒食舆病至城西再续去年之咏
    冉冉飞来红杏雨，又到去年花落处。
    花今落惯已如常，莫怪春归春不语。
    却思天女染春时，弄粉调朱傅绿枝。
    只见插花人似锦，谁知当日手如龟。

项安世　寒塘洑望黄羆岭
    忆上黄羆岭，年时白汗倾。
    如今青笠底，卧看黑云生。
    山骨穿江过，岩头夹岸狞。
    倾嗔舟辑驶，故作石滩鸣。

项安世　壕头入衡山界
    乱木林中微有路，两山峡里欲无天。
    前头似向夔州去，应有西川未了缘。

项安世　和陈待制江城毕工遇雪
    鱼釜鹑衣救叔寒，犧樽羊饩度姑山。
    瑞花一夜围青嶂，扶叶平明射白间。
    偏雨麦田知地瘠，怕冰戌土谢天悭。
    威棱回出金汤外，二万边兵已北还。

项安世　和陈信民除夕
    已知时节到门阑，犹有私情惜旧钱。
    千户神桃俄已换，一声鬼竹岂其难。
    痴人星发愁春镜，稚子花襦簇晓盘。
    岁岁年年只此是，且随流俗贺更端。

项安世　和陈信民用韵以高抚州之命相招
    入无锥瓦出无闾，笑杀康山老寄居。
    客里光阴何以度，闲中亲旧顿然疏。
    武罔文学来投卷，临汝君侯肯致书。
    早晚一犁亲受地，时于笠底望行车。

项安世　和陈正已九日公安道中韵
    何处山无九日花，故人相遇即为家。
    君方去著风前帽，我已寒如露后葭。
    久闭柴门陶岁月，晚凭儿子送生涯。
    眼看一树堂堂去，双鬓那能不早华。

项安世　和邓子及冬至谢送笔墨韵
    年华添线又浮灰，忽忽穷愁不易裁。
    惟有病人知客意，故冲寒雪送诗材。
    昔夸三窟今成缚，少倚千寻老作煤。
    妙用反从穷里得，一阳端自剥中来。

项安世　和邓子及见贺韵
    虚舟不记坎和流，槁木何心春共秋。
    幸自一生甘辟谷，更须万户苦封留。
    颇懲吾族骓千里，且学乡人橘满洲。
    平生惟良资共理，病夫何以副旁求。

项安世　和二十六日雪晴
    雪中欢喜看瑶陵，雪后扶舆弄绮晴。
    造物为人添眼界，病夫随处得心倾。
    江南江北融融暖，春草春花日日生。
    冻死穷檐吾不恨，欣欣同宇尽敷荣。

项安世　和高抚州用韵相招
    能使邦人保里闾，不能一日自安居。
    废兴何敢于人怨，温饱从来作计疏。
    旧景陆公新景贺，大题诗句小题庐。
    殷殷唤我江西去，只用官船不用车。

项安世　和胡抚干水仙花韵
    瑶池蓬岛旧题名，岁晚江湖得此生。
    水战风摇疑体弱，雪欺霜夺见神清。
    佩衿济济贤师友，兰玉诜诜好弟兄。
    笞凤鞭鸾云泽畔，向人怀抱十分倾。

项安世　和胡黎明州贺得郡韵
    波间来往愿莘其，林下归飞乐{举去下换鸟}斯。
    罗致军门虽有礼，捉将官里便无诗。
    齐瓜有日君方往，舜牧无人我亦咨。
    西望雪山三百驿，何因杯酒得同持。

项安世　和黄醇甫将行赴范侍郎海棠夜宴八韵
    花阄酒令不须控，但对此花须醉酣。
    花头露重春的的，花树云暗天昙昙。
    美人醉后欲无力，小妇困来微带惭。
    蜀王宫畔客当去，召伯堂前人罢参。
    离歌未动酒如海，花径渐昏云作龛。
    急呼千炬夜光起，缓引百柂春波涵。
    照花莫睡共花饮，泥客作诗停客骖。
    诗成酒尽花亦落，客子一去天西南。

项安世　和揭尉冬至韵
    自古珍斯日，留机与世窥。
    不因冬有至，谁识道之涯。
    一点阳初动，千山木未知。
    此时俄已复，端的更由谁。

项安世　和揭尉见贺韵
    茸茸弱线初迎复，轧轧阳机已转坤。
    梅放小红明纸帐，竹分寒绿寿藤尊。
    不愁故将逢陵尉，且喜仙官近市门。
    还向陈年作新句，贺人今日拜春恩。

项安世　和刘子野见贺韵
    汗青久别如山历，头白重分似斗城。
    静著易林师子贡，共评诗品得钟嵘。
    忽惊蒙水新衡宠，恍忆巴山旧印荣。
    翠幕红灯莫相问，风流何似十年情。

项安世　和彭世昌
    有山有水胜吾闾，非旧非亲借屋居。
    醉尉诃人何所恨，老彭于我未全疏。
    右车牙少愁看栗，左目眵多怕读书。
    比似渊明更穷绝，并无门巷与舟车。

项安世　和平江府倪教授送行
    拜辞初下九天来，乞得斑衣学老莱。
    六月火云烘去艇，三山风露隔飞埃。
    多情送我诗盈轴，何意辞君酒一杯。
    后夜相思江雨黑，短檠寒焰锦囊开。

项安世　和人谢送笔
    词源浩浩笔渠渠，合珥华簪从属车。
    洗眼看题挥月字，惊心犹似仰空书。
    云林旧截双鸣管，霜野新蒷八窍居。
    遣送文房惭瘦劣，千军挥扫正椽如。

项安世　和宋师出示所送李大著诗
    掖垣清夜十年愁，梦绕西南处处州。
    忽向江陵逢太白，同嘲楚国看倡优。
    梅花赋就行人远，白雪歌残两浆流。
    日暮江空魂欲断，更题九辩说悲秋。

项安世　和宋师出示所送李大著诗
    楼前人送四前旌，楼上诗添七字成。
    蔽芾风中皆德意，黍苗雅里尽仁声。
    请回南国条枚笔，归主中朝礼乐盟。
    天上举安吾始乐，时哉王道正和平。

项安世　和宋师出示所送李大著诗
    病中三复舍人篇，可但才工与调妍。
    心在雩坛沂水上，思通归鸟岫云边。
    自将铁石为傅授，不与风骚较袭沿。
    听者座中谁最喜，丹邱道士舞如颠。

项安世　和王安抚六言十首
    堆案牛腰万轴，消磨不尽诗情。
    定应是我辈语，掷地当作金声。

项安世　和王安抚六言十首
    西牧村风流第，翰林里供奉人。
    去之虽五日载，斩新料敌堪亲。

项安世　和王安抚六言十首
    从来赐达由果，不说岛瘦郊寒。
    政誉追还小范，诗名压倒方干。

项安世　和王安抚六言十首
    脱腕流泉纚纚，忘怀大智闲闲。
    学苏二李十二，笑山谷陈后山。

项安世　和王安抚六言十首
    雅颂意久不闻，周孔业将遂堙。
    若要兴减继绝，不妨动地惊人。

项安世　和王安抚六言十首
    诗声长甬则震，笔阵战功曰多。
    自抽天上机杼，不落人间臼科。

项安世　和王安抚六言十首
    玄思上窥姚姒，后尘肯逐梁齐。
    谁言今世第一，我自古人与稽。

项安世　和王安抚六言十首
    小人区釜升斗，明公钟鼎尊罍。
    难学府军竞病，且随寒士敲推。

项安世　和王安抚六言十首
    苦心自在阿堵，圣处谁知宁馨。
    佳句忽来天外，恰能当当亭亭。

项安世　和王安抚六言十首
    朼来此事尽废，少日论功未深。
    欲觅仙人一指，要看月肋天心。

项安世　和王少清用昌黎送刘师服韵索近作
    儿时学戆语，笔力思摩秋。
    年来颇解事，毁去不复留。
    荷君俎豆我，重意难为酬。
    不逢吞舟鲸，十犗虚垂钩。
    徒蒙万金价，竟以瓦砾唐。
    夫君自奇伟，下笔不肯休。
    须我合药纸，欲兼砂扎收。

项安世　和王子一用韵告别
    积吹摩空海有鲲，惊雷出地竹生孙。
    娑罗木吐层层艳，窣堵波开面面阍。
    小贴金花听疾足，淡书灰墨看高鷑。
    街槐影里宫袍出，回首无忘汇泽门。

项安世　和韵答都昌胡令论诗
    竹屋芦门映短墙，夜深宜月晓宜霜。
    青山顾欠如相识，白水粘天似故乡。
    光景万端皆好句，肝肠百鍊见真刚。
    今君正与民同乐，安得清愁满腹装。

项安世　和韵送方翔仲赴省
    无问其津问其备，秦牍于今祖谁作。
    三年戌卒箭痍深，长夜破胆鐎铜音。
    文皇不共□□□，三五须从卖生说。
    曲江赐酒黄封瓶，仙韶度曲宫花明。
    江东六月归来早，江西先拜梭山老。
    苏子书中挦策备，叶家肆时偷新作。
    南宫卷子不须深，句顺声谐即好音。
    凋古曲高虽句绝，辞来意密谁笺说。
    清泉白卤賏铜瓶，磨松展楮霜毫明。
    三题奏罢宫门早，行过郎闱惊阁老。

项安世　和赵司户寻梅桐原庵
    王孙宝马七香车，不似吟鞭跨蹇驴。
    少待绿阴青子下，与君扶杖转鸣渠。

项安世　和赵司户寻梅桐原庵
    桐原花下不容车，茅压疏帘竹绕闾。
    可惯傅呼青影里，人声浩浩屋渠渠。

项安世　和赵主簿韵赋梅花
    曷日鲜晴后土乾，川原远近踏春寒。
