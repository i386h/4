<!-- { "loadSidebar": true } -->
    当永和之九年兮，惠风畅夫莫春。
    偕王谢之诸公兮，会修禊於兰亭。
    赋临流之五言兮，寄幽寻之逸兴。
    泛回沼倚修竹兮，松风落而冷冷。
    维兴公尤好事兮，作流觞之后序。
    助逸少之高致兮，齐芳誉於难兄。
    既乃登陆而游兮，历天台与四明。
    潄飞瀑於笔端兮，遗掷地之金声。
    余自句章徙姚兮，倏绵历乎十稔。
    慨风流之浸邈兮，幸犹为夫越氓。
    掬清泉之潺湲兮，友过云之溶洩。
    访樊榭之杳霭兮，栖石窗之玲珑。
    客有过余兮，谓余博览而好古。
    世为越人兮，胡不志夫越之风土。
    余谢不能兮，伛余指而缕数。
    前有灵符之记兮，后有龟龄之赋。
    嗟彼皆已为陈迹兮，时亦随夫所遇。
    傥含毫而不断兮，将羞余之鼻祖。

孙因　越问　神仙
    阳明太元之天兮，乃群仙之所游。
    有金堂与玉室兮，挹方丈与瀛洲。
    伯经得道□泉兮，乘云气於木杪。
    仙公韬光丹井兮，发函书於船头。
    骑青骡以入市兮，蓟子训之卖药。
    切鲻鱼以作脍兮，介元则之垂钩。
    弘景寄迹钓槎兮，隐吏栖於梅市。
    广信驾龙白日兮，羽人萃於丹丘。
    撷芝草以为侣兮，左元放之金液。
    餐桂屑而钦水兮，范少伯之扁舟。
    炼日精以回形兮，虞翁色若婴孺。
    位上沮而标籍兮，思玄迹混俗流。
    严青能服石髓兮，终断谷而轻举。
    伯阳炼成神丹兮，虽蜕形而不留。
    御天风而上征兮，与日月以齐寿。
    皆地胜之所招兮，举尘寰而少仇。
    客曰神仙信有兮，特秘怪而难求。
    吾闻越多隐君子兮，试详言而旁搜。

孙因　越问　舜禹
    帝舜生於姚丘兮，地近夷而居东。
    母握登感天瑞兮，漾祥光於大虹。
    历山其所耕稼兮，陶渔皆有遗迹。
    二女降於妫沬兮，百官备而景从。
    大禹巡於鬴山兮，会群臣而计功。
    执玉帛者万国兮，戮后至之防风。
    托菲饮以名泉兮，凿了溪而宅土。
    发金简於石匮兮，藏秘图於山中。
    望邑名夫虞姚兮，山灵护夫禹穴。
    俨庙貌於千古兮，遗化被於无穷。
    系帝王之所在兮，宜风俗之近古。
    习孝悌与勤俭兮，亦好逊而上忠。
    客曰於戏大哉兮，又何可以比隆。
    然有为者亦若是兮，岂无与舜禹之事同。

孙因　越问　隐逸
    谢隐士当少微兮，精神见乎天文。
    严子陵应客星兮，光芒动夫至尊。
    居剡下以高洁兮，戴安道之父子。
    游嵩岳以偕隐兮，孔述壑之弟昆。
    却米饷而不受兮，朱百年之夫妇。
    受肥遁以就闲兮，阮万龄之祖孙。
    闭蓬户以观书兮，淳之栖於穷岫。
    轻白璧而不盼兮，景齐隐於日门。
    扣药船而引声兮，歌竞传於仲御。
    渔镜湖以赋诗兮，岛尚号於千干。
    黄公列乎四皓兮，成定储之羽翼。
    嵇康侪於七贤兮，著养生之至言。
    王子猷咏招隐兮，爱山阴之竹种。
    谢灵运赋山居兮，采地黄为溪荪。
    著貂裘坐岩石兮，弘之志不在钓。
    袘豹席与棕桥兮，志知岂羡回轩。
    彼皆不事王侯兮，以高尚而辟世。
    亦地气之所钟兮，多秀水与名山。
    客曰士各有志兮，斯固古之逸民。
    夫何欲洁其身兮，弗念君臣之大伦。

孙因　越问　鱼盐
    百川会同沧海兮，浩天不知夫津涯。
    吐云涛以澜汗兮，沃日御而渺瀰。
    藏巨灵之趂屃兮，见天吴之惚恥。
    戴五山之页峨兮，涵百怪之陆离。
    巨鱼出没其中兮，不知其几千里。
    鼓浪沫以成雾兮，嘘云气以成霓。
    任公子之投竿而钓兮，五十犗以为饵。
    阅期年而得鱼兮，牵巨钩而下之。
    鬵鬣怒而刺天兮，白波涌而山立，
    膏流溢而为渊兮，颅骨积而成坻。
    自浙水以东兮，无不餍若鱼之肉。
    彼赤鳝黄颡何足数兮，又况梅鱼与桃鲻。
    维天地之宝藏兮，有煮海之鹾盐。
    曝曜灵以摝涉兮，浮莲的以试漟。
    编筼簹以为槃兮，处烈焰而不灼。
    霜铅倏其凝泎兮，霜花飒其的皪。
    兹海若不爱宝兮，丰功被乎天下。
    抑造化之自然兮，讵人为之力假。
    客曰富哉鱼盐兮，此越国之宝也。
    是特以利言兮，吾愿闻其上者。

孙因　越问　越茶
    日铸山之英气兮，既发越於镆鎢。
    地灵洩而不尽兮，复熏蒸於草芽。
    虽名出之最晚兮，为江南之第一。
    视紫笋若奴台兮，又何论乎石花。
    维瑞龙之为品兮，与此山以相亚。
    意山脉之通贯兮，仙种同乎一家。
    汲西岩之清泉兮，松风生乎石眠。
    滋芒液於灵襟兮，流瀣集乎齿牙。
    欧公录之归田兮，苏仙流诸佳咏。
    伯玉註於诗版兮，文正赏其甘华。
    至雁塔与花坞兮，固郡志之所载。
    若余姚之瀑布兮，尤茶经之所夸。
    嗟陆羽之不逢兮，宜鉴味之绝少。
    世方贵夫建茗兮，孰有知夫越茶。
    客曰世非不知兮，顾茗禁之已苛。
    亦幸其不尽知兮，姑舍是而言他。

孙因　越问　越酿
    扬州之种宜稻兮，越土最其所宜。
    穕种居其十六兮，又稻品之最奇，
    自海上以漂来兮，伊仙公之遗育。
    别黄秈与金钗兮，紫珠贯而累累。
    酒人取以为酿兮，辨五齐以致用。
    湑镜流之香洁兮，賏秘色之新瓮。
    助知章之高兴兮，眼花眩乎水底。
    侑谢传之雅游兮，陶丹府而哦诗。
    集群贤以觞咏兮，浮罚觥乎子敬。
    指鸣蛙为鼓吹兮，畅独酌於稚珪。
    斯越酒之醖藉兮，非宜城中山之比。
    矧投醪之醇德兮，能使勇气百倍於熊罴。
    客曰旨哉越酿兮，固越俗之所怡。
    然自征榷之法行兮，安得薛戎而蠲之。

孙因　越问　越纸
    系剡藤之为纸兮，品居上者有三。
    盖筱簜之变化兮，非藤楮之可参。
    在晋而名侧理兮，储郡库以九万。
    曰姚黄今最显兮，蒙诗翁之赏谈。
    加越石以万杵兮，光色透於金版。
    近不数夫杭由兮，远孰称夫池茧。
    半山爱其短样兮，东坡耆夫竹展。
    薛君封以千户兮，元章用司笔砚。
    数其德有五兮，以缜滑而为首。
    发墨养笔锋兮，性不蠹而耐久。
    惜昌黎之未见兮，姓先生而为楮。
    使元舆之及知兮，又何悲剡藤之有。
    客曰微哉越纸兮，有大造於斯文。
    然世方好纸而玉兮，又乌知乎此君。

孙因　越问　舟楫
    越人生长泽国兮，其操舟也若神。
    有习流之二千兮，以沼吴而策勋。
    寻笠泽以潜涉兮，北渡淮而会盟。
    擅航乌之长技兮，水犀为之逡巡。
    浮海救东瓯兮，有握节之严助。
    治船习水战兮，荣长锦於买臣。
    渡浙江而誓众兮，会稽之内史。
    率水棹以拒战兮，凌江之将军。
    坐大船若山兮，公苗山阴之杰。
    汎波袭番禺兮，季高永兴之人。
    想万艘之竝进兮，纷青龙与赤雀。
    风帆儵忽千里兮，驾巨浪如飞云。
    今竞渡其遗俗兮，习便駊以捷疾。
    观者动心骇目兮，相杂袭如鱼鳞。
    客曰盛哉舟楫兮，他郡孰加於越。
    然而济或不同心兮，请置此而新其说。

孙因　越问　竹箭
    维苗山之竹箭兮，禀劲气於乾坤。
    实东南之美材兮，声价等乎瑶琨。
    良工相夫阴阳兮，加利镞以为矢。
    习国人於射渎兮，震电激而星奔。
    挟之以六千之君子兮，从之以八千之子弟。
    可以傥方张之阖闾兮，走善射之楼烦。
    彼群仙之会聚兮，亦以射而为乐。
    登石室之射堂兮，射东峰而的白。
    丁令威为拾箭兮，山上下以求索。
    获遗镞於樵夫兮，偿以樵风之南北。
    客曰异哉斯事兮，诚振古之怪奇。
    然越人之弯弓兮，则谈笑而道之。

孙因　越问　驻跸
    维六飞之南渡兮，潢涛江以东历。
    后舜禹三千年兮，履舜禹之遗迹。
    驻翠跸以弥年兮，因改元而颁诏。
    爰升州而为府兮，冠绍兴之大号。
    举大享之上仪兮，即行阙而蒇祀。
    视总章与重屋兮，亦庶几其遗意。
    登堂而望稽岭兮，怀克勤之令德。
    留建炎之御制兮，彰复古之素志。
    采上虞之囊封兮，终然法乎舜禅。
    山郁葱以蜿蜒兮，钟禹陵之佳气。
    御香四时来下兮，道冠盖以相望。
    拱觚稜於云阙兮，俨威颜而天咫。
    系百年之父老兮，及亲逢乎盛事。
    想天民之视阜兮，与虞夏而同治。
    客曰幸游舜禹之邦兮，复逢舜禹之君。
    然傥无舜禹之臣兮，孰能牧舜禹之民。

孙应凤　宝藏寺洪钟
    枕畔鍧然宝藏钟，声从何处入高墉。
    蜀颅衰臂今如许，唤起穹庐一卧龙。

孙应凤　虎岩纪游
    月出山越高，云行月益忙。
    树影遍空白，痚星避月光。
    总非往者见，不从意内量。
    聪晨此一进，境界因久忘。
    深坐庭露淹，山僧促回廊。
    鼓钟奏天乐，经行重山堂。
    暮楫动朝梵，初日升屋梁。
    佛心光见日，林晖洞八方。
    细雨霏日中，飞烟青逐黄。
    出门绕山迳，两道夹修篁。
    茗根千百个，却於山隈藏。
    径深见奇巘，云与戴云望。
    因之曳竹杖，集伴凌高冈。
    他年记此际，风花带天香。

孙应凤　惠政桥
