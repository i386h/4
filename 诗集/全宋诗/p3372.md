<!-- { "loadSidebar": true } -->
    青女妆成连夜粉，鲛人啼尽一川珠。
    阳光稍稍褰层箔，春色徐徐殿画图。
    试向东风揩病目，驾天青浪麦平铺。

项安世　赋曹开府遗事
    大隗山前苦露深，佛狸江上剑成林。
    当时不作一身计，圣主自明方寸心。
    勇去峥嵘都是胆，归来静密不闻音。
    平生羞预外庭事，此段当镌墓石阴。

项安世　赋竟陵毛氏新港亭
    倚东湖浪看西江，结小红桥渡绿窗。
    白水绕阶人迳绝，青天入坐客心降。
    簀簹影外闻仙磬，函萏香中见佛幢。
    从此竟陵城左右，陆泉毛港一双双。

项安世　赋李季允校书悦斋
    纷华战罢凯歌旋，弦诵声中一莞然。
    理义足时心有味，友朋深处泽无边。
    沂雩绿水春风里，江汉清秋暠日前。
    千五百年时習趣，祝君无倦到华颠。

项安世　赋李季章大著书楼
    不识书楼梦已登，幽人应在最高层。
    网罗歆向群言目，搜搅谈迁万古膺。
    河汉西流清露重，玉霄东望紫烟凝。
    夜深谁见凭栏处，天作长编月作灯。

项安世　赋运使张大监道州石山以张诗平地风澜险于水此心铁石听之天为韵
    枚回洲边春水生，日光照縠波文平。
    绣衣使者何世上，彩舟唤客论交情。
    平生择交不择利，俗子纷纷卧之地。
    少年所识惟石君，晚岁相从不相弃。
    一官到处西复东，悲欢得失无不同。
    谁云我州大如斗，中有千岩万壑含松风。
    迩来所得尤艰难，人力不到天为剜。
    幽寻五岭犯炎雾，裹送万里穿狂澜。
    十夫升前一夫洗，落尽煨尘见云献。
    回首笑向道州守，此解未如人世险。
    头颅已过羊肠车，不用更通丞相书。
    老来得此万事足，摩挲苍璧相倚于。
    玉帘崭崭何齿齿，质坚德重不可徒。
    要镌{左土右册}口方玉池，更酌西岭玻璃水。
    小却盛之数亩园，日夕与之同卧起。
    客来莫怪我自怜，老子心情正如此。
    大山嵯峨势千寻，小山左右罗瑶簪。
    坡陀峭立各有态，面目难异同肝心。
    叩之其声清以越，如磬之石钟之铁。
    怕令去作清庙器，潜向江头□□□。
    江头之月今几年，惯见东西南北客。
    凛然相对各无惭，惟此主人伴此石。
    主人说法石解应，夜深哦诗便之听。
    垠崖划断声雷硍，有语盘空如此硬。
    与人说石仍说诗，世间此乐谁得之。
    故人往往解此意，赠以飞瀑和天池。
    三君相视俱悠然，主人之乐无穷年。
    只愁清庙要钟磬，早晚捉去调钧天。

项安世　皋亭山
    西湖南北宝峰环，塔寺园亭碎点斑。
    不似北关门外看，更无一物涴青山

项安世　高风台歌
    台之高不知其几仞兮，但见燕雀仰视如冥鸿。
    风之来不知其几里兮，但见南海北海声逢逢。
    我时醉卧洞庭之北巴山东，耳边澒洞呼汹怖杀侬。
    起来欠伸拍鸿蒙，问谁作此狡狯变化惊盲聋，
    乃是清江江上盘园翁。翁本自与时人同，
    袍带靴笏从儿童。亦赏随牒作小史，
    亦赏建纛称元戎。偶然兴自返盘园中，
    意行倦止由心胸，岂与郢中小儿论雌雄。
    儿曹颠倒鸡著笼，金朱眯眼视梦梦。
    仰见騤骥脱鞅行青空，便欲俎豆老子配食蜚廉宫。
    纷纷俗论安足穷，二三君子中龙。
    南安太守科甲高，袖有桂馆之香风。
    庐陵相公名位高，笔有造行之春风。
    雨岩居士卧榻高，句有湖海之英风。
    三君合谋奏天公，急羁此老勿使慵。
    国于羊角九万里，奄有九霄寒露之空蒙。
    封师巽伯为附庸，不许抗表辞官封。
    向来挂冠冠愈穹，老子一笑朱颜红。

项安世　高台寺
    高台夫如何，山后此为最。
    手摩白云顶，足躡飞鸟背。
    我从樟树来，上上八十里。
    向来所历峰，下视皆积块。
    空中闻夜雨，声若万马溃。
    却问山前人，天晴正收刈。

项安世　高通直挽诗
    赤手开荒径，朱门照广津。
    两班通印绂，三桂袭簪绅。
    寿考尊乡曲，光华劝邑人。
    我生当恨晚，犹及望灵椿。

项安世　高通直挽诗
    甲子诸孙行，丁年北梦行。
    归来古于越，友事晋参卿。
    旋展升堂拜，方瞻赐绂荣。
    故山耆旧少，萧瑟更佳城。

项安世　耕读堂诗
    朝鹜兮吾畴，象舒兮鸦疾。
    暮飘兮吾帷，风喧兮雨密。
    蓑衣兮台冠，雪炬兮萤祑。
    田丁兮学丁，耦歌兮侪習。
    米甘兮蔬旨，道腴兮仁实。
    养送兮无憾，俯仰兮有适。
    尧汤兮吾辟，岂吾欺兮伊稷。

项安世　古樟书堂
    问讯书堂士，门前有古樟。
    植根深入地，盘势阔连罔。
    雾合琴书润，风来硕席凉。
    试赓云下曲，馀韵绕琳琅。

项安世　谷山照僧能诗事母孝
    照公诗甚清，月淡更云轻。
    拂拂晴丝卷，霏霏柳絮萦。
    我憎禅悖性，渠自孝锺情。
    何似辞戎索，中原道上行。

项安世　故人亭
    翠壁丹崖云气浮，故人亭下驻行舟。
    潇湘东去连沧海，桂岭西来接永州。
    浦树生烟攒舴艋，岩花覆水叫{左车右勾}辀。
    讞刑省俗惭无补，目断波间双白鸥。

项安世　观潮
    张王偏宜月，雄豪更得秋。
    岸头浑破胆，浪里有行舟。

项安世　观澜阁
    先生高阁水之滨，一秃翁从众主人。
    欲说观澜先自愧，况逢收潦更难陈。
    霜余过濑声逾急，日落浮霞景转新。
    千里迢迢春不断，陶潜曾点是知津。

项安世　观陵
    晚艇村村载，秋原处处收。
    年来尤爱此，一熟缓千尤。

项安世　观善斋
    切切松上风，齿齿泉下石。
    零露晓沾衣，童山夜升液。

项安世　归州女
    归州女儿双髻丫，手提酒瓶头戴花。
    左手持杯在手泻，滩头劝客争邀遮。
    滩头一船百夫挽，欲上未上头捽沙。
    呼声半竭力欲尽，粟米一釂胜流霞。
    腰问五钱岂足惜，钏中十指如春芽。
    颜行属目百丈纵，三老发怒双槌挝。
    顉然相顾各分散，顷刻捩柂如轻槎。
    君不见世间勇怯皆如许，意根一断前无御。
    多少功名盖世人，一点依违笑千古。

项安世　归自寸金堤绕城南转至望涉楼下柳阴扶路草色际天春意融怡不可名状
    十里河堤接郡城，城边杨柳密于屏。
    行人尽日翠阴里，啼鸟数声残酒醒。
    七泽观前无限草，高沙湖外一时青。
    斜阳极目春如海，只有平庵两鬓星。

项安世　过□台
    马卿几日西山客，已有诗著道乡。
    指点东城笑伧父，半年无句写潇湘。

项安世　过丰城三十里始见庐坐落
    石坑东畔好田庐，更著青林映带渠。
    新喻丰城三百里，中间萧索独何如。

项安世　过故宜城
    跋马南城吊楚王，寂寥迁国岁年长。
    故宫白道埋春草，小市青旗挂夕阳。
    时有野鸡吞堕珥，过无遗像镇祠堂。
    只应平路桥边水，曾照当时后院妆。

项安世　过故宜城
    我行熊绎故王都，十里南墙俯赤湖。
    想见当时宁有晋，那知此地更逃吴。
    宫门自昔通城北，墓碑多年立路隅。
    欲仗青烟询白鸟，背人飞去不容呼。

项安世　过滑澾岭
    连山赤埴号胶泥，想见林深叫竹鸡。
    一路新晴天借我，稳扶篮箂上山蹊。

项安世　过如春堂观赵德麟诗贴因次赵成卿韵
    阿麟文采近西京，付与而分翰墨名。
    今日如春堂上看，当年遗贴子孙荣。
    元丰曲里承平话，小杜诗中战伐情。
    济上旧游成一梦，王孙端复可怜生。

项安世　过上海寨昔人于此潴水以限北方
    原田漫漫不知津，春寨清明思杀人。
    雨后烧痕无润泽，烟中日色少精神。
    吨城南池沟隍古，海寨东西径遂新。
    谁见当时经画意，只今高浪化征尘。

项安世　过淞江忆郑虞任
    独上吴淞第四桥，忆随郑老驻兰桡。
    白头发佛平生处，一盏寒泉赋大招。

项安世　过王师岭堠见荆门郢州山
    七泽茫茫千里间，王师堠前初见山。
    西子嵯峨高髻拥，东邻娇小秀眉弯。
    背襄阻郢开肩背，大野青天豁面颜。
    独立东风看平楚，少年双鬓欲成斑。

项安世　过无锡寄沈知县
    同时月殿气如虹，各自天涯影似蓬。
    半世弟兄才一识，二年州县忽重逢。
    湘山饱听灵妃瑟，锡水新弹单父桐。
    剩有江湖不归话，回船相就却从容。

项安世　过峡州宿青草滩
    烟里鸣桡去夕阳，不堪风急滞归航。
    无端更著三更月，一夜孤篷一寸霜。

项安世　过秀寄麋秘书
    圆峤仙人厌久如，戏求何颖作周书。
    半生闻谊亲无路，一日同僚分有馀。
    西子湖边春载酒，征官亭上夜分裾。
    秋来怀抱知多少，总是归程细细摅。

项安世　过阳罗洑
    阳罗洑外黄陂路，滠口湖边孝感河。
    钲鼓已通南草市，腥膻欲涴大江波。
    家家户外无惊犬，日日辕门有凯歌。
    端藉圣朝威德厚，亦烦诸将战功多。

项安世　寒食道中
    秋千飞去过墙枝，风乙归来矮屋楣。
    春色一如前度晚，鬓毛多似去年衰。
    碧云莫唱愁红曲，黄鸟休歌伐木诗。
    方寸不禁如许思，门前杨柳正开眉。

项安世　寒食道中
    儿时只愿春长早，老去始知春要老。
    人老高低事事谙，春深远近家家好。
    莺来燕去总关天，絮起萍浮俱合道。
    浪将开落恼閒心，却恨少年何草草。

