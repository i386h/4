<!-- { "loadSidebar": true } -->
    临行密付阿谁边，妙处休云子不传。
    索性扫除元字脚，义天云净月孤玄。

释绍昙　灵照女赞
    几对丹霞斗活机，恶心肠有老爷知。
    笊篱妥得春风满，不直分文卖与谁。

释绍昙　六言山居
    野菜花飞胡蝶，古藤枝挂清猿。
    闲倚柴门看倦，枕肱高卧云根。

释绍昙　六言山居
    积雪封无过路，乱云堆满空庭。
    我也谁能扫得，掩关且读残经。

释绍昙　六言山居
    盘石新封翠藓，破龛重绕青萝。
    唤起惊回残梦，月筛林影婆娑。

释绍昙　六言山居
    粉芋头煨软火，懒黄菁煮沙瓶。
    饭后乌藤用事，小奚忙启岩扃。

释绍昙　六言山居
    石磵霜凝松粉，竹篱雪点梅肤。
    春到山家日远，愧贫管领全无。

释绍昙　六言山居
    晓迳旋除榛翳，午厨要款雘僧。
    童子扫雪归晚，忍饥趁机□娇藤。

释绍昙　六言山居
    香雾晓垂帘幕，幽禽春弄笙簧。
    谁料贫无一物，迩来富敌君王。

释绍昙　六言山居
    两耳炉焚柏子，一拳不养菖蒲。
    客至莫谈尘事，略寒温外跏趺。

释绍昙　六言山居
    得夫心无半点，圣凡机裂千差。
    终日山禽聚集，且无个去衔花。

释绍昙　六言山居
    香醉人寻梅坞，马嘶声度云坳。
    急把柴门深掩，从教小外推敲。

释绍昙　龙渊
    未施爪距攫风云，玉鉴光寒不染尘。
    昨夜寒涛轻蘸月，赚他无限抉珠人。

释绍昙　吕洞宾见黄龙图赞
    铛煮乾坤，粟藏世界。
    纵得长生，终成败坏。
    不是黄龙盖覆伊，太阿补履岂如锥。

释绍昙　律宗玉维那三人礼石佛求语
    老倒南山犯真律，三生凿破寒岩石。
    不立名中强立名，弗狼籍处成狼籍。
    儿孙膝下有黄金，拨草瞻风远访寻。
    三拜起来发一叹，方知老子错留心。
    天真自性佛不管，顽石头边讨甚碗。
    费尽钳鎚多破绽，乌藤紧捉从头看。

释绍昙　梅窗
    溢目湖山看不足，引清吟有此云房。
    檐牙挂月横疏影，隙眼通风度暗香。
    夜掩只疑和靖宅，晓开争看寿阳妆。
    兰兄礬弟休相怜，斗室难为纳众芳。

释绍昙　梦庵
    肱枕萝窗饱黑甜，华胥游遍鹤蹁跹。
    不思议境全机路，何待逢人竖起拳。

释绍昙　妙恩侍者求语
    一奁春锦斗鲜明，较古菱花越样清。
    照影不应呼小玉，至今湖海客关情。

释绍昙　明月谷血书华严蒙恩宣入内庭
    一回{上祝下土}破娘生指，血染春风开杂花。
    香喷龙王宫殿满，胡僧嗅得鼻头喎。

释绍昙　南桥
    渡驴渡马已多时，踏断何妨入水泥。
    赡部洲人争弄险，要渠知有截流机。

释绍昙　南山
    寿岳名标自古今，万年松矮翠成阴。
    东篱采菊悠然见，珍重渊明眼有筋。

释绍昙　南杨判镇以诗问安次韵
    拙养自林泉，鏖战惊蛮触。
    心灰百念寒，虐焰肯停蓄。
    猗欤子云翁，惜我如龟玉。
    无复献楚庭，终期毁于椟。

释绍昙　讷翁
    纵悬河辩诳痴愚，理尽辞穷口嗫嚅。
    卒急未能谈吐得，相看摩捋白髭须。

释绍昙　宁藏主省师兄求语
    橘州文学石桥书，妙画雄才举世无。
    宗说俱通心眼活，奇哉老蚌出双珠。
    百年凛有遗风烈，行处同途不同辙。
    知翁真得虎头痴，月峰清照峨嵋月。
    分飞雁影各东西，几对秋风叹离别。
    去去吴天净如洗，淡墨联书形字义。

释绍昙　庞婆报儿儿即倚锄立化图赞
    小姝先行，老爷踵去。
    无意奔丧，急寻死路。
    哭泣煞孤孀这老娘，钁头边事难分付。

释绍昙　裴相国参黄蘖图赞
    大小痴禅，对谈甚底。
    背后人听，不能夺耳。
    切莫求安古佛名，当头便触贤侯讳。

释绍昙　蓬维那号鳌山求语
    制断任公子钓轮，波腾岳立几千寻。
    曾郎梦觉方惊险，撒手悬崖死却心。

释绍昙　蓬州如行图僧求偈
    懒受神仙不死方，弃蓬莱入野僧房。
    莫教错下风幡语，头被傍人剃得光。

释绍昙　瓢泉
    当阳剖破劫壶来，见彻根源眼有沙。
    临际爷爷得一杓，葛藤浸烂又萌芽。

释绍昙　平山
    一镜面铺非划削，且无高下与人争。
    拟从顶{左宁右页}寻玄路，著脚须防有赚坑。

释绍昙　平溪
    一片寒光湛不流，古今谁解觅源头。
    东西虽有地如掌，未许南泉闲牧牛。

释绍昙　鄱阳恭上人求语
    鄱阳风鼓浪千寻，彻底探穷不顾身。
    塔主连声呼莫莫，截流机峻恐惊人。

释绍昙　破衲
    通身百杂碎，谁解成褫得。
    鸡足紧收藏，当来问弥勒。

释绍昙　璞庵
    含藏一片玉连城，三度亲曾献楚庭。
    未跨门时琢雕了，春风深锁绿萝扃。

释绍昙　朴庵
    确实行藏与古俦，略无半点诈明头。
    竖粗拳验方来眼，未跨门时见便休。

释绍昙　普化赞
    大悲院里趁村斋，卒死无人出地埋。
    捏怪凌空摇木铎，春风处处露尸骸。

释绍昙　栖岩
    拗折妆藤枝，靠全险崖句。
    佛祖谩寻踪，无你湊泊处。

释绍昙　契庵
    语言道断转玄枢，千圣机关尽密符。
    接向上人通一路，拳头竖起莫嫌粗。

释绍昙　谦翁
    具通方眼放{嗤口换目}盲，争肯先人一步行。
    穷四部洲求逊让，看来不出老先生。

释绍昙　樵隐
    斫得块柴担不起，和云颺下枕头边。
    梦魂不涉人间世，肯把黄梅破钵传。

释绍昙　清凉礼先师遗像
    白云迷谷云铺阶，老倒清凉眼著沙。
    若问普通年远事，三千里外摘杨花。

释绍昙　泉大道赞
    赤身跳入毒龙潭，血战积压他死几番。
    挣撰出来噇钵酒，郴州六月火云寒。

释绍昙　泉山
    接得灵源正脉亲，险崖机里解翻身。
    莫教倒岳倾湫去，浸杀茫茫大地人。

释绍昙　人我担
    骨露皮穿未肯休，冥机蛮触战蜗牛。
    一肩人我都担了，遍界从教是髑髅。

释绍昙　仁座主自西山来求语
    灯窗苦读觉身癯，暂握筇枝访野夫。
    爱竹劲思持玉节，看梅闲共数银须。
    西山月冷归招隐，南岳风清欲步趋。
    灵利莫教人指去，且教船子老江湖。

释绍昙　日本澄上人
    扫尽机缘万法空，灯潭不许卧苍龙。
    翻身踏断来时路，家在海山云外峰。

释绍昙　日本慈源禅人归国请偈
    牧间今睥六十八，湖上掩关期养拙。
    万缘不挂一丝头，对客懒饶三寸舌。
    问吾道，秧田泼绿农夸好。
    问吾禅，烟林噪晚声未闻。
    无端外国人瞒我，插片木头讨甚麽。
    吃盏粗茶送出门，海山啼断催归鸟。

释绍昙　日本国光禅人旋乡求语
    大唐国，日本国，
    临风放出辽天鹘。不隔重溟见得亲，
    依然却被重溟隔。光禅拚不顾浑身，
    咬定牙关力访寻。白浪堆头航一苇，
    普通年远只如今。焚香扣我西来旨，
    三十乌藤敲出髓。非佛非物亦非心，
    拟议白云千万里。结成不共戴天冤，
    怒气蒸云走出门。这回必要讨分晓，
    归问阿斧隆长老。

释绍昙　日本然上人１
    横担楖栗走诸方，佛祖玄关路转长。
    放下身心归故隐，金乌依旧出扶桑。

释绍昙　日本然上人２
    奔趋客路困尘泥，蚁梦方酣蝶梦飞。
    赖有啼鹃知此意，一声声劝不如归。

释绍昙　日本玄志禅人请语
    上人幼负凌云志，十五为僧今廿二。
    鲸波不怕险如崖，远涉要明西祖意。
    老松阴下扣烟扉，未透慈溪劈箭机。
    满口乡谈学唐语，帝都丁唤那斯祁。
    粗拳便欲拦胸{上祝下土}，又恐傍观分背触。
    快归省问老传衣，古磵寒泉休瞪目。

释绍昙　磉石
    鎚凿工夫见十全，润时知雨玉余温。
    看渠负载擎天柱，个个无非硬脚跟。

释绍昙　山水图
    招提依约在烟萝，酒旆风微拂钓蓑。
    欲税云林归卜隐，山灵应笔赚人多。

释绍昙　山叟
    不褒红尘有利名，閒听幽鸟静看云。
    羲皇世上无穷乐，曝背茅檐策几勋。

释绍昙　烧笋
    稚子相呼脱锦衣，饷春不减道山薇。
    翻身跳入炉中浴，透得山僧啮镞机。

释绍昙　石庵
    确硬工夫做十全，宾关深锁绿萝烟。
    险崖机峻无人透，几见春山蕨竖拳。

释绍昙　石壁
    一方峭峻绝安排，立处还同万仞崖。
    卢老倩人书不得，春日濈濈长莓苔。

释绍昙　石灰
    炉鞴亲从锻炼来，十分确硬亦心灰。
    盖空王殿承渠力，合水和泥做一回。

释绍昙　石井
    打硬工夫搆得深，谁知水底有蓬尘。
    放开一线路头活，落赚几多明眼人。

释绍昙　石室和尚赞
    面孔得人憎，脑中秋月皎。
    做处没瘢痕，用时成要妙。
    见明极透出夜明帘，依圆照烂煨文武火。
    几处移场弄险机，电卷风旋人绝倒。

释绍昙　石溪自雁宕避难回天童巢云
    苍鹰俊翼倦摩霄，岩下深云稳寄巢。
    且放愁胡双眼闭，恐惊群鹭宿寒梢。

释绍昙　拾得磨墨赞
    面皮顽恶发须忪，磨墨元来也不中。
    冷看他人书淡字，不知污得布裙浓。

释绍昙　拾得磨墨赞
    可怜拾得，侧望徒劳。
    墨有消时恨不消。

释绍昙　世尊乞食归放拄杖以手拄颐坐眠赞
    雪岩曾经苦，勤行七佛仪。
    持钵不得食，诈道不闻饥。
    六环锡重，无力扶持。
    颺下拄颐眠一觉，梦中消息许谁知。

