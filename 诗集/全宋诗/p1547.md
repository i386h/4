<!-- { "loadSidebar": true } -->
    群花独菊香尤晚，大木惟樗寿最长。
    眉有白毫垂过眼，腹无墨汁苦搜肠。
    荒村偶有优旃至，且伴儿童看戏场。

刘克庄　纵笔二首
    虚费灯窗一世勤，老师曾许与斯文。
    玉台不善谐新咏，金匮犹堪记旧闻。
    浅学安能演繁露，华堂苦爱诵微云。
    史香骚艳无穷尽，叹息何人共摘熏。

刘克庄　纵笔二首
    发似秋霜身槁枝，相逢惊怪此翁谁。
    能啖范丈齑盐日，曾识荆公疥癣时。
    不待姓名尊德齿，要知戒腊□须眉。
    融修汉士中翘楚，商略总堪大小儿。

刘克庄　纵笔二首
    风月佳时一放怀，幸无章绶束筋骸。
    眵昏端以亲灯故，忧患皆从识字来。
    受业门人留不住，载醪客子尽教回。
    闭门自了身心事，寄语时贤莫浪猜。

刘克庄　纵笔六言二首
    赋金屋信美矣，记玉楼果如何。
    人间国艳难得，天上才子不多。

刘克庄　纵笔六言二首
    蒯郦提趋沸汤，信越狗烹弓藏。
    向来猛士尽矣，与谁共守四方。

刘克庄　纵笔六言七首
    读过书皆遗忘，老来诗愈颠狂。
    不献贵人夹袋，尽入奚奴锦囊。

刘克庄　纵笔六言七首
    少日才高户大，暮年酒对诗豪。
    且教儿童精选，谁能奴仆命骚。

刘克庄　纵笔六言七首
    古调不同俗调，后儒多异先儒。
    美蔡中郎幼妇，呵郑司农老奴。

刘克庄　纵笔六言七首
    学射必百发中，观棋争三着高。
    画工一洗万马，巨人一钓六鳌。

刘克庄　纵笔六言七首
    佛经六千馀卷，聃书八十一篇。
    今为二氏学者，我则两端竭焉。

刘克庄　纵笔六言七首
    精卫衔石填海，醯鸡以畒为天。
    拊石凤翔千仞，□□龙沕九渊。

刘克庄　纵笔六言七首
    从我辙环衰世，有谁鼓瑟暮春。
    高弟勇浮海者，圣师与浴沂人。

刘克庄　纵茟一首
    不与人争鹿，常留客脍鲸。
    遍参埋雪立，轻举御风行。
    鸣止三千岁，游观数十城。
    前篇方出喙，又报后篇成。

刘克庄　邹莆田见传葬书
    令君葬说其传远，一字真堪直一缣。
    惜似辨材藏禊帖，爱如房相笔楞严。
    略疏脱误烦重校，尽扣精微恐不廉。
    欲卜寝丘何处是，凭高试为指东崦。

刘克庄　醉笔
    无复戴花能起舞，有时逢曲尚流涎。
    年龄绛县老人长，交友青州从事贤。
    司业送钱真爱我，侍郎取榼亦欣然。
    吾诗浅易聊陶写，不似渊明述酒篇。

刘克庄　醉笔一首
    满插花黄沃巨杯，一丝不遣挂襟怀。
    若非供奉仙重谪，必是玄真子再来。
    有妓分甘徒自臭，无奴负锸也须埋。
    平生不喜名浮实，佳传何消上曲台。

刘克庄　醉乡六言二首
    戒饬长须赤脚，客来洒扫送迎。
    莫言老子晏起，但道先生宿酲。

刘克庄　醉乡六言二首
    古帝神游其所，饮仙死葬是中。
    晋人窃往者众，唐朝始绝不通。

刘克庄　醉醒一首
    醉梦发于真性，醒狂或者矫情。
    左相饮如川吸，龙图笑比河清。

刘克庄　左目
    已盲犹赤痛，久不出鸡窠。
    丹荔曾遗毒，青灯亦一魔。
    抛书无味甚，节腹柰馋何。
    二痴依然在，徒劳问眼科。

刘克庄　左目痛六言九首
    深碧非少林祖，暴赤疑归宗僧。
    何须近青藜杖，不愿如紫石棱。

刘克庄　左目痛六言九首
    亲灯似鸱撮蚤，对卷如獭祭鱼。
    今已作白头观，昔曾校黄本书。

刘克庄　左目痛六言九首
    诗到歌行尤妙，传与国语并行。
    艰辛张籍病瞎，浮夸左丘失明。

刘克庄　左目痛六言九首
    昏花废干禄书，麻嗏类辟瘟符。
    草字见嗤醉秃，小楷难付官奴。

刘克庄　左目痛六言九首
    晚岁甘为瞽史，前身不是离娄。
    喜梵夹书送老，恶巾箱本如雠。

刘克庄　左目痛六言九首
    儒医诊肝脉去，小童负药笈从。
    吾宁作一目鬼，古曾有独眼龙。

刘克庄　左目痛六言九首
    熏目不欺暗室，呻吟少下禅床。
    悟后尽除业障，定中或放毫光。

刘克庄　左目痛六言九首
    早耽蔡谱华妙，晚受聃书深长。
    始悟擘红异味，不如守黑单方。

刘克庄　左目痛六言九首
    阁上束三千卷，墙角弃二尺檠。
    此玉函方不载，无金篦刮亦明。

刘克庄　左史倚相
    善谑非为谑，微言可解纷。
    祈招忘出处，也道读三坟。

刘夔　句
    题诗人已贵，衮路冠三台。

刘夔　句
    冷淡亭台偏种竹，清虚轩砌不栽花。

刘夔　清隐岩
    地迥隔尘寰，石门云闭关。
    幽人澹无事，白鹤相往还。

刘澜　句
    东风半绿官圩草，西日遥红别岸山。

刘澜　桐江晓泊
    风萧萧，冰瑟瑟，
    淡烟空蒙冠朝日。滩头枯木如画出，
    鹹鹆飞来添一笔。

刘澜　夜访侃直翁
    疏瓴乱见星，危坐冷无灯。
    索句髭先白，餐蔬貌欲青。
    楼禽翻麓雪，堕栗破溪冰。
    昨夜中峰顶，同看海日升。

刘阆风　寿胡运使
    青原连峰郁嵯峨，中产瑞石如金螺。
    清淑之气孕秀多，蜿蟺礴无偏颇。
    间世人杰文星罗，六一鸣道继雄轲。
    忠简名节森聱牙，乃孙所学能传家。
    天孙为织云锦窠，五凤装楼龙作梭。
    吐祠摛藻正而葩，纬国经邦真土苴。
    暂屈计台烦抚摩，飞刍免粟汉萧何。
    专城治郡政不苛，分医散药起札瘥。
    幻出东湖十里荷，百花蔽亏万柳遮。
    民不知劳在咄嗟，涂歌里咏自吟哦，
    坐致金穰玉烛和。登城万宝丰百嘉，
    黍稷稻粱菽禾麻。维时秋律灰吹葭，
    玉宇凉生雨乍过。银河夜静风无波，
    祥烟瑞霭纷交加。只说牛女此会佳，
    谁知神仙降云车。中驱下扶走乘戈，
    玉妃拥卫不撝呵。童女十二颜如花，
    乘鸾吹箫静无譁。弹環戛玉献琵琶，
    琴奏双成瑟女娲。仙掌金茎吸露华，
    西凉蒲萄胜流霞。桃实如蟠枣如瓜，
    祝公千百算增遐。公持玉节镇龙沙，
    我领辕门吉水涯。一水东西骋望赊，
    安得共泛张骞槎。秋风阊阖鸣玉珂，
    公归调鼎我盐蟺醝，持衡不致斤两差。
    诗寄柏梁愧猗那，因词见意倘可歌。

刘砺　挽蔡西山先生
    念昔抠衣日，宁知辈行殊。
    师才惊宇宙，鄙学困虫鱼。
    纪历深皇极，谈兵浅律书。
    伤心濂水别，有惑更谁祛。

刘六芝　观北山先生可以亭帖子有索余著句辞不敢僭而请益贤辄题二十八字因
    古道今人慨不同，世情对面九疑峰。
    四尖山色元如旧，会构新亭始亢宗。

刘蒙山　春日田园杂兴
    桑风吹绿满原头，西崦东阜暖气浮。
    村妇祈蚕分面絸，老农占岁说泥牛。
    田鸟飞逐耕烟犊，桑扈鸣随唤雨鸠。
    怜叟相邀同社饮，旋将新酒向花簪。

刘梦才　送胡季昭谪象州
    绍兴宝庆百年余，古往今来说二胡。
    论事直须弹恳切，立朝端不忍阿谀。
    两贤幸属吾州有，万事何曾公议无。
    象郡新宁不同诏，九重天子正仪图。

刘梦符　夏日游九龙岩
    突兀灵岩古，纡回石磴升。
    地幽忘日烈，壁峭喜云蒸。
    峰顶池如月，山根水欲冰。
    摩挲可镌处，大字纪中兴。

刘梦求　华延年卜寺
    邲鉴总龟如往学，未见才名能广博。
    希点若来参学时，同年从此不须疑。

刘名世　句
    槐影已高公事少，蒲鞭不试讼庭閒。

刘名世　墨池发祥诗呈蒋教
    城头学宫高巍巍，中有方井号墨池。
    穷冬不竭春不溢，往往石眼通江湄。
    故老相传右军宅，涤砚濡毫向池侧。
    兰亭绝笔迹成尘，此间池水犹能黑。
    绍兴之年值丙寅，一夕郁郁浮乌云。
    乡闾拭目看盛事，集英三唱人姓陈。
    又闻浮熙改元岁，隔春预作文章瑞。
    甲科夺得汉庭魁，贤关解褐冠多士。
    九岁奇童面圣颜，阖郡十人俱赐第。
    近来复作烟雾飞，盈盈玉斗磨歙丝。
    忽焉阴霾黯苍汉，模糊顷刻风披披。
    巧如奇花开异草，天女织出绞绡衣。
    须臾变态千万状，妙手点染水墨奇。
    此事颇亦涉神怪，疑有鬼物来游嬉。
    不然下垫千年龟，图书之祥将发挥。
    吾乡文物盛洙泗，执经问道肩相随。
    残膏賸馥大沾溉，诸生借润今其时。
    文昌终有应图契，韩门高第皆可为。

刘某　句
    轮税地全无菽麦，入城人半是渔樵。
    度暑田夫作竹衫。

刘木　酬卧云
    美人隔云水，广永几千里。
    白日有没时，相思无穷已。
    夜雨翳灯花，凉风折窗纸。
    披衣不能寐，拒待闻鸡起。
    从来志士肠，高若雪山峙。
    岂不念摧折，藉此可凭恃。
    蔓草委地滋，孤松插天起。
    咸若知我深，赠言故及此。

刘木　感怀
    几度言归未得归，归心常切故山薇。
    人於愁处酒难着，春正好时花已稀。
    残日明池蝌蚪集，绿队满院伯劳飞。
    浮生衮衮只如此，未必今朝悟昨非。

刘牧　次韵经略吴及石门洞
    谏纸空箱后，高牙拂断霓。
    还符翠洲梦，来见石门题。
    架竹生新径，诛茅得旧蹊。
    阴崖走别洞，阳岭带回溪。
    吟桂人非隐，逢花客自迷。
    虚中存纳受，绝壁阻攀跻。
    地远饶征戍，君来息鼓鼙。
    吏闲眠麂鹿，民乐戏凫鷖。
    胜事时相遇，芳樽手屡携。
