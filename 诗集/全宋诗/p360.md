<!-- { "loadSidebar": true } -->
    急景绝怜添鬓雪，芳辰犹阻盍朋簪。
    年时醉藉梨花地，回首鸥盟可得寻。

陈造　即事二首
    雚围山拥碧崚嶒，二载房陵冷似冰。
    今日皇皇空载质，令人翻忆在房陵。

陈造　即事二首
    形容肮脏水云宜，心意阑残欲语谁。
    不作贵人炎冷面，北山逋客最相知。

陈造　急笔次梁教韵
    旱气如爏民其咨，漂然一雨喜可知。
    醮席龙坛揭精意，青章祝号免愧辞。
    馨香了知罔时怨，耕耦亟用发尔私。
    四鬴足食可倚俟，三年馀蓄夫何疑。
    小麦囷藏纎已择，及此得雨未后时。
    阴晴向人信大巧，此柄似付吾辈持。
    岂特贫窭免逋捕，抑令催敛减箠笞。
    旱魃蝗蝻方踯躅，不待炎火俄歼夷。
    吾皇圣德帝所佑，上瑞何必占蓍龟。
    职民之忧假守事，遇灾讵可缺祷祠。
    贪功谓盗古不予，读诗愧色浮清涯。
    揣已未敢拜此赐，亦念佳句堪疗饥。
    击钵千纸久不讲，聚头一醉属有期。
    自公退食况病减，今我不乐将谁欺。
    青楼歌舞有新按，中年丝竹聊自怡。
    已戒隶人谨约束，酒阑一屏骊驹诗。

陈造　急笔赠欧处士
    南州江山昔所历，雨峰黯叆晴江碧。
    几年思之忽堕前，政得欧生醉时笔。
    斯人历览山川奇，得兴落笔天露机。
    不须十日五日一水石，已要王宰相攀追。
    相逢便整南归柂，短章许君慵未果。
    酒边搜句敢言工，不解似君般礴舏。

陈造　记梦示师是
    青灯寒夜思吾乡，合眼便坐吾家堂。
    阿丁炯然目如水，彩服蹁跹趋我傍。
    中心喜之谬督过，还为遨嬉废书课。
    指似斜日西窗红，小赋未破书未供。
    向渠不敢恩胜义，亦怜扭缩不自容。
    蝶蜚鹿失忽惊寤，摵摵霜风在庭树。
    几时笔分跨乃父，与汝相忘不关虑。

陈造　记扬州旧事
    合宫嚼蕊今柳枝，燕台酷赏骚人诗。
    国色天香岂凡品，琼枝璧月信好辞。
    向来弄影对箫鼓，楚山高深自云雨。
    若为白昼去临邛，鹦鹉难防漏私语。
    悲翠久矣雕笼中，转头缥缈云鸿同。
    遥知怀璧骇众目，负山虽力难为功。
    敢意归来辱收恤，瑾瑜匿瑕山藏疾。
    客子一诵打鸭章，东君卢胡置严律。
    风生翠扇阊阖天，酒边重听想夫怜。
    楼中之燕当掌托，老子久谢裙裾乐。

陈造　寄安抚程丈
    书生次舍先菜把，乃有甘肥来箸下。
    今日之羊我为政，属餍敢忘分甘者。
    府公宽容盖代豪，怜我诗穷仍老饕。
    卧沙九助匕不箸，出甑嫩颤如花糕。
    即今野饭山栖地，食指屡动饥涎坠。
    谷城明府府公似，割鲜庸继台无馈。
    食神黄媪喜欲颠，一夜搜诗不得眠。
    将军问腹汝见负，世用官业俱茫然。
    论情少须分袂处，未敢径指房山路。
    饿鹰得饱遽颺去，政恐陈登轻吕布。

陈造　寄陈居仁二首
    鹊语晨檐灯夜花，双鱼随客到寒家。
    交情从昔金可断，别梦即今天一涯。
    风雨对床他日意，雪霜欺鬓与时加。
    阅人半世花开谢，更觉松筠耐岁华。

陈造　寄陈居仁二首
    尚记诛茅柳外堤，水光摇雾润窗扉。
    桑间曾是僧三宿，海上能忘鹤一归。
    野店樽罍醅脚酽，比邻鸡鹜稿头肥。
    解颜一醉平生事，更向行藏计是非。

陈造　寄陈用晦四首
    昭代儒者尊，青云坦修涂。
    即今子陈子，尚歌于蒵于。
    满岁不自保，尔俗苦好诬。
    向来抚字工，督课有不如。

陈造　寄陈用晦四首
    百谪孟公达，三绌柳下直。
    今君向于湖，颇带迁逐色。
    府公酷好贤，要试心铁石。
    此学只现前，嗟伤定何益。

陈造　寄陈用晦四首
    诗翁磊块胸，大邑佳丽地。
    琼也领蝤蛴，懿也目秋水。
    清歌酹碧筒，粗足令公喜。
    醉呼翩欲仙，谁要卿料理。

陈造　寄陈用晦四首
    我初识苏仙，谈诗达旦夕。
    君今与提衡，当复诧此客。
    一代紫微公，文采耀楚泽。
    归来要同登，斲句慰英魄。

陈造　寄程安抚
    归袖翩翩去谁御，篝灯荧荧翳复吐。
    取道言从草市西，问津更访修竹坞。
    残梦歨过均州山，杀更尚数襄阳鼓。
    盎盎屯云连远岫，剪剪北风斜细雨。
    袖手缩颈寒可胜，羡杀昨宵宿僧宇。
    伏龙一炊随分饱，小市居民无醢脯。
    孔明栖遁此其地，有庙才馀十里所。
    侧望缚足欠一往，不得持杯吊忠甫　　
    鹿门三岘率如此，何者不为积阴阻。
    行行野香间幽艳，晤对未用嗟无侣。
    栎林森痚陂渌净，江梅水仙争媚妩。
    殿秋迎腊太早计，花神今岁良夸诩。
    黄堂交笔为尔吟，题品再三犹记不。
    天涯骤作悬麻势，但听人家拥炉语。
    寂寂关门唤大应，青钱可能沾重糈。
    夺炀争席吾敢校，定知楚俗轻羁旅。
    土风人情管头好，不比阳阿辄相遻。
    馈浆亦有白首翁，束縜乃得青裙女。
    推枕每被荒鸡催，捉鞭动与寒雁伍。
    东村西里无乾地，上山下山泥油股。
    隶厮任辇起复僵，登顿连朝吾愧汝。
    空荒颇怪人迹绝，撩乱俄惊雪花舞。
    搅絮铺盐疑变幻，寒壑漫山太荧侮。
    瀰漫六幕眩明灭，梦汞两间迷仰俯。
    山川映带巧装镂，林薮斓斑几纂组。
    麋鹿廖骤鸟乌骇，颉颃猎夫布置罟。
    脚毛羒羽不遗力。割鲜倒瓶供快茹。
    人间壮观今创见，城市蔽亏无此睹。
    跨驴索句信能事，还忆词坛有盟主。
    风云月露溢缃素，膏馥芳鲜存肺腑。
    大笔轩轩轧时杰，新篇衮衮流乐府。
    击节长哦风为传，吮漱天籁含宫羽。
    雪神风师底颜面，解渠严冷聊夸与。
    雾扫天开一弹指，烛龙扬辉上琼圃。
    劳勤惬快初不意，倏忽起灭嗟如许。
    及兹追悔前两日，浪唶萍蓬悲兕虎。
    谷成重到昔所安，令昔存旧犹比数。
    黄昏剥啄门为启，盘卧肥羊榼佳醑。
    他时回首追陈迹，可无甲子记毫楮。
    岁乘赤蛇月就盈，中浣之后厥壬午。

陈造　寄丁主簿
    江边聚首偶经旬，自挽园蔬拂甑尘。
    老桧根株官舍古，凉蝉风露贼曹贫。
    斑驻去后情无那，紫燕飞还句更新。
    一舸东浮待秋老，菊花芦叶定留宾。

陈造　寄二孙　巃
    忆昔初换孙，双鬓飒已秋。
    眼看与我长，岁月如许遒。
    我以薄宦西，汝为守舍留。
    梦辄来后前，岁律歨再周。
    想今与乃父，长我更半头。
    天姿粹而温，整整静不浮。
    六经如取携，八面自优游。
    落笔动万言，颇能如翁不。
    如翁何足道，抗志须前修。
    良匠有妙斲，惰农无厚收。
    彼哉碌碌者，不源而计流。
    吾言不虚往，过是夫何求。

陈造　寄二孙　扆
    阿泰幼傥砀，势若泛驾马。
    暂别已束发，折节殊曩者。
    诵书口澜翻，昼夜曾不舍。
    课肯犯雪供，笔亦挥汗把。
    才地校优劣，不在阿儒下。
    平时於方兄，眇视真土苴。
    念翁少年日，为学不余暇。
    混俗类痚放，秉心乃儒雅。
    儿今颇肖吾，解笑时苟且。
    师匠求有余，好书不外假。
    缅怀萤雪边，力倍功更寡。
    可用吾季孟，直辈古班贾。

陈造　寄冯尉
    我遵兔径西山麓，荆棘钩衣尘眯目。
    怜渠此地费流光，君亦风餐并露宿。
    遗蝗蹢躅无地皮，田禾蚕食犹孑遗。
    扆饥可念劳可忍，君自坦坦人怜之。
    繁昌乱山仅容鏬，一一到马蹄下。
    南村吃饭宿北村，罢极凭诗写悲唶。
    即今不作劳者歌，器识视我几倍过。
    脱身箠楚吾已多，简书趋走子如何。
    皇家猎隽张云罗，长安知己肩相摩。
    五云深深护台阁，缥缈群仙依碧落。
    即看郭振起通泉，应笑卑陬郡文学。

陈造　寄高邮僧
    门巷萧然草不锄，小轩只置两团蒲。
    惟师表表丛林秀，眷我凉凉山泽舑。
    晨饭每同三韭陋，夜棋常办百筹输。
    一书未负西飞翼，满寄清风到座隅。

陈造　寄顾签判
    版财虚占籍，为弊与年深。
    挹酒空名斗，无虞可即禽。
    焦头宁自救，扪舌未渠喑。
    上幕真时望，平居念陆沈。
    蠲痾丹九转，援坠绠千寻。
    容易令公喜，恩勤获我心。
    益昌留署考，神武贷抽簪。
    厚德何容报，交情拟断金。

陈造　寄广教主僧二首
    回车半日赞公房，香积酥陀不一尝。
    可但山行休脚力，免教饥火燎枯肠。

陈造　寄广教主僧二首
    麦绾银丝稻荐珠，春窗曾是饭伊蒲。
    明朝再蜡登山屐，更肯开单共饱无。

陈造　寄林子长教授
    芹堂风景几经过，匝坐红蕖倚绿荷。
    下箸惯尝子味，开樽仍费雪儿歌。
    官移催我离群去，梦境思君乐事多。
    雁足寄诗情未薄，却惭属和付羊何。

陈造　寄师文二首
    父子相为命，淮乡望海隅。
    谁非牛舐犊，心羡燕将雏。
    彩服藏书蠹，青春负隙驹。
    营营温饱计，犹恐未良图。

陈造　寄师文二首
    世涂岂必尽笼囚，自是迂疏拙应酬。
    簿领婴心宁素志，梦魂何日不沧洲。
    揆吾温饱儿堪托，平昔行藏妇与谋。
    已判来年拂衣去，寄言亟办钓鱼舟。

陈造　寄师文二首
    阿泰知何似，无书坐地偏。
    未妨归缓缓，可免意县县。
