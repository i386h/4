<!-- { "loadSidebar": true } -->
    虽然遇坎止，未始随波流。
    相看得同志，有酒共解忧。
    议论发耿耿，正谊不利谋。
    仕路几阅人，来往一置邮。
    直须早回首，谁能沉复浮。
    管见颇自是，君其首肯不。
    江上与山间，风月无人收。
    不妨为管领，巾车更孤舟。
    但得免忧辱，外此复何求。

赵希逢　和寄范茂卿
    拣芽雀舌乍辞枝，小杓分江欲试时。
    孤闷不知消几碗，睡魔立使竖降旗。
    何人紫色分金饼，入口清泉生玉池。
    搜搅胸中书传起，谁能扪腹不吟诗。

赵希逢　和寄江子岗
    间关踏尽几重岗，去国悠悠路更长。
    别后三秋惊岁月，潇然一旅惯风霜。
    属厌茶味能消闷，搜搅书肠觉有香。
    过雁怀人空矫首，草书未暇事应忙。

赵希逢　和寄敬甫叶兄
    读史感忠义，掩卷暗夺魄。
    痛哭治安书，骨梗贤良策。
    表表汉唐间，相望继履舄。
    古今立人朝，委质几千百。
    谁能抗切直，反或事便僻。
    居然羽成风，未易一二责。
    间气萃贾刘，言可行蛮貊。
    首足叹倒悬，夷夏正疆场。
    建侯选左右，一一为区画。
    耻欲洗元和，长鸣奋羽翮。
    惧稔萧墙祸，抗论不容释。
    迨今忠谠言，日星辉简册。
    不间加奖纳，方且被放谪。
    身或死异土，雾雨暗孤驿。
    时君听未洪，天公眼亦白。
    三叹动耿耿，一笑空哑哑。
    慷慨士岂无，君门九重隔。
    自惟幼所学，早已声猷藉。
    几载事辛勤，半生困行役。
    杨朱正泣歧，宣室未前席。
    抑郁叹不平，拟吊湘水碧。
    堪汉失东隅，谁能走南陌。
    只恐搜遗贤，诏且下旦夕。
    看看辞雾隐，廪廪升云坕。
    抟风九万里，参天二千尺。
    不容豹管窥，岂复鱼肆索。
    熟道试驱驰，初心粗慰懌。
    为知自效，於己示敢益。
    夷险随所遭，难易本何擇。
    期使犬戎清，原放鲂尾赤。
    君父戴天仇，生死两不易。
    收还旧物归，岂学孤注掷。
    寿域开远迩，阳春布德泽。
    却当访赤松，不必效许伯。
    扁舟五湖间，回首谢戋帛。
    明哲何此身，时论免抜格。
    江上与山间，风月几万石。
    管领得自由，超然傲今昔。
    荣达付无心，俯仰任陈迹。
    作诗寄此怀，想非暗投璧。

赵希逢　和寄两庠同舍
    早欲排云扣帝阍，可怜驹隙过青春。
    文章未必劣班马，人物直疑分广闽。
    夜对短檠空抱恨，日愁破甑暗生尘。
    山间江上风和月，令眼傍观却笑人。

赵希逢　和寄刘浩然
    缘空宝镜一轮新，何处纤云更敢侵。
    四望孤城连远塞，几声哀杵间寒砧。
    月明飞鹊无依地，夜静征鸿有过音。
    报国寸心空耿耿，可怜鬓发已侵寻。

赵希逢　和寄庐进士
    珊瑚文采烂银钩，挟策相期汗漫游。
    世路商盘更周诰，旅亭楚尾望吴头。
    新诗聊写别来况，过雁俄惊客里秋。
    魂梦也知飞不到，夜长赢得数更筹。

赵希逢　和寄苕溪故人
    抟砂聚散易西东，览镜颜非旧日红。
    千里雁邮成杳杳，百年驹隙去匆匆。
    暮云杜忆谪仙子，夜雪王思安道公。
    蚕室史迁非有罪，从来文士例多穷。

赵希逢　和寄王清之
    奔驰造物实为之，何日连镳共赋归。
    有梦凭谁为递到，举头恨肉不能飞。
    公门胡靳栽桃李，治世谁甘采蕨薇。
    忍死初心终不负，原驱风鹤捷淮淝。

赵希逢　和寄王士贵
    又逢南浦草生春，独咏江东日暮云。
    樽俎从容成感旧，鼎茵安否莫知君。
    寸心终夕驰千里，一见他时胜百闻。
    欲到小峰身不羽，此情脉脉倩诗云。

赵希逢　和寄王谓夫
    才智当於缓急观，孤忠岂原效逢干。
    几多长技当施错，千万和谋莫主韩。
    便好多方收俊杰，忍教左衽溷衣冠。
    直须扫穴犁庭后，放马山阳脚始酸。

赵希逢　和寄王五四将仕
    书诈谁知诬子孟，奏陈直欲动山涛。
    下机终不疑曾子，二主其明真察毫。

赵希逢　和寄王五四将仕
    帝业未成三尺剑，老人先授一编书。
    遭时若与留侯异，蓑笠江湖亦可渔。

赵希逢　和寄仵判院八首
    望君如在碧云间，逸驾飘飘不可攀。
    何日得陪鸡犬去，仙泉好共饮丹蛮。

赵希逢　和寄仵判院八首
    便教老眼怎昏花，书债如何也不赊。
    更有一般春枕梦，合眸便到故人家。

赵希逢　和寄仵判院八首
    宝笈琼函世人传，感君重诺订金千。
    相应未值南来雁，谓戏前言断不然。

赵希逢　和寄仵判院八首
    古壁伤情忆旧题，连天芳草望空迷。
    沉吟此意向谁说，合尽碧云日又西。

赵希逢　和寄仵判院八首
    发於事业见於词，君昔相期舍我谁。
    何事至今犹一旅，几回无语发深思。

赵希逢　和寄仵判院八首
    琴樽畴昔记追随，富贵休教贫贱离。
    一日相思时十二，无书独可可无诗。

赵希逢　和寄仵判院八首
    好问君王觅镜湖，含丹照白伴潇痚。
    玄中得趣浑闲事，只恐故人难得书。

赵希逢　和寄仵判院八首
    囷踬真成失水螭，震雷惊起在何时。
    而今且向书窗下，夜对寒灯读楚词。

赵希逢　和寄西山
    寥寥千古一西山，望着令人脚便酸。
    充腹野薇当日事，照人甭节至今寒。
    未闻治世饥而死，留与凌烟画出看。
    厚卫生经非浪语，欲安家国在身安。

赵希逢　和寄西山
    残胡妄欲肆穿窬，愤激英雄起草庐。
    广也数奇穷亦命，括之一败罪非书。
    梦魂北阙常倾霍，饿死西山未分蔬。
    奋志鹰扬正吾事，谁能闲立作舂锄。

赵希逢　和寄小王徐子晋
    南溟未击水三千，涸辙心难一息安。
    拟向伊吾驰马武，并於易水吊燕丹。
    拳拳空自鼓齐瑟，落落真成适越冠。
    半世辛勤终成事，星星鬓发渐成皤。

赵希逢　和寄赵德夫
    学行何必过邯郸，匍匐归来指谩弹。
    万事不如安分好，人心何事险於滩。

赵希逢　和寄赵及父
    德裕南征基奉册，淮阴晚节北登坛。
    何如流落长沙后，犹自拳拳策治安。

赵希逢　和寄宗上人
    早欲投闲林下坐，苦无度牒与袈裟。
    在家偿若谢灵运，薄酒须知也胜茶。

赵希逢　和江上双舟摧发
    沧茫万顷不计阔，仙槎曾泛天宫阙。
    至今风浪卷长空，破浪飞帆何处发。
    落鹰飞兔注急湍，千丈皑皑涌雪山。
    相忘鸥鹭惯舟楫，荡漾随流下小滩。
    晚来两两帆相续，牙樯拄定孤轮玉。
    寒注冷浸一江秋，分明写出潇湘轴。

赵希逢　和江涛
    奔腾势力作弓{党去兄加足}，夜半声如万鼓轰。
    因想千人挥笔阵，斫营怒气更峥嵘。

赵希逢　和借景楼
    静夜延孤月，清觞酌九霞。
    歌声传皓齿，悲思类鸣笳。
    窥听酤楼管，真成献佛花。
    无端恼狂客，酒兴满天涯。

赵希逢　和九日溪楼远望
    明时月与日俱阳，君子如何谪远方。
    青眼相看惟旧菊，白衣不至谩空觞。
    横秋过雁书晴碧，薄暮屯云带夕黄。
    独倚危栏闲着句，惭无五字比韦郎。

赵希逢　和酒歌
    安得镜湖分一曲，宁可不受千钟录。
    百年三万六千场，认取醉乡去路熟。
    猖狂莫学少年时，身心早已偃鼓旗。
    速营糟丘防老境，无行不与相随。
    忘形孰主又孰客，江上清风山间月。
    把杯对影又即吾，我与风月难一阙。
    瘠来更涉小小园，壶中胜赏真有天。
    酒池不怕深似海，探春日日掉{左舟右光}舡。
    愁肠任待纷千缕，一醉不积压手欲舞。
    转悲成欢瞬息间，功用神圣捷如许。
    困来不管玉颓山，只恐朝酲欲析难。
    凭虚直向昆仑上，坐看惊涛飞去帆。

赵希逢　和酒禁
    井田未坏军民一，去古堪嗟此意衰。
    守望扶持无复有，一杯也自立藩篱。

赵希逢　和酒醒
    温柔乡里唤春回，低唱樽前肉作台。
    判取明朝都醉杀，解酲一笑有人开。

赵希逢　和苦蚊
    入夜声不绝，朝来还迹灭。
    身絮巧粘肤，觜针微点铁。

赵希逢　和邻女搔绵吟
    门外数声风动竹，知是客来矩舆辐。
    嫣然一笑为谁开，眼前喜见人如玉。
    奚奴侧背□锦囊，共看娇容理蟹筐。
    可堪清晓正凝霜，冰箸入手生寒芒。
    袜尘微动缫车索，三尺龙孙横左握。
    初方一缕惭如纶，衮衮不断巧绵络。
    沿淮土旷人更稀，未冬寒风已透帏。
    闲田不种木棉树，卒岁可怜无褐衣。
    岭南弥望无处着，堪与梨云同寞寞。
    收来比屋机杼鸣，谁复号寒叹落魄。

赵希逢　和临清阁
    蔬羹相对泼油葱，无事依僧万虑空。
    强拾放心看语录，肯将老眼犯尘红。
    本来无物台非镜，会得何心幡动风。
    料想临清高阁上，超然不与俗人同。

赵希逢　和流萤
    林塘腐草化为萤，星散飞来暗复明。
    拾向书窗辉眼目，当将檠火对南城。

赵希逢　和买盆池莲
    终日欢陪解语莲，浮花欲比价相千。
    不须更买盆池景，寂寞无言涴眼前。

赵希逢　和茅亭
    独坐茅亭濯晚凉，檐前万影立筼簹。
    数声萧琴浑疑雨，细细吹来却有香。

赵希逢　和暮秋闻雁有怀
    数声雁送故乡愁，唤起沧江万顷秋。
