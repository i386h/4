<!-- { "loadSidebar": true } -->
    冶城翁定有新语，楝花风急生余寒。

仇远　送存博教授回虎林
    双鹤翩翩溧水阳，红尘不染素衣裳。
    一归华表饮风露，一住沧州谋稻粱。
    湖海波涛多起伏，争食那能效鸡鹜。
    戛然长唳楚天宽，有日相从逐鸿鹄。

仇远　送高仲山通州教授
    通川得通儒，善类蒙善教。
    如此老成人，真足重学校。
    我昔客朱方，曾窥管中豹。
    言容既笃厚，文字入玄奥。
    交游二十年，夷险同一操。
    閒居虎林麓，倚窗聊寄傲。
    忽承北斗敕，勇鼓来淮櫂。
    华发映青袍，轻帆惬黄帽。
    天晴宜征途，芹藻春色到。
    舦比坐可暖，三载勤训导。
    惜哉龟手药，至老方取效。
    载酒游五山，何由共吟啸。

仇远　送郭君贤使君赴建德任
    天边久下紫泥书，日日东津望使车。
    最爱小儿骑竹马，也随迓吏过桐庐。
    良民吐气心方快，宿弊盘根力为锄。
    只恐声名满朝著，春坊宾客又新除。

仇远　送郭君贤使君赴建德任
    先朝日近侍明光，步武駸駸政事堂。
    玉宇承恩沾湛露，金渊遗爱托甘棠。
    江山此去分风月，门户从来刢雪霜。
    虎兕枭狐宜敛迹，丈夫原不畏豪强。

仇远　送客湖桥
    赤叶冈头送客行，峰回路转石桥横。
    小春天气晴偏好，禾稼新收麦又耕。

仇远　送客湖桥
    别酒离歌送马蹄，归鞍斜日故迟迟。
    小儿拍手山翁醉，江左风流一晋时。

仇远　送李介甫赴官塘汤氏馆
    东卢山下义门中，弘开讲席招蜀翁。
    主人择客又择主，童蒙求我我求童。
    俊杰识时审出处，道义结交全始终。
    惟应上墓似庞老，便合移家随葛公。

仇远　送刘炼师归
    云中鸡犬随淮南，手攀桂树歌小山。
    鸿宾秘书在玉枕，有高尚者还童颜。
    卯金家世学仙子，半生游山磨屐齿。
    懒耕白云种瑶草，南去持竿钓湘水。
    天风环佩沧江东，鄱云溧雨分邻封。
    浮丘洪崖未之见，拥肿鞅掌常相从。
    拂衣浩然有归志，湘滨已卜诛茅地。
    寸田尺宅可治生，骑鹤缠腰非易事。
    不如且向金莲游，濯足万里黄河流。
    上界神仙足官府，山中宰相轻公侯。
    人生得意无南北，蝇利蜗名等鸡肋。
    道人一粲据槁梧，世间万事槐安国。

仇远　送刘竹间归庐陵
    驿路梅花漠漠寒，羢衫絮帽出长安。
    悬知客久归心切，自觉交深别语难。
    春入西江随马去，山留残雪待人看。
    青原白鹭如相问，十载湖滨只钓竿。

仇远　送汤希贤晦庵书院山长
    文公阙里女星源，手泽遗书尚有传。
    精舍三年常作主，修程千里若登仙。
    青衫槐笏存家谱，练带花屏拥客船。
    故老或询予出处，为言索米向金渊。

仇远　送田道士归茅阜
    我爱孟东野，君师田子方。
    放舟游濑水，飞舄返华阳。
    有酒须同酌，真情不可忘。
    仙源桥下径，何日共徜徉。

仇远　送王仙麓使君赴道州暂归三山
    家山小为离支留，征斾催行莫待秋。
    应有矮奴骑竹马，相随迓吏拜兰舟。
    舜山如画当楼见，楚水浮香绕郡流。
    念我有亲头雪白，云龙追逐恨无由。

仇远　送许君起赴余干教授二首
    当年而父同吾父，各罄籯金共教儿。
    可惜两翁黄壤下，不知二子绿衣时。
    着鞭虽已撞楼破，列鼎宁无负米思。
    千里送君何以赠，长歌泮水蓼我诗。

仇远　送许君起赴余干教授二首
    兰佩蓉裳似倦游，东隅虽失尚堪收。
    君骑潄玉亭前马，我舣投金濑上舟。
    八品一官俱独冷，两州千里隔三秋。
    南溟鲲化君能事，甘分西湖侣白鸥。

仇远　送杨刚中赴淮安教授
    西蜀杨君子，才为博士优。
    儒宫清似水，学舍不於舟。
    吴地仍多潦，淮田薄有收。
    虽非温饱计，足解友朋忧。

仇远　送杨志行赴徽州教授
    峨峨紫阳山，翼翼素王宫。
    中藏朱子书，颇有邹鲁风。
    在昔三十年，我尝游其中。
    一溪练带如，环以千翠峰。
    朝岚与夕霏，四景日不同。
    惜哉屐齿折，我舟遽云东。
    子今振木铎，出为斯文宗。
    诸生列馆下，待问如撞钟。
    明经别同异，析理开愚蒙。
    独坐三鱣堂，教思传无穷。
    庠序足真乐，诗书有近功。
    行当自此升，岂曰难为容。
    平生韩孟交，云龙阻相从。
    愿言寿道体，有书附鳞鸿。

仇远　送虞师宪赴延平书院山长
    我师文靖公，一传子朱子。
    佩服中庸书，静中识根柢。
    秋月湛冰壶，莹彻无瑕滓。
    延平建精舍，盛德宜世祀。
    君往坐舦比，文行成粹美。
    秋风送书船，南上二千里。
    讶君来何暮，衿佩争倒屣。
    鸣道铎方振，问字酒已俟。
    九京如可作，文靖公亦喜。
    予友有黄功，昔分教於此。
    颇知文风盛，十室九儒士。
    是行若登仙，剑气炯青紫。
    只恐席未温，思归慕园绮。

仇远　送峿侍者游茅山
    云开三茅古洞天，借风一棹荆溪船。
    所思绵绵常在梦，此行冉冉如登仙。
    汲泉净洗黄独雪，劚石深耕瑶草烟。
    蕙帐香凝蒲坐暖，共读南华秋水篇。

仇远　送张巨川归崇德
    三载金渊入幙宾，转当繁剧转精神。
    高堂多有承颜乐，巨室都无切齿人。
    此日吏民争卧辙，他时事业继埋轮。
    语儿溪上沧浪水，有约征衣共浣尘。

仇远　送张叔夏游金陵
    肯向金渊暂泊舟，相逢衮衮别方休。
    移宫换羽周郎顾，咏月吟风太白游。
    床上无金犹好客，尊中有酒可消愁。
    明朝又作台城客，细看青山似洛州。

仇远　素月出东岭
    素月出东岭，照我白玉床。
    床上何所有，累累书一囊。
    诘曲科斗文，读之不成章。
    君车自翱翔，驾景朝紫皇。
    苍苔满石匣，瑶书空秘藏。
    仙人百尺台，吹竹引凤凰。
    凤兮来不来，虚此明月光。

仇远　宿本觉寺
    竹树号风似说禅，青灯布被抱愁眠。
    东坡三过我一宿，尽是人生清净缘。

仇远　宿范譵卿书房
    蕙雪销迟气压灯，偶然素被共姜肱。
    老来顿悟妻儿累，却羡山中有发僧。

仇远　岁除志喜
    郊居守岁苦为情，一岁中间百事经。
    建业长男方入拜，桐江小女又归宁。
    蒙头被暖先高卧，婪尾杯空且独醒。
    席上梅花开胜雪，寒香尽足慰飘零。

仇远　岁穷早睡
    骥尾流光不可追，山中小草合知非。
    腊余四日春先到，官满三年客早归。
    暗雨随风茅屋漏，荒城争米燎盆稀。
    明朝又赴公筵贺，灯下醒眠懒解衣。

仇远　岁晏迁居
    借榻青安恰一年，年穷何事复谋迁。
    官閒空绾文章印，水浅难移书画船。
    稚子欢呼新入屋，老夫叹息早归田。
    人生聚散如凫雁，极目江湖万里天。

仇远　孙康侯北归
    淮海十年别，北归今几时。
    镜中无旧发，囊底有新诗。
    每恨为官缚，翻令见面迟。
    清都游历事，还许俗人知。

仇远　题范譵卿爱山吟境图
    前山排闼如虬奔，后山拥壁如虎蹲。
    三间茅屋白云里，一群野鹿青松根。
    世上好山谁不喜，纱帽可能长隐几。
    诗人见石犹下拜，况是孤高有如此。
    终南捷径从渠行，少室素价元非轻。
    呼童下山汲清泠，我欲洗耳听猿声。

仇远　题高房山写山村图卷
    我家仇山阳，昔有数椽屋。
    误落尘市间，读书学干禄。
    井枯灶烟绝，况复问松菊。
    如此五十年，一出不可复。
    高侯丘壑胸，知我志幽独。
    为写隐居图，寒溪入空谷。
    苍石压危构，白云养乔木。
    向来仇池梦，历历在我目。
    何哉草堂资，政尔饭不足。
    视我舌尚存，吾居有时卜。

仇远　题和靖先生观梅图无怀上人徵予作
    痴童癯鹤冷相随，笑指南枝傍小溪。
    到处一般香影色，孤山只在断桥西。

仇远　题画
    纷纷鸡鹜一冥鸿，全放全收旦暮同。
    各为稻粱飞不起，偶然相聚小池中。

仇远　题画
    天上高飞地上行，终难万里附鹏程。
    鹭鸶股肉无人割，老守菰蒲过一生。

仇远　题画竹
    谁谓籫籫竿，乃不如劲草。
    北风动地来，直节未易倒。

仇远　题画竹
    净洗碧娟娟，颜色如少年。
    窗前风收雨，阶下笋行鞭。

仇远　题画竹
    直节老欲枯，初篁瘦而劲。
    祖孙知几传，不改君子性。

仇远　题画竹
    新笋箨半含，节下粉犹绿。
    指日南风来，吹作阶庭玉。

仇远　题季路负米图
    高堂有亲今老矣，孝子晨昏奉甘旨。
    伤哉贫也敢辞劳，百里迢迢亲负米。
    后来列鼎坐重裵，积粟万钟不逮亲。
    古言周急不继富，为母请粟非无人。

仇远　题江贯道雨溪晚钓卷后
    雨后沧波泯泯流，樵夫归去有渔舟。
    江郎缩地能如此，何必双溪叠嶂游。

仇远　题李成寒雅图
    老树枯苔雪乍晴，饥乌飞集噤无声。
    蒺藜沙上花开早，且让春风与燕莺。

仇远　题李公略示高郎中吴山观月图
    凭高宜晚更宜秋，下马归来即倚楼。
    纳纳乾坤双老眼，滔滔江汉一扁舟。
    满城明月空吴苑，隔岸青山认越州。
    李白酒豪高适笔，当时人物总风流。

