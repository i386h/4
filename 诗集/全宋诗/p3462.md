<!-- { "loadSidebar": true } -->
    坐茅心涣俨不听，从天飞下苍葱珩。
    申传帝命通叮咛，亲授秘诀餐长生。
    提耳言言帝旨令，梦回题诗香枕屏。

许月卿　川原
    川原红紫一时新，暮雨朝云更可人。
    灿若中兴红药相，嫣然何虑海棠嗔。
    天将好景烦吟笔，我自清时作幸民。
    书册埋头无了日，不如抛却去寻春。

许月卿　春日闲赋
    数行竹树鸣春雨，一簇人家带晓烟。
    省事山丹自篱落，亲人海燕并庭檐。
    楼高思远天无极，酒罢歌阑月正圆。
    新茗一瓯香一篆，与君清坐看风帘。

许月卿　辞贾徽州二首
    束书归去飨梅花，底事霏英故故斜。
    约住忙中千里鹤，羡渠如意两归鸦。
    家中见雪念为客，客里观梅不似家。
    园树暂时相斗白，明朝休向我侬夸。

许月卿　辞贾徽州二首
    岫云休怪此行徐，出处家风本俗如。
    当任宣尼无俟驾，肯辞孟子范驰驱。
    如金岁月人奔竞，似玉行藏我卷舒。
    极目冥鸿挥绿绮，忘情鱼鸟尽江湖。

许月卿　次胡伯凯韵
    作诗直欲到天悭，於蔿应如元鲁山。
    我隐自便甘曲渚，子来相与钓清湾。
    闲中日月诗书府，地上神仙人世间。
    寻柳问花千古意，窗前幽草不须芟。

许月卿　次胡伯凯韵
    日日常三绝，时时酒一杯。
    西铭炉上雪，太极地中雷。
    屏破青山出，池成绿水来。
    饭余三两步，一树木犀开。

许月卿　次绩溪赵簿孟英见投韵
    碧涧仙人亦爱楼，星溪楼上豁双眸。
    吟边兴落千峰外，醉里眉攒万国愁。
    传舍官途轻似燕，禅心世事狎於鸥。
    诗人将半南唐帝，碧涧云烟六月秋。

许月卿　次允杰五首
    魏公间气孰能俦，织若登梯量自优。
    父母床无烹子刃，相公腹有济川舟。
    江山这外云端鹤，天地中间海上鸥。
    学进识明涵受阔，连天远水月明楼。

许月卿　次允杰五首
    其人非与更谁俦，咸以无心感最优。
    上下天光万顷碧，乾坤中处一虚舟。
    相从相语何妨鹤，才有机心不下鸥。
    平地人间无限阔，元龙保必卧危楼。

许月卿　次允杰五首
    相鹤先经古罕俦，一诗檃括尔才优。
    云天杳杳仙骐騪，蓬海茫茫我楫舟。
    赴陇光荣空似凤，乘轩浩荡不如鸥。
    渊材多事添烦恼，一夜胎仙频倚楼。

许月卿　次允杰五首
    老鹤吾惭莺谷俦，扬州草檄类俳优。
    千年橘井雉城字，万斛桃花鹤料舟。
    为文待漏书丹凤，如此有盟寒白鸥。
    歌吹竹西惊昨梦，眼中骑鹤有高楼。

许月卿　次允杰五首
    瓣香曾侍鹤山俦，蜀有鹤林殊匪优。
    蜕作婴儿生我室，化为道士掠予舟。
    相同龟寿□鹏鷃，自混鸡群狎鹭鸥。
    仙子已骑黄鹤去，此地空余黄鹤楼。

许月卿　次韵
    临川老儒王半山，文章未肯班传间。
    亦有临淄晏元献，乐府一奏开天颜。
    我来此州嗟何晚，前哲风流挽不还。
    泉石黯淡山气瘦，芙蓉飘零秋意阑。
    有客携诗来过我，议论磊落文波澜。
    诗盟岂止寻宗派，理学犹规拜将坛。
    风雷凛凛三寸舌，招槌贤拂佐天悭。
    古来言行要相副，愿言大德不逾闲。
    秋月皎皎鹤蹲蹲，春风洩洩禽关关。
    江岷山兮溪嶓冢，天根蹑兮月窟攀。

许月卿　次韵陈肇芳竿赠李相士
    相心然后相人形，试相何时可太平。
    集思广益真宰相，开诚布公肝胆倾。
    先相君子与小人，小人枉了君子赢。
    见吾善者笑局局，眼明黄山峰六六。
    何哉逆整干天诛，衰汉生灵已鱼肉。
    安得重见无极翁，光风霁月黄山谷。

许月卿　次韵程说和
    灯花昨夜为谁开，谁笑泉田处士来。
    不染一尘宜宝界，长如三月似天台。
    频摇尘尾频挥翰，每看蟾轮每举杯。
    和气满堂春拍拍，灯花昨夜为谁开。

许月卿　次韵程愿二首
    我家张许同生岁，果者尧时值圣明。
    丙子与君无贵者，甲辰惟我亦同庚。
    闲云万岭林泉兴，明月一溪邱壑情。
    同岁同心有如此，相期岁晚李歌行。

许月卿　次韵程愿二首
    二李歌行醉里歌，君溪两棹我烟蓑。
    凤凰台上我山墅，虹马轩高君月坡。
    晓径焰间追李杜，夜窗灰里拨阴何。
    长哦岁晚成二老，诗社往来君肯麽。

许月卿　次韵春谷
    谷如三月间，屋向万山安。
    春谷与矛屋，另有天地宽。
    枯淡风月皎，富贵莺花绕。
    大山表牡丹，此意殊未晓。

许月卿　次韵胡温升玉甫西野
    偶为西湖万山出，三省兴中歌西勿。
    中庸公子惠新诗，句里韩筋犹柳骨。
    文章感慨须和平，能泣鬼神风雨惊。
    和声似鸣国家盛，送东野序序文鸣。
    西野文鸣东野法，积中和顺英华发。
    我诗不作效岛寒，曾诛莓苔随意踏。
    谁道杨花本无才，天展湖山图画开。
    何须更问逋之觅，夜深明月半窗梅。

许月卿　次韵黄玉如大章携先集来访二首
    夜宿槎溪碧草幽，草窗招隐劝巢上。
    朝来忽得新诗好，客里俄惊喜气浮。
    秋老空山唳清鹤，天寒墅水卧孤舟。
    细吟天下黄香句，晓雾轻烟古渡头。

许月卿　次韵黄玉如大章携先集来访二首
    桥梓风流满腹经，桂花香里识魁名。
    翻成宵梦古今事，何况人间父子情。
    先集一编诗橐富，家传万卷子金荣。
    挂名叙跋流芳远，晓起吟窗仔细评。

许月卿　次韵黄玉如求记
    先子北山书剑留，山川还自旧相缪。
    与君去岁衔杯处，遣我长歌陟岵游。
    瘦鹤风轻霜桧舞，归鸦烟重晚林投。
    中斋孟氏仙官府，同号同庚成佛不。

许月卿　次韵晋侄招予及同年饮
    恋阙重阳不入都，菊英虽好不干渠。
    樽前丞相方行酒，花外尧夫恰小车。
    羯末封胡延客醉，雷陈张范预期酤。
    他年三径羊裘隐，君子应能范蠡图。

许月卿　次韵李制干赠行
    科举有衣钵，临行问细君。
    梅花入征梦，杨叶砺功勋。
    俨对丹对日，捷排阊阖云。
    政须及边事，毋惜齿牙论。

许月卿　次韵蜀人李施州芾端午
    几日愁无雨，梦回闻雨声。
    恰逢端午至，不觉和诗成。
    惨淡疑天泪，滂沱吊屈生。
    邦人云此日，阴感助阴兵。

许月卿　次韵蜀人李施州芾端午
    对时思故国。客里厌南音。
    同谷凄凉恶，三闾感慨心。
    赐衣聊杜句，要艾孰骚吟。
    莫说成都景，岷峨秋满襟。

许月卿　次韵汪敬子
    好善芝兰馨，恶恶鲍鱼腥。
    一心宰天地，万世流风霆。
    六经如元氯，异端如氛埃。
    会往洙泗滨，传取心印回。

许月卿　次韵晓竹
    主人别客屡挑灯，客喜乘凉月下行。
    暗露湿萤仍湿草，晓风残月更残更。
    柔情燕燕椒房夜，雅韵莺莺桂魄晶。
    朝往长沙成夜醉，宵征肃肃醉翁亭。

许月卿　次韵谢君直赠李相士
    一年景让秋光奇，山水秋来皆有姿。
    君於何处相人物，谁为盗跖准伯夷。
    伯夷海滨待时清，秋空无云正清时。
    相人不若相时好，相时而动谈笑麾。
    笑杀冯道五季时，兴亡不喜而不悲。
    相师试相冯道相，视国传舍如弈棋。

许月卿　次韵叶司户
    舟自摇摇钓濑滨，睦州司户得诗人。
    对床夜雨如苏子，满座春风似伯淳。
    文武略窥瑶蓼射，婺衢争耀锦乡春。
    金华叶相垂青史，青出於蓝局局新。

许月卿　次韵云岩
    权舆於我屋渠渠，久敬如君世莫如。
    明月清风诗满案，好天良夜酒连车。
    樽前远韵轻盈菊，醉后分题烂慢书。
    凡此坐中人十九，铭枢玉带客金鱼。

许月卿　次韵郑将士
    何曾离日用，千古到如今。
    菊蕊霜全节，梅花月印心。
    韩公蕲竹咏，苏子楚山音。
    谷口微吾子，风流何处寻。

许月卿　次韵仲成叔加双桂桥
    展墓归来春水服，桥头望月正如钩。
    桥成未用问谁住，意远应同逐水流。
    天外雁凫何足许，人间鹿豕可仝游。
    须知□□□□□，莫说存耕知有秋。

许月卿　次韵朱塘三首
    杏坛黄叶满霖林，何幸朱塘兀古枌。
    试上月台因问月，知涵云谷几多云。
    梦游当日成何事，嗜学于今喜旧闻。
    我意得游春水满，重来秋意见涯垠。

许月卿　次韵朱塘三首
    游子从来悲故乡，归来襟袖芷兰芳。
    梦魂飞去云涛远，杖策闲行秋水光。
    可是梦中曾到此，安知身后却余香。
    紫阳弟子有贤子，卜筑新亭真肯堂。

许月卿　次韵朱塘三首
    谩着新亭俯碧漪，高低草树任差池。
    须知亭扁须时彦，不是豨斋不勇为。
    水静山深悉天趣，风光月霁足吾师。
    未妨赋诵铭颜乐，正学於戏无已时。

许月卿　次周尚书八首
    卜隐偏宜大好洲，浮云梦不到王侯。
    细评月露苍山峙，静止花阑绿水流。
    泉□□□□□□，□蓑无雨事淋头。
    西江宾幕相须久，赢得闲吟谒道周。

许月卿　次周尚书八首
    温州今似古青州，温饱能轻百户侯。
    沃力泉源那择地，岁寒砥柱屹中流。
    要知蝉□三公府，便是黄扉四状头。
    万事世间唐土尔，办将勋业到伊周。

许月卿　次周尚书八首
    公与梅溪生共州，一编默受似留侯。
    冰霜岁晚仝清节，泾渭胸中肯混流。
    皎日当空峨豸角，支天一柱属龙头。
