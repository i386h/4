<!-- { "loadSidebar": true } -->
    清谈不及私，翁归况不受。
    义命孰不知，践履或差缪。
    惟公见善明，力行真耐久。
    有时相与言，心同兰其臭。
    掺祛宁忍别，追送列觞豆。
    公虽不好饮，勉为引醇酎。
    公去我亦隐，菽水翻彩袖。
    花溪渺何许，望望几双堠。
    千里共月明，怀人重搔首。
    惟应折梅花，临风为三嗅。

楼钥　送周君可宰会稽
    作邑诚匪易，况子之稽山。
    银茜视两赤，朝家知其难。
    鼎鼎数万户，赋重民生囏。
    山陵五云飞，办护力更殚。
    预买万世敝，法贪至於残。
    越人瘠已甚，当馈几发叹。
    名臣为竭力，减额宜少宽。
    不齐物之情。兹事终变翻。
    箕敛及难豚，诡户多容奸。
    竟未得要领，条令何其烦。
    通才善剸剧，南康遂通班。
    诚心试求之，要使后可观。
    古仕不出乡，习俗不出乡，
    习俗皆素闲。东嘉尝客授，
    寻乃乘朱辬。略如仕於乡，
    非意不得干。况昔摄邑久，
    疾苦知民间。故吏想犹在，
    疲氓知长官。宜若差易耳，
    未免送以言。权虽与正同，
    事体终两般。趣办不计久，
    为真事多端。遇事勿生风，
    三思庶能安。试登宽简堂，
    取我前碑看。六一真格言，
    坐右当铭盘。向来难奉母，
    版舆今似潘。外尽抚字劳，
    退公悦慈颜。莲峰声望重，
    待子兴门阑。勉哉发政誉，
    行矣闻天关。

楼钥　送朱季公倅严陵
    朱家族裔甲龙舒，循吏清名史特书。
    止为啬夫恩所部，至今庙食盛乡闾。
    舍人曾赋严公濑，季子方题仲举舆。
    但向棠阴增蔽芾，桐乡今却在桐庐。

楼钥　送朱季公守封川
    韶阳生长十余年，城郭重经固宛然。
    叹息紫微仙去久，尚余遗墨照山川。

楼钥　送朱季公守封川
    桐乡汉有大司农，封守今推陈秀公。
    君向邦人著遗爱，近追相业远家风。

楼钥　送朱季公守封川
    乡评久说雁行贤，剖竹封川与剑川。
    不用对床风雨约，政成同取旧青毡。

楼钥　送朱季公守封川
    吾乡棋社寖凋零，赖有朱家好弟兄。
    举酒看看故人少，阳关莫唱断肠声。

楼钥　送朱季公守封川
    妙舞清歌有二姝，后堂曾见绣罗襦。
    岭南太守风流胜，不用归舟载绿珠。

楼钥　送朱叔止守南剑
    舍人簪笔旧甘泉，家学相传子姓贤。
    未羡夹河为太守，阿连剖竹向封川。

楼钥　送朱叔止守南剑
    槜李曾蜚剸剧声，贰车仍赞虎头城。
    朱辬小试承流手，要继桐乡循吏名。

楼钥　送朱叔止守南剑
    万竹蟠山喉不乾，两龙潜水气犹寒。
    郡斋见说真图画，公退何妨一倚栏。

楼钥　送朱叔止守南剑
    下水上山腰带州，人家无数起危楼。
    遨头不用喧箫鼓，只把清诗纪胜游。

楼钥　送朱叔止守南剑
    同盟东下或西征，老我惟知管送迎。
    只恐政成登省户，未容归骑向西城。

楼钥　送朱叔止守南剑
    名画法书知几编，俸余宁复计求田。
    麻沙賸买新文字，归满米家书画船。

楼钥　苏江阴挽词
    万卷蟠胸次，千篇秀笔端。
    朝行期奋迅，贤路竟艰难。
    虽号循良守，欠为文字官。
    遗编幸无恙，留与后人看。

楼钥　苏江阴挽词
    伊昔初倾盖，摛文已甚工。
    亲闻南涧语，谓有魏公风。
    既往言多验，归来道更穷。
    诲言非教佞，后裔报宜丰。

楼钥　宿登山
    竹舆来访小梅山，山在空濛紫翠间。
    岚雾满林朝漠漠，溪声和雨夜潺潺。
    峰头丹井随潮信，松下禅房旧祖关。
    谁是无生谁不死，晨钟未响梦先还。

楼钥　宿佛日山
    平生临平山，知诵藕花句。
    轻帆几来往，山色澹如故。
    宁知千万峰，中间著佳趣。
    萧萧苍髯翁，为指花城路。
    我来春正浓，天寒日将暮。
    云深钟呗鸣，自喜得胜贝。
    缅怀玉局仙，老笔扫朝雾。
    玉槊俨相持，珠旒竟何所。
    惟余渥洼水，苍龙角牙露。
    人间翻覆手，烈日变烟雨。
    俗子眩炎凉，三四错赋芋。
    道人笑视之，万化随所遇。
    深坐十笏地，一息了千虑。
    个中谁得知，幽鸟背人去。

楼钥　宿仙居民家
    投暝人家欲睡时，雨声不断水平池。
    回头已过三江渡，醉看车中总不知。

楼钥　宿育王山涵秋
    清秋来此宿涵秋，雨后山泉自在流。
    夜暗寒声锵玉佩，灯明清影粲珠旒。
    枕流正自怜孙楚，洗耳何须效许由。
    我亦暂来专一壑，倚栏耽玩不知休。

楼钥　潚再往剡中念之尤切作诗宽之
    剡县不为远，丞官勿谓卑。
    鼓盆知爱重，去国倍行迟。
    堂上森三老，房中秀一儿。
    加餐了官事，莫赋悼亡诗。

楼钥　潚自剡川寄水晶蒲萄
    马乳从他堆满盘，未如清嚼水晶寒。
    固知一县蒲萄熟，不用劳人数间安。

楼钥　孙子才挽词
    身后名何用，人亡意愈深。
    盖棺悲昨梦，挂剑答初心。
    潜德仍能发，遗言尚可寻。
    悼元情更切，接陇柏森森。

楼钥　它山
    素霓横卧作雷吼，日射细鳞银雪光。
    安得此身如白鹭，修然终日在梅梁。

楼钥　它山
    过尽水禽并野凫，风标惟许一舂鉯。
    可怜久立梅梁上，不为豨光只为鱼。

楼钥　它山堰
    它山堰头足奇观，百万雷霆声不断。
    谁把并州快剪刀，平剪波澜成两段。
    四明山深水源远，众壑会豨长漫汗。
    滔天狂潦不少留，泻入长江势奔窜。
    贤哉唐家王长官，欲图永利输长算。
    想得惨澹经营时，下上山川应饱看。
    西偏千岭相属联，惟有兹山拥东岸。
    遂於此地筑横埭，截取众流心自断。
    斟酌利害不全取，高下参差仅强半。
    水大十分七入江，徐挹三分供溉灌。
    支流瀰瀰穿郡城，脉络贯通平且缓，
    旱时反此水亦足，坐使千年忘旱暵。
    无穷庙祀报元功，像设森严人敢玩。
    梅梁夭矫有冥助，大患于今尚能捍。
    前辈所作多神灵，日月真成赤心贯。
    后人小智或更易，费尽工夫随破散。
    河堙盍浚谋不集，堤断河倾流甚悍。
    富民缩手人受殃，仰望古人重与叹。
    老木号风波湛碧。画屏俯仰丹青焕。
    更须积雨看惊湍，濡足褰裳何足惮。
    去家不远时一游，短艇垂纶流可乱。
    八月傥有仙槎来，便欲乘之泝天汉。

楼钥　太恭人刘氏挽词
    籍甚成天助，薰然蔼妇容。
    家肥身愈约，福备礼弥恭。
    上寿九开秩，湛恩四受封。
    何人纪遗德，女婿正乘龙。

楼钥　太恭人刘氏挽词
    卫氏一儿足，他人总不如。
    一麾欣义檄，千骑拥潘舆。
    台岳伤归旐，青山满送车。
    佳城流庆远，旁可万家居。

楼钥　太湖响石
    何处飞来一段云，太湖风急到江城。
    云中疑有群仙过，时听丁东环佩声。

楼钥　太令人轩氏挽词
    缘断身先隐，年侵鬓未华。
    死生犹晓梦，富贵更空花。
    佛祖亲提印，儿孙竞起家。
    无因拜灵几，一奠赵州茶。

楼钥　太令人轩氏挽词
    旧说苏无著，夫人亦正宗。
    毒蛇横在路，栗棘更无踪。
    萧散超尘界，扶持礼绀容。
    觉庵谁嗣法，别去德云峰。

楼钥　太令人赵氏挽词
    令德比鸤鸠，芳华誓柏舟。
    承平犹有态，旷达了无忧。
    方奉平反笑，俄成汗漫游。
    哀荣谁得似，同穴乐哉丘。

楼钥　太令人赵氏挽词
    节愍名惊代，浮光孝绝人。
    宜生克家子，赖有断机亲。
    勉使方张虏，终能不帝秦。
    一杯扶上马，孰不为沾巾。

楼钥　太令人赵氏挽词
    姻娅托三槐，同朝得往来。
    迎春烦设席，举寿荷携杯。
    京尹俄遭难，都人亦助哀。
    琅琅垂绝语，烈妇信高哉。

楼钥　太孺人蒋氏挽词
    之死靡他志，天乎不谅人。
    嫠孤蓬在首，艰苦棘成薪。
    晚福容千指，心空灭六尘。
    平生贞烈意，终作坐忘身。

楼钥　太孺人蒋氏挽词
    润屋惟纯俭，居然法度循。
    松楸先垄下，风月旧湖滨。
    子妇皆知孝，孙曾亦可人。
    浦江如可赎，真欲百其身。

楼钥　太上皇帝圣体清康老母进封信安郡太夫人适斋除敷文阁学士有诗为贺
    清朝孝治古无伦，通籍推恩总及亲。
    八秩升班惟二老，九龄拜命更何人。
    春初庆席欢犹在，岁晚宸纶喜共新。
    须信长年多富贵，只因同见会昌春。

楼钥　太上皇帝圣体清康老母进封信安郡太夫人适斋除敷文阁学士有诗为贺
    吾母年高绝等伦，痴儿何幸得荣亲。
    九重锡类真千载，八座承恩只一人。
    共仰外门流庆远，喜同介弟宠光新。
    两家盛事人争贺，和气薰为腊里春。

楼钥　太淑人管氏挽词
    彤史久不作，谁能有妇功。
    宁知贵家子，乃有昔人风。
    钿轴恩何渥，芝庭泽不穷。
    死生无可憾，况已悟真空。

楼钥　太淑人叶氏挽词
    妇职躬苹涧，芳华誓柏舟。
    壶彜全肃睦，梵行极清修。
    贝叶开空性，神篦豁病眸。
    飘然指归路，净观日西流。

楼钥　太淑人叶氏挽词
    为国生贤子，三迁备母慈。
    版舆崇色养，从櫜勉论思。
