<!-- { "loadSidebar": true } -->
    昨来禅榻寄曲肱，上雨傍风破环堵。
    何时鲲化北溟波，好在豹隐南山雾。

黄庭坚　和甫得竹数本于周翰喜而作诗和之
    初侯一亩宫，风雨到卧席。
    前日筑短垣，昨日始封植。
    平生岁寒心，乐见岁寒色。
    翩翩佳公子，为致一窗碧。
    忆公来相居，筮吉龟墨食。
    人言陋如何，我自适其适。
    白眼对俗徒，醉帽坐攲侧。
    人知爱酒耳，不解心得得。
    阿堵绝往还，此君是宾客。
    清风吹月来，懽甚齿折屐。
    有节似见圣，无言谅知默。
    数回长者车，犹恨地未僻。
    阴雨打叶时，曲肱自宴息。
    心游万物初，何处寻辙迹。
    从来修竹林，乃是逸民国。

黄庭坚　和高仲本喜相见
    雨氏南浦曾相对，雪满荆州喜再逢。
    有子才如不羁马，知君心是後凋松。
    闲寻书册应多味，老傍人门似更慵。
    何日晴轩观笔砚，一樽相属要从容。

黄庭坚　和李才甫先辈快阁五首
    山寒江冷丹枫落，争渡行人簇晚沙。
    菰叶蘯花飞白鸟，一张红锦夕阳斜。

黄庭坚　和李才甫先辈快阁五首
    赤栏终日倚西风，山色挼蓝小雨中。
    将老鬓毛秋著木，相思亲旧水连空。

黄庭坚　和李才甫先辈快阁五首
    长江淡淡吞天去，甲子随波日日流。
    万事转头同堕甑，一身随世作虚舟。

黄庭坚　和李才甫先辈快阁五首
    云横章贡雨翻盆，寺下江深水到门。
    落日荷锄人著本，西风满地叶归根。

黄庭坚　和李才甫先辈快阁五首
    西南佳气浮马祖，东北祥风绕静居。
    山邑丰年人少讼，身来访道得斋鱼。

黄庭坚　和李文伯暑时五首之葛幮
    飞蚊远床帷，来傍青灯集。
    微凉忽透隙，如带惊雷入。
    念彼无幮者，中夜何叹及。
    天下同安眠，西风向秋急。

黄庭坚　和李文伯暑时五首之蕲蕈
    吾家笛竹簟，旧物最所惜。
    当年楚山秋，林下千金得。
    寒光不染著，敻与尘泥隔。
    落日照江波，依稀比颜色。

黄庭坚　和李文伯暑时五首之扇
    团扇如明月，动摇微风兴。
    屏去坐上热，袪逐盘中蝇。
    有用何提挈，无心分爱憎。
    炎炎虽可贵，弃置奈寒冰。

黄庭坚　和李文伯暑时五首之石枕
    沈埋寒泉骨，成器世乃重。
    贤於曲肱乐，辗转不倾动。
    六月尘埃闲。头为涔涔痛。
    一卧洗烦劳，华胥直通梦。

黄庭坚　和李文伯暑时五首之麈尾
    麈髦副白玉，挥弄柔毵毵。
    不独效击拂，与君为指南。
    诸生临广坐，辩口剧春蚕。
    此物为解纷，吾常见不谈。

黄庭坚　和凉轩二首
    打荷看急雨，吞月任行云。
    夜半蚊雷起，西风为解纷。

黄庭坚　和凉轩二首
    茗椀梦中觉，荷花镜里香。
    凉生只当处，暑退亦无方。

黄庭坚　和刘景文
    追随城西园，残暑欲退席。
    夜凉雨新休，城谯挂苍璧。
    佳人携手嬉，调笑忘日夕。
    刘侯本将家，今为读书客。
    诗名二十年，风雅自推激。
    牛铎调黄锺，薪余合琴瑟。
    食无千户封，句有万人敌。
    颇类邺侯家，连墙架书册。
    残编汲县冢，半隶鸿都壁。
    渠成亦秦利，愿公多购获。
    竟须卜比邻，劳苦相饮食。
    身有小丑女，已自喜翰墨。
    要传未见书，遮眼差有益。
    人生但安乐，券外岂吾力。
    分鹿谁觉梦，亡羊路南北。
    公今百寮底，雪发不胜帻。
    爱公欲湔拂，顾我已头白。

黄庭坚　和柳子玉官舍十首之芭蕉
    有底春风能好事，解持刀尺翦青天。
    知君新得草书法，旋卷碧云供小牋。

黄庭坚　和柳子玉官舍十首之怪石
    山阿有人著薜荔，庭下缚虎眠莓苔。
    手磨心语知许事，曾见汉唐池馆来。

黄庭坚　和柳子玉官舍十首之茴香
    邻家争插红紫归，诗人独行齧芳草。
    丛边幽蠹更不凡，蝴蝶纷纷逐花老。

黄庭坚　和柳子玉官舍十首之蜜蜂
    秋成想见香租人，菊露风胶蜜几脾。
    日日山童扫红叶，蜂衙知是主人归。

黄庭坚　和柳子玉官舍十首之思山斋
    吴儿心著吴山深，满目终南不开慰。
    有时蝉蜕书几边，梦到五湖千里外。

黄庭坚　和柳子玉官舍十首之土榻
    榻前鼓吹蛙一部，榻上古木吟风雨。
    客来相倚竹根眠，免令不解陈登去。

黄庭坚　和柳子玉官舍十首之小池
    清泉数斛关幽事，生见镜中鱼往来。
    浮萍蚀尽秋月面，霜为一磨如匣开。

黄庭坚　和柳子玉官舍十首之心适堂
    一屏一榻无俗尘，左置枯桐右开易。
    重门不闭谁往还，明月清风是相识。

黄庭坚　和柳子玉官舍十首之新泉
    墙根新冽寒泉眼，风廊一股来泠泠。
    灯花夜半知我喜，恰是旧山穿石声。

黄庭坚　和柳子玉官舍十首之竹坞
    笋随人意疏处生，清风如归自来去。
    虽然不与俗子期，阴过邻家亦销暑。

黄庭坚　和吕秘丞
    北海樽中忘日月，南山雾里晦文章。
    清朝不上九卿列，白发归来三径荒。
    车辙马蹄疏市井，花光竹影照门墙。
    人间荣辱无来路，万顷风烟一草堂。

黄庭坚　和冕仲观试进进士
    人围庙垣重，鼓作宫漏晓。
    晨门传放钥，坌入荒庭秒。
    初如求木猿，稍若安巢鸟。
    黄炉答拜辱，月淡秋天杳。
    发题疏疑经，按剑或惊矫。
    官曹严坐起，迾卒禁纷扰。
    儇趋蚁争邱，痴坐鹭窥沼。
    江淮有名耬，专场或孤鷕。
    袖手深盘祌，乞灵颇澴绕。
    稚旄半父子，相面多中表。
    鸿将雁行□，牛舐快犊小。
    墨泓黦寒云，笔尾撼丛筱。
    雕虫寄鼻咏，攘略倾耳剽。
    剖蚌得珠难，扬沙见金少。
    遗形欹冠屦，忘味弃昫麨。
    虽挥鲁阳戈，余勇事未了。
    喧哄遂一空，星河明木杪。

黄庭坚　和甯子与白鹿寺
    谷朗岩开见佛灯，云遮雾掩碧层层。
    青山得意看流水，白鹿归来失旧僧。

黄庭坚　和裴仲谋雨中自石塘归
    裴友西来咏古风，驱驰万象笔端空。
    尚将物色留分我，远近青山烟雨中。

黄庭坚　和蒲泰亨四首
    我已人间无所用，鬓飘霜雪眼生花。
    东坡兄弟来虽晚，折箭堪除蚀月蛙。

黄庭坚　和蒲泰亨四首
    东坡海上无消息，想见惊帆出浪花。
    三十年来世三变，几人能不变鹑蛙。

黄庭坚　和蒲泰亨四首
    玉座天开旋北斗，清班鸟散落余花。
    有人难立百官上，不为庙中羔兔蛙。

黄庭坚　和蒲泰亨四首
    栽竹养松人去尽，空闻道士种桃花。
    昨来一夜惊风雨，满地残红噪暮蛙。

黄庭坚　和任夫人悟道
    夫亡子幼如月魄，摧尽蛾眉作诗客。
    二十余年刮地寒，见儿成人乃禅寂。
    万事新新不留故。瘦藤六尺持门户。
    烦恼林中即是禅，更向何门觅重悟。

黄庭坚　和舍弟中秋月
    高秋摇落四十五，清都早霜凋桂丛。
    纤尘不隔四维净，寒光独照万象中。
    少年气与节物竞，诗豪酒圣难争锋。
    桓伊老骥思千里，尚能三弄当清风。
    广文陋儒嬾於事，浩歌不眠倚梧桐。
    百忧生火作内热，何时心与此月同。
    後生晚出不勉学，从汉至今无扬雄。
    天马权奇大宛种，吾家阿熊风骨耸。
    言诗已出灵运前，行身未闻孟轲勇。
    明窗文字不取读，蜘蛛结网尘堆壅。
    少壮几时夏已秋，待而成人吾木拱。
    怜汝起予秋月篇，我衰安得笔如椽。
    但使樽中常有酒，不辞坐上更无毡。
    把诗问字为汝说，便当侯家歌舞筵。

黄庭坚　和师厚郊居示里中诸君
    篱边黄菊关心事，窗外青山不世情。
    江橘千头供岁计，秋蛙一部洗朝酲。
    归鸿往燕竞时节，宿草新坟多友生。
    身後功名空自重，眼前樽酒未宜轻。

黄庭坚　和师厚接花
    妙手从心得，接花如有神。
    根株穰下土，颜色洛阳春。
    雍也本犁子，仲由元鄙人。
    升堂与入室，只在一挥斤。

黄庭坚　和师厚秋半时复官分司西都
    遥知得谢分西洛，无复肯弹冠一尘。
    园地除瓜犹入市，水田收秫未全贫。
    杜陵白发垂垂老，张翰黄花句句新。
    还与老农争坐席，青林同社赛田神。

黄庭坚　和师厚栽竹
    大隐在城市，此君真友生。
    根须辰日斸，笋要上番成。
    龙化葛陂去，凤吹阿阁鸣。
    草荒三径断，岁晚见交情。

黄庭坚　和世弼中秋月咏怀
    一年中秋最明月，也照贫家门户来。
    清光适从人意满，壶觞政为诗社开。
    秋空高明万物静，此时乃见天地性。
    广文官舍非吏曹，况得数子发嘉兴。
    千古风流有诗在，百忧坐忘知酒圣。
    露华侵衣寒耿耿，绝胜永夏处深甑。
    人生此欢良独难，夜如何其看斗柄。
    王甥俊气横九州，樽前为予商声讴。
    松烟洒落成珠玉，溪藤卷舒烂银钩。
    北门楼卤地险壮，金堤浊河天上流。
    离宫殿阁碍飞鸟，霸业池台连秃鶖。
    当日西园湛清夜，冠盖追随皆贵游。
    使臣词句高突兀，慷慨悲壮如曹刘。
    我於人闲触事懒，身世江湖一白鸥。
    空余诗酒兴不浅，尚能呻吟卧糟邱。
    偶然青衫五斗米，夺去黄柑千户侯。
    永怀丹枫树微脱，洞庭潇湘晚风休。
    晴波上下挂明镜，棹歌放船空际浮。
