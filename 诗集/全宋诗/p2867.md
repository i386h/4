<!-- { "loadSidebar": true } -->
    勇义千钧力，虚怀万物容。
    材名称远大，俊杰霭游从。
    许可皆诸老，升闻到九重。
    惜哉言与位，大厦折乔松。

孙应时　悼周尧夫
    倾耳乡评旧，登门恨未繇。
    公今成梦觉，人共泣川流。
    剡水阴功远，山堂胜具留。
    喜观双玉树，接武在英游。

孙应时　道傍水行可爱
    寒风鸣岁阴，芸物已归静。
    郊原何萧瑟，松竹自清整。
    道傍足幽意，林屋甚井井。
    鸡犬在篱落，沙水暮光映。
    古来奇逸士，往往吒兹境。
    吾行将安得，怅望沧水永。

孙应时　道中寄同舍
    风声卷芦竹，雪意满江天。
    水落石可数，沙寒鸥自眠。
    回头渺城郭，留眼寄山川。
    老去重来否，吟馀一惘然。

孙应时　道中寄同舍
    山色忽相送，江流不作声。
    别怀初酒醒，病骨更寒侵。
    一笑已昨梦，百年明此心。
    故人应念我，数肯寄嘉音。

孙应时　灯下学书偶成
    学书乃一乐，人或罕知趣。
    而我欲成癖，砽砽了朝暮。
    天资苦凡弱，师法非早悟。
    目力又已衰，恥若在烟雾。
    虽然日数纸，就视辄自恶。
    旁人谬怂惥，定未识佳处。
    右军固神品，大令亦体具。
    嫡传张与颜，尚未肯怀素。
    颇怪近世评，似为米老娱。
    雄奇在风骨，隐括须法度。
    安得再少年，令我进一步。
    人高书乃高，此语俗子怒。

孙应时　登仙木
    刘樊蝉蜕此登仙，老木当年已插天。
    玉骨半枯犹秀润，苍皮新长已荣鲜。
    蟠桃时熟三千岁，铜锹重摩五百年。
    化鹤未归山寂寂，徘徊谁与问因缘。

孙应时　丁未仲夏海陵官舍家大人赏月作诗恭和元韵
    官署成乡社，人圆月正圆。
    清叹间里共，真乐酒中全。
    兴到因怀旧，诗成拟问天。
    芳樽幸长照，后会敢迁延。

孙应时　顶山祷雨
    官身缚尘事，日日如丝棼。
    驾言适秋郊，开颜慰艰勤。
    大田平如席，多稼绿於云。
    早熟有饷获，晚播方耦耘。
    停鞭问父老，笑语何欣欣。
    今年大好麦，稻复当十分。
    天应怜百姓，似亦怜令君。
    我本无善政，谤骂常纷纭。
    独惭龙公赐，一念如相闻。
    尚忧北山外，渐有龟坼文。
    为尔乞终惠，洁济炷炉薰。
    何当足吾愿，丰年周九垠。

孙应时　定军山叹
    仲达受巾国，佐治来闭营。
    君看此情事，岂辨吾孔明。
    八阵有天威，千里无留行。
    但度渭水去，贼势能不争。
    便当截狼头，三辅即日平。
    连年计兹役，独坐粮运萦。
    所以五丈原，驻军方杂耕。
    俶载维首夏，望望秋谷升。
    云何西风至，忽已落大星。
    痛哉万世功，於此丧垂成，
    炎精遂沦谢，王路终榛荆。
    三马肆蹄齿，群雄迄纵横。
    公科少徐死，此祸何由生。
    天机定谁执，变化纷可惊。
    乔木定军山，空有身后名，
    世论复齿莽，呜咽志士情。
    朗咏少陵诗，何诛陈寿评。

孙应时　东归留别幕中同舍
    参谋蜀耆英，棠阴满三郡。
    开怀接儿辈，色不见喜愠。
    清朝贵老成，故家多黄训。
    佳气引春帆，长安天日近。

孙应时　东归留别幕中同舍
    梅溪千载人，我得交其子。
    霜天行白日，了不受尘滓。
    明朝把一麾，阔步方自此。
    海内观典刑，岂惟吾党喜。

孙应时　东归留别幕中同舍
    元佑贤子孙，忠肃家第一。
    岂惟富文雅，清苦用一律。
    君看我同年，践履极真实。
    不待问著龟，公侯挂可必。

孙应时　东归留别幕中同舍
    大蓬有奇气，人物见李侯。
    迥然谢凡质，霜鹘摩清秋。
    诏书相续来，去去蹑瀛洲。
    汲直在汉庭，可寝淮南谋。

孙应时　东归留别幕中同舍
    陈侯七闽秀，六年客西州。
    兰荃自芳洁，应世良优游。
    平生耐久朋，政复未易求。
    相期故不浅，抗节追前修。

孙应时　东归留别幕中同舍
    我家客星里，少小钓寂寞。
    推迁堕尘纲，世味终然薄。
    万里携一身，俛仰叹今昨。
    抖擞莱子衣，归欤老林壑。

孙应时　东归留别幕中同舍
    相从乐复乐，别离良独难。
    传觞秉明烛，起舞清夜阑。
    一醉何足辞，百年能几欢。
    后会渺何许，相思江月寒。

孙应时　冬十月赴官海陵过会稽诸生饮饯鲁墟桥四罢就舟倦甚眷然有作
    体倦知茵薄，寒侵觉岁高。
    功名两蜗角，人物九年毛。
    行意看飞鸟，离歌指大刀。
    依依红叶树，回首入秋毫。

孙应时　洞庭湖
    明湖纲宇宙，春思满楼台。
    沙鸟一行去，风帆千里来。
    平生眼今饱，落日首重回。
    会趁江山约，还愁白发催。

孙应时　斗南竹林祠歌
    君不见唐河诸将兵马回，河朔百城门不开。
    边烽夜举天子怒，六龙晓发鸣春雷。
    金陵玉壘中道惑，澶渊一掷吁难哉。
    当时事势在国史，莱公之功不其伟。
    幽燕可还敌可臣，西顾宁论夏州李。
    用公不尽天所惜，天不生公更谁恃。
    嗟公雄豪从少年，如虎在山龙在渊。
    淮阴指撑楚归汉，望诸叱咤齐为燕。
    两朝五起岂不遇，胶漆摆撼难为坚。
    瘿相谗巧亦云极。鹤相恶谋何卒卒。
    青衫到骭吾一咍，羊酒道尔堪恤。
    可怜夷獠护装囊，相见神明扶正直。
    公安插竹南迁时，手回造化理不疑。
    云车风驭今来否，迎神送神姑尔为。
    萧萧寒绿泣江雨，长似襄阳堕泪碑。

孙应时　读程子易傅
    事业潜三圣，文章似六经。
    微言归易简，精意极丁宁。
    道在非畴昔，人亡故典刑。
    斋心对薰几，秋月梦初醒。

孙应时　读晦翁遗文悽怆有作
    先生千载人，浩气隘穹壤。
    早薄声利交，超然傲尘鞅。
    饮酒读离骚，追游必豪克。
    风月饱高吟，云泉擅奇赏。
    切骨痛国雠，嚼齿愤奸党。
    纵谈天下事，一一如指掌。
    敛意师圣贤，精心玩图象。
    全体极浑涵，灵极妙充养。
    昭昭陈轨辙，坦坦辟榛莽。
    陶熔就醇粹，鞭策收勉强。
    瞿聃息遁辞，关谁大遗响。
    师道屹尊严，人材兴倜傥。
    宸纶欢廉靖，朝迹惎忠谠。
    康庐委符竹，越绝畀英荡。
    刍牧活饥惸，天日快幽枉。
    命义信行藏，风标何肮脏。
    晚来侍细旃，时益异畴曩。
    孤踪反山从，百怪纪夔魍。
    先生一澹然，几微宁怏怏。
    冬曦暖袍屦，秋风飒几杖。
    尚可淑后来，可言遂长往。
    {左口右癸}离思远道，殷勤愧殊关。
    常怀订群疑，忍独拜遗像。
    感旧日萧瑟，出门增惝恥。
    一致无古倔，肆世均俯仰。
    微言在遗墨，没齿抱遐想。
    末路诚刺促，中扃故弘敞。
    惟善不可诬。惟恶不可长。
    百年非所知，常如侍函丈。
    题计自激昂，山川悲莽苍。

孙应时　读士元传
    老贼狐鬼啸，汉鼎不复支。
    再世益州牧，忍视宗国危。
    烈烈左将军，四海闻英姿。
    东北久荡析，西南天启之。
    建旗入漳城，有蜀非公谁。
    檄璋送州印，我欲举义师。
    鼠辈坐敛手，豪杰趋指麾。
    正尔岂不济，安用谲取为。
    孝直反覆士，献计乃所宜。
    雏凤独何心，亦复喜出寄。
    造次杯酒间，而欲生险巘。
    平生大卫公，岂堪此瑕疵。
    向来隆中语，荆益实素期。
    惜不同兹役，次第观所施。
    士元早捐世，未必为汉悲。
    我诗订千古，当有神明知。

孙应时　读通鉴杂兴
    南山击缶正乌乌，东市匆匆坐一书。
    说道中兴无过事，太阳侵蚀总缘渠。

孙应时　读通鉴杂兴
    簿书流汗走君房，那得狂奴故意降。
    努力诸公了台阁，不烦鱼雁到桐江。

孙应时　读通鉴杂兴
    清浊无心陈仲弓，圆机聊救汉诸公。
    末流不料儿孙误，千古黄初佐命功。

孙应时　读通鉴杂兴
    柴门三叩略从容，感激聊酬大耳公。
    常驱牛趁机春雨，人前元不似英雄。

孙应时　读通鉴杂兴
    渭上耕屯望一秋，鼓行那复更迟留。
    落星误尽痴儿辈，长说宣王抗武侯。

孙应时　读通鉴杂兴
    建安社稷看文举，正始风流倚太初。
    天地一身无处著，诸人休苦恨狂疏。

孙应时　读通鉴杂兴
    平生作意轻羊舅，岁晚何心佞羯奴。
    为问荆齐是三窟，此时容有宦情无。

孙应时　读通鉴杂兴
    莫怪新亭泣楚囚，王公原不辨中州。
    石头门外千年恨，他日相思一涕流。

孙应时　杜子贞远访自言山居之胜以二诗送之
    识子云溪上，天星已再周。
    故人今略尽，斯世果何求。
    得丧元相似，乘除岂自谋。
    初心幸无恙，馀事一虚舟。

孙应时　杜子贞远访自言山居之胜以二诗送之
    喜说山居胜，兰亭一盼中。
    松楸今十世，竹帛故三公。
    念德心何极，幽栖道未穷。
    吾归访岩壑，鸡黍更谁同。

孙应时　端午侍母氏饮有怀二兄偶阅苏日高安唱和慨然用韵
    簿书束缚人，挥汗日亭午。
    平生世念薄，问子何自苦。
    佳辰相寻过，乐事稀可数。
