<!-- { "loadSidebar": true } -->
    多情是湖水，每日石头来。

贺铸　怀寄清凉和上人二首之一
    不见江南客，愿听江南钟。
    倾耳度遥夜，天寒多北风。

贺铸　怀寄周元翁十首
    周郎假沔官，我偶来沔居。
    得闲定相过，谈笑沈痾袪。
    俄闻戍楼角，晓引吹咿呜。
    自君居湓城，恥恥一梦余。
    复求若辈人，陶灶搜璠璵。
    诚为天下士，岂特江汉无。

贺铸　怀寄周元翁十首
    周郎嗜茗饮，偶与吾好同。
    赠行发吾宝，紫璧琱云龙。
    此实太官物，分甘玉堂公。
    我曹百石史，藜菽每不充。
    诗人盍得尝，可以骄万锺。
    愿君间一歠，千里共清风。

贺铸　怀寄周元翁十首
    周郎尘外人，冰甽立寒玉。
    去我千里余，炯炯长在目。
    有德且有言，可采篆缣竹。
    未为造物怜，方徇斗筲禄。
    司晨属群鸡，安事彼鸾鹄。
    聊自况疲驽，盐车不为辱。

贺铸　怀寄周元翁十首
    周郎妙雅道，五字可人师。
    许与非不严，奈何取我诗。
    我诗如秋虫，徒增长年悲。
    指疵固有望，逐臭得无嗤。
    诗鸣人必穷，我穷岂所宜。
    愿君勿阂此，晚节益经奇。

贺铸　怀寄周元翁十首
    周郎西笑时，叠寄两函书。
    情亲语恳到，骨肉所不如。
    妙翰骋遒放，抵突黄与苏。
    黄癯曳羸筋，苏厚凝腯肤。
    我於季孟间，增少损有余。
    家鸡敢复道，储此橐中珠。

贺铸　怀寄周元翁十首
    周郎强仕年，药石甘苦口。
    得无耗天和，汤剂御衰朽。
    空华与□色，种种竟何有。
    妄爱温柔乡，荡然不回首。
    坐令松桂姿，凋脆等蒲柳。
    幸勿易斯言，前车镜湖叟。

贺铸　怀寄周元翁十首
    周郎有史才，班马可并驱。
    纷纷谗谄人，畏君笔削诛。
    我恨接君晚，要亦君之徒。
    沈痾积岁月，顾此留须臾。
    志我圹中石，赖君文不谀。
    庶乎陵谷变，名字见君书。

贺铸　怀寄周元翁十首之
    周郎归溓溪，旱燥害嘉谷。
    仰饱百指余，嗷然坐空屋。
    应书乞米帖，得继朝来粥。
    行升大夫籍，月赐万钱禄。
    振显属他年，盘飧罗海陆。
    毋忘佛子言，不食大夫福。

贺铸　怀寄周元翁十首之
    周郎走王都，马足尘翻波。
    贺老宦江夏，无人惊雀罗。
    出处躁静间，奈此贫病何。
    平生解指誓，晚境忽婆娑。
    迫死不得休，前言食已多。
    尚敢厌闲冷，歨为赴火蛾。

贺铸　怀寄周元翁十首之
    周郎贯江华，而复厌湖湘。
    我亦非乐此，西归计茫茫。
    颓年抱沈痼，生理岂得长。
    後期真何时，存殁两莫忘。
    怀君辄赋诗，落笔联十章。
    它年一掩卷，为我涕浪浪。

贺铸　黄埭魏氏见江亭
    浮生欲寄酒杯间，马上谁容一日闲。
    不是登高粗能赋，老夫真负尔江山。

贺铸　黄鹤楼
    登真者谁子，昔有费公禸。
    白日玉书下，青天驾鹤飞。
    此地少留憩，神标怅依依。
    振裾谢尘浊，与尔方远违。
    层楼宠陈迹，江山长四围。
    登临美商素，雨气薄西晖。
    水落州觜嫩，风豪帆背肥。
    飘然起遐想，琳馆閟岩扉。
    明月识悠阔，白云疑是非。
    金桃未遽熟，薤露虞先曦。
    高树两华表，长招羽驾归。
    灵瓢五色剂，定与遗民挥。
    自顾乏仙质，延生犹可希。
    刀圭傥不吝，如饱首阳饥。

贺铸　黄楼歌
    君不见熙宁丁巳秋，灵平未塞河横流。
    澶漫势欲浮东州，斯人坐有为鱼忧。
    当时贤守维苏侯，厌术不取三犀牛。
    跨城迢巃起黄楼，五行相推土胜水，鼍作鼋惊走鞭箠。
    三丈浑流变清泚，南来船车鷁衔尾。
    使君登览兴如何，舞剑吟笺宾从多。
    水平照影见雁下，山空答响闻渔歌。
    楼下汀洲长芳草，一麾南出彭门道。
    昨日春游咏白苹，後夜秋风悲鹏鸟。
    黄冈汝海心悠哉，青衫白发多尘埃。
    采菱伎女今何在，骑竹儿童望不来。
    望不来，碧云明月长裴徊。

贺铸　黄山席上别当涂僚友
    自昔有宇宙，便应有此山。
    如我与君者，几辈来跻攀。
    声迹两磨灭，寥寥千古间。
    短生一浮沤，妄比金石顽。
    五福人所愿，九龄神所悭。
    著身名利场，宠辱如循环。
    不见倦飞鸟，翻然亦知还。
    酒阑解袂去，老矣遂投闲。

贺铸　寄别秦观少游
    沔阳湖上小留连，疑是前时李谪仙。
    流向夜郎才半道，径还江夏乐当年。
    个侬生以才为累，阿堵官于老有缘。
    待得公归吾亦罢，春风先办两渔船。

贺铸　寄别僧芝
    不见江南汤惠休，芝钱今也嗣风流。
    烧香弄笔一生事，蹑屐佩囊千里游。
    乞酒未还黄菊晚。拟诗初就碧云秋。
    临高跂马君行矣，从此安期始欲愁。

贺铸　寄杜邯郸
    穷巷厌多雨，颓垣藜藿生。
    蜩螗饱风露，晏景一何清。
    坐指岁芳歇，羇人心骨惊。
    所怀不可见，东州闻政声。
    三年但弦歌，百里称神明。
    风月动高兴，诗章时一鸣。
    天葩落健笔，直与春工争。
    浑河失故渠，怒水方纵横。
    难凭束苇济，跬步万里程。
    梦想不知远，笑谈何可并。
    赖有西飞翰，尺纸缄驰情。

贺铸　寄杜仲观
    中春雨收霁，与子登丛台。
    形胜宛然在，太行西北来。
    无情百尺土，千载未摧颓。
    四顾发悲啸，凄风振颐颏。
    渞高气象变，似不容徘徊。
    下出破禅刹，断碑生紫苔。
    严公赋怀古，复使後人哀。
    西寻王氏园，一径趋城隈。
    老竹未萌笋，繁花如雪开。
    惠然丘少年，逸躅欣攀陪。
    小榭罗醼豆，开帘按俳诙。
    招呼缈缥人，晚镜催妆梅。
    水调唱金缕，云罍浮玉醅。
    倾觞敢惜醉，忘著接{上罒下离}回。
    明日遂分首，旧游安在哉。
    我为东徐官，客鬓栖尘埃。
    君调南康吏，江山役清才。
    西风吹去雁，尺纸为君裁。
    我已困摧辱，壮心如湿灰。
    行将隐名姓，采药孙登嵬。
    异日傥相过，衡门翦蒿莱。

贺铸　寄汉阳赵尉沔
    庆湖遗老坐诗穷，强仕之年百病攻。
    谁谓南昌禄隐翁，伏枕呻吟四壁空。
    相思限此江西东，寄声每托江头风。
    斯言近俳聊一笑，江水方清饥可疗。
    人生奇偶类探筹，造物岂容人数料。
    君初试吏或当然，我太半生真不调。
    昔不愿起家百日登三司，今不愿还家六印金累累。
    但愿官粮办亲养，归来尚三径资。
    邻墙晏起访安否，尔酌我歌尧舜时。
    咄嗟此愿良难必，吞声食蘖甘如蜜。

贺铸　寄金陵仓官赵令毣通直
    岁律倏云莫，王孙兴可堪。
    羡云归日下，随雁滞江南。
    卑湿求长健，登临赖半酣。
    西州眼中近，早晚寄华缄。

贺铸　寄金陵和上人
    旧年问米欲东流，先赋新诗寄石头。
    赤鰖久沉江上信，杂悬误落海边州。
    想君道眼遥相识，顾我官身可自由。
    香火因缘知有在，草庵蔬粥不他求。

贺铸　寄李赵二友生
    东风掠地百草青，颠毛余几今星星。
    长年婴疾断还往，无处避愁徒醉醒。
    联马寻芳狭斜道，衔舟待月沧浪亭。
    遥输此兴二公子，涨海未应沈一萍。

贺铸　寄墨代书赠杨时
    徂来雪压苍松颠，沦膏根柢蟠蜿蜒。
    樵斤剪析石火热，曲突百步凝梢烟。
    蒲萄秋颗累累悬，海胶九炼堪续弦。
    力捣万杵臼欲穿，剂成圭璧随方圆。
    点漆比色石比坚，坐令李韦羞居前。
    陈台潘谷老且贤，授唯识者不计钱。
    是翁解化如蜕蝉，後可继此无闻焉。
    付君一圭款识全，保护谨密何千年。
    君家清风宜世传，不特谈玄须草玄。

贺铸　寄清凉和上人二首之二
    南国风流百不存，石头今是给孤园。
    山连雉堞犹侵路，潮送渔舟自到门。
    方丈定容居士病，贝多应待客儿翻。
    悬知後日逢迎际，桃李春风两不言。

贺铸　寄清凉和上人二首之一
    吾家无担石之储，朝四暮三如有余。
    北岳官粮饱妻子，南朝僧寺寓图书。
    迎船春色情亲我，坌马京尘笑谢渠。
    莫作江东步兵待，翻然端不为鲈鱼。

贺铸　寄题狄丘李伟官舍东斋
    树竹开窗小屋东，低檐却日竹通风。
    长年驰骛欲何往，终日退藏於此中。
    未厌睡魔常有在，若思人事即无穷。
    躬耕不是悠悠计，来作苏门邻舍翁。

贺铸　寄题栗亭县名嘉亭
    少陵昔避地，幽栖凤皇川。
    始愿获其所，赋诗此终焉。
    瞔彼美林麓，荫膏腴上田。
    阳坡饶垂珠，阴谷繁玉延。
    长鑱勤采劚，服食攀飞仙。
    兵祲夺和气，力耕无善年。
    林垧开冰雪，旬浃断庖烟。
    呜呼歌七章，暮节西南迁。
    环堵久芜没，斯亭名尚传。
    茂宰怆怀古，增崇殊过前。
    雕甍揭长帘，下容十客筵。
    嫩岚隔春丛，清竹鸣夏蝉。
    风月有高兴，写之武城弦。
    狂客属尪废，驽筋难强鞭。
    何暇远登览，但哦鲸海篇。
    尚苦八口累，依稀同曩贤。
    余龄寄幻境，未断东西绿。
