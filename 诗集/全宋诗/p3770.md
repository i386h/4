<!-- { "loadSidebar": true } -->
    先生七十已垂车，父子俱荣出帝都。
    当世若无知止者，公朝何以励贪夫。
    升堂展卷人何在，访竹寻梅色尚舑。
    我老自怜生也后，拊编犹得叹前芜。

袁说友　植花于假山
    岩石棱棱巧，盆池浅浅开。
    空山初幻花，方丈小飞来。
    屈曲清泉溜，参差细草栽。
    只今山在眼，着眼便徘徊。

袁说友　至游堂二首
    力田须逢年，掘井须及泉。
    学者志于道，如以规正圆。
    及其见道时，揽辔谁争先。
    筌蹄蜕陈迹，羽化而登仙。
    是中时反观，一一人之天。
    森然众妙现，所见惟所便。
    猗与至游者，日运万里船。
    胸中三景轴，与道相因缘。
    道大心以悟，心远见孰偏。
    一室景象存，物物随餐眠。
    不游以为游，至乐无冥颠。
    游非在山水，默与山水联。
    天下有至游，得道有至贤。
    贤者以道游，百游不一愆。
    至于游俱忘，公与道独全。
    谈笑出清风，樽罍益欣然。
    张扁诧中郎，训记增雄编。
    嗟予幸升堂，顿觉尘垢湔。
    从公至游境，左右余芳鲜。
    归来欲语人，心知口难传。

袁说友　至游堂二首
    嗟哉予少年，学志如蒙泉。
    区区指漫血，未识方与贺。
    晚于方册间，再拜予公先。
    琳琅餐珠玑，意公真其仙。
    寒窗手不停，朝暮披云天。
    已办膺门登，肯放边腹便。
    一身落宦海，去若不系船。
    怀此日月长，岁晚而夤缘。
    长安初拜公，抠趋立庭偏。
    一见意未尽，愦愦如醉眠。
    春闱接从容，拜赐喜欲颠。
    夜半呼论文，不复怀官联。
    此身愿持似，稽首从公贤。
    一意门墙归，稍却名利愆。
    寻幽并湖山，百计一未全。
    而公亦倦游，卜筑方怡然。
    把然问明月，诲我诗成编。
    淋浪身上衣，归喜那更湔。
    雄篇富褒拂，字字华衮鲜。
    吾侪一瓣香，斯文今有传。

袁说友　治药
    药采人间足，方从肘从参。
    年来医罕间，老去病多谙。
    风雨关淫疾，刀圭辨苦甘。
    君看不龟手，犹败越人南。

袁说友　致菊种于子长
    好花一岁几回开，喜见东篱旧信来。
    不惜移根到邻里，离披也入画堂栽。

袁说友　致盆栀子于同年楼大防天官
    一轮月影涨幽香，碧玉钗头白玉妆。
    持似此花供燕几，玉堂端可寿萱堂。

袁说友　中秋无月
    皓魄埋云未肯收，佳娥寂寞为谁羞。
    可怜数点不多雨，误却一轮无限秋。
    急扫妖氛天外去，莫教微影暗中流。
    终当永夜清如水，我为停杯便倚楼。

袁说友　仲春劝耕有献两岐麦者和丁端叔茶使韵
    周原膴膴侔歌颂，我访春郊届羲仲。
    市桥曲屈古招提，媚日暄风傍韉鞚。
    布宣德意父老喜，醉饱盘餐儿女共。
    眼看秀色垄头多，风落轻花枝穗重。
    东皇生意满阡陌，不待池塘春草梦。
    道傍瑞麦献者谁，秀出双枝骇群众。
    春风和气下披拂，产出祯祥呈妙用。
    我思昔岁旱为虐，几度笺天香火供。
    悬知政拙漫心劳，自惭弗称甘泉从。
    今年春到一犁雨，是处膏腴饱耕种。
    举趾于耜竞东作，剥枣烹葵弭田讼。
    三农傥遂富庶乐，四体如忘疴痒痛。
    只今贻此来牟喜，大手铺张烦屈宋。
    崆峒有咏拾遗语，茂陵作颂相如讽。
    诗成岂待击钵催，句恶自惭操管弄。
    与君拍手颂丰年，姑置别离倾酒瓮。

袁说友　重湖
    夷犹画舫入重湖，野蝶閒鸥自笑呼。
    踏遍北园桃李径，又寻芳草到南郛。

袁说友　舟泊竹簊港夜坐诵后山诗
    沙岸人归后，船窗月上时。
    霜风竹簊港，灯火后山诗。
    岁晚羇怀恶，江空熟路迟。
    邻舟一樽酒，不使老夫知。

袁说友　舟发黄州连日遇逆风泊赤壁
    赤壁矶方到，黄州路未遥。
    辛勤四十里，跋步两三朝。
    戢戢牛羊下，閒閒鸥鹭骄。
    忍将今岁月，容易客中销。

袁说友　舟过七里店迓客
    涨水一篙足，环山七里长。
    维舟横略彴，惊鹭入菰蒋。
    话旧人俱老，相嗟鬓各霜。
    年来慵不出，犹未免迎将。

袁说友　舟人强以二锾多取渔人之鱼余增百钱与之作渔父行
    老父家住逢家洲，无田可种渔为舟。
    春和夏炎网头坐，茫茫不觉秋冬过。
    卖鱼日不满百钱，妻儿三口穷相煎。
    朝餐已了夕不饱，空手归去卢湾眠。
    今朝何人买鲜鲫，直得千钱酬二百。
    抛钱帆去了不应，却谢君子为增益。
    嗟嗟莫怨行路人，满江风月侬最亲。
    但看渔翁更强健，银刀赤尾长鳞鳞。

袁说友　舟行跨江之南北随流以行夜船多在淮西
    蜀道登天在一涯，乾旋坤转任推排。
    此身已是萍游客，终日行江夜宿淮。

袁说友　舟行邂逅别吴子明郎中
    杜宇催归急，青山送客忙。
    去帆辞断港，过眼接危樯。
    亲戚五年别，尊罍一笑长。
    山西堕残照，不忍酹离觞。

袁说友　舟行夜过甘棠桥
    远鼓三更急，长虹十丈低。
    影浮冰鉴月，身渡玉壶溪。
    画烛人应醉，桃源路肯迷。
    疏星与残月，点点下玻璃。

袁说友　舟行遇逆风
    扁舟直下沧浪绿，百里溪程消一宿。
    天公嘘吸解穷人，逆水冲风何太酷。
    年来砽砽便深居，一动一静诚何如。
    不堪世事苦相逼，政自未免奔走余。
    今朝莫讶东风逆，明日归舟顺如翼。
    世间逆顺岂关人，自是人心长戚戚。

袁说友　舟遇逆风有叶舟坐二小儿以一竿挂二笠代帆而来
    小艇浮孤苇，垂髫识二童。
    巧将双箬笠，快夺一帆风。
    去去渔歌里，翩翩麦浪中，
    吴儿惯浮浪，早已逐飘蓬。

袁说友　舟中怀稚子
    远浦三更月，春风一夜程。
    平生惯安静，多病怯征行。
    急橹夸先后，连山护送迎。
    关心小儿女，幽梦落东城。

袁说友　舟中酒味酸许深父漕使以家酿来不欲受
    樽酒称台馈，牢辞以例陈。
    独醒心已醉，不饮意如春。
    凝望嗟陶令，夸醒笑伯伦。
    兼金有前训，寄谢白衣人。

袁说友　周可大惠崑崙桃
    秋雨成萧瑟，缃桃辱记存。
    品高来禁粃，地远想崑崙。
    幸有千年实，愁无五石樽。
    欲修琼玖报，素手愧空言。

袁说友　周可大携子入山读书
    一日不觌面，三秋应动心。
    刚闻将子去，又惯入山深。
    饭饱群书乐，窗閒万竹阴。
    扁舟才十里，得得要相寻。

袁说友　周锡自蜀归浙
    东瓯西浙两夤缘，齐止金陵万里船。
    风月醉中同客梦，簿书丛里读诗篇。
    怀归念我方投劾，勇去输君已著鞭。
    岁晚江空帆力满，长安春好正朝天。

袁说友　朱东父作室
    贪夫筑室齐云湄，满溢既死不可持。
    佳哉高人世念薄，丈室缉缀如茧丝。
    门前流水照明月，门里有诗清更绝。
    汲泉欲漱齿怯寒，携杖先登腰易劣。
    客不待速来往频，剥啄扣门有谁应。
    主人酌酒要客醉，坐客见花心自醒。
    长松古柏垂杨岸，为其一亩酒无算。
    花开诗酒足逢迎，花谢蝶蜂漫零乱。
    万物荣枯付达观，我欲从君著眼看。
    傥能剩扫床头金，笑彼人间痴死汉。

袁说友　祝子正从范使君锻以诗寄之
    柳下嵇郎好在无，深居应得静工夫。
    丹成便许随鸡犬，分定初知豢鹤凫。
    痒处端能窥鸟爪，梦中不用断龙胡。
    别来亦有閒忙事，日向黄家问酒垆。

袁说友　自常熟敲冰行舟半日一夜仅十里
    到晓才通十里冰，颇怜黄帽叹征行。
    半篙不下风霜夜，一日之间水陆程。
    无复稳时村路滑，不胜危处断桥倾。
    驱驰原隰皇华事，筋力犹堪誓此生。

袁思永　诗一首
    万叠云山拥郡楼，凭栏下瞰卧龙湫。
    二年吏役何曾到，孤负清风月白秋。

袁太初　金陵怀古
    晋委东都帝秣陵，岂无机会可争衡。
    诸公坐视敌来往，一水反为国重轻。
    北伐上章空有语，中流击楫竟何成。
    登临不是多伤感，老却胸中十万兵。

袁祹　句
    金瓶芍药三千朵，玉轴琵琶四百弦。

袁燮　安边
    安边在良将，至矣晁生语。
    边疆无良臣，胡能固吾圉。
    孰为国之良，四德贵兼取。
    智能制勍敌，仁能抚军旅。
    勇足任爪牙，忠足寄心膂。
    信哉人中杰，勋名在王府。
    斯人世不乏，感会待明主。
    艺祖英睿资，一剑定区宇。
    愤彼敌人骄，求我万虎侣。
    三边十四将，人人奋材武。
    威名被草木，折冲自樽俎。
    当年宠遇隆，咐等莫为伍。
    关市擅征榷，金帛丰赐予。
    机要时面陈，延见虚当宁。
    天颜对咫尺，殿坐得容与。
    等级忘尊卑，亲爱均肺腑。
    久戍二十载，近亦十寒暑。
    汉超守关南，贩鬻如巨贾。
    法令安有此，优诏特听许。
    进也治居第，{左同右瓦}瓦覆其宇。
    有司每坠执，视进等儿女。
    府库有余蓄，捐弃如粪土。
    犒赏饫牛酒，骁雄率鼓舞。
    贪夫冒绝险，敌情毕亲睹。
    阴谋数侵犯，先事严备御。
    师徒虽不多，勇悍莫予侮。
    攻伐虽不闻，感德自周普。
    乃知安疆策，保境功最钜。
