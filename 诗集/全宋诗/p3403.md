<!-- { "loadSidebar": true } -->
谢隽伯　西湖偶成
    思远楼西平屿东，会昌湖上藕花风。
    水亭隔岸湘帘卷，人倚阑干忆谢公。

谢逵　淳佑甲辰三月中浣奉诏经略同客张景东冯云从男公阐公阊游乳洞纪事
    寻幽天气得晴酣，小小篮舆胜绣鞍。
    洞以乳名云液涌，泉纡石出水晶寒。
    山容染翠开油幕，竹韵鸣竽立玉竿。
    孰谓地灵钟秀异，美哉风物见兴安。

谢泌　长乐集总序
    潮田种滔重收谷，山路逢人半是僧。
    城里三山千簇寺，夜间七塔万枝灯。

谢泌　谢客岩
    旧刻岩前文字在，登临尽日动悲辛。
    子孙千载知多少，只我今来嗣后尘。

谢牧　题洪阳洞石上
    特特携筇探洞房，中藏精气凛寒芒。
    神仙久视知难学，乞取逍遥物外方。

谢卿材　句
    东倾壶柄只流水，西阚瓯唇四别峰。

谢深甫　天台道中
    溪绕青山路绕溪，山长溪曲路高低。
    晴滩浅湿舟如荡，危磴棱层石作梯。
    晚照荒村飞鸟入，秋风落木败蝉嘶。
    碧云四合长天暮，转使乡关望眼迷。

谢生　联句
    珠帘半窗月，修行一帘风。
    何事今宵景，无人解与同。

谢涛　梦中作
    百年奇特几张纸，千古英雄一窖尘。
    惟有炳然周孔教，至今仁义浸生民。

谢涛　题澄照寺主师壁
    叠巘收云拂眼明，久依香社豁高情。
    主人心似秋池水，一日看来一日清。

谢图南　黄龙洞
    山水盘桓天地中，几多异事出仙宫。
    玉龙嘶断黄龙现，剑气曾凌上大空。

谢无竞　效香奁体
    胭脂湿透污罗衣，春尽萧郎又不归。
    香冷篆盘檐影转，一帘红雨燕双飞。

谢希孟　句
    艳阳一何好，零落千载冤。

谢希孟　句
    薰薰麝脐烈。灼灼猩血殷。

谢希孟　句
    为花虽可期，论德亦终鲜。

谢希孟　句
    树既摧为薪，花亦落为尘。

谢希孟　句
    句牵主人衣，一步行不得。

谢希孟　句
    盗者得其便，掉头笑且歌。

谢希孟　句
    卞子真赏季，庄生梦还怯。

谢希孟　樱桃
    穣雨樱桃落，薰风柳带斜。
    舜弦新曲在，休唱后庭花。

谢希孟　咏芍药
    好是一时艳，本无千岁期。
    所以谑相赠，载之在声诗。

谢兴　慈航寺
    渺渺烟波一钓舟，几行归雁白苹洲。
    郭熙眼力今谁健，写出江天烟雨秋。

谢詗　濉江
    雨过濉江宿霭收，粼粼澄碧净涵秋。
    双桥夹锁虹垂岸，练疋长拖玉作流。
    白鸟孤飞天外没，青螺倒浸镜中浮。
    朝宗东去知何极，愿一乘槎探尽头。

谢绪　绝笔
    立志平夷尚未酬，莫言心事付东流。
    沦胥天下谁能救，一死千年恨不休。
    湖水不沉忠义气，淮淝自愧破秦谋。
    苕溪北去通胡塞，流此丹心灭虏酋。

谢绪　望云
    东山渺渺白云低，丹凤何时下紫泥。
    翘首夕阳连旧眺，谩看黄菊满新谷。
    鹤闲庭砌人稀迹，苔护松荫山径迷。
    野老更疑天路近，苍生犹自望云霓。

谢绪　又一首
    莫笑狂夫老更狂，推轮怒臂勇螳螂。
    三军未复图中土，万姓空悲塞外乡。
    动地声名悬宇宙，惊天气概荡边疆。
    忠心自古人人有，莫笑狂夫心更狂。

谢驿　杭州
    谁把杭州曲子讴，荷花十里桂三秋。
    那知卉木无情物，牵动长江万里愁。

谢驿　军峰
    倚天青壁瘦巉岩，下有神龙卷作潭。
    龙欲出时山吐气，黑云随手暗江南。

谢奕奎　次兄奕修群玉山留题韵并序
    喜登群玉访幽奇，步步琼瑶力不疲。
    拂拭棠阴留石刻，天然仙境岂人为。

谢奕信　次兄奕修君玉山留题韵并序
    碧玉参差绕崛奇，来登胜概喜忘疲。
    人传唾玉添芳润，二十年前刺史为。

谢奕修　群玉山留题
    天竺呼猿未当奇，化工锼剔亦应疲。
    漫山尽是玲珑玉，却笑名园以假为。

谢用宾　澹岩
    云山野客，家在浯溪。
    乘风而来，泛月而归。

谢幼谦　酴醾
    香雪支离半坠风，柔条无奈不成业。
    阿蛮如许风流骨，打困秋千细雨中。

谢幼谦　子猷访戴图
    溪山雪夜本清奇，底事扁舟只凭归。
    谁识去来皆兴耳，归时更好似来时。

谢雨　三井庙
    曾祷神龙井，云林杳莽间。
    苹蘩朝荐庙，风雨夜离山。
    百里田畴熟，一年囹圄閒。
    因循失报谢，石险路难攀。
    何年修庙貌，栋宇已摧残。
    牲币三时少，风泉四月寒。
    野僧多稌穥，古木有杉栾。
    深欲重修葺，蹉跎又解官。

谢雨　题湖上
    杜鹃呼我我归休，陆有轻车水有船。
    笑杀西湖湖上客，醉生梦死恋杭州。

谢岳甫　大涤洞天留题
    朝乘云气上蓬莱，九锁仙峰翠作堆。
    可惜洞天闲日月，人生能得几回来。

谢岳甫　大涤洞天留题
    天然奇石耸云端，下浸龙泓一掬寒。
    静听潺湲眠未得，不妨乘月依阑干。

谢岳甫　大涤洞天留题
    入山细问山中事，绀宇琼居八百年。
    五洞潜通谁缩地，一峰突起解擎天。
    眼前去马来牛债，梦里骖鸾跨鹄缘。
    却羡黄冠无一事，卧听箫吹落云边。

谢耘　句
    路深容马窄，楼小插花多。

谢耘　送石深之归沃洲
    嬾踏红尘地，结庐岩壑间。
    酒催清夜别，身伴白云还。
    贺老湖边月，支公屋外山。
    沃洲吟不尽，天与老翁闲。

谢章　天柱
    莺花婉娩天，晴空落红雨。
    千里赋远游，山水无重数。
    武夷天下甲，清绝多奇趣。
    名峰三十六，一一拱天柱。
    隔岸分西东，回首时一顾。
    孤高自特立，不肯相朋附。
    溪流走其下，萦纡溢清泚。
    荒烟锁寒碧，晴岚滴空翠。
    曲曲深复深，行行止目止。
    时闻歡乃歌，恍入桃源路。
    山禽相应答，岭云自吞吐。
    此境非人寰，蔚为神仙所。
    我欲深穷□，白鸥没星渚。

谢直　辰十月八日同希周扫松灵石晚步松下怆然有怀以数诗示儿侄辈邀希周
    寒光转南陆，夕景上乔木。
    层柯荫修径，疏密散金绿。
    缅怀载酒人，萝蔓记遐躅。
    行行出林表，烟莽际童牧。
    时有种麦儿，挥锄电翻覆。

谢直　辰十月八日同希周扫松灵石晚步松下怆然有怀以数诗示儿侄辈邀希周
    老树谁所栽，及兹上交盖。
    峥嵘仰巨樟，秀发怜稚桧。
    悠然搅心思，慨我百年外。
    我怀引以长，天色惨欲晦。
    投休闻夕钟，拥衾不成醉。

谢直　辰十月八日同希周扫松灵石晚步松下怆然有怀以数诗示儿侄辈邀希周
    长怀邴曼容，远慕蘧伯玉。
    养志则安能，寡地变所欲。
    邈哉误儒冠，坐使衣食促。
    籯书不论金，终身未易读。
    洒扫惭老僧，日食才一粥。

谢直　辰十月八日同希周扫松灵石晚步松下怆然有怀以数诗示儿侄辈邀希周
    先公为直言，蔡林古无书。
    家贫卖窗箔，编箨聚所馀。
    取之写文字，琐细行虫蛆。
    遂令后奕世，衣冠出门闾。
    今为搪政孙，学与不学欤。

谢直　辰十月八日同希周扫松灵石晚步松下怆然有怀以数诗示儿侄辈邀希周
    小夫智解短，锥刀竞其身。
    养志与养体，孰为能事亲。
    堂堂父母躯，浩浩仁义贫。
    此贫不以道，此乐岂非真。
    我知我天分，人言葛天民。

谢直　辰十月八日同希周扫松灵石晚步松下怆然有怀以数诗示儿侄辈邀希周
    昔在井田日，一民本非四。
    农隙或工商，其艉秘称士。
    是知桑禾间，可以寄书史。
    时非长桀耦，时得伊傅事。
    卒岁优游哉，吾道甚简易。

谢直　辰十月八日同希周扫松灵石晚步松下怆然有怀以数诗示儿侄辈邀希周
    渊明真学者，馀事聊为诗。
    我读命子篇，怆彼已焉辞。
    后来杜陵翁，自笑身长儿。
    我昔过庭日，教诲真严师。
    哀哀蓼莪泪，洒洒坟树枝。

谢直　辰十月八日同希周扫松灵石晚步松下怆然有怀以数诗示儿侄辈邀希周
    长怀际天渊，短怀在眉睫。
    吾门起典午，台徙今一叶。
    中原气象属，前辈风流接。
    柰何不竟书，而欲事作业。
    感此怀短长，赋计写脸胁。

谢直　遣怀五首寄致道
    贫者士之常，富亦我所欲。
    得常讵要大，逐欲何由足。
    荒哉化蝶翁，微欤监河粟。
    人生命如线，日须不盈匊。
    俯仰天地间，何由放羁束。

谢直　遣怀五首寄致道
    时命各有遇，何言富与贫。
    有来疾雷电，决去微埃尘。
    坐令区区者，社此为鬼神。
    既有得失患，自忘情性真。
    所以首阳山，昔有饿死人。

谢直　遣怀五首寄致道
    君子不谋食，士固食於人。
    饥饿自有责，何足烦吾神。
    拂几展我书，熟读困蹇屯。
    羲问与周孔，可鉴道屈信。
    欢欢眼中事，悠悠尘间身。

谢直　遣怀五首寄致道
    生当益於人，为道固不同。
    赐也乃结驷，回也乃屡空。
    忆昔年少壮，未知理穷通。
    收身百忧馀，自置寂寞中。
    饘粥傥可继，当为七十翁。

谢直　遣怀五首寄致道
    在昔营居巢，首尾三十年。
    高邻念羁旅，分我佳林泉。
    自从仓幕归，亦买半顷田。
    坐念颜太师，粥竭祗益煎。
    不如边孝先，书眠腹便便。

谢直　山居二首寄朝中故旧
    苒苒年华渐向西，可能回脚下涂泥。
