<!-- { "loadSidebar": true } -->
    担簦已负异时志，仰斗今余后学师。
    夜壑舟亡人孰秘，少微名在世空悲。
    嗟嗟莫致徐刍奠，掩袂伤心陨泪洟。

廖行之　挽江西宋漕三首
    蚤岁才名画省郎，会纡玉节惠三湘。
    哀矜折狱人无怨，访问垂心虑最长。
    不便幽潜遗陋巷，更新文物萃书堂。
    期公四海皆膏泽，太息思贤殄瘁章。

廖行之　挽江西宋漕三首
    牙筹坐席未全温，尚想星沙恋德门。
    剡牍方新蠲赋请，忧民不计此身存。
    平生大乐功何晚，寿相庞眉理莫论。
    云黯江南失春色，可堪杜宇更销魂。

廖行之　挽江西宋漕三首
    櫑具曾承衣绣迎，学宫仍见选诸生。
    求文於白远何取，联第如詹时共荣。
    公自典刑多教化，人谁菑播赖生成。
    而今未报何侯力，万里神驰两泪倾。

廖行之　挽军器监簿周公子及
    人物丹丘秀，才华迈选优。
    青藜行照坐，白玉遽成楼。
    数不登知命，言犹见告猷。
    词林根柢在，三凤看鸣啾。

廖行之　挽军器监簿周公子及
    一经同雁塔，再入并鸳行。
    方喜为寮好，那知梦奠伤。
    学多应损寿，文富幸流芳。
    有士奇如此，云溪奈閟藏。

廖行之　挽李主簿长民二首
    蚤擅湘中二妙声，一官政尔为亲荣。
    倦游未试胸中蕴，苦学徒遗身后名。
    踵武世科知有子，尽心色养足生平。
    可堪膝下称觞处，不见伯仁贤弟兄。

廖行之　挽李主簿长民二首
    帝里从游情最亲，江头一别几经春。
    追思语笑恍如昨，时枉音书宁厌频。
    忧患自嗟非故我，昂藏不复见斯人。
    每哦风月无边句，西望潸然泪满巾。

廖行之　挽刘和府乘
    辛苦平生学，儒科志稍酬。
    路遥车折轴，夜半壑亡舟。
    士惜鴒原尽，亲悲鹤发留。
    传家幸有子，门户可无忧。

廖行之　挽刘监庙
    去岁与君别，高谈气如虹。
    酒酣出三诗，遗我意何穷。
    归涂度黄花，偶遇衡人东。
    问君无恙否，报言近已终。
    闻之骇且疑，期君后凋松。
    分携数月耳，鸡年何遽逢。
    还家仅弛担，走哭悲填胸。
    夫君乡评高，孝友古人同。
    一第晚乃得，权门肯投踪。
    暂出不少留，翩翩若冥鸿。
    力学老不倦，进得新有功。
    惜哉干国资，已矣浮云空。
    最怜亲白发，行路为惨容。
    頼是有子贤，接踵翔蟾宫。
    朝来哀笳发，湘江雨濛濛。
    月岭挂寒斗，霜林号凄风。
    斯人重难见，夜台情得通。

廖行之　挽刘宣教孝昌
    夙世垂遗训，书林早策勋。
    敬诚跻至善，师友富多闻。
    棠棣两玉笋，闺门万石君。
    九原那可作，惆怅哽飞云。

廖行之　挽刘宣教孝昌
    暂出伸三釜，归安菽水心。
    立言存绝笔，遗子胜籯金。
    肝腑真堪托，情亲久亦深。
    交朋忘一鉴，哀泪满衣襟。

廖行之　挽刘学谕玗
    剑浦昔名族，湘川今世家。
    簪缨方赫奕，里巷正光华。
    岂意有余庆，翻成不足嗟。
    哀哉天道远，福禄一何差。

廖行之　挽刘学谕玗
    诗礼家传旧，箕裘世袭良。
    蚤同花萼秀，晚并桂椿芳。
    方恨违同气，那知叹肯堂。
    斯文今已矣，继踵属贤郎。

廖行之　挽刘学谕玗
    声猷惊俗旧，科第策名新。
    筮仕甫从志，辞官复为亲。
    谁期一朝患，遽殒百年身。
    平昔经纶事，而今已古人。

廖行之　挽刘学谕玗
    学富犹无已，才雄非自成。
    诲人真不倦，接物有余情。
    仅有抠衣便，俄惊逝水倾。
    丹旌嗟莫挽，忍听薤歌声。

廖行之　挽刘主簿令二首
    雁行场屋久联翩，赋客终为桂籍仙。
    鸾诰已封慈母贵，鲤庭仍见世科传。
    传头生死归何地，反掌荣枯欲问天。
    贱子门阑方有托，惊嗟梁木忽先颠。

廖行之　挽刘主簿令二首
    投檄巴陵本为亲，迟留方拟问通津。
    一官粗报平生志，万里俄倾未老身。
    里棘岂堪栖凤驻，冢花重叹臣麟新。
    我憀李汉无才望，敢效韩编作序人。

廖行之　挽宋知县刚仲二首
    与君同志复同州，少日论文放一头。
    孝子忧亲双鬓白，痴儿了事一生愁。
    凌云意气须臾尽，积岁声名取次休。
    赖明遗编留史笔，几回废卷泪横流。

廖行之　挽宋知县刚仲二首
    阀阅方成一段奇，三湘况是古来稀。
    弟兄同岁乘槎去，父子连科折桂归。
    诗礼传家人共羡，欢华过眼事俱非。
    秋风寂寞萱堂露，染尽当年戏彩衣。

廖行之　挽唐学录颐
    今代称纯孝，如公第一流。
    事亲惟婉顺，励志只操修。
    德行浑无间，功名略未酬。
    空遗千古恨，明月一山丘。

廖行之　挽唐学录颐
    虎榜标名日，英声四海闻。
    传家惟奥学，有子继清芬。
    未熟黄粱梦，俄同冥漠君。
    哲人今已矣，无复更论文。

廖行之　挽王倅
    政最方贤躅，公心得事情。
    江湖多抚字，秦蜀佐廉平。
    旅处欢群从，乡评叹老成。
    西风非宰木，犹记手经营。

廖行之　挽武宣教彻二首
    三釜何如菽水长，毅然投劾奉归装。
    共钦箠楚辞巴岭，又听勾稽复楚乡。
    鸂鶒下滩谁御史，凤鸾栖棘漫仇香。
    绝怜五十三年笔，不草文园封禅囊。

廖行之　挽武宣教彻二首
    书来撩我重思君，情比雝雝雁叫群。
    词赋一时高李杜，弟兄今日扫机云。
    未还金马日边诏，去作玉楼天上文。
    千里莫能亲视窆，篇诗寄挽亦徒云。

廖行之　挽武宣教徯四首
    南楚东吴万里长，几年来往共资装。
    公方著脚功名路，我办卜邻文物乡。
    雅意嘉招言在耳，赠行新句墨犹香。
    追思气概生涯语，诚意谆谆总括囊。

廖行之　挽武宣教徯四首
    生平耿耿不忘君，位下才高气不群。
    手取科名如拾芥，眼高富贵等浮云。
    只知世可行吾道，其奈天将丧此文。
    知遇莫酬今已矣，篇诗聊寓一哀云。

廖行之　挽武宣教徯四首
    呜咽钟悲子夜昏，灵椿摧折重销魂。
    数丝白雪遗慈母，一寸青松括耳孙。
    返哺声乾那可及，挽须情在不堪论。
    桂枝皎皎欹寒玉，竚看扬名振礼门。

廖行之　挽武宣教徯四首
    哭公无计挽公留，痛写哀衷佐绋讴。
    丹旐姓名何所益，青编事业等闲休。
    长江百里浮清恨，明月孤峰起些愁。
    底事波神均此怨，白头寒浪拍空流。

廖行之　挽雍宣教知义
    早擢蟾宫桂，声名第一流。
    下帷潜大业，击楫志神州。
    修短林中木，浮沉水中沤。
    生刍今日奠，恻怆泪难收。

廖行之　挽雍宣教知义
    忆昔居黉舍，曾陪戯彩斑。
    才华推粹美，功绩叹间关。
    有子能传业，无丹可驻颜。
    哀词临隧路，明晦万重山。

廖行之　挽周守
    姓氏标千佛，功名老一麾。
    人皆嗟窘步，公不陋居夷。
    悃愊尤安静，廉明且惠慈。
    穷陬天弗佑，三月逝如斯。

廖行之　挽周宣教宗沂二首
    子职勤劳众莫攀，巴丘高节世尤难。
    一官未抵琴书乐，三釜何如菽水欢。
    傥有轩裳存妙句，平居丰俭只儒酸。
    音容渺邈今何在，云黯江南万木寒。

廖行之　挽周宣教宗沂二首
    始别犹承笑语温，昭晖相望几晨昏。
    伻来骇德言传异，泪哽悲怀饱不餐。
    归拜文帷人已去，痛瞻灵室像徒存。
    反思博我谆谆意，何日能酬知遇恩。

廖行之　挽朱监庙明二首
    人间世事最堪悲，有子骑鲸去不归。
    客厩谩遗陶母荐，萱堂空对老莱衣。
    黄金榜上嗟陈迹，白玉阶前泣断机。
    赖有青毡存眼底，满庭兰玉侍亲闱。

廖行之　挽朱监庙明二首
    平生知己几何人，高谊如君最好亲。
    鹤盖不随青眼顾，鸡窗唯有白头新。
    今谁肯借周瑜宅，待我深知管仲贫。
    肠断眼穿明月岭，九河倾泪一沾巾。

廖行之　为老人寿苏盐
    司寇家声远，开元相业尊。
    亚燕推手笔，刺暴赋箎埙。
    无逸隋图在，居延汉节存。
    二天公覆盖，六印气雄浑。
    美玉蓝田裔，洪河积石源。
    人材钟盛世，候伯萃高门。
    龙集天津尾，杓携井络坤。
    策加三卦候，蓂改四朝昏。
    兆梦熊罴喜，仪庭鹡鷟鷑。
    崧高真气宇，佛祖是心原。
    标准仪中外，才猷剸剧烦。
    枢庭陪国论，江介辅侯藩。
    忠力宣僚寀，勋庸简帝阍。
    皇华分使节，风采动輶轩。
    煮摘三湘富，澄清九郡恩。
    融融流叶气，蔼蔼载谣言。
    望洽青毡旧，荣须锡马蕃。
    金瓯披姓字，芝诏下天垣。
    卿月当联棘，王庭合簉鵷。
    蓬壶开寿域，斗柄楫芳樽。
    蟠实来仙木，松膏出老根。
    祝公千岁寿，带砺见调元。

廖行之　无题
    州牧谁能举，邦人愿借情。
    声名简宸扆，恩信著湘城。
    庞统才何陋，班超策故平。
    何如今别驾，膏泽与江横。

廖行之　无题
    生憎城里只尘埃，胜处何妨特地来。
    况是近郊新雨歇，可能乘兴一樽开。
    春随使者轺车至，花情梨园羯鼓催。
    来岁披香侍华宴，也应犹记此低徊。

廖行之　无题
    逸兴飘飘鹤九舦，凉州那得费蒲萄。
