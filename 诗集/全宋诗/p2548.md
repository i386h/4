<!-- { "loadSidebar": true } -->
司马光　春贴子词　皇后阁五首
    春衣不用惠兰熏，领缘无烦刺乡文。
    曾在蚕宫亲织紞，方知缕缕心辛勤。

司马光　春贴子词　皇太后阁六首
    母德思齐盛，天心奋豫初。
    青晖凝辇路，佳气拥宸居。

司马光　春贴子词　皇太后阁六首
    暖日初添刻，柔风乍袭衣。
    弄孙时哺果，观织屡临机。
    
    
司马光　春贴子词　皇太后阁六首
    脍肉纷银缕，兰牙簇紫茸。
    太官遵旧俗，岁岁与今同。

司马光　春贴子词　皇太后阁六首
    钗上花开海燕飞，红缯翦萼蜡粘枝。
    风前飘荡参羞羽，还似瑶箱呈瑞时。

司马光　春贴子词　皇太后阁六首
    玉漏声残金殿开，乘舆清跸问安来。
    尽将草木欣欣意，同与新春人寿杯。

司马光　春贴子词　皇太后阁六首
    裁缝大练成春服，慈俭由来性所钟。
    肯使外家矜侈靡，车如流水马如龙。

司马光　春贴子词　太皇太后阁六首
    盛德初临震，阳和已动坤。
    发生天施大，厚载母仪尊。

司马光　春贴子词　太皇太后阁六首
    种桃临玉井，裁胜刻金花。
    借问此何处，昆山王母家。

司马光　春贴子词　太皇太后阁六首
    长乐晓钟残，皇与入问安。
    东风犹料峭，冒絮御余寒。

司马光　春贴子词　太皇太后阁六首
    庆寿风烟接未央，飞楼复道郁相望。
    春来无以销长日，闲取经书教小生。

司马光　春贴子词　太皇太后阁六首
    冰澌半争波先绿，柳叶未生条已黄。
    四海澄清天子孝，朝回日奉万年觞。

司马光　春贴子词　太皇太后阁六首
    东宫归政五年余，隐几时观黄老书。
    禁闼无为民自化，熙熙不独在春初。

司马光　春同范景仁宋次道太常致斋韩廷评见过阍人不时纳韩去乃知为诗谢之
    端居太常署，寒日淡孤清。
    取酒呼诸友，谈笑方纵横。
    韩君士林秀，四海依高名。
    家袭钟鼎贵，身无簪组萦。
    逍遥风尘外，万物秋毫轻。
    未尝妄过人，所过以为荣。
    如何枉玉趾，及门失相迎。
    主人岂傲客，事有迷误并。
    追延既不及，相视徒蹉惊。
    威凤顾修梧，不下还孤征。
    景星歨呈彩，旋有流云生。
    灵物固难睹，俗眼真不明。
    投谢有何物，珉石从双瓀。

司马光　春晓
    钟漏初传晓，满窗风雨寒。
    东岗行可种，欹枕不成安。

司马光　春游
    人物竞纷华，骊驹逐钿车。
    此时松与柏，不及道旁花。

司马光　辞坟
    十年一展昔，旬浃复东旋。
    岂负襁褓受，横遭章绶缠。
    更来知几日，遗恨恐终天。
    恸哭出松径，悲风为飒然。

司马光　次前韵二首
    头白惜春情更兴，花间独醉竞分阴。
    泉声醒耳自可乐，不用歌抛满袖金。

司马光　次前韵二首
    南园莫笑独追寻，明日未知晴与阴。
    挥手一朝辞逆旅，满堂安用累千金。

司马光　次善堂宴饯应诏
    士论归清德，皇心重第成。
    陈谟侍经席，得谢解尘缨。
    坐密金章并，行徐玉醴清。
    都门昔供帐，疏傅未为荣。

司马光　次韵和不疑假书邻几知方酣寝为诗通意
    江翁顺天和，心迹两夷简。
    虽如边韶寝，且异宰予懒。
    平居无进间，经史自课限。
    高歌慕翰林，鸣琴写中散。
    悠然物外人，强为章绶绾。
    官舍苦秋霖，瞬息聊休眼。
    勤勚已有余，宴安何愧赧。
    借书谁敢惊，欹枕尚未暖。
    不疑神骥才，垂耳困皁栈。
    碌碌随吾侪，拜揖把手版。
    毋嫌朱墨倦，腾举已为晚。
    慎勿思山林，山林付愚孱。

司马光　次韵和冲卿中秋胧月
    岂无锦幄翠帘垂，匝树胆灯正赫曦。
    共惜月华方满夜，更当秋色中分时。
    乌皮几稳风侵鬓，白玉楼高冷透肌。
    千里浮云何处断，北来试问雁应知。

司马光　次韵和复古春日五绝句
    雪霜衰鬓拔还生，桃李新园长未成。
    五十尚能胜六十，今年又减去年情。

司马光　次韵和复古春日五绝句
    车如流水马如龙，花市相逢咽不通。
    独闭柴荆老春色，任他陌上暮尘红。

司马光　次韵和复古春日五绝句
    东城丝纲蹴红毬，北里琼楼唱石州。
    堪笑迂儒竹斋里，眼昏逼纸看蝇头。

司马光　次韵和复古春日五绝句
    家藏歌吹只西邻，吹落梅花歌落尘。
    百叶桃开深院里，输它白发有情人。

司马光　次韵和复古春日五绝句
    燕拂人衣絮扑头，红英满地绿阴稠。
    残春举目多愁思，休上迢迢百尺楼。

司马光　次韵和韩子华寒食休沐与诸公同赵令园幕归马上偶成
    冠盖连翩陌上来，风光烂漫拥楼台。
    玉卮贮酒随宜饮，绮蒿寻花角处开。
    小雨前宵先泼火，委春明日又吹灰。
    须知胜集人间少，惆怅金羁容易回。

司马光　次韵和邻几九月五夜直
    群驺布路歆，瘦马解鞍回。
    雨阕虫声乐，秋深菊意催。
    图书纷自适，僚友邈谁陪。
    何以销寒夜，残醪不满杯。

司马光　次韵和邻几秋雨十六韵
    气象殊朝夕，兴居错晦月。
    混元初不宰，霪雨浩无程。
    垫隘宁天意，咨嗟固物情。
    晏{温氵换日}方有望，蔚荟已随生。
    杲杲升还隐，凄凄断复行。
    乱莎长被径，荒藓绿缘甍。
    辙迹康庄绝，潢污垅亩平。
    茅茨不足庇，禾黍若为成。
    蟋蟀颓墙泣，伊威坏灶盈。
    乘时众鸥舞，得意怒蛙鸣。
    牛马谁分异，萧兰已混并。
    居闲犹叵度，负重况遐征。
    舟泊种无渚，轮摧路有坑。
    辧羹愁病妇，炀灶拥寒婴。
    灾不妨明德，神应格到诚。
    淳光终下烛，时藿久心倾。

司马光　次韵和王胜之十二月十王日朝退马上作
    瓦沟微白雪光清，阙角初红海日腾。
    尘息长街千骠入，鞘鸣深殿六龙升。
    云岩有客空回首，圭荜何人尚曲肱。
    自笑鲰生章绶缚，不容逃去正如罾。

司马光　次韵和吴冲卿秋意四首　发枣好草倒
    板花满庭除，籍籍不可扫。
    稍疏邵平瓜，渐熟王阳枣。
    失时围扇弃，新进袷衣好。
    日暮益愁思，寒螀起幽草。
    忽闻秋兴篇，叹赏几绝倒。

司马光　次韵和吴冲卿秋意四首　后牖有配柳
    弱植生川泽，吒根北堂后。
    昔时青春姿，扶疏映轩牖。
    风霜日消落，憔悴复何有。
    蠹穿枯节断，雨渍虚心朽。
    幸不夭天年，犹得胜凡柳。

司马光　次韵和吴冲卿秋意四首　窥梨卑枝垂
    端居倦烦暑，园圃久不窥。
    雨余秋气新，红叶生紫梨。
    形骸得萧散，不知环堵卑。
    何能效流俗，把酒须菊枝。
    登高已可醉，四野青云垂。

司马光　次韵和吴冲卿秋意四首　偏眠船舷边
    纵棹下清溪，波静地仍偏。
    日夕水风凉，萧洒成安眠。
    兀兀但高枕，悠悠不进船。
    中流忽惊寤，渔父歌扣舷。
    山川非曏时，回首去霞边。

司马光　次韵谢杜祁公借观五老图
    脱遗轩冕就安闲，笑傲丘园纵倒冠。
    白发忧民虽种种，丹心许国尚桓桓。
    鸿冥得路高难慕，松老无风韵自寒。
    闻说优游多唱和，新篇何惜画图看。

司马光　从始平公城西大阅
    沧溟浴日照春台，组练浼玉炸药开。
    汾水腾凌金鼓震，西山宛转旆旌回。
    逍遥静散晴空雨，叱咤横飞迥舒雷。
    坐镇四夷真汉相，武侯空复道英才。

司马光　答昌言求薯蓣苗
    冬实散肥壤，春苗动新叶。
    雅意非遗人，野情聊自惬。
    何言好事者，求访来相叠。
    会种十亩余，坐取诗盈箧。

司马光　答陈进士谓之忆江东旧游见赠
    客路今东去，亭皋木叶飞。
    居然不堪恨，况与赏心违。
    顾渚烟波阔，长洲草树微。
    江边好春色，行望锦标归。

司马光　答刘邍父贺庞公惠炭
    东郭先生履半穿，御冬深愧主人贤。
    应怜道上雪欲积，意使炉中灰复然。
    黮蘖暗添寒酒力，图书共免湿薪烟。
    茅斋斗似饶光彩，客至何忧胆后天。

司马光　答师道对雪见寄
    阴风一夕惊，晓雪满都城。
    气覆千家白，光连万象清。
    恋空飞不下，弄态舞相萦。
    历乱看无定，飘摇转未成。
    缀垣时缺剥，压竹乍欹倾。
    细隙过无滞，寒窗拂有声。
    园林匀结练，观阁巧彫琼。
    草木情先喜，乾坤意亦荣。
    营魂顿疏健，病目暂虚明。
    郢曲高谁和，羞将叩缶并。

司马光　答张伯常之郢州涂中见寄
    适意遗轩冕，轻於鸿一毛。
    扁舟千里远，佳句百篇豪。
    酒饮宜城美，歌闻白雪高。
    家林已春色，慎勿滞江皋。

司马光　大热
    山泽欲焦枯，炎光满太虚。
    不知天地外，暑气复何如。

司马光　代叔礼使北诗
    人主爱民物，心无彼此情。
    约欢同一国，蒙福遍群生。
    玉帛遥相望，风波寂不惊。
    熙熙南北海，所至尽升平。

司马光　待读王文公挽歌二首
    石室书编富，金华讲席重。
    芦绅归博洽，鸣玉称雍容。
    贰复累囚象，尸臣古瑑纵。
    老成今已矣，咨访欲谁从。

司马光　待读王文公挽歌二首
    杯底潜蛇影，门阴集戴鵀。
    玉楼新记就，石椁旧名沉。
    箧有封峦札，粂无遗子金。
    寂寥封马鬣，秋色净松林。

