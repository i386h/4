<!-- { "loadSidebar": true } -->
    虽凶虽燄，弗祷弗祈。
    厥民既羸，爰求其私。
    始恻天变，相议而辞。
    公始俭我，我莫肯随。
    公始廉我，谓公启威。
    公实爱我，而莫之知。
    洎禀公教，里闾相师。
    易侈以俭，猾庸悔追。
    逮夫次岁，百物咸宜。
    雨奋于毕，火藏于离。
    民歌且谣，四郊怡怡。
    教民肃祗，功德流滋。
    史臣弗遗，后世是资。
    孝绩未彰，徵于帝畿。
    腹心贤肠，帝将布其。
    民之怀仁，亦孔之微。
    公不我留，齰咨涕洟。
    来既云暮，去惟是思。

赵湘　送李先辈罢官之四明
    官满鹤衣轻，全家在四明。
    上船秋月白，到岸海山青。
    药妙初痊病，诗高旧振名。
    遥思落帆处，太守出郊迎。

赵湘　送李著作赴四明
    暂辞芸阁伴，欲上海边城。
    地近瀛州见，山连越水迎。
    驻帆寒草动，移旆晓霞明。
    到日新题出，登高待雪晴。

赵湘　送刘熙
    落日照行衣，乡程隔翠微。
    听蝉临水别，闻雨抱琴归。
    鬓发各疑短，天涯相见稀。
    离歌一声断，江上有鸿飞。

赵湘　送罗权
    相逢从冷澹，此别复凄凉。
    去路迎秋色，行衣拂夕阳。
    酒浓心易感，诗好意难忘。
    莫作关山役，吟髭况渐长。

赵湘　送僧归终南
    夏满辞京寺，终南路有松。
    月高缘白阁，叶尽到中峰，
    漱齿泉飘锡，冥心露滴钟。
    长安如不去，期与鹿相逢。

赵湘　送沈天锡赴始兴司户
    落叶上青衫，携家赴岭南。
    欲行犹买药，侵早即冲岚。
    久贱惟知事，长贫不解惭。
    山城骑病马，吟句去庭参。

赵湘　送张用砺殿丞赴阙
    诏书徵入阙，数日醉离筵。
    野老衣多泪，山溪雨送船。
    郡斋閒月色，江鸟得诗篇。
    省阁人相待，供吟几树烟。

赵湘　送周洞之蜀
    剑阁冲秋去，迢迢动郁陶。
    千山非故国，九日莫登高。
    峡树参天碧，巴猿向夕号。
    当垆人不在，何以慰离骚。

赵湘　送周湜秀才之武川谒黄员外
    特地照青铜，行行谒谢公。
    山窗新入梦，池馆旧闻鸿。
    岐路云边去，炎蒸雨后空。
    郡斋如伴话，满座是清风。

赵湘　宿成秀才水阁
    卷箔无应永夜虚，凭栏还似钓鱼师。
    床头雨细飘芦苇，池上灯寒照鹭鸶。
    孤枕听泉随断梦，好风吹竹隔残棋。
    主人不寐客魂爽，晓色欲来犹赋诗。

赵湘　太后阁春帖子
    正阃成王化，开宫奉母仪。
    身当四海养，寿祝万年期。

赵湘　太后阁春帖子
    玉律生阳早，金铺上日迟。
    枝间双鹊语，应是报春祺。

赵湘　太后阁春帖子
    平晓开朱户，轻寒御练衣。
    宫童移钿扇，庆寿早期归。

赵湘　太皇太后阁春帖子
    位历三朝重，风行四海深。
    坐将仁厚意，潜助发生心。

赵湘　太皇太后阁春帖子
    铜靋消残冻，朱楼拂早霞。
    传声回步辇，来赏小桃花。

赵湘　太皇太后阁春帖子
    视膳回天仗，含饴乐圣辰。
    定应彤管笔，书美系王春。

赵湘　太皇太后合春帖子
    镂成宝字题宫户，剪出名花趁御筵。
    人世不知春色早，忽惊歌吹下中天。

赵湘　太皇太后合春帖子
    长乐钟残宝殿开，鸣梢移仗问安来。
    欲知纯孝通天地，和气氤氲绕御杯。

赵湘　太皇太后合春帖子
    残冰未放沟声滑，小雨频催柳色新。
    昼漏渐长无一字，坐披黄老味天真。

赵湘　太皇太后合春帖子
    金花镂胜随春燕，彩仗萦丝逐土牛。
    迎得韶华入中禁，和风次第遍神州。

赵湘　太皇太后合春帖子
    彩仗朝来散玉京，绮窗新网结初晴。
    静呼宫女教调曲，閒引皇孙看学行。

赵湘　太皇太后合春帖子
    九奏清新称玉斝，八珍和旨奉兰羞。
    须知天子娱亲意，不为乘春事燕游。

赵湘　题包山人拄杖
    倚云生处绝尘埃，见说蒿高客寄来。
    扶醉未闻和屐到，伴吟曾是探山回。
    寻僧过竹青敲月，看鹤沿池冷卓苔。
    知渡寒溪偏得力，夕阳风紧打冰开。

赵湘　题国清寺
    物外千年寺，人间四绝名。
    两廊诸岳色，九里乱松声。
    海气飘僧院，秋钟徹悬城。
    夜来疏磬断，月影遍楼清。

赵湘　题石桥寺山井
    何年凿藓纹，寒气触僧魂。
    穴在青松底，泉通白石根。
    汲因尝茗客，窥有断肠猿。
    偶向秋来照，吟髭雪露痕。

赵湘　题张处士山庭落叶
    摇落拂残棋，萧骚傍菊篱。
    砚浮窗外影，人拾树中诗。
    扫绿粘苔冷，烧红煮茗迟。
    巢乌还有意，犹在月明枝。

赵湘　天台思古
    游人行尽天台路，仙家杳杳知何处。
    惟有山前一派溪，落花依旧流春暮。

赵湘　天台香柏峰会思上人
    孤峰连鸟道，幽会兴难忘。
    对坐无人到，空林尽日香。
    断崖逢积雪，高木露微阳。
    静话看晴晓，联联过晚冈。

赵湘　桐江晚望
    叠浪浸天青，离愁望处生。
    雨余孤岛螟，花落一船横。
    岸远红兰湿，鱼狂白鸟惊。
    无人问行客，山寺莫钟声。

赵湘　望云岩
    不见寒山子，寒岩日欲曛。
    无人到深处，众木隐孤云。
    水照秋痕尽，霞明晚翠分。
    孤猿啼亦在，谁向此中闻。

赵湘　闻蝉因寄东阳王穆明府
    孤蝉鸣水湄，独立少人知。
    急恐移他树，清还似旧时。
    曾同秋馆听，并起雨堂思。
    南望临风久，经年不得诗。

赵湘　闻晓角
    一声初起晓光浮，吟笛啼猿亦暗羞。
    清动月华犹满树，冷呼山色欲归楼。
    时萦别馆侵灯过，偶带凉飔入梦流。
    谁会酒醒倾耳听，近来沙塞不吹秋。

赵湘　戊子岁东归书事呈庞先辈
    上国有春榜，远人无试期。
    携琴出关早，闻雨到家迟。
    卧病邻皆笑，嫌贫仆转痴。
    高堂倚门久，此去尚多岐。

赵湘　夏夜山中喜雨
    何峰云共出，一夜洒山檐。
    爽气连灯湿，凉声得树兼。
    醉吟还有意，卧听似无厌。
    已约凌晨起，泉声自捲帘。

赵湘　萧山李宰君北亭即事
    扫洒仍闻属意劳，绕池生藓不生蒿。
    敲花雨过琴弦润，吹竹风来鹤语高。
    窗里树光清著枕，砚中山色冷趋毫。
    何人可作题诗伴，试茗应思谢法曹。

赵湘　新定旅馆中作
    岁月乡关外，溪山螟色中。
    孤城秋闭雨，独客夜闻鸿。
    病使新髭出，贫令旧业空。
    思归不得梦，欹枕近梧桐。

赵湘　野步
    原野宜秋步，支筇日欲斜。
    断桥时立鸟，疏草露行蛇。
    细雨沾梨叶，微风过稻花。
    坡西又吹笛，烟火两三家。

赵湘　忆别
    何处篱筵酒欲空，夜凉横玉自吹风。
    人当木落关山外，秋在月明池馆中。
    隔水不堪惊远梦，入云犹攎触孤鸿。
    凭栏寂寂还多感，谁会无言忆马融。

赵湘　饮茶
    昼梦回窗下，秋声碾树边。
    僧敲石里火，瓶汲竹根泉。
    影照吟髭碧，香医酒病痊。
    坐余重有味，犹见半墙烟。

赵湘　泳山屐
    鸟道人分去，同行只有筇。
    过桥泉照齿，穿竹藓留踪。
    夜阁吟登月，秋山醉挂松。
    自窥还忆谢，会著在诸峰。

赵湘　游烂柯山
    仙人与王质，相会偶多时。
    落日千年事，空山一局棋。
    树高明月在，风动白云移。
    未得酬身计，閒来学采芝。

赵湘　游石桥寺
    陶令寻山胜境开，偶陪清赏忆天台。
    秋云尽放诸峰出，野水时闻独鸟来。
    岩畔坐宜窥蟋蟀，树边行亦避莓苔。
    斜阳石上题诗去，更向松阴绕一回。

赵湘　雨中寄所思
    寒气萧萧瘦骨惊，自知分得四愁平。
    秋堂病起莓苔色，池阁梦回芦苇声。
    幽滴冷痕连树影，暗驱浮气入诗情。
    衡门独掩还无语，一日相思万缕并。

赵湘　早秋言事
    苔染衡门绿有钱，不堪风月渐凄然。
    蛩声乍出斜阳外，山色初来落木边。
    扫叶偶窥栽菊地，卷帘因作捣衣篇。
    故人南北新髭长，昨夜高怀雨滴蝉。

赵湘　赠何明府
    陶家宜寂寞，多醉复多才。
    锁印秋山入，移琴夜雨来。
    试茶还扫叶，买树亦和苔。
    妙句邻僧乞，仍闻得药回。

赵湘　赠兰江鞠明府
    笛里声飘柳色寒，县斋深在白云间。
    孤吟夜倚琴边月，半醉秋登宅后山。
    烟径树清苔藓长，雨塘人散鹭鸶还。
    兰舟有客题诗望，溪上家家晚唱阑。

赵湘　赠潜溪李明府
    县幽多水石，栽竹亦成畦。
    听雨公田近，开窗月岳齐。
    宿禽无别语，病马立閒蹄。
    夜坐闻清唱，何人钓月溪。

赵湘　赠省安上人
    闭门栖古寺，尘路杳无踪。
    夜讲香飘月，晨斋磬入松。
    石屏泉气冷，山屐藓痕浓。
    自说秋来兴，时时梦远峰。

赵湘　赠水墨峦上人
    讲余精小笔，深院竹脩脩。
    试墨因磨雨，思山忽写秋。
    静曾穷鹤趣，高亦近诗流。
    更攎缘清思，秋云状沃洲。

赵湘　赠张处士
    应问秋云学得閒，飘然如不在人间。
    青滕夹里诗多怪，紫栗枝边药更瘢。
    江客对棋曾赌鹤，野僧分屐借登山。
