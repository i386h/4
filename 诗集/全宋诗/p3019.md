<!-- { "loadSidebar": true } -->
    当冀上帝依稀闻。正声定不感凡类，
    舞跃百凤千龙麟。安能学俗儿，
    一卷不复呻。天公闻否尚未快，
    安得纤翼穿秋昮。

王令　再赠束孝先
    玉缺见不挠，剑折佑真刚。
    张目不见心，人固未易量。
    念我未知子，徒知外观望。
    安识子所怀，赤日包白光。
    去去终我身，两两无想忘。
    纵予道路忧，骨尚付子藏。

王令　赠别晏成绩懋父太祝
    懋甫相门儿，家世踏缨紞。
    早年缀官簿，青衫蔚於萯。
    本宜多骄矜，不谓锐意敢。
    意贪英雄交，一手欲四揽。
    偶来滥予会，臂搦首已颔。
    酒狞夸胸襟，顶踵都一胆。
    壮心羞摧藏，义内喜葅歜。
    要言相死从，顾岂苟难斩。
    听其自陈论，峭拔不平渐。
    要之当一切，固令不黤黯。
    忆予少年时，亦自喜黠{左氵右闯}。
    於今老而悔，壮意日凋减。
    惜夫相遇迟，君於我已检。
    骤闻强大语，若虎饿得啖。
    已无相高心，徒有志气感。
    春风吹天昏，醉目睨愁黪。
    念当相别去，两怀不无惨。
    何时重来过，慰我涸辙噞。
    唯其去後怀，犹一饱复歉。
    幸有西南风，时作寄我椠。

王令　赠别晏樊父太祝
    缩伏蒿莱听命沉，旧房孤剑铁尘侵。
    方思力举沧溟水，泼杀生平气焰心。
    不谓偶君夸意气，无端起我旧胸襟。
    男儿合是公侯器，未忍风前堕泪吟。

王令　赠崔伯易
    巉岩恶面插苍须，中道时时自笑呼。
    但怪佯狂轻去俗，果闻高论足开余。
    恶看富贵庸男子，喜见徜徉隐丈夫。
    我是自高无许可，今朝为子一长吁。

王令　赠杜渐子长
    吾鄙少与合，杜子爱所多。
    直木有正性，深源无乱波。
    齿少蔚未冠，心古先己皤。
    卓哉金石姿，勉矣勤锻磨。

王令　赠黄任道
    长河之流几万里，骇若泻自天上来。
    奔湍冲山拔地走，直有到海无邪回。
    人之所观乃流沬，犹以泪射忧天摧。
    想其根源发声势，如纵烈火烧千雷。
    古来走死万万脚，竟莫识自何来哉。
    我疑鸿荒混沌日，冲破天地之元胎。
    夸娥摇头巨灵走，避不敢道曾疏开。
    锄耰之成乃畎浍，欲计议此诚可哈。
    长帆大舰不敢绝，尚恐飘去无垠涯。
    愚儿脚惯踏潢潦，安敢逆此加泝洄。

王令　赠李定资深
    涉川固有道，造舟不如梁。
    曾闻水覆舟，不闻死乘杠。
    奈何揭厉子，先先勇褰裳。
    岂尽水害人，固亦谋非臧。
    凤虽谓灵畜，无竹或死饥。
    竹今无方无，凤云非其时。
    使之群鸱鸢，饥饱为止飞。
    非惟失所灵，亦与弹射期。
    坦坦谁之田，施施缴且弋。
    乌来玩其机，鹊至喜其食。
    长鸿飞冥冥，志与万里极。
    岂无啄饮心，宁饥不人得。
    湍激日蹙蹙，风棱势漫漫。
    奈何舟上人，试死才一间。
    苟不以利涉，安坐思诚艰。
    客虽惧谋梁，而木嗟在山。

王令　赠刘成文
    予生谢早先，晚世相逅邂。
    礼俗不可徵，百孔千疮坏。
    平时以是念，食美不知囋。
    谁为医国者，已亟不图瘥。
    引脰望古人，去我远以太。
    斓斑纸上语，十才一二在。
    思人乐其言，把读不知懈。
    爱其善调理，未讫已期再。
    探窥古人心，愤懑世俗败。
    常思得英奇，肝肺相诱劢。
    以是求世人，未免许以溉。
    不特学忧孤，直恐性失介。
    呜呼圣贤人，既以舍我迈。
    如何有常者，亦不可得拜。
    虽然众嘲扬，未忍径伍哙。
    刘生江东儒，心臆宽不隘。
    遇我数日语，收若俯拾芥。
    久从固所望，骤得尤所快。
    立海观鲸鲲，乘霄饮沆瀣。
    和风吹滞酲，利爪搔痒疥。
    我质遂媿陋，香禾映秕粺。
    我言遂愧疏，长江掩涔派。
    辱索宜有献，百择无一爱。
    作诗期笑咍，幸无怒目睚。

王令　赠庐山者居讷
    纳公匡庐老，诗句整以雅。
    标韵乐天淳，不肯外礼假。
    所居远城市，绝俗就闲暇。
    岗崖道路恶，亦为佳客下。
    余虽昔所闻，相见今乃乍。
    爱期语言好，超绝忽世跨。
    马舁就其居，灯火共清夜。
    惜不见其壮，已老吁呵讶。
    高才可施用，售世嗟无价。
    临别更何论，共是忘言者。

王令　赠裴仲卿
    匣剑光芒射斗牛，持携天下洗人仇。
    英雄心胆老犹壮，道路风尘行未休。
    名重更须完小节，义高何必论闲愁。
    蒙蒙细雨陵阳市，折取重梅上酒楼。

王令　赠慎东美伯筠
    世网挂士如蛛丝，大不及取小缀之。
    宜乎倜傥不低敛，醉脚倒踏青云归。
    前日才能始谁播，一口惊张万夸和。
    雷公诉帝喘似吹，盛恐声名塞天破。
    文章喜以怪自娱，不肯裁缩要有余。
    多为峭句不姿娓，天骨老硬无皮肤。
    人传书椠莫对当，破卵惊出鸾凤翔。
    间或老笔不肯屈，铁索缚急蛟龙僵。
    少年倚气狂不羁，虎胁插翼赤日飞。
    欲将独立跨万世，笑诮李白为痴儿。
    四天无壁财可家，醉胆愤庠遣酒拏。
    欲偷北斗酌竭海，力拔太华鏖鲸牙。
    世儒口软声如蝇，好於壮士为忌憎。
    我独久仰愿得见，浩歌不敢儿女声。

王令　赠孙莘老
    至愚不学常如足，盛德之充久自彰。
    管小始疑天可尽，绠穷终信海非量。
    始惭自待从来薄，不及时中适取狂。
    安得此生天与幸，没身得不去门墙。

王令　赠王介甫
    当世胸怀万古淳，平生才术老经纶。
    况逢尧舜登贤日，不复伊周望古人。
    得志定知移弊俗，闻风犹足警斯民。
    九门无谒天旒邃，何惜长令仕为贫。

王令　赠王平甫
    当世所交识者稀，十年闻子幸见之。
    平生所负自信重，他日可期人莫知。
    谁肯草茅穷钓筑，世方简策诵皋夔。
    丈夫出处诚何较，却痛苍生为泪垂。

王令　赠致政郭大丞
    冠盖冲冲语退居，几人年少秎银鱼。
    风波脱去都无累，日月闲来静有余。
    一斗独倾花下酒，五车时晒腹中书。
    论诗深媿非商也，敢向丘门望起予。

王令　赠周伯玉下第
    京尘漠无聊，客书闻报罢。
    拔身众人後，载水千里下。
    微装困无余，归马剧连跨。
    邈无失时叹，抗举与俗谢。
    但言废文学，从今益休暇。
    诗书得穷搜，朋友可邀迓。
    如解万里骏，脱去衔轭驾。
    虽时念亲贫，叹息忽自诧。
    已如婴儿啼，心在声不嗄。
    悲乐于俗异，使我喜失诧。
    吾闻百年生，暂就天地舍。
    中间有逢遇，穷达何足讶。
    譬之适时运，寒暑变冬夏。
    炎凉忽焉殊，裘葛代相藉。
    於身亦何预，时与外物借。
    尝闻庄生言，中不怛外化。
    逢鸡就知时，遇弹因求炙。
    况持身售人，五羖岂真价。
    士材嫌易知，女好固择嫁。
    勉之时我过，酒贱衣可贳。

王令　张巡
    禄儿射火烧九天，鬼手不扑神听旃。
    群庸仰口不肯唾，反出长喙嘘之燃。
    睢阳城穷缩死鳖，危系一发悬九渊。
    巡瞠睨远两眦拆，怒嚼齿碎须张肩。
    恨身不毛剑无翼，不能飞去残贼咽。
    翁躯腥刀子磔俎，日嚼血肉犹经年。
    霁云东攘两臂去，西来才有九指还。
    胸中慎气吐不散，去随箭入浮屠砖。
    忠穷智索其自效，更脔爱妾尝饥涎。
    我疑没日贼不食，恐其肉醙死不痊。
    又疑身骨不化土，定作金铁埋重泉。
    何时山移陵谷变，发出鼓铸戈或鋋。
    吾如得之顾有用，不诛已然诛未然。

王令　招束伯仁杜子长夜话
    久阴忽晴已可赏，况复夜气驱蚊藏。
    清风逆回六月热，急雨借得三秋凉。
    非惟归云人目快，更有白月天心当。
    从来万古有未尽，待子一夕心胸张。

王令　招夏和叔
    砽砽雕镌役俗儿，六经尘土有谁吹。
    我追往圣思前躅，子苟安行即後时。
    大遇定为当世福，不逢犹作後来师。
    思量最是男儿事，此外吾曹不足期。

王令　纸鸢
    谁作轻鸢壮远观，似嫌飞鸟未多端。
    才乘一线凭风去，便有愚儿仰面看。
    未必碧霄因可到，偶能终日遂为安。
    扶摇不起沧溟远，笑杀鹏抟似尔难。

王令　中秋望月
    月形何完完，秋静气弥放。
    玉轮困瑕纇，投掷去天仗。
    前无衡轭施，凭谁挽能上。
    回旋天地周，驰骋固已壮。
    古今磨不磷，刚耿固可谅。
    予欲假之游，自投上穷亢。
    东折扶桑枝，西塞昧谷旷。
    天机与回斡，日驭纵休畅。
    苟留扬辉中，无复颠恻怅。
    是谋敢吾专，行矣天帝访。
    传闻天路艰，蹉蹶就沦丧。
    帝居深九阍，有谒未易傍。
    鬼神喜阴暗，陈列忌忠亮。
    进知自致艰，退使斯谋妄。
    回头暮堂上，萤爝光相望。

王令　中夜二首
    昼日苦卒卒，忽焉不加思。
    长夜漫不眼，起复日所为。
    所为浩多愧，不与初心期。
    虚云圣贤学，实从世俗归。
    虽耻犹奈何，长歌涕垂颐。

王令　中夜二首
    扰援从俗为，日与所学戾。
    茫茫坐三复，心面自相愧。
