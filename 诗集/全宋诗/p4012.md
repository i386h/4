<!-- { "loadSidebar": true } -->
    歨然天门开，黄纸书广利。
    万态复现前，颇似厌权势。
    去来初何心，缘感本自契。
    悯茲象众衰，愿力救深弊。
    维师法梁栋，世道贵相济。
    露风吹海云，瘴岭发岩桂。
    欲挽衣裓留，意已万里外。
    我老卜后期，夜话炯不寐。

张元干　奉同公直圮老过应夫石友斋
    王郎胸次郁峥嵘，凿牖开轩不浪名。
    疾世政须论石友，绝交今已见方兄。
    我曹自笑真同病，吾道谁当为主盟。
    但得此心如此老，故人宁复负平生。

张元干　奉同黄檗慧公秀峰昌公丁巳上元日访鼓山珪公游临沧亭为赋十四韵
    孤云乘天风，飞入海上山。
    松声发鼓吹，导我登层峦。
    平生烟霞想，政在岩壑间。
    及茲百事懒，作意三日闲。
    聊将烧灯夜，付与儿辈看。
    来陪老禅伯，杖履同跻攀。
    曲折几藓磴，竹引春斓斑。
    窦口咽细泉，崖腹鸣飞澜。
    足疲眼界远，语乐心地安。
    倒景射西崦，晃荡云海宽。
    十年戎马后，集此兰若难。
    未必支许游，能尽宾主欢。
    暝色到峰顶，月光散林端。
    摩挲忘归石，告以幽遐观。

张元干　福帅生朝二首
    玉帐生朝香雾飞，秋风欲到碧梧枝。
    回思十载折冲地，还镇八州安静时。
    淇澳会须歌绿竹，渭滨犹待猎非罴。
    止戈堂上多珠履，争献庞眉春酒诗。

张元干　福帅生朝二首
    金貂赫奕照来仍，雅意诸郎以寿称。
    矍铄仪形千岁鹤，扶摇风力九霄鹏。
    黄云{左禾右罢}稏人皆醉，丹荔芳敷俎正登。
    请看君侯高阁宴，层梯无用一枝藤。

张元干　赋漳南李几仲安斋诗
    羔豚蒸乳活脔牛，口腹造业夸炰羞。
    傥知晚食足当肉，一饱何苦多营求。
    先生睡美黑甜处，那闻钟鼓朝鸣楼。
    布衾竹枕自稳暖，此念灰冷百不忧。
    世间寝食乃日用，众生扰扰如蚍明蜉。
    昔年我亦走南北，往反万里无停辀。
    胸中不作异乡县，有似坐阅十数州。
    云山浑如旧过眼，岁月不觉春已秋。
    宿君斋屋亦偶尔，更仆笑语久未休。
    夜阑各困且打睡，明月饥饱临时谋。

张元干　伽陀二首送了可首座归四明
    净因曾识楷山东，担板因缘古佛风。
    后代儿孙仰孤硬，能超五位见芙蓉。

张元干　伽陀二首送了可首座归四明
    问讯天童今老子，偶同庚甲事如何。
    他时要向山中去，容我一庵遮薜萝。

张元干　感事四首丙午冬淮上作
    国步何多难，天骄据孟津。
    焦劳唯圣主，游说尽奸臣。
    再造今谁力，重围忌太频。
    风吹迁客泪，为洒属车尘。

张元干　感事四首丙午冬淮上作
    血洒三城渡，心寒粘罕兵。
    洛师闻已破，陵邑得无惊。
    愤切吞妖孽，悲凉托圣明。
    本朝仁泽厚，会复见承平。

张元干　感事四首丙午冬淮上作
    贼马环京洛，朝廷尚议和。
    伤心闻徇地，痛恨竞投戈。
    始望全三镇，谁谋弃两河。
    群凶未葅醢，吾合老江波。

张元干　感事四首丙午冬淮上作
    肉食贪谋己，几成国兴人。
    珠旒轻遗贼，玉册忍称臣。
    四海皆流涕，三军盍奋身。
    不堪宗社辱，一战靖边尘。

张元干　高尚居士
    卜室高垣桑柘边，空中来往尽飞仙。
    似闻一举三千里，更待成功上九天。

张元干　高尚居士
    往在澶渊过我家，自怜凡骨走天涯。
    丹青始识先生面，点化何时一粒砂。

张元干　宫使枢密富丈和篇高妙所谓压倒元白末句许予尤非所敢承谨用前韵叙
    修门一出十经春，相业时来自奋身。
    袖手深谋终活国，挥毫佳句且惊人。
    话言每许闻前辈，宾客何堪接后尘。
    待扫欃枪洗兵马，两翁玄语记天津。

张元干　桂井
    移根一户蟾光溢，分派银河地脉灵。
    定与苏仙双橘井，他年续入郦元经。

张元干　郭从范示及张安国诸公酬唱辄次严韵
    登楼乘暇日，唤客共浇愁。
    春去花犹发。阴浓雨未休。
    和诗真冷澹，得句总风流。
    能遣西邻老，殊无陋巷忧。

张元干　过白彪访沈次律有感十六韵
    天骄毒中原，国势苦日削。
    一为虚声摇，颠沛几失脚。
    翠华栖海隅，虎戯亦太虐。
    忽闻哀痛诏，迸泪向寥寞。
    何当速悔祸，四海安耕凿。
    乃者浙西帅，望风先即却。
    坐令临安城，开关犹白著。
    只今锋镝余，冤鬼号冥漠。
    赏罚二大柄，倒持示微弱。
    岂无英雄人，戴宋心未薄。
    有如沈使君，忠义等筹略。
    始终誓复仇，志愿久已确。
    浮家来水村，避乱畏砫缴。
    行矣收功名，远过麒麟阁。
    气投平生欢，事付今夕噱。
    吾衰世无用，鼓勇徒矍铄。

张元干　过宿赵次张郊居二首
    北客多流落，东村更寂寥。
    肯同清夜梦，不待故人招。
    月挂荒园竹，霜飞独木桥。
    听鸡休起舞，且共论天骄。

张元干　过宿赵次张郊居二首
    莫叹交游晚，相期岁月深。
    秋来初识面，老去要知心。
    灯火须更仆，杯盘取自斟。
    平生王霸术，袖手有微吟。

张元干　过云间黄用和新圃
    缭池剩欲开花径，傍舍先须作草堂。
    雨后不妨频检校，客来留得共徜徉。
    故园怪我归何晚，避地输君乐未央。
    待得功成方卜筑，岂如强健享风光。

张元干　和杨聪父闻雨书怀
    坎壈如公莫怨天，谪居端是坐无毡。
    时来要自有归路，客散不妨频醉眠。
    云气久能浮蜃屋，雨声殊未透龟田。
    回思风雪围炉夜，何处联裘拥木绵。

张元干　和韵奉酬王原父集福山之什
    平生契所崇，晚得故人语。
    惊呼追曩游，世道今如许。
    中原鞠茂草，万里尽豺虎。
    天王巡江濆，对壘眺淮楚。
    未闻诛叛亡，快愤断腰膂。
    上复九庙讐，下宽四民苦。
    胸中有成奏，无路不容吐。
    天高云雾深，洒泣逃罪罟。
    朼来陪胜集，人物良可数。
    高氏父子贤，王甥兄弟窭。
    相过茶酒间，穷年简编处，
    丧乱共伤时，兴衰更怀古。
    假日聊销忧，信美非吾土。
    夜阑然薪归，被酒踏寒雨。
    买山结茅茨，我老竟何所。
    要当乔松根，白石仍同煮。

张元干　花飞
    雨暗连兵气，花飞点客愁。
    寓居皆野寺，相过只扁舟。
    不作新塘去，还为后泖游。
    盘飧虽杞菊，得饱胜椎牛。

张元干　寄钱申伯二首
    子去客昭武，今侬怀旧游。
    青山浑在眼，白发暗添头。
    旅食今安好，归程傥滞留。
    溪边因野步，试觅水明楼。

张元干　寄钱申伯二首
    一点照今古，胸中殊了然。
    不妨为漫吏，可但号舑仙。
    为荔盟犹在，凝香句未传。
    秋风稍凉冷，速办下滩船。

张元干　寄题悠然阁三绝句
    林端结阁小跻攀，四面岚光绕曲栏。
    佛法本来南北异，个中北望见南山。

张元干　寄题悠然阁三绝句
    登临巧处属僧家，随分生涯度岁华。
    莫待藤萝满山月，时来倚杖数昏鸦。

张元干　寄题悠然阁三绝句
    谁标此阁作悠然，万事无非信手拈。
    参得东篱把菊意，不妨老远引陶潜。

张元干　甲戌正月十四日书所见来日惊蛰节
    老去何堪节物催，放灯中夜忽奔雷。
    一声大震龙蛇起，蚯蚓虾蟆也出来。

张元干　建炎感事
    乾坤忽震荡，土宇遂分裂。
    杀气西北来，遗毒成僭窃。
    议和其祸胎，割地亦覆辙。
    傥从种将军，用武寨再劫。
    不放匹马回，安得两宫说。
    巍巍开国初，真宰创鸿业。
    一统包八荒，受降临观阙。
    并州稍稽命，骈头亟膏钺。
    於今何势殊，天王狩明越。
    诸镇本藩翰，楚破阖城血。
    翠舆欲东巡，蹈海计愈切。
    诏下散百司，恩许保妻妾。
    瞻彼廉陛尊，孰与壮班列。
    肉食知谋身，未省肯死节。
    检校舆地图，宁复见施设。
    三吴素轻浮，伤弓更心折。
    四顾皆惊波，苍黄共呜咽。
    维茲艰危秋，贫士转疏拙。
    明年谷增贵，贤愚罔分别。
    何处置我家，患在建午月。
    故山盍早归，岂忧践霜雪。
    作意海边来，初非事干谒。
    责我卖屋金，流言尚为孽。
    汪公德甚大，游说情激烈。
    力救归装贫，一洗肝肺热。
    如公趋急难，正似古豪侠。
    行藏道甚明，亲养志先决。
    去矣茅三间，无间衣百结。
    他时期卜邻，此日尤惜别。
    请以兄事公，尺书未宜缀。

张元干　江梅
    密雪飞花万木僵，南枝的皪待朝阳。
    还知百果输先手，政为孤根压众芳。

张元干　解嘲示真歇老人二首
    不作市朝梦，生憎城郭居。
    前身真衲子，妄念入儒书。
    丘壑无疑老，轩裳久已疏。
    世人多大屋，争笑卖吾庐。

张元干　解嘲示真歇老人二首
    毁誉何时了，鸡虫事可知。
    不妨遭点检，好在莫相疑。
    高爵非吾性，奇勋任尔为。
    道人元具眼，批判亦慈悲。

张元干　九月一日与王季夷酌别为赋十六韵
    黄鹄抟秋风，一举辄万里。
    飞鸣蓬蒿间，燕雀徒为尔。
    王郎志凌云，英妙良可喜。
    片言只字奇，採掇殊未已。
