<!-- { "loadSidebar": true } -->
杨时　直舍大风书事寄循道
    枕书无寐首空搔，万窍嘘风正怒号。
    雪意浮空迷远目，月木疏影见秋毫。
    幽庭所藉惟荒草，妙理应须付浊醪。
    谁念维舟江上客，落帆千里压云涛。

杨时　直舍书事
    鳞鳞池面水初生，萍底青蛙自在鸣。
    谁使幽庭当鼓吹，雨余时听作新声。

杨时　重经乌石舖
    夹屋青松翠霭中，去年经此亦匆匆。
    重来乌石冈头路，依旧松声带晓风。

杨时　渚宫观梅寄康侯
    
    欲驱残腊变春风，只有寒梅作选锋。
    莫把疏英轻斗雪，好藏清艳月明中。

杨时　邹公挽辞二首
    一伏青蒲上，三年瘴海滨。
    泉甘不出户，客醉岂无神。
    报国心长在，知恩志未伸。
    追怀垂绝语，空有泪盈巾。

杨时　邹公挽辞二首
    旧德今谁在，凋零已不多。
    云天开日月，陆海自风波。
    空叹与龄梦，难留曳杖歌。
    平生济川意，无处问施罗。

杨氏　缔盟
    珠帘半床月，青竹满林风。
    何事今宵景，无人解与同。

杨氏　联句
    珠帘半窗月，修行一帘风。
    何事今宵景，无人解与同。

杨氏　永别
    春尽花随尽，其如自是花。
    从来说花意，不过此容华。

杨氏妇　送夫从军
    海坛门外浪滔天，妾上城楼君上船。
    回首西风深巷底，梅花霜月夜如年。

杨世奕　淳佑七年丁未十一月朔蔡久自江东提刑归抵家时三馆诸公以风霜随气
    富贵宁如节义香，也教青史播余芳。
    四年谏省归何暮，七十新参老欲强。
    孺子早闻辞爵位，君谟今又去班行。
    轺车玉节江东路，清梦时应绕建章。

杨适　句
    春草隔溪看。

杨适　句
    冰肌销瘦为谁愁。

杨适　绝句
    尖头奴有五兄弟，十八公生四客卿。
    过我书斋无一事，似应终日待陶泓。

杨适　梅
    冷冷疏疏雪里春，不轻吹笛付伶伦。
    出墙幽独窥邻女，临水横斜览镜人。

杨适　送孙伯野
    清议岂徒光四户，直声应已到三韩。
    黄门有手能批敕，太学无人为举幡。

杨适　雪
    渡桥已看银河冻，上马争如玉凤飞。
    莫说兔园延赋客，不须鹤氅作仙衣。

杨适　中秋夜与赵鼎臣狄端叔月下联句
    诗见赵鼎臣二。

杨叔兰　玉泉山
    人生天地间，今古一□观。
    凌空绝虚旷，万象罗岩峦。
    能一故□应，物化千□端。
    万端总归一，唯悟无□言。
    旧闻□□翁，独钓江之干。
    不知岁月深，但觉□□宽。
    我思一访之，意会心□看。
    作亭号□隐，半空摩高寒。
    时与二三友，登临寻□欢。
    致君知无术，随世聊自安。
    滚滚□下水，舟舟皆济川。
    川流无津涯，舟去□复还。
    时聆二三策，使我心茫然。
    伊周在何许，乡风一长叹。

杨摅　青城山
    薄宦驱人太不情，好怀谁是与山亲。
    胡为又作折腰去，三十六峰应笑人。

杨舜举　春日田园杂兴
    露畦烟陌裹，名利等秋豪。
    引犊随牛放，祈灵望贡缫。
    和根挑齐菜，带叶摘樱桃。
    读罢归来赋，临风欲和陶。

杨四太尉　作风伯新庙
    周官大宗伯，槱燎祀风师。
    祀典既已载，有庙非淫祠。
    吾乡风伯庙，不知始何时。
    庙当浮玉屿，乡人同祭之。
    会席有烦言，社保成分离。
    爰来作新庙，奕奕东河涯。
    柱石若虎踞，瞻桷如翚飞。
    香火既已分，牲牷交祝釐。
    神保降嘉福，四境风雨时。
    百谷总成熟，报祀千万期。

杨遂　句
    愿侯辑百福，长与民为霖。

杨损　经略龙图开拓曾公岩景物一新遂为诸岩之冠因成拙诗投之
    阳岩高敞纳晨曦，鹤驾云輟或可期。
    神物雕镌元入妙，人工开陃更增奇。
    须知水石清凉处，绝胜尘沙热恼时。
    红旆碧幢劳小驻，多惭下客滥追随。

杨娃　题马和之画四小景
    人道中秋明月好，欲邀同赏意如何。
    华阳洞裹秋坛上，今夜清光此处多。

杨娃　题马和之画四小景
    石楠叶落小池清，独下平桥弄扇行。
    倚日绿云无觅处，不知归去两三声。

杨娃　题马和之画四小景
    清献先生无一钱，故应琴鹤是家傅。
    谁知默鼓无弦曲，时向珠宫舞幻仙。

杨娃　题马和之画四小景
    雨洗东坡月色清，市人行尽野人行。
    莫嫌牵确坡头路，自爱铿然曳枝声。

杨娃　题马远画梅四幅
    重重叠叠染缃黄，此际春光已半芳。
    开处不禁风日暖，乱飞晴雪点衣裳。

杨娃　题马远画梅四幅
    铢衣翠盖映朱颜，未识何年入帝关。
    默被画开傅写得，至今独似在衡山。

杨娃　题马远画梅四幅
    夭桃艳杏岂相同，红润姿容冷淡中。
    披拂轻烟何所似，动人春色碧纱笼。

杨娃　题马远画梅四幅
    浑如冷蝶宿花房，拥抱檀心忆旧房。
    开到寒梢独可爱，此般必是汉宫妆。

杨娃　题赵伯髕画
    莲开宫沼年年盛，香染斑衣叶叶新。
    愿供琴音奏清雅，薰风凉殿寿双亲。

杨万毕　句
    千里暮云山已黑，一灯孤馆酒初醒。

杨万里　安乐庙头
    谁遣诗家酷爱山，爱山说得口澜翻。
    千峰万岭争投奔，一陟三休却倦烦。
    堆案满前何处著，枯肠饱後岂能餐。
    残岚剩翠浑无用，包寄金陵同社看。

杨万里　岸柳
    柳梢拂入溪云阴，柳根插入溪水深。
    秪今立岸一弊帚，归时弄日千黄金。
    人生荣谢亦如此，谢何兄怨荣何喜。
    秋霜春雨自四时，老夫问柳柳不知。

杨万里　岸沙
    水嫌岸窄要冲开，细荡沙痕似翦裁。
    荡去荡来元不觉，忽然一片岸沙摧。

杨万里　岸树二首
    岸头树子直如筠，谁遣相招住水滨。
    不合镜中贪照影，照来照去总斜身。

杨万里　岸树二首
    岸树枝枝秃影中，雪风一半半春风。
    栋梢落尽黄金弹，犹有纷纷缀弹茸。

杨万里　八月十二日夜诚斋望月
    才近中秋月已清，鸦青幕挂一团冰。
    忽然觉得今宵月，元不黏天独自行。

杨万里　八月朔晓起趣辨行李
    雨後晨先起，花间湿也行。
    破除婪尾暑，领略打头清。
    蠹果无迟落，枯枝忽再荣。
    便须秣吾马，及此半阴晴。

杨万里　芭蕉三首
    骨相玲珑透八窗，花头倒挂紫荷香。
    绕身无数青罗扇，风不来时也不凉。

杨万里　芭蕉三首
    萧萧洒洒复婷婷，一半风流一半清。
    不为暑窗添午荫，却来愁枕作秋声。

杨万里　芭蕉三首
    檐牙窗额两三株，只欠王维画雪图。
    开卷不题元字脚，碧窗圜蜡有如无。

杨万里　芭蕉雨
    芭蕉得雨便欣然，终夜作声清更妍。
    细声巧学蝇触纸，大声锵若山落泉。
    三点五点俱可听，万籁不生秋夕静。
    芭蕉自喜人自愁，不如西风收却雨即休。

杨万里　跋常宁县丞葛齐松子固衡永道中行纪诗卷
    宜江风月冉溪云，总与诚斋是故人。
    老向烟波诗句里，一朝双看两州春。

杨万里　跋陈简斋奏草
    诗宗已上少陵坛，笔法仍抽逸少关。
    真迹总归天上去，独留奏草在人间。

杨万里　跋淳溪汪立义大学致知图二首
    杏坛何物是家风，只在当人阿堵中。
    谁作新图漏消息，淳溪溪上钓鱼翁。

杨万里　跋淳溪汪立义大学致知图二首
    此事元无浅与深，著衣吃饭送光阴。
    却绿说似痴人梦，便向汪家图里寻。

杨万里　跋澹庵先生辞工部侍郎答诏不允二首
    高卧崖州二十年，黑头去国白头还。
    身居紫禁莺花里，心在青原水石间。

杨万里　跋澹庵先生辞工部侍郎答诏不允二首
    愿挽天河洗北夷，老臣底用紫荷为。
    丹心一寸凌霜雪，秪有隆兴圣主知。

杨万里　跋澹庵先生缴张钦夫赐章服答诏二首
    平生师友两相知，苦为君王惜一衣。
    剌口争来争不得，青蝇犹傍太阳飞。

杨万里　跋澹庵先生缴张钦夫赐章服答诏二首
    紫绶当时赐两人，一为乳臭一名臣。
    老韩不要令同傅，谁会先生此意真。

杨万里　跋范文公与尹师鲁帖
    佳客千山得得来，主人双眼为渠开。
    逢人莫说当时事，且泊南亭把一杯。

杨万里　跋符发所录上蔡语
    偶看上蔡先生语，茧足担簦学北方。
    不是澹庵谪南海，姓名那得许芬香。

杨万里　跋符发所录上蔡语
    洙洄渊源一线寒，再从伊洛起涛澜。
    满目淙淙八节滩。符君天秀擢炎方，

杨万里　跋葛子固题苏道士江行图
    江行图上指君山，寄语烟波不用看。
    焌水买船归霅水，全家般入画图间。

杨万里　跋韩魏公与尹师鲁帖
    侍中尺箠挞羌酋，更得河南共运筹。
    到得降书来北阙，河南骑马去均州。

杨万里　　　黄文若诗卷
    五字长城壁不如，鼠肝虫臂得关渠。
    竹坡集里曾相识，惊见兰亭茧纸书。

杨万里　跋姜春坊梅山诗集二首
    松风涧水打窗声，玉佩琼琚触眼明。
    当书如何挂秋月，未春特地转新莺。
    只销一卷梅山集，幻出多般景物情。
    老子平生有诗癖，为君焚却老陶泓。

杨万里　跋姜春坊梅山诗集二首
    承华寮寀集鸳鸾，不减应徐讌魏园。
    中有钓璜清渭叟，向来授钺少陵坛。
    锦心绣口搴花草，雪碗冰瓯泻肺肝。
    身到梅山得梅魄，老夫更借一枝看。

杨万里　跋京仲远所藏杨补之红绫上所作著色掀篷梅
