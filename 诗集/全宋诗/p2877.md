<!-- { "loadSidebar": true } -->
    积庆源流远，娠贤社稷光。
    斯文今北斗，举代一文昌。
    象服山河寿，斑衣日月长。
    生刍此时事，四海为悲凉。

孙应时　挽楼严州
    天与才难似，家传学更优。
    著鞭心汗马，游刃目无牛。
    奏语闻三叹，论功仅一州。
    人才苦牢落，那不使公留。

孙应时　挽楼严州
    昨岁桐江去，群公盛祖筵。
    安舆皆鹤发，彩服正蝉聊。
    回首那为此，伤心可问天。
    萱堂留仲博，犹足墀黄泉。

孙应时　挽陆景渊主簿
    世道悬千载，书生困一科。
    看君荣落际，重我感伤多。
    斜日能鏖战，春风得凯歌。
    平生一主簿，恸哭闭南柯。

孙应时　挽陆景渊主簿
    辈行吾虽晚，交情久最亲。
    湖山追胜赏，棋酒过比邻。
    满眼思群颜，伤怀已二人。
    君今复何往，不忍梦音尘。

孙应时　挽陆景渊主簿
    儒学咸相诟，居贤不易逢。
    谈经弃燕说，阅士似蚁封。
    泾渭流无杂，芝兰气自醲。
    百年虽有死，我辈故情钟。

孙应时　挽陆景渊主簿
    儿女今何似，门阑想寂然。
    哀哀未白发，莽莽就黄泉。
    淮浦西风外，云溪宰木边。
    缄辞致千里，雨泪不能湔。

孙应时　挽莫子晋丈
    我里谈耆旧，高门二百年。
    衣冠新族绪，龟筴故山川。
    家以儒相励，公於志独坚。
    九原疑不瞑，诸子更加共。

孙应时　挽莫子晋丈
    少日从诸老，丁年重一乡。
    埙篪鸣正乐，兰玉秀成行。
    坐客多匡鼎，途人说郑庄。
    哀哀晚何事，衰病讫凄凉。

孙应时　挽莫子晋丈
    吾父古君子，公家贤主人。
    一门常旅拜，三世极情亲。
    遗事今谁问，知心莫重陈。
    上林烟草绿，千里倍伤神。

孙应时　挽南安钱知军佖
    风雅犹家学，精明独吏师。
    与人无轸域，於道不磷缁。
    天理终堪信，乡评久更思，
    见公虽已晚，恸哭为相知。

孙应时　挽南安钱知军佖
    别我南江去，风帆半夜闻。
    苦无为郡乐，已复盖棺回。
    契阔空三叹，凋零并一哀。
    遥知泣遗爱，愁杀岭头梅。

孙应时　挽南康冷知军
    礼乐三千字，声名五十秋。
    士元才展骥，李广不封侯。
    香火犹强健，笙歌足燕休。
    如何早仙去，寒日惨山丘。

孙应时　挽南康冷知军
    近吒龙门御，钦闻月日评。
    感公非辈行，见我若平生。
    杖屡已陈迹，山川空复情。
    阶庭森玉树，端不负留耕。

孙应时　挽潘德夫左司
    家声高内史，国望凛水翁。
    生长圣门学，周旋前辈风。
    人才须用旧，士论雅期公。
    不见朝宣室，秋山必一宫。

孙应时　挽潘德夫左司
    综理何精密，胸中故坦然。
    爱民真为国，事世不欺天。
    霜气星台表，春风竹马前。
    湘江尽南海，遗绩尚千年。

孙应时　挽潘德夫左司
    爱士风流古，繙书气味长。
    诗家入陶谢，书法到颜杨。
    竹石故无恙，人琴今则亡。
    二龙天下秀，一一看增光。

孙应时　挽潘德夫左司
    结发钦前辈，风流日渺然。
    从今我邻邑，不见此癯仙。
    揽辔范清韶，分符黄颍川。
    江湖终白首，那得尽公贤。

孙应时　挽潘德夫左司
    湖海归来近，山林兴故长。
    勇辞黄阁掾，却上白云乡。
    缥缈书楼壮，凄凉笔冢荒。
    家声传二妙，公死未应亡。

孙应时　挽潘德夫左司
    忆侍吾兄侧，初瞻父友尊。
    尔来亲燕几，长复痛鴒原。
    山立仪刑重，春回笑语温。
    古今真共尽，泪下欲何言。

孙应时　挽钱仲耕运使
    乐易无畦畛，宽平不细苛。
    人才随世狭，时望独公多。
    献纳开丹禁，风神照紫荷。
    谁令终远外，百岁转蓬科。

孙应时　挽钱仲耕运使
    濒海安监筴，潢池息盗兵。
    上常高计画，公不谓功名，
    恻怛忧郁志，驱驰报国情。
    双溪遗爱，歌颂未收声。

孙应时　挽钱仲耕运使
    族廪规模大，乡评德义尊。
    家传忠孝旧，国赖典刑存。
    曷不登三寿，嗟谁起九原。
    晚生长自恨，早失拜龙门。

孙应时　挽沈叔晦国录
    人物今能几，公才谁不如。
    时情容见嫉，天意亦成虚。
    千载格心学，平生流涕书。
    一言终不吐，寒日闭幽墟。

孙应时　挽沈叔晦国录
    庭静汲长孺，官师萧望之。
    士能令国重，吾意匪公谁。
    朱绂江湖远，苍颜疾病衰。
    堂堂竟如此，造物尔胡为。

孙应时　挽沈叔晦国录
    请益从公久，忘年爱我深。
    龙阿星斗气，梅竹雪霜心。
    回首南湖侣，伤怀流水音。
    九原那可作，千里坐悲吟。

孙应时　挽沈云夫
    我昔垂髫日，君来学雪斋。
    宁知重骨肉，借作老生涯。
    喜剧相过密，惊呈一病乖。
    平生此长别，雨泪独伤怀。

孙应时　挽石应之提刑
    天姥千年秀，西京万石孙。
    蝉聊书雁塔，鼎盛说龙门。
    奋建光前躅，封胡蔼后昆。
    寝门今日泪，悽断不堪论。

孙应时　挽石应之提刑
    芹泮清灯夜，山亭皂盖春。
    重更双使节，总为两淮民。
    德意人人浃，工夫事事新。
    帝城车马外，才此寄经论。

孙应时　挽石应之提刑
    甫听祥琴御，遄瞻瑞节荣。
    许朝丹阙去，指奉板舆行。
    松柳馀哀切，膏肓一梦成。
    意长身未老，何事了平一。

孙应时　挽石应之提刑
    昨岁吴六瞧，勤勤慰我穷。
    归来愁未憗，想望渺难同。
    契阔今三叹，交游并一空。
    哀哀盖棺了，馀论若为公。

孙应时　挽司马季若知郡
    前日巴东守，中朝涑水家。
    风规踵清白，牍奏述忠嘉。
    鼎鼎名逾重，堂堂发未华。
    如何空叠组，不见海陵瓜。

孙应时　挽司马季若知郡
    榘藄犹前辈，襟怀更古风。
    子孙如谢傅，宾客爱山公。
    乔木千年思，晨星一瞬宛。
    彬彬看祠事，盛德世无穷。

孙应时　挽司马季若知郡
    越绝枌榆社，吴陵松竹间。
    相亲逾骨肉，海见豁心颜。
    契阔今生死，萧条旧往还。
    春风数行泪，吹度镜湖山。

孙应时　挽所子美侍郎
    游刃刀无缺，韬光玉自温。
    世途犹砥柱，士论亦龙门。
    仁者宜三寿，天乎遽九原。
    老成周雅叹，此事更谁论。

孙应时　挽所子美侍郎
    荣禄连三纪，贤劳匝四方。
    风烟鬓苍白，道路马玄黄。
    不是论思晚，终然疾病妨。
    谁书循吏传，处处有甘棠。

孙应时　挽所子美侍郎
    万里鹏才息，千年鹤近归。
    光荣大所羡，间乐意终违。
    碧海沉佳气，空山送落晖。
    翟公生死冢，雨泪独沾衣。

孙应时　挽汪克之给事母程夫人
    黟水衣冠盛，汪程甲一州。
    世贤锺上寿，家范袭芳休。
    右府尊章重，嫔闺法度修。
    苹蘩祗祀事，枌堇媚肴羞。
    勤约饶经理，慈祥偏抚柔。
    齐眉友琴瑟，断织戒箕裘。
    郗桂遇辉赫，潘舆饱宦游。
    金章严侍膝，彩服称遨头。
    叠嶂双溪晓，千岩万壑秋。
    平反间笑语，燕喜溢歌讴。
    九秩童颜在，三朝宠渥稠。
    一毫宁复憾，五福更谁俦。
    鸾影合尘鉴，龙藏乐故丘。
    高门馀善庆，衮衮正公侯。

孙应时　挽王季海丞相
    圣世持盈计，慈皇阅士多。
    十年深注倚，一德妙中和。
    日月长循轨，边疆竟息戈。
    到今清净化，仿佛汉民歌。

孙应时　挽王季海丞相
    海量真无满，天和得大全。
    朝仪觌麟凤，仙骨称貂昱。
    分陕初聊尔，骑箕遂窅然。
    平生融洩乐，端不舍黄泉。

孙应时　挽王季海丞相
    旧吒通家子，容干相国尊。
    身犹安燕幕，心每击龙门。
    赤舄三年去，清朝百度存。
    灊峰天柱折，一恸岂私恩。

孙应时　挽王知复书监
    五世衣冠盛，吾乡识故家。
    渥洼驹有种，和氏璧无瑕。
    了县真谈笑，还朝看咄嗟。
    天乎那可料，丹旐出京华。

孙应时　挽王知复书监
    飞桥壮吾邑，虹影丽高深。
    义不烦千室，功无措万金。
    美哉承考意，伟矣济时心。
    此段无穷尽，江声共古今。

孙应时　挽王知复书监
    公子三槐族，贫交五柳门。
    乡闾虽不数，书劄屡相温。
    前辈风流远，时情势利尊。
    哀哀埋玉树，此意复谁论。

孙应时　挽吴给事芾
    人物中兴后，猗公一世雄。
    虹蝩辉霁景，山岳镇颓风。
    用舍关轻重，声名擅始终。
    堂堂今日尽，海宇尽哀恫。

孙应时　挽吴给事芾
    早岁规模大，中年出处明。
    两朝高献纳，六郡凛威名。
    虽作收身去，终余报国诚。
    秣陵天下计，惆怅此时情。

孙应时　挽吴给事芾
    里社湖山胜，归休十四年。
    千钟穷燕赏，双剑去聊翩。
    家有遗经盛，名今太史传。
    欺心傥容发，天岂许公全。

孙应时　挽吴给事芾
    与世栽桃李，身间意不衰。
    涓尘犹奖录，尺雨各扶持。
    永恨登门约，空传堕泪碑。
    微生渺何极，不敢负公知。

