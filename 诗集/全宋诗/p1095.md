<!-- { "loadSidebar": true } -->
    荣荣枯枯皆本色，悬之高堂风动壁。

黄庭坚　姨母李夫人墨竹二首
    小竹扶疏大竹枯，笔端真有造化炉。
    人间俗气一点无，健妇果胜大丈夫。

黄庭坚　颐轩诗六首
    金石不随波，松竹知岁寒。
    冥此芸芸境，回向自心观。

黄庭坚　颐轩诗六首
    知足是灵龟，无厌乃朵颐。
    虚心万物表，寒暑自四时。

黄庭坚　颐轩诗六首
    无外一精明，六合同出自。
    公能知本源，佛亦不相似。

黄庭坚　颐轩诗六首
    辱莫辱多欲，乐莫乐无求。
    人生强学耳，万古一东流。

黄庭坚　颐轩诗六首
    枢机要发迟，饮食戒味厚。
    渔人溺於波，君子溺於口。

黄庭坚　颐轩诗六首
    泾流不浊渭，种桃无李实。
    养心去尘缘，光明生虚室。

黄庭坚　乙卯宿清泉寺
    税舆陟高冈，却立倚天壁。
    就舆乱清溪，转石飞霹雳。
    十步一沮洳，五步一枳棘。
    上方未言返，豁见平土宅。
    田家鸡犬归，佛庙檀栾碧。
    莲荡落红衣，泉泓数白石。
    人如安巢鸟，稍就一枝息。
    钟鱼各知时，吾亦自得力。

黄庭坚　乙未移舟出口
    江湖吞天胸，蛟龙垂涎口。
    养躯无千金，特为亲故厚。
    本心非华轩，而与马争走。
    聘妇缉落毛，教儿耨葱韭。
    衣食端须几，将老犹掣肘。
    安能诡随人，曲折作杞柳。
    桓公瓮盎瘿，楚国不龟手。
    生涯但如此，那问托婚友。
    久阴快夜晴，天文若科斗。
    村南鬼火寒，村北风虎吼。
    野人驱鸡豚，缚落坚缠守。
    刘郎弓石八，猛气厌冯妇。
    一试金仆姑，归饮软臂酒。

黄庭坚　以古铜壶送王观复
    随俗易汩没，从公常纠纷。
    我观王隆化，入莸不改薰。
    未见蛇起陆，已看豹成文。
    爱君古人风，古壶投赠君。
    酌酒时在傍，可用弭楚氛。
    问君何以报，直谅与多闻。

黄庭坚　以虎臂杖送李任道二首
    走送书堂倚绛纱，瘦藤七尺走惊蛇。
    晴沙每要交头拄，寻偏渔翁野老家。

黄庭坚　以虎臂杖送李任道二首
    未衰筋力先扶杖，能救衰年十二三。
    八百老彭嗟杖晚，可怜矍铄马征南。

黄庭坚　以金沙酴醾送公寿
    天遣酴醾玉作花，紫绵揉色染金沙。
    凭君著意樽前看，便与春工立等差。

黄庭坚　以酒渴爱江清作五小诗寄廖明略学士兼简初和父主簿
    将发沔鄂间，尽醉竹林酒。
    二三石友辈，未肯弃老朽。
    借问坐客谁，卢溪紫髯叟。
    此翁今惜醉，旧不论升斗。

黄庭坚　以酒渴爱江清作五小诗寄廖明略学士兼简初和父主簿
    平生思故人，江汉不解渴。
    谁言放逐地，烧烛饮至跋。
    忧予先狗马，劝以爱肤发。
    有罪当窜流，但惧不得活。

黄庭坚　以酒渴爱江清作五小诗寄廖明略学士兼简初和父主簿
    廖侯劝我酒，此亦雅所爱。
    中年刚制之，常惧作灾怪。
    连台盘拗倒，故人不相贷。
    谁能知许事，痛饮且一快。

黄庭坚　以酒渴爱江清作五小诗寄廖明略学士兼简初和父主簿
    竹林文章伯，国士无与双。
    比来少制作，非以弱故降。
    景阳机中锦，犹衣被丘江。
    时时能度曲，秀句入新腔。

黄庭坚　以酒渴爱江清作五小诗寄廖明略学士兼简初和父主簿
    斯人绝少可，白眼视公卿。
    每与俗物逢，三沐取洁清。
    我亦漫浪者，君何许同盟。
    试问卢溪叟，犹得多可名。

黄庭坚　以潞公所惠拣芽送公择次旧韵
    庆云十六升龙样，国老元年密赐来。
    披拂龙纹射牛斗，外家英鉴似张雷。

黄庭坚　以梅馈晁深道戏赠二首
    带叶连枝摘未残，依依茶坞竹篱间。
    相如病渴应须此，莫与文君蹙远山。

黄庭坚　以梅馈晁深道戏赠二首
    渴梦吞江起解颜，诗成有味齿牙间。
    前身邺下刘公干，今日江南庾子山。

黄庭坚　以皮鞋底赠石推官三首
    道人不凋琢，万镜自明己。
    愿公勤此履，深彻法源底。

黄庭坚　以皮鞋底赠石推官三首
    毗卢足趺光，照耀世界海。
    旋岚黑风起，到岸得自在。

黄庭坚　以皮鞋底赠石推官三首
    鼻孔随人走，日中忽见斗。
    踏定太冲脉，壁上挂著口。

黄庭坚　以十扇送徐天隐
    人贫鹅雁聒邻墙，公贫琢诗声绕梁。
    坐客有毡吾不爱，暑榻无扇公自凉。
    党锢诸生尊孺子，建安七人先伟长。
    遣奴送箑非为好，恐有佳客或升堂。

黄庭坚　以双井茶送孔常父
    校经同省并门居，无日不闻公读书。
    故持茗椀浇舌本，要听六经如贯珠。
    心知韵胜舌知腴，何似宝云与真如。
    汤饼作魔应午寝，慰公渴梦吞江湖。

黄庭坚　以天坛灵寿杖送莘老
    王屋千霜老紫藤，扶公休沐对亲朋。
    异时驷马安车去，拄到天坛愿力能。

黄庭坚　以同心之言其臭如兰为韵寄李子先
    往日三语掾，解道将无同。
    我观李校书，超迈有古风。
    谈道屡入微，闭门长蒿蓬。
    谁能赏远韵，太守似安丰。

黄庭坚　以同心之言其臭如兰为韵寄李子先
    流水鸣无意，白云出无心，
    水得平淡处，渺渺不厌深。
    云行不能雨，还归碧山岑。
    斯人似云水，廊庙等山林。

黄庭坚　以同心之言其臭如兰为韵寄李子先
    俗士得失重，舍龟观朵颐。
    六经成市道，驵侩以为师。
    吾学淡如水，载行欲安之。
    惟有无心子，白云相与期。

黄庭坚　以同心之言其臭如兰为韵寄李子先
    摧藏褫冠冕，寂寞归丘园。
    一瓢俱好学，伯仲吹篪埙。
    正以此易彼，高车择朱门。
    得失固有在，难为欲人言。

黄庭坚　以同心之言其臭如兰为韵寄李子先
    携手力不足，七年坐乖离。
    愁思不能眠，起视夜何其。
    残月挂破镜，寒星满天垂。
    明明故人心，维斗终不移。

黄庭坚　以同心之言其臭如兰为韵寄李子先
    穷阎蒿蔓膻，富屋酒肉臭。
    酒肉令人肥，蒿蔓令人瘦。
    欲从钟鼎食，复恐忧患构。
    秦时千户侯，寂寞种瓜後。

黄庭坚　以同心之言其臭如兰为韵寄李子先
    客从济南来，遗我故人书。
    墨淡字疏行，故人情有余。
    上言犹健否，次问意何如。
    只今意何有，思食故溪鱼。

黄庭坚　以同心之言其臭如兰为韵寄李子先
    吾子有嘉德，譬如含薰兰。
    清风不来过，岁晚蒿艾间。
    古来百夫雄，白首在涧盘。
    非关自取重，直为知人难。

黄庭坚　以团茶洮州绿石砚赠无咎文潜
    晁子智囊可以括四海，张子笔端可以回万牛。
    自我得二士，意气倾九州。
    道山延阁委竹帛，清都太微望冕旒。
    贝宫胎寒弄明月，天网下罩一日收。
    此地要须无不有，紫皇访问富春秋。
    晁无咎，赠君越侯所贡苍玉璧，
    可烹玉尘试春色。浇君胸中过秦论，
    斟酌古今来活国。张文潜，
    赠君洮州绿石含风漪，能淬笔锋利如锥。
    请书元佑开皇极，第入思齐访落诗。

黄庭坚　以峡州酒遗益修复继前韵
    令节不把酒，新诗徒拜嘉。
    颇忆宋玉赋，登高气成霞。
    渚宫但衰柳，朝云为谁夸。
    吾宗怀古恨，流涎过麴车。
    一壶浇往事，聊送解愁嗟。

黄庭坚　以香烛团茶琉璃献花碗供布袋和尚颂
    一钵千家饭，孤身万里浮。
    知音若相问，不住涅盘州。
    弥勒真弥勒，分身千百亿。
    若问下生时，不打这鼓笛。

黄庭坚　以小团龙及半挺赠无咎并诗用前韵为戏
    我持玄圭与苍璧，以暗投人渠不识。
    城南穷巷有佳人，不索宾郎常晏食。
    赤铜茗椀雨斑斑，银粟翻光解破颜。
    上有龙文下棋局，探囊赠君诺已宿。
    此物已是元丰春，先皇圣功调玉烛。
    晁子胸中开典礼，平生自期莘与渭。
    故用浇君磊隗胸，莫令鬓毛雪相似。
    曲几团蒲听煮汤，煎成车声绕羊肠。
    鸡苏胡麻留渴羌，不应乱我官焙香。
    肥如瓠壶鼻雷吼，幸君饮此勿饮酒。

黄庭坚　以椰子茶瓶寄德孺二首
    硕果靊林梢，可以代悬匏。
    携持二十年，煮茗当酒肴。
    我今御魑魅，学打衲僧包。
    聊持坚重器，遗我金石交。

黄庭坚　以椰子茶瓶寄德孺二首
    炎丘椰木实，入用随茗椀。
    譬如楛矢砮，但贵从来远。
    往时万里物，今在篱落间。
    知公一拂拭，想我瘴雾颜。

黄庭坚　以椰子小冠送子予
    浆成乳酒醺人醉，肉截鹅肪上客盘。
    有核如匏可雕琢，道装宜作玉人冠。

黄庭坚　以右军书数种赠邱十四
    邱郎气如春景晴，风暄百果草木生。
    眼如霜鹘齿玉冰，拥书环坐爱窗明。
    松花泛砚摹真行，字身藏颖秀劲清，
    问谁学之果兰亭。我昔颇复喜墨卿，
    银勾虿尾烂箱籯，赠君铺案黏曲屏。
    小字莫作痴冻蝇，乐毅论胜遗教经。
    大字无过瘗鹤铭，官奴作草欺伯英。
    随人作计终後人，自成一家始逼真。
    卿家小女名阿潜，眉目似翁有精神。
    试留此书他日学，往往不减卫夫人。

黄庭坚　蚁蝶图
    胡蝶双飞得意，偶然毕命网罗。
    群蚁争数坠翼，策勋归去南柯。

黄庭坚　义松赞
    西山之松，有岁寒之质。
    怀其同气耶，既分矣复合而为一。
    涔露云雨，老大霜雪。
