<!-- { "loadSidebar": true } -->
    如何肥瘠想，犹有秋衣作。

杨万里　秋蝇
    秋蝇知我政哦诗，得得缘眉复入髭。
    欲打群飞还歇去，风光乞与几多时。

杨万里　秋雨初霁
    松竹阴寒分外苍，芭蕉花湿梦中香。
    抽身朱墨尘埃里，入眼山林气味长。
    今日更无秋热去，晓晴犹带雨余凉。
    却将白发三千丈，缲作霜丝补锦囊。

杨万里　秋雨叹十解
    雨入秋霄滴到明，不知有意复无情。
    若言不搅愁人梦，为许千千万万声。

杨万里　秋雨叹十解
    霖霖滴滴未休休，不解教侬不白头。
    却把穷愁比秋雨，犹应秋雨少於愁。

杨万里　秋雨叹十解
    湿侵团扇不能轻，冷逼孤灯分外明。
    蕉叶半黄荷叶碧，两家秋雨一家声。

杨万里　秋雨叹十解
    厌听点滴井边桐，起看空蒙一望中。
    横著东山三十里，真珠帘外翠屏风。

杨万里　秋雨叹十解
    篱下黄花最恨他，金钿香少泪痕多。
    仙人解补银河漏，天上无泥奈许何？

杨万里　秋雨叹十解
    老子愁来只苦吟，一吟一叹为秋霖。
    居人只道秋霖苦，不道行人泥更深。

杨万里　秋雨叹十解
    昼落无声夜有声，只堪醉听不堪醒。
    檐牙半点能多少？滴入苔阶一寸青。

杨万里　秋雨叹十解
    晓起穷忙作麽生？两中安否问秋英。
    枯荷倒尽饶渠著，滴损兰花太薄情。

杨万里　秋雨叹十解
    似雾如尘有却无，须臾密密复疏疏。
    忽忘九月清霜晓，唤作蒙蒙二月初。

杨万里　秋雨叹十解
    不是檐声不放眠，只将愁思压衰年。
    道他滴沥浑无赖，不到侯门舞袖边。

杨万里　秋雨蚤作有叹
    细雨澹无质，安得更有声。
    如何却作泥，亦能妨晨征。
    宿昔忽过暄，心知非坚晴。
    何须暄晴极，然後寒雨生。
    寒暄使人觉，妙物亦何曾。
    翦翦自神妙，无乃与物矜。
    造物本非作，观者或强名。
    老夫近稍聋，此事无暇听。
    平生感秋至，此意今已平。
    独念老病身，颇不耐夙兴。
    何时归故园，宴眠闭柴荆。
    鸣鸡亦不留，好梦无吾惊。
    他年忆此诗，惘如宿酒醒。
    思归已可喜，而况真归耕。

杨万里　秋月
    夜气凉於水，高斋可当楼。
    古来除却月，此外更无秋。
    寒入兰心劲，光随菊脚流。
    惟愁清不极，清极却成愁。

杨万里　曲江重阳
    烟描水写老秋容，岭外秋容也自浓。
    如见大宾新露菊，若歌商颂晓风松。
    插花醉照濂溪井，吹发慵登帽子峰。
    莫问明年衰与健，茱萸何处不相逢。

杨万里　曲湾放船
    梅子成阴夹道周，木绵吐焰满江头。
    春来不是无桃李，腊月开花已落休。

杨万里　衢州近城果园
    未到衢州五里时，果林一望蔽江湄。
    黄柑绿橘深红柿，树树无风缒脱枝。

杨万里　去瑞香病叶
    紫蕤落尽长青枝，政是添新换旧时。
    辛苦为渠耘病叶，殷懃挽住是游丝。

杨万里　去岁四月，得淋疾，今又四月，病犹未愈
    去岁四月病，如今一岁来。
    越吟三百日，凉剂二千杯。
    极痛过於割，通身总是灾。
    花时久断酒，红药为谁开。

杨万里　泉声
    初闻蟹眼雪花声，忽有仙人玉佩鸣。
    时作微吟清入骨，又成幽咽怨多情。
    问知古涧飞泉落，起看寒泓遶石行。
    欲解尘缨聊一濯，无尘可濯濯谁缨。

杨万里　泉石轩初秋乘凉小荷池上
    芙蕖落片自成舡，吹泊高荷伞柄边。
    泊了又离离又泊，看他走遍水中天。

杨万里　鹊菅巢既成为鸠所据
    乾鹊平生浪苦辛，一年卜筑一番新。
    如何月下空三匝，宅子还将住别人。

杨万里　人日出游湖上十首
    放闸冷泉亭，抽动一天碧。
    平地跳雪山，晴空下霹雳。

杨万里　人日出游湖上十首
    去时数点雨，归时数片雪。
    雨雪两不多，山路双清绝。

杨万里　人日出游湖上十首
    旧腊缘多雪，新年未有梅。
    殷懃下天竺，隔水两株开。

杨万里　人日出游湖上十首
    肩舆岂不稳，万象非我有。
    呼童换马来，湖山落吾手。

杨万里　人日出游湖上十首
    树隐重重竹，溪穿曲曲峰。
    林深那有寺，烟远忽闻锺。

杨万里　人日出游湖上十首
    城中雪一尺，山中雪一丈。
    地上都巳消，却在松梢上。

杨万里　人日出游湖上十首
    去岁游春屧，苔痕故可寻。
    人家随岸远，塔影落湖深。

杨万里　人日出游湖上十首
    客爱清殊绝，僧愁冻不胜。
    可怜兜率寺，齐供一湖永。

杨万里　人日出游湖上十首
    上竺雪来时，四山都作冻。
    团团玉屏风，围绕浑无缝。

杨万里　人日出游湖上十首
    此行殊匆匆，天色不肯借。
    更待海棠晴，满意孤山下。

杨万里　人日後归自郡城
    倦来睡思酒般醲，晓起东园看晓风。
    孤负梅花三四日，新年人事到城中。

杨万里　人日诘朝从昌英叔出谒
    四序各自佳，要不如春时。
    何必花与柳，始爱春物熙。
    今晨驾言出，从公南山西。
    泥软履自惬，风嬾面不知。
    寒草动暖芽，晴山余雨姿。
    水日亦相婿，蹙纹生碎晖。
    鸟声岂为我，我听偶自怡。
    出门初惮烦，载涂乃忘归。
    但今我意适，岂挍出处为？
    路人见我揖，属我有所思。
    我不见其面，信口聊应之。
    徐悟恐恃物，欲谢已莫追。
    我率或似傲，彼愠独得辞。
    
    【卷23】

杨万里　人日宿味田驿
    破驿荒凉晚解鞍，急呼童碧敌轻寒。
    南中气候从头错，人日青梅已酽酸。

杨万里　壬辰别头，胡元伯丞公折双梅见赠，作一绝以谢之
    一花怪结双青子，独蒂还藏两玉花。
    薄相春工宁底巧？眼明初见雪枝斜。

杨万里　壬戌人日南溪暮景三首
    坐看青天起白云，化成龙子鈒银鳞。
    霎时塞得青天满，只见龙鳞不见身。

杨万里　壬戌人日南溪暮景三首
    春暖溪暄出小鱼，沉浮上下巧相娱。
    一跳一浪钱来大，开作瑶环忽丈余。

杨万里　壬戌人日南溪暮景三首
    翡翠惊飞不作行，沙鸥乱下自成双。
    一天霞绮沉波底，便是西川濯锦江。

杨万里　壬寅岁朝发石塔寺
    晓锺梦里苦相呼，强裹乌纱照白须。
    只有铜炉烧柏子，更无玉盏泻屠酥。
    佛桑解吐四时艳，铁树还如九节蒲。
    省得一朝疲造请，却教终日走长涂。

杨万里　壬子正月四日後圃行散四首
    淡日微舒又急收，兜罗绵隔紫灯球。
    更将数点无声雨，不湿人衣却湿头。

杨万里　壬子正月四日後圃行散四首
    勃姑偶下小梅枝，要看渠侬褐锦衣。
    柱後藏身教不见，却因不见转惊飞。

杨万里　壬子正月四日後圃行散四首
    双鹊营巢浪苦辛，栋条御折不辞频。
    旧条老硬新条勒，却向篱根拾落薪。

杨万里　壬子正月四日後圃行散四首
    傅语春光恰好穠，太穠恐怕恼衰翁。
    日华五色无寻处，只在蛛丝来去中。

杨万里　日出
    散云作雾恰昏昏，收雾依前复作云。
    一面红金大圆镜，尽销云雾照乾坤。

杨万里　榕树
    直不为楹圆不轮，斧斤亦复赦渠薪。
    数株连碧真成菌，一胫空肥总是筋。

杨万里　入陂子迳
    下一岭，上一岭，
    上如登天下如井，人言个是陂子迳。
    猿藤迳里无居民，陂子迳里无行人。
    冷风萧萧日杲杲，露湿半青半黄草。
    前日猿藤犹有猿，今此一鸟亦不喧。
    树无红果草无蕊，縰有猿鸟将何餐。
    两山如壁岸如削，一迳缘空劣容脚。
    溪声千仞撼林岳，崖石欲崩人欲落。
    来日长峰迳更长，陂子迳荒未是荒。
    蒋家三迳未入手，岭南三迳先断肠。

杨万里　入北昭庆寺
    两岸芙蓉雨洗妆，愁将红泪照银塘。
    抬头不起珠玑重，柳外西风特地狂。

杨万里　入长安闸
    船入长安恰五更，归人都喜近临平。
    阴晴天色知何似，篷上惟闻扫雪声。

杨万里　入常山界二首
    老随千骑赴毗陵，骑吏朝来有喜声。
    未到常山三十里，此身已在浙中行。

杨万里　入常山界二首
    昨日愁霖今喜晴，好山夹路玉亭亭。
    一峰忽被云偷去，留得峥嵘半截青。

杨万里　入城
    杜鹃有底怨春啼，燕子无端贴水飞。
    不种自红仍自白，野酴醾压野蔷薇。

杨万里　入程乡县界
    长乐昏岚著地凝，程乡毒雾噀人腥。
    吾诗不是南征集，只合标题作瘴经。

杨万里　入浮梁界
    湿日云间淡，晴峰雨後鲜。
    水吞堤柳膝，麦到野童肩。
    沤漩嬉浮叶，炊烟倒入船。
    顺流风更顺，只道不双全。

杨万里　入建平界二首
    漂水南头接建平，丫头儿子便勤耕。
    疏麻大豆已前辈，荞麦晚菘初後生。
    席卷千山为一囿，天怜春种赐秋成。
    不如老圃今真个，樊子何曾透圣扃。

杨万里　入建平界二首
    一岁升平在一收，今年田父又无愁。
    接天稻穗黄娇日，照水蓼花红滴秋。
    风有炎凉才顷刻，雨无朝暮政滂流。
    浪言出却金陵界，入却庐陵界始休。

杨万里　入郡城，泊文家宅子，夜热不寐
    毒热通宵不得眠，起来弄水绕庭前。
    大星跳下银盆底，翻动琉璃一镜天。

杨万里　入漂水界阅堠子
    才入漂水界，休教勤吏民。
    是谁差堠子，久立待车尘。
