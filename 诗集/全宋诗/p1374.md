<!-- { "loadSidebar": true } -->
    鲁鬲楚鱼羞不腆，此诚只有孔门知。

李自中　初夏旅况
    南山北山雨蒙蒙，锁断翡翠千万重。
    茅檐肃啄鸟未散，练带野水来相冲。
    土阶莎草如箭镞，冷透筼箉清入骨。
    雷公挟斧渡长河，抛掷牟尼三百斛。
    一身蒲柳寄天涯，百云何处栽胡麻。
    江湖夏潦鱼鳖乱，锦袍夜月乘仙槎。

李自中　春晓
    门瞰青山侵草开，苦吟吟上最高台。
    春风谁遣邻家去，成阵落花吹过来。

李自中　麻姑山作
    小小茅檐下，清吟对此君。
    溪深春涨雨，山阔夜藏云。
    地湿松花冷，天晴树色分。
    敲门寻道士，鸡犬隔篱闻。

李自中　南昌楼赠符子威
    占得南楼第一凉，焚香终日话苍茫。
    客来酌酒烹茶外，杂采山花供药王。

李自中　送曾景建道州听读
    晚节伤弓未足怜，江湖因此累诸贤。
    名标宇宙各年在，事属朝廷万口传。
    湘水有情空引些，舂陵无事早归田。
    多年浪说飞升谶，不拟如今尚悄然。

李自中　题南康县山寺
    绝无常住只随缘，石榻焚香向佛前。
    风折碧梧能几日，鹤巢白截已多年。
    无人去划阶边草，有客来探井底泉。
    休笑空门长寂寂，近时地上也流钱。

李自中　筼箉万个黄雀每栖息其上一昔风雨飒至忽闻有杀声呼童视之乃鼩啮也
    黄头雀，觜交交，
    尾倬倬，突然散去云路邈。
    东村四面禾黍稠，欲下未下惊呼俦。
    牛羊上山鸡犬睡，翩跹蹙步来相求。
    日斜深堑有罗网，投宿青冥依簊荡。
    沙鸣羊角转峥嵘，蹴踏虬枝犹倔强。
    谁知檐下息尔躯，夜半沥血逢精鼩。
    唇焦舌烂救不得，一缕性命才须臾。
    君不见螳螂捕蝉上高树，企足昂头忘反顾。
    人生吞噬更可怜，腊月未穷谁悔悟。

李宗道　万春洞
    何山凿出洞岩深，置屋悬崖映竹林。
    像设金园崇梵宇，壁间石室塑观音。
    接天远岫巍千古，跨磵飞虹映百寻。
    极目凭栏多少景，一回到此一寒心。

李宗谔　代意
    雾鸾晓影忽参差，云雨阳台役梦思。
    自是膠弦无续日，不同珪月有圆时。
    洞房斗帐承新爱，河汉星桥隔后期。
    绮榭凝尘断消息，抒情空攎四愁诗。

李宗谔　灯夕寄献内翰虢略公
    东城南陌尽游人，陌上香车起暗尘。
    历历星榆光夺昼，煌煌火树艳争春。
    章沟五鼓催行乐，卫尉千庐罢徼巡。
    应念鳌山方并宿，紫泥封后独频伸。

李宗谔　馆中新蝉
    雨过新声出苑墙，烟轻馀韵度回塘。
    短亭疏柳临官道，平野西风更夕阳。
    八斗陈思饶赋咏，二毛潘岳易悲凉。
    感时偏动骚人思，不问天涯与帝乡。

李宗谔　汉武
    建章宫阙郁岧峣，露掌脩茎倚泬寥。
    平乐馆中观角觝，单于台上慑天骄。
    蓬莱望气沧波阔，太一祈年紫府遥。
    西母不来东朔去，茂陵松柏冷萧萧。

李宗谔　句
    上饶多胜景，樽酒不应空。

李宗谔　句
    门外溪山荆渚路，马前梅杏汉江春。

李宗谔　句
    金銮后记人争写，玉署新碑帝自书。

李宗谔　句
    一溪晓绿浮鸂鶒，万树春红叫杜鹃。

李宗谔　绝句
    戴了宫花赋了诗，不容重睹赭黄衣。
    无聊独出金门去，恰似当年下第归。

李宗谔　南朝
    仙华玉寿夜沉沉，三阁齐云複道深。
    平昔金铺空废苑，于今琼树有遗音。
    珠帘映寝方成梦，麝壁飘香未称心。
    惆怅雷塘都几日，吟魂醉魄已相寻。

李宗谔　清风十韵
    閒馆方回暑，商飚乍应金。
    天高初起籁，松澹更宜琴。
    汾棹传歌远，班诗托兴深。
    东阳仁自布，西颢气还侵。
    太液翻晴旭，灵和乱翠阴。
    舟轻飞燕袂，台逈楚王襟。
    阮啸经时尽，齐蝉度日吟。
    愁生孤戍角，响续暮城砧。
    空静销云镂，庭虚转蕙心。
    贤哉吉甫颂，千载有遗音。

李宗谔　劝石集贤饮
    都门祖輗绮筵张，举白无由诉羽觞。
    石室紬书勤亦至，金貂换酒醉何妨。
    瓮间吏部宁须问，席上车公不可忘。
    应念朝来犹眊矂，解酲谁用蔗为浆。

李宗谔　送何水部蒙出牧袁州
    三省郎曹素发垂，两朝频赐五时衣。
    一麾又守江城去，千骑方从泽国归。
    酾酒河梁秋草阔，卸舟湖岸暝烟微。
    宜阳郡客多才子，谁伴山公醉夕晖。

李宗谔　送僧归天宁万年禅院
    师住天台寺，天台水石幽。
    眼前皆胜境，门下尽名流。
    法号君恩赐，精蓝国力修。
    渡杯来凤阙，振锡谒珠旒。
    内殿从容对，神都委曲游。
    高僧类雪鹤，归思在林丘。
    御札全编得，宸毫几处收。
    遥思到时节，烟树赤城秋。

李宗谔　送诗士龙腹兄
    铜鱼四明守，竹马十年兄。
    掺袂河梁别，鸣桡泽国行。
    登楼知日近，傍海见潮生。
    郡政应多暇，新诗几首成。

李宗谔　咏华林书院
    华林有胡氏，孝义共知名。
    宅对千峰秀，家传双桂荣。
    书楼藏六籍，讲席聚诸生。
    官序新春拜，门闾往岁旌。
    儿孙多力学，兄弟亦躬耕。
    一院松篁影，满山猿鹤声。
    傍溪挑蕨煮，就树采茶烹。
    客恋琴樽乐，僧依水石清。
    官途空扰扰，尘世自营营。
    他日林泉约，何当遂此情。

李宗孟　句
    空遗费仙足，不见庾公游。
    草木有新色，江山余故愁。

李宗勉　题秀江亭
    经行塔下几春秋，每叹无缘到上头。
    今日登临方觉险，不如归去卧林丘。

李宗易　静居
    大都心足身还足，祗恐身间心未间。
    但得心间随处乐，不须朝市雨云山。

李宗易　闲居有感
    进退荷君恩，孤怀岂易论。
    以闲销日月，何力报干坤。
    架上书千卷，花前酒一尊。
    相持两成癖，此外尽忘言。

李宗易　重建羊太傅祠和王原叔句
    叔子祠荒岁已深，异时贤守重登临。
    岘山岑寂瞻风概，汉水灵长想德音。
    奉诏始闻新缔茸，有知那复叹湮沈。
    又刊翠琰留南夏，先后功名照古今。

李遵勗　送僧归护国寺
    雷海谭音出世雄，台岩香社冠禅丛。
    红炉点雪灵机密，翠径斑苔道步通。
    珠水滤罗晨漱净，豉莼萦筯午斋丰。
    归帆已应王臣供，金地天龙绕旧宫。

李左史　大隐屏
    高峰崛起翠云屏，何事呼为大隐名。
    自是市朝人不到，非关洞户锁峥嵘。

李左史　句
    溪流玉雪三三曲，山锁烟霞六六蜂。
    刘公隐后今谁继，张湛仙来不记年。

李左史　幔亭峰
    更无裵幕空中举，时有笙竽静处闻。
    猿鸟哀啼千嶂月，松篁寒锁一溪云。

李左史　三姑石
    风舞芳林鬓脚垂，朝云行雨湿仙衣。
    不知当日缘何事，化石山头更不归。

李左史　天柱峰
    巉巉千丈插烟空，始见天南一柱峰。
    绝顶雾开擎日月，半岩云暝噫雷风。

李左史　仙迹岩
    当时天姥立溪边，石上遗踪见宛然。
    笑杀茂陵缑氏迹，只凭方士口中传。

理宗朝士人　嘲贾似道
    三分天下二分亡，犹把山川寸寸量。
    纵使一丘添一亩，也应不似旧封疆。

厉寺正　贺乔丞相
    乔年国同永，寿星秋见丙。
    社稷资夹扶，乾坤赖重整。

厉寺正　贺乔丞相
    孔山民具瞻，位高心愈谦。
    待人冬日暖，持己晓霜严。
    善类藉培植，贤材无滞淹。
    更栽椿百本，岁岁绿阴添。

厉寺正　贺乔丞相
    天下达尊三，加之量海涵。
    忠言今稷契，眉寿古彭聃。
    渭水功犹小，汾阳考欲参。
    料应宣劝处，花不数优昙。

厉寺正　贺乔丞相
    相公一身兼，爵德齿俱全。
    剑履登金殿，山川锡土田。
    龟游莲叶露，蚁泛菊花天。
    白鹭洲边守，重赓绿竹篇。

厉寺正　贺郑丞相
    天地钟奇在鄞鄮，代产真儒传衮绣。
    明良千载会风云，虎拜万年同国寿。

厉寺正　贺郑丞相
    和羹梅傍小春荣，尧陛犹余一荚蓂。
    万里云收天镜净，三台星畔老人星。

厉寺正　贺郑丞相
    瑞应金穰均禹甸，一边洗甲谁言战。
    关河岂但犬羊奔，郊薮殆将麟凤见。

厉寺正　贺郑丞相
    大学道惟一能静，国势尊安如九鼎。
    致君事业比舦夔，不羡萧曹并魏丙。

厉寺正　贺郑丞相
    人才谁不出陶鎔，耆旧皆归聘召中。
    周嬀¤中兴由任使，颂声今可继周崧。

厉寺正　贺郑丞相
    耆艾何须比龟鹤，高深岂止如川岳。
    但祈公永辄萝图，常诵缉熙比帝学　　

厉寺正　贺郑丞相
    贵极台衡世莫京，依然璧水一儒生。
    只将无限宽洪意，上为皇家致太平。

厉寺正　贺郑丞相
    遥想翘材集贺宾，未饶珠履寿春申。
    原嗟老守师门士，独望黄扉种大椿。

厉文翁　茶
    海滨鱼盐胜耕稼，尝呼父老采丁宁。
    江乡鱼茗尤逐末，为分利害别重轻。
    拔茶种桑何苦口，崇阳因得良吏名。

厉文翁　句
    暮云春雪江南北，回首人生叹路歧。

厉文翁　句
    翠草庭前生意足，甘棠堤上去思多。

厉文翁　句
    苍芜万顷渺无边，鞭石飞梁接市廛。

厉文翁　句
    且喜卧龙常自在，新诗特地报平安。

厉文翁　句
    若见集英门外柳，为言曾惹御炉香。

厉文翁　庭竹
    渭川未暇栽千亩，庭槛聊须种数根。
