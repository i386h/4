<!-- { "loadSidebar": true } -->
    鱼尾何沉沉，竹午何嫋嫋。
    一丝波面动，摇曳出深沼。
    校人畜我时，活我良谓厚。
    作鱠终当供，设饵诚不料。
    何当两相忘，万里游浩渺。

熊禾　观洛行
    我生海南万山间，出门冈陇相回环。
    平田更无十里阔，何处知有天地宽。
    男儿堕地六合志，抱此一雨常悁悁。
    早年曾作天府客，长歌东出穆陵关。
    关头仰天坐叹息，百年事业如弹丸。
    乾坤只限衣带水，何繇万里窥中原。
    只今文轨一潮混，地不改辟时易然。
    斯须洛京见嵩华，咫尺孔林登泰山。
    圣贤往迹正在此，譬若木水有本原。
    北方学道古所贵，当年楚产皆其偏。
    从来一气有旺歇，况及人事多移迁。
    程门立雪道南后，幸此一脉犹绵延。
    武夷考亭今洙泗，文公之学行八埏。
    当时亦号小洛阳，游胡刘蔡居相联。
    风流不减程邵马，至今故老人能言。
    起来高目视八荒，斯文一缕千钧悬。
    人心不啻溺焚急，茫茫大柄伊谁颛。
    但得人读周孔书，不患古道今无传。
    图书龙马事阔远，荥河温洛仍当年。
    畴分三三卦八八，举目法象非虚玄。
    大哉伊亳一德书，此极翼翼甸幅员。
    太平六典深识此，下方余意公惓惓。
    不惟周官列三百，更将仪礼陈三千。
    成周致治绝千古，空余轨则留残编。
    尼山已叹凤不至，只有梦寐相周旋。
    从兹架漏过千载，何时赤子当息肩。
    汉初自是有余责，仁义经制皆蕝绵。
    董公年老贾生少，至今秦法常袭沿。
    娄敬一言岂通论，长雄气习争相挻。
    绝爱东都一代治，犹是三代气象存。
    泱泱思乐鼓钟地，冠带几万圜桥门。
    尊师重傅古亦少，一变至道夫何难。
    惜哉桓荣无此学，西方现出金光仙。
    马来牛去事甚浅，自此正气常腥膻。
    秣陵青山那得以，独有此地余衣冠。
    王通元经莫轻议，太和文治诚班班。
    一时礼乐盛兴学，千闾万井皆均田。
    殷周而下此一治，王苏诸老重讨论。
    却恨晋阳好昌运，大纲不正他何观。
    此几一失又几载，高天厚地衔深冤。
    虽然正气当有合，古今良会应非悭。
    书生杜门三十载，邂逅三生一日缘。
    愿言挟册拜曲阜，更欲促驾窥涧瀍。
    河南夫子倡道地，似闻荒草凝凄烟。
    圣贤事事在耳目，依然昔日佳山川。
    文公之道会当北，古今此理常往还。
    昭代表音自此始，九州四海须同文。
    在道久分要统一，皇极一建趋荡平。
    老癃扶杖何日见，深衷寓此观洛篇。
    尧夫卜宅太平日，有道经世常一元。
    扬帆东南必沧海，振屐西北须昆仑。
    鲁侯僖伯我有望，残山剩水难为妍。

熊禾　赫曦台四景　薄暮明霞
    赫曦薄暮真奇绝，初到残阳复西没。
    仙霞山外何处山，五彩云霞互明灭。
    须臾群阴解剥尽，雨脚如麻渐开豁。
    冥冥勃勃不可留，空有残霞半天赤。

熊禾　赫曦台四景　鸡鸣出日
    赫曦清昼真奇绝，远望海门观出日。
    金戈铁骑走千峰，闪闪万旗张天赤。
    神龙飞上使人惊，烁眼祥光成五色。
    扶桑欲出升何难，认取真情凝太极。

熊禾　赫曦台四景　中宵皓月
    赫曦日夕真奇绝，最好中秋看明月。
    竦身飞上第一峰，不觉清寒近天阙。
    初离海角犹朦胧，行到天心转光洁。
    今宵端正照山河，长笛一声愁欲裂。

熊禾　赫曦台四景　中夜白云
    赫曦中夜真奇绝，起视茫茫大瀛渤。
    风涛雪浪无际涯，绝岸时看孤岛出。
    洪炉巨甑如蒸炊，囿形宇宙非金石。
    直凌倒景窥三光，俯视尘寰如超越。

熊禾　荒城步月
    出门喜清旷，兴尽唤归船。
    攜手共明月，知心惟老天。
    暮潮生远浦，秋色满平田。
    落落男儿事，相逢岂偶然。

熊禾　寄张廉
    七闽古要荒，是为越南徼。
    秦汉列职方，居民亦稀少。
    文风渐褰开，李唐盛称表。
    问之何因尔，风气有先兆。
    桓桓观察公，切切廑告诏。
    至今章掖流，诗书被余照。
    伊洛道既南，考亭重继绍。
    譬之中天日，万古垂炳耀。
    岂但行中原，衣被弥岭峤。
    云胡一气迁，变化有难料。
    百年诗书地，末俗事攘矫。
    岂是殷民顽，此亦关感召。
    天下本无事，庸人自为扰。
    庸人亦何伤，贪小祸非小。
    小贪人易知，大贪一何巧。
    豺狼不堪问，狐鼠何足道。
    哀哀消漳民，仁者宜一吊，
    何年彗旄头，燐火犹有爝。
    十家九空荒，落日曛野烧。
    迩来痛甫定，生意渐原草。
    三年两徵兵，行人亦伤悼。
    闽地本硗瘠，山海相带绕。
    两耕不供餐，俭岁即有莩。
    独藉煮海余，易以供岁调。
    古人弛丽禁，琐琐不尔较。
    但令官无亏，一任民转漕。
    近年盐法密，适以长贪暴。
    茫茫一溟渤，乃是大穽沼。
    下不济民穷，上不资国耗。
    饥狼与饿鼠，白昼敢嘷噪。
    民膏宁几何，尔腹安得饱。
    我思山海藏，本是天地宝。
    公家卖盐引，本钱亦铢秒。
    只今增倍蓰，安得不为挠。
    上恩岂不厚，末弊诚不料。
    官曹既犹御，何责汝为盗。
    千钧发鼷鼠，桃虫集飞鸟。
    我欲陈其言，哀情动深悄。
    闽山秀而刚，习气本强矫。
    近代姱节人，一一皆可考。
    汉史言未公，反覆出篁筱。
    反覆岂其性，当年久探讨。
    学道皆有用，薰陶乃其妙。
    抚御或失宜，反以萌不肖。
    矧兹一峤地，峒险接深杳。
    郡人生本微，邻寇时掠剽。
    亟当保天和，玉石戒俱燎。
    民生必有养，而后可施教。
    云何无其具，而辄事刑勦。
    海滨去天边，高高不堪叫。
    使者重观风，苏息宜及早。

熊禾　寄赵菊东山长三首
    男儿贵神交，何必见颜色。
    大江有佳士，梦寐不可得。
    忽来幔亭间，片云不相识。
    娟娟已在眼，犹此一水隔。

熊禾　寄赵菊东山长三首
    澹然幽贞姿，乃是夕英菊。
    托根九秋抄，霜露凄已肃。
    我疑灵均伴，只有渊明独。
    采采黄金花，岂意杜陵曲。

熊禾　寄赵菊东山长三首
    胡为此不采，却采泮水芹。
    圣人望鲁念，彼黍车辚辚。
    余泽孟孙氏，管商何足论。
    新畲有陈根，犹是丰芑春。

熊禾　江边客舍
    轻寒无赖入征裘，野水闲云总是愁。
    极目远山横霭外，数声鸣橹过苹洲。

熊禾　经理建阳县学
    当年卫道大贤功，人士今知有学宫。
    自叹升堂惭董子，岂无笑列议韩公。
    儒风济济衣冠旧，世事茫茫尘网中。
    我已结茅溪五曲，飞鸿尚许遡天风。

熊禾　经理武夷书院
    大隐东南第几峰，我思论学武夷翁。
    春秋时义今如昨，文献风流已不同。
    阳欲复时宜静俟，道当穷处有时通。
    先生若有观梅约，好把篇诗和渚宫。

熊禾　客里书事
    西风凉信入虚檐，絺綌微单已戒严。
    乡梦不随秋夜永，客愁偏向雨声添。
    清高鸣雁低云海，漂泊流萤傍竹帘。
    搔首寒灯楼舍悄，行藏自晓不须占。

熊禾　客舍雨
    青烟著雨傍楼横，辗转虚窗梦不成。
    客里清愁无可奈，卧听檐溜泻秋声。

熊禾　蒙泉
    天池有佳水，云气护深山。
    我爱泓澄好，人嫌泽润悭。
    暗空呜滴滴，高壁泻潺潺。
    渐近尘泥涴，何时复此还。

熊禾　勉无咎
    万古纲常六尺躯，可嗤杜老悔为儒。
    林间已听鸠呼妇，竹外行看凤引雏。
    倘有牛眠先卜兆，岂无盘谷早营菟。
    世间忙处应多错，尽把韦弦玩座隅。
    唤作三才只此躯，乾坤一日可无儒。
    稍余礼义存余脉，亟把诗书教小雏。
    黑窣窣时鱼是鲁，声呜呜处虎为菟。
    只今时节当如此，可笑迂生独向隅。

熊禾　平江舟中不寐
    远水萧萧荻苇风，月明云外叫孤鸿。
    丹枫拥被疏蓬底，梦断山深野寺锺。

熊禾　七夕遇雨访石堂先生
    今宵无月烛，鬃瓢泻银河。
    谁言滂沱泪，恨此离别多。
    尔会亦云数，吾感亦如何。

熊禾　七夕遇雨访石堂先生
    冀亳与歧山，一际五百年。
    洙泗岂无集，未遇时运偏。
    世降道愈悠，击壤呼尧天。

熊禾　七夕遇雨访石堂先生
    东都亦论道，忽梦金光身。
    太和岂无治，髽发终殊伦。
    夜半一炷香，命世胡邅屯。

熊禾　七夕遇雨访石堂先生
    混之再开陃，唤觉千载迷。
    龙门空宝匣，明月照玉溪。
    五纬集未久，又报填旅奎。

熊禾　七夕遇雨访石堂先生
    高高不可问，神光终朦胧。
    云锦不成报，谩尔欺盲聋。
    柱维久倾折，会有补炼功。

熊禾　入武夷山二首
    一见识君多道气，再陪杖屦此跻攀。
    高山流水知公志，明月清风共我闲。
    落落半生心未泯，寥寥千载事相关。
    出山一步尘埃满，便好赍粮莫出山。

熊禾　入武夷山二首
    试问山中亦何好，见山便自喜居山。
    不堪造物半生役，枉使男儿百岁闲。
    天柱沈冥阴雨外，幔亭缥渺彩云间。
    苍生辛苦何终极，控鹤仙人云不还。

熊禾　三纲叹
