<!-- { "loadSidebar": true } -->
    境中一段明绫出，望外千春碎缕归。
    叠嶂分留女娲练，飞流不杂卫文衣。
    主人亦是登临客，凤阁明年咏紫薇。

谢伋　怀天台
    有妹有弟奉亲慈，我因官事独此縻。
    涛江身隔一万里，永日心思十二时，
    恋豆岂能劳远驾，临流端欲赋清诗。
    故山尚有茅茨旧，端策何须更拂龟。

谢伋　伋再和史君前诗末章闻已再乞宫祠伋居在远郊不获同州人致挽留之词
    追锋未下玺书催，鼎味调和欠尔梅。
    太守印章常懒佩，神仙官府要同陪。
    赤城霞起楼居见，紫逻云深吏引来。
    岂羡蓬莱新日月，莫教寓士奉离杯。

谢伋　寄曾使君
    江色城霞气象新，中兴岳牧用诗人。
    争趋画戟高门地，窃伏荒山涨海濒。
    敢望车鱼延传舍，先持笺简具州民。
    猿惊鹤讶知吾意，欲醉双岩堂上春。

谢伋　灵岩寂庵辨才师有罗汉树一株黎自台岳托根木香架下颇妨成长因寄沈
    台岳石为梁，苔滑水湍激。
    应真所游处，林杪飞杖锡。
    遂令山木閒，变现如所历。
    扶疏冠琪玉，不受霜雪滴。
    当其含蕊时，知状曾目击。
    端如尊者相，相呈咸可觌。
    掌合貌甚恭，头光不加幂。
    升高真蹑虚，集菀聊憩寂。
    枝栖过三宿，神通渺难测。
    不於下成蹊，俗眼何曾识。
    四皓共木奴，大槐荫土国。
    孰非梦幻閒，昧者徒自惑。
    况此方广徒，衲身岂人力，
    我有一瓣香，敬为千百亿。
    漂摇风雨中，此地何{副刂换左换亻}仄。
    向来专一丘，不受山庭勒。
    盘踞来药寮，使我亲封植。
    清泉堪晚漱，甘露充朝食。
    埽除有浮屠，高下宜降陟。
    稽首达声闻，应供歀　难色。

谢伋　买舟过双塔夜阻风舟中作
    高阁临流双塔寺，扁舟舣岸一帆风。
    夜潮迷浦难安枕，昼雨翻江只闭篷。
    人境行时虽甚逆，我身著处本来空。
    明朝乍喜团栾话，应忘波涛汹涌中。

谢伋　妙庭观二首
    萧萧六辔天边路，云竹风松正岁寒。
    欲洗衰颜换凡骨，应须九转大还丹。

谢伋　妙庭观二首
    云輟一去远难追，丹鼎埋光固不疑。
    承露仙人辞汉后，几重深杳隔瑶池。

谢伋　某昨日赴景伯通判正字宴集坐间使君郎中有诗问讯末章仍及今日湖上
    巾车入郭解愁颜，著我群贤俎豆间。
    小队出郊还许从，清诗首唱讵容攀。
    溪风杜守吟秋浦，云月韦侯夸盛山。
    何似赤城　　暑湿，东湖尽醉碧筒弯。

谢伋　陪内翰尚书丈同到官梅亭会有他期先去情见乎辞
    岁云暮矣物华催，江城风光著野梅。
    东阁诗成将付与，南枝花发许追陪。
    混冰落素应难久，姑雪欺春不并来。
    谁为商量开细细，早教玉树映金杯。

谢伋　绍兴甲寅正月至吴文叟山庄
    学士奔波方绕枝，隐者盘旋能避时。
    萦纡三径襄枳棘，庇荫万木藏茅茨。
    常时理棹去城远，先世卜筑无人知。
    高山为屏开锦乡，清泉可鉴堆琉璃。
    主人好德乡沈敬，宾客来游邻里窥。
    有田千亩何所羡，遗子一经常自期。
    莫向清流歌考槃，须知好爵徒尔縻。
    驱羊拾芥不难取，濯缨洗耳应复思。

谢伋　送司马季思通守沿檄天台二首
    静听天台事，兹行毋惮劳。
    水和青屿出，霞起赤城高。
    佛寺炊乌饭，仙宫压白醪。
    奉符须少缓，处处可游遨。

谢伋　送司马季思通守沿檄天台二首
    灵石山头路，君应访药寮。
    竹阴竹个密，松色数章乔。
    季弟方从政，孤僧伴采樵。
    为言心已往，不待楚词招。

谢伋　送孙仲举徽猷罢郡造朝
    四月维夏天未暑，天台居民逃室处。
    城中屡贵巷陌喧，城外号奴去村墅。
    老癃扶杖少者趋，夫弃禾麻妇投杼。
    肩随足蹑似同谋，色沮声低咸偶语。
    使君高车挽不止，谁其嗣之保闾里。
    攀辕卧辙岂留行，遮道填门宁足恃。
    三江阻隔江水深，莫使江头有船舣。
    我闻此语良足听，呼使来前陈本始。
    吾州使君能静治，千里无虞安狱市。
    澄之不清扰不浊，尽道使君心似水。
    昔襦不足今裤余，良药千金补疮痏。
    黄屋近驻钱塘城，愿说政平并讼理。
    从今更借二三年，增秩赐金书用玺。
    我言此语尔未思，有大於此尔何如。
    入为三公自故事，天台美尔公是宜。
    德泽但可施一州，润及九里宁独私。
    携持却看祖道盛，送车百两多旌麾。
    争先劝饮接殷勤，玉酒湛湛皆盈卮。
    使君千觞亦未醉，更听小儒前致词。
    嗟予待次七闽郡，法式规模知吏师。
    忘年屈势待我厚，岁月易得今再期。
    送公去郡情更恶，人送作郡知何时。

谢伋　题瑞岩惺惺石
    宁复露棱角，明心不受欺。
    千年谁可转，空照是宗师。

谢伋　天台李公孟长官出示桐柏观百丈坑玉兰且索赋诗继以一本分惠又复见
    桐柏古福地，琼台上侵星。
    仙人种玉处，瑶草犹亭亭。
    羽人纫作佩，瑞露濯芳馨。
    悬崖百丈坑，九畴诗得经。
    真境有谁何，守护烦六丁。
    长官仙李氏，不畏兹山灵。
    河阳无数花，叶蕊炫紫青。
    受此贞洁姿，不露凡卉形。
    命彼轻举者，窃取岩中扃。
    封植入笼槛，罗列帝轩屏。
    结根失所托，催残日飘零。
    揖我求我言，矢诗当见听。
    草木遂其性，民物自安宁。
    君其毋求奇，采掇遮可停。
    兰玉近取譬，何用专阶庭。
    人观尽白眼，莫遣下青冥。

谢伋　同季父游东掖能仁寺
    两寺从分有白莲，人瞻东掖旧承天。
    重寻贵主布金地，共饮神僧卓锡泉。
    阮叔林閒携伴侣，支郎社内许留连。
    欲迎瑞相还龛去，香火灵山古佛前。

谢伋　药寮候洪景伯
    十日元无两日晴，小园幽事最关情。
    早披鹤氅看云山，晚踏渔舟趁月明。
    夜雨洗来修竹净，晓风吹入瘦松清。
    野亭花径缘君埽，枭枭秋声动旆旌。

谢伋　元夕日承再示梅韵佳作过形褒借辄尔继和自兹当绝笔矣
    别来无奈岁时催，渴想声猷但指梅。
    六逸溪头难角逐，七贤林下曷追陪。
    忘怀不觉老将至，揣分争如紧去来。
    况值元宵增感慨，十年耳冷听倾杯。

谢伋　曾豠父使君招客双岩堂
    云篆长悬纪岁年，凤池人去政声传。
    风流继踵今诗伯，物色分留到绮筵。
    南国甘棠有琪树，平居大屋尚修椽。
    使君小试扶真手，高义仍闻过昔贤。

谢伋　子忱崇道吏部寄书问讯并寄药物适当风雨夕长句代谢
    数閒破屋压崔嵬，经月何人共酒杯。
    入耳了无门外事，关心惟访药中材。
    一山秋色连云暗，半夜风声夹雨来。
    欲向天台招贺监，未应容易拔船开。

谢墍　题冲佑观
    一线天回得顺流，几家修竹满岩幽。
    转头已失来时路，过眼犹怜水上舟。
    仙事渺茫姑勿论，客情萧散故迟留。
    试寻怀玉山人传，更有承平好识不。

谢绛　答梅圣俞问隐
    圣俞一幅书，间我小隐居。
    小隐讵有异，筑室数亩馀。
    岩壑不峻崒，田园非美腴。
    所欲近丘墓，岁时来扫除。
    先人梦读史，尊道本圣徒。
    绝笔于此诗，子孙无忽诸。
    刻石置中堂，且使过者趋。
    题榜为服训，义取铭盘盂。
    后岭双松亭，径术何逶迂。
    下临富春渚，万象生有无。
    东偏作草舍，可以施琴壶。
    门前碧塘水，万本栽荷蕖。
    风来触香气，长著人衣裾。
    澄水泱泱流，黍稻可勿枯。
    柔桑及美果，种广莫记株。
    涧草不识名，野禽多异呼。
    坐此易岁晏，自与人世疏。
    在昔东陵侯，瓜垅犹亲锄。
    杨恽谢九列，种豆南山隅。
    余尝有此志，来者安敢诬。
    诛茅实绑本，解组当后图。
    是时考槃赋，從我者谁欤。
    近来傅越石，趣尚若不殊。
    傥闻丘樊往，不顾升斗储。
    如君美才具，日月升云衢。
    安敢预招挽，粗自陈其愚。

谢绛　风瑟联句
    窃竹漏天风，张弦拟峄桐。
    佳名從此得，妙响未曾穷。
    夜静危台上，人闲皎月中。
    依依听不足，秋露满兰丛。

谢绛　句
    王貌闲如鹤，黄吟苦似猿。

谢绛　句
    秋波下南浦，晓气望西山。

谢绛　来燕堂联句
    贤侯谢郡归，從游乐吾党。
    林泉富馀地，卜筑疏陈莽。
    是时春正中，来燕音下上。
    若贺大厦成，喜留众宾赏。
    得名因笑谈，挥墨粲题榜。
    所夸贤豪盛，岂止池榭广。
    人心乐且间，鸟意颉而颃。
    吟樽敞花轩，醉枕酣风幌。
    轻云薄藻栋，初日丽珠网。
    红袂生暗香，清弦泛馀响。
    林深隐飞盖，岸曲迟去桨。
    波光栏槛明，竹气衣巾爽。
    虚容凉樾入，影与文涟荡。
    晨飚转绿蕙，夕雨滋膏壤。
    嘉辰喜盍朋，命驾期屡往。
    觞咏陶淑真，世俗岂吾仿。
    得以为胜游，萧然散烦想。
    公子固好士，世德复可像。
    今此大基构，不图专奉养。
    美哉风流存，来叶足师仰。

谢绛　联句
    古木含清吹，池上增晚凉。
    余怀本达旷，联此傲羲皇。
    孤鸥可与狎，幽岸足以觞。
    幸有彭泽酒，便同永嘉堂。
    潘生起为寿，王子齐陈章。
