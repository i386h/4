<!-- { "loadSidebar": true } -->
    焚蜡助月出，酒光发金船。
    狂客惜不去，醉翁舞回旋。
    何必吹箫人，玉枝自婵娟。
    归路借红烛，雨星低马前。

王安石　同沈道源游八功德水
    寒云静如痴，寒日惨如戚。
    解鞍寒山中，共坐寒水侧。
    新甘出短绠，一酌烦可涤。
    仰攀青青枝，木醴何所直。

王安石　同王浚贤良赋龟得升字
    世传一尾龟百龄，此龟逮见隋唐兴。
    虽然天幸免焦灼，想屡缩颈愁严凝。
    前年赴满不量力，欲替鳌负三崚嶒。
    番禺使君邂逅见，知困簸荡因嗟矜。
    疾呼余且设网取，以组系首龟穿绳。
    北归与俱度大庾，两夫趂屭苦不胜。
    舣船秦淮担送我，云此一可当十朋。
    昔人宝龟谓神物，奉事稿骨尤兢兢。
    残民灭国递争夺，有此乃敢司黎焌。
    於时睹甲别贵贱，太卜藏法传昆仍。
    岂如元君须见梦，初知欢喜得未曾。
    自从九江罢纳锡，众渔贱弃秋不登。
    卜人官废亦已久，果猎谁复知殊称。
    今君此宝世莫识，我亦坐视心瞢瞢。
    搘床才堪比瓦砾，当粟孰肯捐斗升。
    糁头腥臊何足嗜，曳尾污秽适可憎。
    盛溲除聋岂必验，蹈背出险安敢凭。
    刳肠以占幸无事，卷壳而食病未能。
    如闻翕息可视效，乃往有堕崖千层。
    仰窥朝阳俯引气，亦得难老如冈陵。
    谅能学此真寿类，世论妄以虫疑冰。
    嗟余老矣倦呼吸，起晏光景难瞻承。
    但知故人所玩惜，每戒异物相侵陵。
    唯忧盗贼今好卜，夜半劫请无威惩。
    复恐嚵夫负之走，并窃老木为薪蒸。
    浅樊荒圃不可保，守视且寄锺山僧。

王安石　同熊伯通自定林过悟真二首
    与客东来欲试茶，倦投松石坐欹斜。
    暗香一阵连风起，知有蔷薇涧底花。

王安石　同熊伯通自定林过悟真二首
    城郭纷纷老倦寻，幅巾来寄北山岑。
    长遭客子留连我，未快穿云涉水心。

王安石　同应之登大宋陂
    望阔真多思，凭高更损神。
    山川散白日，草木共青春。
    寂寂兴亡事，悠悠来往人。
    素衣吴白紵，尽化洛阳尘。

王安石　秃山
    吏役沧海上，瞻山一停舟。
    怪此秃谁使，乡人语其由。
    一狙山上鸣，一狙从之游。
    相匹乃生子，子众孙还稠。
    山中草木盛，根实始易求，
    攀挽上极高，屈曲亦穷幽。
    众狙各丰肥，山乃尽侵牟。
    攘争取一饱，岂暇议藏收。
    大狙尚自苦，小狙亦已愁。
    稍稍受咋啮，一毛不得留。
    狙虽巧过人，不善操耡耰。
    所嗜在果谷，得之常似偷。
    嗟此海山中，四顾无所投。
    生生未云已，岁晚将安谋。

王安石　图书
    图书老矣尚纷披，神劓天鲸以有知。
    茅竹结蟠聊一愒，却寻三界外愚痴。

王安石　酴醾金沙二花合发
    相扶照水弄春柔，发似矜夸歛似羞。
    碧合晚云霞上起，红争朝日雪边流。
    我无丹白知如梦，人有朱锐见即愁。
    疑此冶容诗所忌，故将樛木比绸缪。

王安石　吐绶鸡
    樊笼寄食老低摧，组丽深藏肯自媒。
    天日清明聊一吐，儿童初见互惊猜。

王安石　退朝
    门外鸣驺送响频，披衣强起赴鸡人。
    火城夜闇云藏阙，玉座朝寒雪被宸。
    邂逅欲成双白鬓，萧条难得两朱轮。
    犹怜退食亲朋在，相与吟哦未厌贫。

王安石　外厨遗火二首
    龟鬼何为便赫然，似嫌刀机苦无膻。
    图书得免同煨烬，却赖厨人凊不眠。

王安石　外厨遗火二首
    青烟散入夜云流，赤焰侵寻上瓦沟。
    门户便疑能炙手，比邻何苦却焦头。

王安石　外厨遗火示公佐
    刀匕初无欲凊人，如何龟鬼尚嫌嗔。
    翛翛短褐方炀火，冉冉青烟已被辰。
    邂逅焚巢连鸟雀，仓黄濡幕愧比邻。
    王阳幸有囊衣在，报赏焦头亦未贫。

王安石　弯磈
    残暑安所逃，弯磈北窗北。
    伐翳作清旷，培芳卫岑寂。
    投衣挂青枝，敷簟取一息。
    凉风过碧水，俯见游鱼食。
    永怀少陵诗，菱叶净如拭。
    谁当共新甘，紫角方可摘。

王安石　挽舜元胡著作郎
    德行文卓里开宗，姓名朝野尽知公。
    侍亲存没皆全孝，报政初终必竭忠。
    性直不从花县乐，分安求逸郁堂空。
    从今永别人间去，笑入蓬瀛阆苑中。

王安石　晚春
    春残叶密花枝少，睡起茶多酒盏疏。
    斜倚屏风搔首坐，满簪华发一床书。

王安石　晚归
    岸迥重重柳，川低渺渺河。
    不愁南浦暗，归伴有姮娥。

王安石　晚兴和冲卿学士
    剡剡风生晚，娟娟月上初。
    白沙眠騤骥，清浪浴潭鱼。
    竟欲从君饮，犹便读我书。
    斜阳不到处，墙角树扶疏。

王安石　万事
    万事黄粱欲熟时，世间谈笑漫追随。
    鸡虫得失何须算，鹏鶡逍遥各自知。

王安石　王村
    晻霭王村路，春风北使旗。
    尘催轻骑走，寒咽短箫吹。
    揽辔联貂帽，投鞭各酒巵。
    纷纷小儿女，何事倚墙窥。

王安石　王逢原挽辞
    蒿里竟何在，死生从此分。
    谩传仙掌籍，谁见鬼修文。
    蔡琰能传业，侯芭为起坟。
    伤心北风路，吹泪湿江云。

王安石　王浮梁太丞之听讼轩有水禽三巢于竹林之上恬而自得邑人作诗以美之
    水边舟动多惊散，何事林间近绝疑。
    野意肯从威令至，旧巢犹有主人知。
    不关饮啄春江暖，自在飞鸣夏日迟。
    览德岂无丹穴凤，到时应让向南枝。

王安石　王章
    壮士轩昂非自谋，近臣当为国深忧。
    区区女子无高意，追念牛衣暖即休。

王安石　王中甫学士挽辞
    同学金陵最少年，奏书曾用牍三千。
    盛名非复居人後，壮岁如何弃我先。
    种橘园林无旧业，采苹洲渚有新篇。
    蒜山东路春风绿，埋没谁知太守阡。

王安石　王子直挽辞
    多才自合至公卿，岂料青衫困一生。
    太史有书能叙事，子云於世不徼名。
    丘坟惨淡箕山绿，门巷萧条颍水清。
    握手笑言如昨日，白头东望一伤情。

王安石　望夫石
    云鬟烟鬓与谁期，一去天边更不归。
    还似九疑山下女，千秋长望舜裳衣。

王安石　望淮口
    白烟弥漫接天涯，黯黯长空一道斜。
    有似钱塘江上望，晚潮初落见平沙。

王安石　望晼山马上作
    恆天青郁郁，千峰互崷崒。
    放马倚长崖，烟云争吐没。
    远疑嵩华低，近岂潜衡匹。
    奚为鲜眺览，过者辄仓卒。
    吾将凌其巅，震荡睨溟渤。
    旁行告予言，世孰於此忽。
    邃深不可俯，储藏尽妖物。
    踊跃狼虎群，蜿蜒蛇虺窟。
    惜哉危绝山，岁久沉汨没。
    谁将除茀涂，万里游人出。

王安石　望越亭
    乱山千顷翠相围，衮衮沧江去复归。
    安得病身生羽翼，长随沙鸟自由飞。

王安石　望之将行
    江涵秋景雁初飞，沙尾长樯发渐稀。
    惆怅无因见范蠡，夕阳长送钓船归。

王安石　望锺山
    伫立望锺山，阳春更萧瑟。
    暮寻北郭归，故绕东冈出。

王安石　为裴使君赋拟岘台
    君作新台拟岘山，羊公千载得追攀。
    歌锺殷地登临处，花木移春指顾问。
    城似大堤来宛宛，溪如清汉落潺潺。
    时平不比征吴日，缓带尤宜向此闲。

王安石　文成
    文成五利老纷纷，方丈蓬莱但可闻。
    万里出师求宝马，飘然空有意凌云。

王安石　文元贾公挽辞二首
    功名烜赫在三朝，经术从容辅汉条。
    儒服早纡丞相绂，戎冠再插侍中貂。
    开仓六塔流人复，出甲甘陵叛党销。
    东第只今空画像，当时於此识风标。

王安石　文元贾公挽辞二首
    铭旌萧飒九秋风，薤露悲歌落月中。
    华屋几人思谢傅，佳城今日闭滕公。
    名垂竹帛书勋在，神寄丹青审象同。
    天上貂蝉曾梦赐，归魂应佩紫阳宫。

王安石　闻和甫补池掾
    遭时何必问功名，自古难将力命争。
    万户侯多归世胄，五车书独负家声。
    才华汝尚为丞掾，老懒吾今合钓耕。
    外物悠悠无得丧，春郊终日待相迎。

王安石　闻望之解舟
    子来我乐只，子去悲如何。
    谓言且少留，大舸已凌波。
    闇黮虽莫测，皇明迈羲娥。
    修门归有时，京水非汨罗。

王安石　我所思寄黄吉甫
    我所思兮在彭蠡，一奁寒晶径千里。
    天低绀滑风静止，月澹星渟尤可喜。
    亦复可怜波浪起，琉璃崩嵌涌颠絫。
    万斛之舟簸一苇，超邑越都如历指。
    岸沙雪积山云委，云半飞泉挂龙尾。
    跳空散作平地水，牛乳芳甘那得比。
    萝茑冥冥荫演迤，稍上寻源出奇诡。
    像图释迦祠老子，台殿晻霭相重累。
    石槽环除逗清泚，松竹静深无虎虺。
    其徒翛然弃尘滓，虽未应真终适己。
    黄侯可与谈妙理，视弃荣宦犹弊屣。
    每采紫芝求石髓，我欲从之倦游徙。
    谷城公孙能若此，五老闻之当启齿。
    寄声五老吾念尔，相见无时老将死。

王安石　我欲往沧海
    我欲往沧海，客来自河源。
    手探囊中胶，救此千载浑。
    我语客徒尔，当还治昆仑。
    叹息谢不能，相看涕翻盆。
    客止我且往，濯发扶桑根。
    春风吹我舟，万里空目存。

王安石　卧闻
    卧闻黄栗留，起见白符鸠。
