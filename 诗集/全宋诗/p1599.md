<!-- { "loadSidebar": true } -->
    眽眽意欲乱，眷眷首重回。
    王言正如丝，亦付经纶才。

楼璹　织图二十四首　络丝
    儿夫督机丝，输官趁时节。
    向来催租瘢，正为坐踰越。
    朝来掉籰勤，宁复辞腕脱。
    辛勤夜未眠，败屋灯明灭。

楼璹　织图二十四首　攀花
    时态尚新巧，女工慕精勤。
    心手暗相应，照眼花纷纭。
    殷勤挑锦字，曲折读回文。
    更将无限思，织作雁背云。

楼璹　织图二十四首　三眠
    屋里蚕三眠，门前春过半。
    桑麻绿阴合，风雨长檠暗。
    叶底虫丝繁，卧作字画短。
    偷閒一枕肱，梦与杨花乱。

楼璹　织图二十四首　缫丝
    连村煮茧香，解事谁家娘。
    盈盈意媚灶，拍拍手探汤。
    上盆颜色好，转轴头绪长。
    晚来得少休，女伴语隔墙。

楼璹　织图二十四首　上簇
    采采绿叶空，翦翦白茅短。
    撒簇轻放手，蚕老丝肠嫩。
    山市浮晴岚，风日作妍暖。
    会看茧如瓮，累累光眩眼。

楼璹　织图二十四首　纬
    浸纬供织作，寒女两髻丫。
    缱绻一缕丝，成就百种花。
    弄水春笋寒，卷轮蟾影斜。
    人閒小阿香，晴空转雷车。

楼璹　织图二十四首　喂蚕
    蚕儿初饭时，桑叶如钱许。
    扳条摘鹅黄。藉纸观蚁聚。
    屋头草木长，窗下儿女语。
    日长人颇閒，鎝线随织补。

楼璹　织图二十四首　下蚕
    谷雨无几日，豨山暖风高。
    华蚕初破壳，落纸细于毛。
    柔桑摘蝉翼，簌簌才容刀。
    茅檐纸窗明，未觉眼力劳。

楼璹　织图二十四首　下簇
    晴明开雪屋，门巷排银山。
    一年蚕事办，下簇春向阑。
    邻里两相驾，翁媪一笑欢。
    后妃应献茧，喜色开天颜。

楼璹　织图二十四首　一眠
    蚕眠白日静，鸟语青春长。
    抱胫聊假寐，孰能事梳妆。
    水边多丽人，罗衣踏春阳。
    春阳无限思，岂知问农桑。

楼璹　织图二十四首　浴蚕
    农桑将有事，时节过禁烟。
    轻风归燕日，小雨浴蚕天。
    春衫卷缟袂，盆池弄清泉。
    深宫想斋戒，躬桑率民先。

楼璹　织图二十四首　择茧
    大茧至八蚕，小茧止独蛹。
    茧衣绕指柔，收拾拟何用。
    冬来作缥絖，与儿御寒冻。
    衣帛非不能，债多租税重。

楼璹　织图二十四首　织
    青镫映帏幙，络纬鸣井栏。
    轧轧挥素手，风露凄已寒。
    辛勤度几梭，始复成一端。
    寄言罗绮伴，当念麻苧单。

楼璹　织图二十四首　炙箔
    峩峩爇薪炭，重重下帘幕。
    初出虫结网，遽若雪满箔。
    老翁不胜勤，候火珠汗落。
    得閒儿女子，困卧呼不觉。

楼璹　织图二十四首　祝谢
    春前作蚕市，盛事传西蜀。
    此邦享先蚕，再拜丝满目。
    马革裹玉肌，能神不为辱。
    虽云事渺茫，解与民为福。

楼璹　织图二十四首　捉绩
    麦黄雨初足，蚕老人愈忙。
    辛勤减眠食，颠倒著衣裳。
    丝肠映绿叶，练练金色光。
    松明照夜屋，杜宇啼东冈。

楼鐩　灵泉寺
    孺兴往事亦难明，对景思人想独清。
    黄绢异时留好语，幽泉千古擅佳名。
    五星巧作联珠势，一派尝闻泻玉声。
    他日相逢如话旧，也曾到此会簪缨。

楼钥　安恭皇后挽词
    天作周文合，褘褕礼可观。
    屡陪金辇幸，几奉玉卮欢。
    吴女簪新柰，梁房掩旧兰。
    春深蚕事起，谁复上桑坛。

楼钥　安恭皇后挽词
    郁郁南山路，伤心凤翣红。
    哀歌凄薤露，秘殿掩椒风。
    故剑恩虽厚，中璫事已空。
    但余彤史笔，内传纪阴功。

楼钥　安恭皇后挽词
    玉胜标祥兆，褘衣配至尊。
    柔仪高马邓，盛德迈娀嫄。
    鸾掖空陈迹，霓轩服厚恩。
    伤心临七夕，素柰已花繁。

楼钥　安恭皇后挽词
    图史怀规銮，篇章妙剪裁。
    承欢方秘殿，委化已泉台。
    幽壤湖滨秀，清笳日暮哀。
    未央当月望，不见翟车来。

楼钥　安人郑氏挽词
    勤俭佐家肥，犹齐举案眉。
    锦封俱被宠，鸾鉴可胜悲。
    谢砌森群玉，郄林先一枝。
    木华文隽丽，铭德粲堂碑。

楼钥　安行表兄除华文阁直学士奉祠次韵为贺
    屡报银台给事中，忽闻唤渡浙江东。
    长安幸免手遮日，圆峤莫嗟船引风。
    廪继真祠身暂逸，班联内阁眷方隆。
    且归同伴适斋老，便看锋车召此翁。

楼钥　八月十四日携家泛月次韵
    月到平湖金作波，一城惟此占秋多。
    水晶宫里清无比，何用重登汉馺娑。

楼钥　八月十四日携家泛月次韵
    九秋风月正分平，盛满金晶分外明。
    老子此行端不恶，夜夜几得圣之清。

楼钥　八月十四日携家泛月次韵
    稍先一日我中秋，行遍芙蓉与菊洲。
    作意安排却非适，不如乘兴径行舟。

楼钥　八月十四日携家泛月次韵
    犹记年时看水嬉，不如此夜月相宜。
    仙翁一醉非尘世，为问姮娥知未知。

楼钥　八月十四日携家泛月次韵
    草草真成一段奇，比邻非不借余辉。
    板舆何敢侵风露，略望檐间且劝归。

楼钥　八月四日晚霹雳碎大柳木
    秋分雷自合收声，白露明朝忽震霆。
    怪得坐中惊欲倒，邻墙老柳碎中庭。

楼钥　跋惠峰询老所编类海
    古德手段决裂，剥地破{上绝下方}地折。
    说道不立文字，未史横说竖说。
    草庵文字太多，只为老婆心切。
    若不作恁麽看，将谓多口饶舌。

楼钥　跋李少裴修禊序
    兰亭修禊就和中，群贤高会俱雍容。
    右军作序亦寓耳，藁草乃致传无穷。
    自言疑若有神助，他日屡书终不同。
    历代传宝在秘府，尤其甚者唐太宗。
    当时搜取极心力，模本一一攽群公。
    惟此真迹最奇绝，萧梁开皇有遗踪。
    亲御奎文赐元嘉，龙蟠凤翥何其工。
    辩才所取秘昭陵，此本一洗凡马空。
    崔家兄弟列清要，诲子况复称龟龙。
    图书四部资校雠，当时尚有贞观风。
    自云此为最善本，冰御臣液题甚恭。
    李王深得拨镫法，笔力绝劲雄江东。
    右军以来皆妙笔，名胜异代如相从。
    病余扶惫行扫松，李君携来为发蒙。
    平生多看旧墨本，一见使我开心胸。
    摩挲叹息不自己，至宝盍入明光宫。
    隐居怀宝正不恶，异气或能牛斗冲。
    ，叩门有客勿倾倒，
    恐有御史来乘骢。

楼钥　跋卢申之所藏韦偃三马
    嗟哉马之生，驰骤乃其性。
    一为人所羁，寸步不得骋。
    局促闲厩中，专俟圉人令。
    调服无踶齧，始可用朝请。
    战骑冒锋镝，或致陨其命。
    绣羁非不华，金狨号为盛。
    青黄木之灾，此亦马所病。
    立仗尤贵重，一鸣辄斥屏。
    何如在牧时，卧起玩烟景。
    丰草胜刍豆，清波恣游泳。
    韦侯擅笔精，幻出无人境。
    思陵赐珍题，昭回光炳炳。
    身方缚名韁，三年憀负乘。
    细窥乐宽閒，悠然动归兴。

楼钥　跋綦北海扈从书事诗
    晋阳固自有高共，奉天岂可无宣公。
    当时扶日沧海东，尚想健笔驱长风。
    指挥诸将如奴重，中兴内相当推功。
    断碑毋庸诧诗工，制藁且在銮坡中。

楼钥　跋涂毒与惠老偈
    我铭师塔，而不识面。
    一瞻顶相，烂烂岩电。
    横说贤说，不待饶舌。
    涂毒一声，百兽脑裂。

楼钥　跋汪季路所藏修禊序
    永和岁癸丑，群贤会兰亭。
    流觞各赋诗，风流见丹青。
    右军莫禊序，文采粲日星。
    选文乃见遗，至今恨昭明。
    字画最能意，自言胜平生。
    七传到永师，袭藏过金籯。
    辩才尤秘重，名已彻天庭。
    屡诏不肯献，托言堕戎兵。
    妙选萧御史，微服山阴行。
    谲诡殆万状，径取归神京。
    辩才恍如失，何异敕六丁。
    文皇好已甚，丁宁殉昭陵。
    当时冯赵辈，临写赐公卿。
    惟此定武本，谓出欧率更。
    採择独称善，遂以镌瑶琼。
    流传迨五季，皆在御寝扃。
    耶律残石晋，睥睨不知名。
    意必希世宝，毡裹辎輟。
    帝{左犭右巴}既北去，弃与朽壤并。
    久乃遇知者，龛置太守厅。
    或云政宣閒，此石归绍彭。
    又言入内府，宣取恐违程。
    焚膏继短晷，拓本手不停。
    叠纸至三四，肥瘠遂异形。
    南渡愈难见，得者辄相矜。
    我见十数本，对之心欲酲。
    汪侯端明子，嗜古自弱龄。
    锦囊荷倾倒，快觛喜失声。
    带流及右天，往往字不成。
    而此独全好，护持如有灵。
    尤王号博雅，异论谁与评。
    硬黄极摹写，唐人苦无称。
    赝本满东南，琐琐不足呈。
    犹有婺与抚，磇硄近璜珩。
    右军再三作，已觉不称情。
    心慕且手追，安能效笔精。
    响搨固近似，形似神不清。
    不如参其意，到手随纵横。
    况我笔素拙，何由望群英。
    近迹得旧物，庶几窥典刑。
    此本更高胜，著语安敢轻。
    孤风邈难继，怅望冥鸿征。

楼钥　跋余子寿所藏山谷书范孟博传
    宜人初谓宜於人，菜肚老人竟不振。
    承天院记顾何罪，一斥致死南海滨。
