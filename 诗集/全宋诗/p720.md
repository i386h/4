<!-- { "loadSidebar": true } -->
    人力回元造，生生实所凭。

方回　乙未生日二首
    南北间关万死身，今年六十九年人。
    偶容有酒仍容健，不叹无官肯叹贫。
    遣礼送诗烦故旧，借楼市馔请比邻。
    还闻共说虚翁寿，似陆严州过八旬。

方回　乙未生日二首
    虚叟惭非饮八仙，举杯属客每陶然。
    重逢今日初生日，预算明年致仁年。
    元亮有儿聊慰意，斛斯为话且随缘。
    老衰不竞黄陈律，前日诗如白乐天。

方回　乙未十二月二十四日立丙申春予忝七十
    十岁端平旧丙申，元贞重见丙申春。
    几灾几难到今日，诸父诸兄皆古人。
    未及悬车官已解，不能负贩子俱贫。
    细思多少同庚者，地下先埋富贵身。

方回　乙未岁除二首
    岂料身为七十翁，开怀且放醉颜红。
    身存惟恨恩难报，世换还惊事总空。
    百岁尚余三袠数，万诗枉费一生工。
    盍簪列炬浑如梦，不似今年筑底穷。

方回　乙未岁除二首
    五十五时官早休，即今七十复何求。
    亦思稍为儿孙计，政恐深贻祖父羞。
    岂不忆家良有说，偶然得酒更无忧。
    诸公富贵新桃版，我是春前旧土牛。

方回　乙酉元日
    摩挲老面受春风，肯为吹将鬓雪融。
    自合居乡充父老，尚堪开学教儿童。
    官身历险元如梦，诗律从宽渐开源。
    有菜可羹花可赏，未妨日日酒频中。

方回　以采菊东篱下悠然见南山为韵赋十首
    九日已过一，嘉菊无人采。
    晴轩醉余芳，赖有我辈在。
    胸着酒斗许，意阔浩如海。
    谁能起九原，共与推千载。
    儿女较唇舌，我岂尔能凂。

方回　以采菊东篱下悠然见南山为韵赋十首
    生者不聊生，死者已鬼录。
    死视生或优，冥默谢耻辱。
    侧闻田野间，十人九饥腹。
    奈何值狼贪，尚欲肆荼毒。
    客去醉眼冷，独坐数残菊。

方回　以采菊东篱下悠然见南山为韵赋十首
    我诗无所师，意略与古同。
    篆士见之笑，寒苦啼秋虫。
    采菊忽见山，不辨南与东。
    奇句忽天来，目断孤征鸿。
    岂有学圣贤，而不忍饥穷。

方回　以采菊东篱下悠然见南山为韵赋十首
    移石甽缺路，折竹樊疏篱。
    檐间见一蛛，悬身堕长丝。
    随风有所羒，罗络纵横施。
    胸中密经纬，似不过一饥。
    用意乐许恶，何待网成时。

方回　以采菊东篱下悠然见南山为韵赋十首
    平生天外心，异乎诸子者。
    著鞭无前途，焉用取竹马。
    乍争祖逖先，肯出桓温下。
    黄钟晚遭毁，轰雷釜鸣瓦。
    细玩郊沙爻，可不举需疋。

方回　以采菊东篱下悠然见南山为韵赋十首
    不谓予坦率，即谓予缪悠。
    冷官尚难为，热官何可求。
    寂寂雀罗门，无复车前驺。
    但恐严光足，终胜张禹头。
    客来且一觞，十觞未遽休。

方回　以采菊东篱下悠然见南山为韵赋十首
    土衡怒鬼子，仲氏不谓然。
    云间对日下，此语亦浅旃。
    丈夫贵有立，声名动万年。
    青蝇能肆污，白璧讵改妍。
    君但满酌我，一笑吞青天。

方回　以采菊东篱下悠然见南山为韵赋十首
    不见渊明面，渊明心可见。
    问休以见之，老菊耐霜霰。
    尚欲招祖谢，岂不鄙湛羡。
    市朝纷屠剥，禄位甘苟贱。
    高举能免此，学陶亦云善。

方回　以采菊东篱下悠然见南山为韵赋十首
    正始有遗音，衣冠落东南。
    典午赖群贤，历年百有三。
    吾闻运甓人，功与王谢参。
    晦俭佐宋齐，卖国尔乃甘。
    陶氏独有孙，饥死终无惭。

方回　以采菊东篱下悠然见南山为韵赋十首
    今日见此山，明日见此山。
    有时或不见，乃在云雾间。
    世事亦如此，反覆多阻艰。
    阴晦待其晴，山色终当还。
    俗诮勿与竞，誓死保此间。
    
    【卷25】

方回　以读书破万卷下笔如有神为韵赋十诗送赵然然如大都
    博学果何谓，书不可不读。
    子思继以审，子夏继以笃。
    是皆返诸心，夫岂泥简牍。
    试一凭危楼，万里送鸿鹄。

方回　以读书破万卷下笔如有神为韵赋十诗送赵然然如大都
    羲皇卦未画，世间有何书。
    今人所校者，惟亥豕鲁鱼。
    曷不洗肺肠，求诸天地初。
    此理傥有得，万卷皆空虚。

方回　以读书破万卷下笔如有神为韵赋十诗送赵然然如大都
    所谓先天易，诸人识不破。
    独一观物翁，入手不放过。
    太极是生两，然后品物播。
    参以邵子言，佛老义自堕。

方回　以读书破万卷下笔如有神为韵赋十诗送赵然然如大都
    误训若稽古，字至于三万。
    一言思无邪，可以了群怨。
    世人尔所有，夜光珠径寸。
    吾侪道固穷，君子兼山艮。

方回　以读书破万卷下笔如有神为韵赋十诗送赵然然如大都
    扬雄论立师，始于书一卷。
    曾子贯忠恕，本无书可传。
    赵子足著述，古今妙贯穿。
    考诸领袖间，深衣有表撰。

方回　以读书破万卷下笔如有神为韵赋十诗送赵然然如大都
    朱先之桑梓，如我二人者。
    赵子于吟诗，一字不妄下。
    虚叟明八十，硉砵老病马。
    年龄已衰颓，文字亦苟且。

方回　以读书破万卷下笔如有神为韵赋十诗送赵然然如大都
    妙年尝自负，韩子补天笔。
    年及渭滨人，今也老无力。
    送君如燕都，谁门可长揖。
    苏举黄自代，靖翁独我识。

方回　以读书破万卷下笔如有神为韵赋十诗送赵然然如大都
    言诗卜子夏，作赋马相如。
    三十六字母，文公之四书。
    知君便便中，自有一石渠。
    以貌失子羽，诸公其慎诸。

方回　以读书破万卷下笔如有神为韵赋十诗送赵然然如大都
    鲁语第一篇，子曰即次有。
    有子与曾子，专美孔圣后。
    乃知古学者，尊师复重友。
    君之师友何，殆不止韩柳。

方回　以读书破万卷下笔如有神为韵赋十诗送赵然然如大都
    后生信可畏，君年未四旬。
    我老长空倍，閒将三十春。
    学行各有见，出处何必均。
    宁将诗泣鬼，肯与钱称神。

方回　以桐江旧诗十五卷呈范君泽
    人品悬知大不同，一丝羞见钓台风。
    七年假守如虚叟，万首新诗似放翁。
    贷死偶余吟鬓白，每生犹想战尘红。
    范侯胸次秋天碧，好借宽閒翼断鸿。

方回　倚楼二首
    西风迎面晚凉新，略展青铜正幅巾。
    独倚阑干偶无事，閒看楼下奕棋人。

方回　倚楼二首
    楼头独立到昏鸦，尽日丝空小雨斜。
    何补乾坤浪生死，青青无数瓦松花。

方回　倚梅观雪
    空山浩浩朔风吹，萧飒如蓬两鬓垂。
    独倚寒梅看远雪，合呼美酒赋新诗。
    剡舟地逈何由往，陇驿天遥亦谩思。
    忽忆立年湖上事，金樽银笔永无期。

方回　义犬行
    君不见周兴西旅贡厥獒，今日天下新建櫜。
    远方不许进异物，閒却三略兼六韬。
    又不见王孙昔叹走狗烹，今日天下永太平。
    保全功臣决无此，花村夜不争雉鸣。
    陆平原家养黄耳，系书不隔江淮水。
    金陵音问还洛阳，往来何啻万余里。
    杜少陵寓鄜州居，旧物低徊入衣裾。
    宗文宗武共入罗，爱怜想亦如相如。
    古滕东溪王御史，先公岂弟世无比。
    一犬育之十五年，送葬至墓不食死。
    一饭糟糠何足论，恒饱不饥谢乾坤。
    垂深井缰马救主，衔明月珠蛇报恩。
    世上纷纷轻薄子，翻云覆雨丧廉耻。
    动辄反噬不识人，可似韩卢乌喙之徒知义理。

方回　忆我二首各三十韵
    忆我幼时事，南归自番禺。
    三边已澒洞，内郡犹无虞。
    故居山城间，四面阛阾区。
    东西万货集，朝暮百贾趋。
    诸父颂宾客，衣冠一何都。
    觞豆日谈笑，往往皆文儒。
    比屋有高楼，其上娉婷姝。
    侠少喜酒贱，歌呼间笙竽。
    无何郁攸作，一夕化为墟。
    朝廷易楮币，百姓骈叹吁。
    物价渐踊贵，饥剽多流俘。
    我家众长上，生近乾淳初。
    曰此风俗降，岁岁有不如。
    老者迁化去，少者分驰驱。
    生理益艰窘，口腹各自图。
    书囊裹笔砚，扁舟落江湖。
    苟且禄仕齿，荏苒岁月徂。
    乍得返乡里，惊怛心若刳。
    前辈尽黄壤，小儿皆白须。
    屡火不一火，坊巷非旧闾。
    上冢享亭仆，访寺诗壁污。
    向之红粉面，蚁穴髑髅枯。
    乃知宇宙内，万有皆空虚。
    我生逼六十，偶幸全头颅。
    身阅大兵革，一思一欷嘘。
    怀旧梦恍惚，吊往肠郁纡。
    六十年间事，历历尚可模。
    我所见之人，百万泉下俱。
    神仙谓不死，终久归于无。
    寄语肉食子，无以智诮愚。
    忆我弱甫冠，束书如钱塘。
    中兴百廿载，行都滋浩穰。
    虽已劣乾淳，尚可云小康。
    巴蜀骇破碎，淮襄传扰攘。
    腹心辇毂地，按堵如故常。
    于时数万士，云集升上庠。
    草茅起穷谷，拭目观国光。
    出门不识路，天街何其长。
    侠士剧燕赵，佳人□姬姜。
    五鼓夜灯烛，万楼春丝簧。
    吴米白如雪，奚啻千斯仓。
    缥缈湖山间，画船娇红妆。
    六桥杨柳岸，荷花云水乡。
    四时无不宜，莫若僧夏凉。
