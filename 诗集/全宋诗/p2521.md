<!-- { "loadSidebar": true } -->
    请将胸中书，散作五岭春。

舒邦佐　送简贺州五首
    朔风撼木落，莫惊客店霜。
    桂林雪片深，成都碧鸡坊。
    西南幕中去，尚趣万里装。
    今乘刺史车，何嫌驿路长。

舒邦佐　送简贺州五首
    曩时盐令更，官贫如负债。
    而今旧法复，私贩夺公卖。
    且莫作是想，亟欲目前快。
    有钱藏之民，毕竟根本在。

舒邦佐　送简贺州五首
    摩挲风月堂，应记中庸公。
    墙头荔子熟，勿翦比国风。
    此翁出岭来，两颊丹砂红。
    但云身力健，不言槟榔功。

舒邦佐　送简贺州五首
    我作送行诗，勤终铺美意。
    吾君方急贤，侍从有虚位。
    两府多故人，东阁欠奇士。
    如送郑尚书，韵必以来字。

舒邦佐　送履正赴省
    万里云衢著脚初，临行尚肯过吾庐。
    风云得助子方快，冰玉相依我不如。
    驿路响铃看报捷，殿门放钥待传胪。
    逾科又见龙飞榜，此度传衣应不虚。

舒邦佐　送孙宪就任除秘监赴召
    阊阖排云叫玉旒，延龄不相白麻收。
    圜桥留住不肯住，古来只说阳道州。
    千载风流正相似，难处郊禋能有几。
    不顾诸郎尚白丁，扁舟夜发浮湘水。
    富贵醙人如蜜甜，小儿嗜蜜几曾嫌。
    全家先遯无人觉，惟有诚斋句里拈。
    回雁峰前再秋色，哀矜折狱多阴德。
    弹压湖山处处春，楚波不动平如席。
    不论朱墨细如麻，夜判千张烛有花。
    老吏相看惊吐舌，如箭中的无少差。
    世上纷纷几桃李，过却韶华尽纷委。
    老松阅世傲风霜，万牛挽入明光里。
    蓬莱弱水多逆船，人生一到已称仙。
    重来况是文章伯，岂但旧物王青毡。
    一佛出世从此度，紫薇花下皆平步。
    更看健笔缴词头，恰似当时在言路。
    六一老仙赞万微，益公首转造化机。
    庐陵自有三台种，他日声名翦样齐。
    三十年前韩一识，三十年后供吏役。
    朝天好施一丸丹，教我春风生羽翼。

舒邦佐　送张仓移漕广西
    宾鸿度月叫秋寒，天怕炎方雨露乾。
    绣衣使者持玉节，先送春风入蛋蛮。
    岭南日日望行色，湖南百姓争卧辙。
    两路行人界上争，去思来暮歌讴接。
    广盐变法是谁谋，直至而今病未瘳。
    岭上逢人须细问，远方根本是深忧。
    广吏从来恃天远，北归南载无空返。
    埋轮家世本澄清，无使老蚕自营茧。
    莫嫌岭路去逡巡，桂林见说最宜人。
    笋样山峰罗样水，锦囊收得越精神。
    直声曾动天颜喜，更有元右作知己。
    谏坡言路著此翁，所谓如尊乃勇尔。
    大苏文章继老苏，魏徵勋业付魏謩。
    传家况有黄金印，行入衣冠盛事图。
    门下书生知此意，恋恋不为儿女计。
    黄花时节送君行，梅花时节迎归骑。

舒邦佐　送致远赴耒阳酒官
    云冻长空昼亦昏，谁欤剥啄扣柴门。
    故人言向潇湘去，此别应须岁月论。
    衡岳五峰瞻胜概，耒江千载吊诗魂。
    旧游倘有人相问，为说扶犁教子孙。

舒邦佐　桃花
    恨题玄都观，欢入武陵豨。
    花面无今古，人心自笑啼。

舒邦佐　题三石屏
    烟雾冥濛雨意垂，远山隐隐抹修眉。
    急摧行李投前店，似我当年在道时。

舒邦佐　题同年郭丞遯斋
    清江子郭子，作斋以遯名。
    傍人或不解，谓将抛尘缨。
    著语竞挽住，轩翥九万程。
    吾闻遯之象，山止而天行。
    止如子綦木，行如亚夫兵。
    养静以须动，渊嘿藏雷声。
    乃识个中趣，非专隐遯情。
    虽然遯六爻，四阳理分明。
    虽有艮在内，二阴要研精。
    尾厉苟不审，嘉肥何由亨。
    艮斋谢夫子，江南老先生。
    君斋虽名遯，三爻自艮萌。
    南丰一瓣香，好请子细评。
    再拜若有得，为语年弟兄。

舒邦佐　天寒偶成
    云冻长空铺水墨，风鸣破屋响琅玕。
    忆梅探梅春已露，欲雪不雪天正寒。
    呵笔岂能诗句好，拥炉偏怕酒瓶乾。
    太平宰相非吾望，煨芋何须问懒残。

舒邦佐　挽黄助教四首
    金鎞刮膜妙通灵，从此昏花不再生。
    闻道向来昏醉眼，而今黑白尽分明。

舒邦佐　挽黄助教四首
    有客携来幼妇碑，细看一字是褒辞。
    触蛮索战吾无此，方信黄家万顷陂。

舒邦佐　挽黄助教四首
    杨枝一放任西东，已把浮生比梦中。
    今日算来真是梦，翩翩丹旐引春风。

舒邦佐　挽黄助教四首
    春归平日馆池中，想是园花三四红。
    还有旧时王谢燕，喃喃来吊主人翁。

舒邦佐　挽余倅二首
    自踏功名地，斯心每淡如。
    东南虽数任，来往只单车。
    上相逢知己，清时草辟书。
    才宽天命窄，辬左换灵舆。

舒邦佐　挽余倅二首
    仕接湖南北，逢人问起居。
    蚤曾师砚席，非但托乡闾。
    梦里诗春草，毫端赋子虚。
    诸郎图不朽，当共葺遗书。

舒邦佐　挽左相京太师四首
    皇华方北返，植纛指西风。
    蜀谓今清献，戎言昔富公。
    民夷两心服，勋业百年同。
    赠与齐温国，功高报亦隆。

舒邦佐　挽左相京太师四首
    圣代多名相，谁如德量宽。
    平心消党与，著力援孤寒。
    礼极三宫养，天开二圣欢。
    尽忠扶孝治，烽火自平安。

舒邦佐　挽左相京太师四首
    尧考闻忧日，公身病瘁时。
    哀情知痛极，疾势转增危。
    梁坏将安放，天胡不憗遗。
    此为天下恸，未敢哭其私。

舒邦佐　挽左相京太师四首
    自际朱弦赏，逢人说项斯。
    蜚章先剡上，荐墨更交驰。
    遽卧漳滨疾，如轰荐福碑。
    空流一襟泪，无路送灵輀。

舒邦佐　晚步
    晚来颇忆林塘幽，又拄乌藤款款游。
    细雨斜风三日后，落花啼鸟半春休。
    不知何处数声笛，唤起幽人一点愁。
    赖有青蛙知客恨，笙歌一部起池头。

舒邦佐　晚出
    晚径收霜滑，青鞋踏浅沙。
    看云閒活计，临水淡生涯。
    篱菊犹存叶，江梅欲破花。
    枫林凋落尽，露出两三家。

舒邦佐　为端夫病起解嘲
    折臂三公古尚传，神全何必问形全。
    前身恐是娄师德，试向沙头觅渡船。

舒邦佐　闻蝉
    纱幮纹簟北窗眠，只道清声比管弦。
    谁念夕阳官道里，几多客旅听凄然。

舒邦佐　闻杜鹃
    众禽栖息不闻声，独向三更月里鸣。
    终日劝归归未肯，故教枕上听分明。

舒邦佐　闻野有饥殍感叹
    豌豆斩新绿，樱桃烂熟红。
    一年春色过，大半雨声中。
    仆野伤饥殍，祈天愿岁丰。
    有谁捐白粲，相伴减青铜。

舒邦佐　午睡
    博山烟断嬾重添，屋角无声雀去檐。
    午梦欲成鸡唤醒，卧看修竹映疏帘。

舒邦佐　喜雪二首
    光入疏棂晓色添，开门犹认蝶飞帘。
    千山陡失青丝障，万户横拖白玉檐。
    压竹重时疑绿折，着花轻处露红尖。
    自惭对景无佳句，空笑当时絮与盐。
    
    
舒邦佐　喜雪二首
    未问街头酒价添，迎光先捲读书帘。
    送寒作片频窥户，著暖先融半溜檐。
    莫作桧花添项强，且随梅点闹眉尖。
    叮咛勿压南枝折，商鼎调羹待作盐。

舒邦佐　小巷
    萧条一径微，来往觉人稀。
    忽听邻家闹，欢寻稚子归。
    卷书真是懒，添火且相依。
    强起扶行处，斜阳正满扉。

舒邦佐　小院
    小院无人到，徐徐影转花。
    池平初斗蛤，柳老半藏鸦。
    矛戟犹封笋，枪旗欲试茶。
    一邱并一壑，只此是生涯。

舒邦佐　晓起
    风叶下宿雨，菰蒲作秋声。
    起头望天宇，凉意翛翛生。
    欲挽天河水，一洗尘土缨。
    谁人插两翼，送我上太清。

舒邦佐　夜坐
    霜蟾照户鼓三更，独坐蒲团一盏灯。
    名利此时都踏破，分明一个在家僧。

舒邦佐　遗术士
    欲寿莫夸尧丙子，欲贵莫疑雌甲宸。
    学取燕山人姓窦，自然五桂一灵椿。

舒邦佐　以昌黎验长常携尺为韵赋笋五首
    前晚尚锥锋，昨日突鎗剑。
    今朝又稍长，吾曾刻竹验。

舒邦佐　以昌黎验长常携尺为韵赋笋五首
    突兀出藩来，颇似逞狂荡。
    高下列阶前，又如识少长。

舒邦佐　以昌黎验长常携尺为韵赋笋五首
    行矣脱锦绷，笙竽奏风篁。
    岁晚尤可敬，霜雪不改常。

舒邦佐　以昌黎验长常携尺为韵赋笋五首
    吾家苍头奴，斫玉手自携。
    云恐春风恶，吹开枝高低。

舒邦佐　以昌黎验长常携尺为韵赋笋五首
    我至再三惜，恨不长百尺。
    要夏结清阴，荫我醉眠石。

舒邦佐　以鲁直露溼何郎试汤饼为韵赋酴醿七首
    石竹麝香脐，博山水沈炷。
    勾引爱香人，攀花春笋露。

舒邦佐　以鲁直露溼何郎试汤饼为韵赋酴醿七首
    江南万玉妃，肌肤冰雪立。
    平生爱淡妆，不作胭脂溼。

舒邦佐　以鲁直露溼何郎试汤饼为韵赋酴醿七首
    金沙与同架，并蕂更连柯。
    红白虽相宜，品藻当如何。

舒邦佐　以鲁直露溼何郎试汤饼为韵赋酴醿七首
    倚窗春睡觉，折玉满手香。
    篸云疑未稳，指点问檀郎。

舒邦佐　以鲁直露溼何郎试汤饼为韵赋酴醿七首
    何面与荀香，美丈夫可试。
    不学海棠花，只如妃子睡。

