<!-- { "loadSidebar": true } -->
    一从卜筑东山胜，便觉声名北斗高。
    手种百花从日涉，心澄万虑弭汤鏖。
    主人已作骑鲸去，谁与鸿濛共胜遨。

廖行之　吴武氏表兄
    我家蒸湘东复东，君尝过我从妪翁。
    我时总角君未冠，相与游戏如鸿濛。
    无何君作十年别，远指沅水云能穷。
    儿时岂识销黯事，聚散过眼回头空。
    衡阳以西大酉麓，其间不及马牛风。
    向来往往二十载，音问无计随鳞鸿。
    吾翁得官夜郎郡，尽室随牒溪山中。
    故应喜近栖碧老，岂谓一疾铭幽宫。
    箕裘頼有七男子，华萼竞秀阶庭丰。
    尔来得得步相访，磊落玉树何玲珑。
    固知乃翁已无憾，有子足胜王家戎。
    团坘夜话得相属，幸勿别去轻匆匆。
    即今山城二月半，李花能白桃能红。
    阳和薰蒸著草木，骀荡天冶春融融。
    繁华不足悦我上奶，独以文字忻磨砻。
    男儿胸中负志业，声价直欲高恒嵩。
    立身扬名我辈事，肯逐斥鷃甘蒿蓬。
    篇诗殷勤丐领畧，但愧骫骳言非工。

廖行之　午睡
    暑日薰蒸睡思浓，黑甜真处世情空。
    那知一枕窗前梦，无限尘缘在眼中。

廖行之　西郊即事三首
    唐年斗酒价三百，苦贵已起诗翁言。
    那知三倍犹痛饮，可知此老空烦冤。
    风烟澒洞搅霜信，云日黯淡浮天根。
    此世有酒须烂醉，贵贱琐琐宁当论。

廖行之　西郊即事三首
    秋老那复雨初晴，我行西郊赏西成。
    芦花飞空讶舞絮，枫叶满径纷吹萍。
    香秔幸惬一饱愿，晚菊亦吐三秋英。
    陂池更作嗣岁计，帝力浩浩仁群生。

廖行之　西郊即事三首
    晓行出日归流萤，二童一马尘蒙缨。
    道傍老翁笑相语，道上夫子真劳生。
    有田观我奉甘旨，无技耸世难公卿。
    从渠自嗤我自乐，天风振木哦诗声。

廖行之　西囿卢橘数株方穷秋萧索间诧然敷荣薿薿可爱作诗纪之
    寂寂园林秋暮时，可人卢橘玉英胎。
    祗应篱菊返魂在，满慰金行得意归。
    僵立冻峰攒翅白，霏微繁李缀枝稀。
    天公似恐缁尘汙，乞与毡裘护雪衣。

廖行之　溪流
    溪流一作神仙遇，岁岁桃花落复开。
    谁控空岩守奇鬼，岂唯尘俗到云来。
    彭泽昌黎一是非，悠悠千古谩传疑。
    苍崖何物扃岩窦，独许当时渔父知。

廖行之　戏咏白发
    与愁添悴色，为老出孤标。
    髣髴生银缕，依微散玉苗。
    摘除犹茁茁，晞沭更萧萧。
    相见函关路，应符物色邀。

廖行之　夏夜大雨
    西风响树声颾颾，暮云势作蛟龙逃。
    玄冥夜半挽银汉，翻写到地奔惊涛。
    万声传空震且怒，草木股栗皆悲号。
    吾闻闵民望岁者，辛勤必与丰年遭。
    即今麦孕苗欲秀，得失相去悬秋毫。
    沛然一雨决丰歉，谁谓天鉴徒高高。

廖行之　向氏归来园
    十亩江头地，今时靖节园。
    辋川惭画古，绿野谩名存。
    自有菊成径，何须花满原。
    是间无俗物，不用闭松门。

廖行之　唁陈颐刚颐大二兄
    陈子吾为友，别来今甫春。
    孔庭歌坏木，窦树失灵椿。
    谁谓有余庆，几成无告民。
    天涯一携手，涕出为悲辛。

廖行之　野花
    草木送春归去后，山花种种自然开。
    略无醉倒游人至，自有交情戏蝶来。
    日暖欲令纷锦绣，风和未遣委莓苔。
    清幽浑绝嚣尘态，应遣青阳恨莫陪。

廖行之　夜梦得一句云老树拜风窗影乱因伸其语为一绝
    梦魂栩栩尘缘扫，风拜月窗春树老。
    一枕惊回得句时，清奇未逊池塘草。

廖行之　夜坐观书
    风露气凄清，秋堂灯火夕。
    开编对圣贤，穷理贯今昔。
    岂无侯门裾，俛仰无颜色。
    岂无终南路，矫诈亏名实。
    萃耕渭钓人，乐道贵自得。
    青紫与金珠，从渠傥来物。

廖行之　宜春道中
    路转溪回几曲村，溪头流水去浑浑。
    农忙野叟朝耕陇，蚕老人家昼掩门。
    游子漫怜春色晚，故园应想绿阴繁。
    归欤屈指无多日，夜雨团栾酒一尊。

廖行之　用韵杂兴
    夏葛冬裘等一衫，飞黄跛鳖谩同骖。
    人情展转怜风月，世路沈迷泣北南。
    我已灰心忘厚味，谁其缄口罢游谈。
    如今欲问西来意，便挂僧牌报放参。

廖行之　游岳麓宫抱黄洞
    长沙不足容回旋，放脚直到清虚天。
    层云荡胸意矫矫，皓月入袖情娟娟。
    扶摇浩荡九万里，城郭仿佛三千年。
    仙期汗漫直牛斗，此志理我乘风船。

廖行之　有禽声急而似可晓乡人以催税目之其声亦颇类焉因感而成诗
    怪底微禽似有知，区区舌吻竟奚为。
    欲将终日能鸣巧，深为当时远害思。
    布谷尚应勤播种，春畦何事较公私。
    谁如独占催科考，无复阳城恨拙迟。

廖行之　又次韵二首
    几日春寒似禁烟，杜门浑欲任流年。
    得钱相觅非难办，载酒来过定孰先。
    无奈梅边虚胜践，遥怜柳外涨晴川。
    佳时纵意须从事，莫笑幽人也化缘。

廖行之　又次韵二首
    年来那复不时须，斗酒珍藏敢罪孥。
    安我馈浆穷逆旅，有谁携榼访幽居。
    粗粱何择皆庚癸，题品宁当辨酪酥。
    自笑悲辛憀杜老，却愁人不食吾余。

廖行之　又次韵三首
    昔人逢秋每悲思，往往捧本骚人言。
    安知四时皆足乐，但愿一切长无冤。
    山林朝市等昔梦，荣悴开落俱陈根。
    不如沉醉了万事，春兰秋菊谁能论。

廖行之　又次韵三首
    养禾欲雨稼欲晴，闵闵此事须天成。
    湘田是处可穫稻，村酒纵饮无几萍。
    老农欢喜自举白，俗士触缩谁飞英。
    如今只合谋一醉，功名富贵从浮生。

廖行之　又次韵三首
    一年好景今露萤，试问谁濯沧浪缨。
    随时动遭不事谤，洁己自觉太清生。
    西风常次乐郊路，好酒不博当朝卿。
    浩然十里马蹄疾，未到城门打鼓声。

廖行之　又和前韵十首
    梅君消得为高吟，素艳曾无媚世心。
    粲粲墙隈自潇洒，江南到处有知音。

廖行之　又和前韵十首
    贪看繁红锦被堆，有人青眼为君开。
    西湖千古林和靖，还悟牺尊木质灾。

廖行之　又和前韵十首
    曲槛琱栏诧护持，宽閒何用著藩篱。
    林间立马多真赏，须信行人口是碑。

廖行之　又和前韵十首
    结实收功鼎鼐调，不论江路与山椒。
    可怜杨柳空牵妩，飞尽狂绵只绿条。

廖行之　又和前韵十首
    客舍袁安雪壅扉，清标廪廪讵容欺。
    如今冻解梅无恙，还似高眠甑不炊。

廖行之　又和前韵十首
    新诗笔力可天回，万里东风扫冻开。
    照眼玉英清彻骨，花神报子亦琼瑰。

廖行之　又和前韵十首
    嫩蘥含芳恰褪冰，此时偏恼少陵人。
    颠狂觅酒寻诗去，赏遍西湖几树春。

廖行之　又和前韵十首
    痴绝儿童不耐穷，搓酥缀蜡竞销鎔。
    如何见得真风度，须索天工岁一逢。

廖行之　又和前韵十首
    如今总总斗新妆，天与风姿压众芳。
    自是百年中第一，不因兰菊返魂香。

廖行之　又和前韵十首
    劲气由来不可摧，年年偏向腊前开。
    清芬肯为冰霜减，好在含章檐下栽。

廖行之　雨中惜海棠花四首
    东君何事妒花妍，不遣春风一笑嫣。
    邀动芳心愁万缕，盈盈含恨雨中天。

廖行之　雨中惜海棠花四首
    点缀春容特地妍，艳妆金缕脸霞嫣。
    无端风雨妒颜色，半吐芳心向晚天。

廖行之　雨中惜海棠花四首
    谁恨花枝苦未妍，故将雨熟醉颜嫣。
    禁寒来把芳丝吐，会向和风放暖天。

廖行之　雨中惜海棠花四首
    费尽胭脂画不妍，春心一缕褪唇嫣。
    雨中似是花神意，犹作西为旧蜀天。

廖行之　雨中有怀
    客里春三月，江头雨半旬。
    囊空那得醉，吟苦未甘贫。
    愁逐花枝老，诗随节物新。
    郴流去湘水，欲此寄双鳞。

廖行之　雨中有怀
    春色无多日，匆匆度七旬。
    驱驰游子态，萧索旅中贫。
    酒薄愁那减，诗穷句转新。
    谁能念牢落，涸辙有枯鳞。

廖行之　月夜不寐
    月薄西山夜气清，就床欹枕不胜情。
    姮娥似欲相钩引，特地窥窗巧献明。

廖行之　月夜不寐
    寒著衾裯思不禁，月娥於我似钟情。
    更添眷眷窥檐入，容与横窗一带明。

廖行之　月夜有怀二宋兄
    云容冉冉碧於衫，蟾影腾腾稳胜骖。
    万壑凉声生木末，一天秋色满江南。
    闻鸡漫起狂夫舞，扪虱谁从隐士谈。
    坐想诗翁搜好句，初机还许学人参。

廖行之　再酬汤无邪
    少陵自叹休问天，高歌杜曲希陶潜。
    两翁洁身如清涟，流行坎止停则渊。
    不肯相邀事趣走，相望异世俱称贤。
    又如双鹤立表表，长庚共月相辉皎。
    人言两翁皆大才，颇恨当时用之小。
    太微别垣环紫宸，台符焝焝光太清。
    天心爱君见于世，生贤赉弼何其诚。
    那知局促多辕下，诡辔窃御夸覂驾。
    怀哉朝秣玉山禾，徐趋可刷幽并夜。
    我闻此马如翔鸾，不比群蛙私复官。
    驯辕妥策服黄道，御舆君子何其安。
    岂其力称称以德，谷量谩富驴骡特。
    乃知市骏等抡材，毕竟多贤重王国。
    汤君谓我祖有传，非独中选如张钱。
    诛奸发策自其手，亟使国步臻安全。
    忠言信与纷纷别，大启君公扶帝业。
