<!-- { "loadSidebar": true } -->
    南陌东城处处春，不须移槛损天真。
    鬓毛欲白休辞饮，风雨无端只误人。
    鸟语提壶元自好，酒狂惊俗未应嗔。
    稍寻绿树为诗社，更藉残红作醉茵。

黄庭坚　所住堂
    此山花光佛所住，今日花光还放光。
    天女来修散花供，道人自有本来香。

黄庭坚　太和奉呈吉老县丞
    山拥鸠民县，江横决事厅。
    土风尊健讼，吏道要繁刑。
    觟{左角右虒}今无种，蒲卢教未形。
    里多齐瞯氏，材谢宋庖丁。
    令尹三年课，斯人万物灵。
    吾方师岂弟，僚友助丹青。

黄庭坚　太平寺慈氏阁
    青玻瓈盆插千岑，湘江水清无古今。
    何处拭目穷表里，太平飞阁暂登临。
    朝阳不闻皂盖下，愚溪但见古木阴。
    谁与洗涤怀古恨，坐有佳客非孤斟。

黄庭坚　太平州作二首
    欧靓腰支柳一涡，小梅催拍大梅歌。
    舞余片片梨花雨，奈此当涂风月何。
    
    【卷15】

黄庭坚　太平州作二首
    千古人心指下传，杨姝烟月过年年。
    不知心向谁边切，弹尽松风欲断弦。

黄庭坚　陶兀居士赞
    兀兀陶陶，借书借不得。
    陶陶兀兀，问字问不得。
    是醒是醉，佛也会不得布衣簪绂，
    有人扶便得。

黄庭坚　题安福李令朝华亭
    丹楹刻桷上峥嵘，表里江山路眼平。
    晓日成霞张锦绮，青林多露缀珠缨。
    人如旋磨观群蚁，田似围棋据一枰。
    对案昏昏迷簿领，暂来登览见高明。

黄庭坚　题安石榴双叶
    红榴双叶元自双，谁能一朝使渠只。
    如何陈张刎颈交，借兵相亡不余力。
    有情著物指死争，谁能有形而无情。

黄庭坚　题般若会疏颂
    六祖深禅独脚，与盲抉开眼膜。
    走人天下乞钱，涪翁放过一著。

黄庭坚　题伯时画顿尘马
    竹头抢地风不举，文书堆案睡自语。
    忽看高马顿风尘，亦思归家洗袍裦。

黄庭坚　题伯时画观鱼僧
    横波一网腥城市，日暮江空烟水寒。
    当时万事心已死，犹恐鱼作故时看。

黄庭坚　题伯时画揩痒虎
    猛虎肉醉初醒时，揩磨苛痒风助威。
    枯楠未觉草先低，木末应有行人知。

黄庭坚　题伯时画松下渊明
    南渡诚草草，长沙慰艰难。
    终风霾八表，半夜失前山。
    远公香火社，遗民文字禅。
    虽非老翁事，幽尚亦可观。
    松风自度曲，我琴不须弹。
    客来欲开说，觞至不得言。

黄庭坚　题伯时画严子陵钓滩
    平生久要刘文叔，不肯为渠作三公。
    能令汉家重九鼎，桐江波上一丝风。

黄庭坚　题伯时马
    我观李侯作胡马，置我敕勒阴山下。
    惊沙随马欲暗天，千里绝足略眼跨。
    自当初驾沙苑丞，岂复更数将军霸。
    李侯今病发右臂，此图笔妙今无价。

黄庭坚　题伯时天育骠骑图二首
    玉花照夜今无种，枥上追风亦不传。
    想见真龙如此笔，蒺藜沙晚草迷川。

黄庭坚　题伯时天育骠骑图二首
    明窗盘祌万物表，写出人间真乘黄。
    邂逅今身犹姓李，可非前世江都王。

黄庭坚　题晁以道雪雁图
    飞雪洒芦如银箭，前雁惊飞後回眄。
    凭谁说与谢玄晖，莫道澄湖静如练。

黄庭坚　题崇德君所画雀竹蜩螗图赞
    蒿下蹄间，斥鷃饮啄。
    争雄穹枝，竿网将作。
    蝉噂竹间，自谓得己。
    螗螂从之，鸡鸣不已。

黄庭坚　题大云仓达观台二首
    戴郎台上镜面平，达人大观因我名。
    何时燕爵贺新屋，唤取竹枝歌月明。

黄庭坚　题大云仓达观台二首
    瘦藤拄到风烟上，乞与游人眼豁开。
    不知眼界阔多少，白鸟飞尽青天回。

黄庭坚　题淡山岩二首
    去城二十五里近，天与隔尽俗子尘。
    春蛙秋蝇不到耳，夏凉冬暖总宜人。
    岩中清磬僧定起，洞口绿树仙家春。
    惜哉次山世未显，不得雄文鑱翠珉。

黄庭坚　题淡山岩二首
    淡山淡姓人安在，徵君避秦亦不归。
    石门竹径几时有，琼台瑶室至今疑。
    回中明洁坐十客，亦可呼乐醉舞衣。
    阆州城南果何似，永州淡岩天下稀。

黄庭坚　题东丁水
    古人题作东丁水，自古东丁直到今。
    我为改名方响洞，要知山水有清音。

黄庭坚　题东坡竹石
    怪石岑崟当路，幽篁深不见天。
    此路若逢醉客。应在万仞峰前。

黄庭坚　题杜盘涧叟冥鸿亭
    少陵杜鸿渐，颇薰知见香。
    风流有诸孙，结屋庐山阳。
    藉交游侠窟，猎艳少年场。
    光怪惊邻里，收身反摧藏。
    江湖拍天流，罗网盖稻粱。
    安能衍衍饱，遂欲冥冥翔。
    畏影走万里，不如就阴凉。
    亭东亭西渺烟水，稻田衲子交行李。
    古灵庵下倚寒藤，莫向明窗钻故纸。

黄庭坚　题樊侯庙二首
    汉兴丰沛开天下，故旧因依日月明。
    拔剑一卮戏下酒，剖符千户舞阳城。
    鼓刀屠狗少时事，排闼谏君身後名。
    异日淮阴傥相见，安能鞅鞅似平生。

黄庭坚　题樊侯庙二首
    门掩虚堂阴窈窈，风摇枯竹冷萧萧。
    邱虚余意谁相问，丰沛英魂我欲招。
    野老无知惟卜岁，神巫何事苦吹箫。
    人归里社黄云暮，只有哀蝉伴寂寥。

黄庭坚　题高节亭颂
    松风竹雨共谈空，楼阁参差古叠重。
    急水滩头道人住，亦如前佛在因中。

黄庭坚　题高君正适轩
    至静在平气，至神惟顺心。
    道非贵与贱，达者古犹今。
    功名属廊庙，闲暇归山林。
    畜鱼观群嬉，笼鸟听好音。
    不如一邱壑，随愿得飞沉。
    开门纳日月，呼客解缨簪。
    诗书抚尘迹，歌舞送光阴。
    妖娴倾国笑，丝竹感人深。
    豁然开胸次，风至独披襟。
    樊笼锁形质，物外有幽寻。

黄庭坚　题归去来图二首
    日日言归真得归，迎门儿女笑牵衣。
    宅边犹有旧时柳，漫向世人言昨非。

黄庭坚　题归去来图二首
    人间处处犹崔子，岂忍更令三径荒。
    谁与老翁同避世，桃花源里捕鱼郎。

黄庭坚　题郭熙山水扇
    郭熙虽老眼犹明，便面江山取意成。
    一段风烟且千里，解如明月逐人行。

黄庭坚　题海首座壁
    骑虎度诸岭，入鸥同一波。
    香寒明鼻观，日永称头陀。

黄庭坚　题胡逸老致虚庵
    藏书万卷可教子，遗金满籯常作灾。
    能与贫人共年谷，必有明月生蚌胎。
    山随宴坐图画出，水作夜窗风雨来。
    观水观山皆得妙，更将何物污灵台。

黄庭坚　题花光画
    湖北山无地，湖南水彻天。
    云沙真富贵，翰墨小神仙。

黄庭坚　题花光画山水
    花光寺下对云沙，欲把轻舟小钓车。
    更看道人烟雨笔，乱峰深处是吾家。

黄庭坚　题花光老为曾公卷作水边梅
    梅蕊触人意，冒寒闻雪花。
    遥怜水风晚，片片点汀沙。

黄庭坚　题画鹅雁二首
    驾鹅引颈回，似我胸中字。
    右军数能来，不为口腹事。

黄庭坚　题画鹅雁二首
    水国鸿雁秋，烟沙风日丽。
    莫遣角弓鸣，惊飞不成字。

黄庭坚　题画孔雀
    桄榔暗天蕉叶长，终露文章婴世网。
    故山桂子落秋风，无因雌雄青云上。

黄庭坚　题槐安阁
    曲阁深房古屋头，病僧枯几过春秋。
    垣衣蛛网蒙窗牖，万象纵横不系留。
    白蚁战酣千里血，黄粱炊熟百年休。
    功成事遂人间世，欲梦槐安向此游。

黄庭坚　题惠崇画扇
    惠崇笔下开江面，万里晴波向落晖。
    梅影横斜人不见，鸳鸯相对浴红衣。

黄庭坚　题吉州承天院清凉轩
    菩萨清凉月，游於毕竟空。
    我观诸境尽，心与古人同。
    僧发侵眉白，桃花映竹红。
    傥来寻祖意，展手似家风。

黄庭坚　题季张竹林村
    百亩清阴十万竿，一溪流水四围山。
    太平无用经纶者，乞与闲身向此闲。

黄庭坚　题净因壁二首
    暝倚蒲团挂鉢囊，半窗疏箔度微凉。
    蕉心不展待时雨，葵叶为谁倾太阳。

黄庭坚　题净因壁二首
    门外黄尘不见山，此中草木亦常闲。
    履声如度薄冰过，催粥华鲸吼夜阑。

黄庭坚　题觉海寺
    炉香滔滔水沈肥，水遶禅床竹遶溪。
    一段秋蝉思高柳，夕阳原在竹阴西。

黄庭坚　题君子泉
    云梦泽南君子泉，水无名字托人贤。
    两苏翰墨相为重，未刻他山世已传。

黄庭坚　题老鹤万里心
    仙人驾飞骑，朝会白云衢。
    老骥不伏乘，清唳彻九虚。
    野田篁竹底，毰毸伴鸡凫。
    时因长风起，犹欲试南图。

黄庭坚　题李夫人偃竹
    孤根偃蹇非傲世，劲节癯枝万壑风。
    闺中白发翰墨手，落笔乃与天同功。

黄庭坚　题李亮功戴嵩牛图
    韩生画肥马，立仗有辉光。
    戴老作瘦牛，平生千顷荒。
    觳觫告主人，实已尽筋力。
    乞我一牧童，林间听横笛。

黄庭坚　题李亮功家周昿画美人琴阮图
    周昿富贵女，衣饰新旧兼。
    髻重发根急，妆薄无意添。
    琴阮相与娱，听弦不观手。
    敷腴竹马郎，跨马欲折柳。

黄庭坚　题李十八知常轩
    身心如一是知常，事不惊人味久长。
    盖世功名棋一局，藏山文字纸千张。
    无心海燕窥金屋，有意江鸥傍草堂。
    惊破南柯少时梦，新晴鼓角报斜阳。

黄庭坚　题莲华寺
    狂卒猝起金坑西，胁从数百马百蹄。
