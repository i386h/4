<!-- { "loadSidebar": true } -->
    湘里难为别，湘江易得秋。

熊彦诗　屏山夜雪
    夜深寒妥帖，前村人断绝。
    何许小茅茨，开门满山雪。

熊以宁　寿史沧洲
    梯昮一何高，其势如龙蟠。
    下直湖万顷，襟抱沧洲湾。
    潭居占其胜，缥缈云涛间。
    海邦形势地，秀传此为尊。
    诸湖如附庸，有水俱来环。
    元气昔孕此，停蓄固有存。
    挺生贤哲人，象服仍貂冠。
    道大久乃见，景好人亦闲。
    堂堂八座贵，袖手乐其天。
    龙飞御宸极，廊庙须公还。
    湖山虽尔佳，政恐思谢安。
    下客有侯喜，素爷斗与山。
    抠衣荷延纳，不弃蒯与菅。
    怜我尘土姿，欲使饵金丹。
    祗愧坐斤骨，蜕形良独难。
    恭惟我公贤，崔嵬不可攀。
    兹遇垂弧旦，竞赋崧高篇。
    南极正耿耿，三台辉紫垣。
    趣起对钧秉，永辅基图绵。

熊以宁　题朱晦庵先生古樟书院壁
    杨柳阴阴一径苔，先生曾是手亲某。
    几年杖屨追随乐，今日翻成梦里来。

熊以宁　挽伯父二首
    白发儿随母，苍颜弟对兄。
    四休元亦足，一笑更何营。
    论事丝弦宜，存心镜面平。
    德人今已矣，唯与嗣乡评。

熊以宁　挽伯父二首
    忆昨行边别，相期到鹤州。
    秋风惊过眼，落日懒回头。
    华屋空遗憾，佳城足远谋。
    无从扶柩哭，挥泪寄江流。

熊以宁　挽叔父二首
    道义时推重，功名志泊如。
    肯荒元亮径，坚卧孔明庐。
    乐事千钟酒，生涯万卷书。
    骑箕天上去，斜月照塞墟。

熊以宁　挽叔父二首
    耄岁颜偏好，清谈眼倍明。
    一经虽取效，五鼎未终荣。
    伯陇承先志，兰陔惨故情。
    西风吹泪眼，愁听薤歌声。

熊以宁　挽通议叔祖吕硕人
    旅殡胡尘里，凄凉七十春。
    望云长在念，对食几伤神。
    乌哺追思切，鳌峰卜□□。
    西风悲楚些，谁不泪沾巾。

熊应亨　过多福寺次王龟龄壁间韵
    七尺枯藤手自摩，閒过僧寺坐横坡。
    花开曲径霜前密，云压层城雨后多。
    田舍竹林分鹫岭，山城芦水漾鱼波。
    禅床处处堆黄叶，独乘寒松不改柯。

熊与龢　木平饲龙亭次韵方巨山
    耳见何如得眼闻，山根磅礴极初分。
    浮沤起灭自潭影，大地晴阴空岭云。
    何处老人来听讲，他年少府有移文。
    由来清调须吾辈。幸不山王愧五君。

熊与龢　唐玄宗铁像
    巍冠攒叠碧雪花，坐阅山中几岁华。
    莫把金丹轻点化，正愁生死困安家。

熊遹　京口
    古郡如河内，云藏铁瓮城，
    禹疏渠绝岘，秦鉴堑分京。
    旧井朱方塞，新桥渌水横。

熊知至　句
    岸上犹哀懼，舟中争得安。

熊知至　句
    楼台上下火照火，车马往来人看人。

熊知至　赠王山人
    闲拄瘦筇枝，衣冠半异时。
    入城人不识，卖药俗长疑。
    饮酒难逢醉，餐松自止饥。
    华峰千嶂里，常与白云期。

熊知至　句
    岸上犹哀懼，舟中争得安。

熊知至　句
    楼台上下火照火，车马往来人看人。

熊知至　赠王山人
    闲拄瘦筇枝，衣冠半异时。
    入城人不识，卖药俗长疑。
    饮酒难逢醉，餐松自止饥。
    华峰千嶂里，常与白云期。

熊仲允　题汪水云诗卷
    轻轻漠漠暮云低，枯木寒枝宿鸟稀。
    古殿荒凉残日照，孤城寂寞故山围。
    十年波浪家何在，万里关河客未归。
    惆怅西湖湖上路，梅花如旧世相违。

胥偃　句
    昔作树头花，今作冢下骨。

徐宝之　长沙
    冬迫水逾瘦，湘梅岸岸开。
    云心岳麓树，雪意定王台。
    江晚船争集，山寒使未来。
    汉廷难用少，流落贾生材。

徐宝之　湖上客舍睡起
    湿云冉冉树藏鸦，秋岸无人小艇斜。
    细雨入帘新睡起，晚□吹落木犀花。

徐宝之　寄李南金
    野风摇枯莇，长夜山雨寒。
    梦忽堕千里，拊胥黄木湾。
    美人秋水容，众芳洁初服。
    海树鸣骚骚，醉吟瘴云宿。
    忆昔西窗眠，三豩月如水。
    忽作千日别，人生别能几。
    有客从南来，说君新况好。
    升沉何足云，令德似为宝。
    同袍涧谷友，掉臂青云端。
    而我卧山阿。淡心如露兰。
    手种麓下梅，半吐欲迟雪。
    再三拂霜纨，待君画孤洁。
    寄书何时到，岁晚百念中。
    天涯一望断，雁远夕阳红。

徐宝之　寄潘子善
    少阳一疏折群奸，拂袖归来日月闲。
    误国小人犹法从，扣阍诸子自贤关。
    是非颇亦通千古，义利那能立两间。
    若向西湖浮画舫，好倾卮酒酹孤山。

徐宝之　寄远词二首
    江头风雨多，蘼芜湿春香。
    皎皎千里心，闺中春梦长。
    晓城鼓声发，寄书问河阳。
    君行紫骝老，君母白发黄。

徐宝之　寄远词二首
    暮堂解罗衣，未洗别时泪。
    燕子雨中归，春寒门已闭。
    边城想如此，草色入湖地。
    花前教小郎，已解识侯字。

徐宝之　江涨
    万里吴江湘浦图，一春摹在小村隅。
    南山欲霁北山雨，昨日平涛今日湖。
    荻岸出时知水减，桐花过后有寒无。
    老渔心在苍茫外，梦破三更水鸟呼。

徐宝之　句
    尽日飞花急，隔溪芳草深。

徐宝之　句
    炊熟风瓢动，吟归雪砚枯。

徐宝之　秋风入我户
    秋风入我户，翩翩动床帷。
    咄唶中夜起，奈何我心悲。
    四海岂不大，伤哉无己知。

徐宝之　秋日溪上
    行尽苔阶碧甽长，早秋风味入思量。
    蕙香半在空堂梦，荷雨多於别岸凉。
    独夜玉弦知寂寞，旧愁湘月记微茫。
    採江节晚秋心远，一舸轻颸过夕阳。

徐宝之　题荆公祠
    草树荒凉门半开，管祠人去不曾来。
    漫装舒国簪貂坐，何似钟山策蹇回。
    后世诗名高北斗，向时国论冷残灰。
    近儒作记存东庑，一丈寒碑立翠苔。

徐宝之　续湖阴曲
    巴滇之马如游龙，宝鞭袅袅回如风。
    将军梦断忽心战，五骑飞出寻无踪。
    道旁客姥头欲白，惊见归韉如电击。
    当时天子重丁宁，典午安危争一刻。
    大宁王气方中天，南阳表兖森戈鋋。
    金函诏下传羽檄，狂奴喑死如寒蝉。
    老骥志欲千里伸，晋天不覆鬼蜮臣。
    草间怅望可人土，老却江潭钟柳人。

徐冲渊　冰壶
    一泓虽浅清，长时自甘冷。
    可怜病渴人，临深垂短绠。

徐冲渊　冲虚斋池荷
    道人埋瓮作新塘，胸次五湖波渺茫。
    太华移根聊戏剧，洄池分种不寻常。
    冰壶夜浸绿荷露，玉鉴晚吹红藕香。
    可待秋风莲子熟，会乘一叶泛沧浪。

徐冲渊　奉和御制秋怀诗二首
    东壁星辰烂不收，夜凉河汉截天流。
    芙蓉院静琴三叠，翡翠帘开月一钩。
    黄屋非心辞大宝，碧云有意思高秋。
    金声玉振掩前作，汉祖空怀猛士忧。

徐冲渊　奉和御制秋怀诗二首
    天末虹蝩晚未收，龙池新雨涨清流。
    鸥缘适意频依渚，鱼不贪香懒上钩。
    剩喜三边无警报，况当万宝得成秋。
    啸歌高蹈羲皇上，不复深贻海内忧。

徐冲渊　句
    破衲卷云秋漠漠。

徐冲渊　清音亭憩暑
    水落石涧鸣，中含太古音。
    安得微妙人，写入朱弦琴。
    六月天不雨，赤日云无阴。
    道人憩其侧，脱巾卧青林。
    好风松上来，聊复披吾襟。
    朱炎拆厚地，晴岚冒高岑。
    愿分一勺泉，为民作甘霖。

徐冲渊　清隐斋饮酒
    暖风薄衣轻烟散，晴日游丝飞絮乱。
    竹窗午梦啼鸟惊，松轩晚饮幽人唤。
    一壶碧酒如春浓，万斛羇愁若冰泮。
    兴来索笔谩题诗，碧桃花不纶巾岸。

徐冲渊　题清音亭
    新池碧甽玉回环，一水来从天柱山。
    试作流觞拟修禊，兰亭风景坐追还。

徐冲渊　题清音亭
    人间丝竹竞哇淫，只有清流解洗心。
    试论此山泉石看，茂林修竹胜山阴。

徐冲渊　题清音亭
    泉声饱听玉琮琤，世路羊肠我倦行。
    但得一觞仍一咏，不妨高枕寄浮生。

徐冲渊　通明馆洒扫二首
    圣恩宽大放还乡，便著草鞋挑钵囊。
    中路忽逢天柱招，一行今侍玉皇香。
    浮舟载月苕溪上，倚杖瞻云魏阙旁。
    身到通明上头馆，好山惊见暮苍苍。

徐冲渊　通明馆洒扫二首
    逋客还山一笑咍，故人怜我不嫌猜。
    晓猿夜鹤总欢喜，蕙帐草堂相与开。
    可为雨芽烟蕨住，直缘流水古松来。
    枝巢若许鹪{僚亻换鸟右}借，投老此生真快哉。

徐冲渊　中秋夕设醮洞霄宫
    老桂吹香古殿秋，琼钟敲处月当楼。
    星坛露不斗光冷，天宇云空灏气浮。
    羽客朝元锵玉佩，宝熏凝雾霭金蚢。
    步虚政在千岩上，咫尺高灵想下游。

徐初学　大涤洞天留题
    化工欲使聚群灵，上下凿开洞府深。
    云放碧峰蓝掩映，溜回小涧云浮沉。
    至神莫测圆湫水，泽润能成大旱霖。
    天下洞霄真第一，到兹宁不效虫吟。

徐次铎　极目亭
    几点归舟破暮烟，数行雁字落霞边。
    世间安得王摩诘，为写琴川作辋川。

徐存　游洞霄
    清真羽士旧仙官，日奉琳宫紫翠间。
    五洞烟霞龙窟宅，一壶天地道家山。
    涤泉盘转冰涵沼，隐石屏开玉敞关。
