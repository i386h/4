<!-- { "loadSidebar": true } -->
    江长渔唱远，云冷雁声哀。
    明日重阳酒，黄花开未开。

真山民　江头春日
    风暖旗亭煮酒香，醉醒始悟是他乡。
    驾言行迈路千里，岂不怀归天一方。
    春事渐消莺语老，离愁偏胜柳丝长。
    无聊莫向城南宿，淡月梨花正断肠。

真山民　九日
    懒把黄花插满头，正缘老大见花羞。
    年来颇恨儒冠误，好倩西风吹去休。

真山民　客中临归仍送游教谕
    建括相望天一涯，快哉此地话襟期。
    芹边春暖几杯酒，门外月高千首诗。
    去去先生此休矣，栖栖游子暮何之。
    送行折了邮亭柳，归卧白云歌紫芝。

真山民　客中遇乡友季芳远归省亲
    河梁邂逅话襟期，猎猎西风透褀衣。
    酒脸未随红叶醉，乡心先逐白云飞。
    客中送客难为别，山上安山胡不归。
    借使家书君可寄，此间无复问庭帏。

真山民　兰溪舟中
    一舸下中流。西风两岸秋。
    橹声摇客梦，帆影挂离愁。
    落日鱼蝦市，第烟芦荻洲。
    篙人夜相语，明发又严州。

真山民　李修伯山居
    俗子自不到，幽扉何必扃。
    苔衣和月卧，山雨杂泉听。
    有发徒斑白，无名入汗青。
    未应閒此事，尚可扫玄经。

真山民　李修伯山居
    寒灯几拨尽，借问夜何其。
    旧梦青灯在，新愁白发知。
    昔为三绕鹊，今作五藏龟。
    多谢梅梢月，留人得睡迟。

真山民　连城春夜留别张建溪
    飞絮游丝客子心，连城那忍遽分襟。
    青灯应见诗情苦，浊酒不如交味深。
    一榻暖风栖竹屋，半阑淡月立花阴。
    离怀今夜先收拾，尽付明朝马上吟。

真山民　临江晓行
    茅舍乱鸡声，疏林淡见星。
    霜轻留草绿，雾暗失山青。
    踪迹去来燕，交游聚散萍。
    浮生原是客，不必恨飘零。

真山民　刘伯山寄隐
    寄隐幽踪何处寻，春风十里薜萝深。
    青山不说是非呈，黄鸟自赓长短吟。
    百折畏途休著脚，十分明月是知心。
    不就误放桃花出，惹得渔翁话古今。

真山民　留槎阁寓感
    俯爷乾坤为一嗟，西风原上夕阳斜。
    石麟已换延陵冢，银汉今无博望槎。
    前古英雄俱寂寞，黄昏灯火自諠哗。
    不惟人事年年改，近日灵洲水没沙。

真山民　楼居
    携书来过此，便觉少尘埃。
    檐冷留云宿，窗明报月来。
    閒愁山隔断，幽梦鸟呼回。
    湖海元龙气，从渠俗子猜。

真山民　梅仙山
    西都不知寿，安用独长年。
    纵有丹炉在，难吹汉火燃。

真山民　蜜蜂
    酿成百花脾，聊尔了口腹。
    人知口中甘，谁料腹中毒。

真山民　妙因寺次施敬所韵
    松萝一径阴，踏破白云深。
    约客分茶供，逢僧倚竹吟。
    鼠留香篆迹，禽和阁铃音。
    话久不知晚，新萤照出林。

真山民　年少春游
    锦袍朱带玉花骢，著意追欢紫陌东。
    只道春风属杨柳，不知杨柳有秋风。

真山民　平章命
    万甲蟠胸老气雄，将星光照海云东。
    声名宣尉裴中立，地步平章韩魏公。
    大纛高牙山水县，褒衣博带藻芹宫。
    书生端为斯文喜，俎豆先行军旅中。

真山民　七夕
    世上痴儿女，争趋乞巧筵。
    妇鸠甘抱拙，不诌鹊桥仙。

真山民　清明
    清明今日是，原上一经过。
    新葬冢无数，未来人更多。
    此生曾悟否，不乐复如何。
    莫待浇坟土，樽前且醉歌。

真山民　秋扇
    人心有炎凉，我心无欢悲。
    箧中重自珍，会有薰风时。

真山民　秋晚
    暮色入江郊，霜风两鬓毛。
    笛声吹月落，诗兴挟秋高。
    谢约南柯蚁，留连左手螯。
    孤灯竹窗底，危坐一歌骚。

真山民　秋夜次叶一山韵
    自笑秋来似转蓬，偶然飞落过山中。
    一灯幽馆菊花雨，孤枕小楼梧叶风。
    涉世悠悠旋磨蚁，怀人杳杳寄书鸿。
    浮生何予光阴事，抵死相催作老翁。

真山民　三峰寺
    寂寞烟林噪乱鸦，青鞋步入野僧家。
    云深不碍钟声邮，日转还移塔影斜。
    廊下蜗黏沿砌藓，佛前蜂恋插瓶花。
    竹床纸帐清如水，一枕松风听煮茶。

真山民　三山旅夜
    独坐本无况，凄凉更旅中。
    槛低檐碍月，窗破纸吟风。
    邻馆笛三弄，谯楼鼓二通。
    半觞聊自适，新荔擘轻红。

真山民　三月晦日
    九十风光能有几，东风遽作远行人。
    樽前莫惜今朝醉，明日莺声不是春。

真山民　三月晦日与邵石诸友閒游东园分得空字
    韶光收拾太匆匆，眼底浮花一扫空。
    留得数枝红药在，五更分付与东风。

真山民　山春秋夜
    夜色秋光共一阑，饱收风露入脾肝。
    虚檐立尽梧桐影，络纬数声山月寒。

真山民　山间次季芳韵
    好山多在眼，尘事少关心。
    风竹有声画，石泉无操琴。
    许猿分野果。留鹤衬云林。

真山民　山间早春
    小桃枝上认年华，随分红开一两花。
    将谓春风只城市，也吹春色到山家。

真山民　山人家
    片云隔断嶂西峰，三两山花屋角红。
    几亩桑麻春社后，数家鸡犬夕阳中。
    拾薪涧底青裙妇，倚杖檐间白发翁。
    我亦愿来同隐者，种桃早晚趁东风。

真山民　山亭避暑
    怕碍清风入，丁宁莫下帘。
    地皆宜避暑，人自要趋炎。
    竹色水千顷，松声风四檐。
    此中有幽致，多取未伤廉。

真山民　山行
    林梢初日弄阴晴，露浥溪花笑欲迎。
    涧暗只闻泉滴沥，山青剩见鹭分明。
    远峰忽转还如绕，险迳徐行亦似平。
    莫谓诗成无与和，风篁也解作吟声。

真山民　圣果院访忠上人不值
    管领东风入杖藜，落梅香里已招提。
    苔痕一径白云湿，花影半窗红日低。
    欲见高僧聊尔耳，便乘余兴去来兮。
    葛藤有话无人共，付与隔林幽鸟啼。

真山民　述怀
    不敢尤人敢怨天，愁来觅酒醉来眠。
    五穷有鬼遍相虐，九转无丹别自全。
    游食惧违新下令，力耕苦乏旧存田。
    灵台坐受忧兵触，荏苒霜华剥鬓玄。

真山民　水墨海棠
    不将翠袖卷纱红，怪得陈玄夺化工。
    想是太真春睡足，梦魂正在黑甜中。

真山民　宋道士同游白云关
    扶携方外友，来入白云关。
    八九峰如画，两三人倚栏。
    棋声敲竹外，帘影落花间。
    一曲瑶琴罢，翠阴生昼寒。

真山民　送云泉入山
    薜萝丛里郁青青，别是幽栖一段清。
    水色山光皆画本，蝉声禽语亦吟情。
    人今不改衣冠古，道重方知富贵轻。
    为语俗交休见问，已从麋鹿订新盟。

真山民　宿宝胜寺
    苦吟吟未了，只向两廊行。
    月去塔无影，风来铎有声。
    禅心随水净，佛眼共灯明。
    安得云边住，与僧分此情。

真山民　宿南峰寺
    禅房花木锁深幽，借与诗人信宿留。
    幡影分来半廊月，磬声敲破一林秋。
    僧偏好事能青眼，佛本无心亦白头。
    试问青松峰外鹤，閒边曾见几人游。

真山民　岁朝
    画角声中旧岁除，新年喜气满屠苏。
    阳和忽转冰霜后，元气更如天地初。
    晚色催诗归草梦，春光随笔上桃符。
    闭门贺客相过少，静对梅花自看书。

真山民　岁除寄王中斋
    徂岁已匆匆，何人似此翁。
    事虽随世异，道不与冬穷。
    身老心犹壮，髯斑脸自红。
    椒花一杯酒，明日又春风。

真山民　岁暮
    颜不常朱鬓易斑，流光难驻两跳丸。
    一年又是等閒过，百岁只消如此看。
    把酒何曾长在手，种桃能得几凭栏。
    痴人醉梦不知醒，日夜双鼎抵死攒。

真山民　题济川桥
    十二阑干百尽台，登临洗尽眼中埃。
    沙痕长与水吞吐，桥影不妨船往来。
    两岸楼台随世换，四山图画自天开。
    槎边今古无穷思，都付西风酒一杯。

真山民　题永嘉梦草堂
    留得斯堂万古名，江山不敢闭英灵。
    池光曾染吟边墨，草色犹如梦里骨。
    南浦诗香流未歇，东家魂冷唤难醒。
    当进园柳俱尘迹，惟有鸣禽尚可听。

真山民　晚步
    未暝先啼草际蛩，石桥暗度晚花风。
    归鸦不带残阳老，留得林梢一抹红。

真山民　晚春
    有恨青春老，无营白昼长。
    叶新林换绿，花落地生香。
    雨意一番足，人家百事忙。
    为儒竟成误，悔不早农桑。

真山民　王廉使
    鼻祖名高三谏官，耳孙玉立又台端。
    气增浙左霜威动，面带终南山色寒。
    揽辔肯教狼卧地，归班便合豸峨冠。
    公余诗兴清於雪，细嚼梅花入肺肝。

真山民　吴王夜宴图
    银漏迢迢夜未晨光，管弦声里绮罗春。
    饮阑方拥名娃醉，岂料稽山正卧薪。

真山民　西湖图
    两袖春风一杖藜，等閒踏破柳桥西。
    云开远嶂碧千叠，雨过落花红半溪。
    青旆有情邀我醉，黄莺无恨为谁啼。
    东城正在桃林外，多少游人逐马蹄。

真山民　溪行
    春暖溪西路，行吟又几回。
    水清明白鹭，花落失青苔。
    云过日吞吐，树摇金往来。
    渔歌听未了，欲去以徘徊。

真山民　夏日
    虚窗暑亦谅，境静昼偏长。
    树色烟明灭，蝉声风抑扬。
    家贫书是业，身老睡为乡。
    赤日黄埃客，纷纷为底忙。

真山民　夏晚江行
