<!-- { "loadSidebar": true } -->
    也知故国风光丽，尤喜新元谷价平。
    衰朽尚容陪二妙，不妨欹侧到天明。

何澹　和王成之同赵达明游西湖
    只对西湖也自凉，雨余天更辟商羊。
    水交秋色心田静，风入山花鼻观香。
    别驾殷勤能高醴，五曹嬉戏且逢场。
    凤凰池上今文伯，犹忆春闱夜卷长。

何澹　和张时可景灵宫即事及暂归南湖二诗
    嵯峨宫殿晓风清，月挂林梢夜欲更。
    户外朝绅千绮集，马头椽烛五枝明。
    诸天呗响超三界，众妙香然罄一诚。
    渭北衣冠应北顾，请扶大汉振天声。

何澹　和张时可景灵宫即事及暂归南湖二诗
    南湖风月想经行，隐兴常多薄宦情。
    辇毂只今烦佐治，僮奴休复事欢迎。
    人如仲举舆增重，客为相如座尽倾。
    咫尺不妨时问道，病余已觉此身轻。

何澹　和赵知府延绿韵
    柴门三月麦秋寒，日与渔樵自往还。
    千骑肯来延绿阁，一杯相属对青山。
    句工烟雨空濛际，笔妙龙蛇夭矫门。
    从此小园增倍价，不妨长作老农闲。

何澹　红梅
    冷淡梳妆不入时，故将粉面以朱施。
    风标可作孤山殿，枝叶能令北客疑。
    及与松筠论旧故，未容桃李强追随。
    芳名亦占群花上，所恨无功到鼎彝。

何澹　九日偕朱彦器伯仲游雁门山
    神京浩不及，仙关次第开。
    名山逢好友，九日共登台。
    济胜聊为具，吟诗愧别才。
    何年清海甸，结屋此中来。

何澹　两监同舍出游和吴监丞韵
    我本麋鹿姿，牵来入京阙。
    举动违真性，驱驰了岁月。
    自惭西湖水，照见种种发。
    乘兴陪诸公，放舟烟浪窟。
    小雨裛风埃，轻霾翳林樾。
    春深桃李竞，路滑车马歇。
    已办登山屐，不羡凌波袜。
    沿堤逐树阴，傍寺诗禅衲。
    杯行知已深，欢意殊未竭。
    日暮碧云横，两山高突兀。

何澹　萝衣洞
    萝衣晴带护烟蓑，楚国狂夫尚作歌。
    石影到溪千丈劲，藤痕入目八分少。
    泉分小白山中雨，衣取云门寺顶荷。
    洞口樵人谁语汝，茶过相遇更相过。

何澹　栖云中伏
    炎官驱我入山椒，日日松声似海潮。
    四月黄梅无不雨，却来三伏洗炎歳。

何澹　群花盛开二首
    荣观新移阆苑栽，芳丛炫昼锦花开。
    谁知妙手参元化，顷刻青红照玉杯。

何澹　群花盛开二首
    向阳花木易培栽，略借春风已自开。
    多谢青宫能长养，一枝先压紫霞杯。

何澹　山中之乐
    噫，山中之乐兮，
    与猿鹤兮同游。幸儋石之有储，
    奚斗升之复求。

何澹　诗一首
    茂洪囏险扶倾厦，安石从容抗怒蛙。
    习俗风流犹未改，短辕丝竹璧微瑕。

何澹　时思山门
    涧水琤琮鸣屋角，溪潭潋滟对山门。
    绿崖鸟道人行去，隔岸绿阴春正香。

何澹　玉香洞
    玉梅几岁隔樊墙，剖破籵篱两雁行。
    青眼相看到头白，洞中无客自吹香。

何澹　早梅二首
    庾岭香腮想未真，东明才见一枝新。
    阳和衣被风花卉，繁杏夭桃次第春。

何澹　早梅二首
    姑射仙肌不受尘，旧妆重傅恰如新。
    东君少试回天手，已占人间几许春。

何洞清　大涤洞天留题
    落魄人间成谩老，足茧胼胝要闻道。
    掉头不向声利场，飘飘迥出风尘表。
    嗟嗟事事不惬怀，却喜因缘饱幽讨。
    登太华兮濯沧浪，云梦湫隘鲁邾小。
    既不责人求诸己，自信玄门穷妙理。
    虚室生白悟名言，坐见吉祥来止止。
    个中端的合乾坤，几道致柔若诸水。
    要须万里可参同，坐断孤峰空弃鄙。
    潜山霍山大涤山，天柱插云人莫企。
    痴狂取笑谁氏子，不以生生而死死。
    自知踪迹类闾丘，君家可是留前轨。
    枯藤拟待挂休休，莫使风雷暗催徒。

何逢原　句
    江流不复三峡险，天际自此中州宽。

何逢原　诗一首
    万伪何缘鬭一真，时间谩得面前人。
    生男种女多暗哑，果报元来必有因。

何凤仪　送水云归吴
    十年燕客身如病，一曲剡溪心不竞。
    凭君寄语爱梅仙，天理现时人事尽。

何镐　七台山
    一上青云梯，杖藜披素襟。
    追随同声客，不作殊方音。
    过雨飞重泉，积烟昏茂林。
    叠嶂杳峭崿，竦峰起岖嵚。
    仰阚天门开，俯窥地户深。
    丹壑收暝色，绛霞结幕轻。
    天空抗空馆，岚散凌孤岑。
    沧海飞赤舄，疏林散黄金。
    彷佛天仙来，逍遥上帝临。
    雷电屡兴灭，日月相深沈。
    遐讨挹元气，冥搜清道心。

何耕　成都即事
    零落红成阵，扶疏绿结帏。
    简书留客住，风雨卷春归。
    是处羁怀恶，浮生乐事希。
    锦江拚尽醉，欲典却无衣。

何耕　春日
    闻道西楼下，香风飏绮罗。
    无钱沽酒得，不醉奈愁何。
    老去春缘薄，慵来睡兴多。
    闭门终一枕，亦不梦南柯。

何耕　春日
    寂寞城南寺，三年寄索居。
    折花修佛供，持缽乞僧馀。
    竟日无车骑，依时认鼓鱼。
    九衢尘一尺，吾自有华胥。

何耕　春日
    门前无俗物，城上亦奇观。
    花浪东流稳，云山西望寒。
    身凌尘外远，目极意中宽。
    最爱风标客，晴沙理青纨。

何耕　春日
    万里桥边水，朝宗去入吴。
    衮衣新历数，神算旧规模。
    四澥从心正，诸公著力无。
    际天东望眼，淼淼但平芜。

何耕　春日
    唇齿辅车势，坤维井络方。
    只宜花柳盛，莫遣鸟鱼忙。
    陇麦无由食，边筹是可防。
    出言还有禁，忍泪下成行。

何耕　段文昌读书台
    段公曾此读群书，读破应须万卷馀。
    家礼一传为杂俎，稗官收拾附虞初。

何耕　段文昌读书台
    陇麦渐渐满意青，只忧春旱起蟊螟。
    当年人诵祷而雨，合向兹山试乞灵。

何耕　浮翠桥
    隔溪苍翠各西东，架竹为梁路始通。
    缺月罅林凝净绿，断霞明水抹残红。
    芒鞋步步幽深处，藜杖声声屈曲中。
    回首忽惊桥已远，泠然身御圃田风。

何耕　寒碧亭
    凭栏日日俯清湍，洗竹年年斩恶竿。
    十顷玻璃秋色静，一林竿籁晓声寒。
    凉风有意生天末，明月无边照水端。
    谁谓过清难久处，愚溪元自不相安。

何耕　和光亭
    枯木倚寒岩，三冬无暖气。
    达人定汝笑，胸中太泾渭。
    不妨声色海，径造佛祖地。
    所以亦乐翁，花前时一醉。

何耕　假山
    空庭幻出小嶙峋，假外应须别有真。
    只恐话头成丙橛，若为融摄主和宾。

何耕　兰坡
    兰与高人臭味同，含薰聊复待清风。
    纷纷萧艾无相笑，尔辈敷荣转眼空。

何耕　莲塘
    色香无比出西方，何物妖狐号六郎。
    手折一枝聊供佛，前身定是老柴桑。

何耕　灵豨赋双流郭信可隐居
    幽居定何如，颇恨未见之。
    主人向我言，喜色融双眉。
    修篁流翠阴，寒溪漾清漪。
    领略非一状，幽妍发馀姿。
    空蒙雨亦佳，潋滟晴更奇。
    岂惟二江独，意恐两蜀稀。
    主人信妙士，得此固所宜。
    天公閟好景，授受各有时。
    岂无多田翁，偃蹇逝莫随。
    素交怀老蒲，秀句纷珠玑。
    安得招归来，为君赋清诗。
    往者不可作，后生欲何为。

何耕　留隐庵老住碧芦轩
    庵中之人不见形，两脚不住以隐名。
    此行有似风过海，摸索不著闻其声。
    浣花江头万僧市，抵掌笑谈儿辈惊。
    一轩碧芦佛手种，霜叶戚戚如诗鸣。
    此间谓是留凤处，但恐还作冥鸿征。
    卷衣我亦逐师去，分取半庵栖月明。

何耕　龙华大像盖冀国夫人所作因成二绝
    慧性元从戒定薰，百花潭水洗僧裙。
    个中力量真超绝，故老尚传娘子军。

何耕　龙华大像盖冀国夫人所作因成二绝
    生男个个欲如狼，妇女军中气不扬。
    试问争功嗔目士，几人能敌浣花娘。

何耕　龙渊
    门前大江河渺漫，昔人饮牛水为乾。
    水乾龙逝亦其理，近在咫尺聊泥蟠。
    鱼暇玩侮娬獭笑，纵有灵怪谁当看。
    德人问舍压我境，便尔筑室相遮栏。
    坐令异类皆屏伏，恃有此耳差少安。
    却纡朱绂去监郡，遣我守舍良独难。
    昨来过门恍如梦，龙致此语催归鞍。
    先生不信反不笑，谓我饶舌狂丰干。

何耕　论俗诗四首
    时间忿怒便行拳，招引官司在眼前。
    下狱戴枷遭责罚，更须枉费几多钱。

何耕　论俗诗四首
    他侵我界是无良，我与他争未是长。
    布施与他三尺地，休夸谁弱又谁强。

何耕　论俗诗四首
    写状唆人去入官，入时容易出时难。
    引人平地破家产，他在傍边冷眼看。

何耕　论俗诗四首
    伤人利己事多端，唆讼尤为第一般。
    二竞力疲俱愿息，中人未了又经官。

何耕　普通山距府东十数里青州禅师洪果道场也自龙华归过之栋宇颓落僧徒
    锦城之东山培塿，突起伽蓝压山口。
    入门气象颇不凡，在昔规模定非苟。
    黄绢碑词著眼看，青州老衲知名久。
    自披榛迳结茅屋，不剪霜华散蓬首。
    市门有女捧巾盥，衣裓无化生秽垢。
    至今一转鹡鸰语，散作诸方狮子吼。
    祖灯寂寞何人继，窣堵岧峣惟鬼守。
    法席草长深没膝，僧榻屋穿光见斗。
