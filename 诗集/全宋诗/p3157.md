<!-- { "loadSidebar": true } -->
王仲修　宫词
    微凉殿阁庆云边，正是清和长养天。
    解愠阜财君德厚，熏风长泛舜琴弦。

王仲修　宫词
    宫槐御柳绕池亭，水殿中间暑气清。
    珠纲帘深尘不到，静闻燕子引雏声。

王仲修　宫词
    金盘碧粽裹雕菰，九节菖蒲渍玉壶。
    拓地直临四海岸，朱书无用辟兵符。

王仲修　宫词
    艾虎钗头映翠翘，菖蒲泛酒舞宫腰。
    不须更铸江心照，皇帝聪明一似尧。

王仲修　宫词
    三伏金藏暑正隆，火云万里日轮红。
    禁中自有清凉地，不借麻姑避暑宫。

王仲修　宫词
    暑天何处避炎蒸，驾在萧台第九层。
    黄盖亭亭日将午，宫嫔催赐近臣冰。

王仲修　宫词
    太液池头水浸云，绿荷摇曳露华新。
    漾舟寻得双莲子，摘向金盘赠圣人。

王仲修　宫词
    日斜未掩苑东门，池面风烟向晚昏。
    谁道荷花娇欲语，夜来露冷却无言。

王仲修　宫词
    云罗雾谷晓风凉，绣幕黄龙绕画廊。
    宿雨乍收烟水静，曲池万柄绿荷香。

王仲修　宫词
    暴衣楼上清秋夜，河鼓星临十二城。
    银汉无梁不可渡，牵牛织女若为情。

王仲修　宫词
    长生殿裹更阑后，乞巧楼前月上时。
    河汉玉梯三十六，不知谁见画蛾眉。

王仲修　宫词
    玉箫声裹酌玻璃，风猎旍旗卷绛霓。
    星渚月斜珠露重，银河流水亦东西。

王仲修　宫词
    殿阁新秋气象清，玉阶露冷半雕冥。
    六宫最重中元节，院院烧香读道经。

王仲修　宫词
    九月飞霜天地清，未央前殿燕簪缨。
    欲知重谷为先務，八彩眉间喜顺成。

王仲修　宫词
    瑟瑟西风下建章，御栏无限菊花香。
    天心亦爱黄金蕊，故遣轻云护早霜。

王仲修　宫词
    鳞鳞鸳瓦静无烟，六幕云低腊雪天。
    应是风流学胡蝶，遇墙飞舞自翩翩。

王仲修　宫词
    瑶池初见一枝梅，为爱清香特地栽。
    今日御栏风露好，胜如山路雪中开。

王仲修　宫词
    飘浮瑞雪洒长空，混合乾坤万象同。
    殿阁嶙峋如叠玉，凌晨人步广寒宫。

王仲修　宫词
    时和岁稔似熙丰，腊月仙京大雪中。
    殿阁园林都莹彻，云河不是水晶宫。

王仲修　宫词
    尧舜慈仁性自然，爱民如子食为天。
    都门瑞雪深盈尺，彤管应书大有年。

王仲修　宫词
    雪消宫殿苑梅芳，晓漏耸迟下建章。
    天气清寒当腊日，沈香甲煎赐诸房。

王仲修　宫词
    楼台雪霁晓阴阴，珠纲屏风御幄深。
    和气先春宫掖暖，凤钗不用辟寒金。

王仲修　宫词
    节记天宁里社呜，猗兰今日圣人生。
    如何表得千年瑞，万里黄河一带清。

王仲修　宫词
    华渚星流生睿主，九天歌管宴钧台。
    愿将圣寿齐南极，碧海蟠桃万度开。

王仲修　宫词
    岳神当面捧南山，馥郁非烟拥圣颜。
    法部笙歌催献寿，阖门先引内朝班。

王仲修　宫词
    房星烨烨照明堂，陟配神皇咏我将。
    怵惕孝思霜露感，如山降福自穰穰。

王仲修　宫词
    十二珠帘上玉钩，一声鸡唱下重楼。
    南郊渐近天和暖，选日司衣进大裘。

王仲修　宫词
    国家三岁一郊天，万骑云从锦绣鲜。
    陟降圆坛彻黄道，更虚小次待升烟。

王仲修　宫词
    璧月珠星应律灰，两班称庆一阳回。
    九韶声裹千秋曲，五色云中万寿杯。

王仲修　宫词
    大晟修成六律新，铿锵雅韵格三灵。
    殿前九奏人心悦，定有来仪凤舞庭。

王仲修　宫词
    八宝盘龙玉色明，未央排仗庆熙成。
    敛时福瑞为天赦，五岳齐呼万岁声。

王仲修　宫词
    蕊珠宫殿俯烟霞，宣政门开立正衙。
    刚日小王封大国，玉堂学士进新麻。

王仲修　宫词
    吾君圣学自通神，匪但书看逸少亲。
    妙绝长江春色丽，一时同赐紫枢臣。

王仲修　宫词
    圣人独看临轩陛，殿后双龙捧翠华。
    明日集英排大宴，御前先隆出琵琶。

王仲修　宫词
    公卿拜舞进流霞，瑞气祥烟动日华。
    殿下排场如绵绣，紫云楼畔万株花。

王仲修　宫词
    重城放钥玉签疏，四百银袍拜殿除。
    白日禹门三级浪，一声雷雨花鲲鱼。

王仲修　宫词
    道山玉府尽唐余，因命儒臣校鲁鱼。
    黄帕担床擎入内，麟台先进御前书。

王仲修　宫词
    囹圄空虚入颂歌，雪霜风雨四时和。
    君王德惠施天下，甘露偏於柳上多。

王仲修　宫词
    煌煌玉烛四时平，顺气熏蒸万物成。
    谩说蓬莱宫裹橘，宣和殿下荔枝生。

王仲修　宫词
    仁渐动植露华滋，朱实累累近玉墀。
    闻道庙堂恩数渥，宰臣新赐荔枝时。

王仲修　宫词
    太平气象满皇图，清晓祥烟捧帝居。
    四海销兵民乐业，熙然恩信及豚鱼。

王仲修　宫词
    上如尧舜爱民深，宵旰忧勤冠古今。
    后苑珍禽都放尽，万方人识好生心。

王仲修　宫词
    宰臣出省午漏下，卫士交番未刻深。
    续报六宫无事后，龙墀初月夜沉沉。

王仲修　宫词
    地雷设象圣言诏，上应星辰转玉杓。
    阳管气升君道正，忠贤类进小人消。

王仲修　宫词
    太平祥瑞符君德，鹤兔芝禾月不虚。
    玉检金绳旧仪在，不知谁献长卿书。

王仲修　宫词
    万类欣欣谢至阴，斡旋造化圣功深。
    须知天地生成意，便是君王爱物心。

王仲修　宫词
    访古搜奇得汉余，有名书画世间无。
    紫宸朝退捐声色，不看骊山按乐图。

王仲修　宫词
    四辅论思政事堂，尽收才杰置周行。
    掖庭职事分司局，铨择毕由紫极房。

王仲修　宫词
    迩英新殿在西厢，圣代隆儒过汉唐。
    讲罢赐茶班退后，槐盘龙景下修廊。

王仲修　宫词
    六曲屏风倚殿帷，君王风度欲题诗。
    却宣学士书无逸，又赐沉香笔数枝。

王仲修　宫词
    陇山鹦鹉羽毛鲜，养在金笼已数年。
    应为能言人爱惜，教成御制鹤冲天。

王仲修　宫词
    天子观渔陋鲁棠，涵曦亭下似沧浪。
    金鳞钓得龙颜喜，韶乐声中进玉觞。

王仲修　宫词
    西池曼衍鱼龙戏，燕罢回銮近夕阳。
    路远不乘双凤辇，玉鞍珠辔御龙骧。

王仲修　宫词
    茧馆轻寒晓漏残，春阴桑柘碧於蓝。
    宵衣愿治先农事，故敕宫娥学养蚕。

王仲修　宫词
    天星东壁夜辉辉，文物声明过昔时。
    人说宫中女学士，和成御制上元诗。

王仲修　宫词
    邻院相招象戏归。和衣卧到日平西。
    起来理遍琵琶谱，花底春莺向晚啼。

王仲修　宫词
    谁向缑仙学玉笙，紫筠管密制新成。
    绮窗人静月明夜，能作箫台九凤声。

王仲修　宫词
    良家选入侍仙都，性慧从来爱读书。
    记得茂陵封禅事，满宫呼作女相如。

王仲修　宫词
    自补仙韶从帝游，镇随歌舞不知愁。
    新霜太液雁初下，岸柳萧疏又见秋。

王仲修　宫词
    爱读仙经沐道风，碧窗时叩紫阳钟。
    为逢节假无祗应，写了黄庭日未舂。

王仲修　宫词
    蒙金衫子郁金黄，爱拍伊州入侧商。
    人道飞琼元自瘦，娉婷偏称窄衣裳。

王仲修　宫词
    圣人夜宴蓬莱殿，星汉沉沉玉漏迟。
    楼角轻云捧新月，宫人笑指似蛾眉。

王仲修　宫词
    花药栏干小雨晴，差差燕子拂帘旌。
    今朝下直全无事，写得新翻曲谱成。

王仲修　宫词
    乘舆前殿退朝初，玉案焚香午漏余。
    三省奏来祥瑞事，编排付与内尚书。

王仲修　宫词
    十三应选入宫来，便舞梁州送御杯。
    交袂当筵小垂手，回头招拍趁虚催。

王仲修　宫词
    探花时切按歌回，粉黛重匀傍照台。
    定是君王急宣召，忽然蟢子上头来。

王仲修　宫词
    银河清浅夜纵横，鱼钥传呼锁禁城。
    试上红楼三十级，凭栏好看月初生。

王仲修　宫词
    景阳钟动趁严妆，奉帚追随过未央。
    月落金门才放钥，御衣初试百花香。

王仲修　宫词
    玲珑翠纲隔尘埃，鉴裹双鸾挂宝台。
    睡起日高花影转，玉盘香篆半成灰。

王仲修　宫词
    下直归来日未晡，凤盘锦幄卷流苏。
    纱栊粉壁无尘到，挂起长康列女图。

王仲修　宫词
    银河初转水横流，星史人催报晓筹。
    金凤凰门开万钥，玉蟾蜍影挂西楼。

王仲修　宫词
    月沉天角晓星明，上直妆成趁五更。
    昨夜宣徽进新曲，仙韶院裹未知名。

王仲修　庆侄耆登第
    锡宴便倾光禄酒，赐袍还照上林花。
    衣冠盛事堪书日，六世词科只一家。

王仲修　送程给事知越州
    乞麾占得山川胜，金纽新提左顾龟。
    苍阙门龙辞日下，红旌引骑照江湄。
    剡溪月午何妨醉，曲水春余好账诗。
    玉案天香携满袖，锦衣谁似过乡时。

王周　巴江
    巴江江水色，一带浓蓝碧。
    仙女瑟瑟衣，风梭晚来织。

王周　泊巴东
    偶泊巴东古县前，宦情乡思两绵绵。
    不堪蜡炬烧残泪，雨打船窗半夜天。

王周　泊姑熟口
    杳杳金陵路，难禁欲断魂。
    雨晴山有态，风晚水无痕。
    远色千樯岸，愁声一笛村。
    如何遣怀抱，诗毕自开尊。

王周　采桑女
    渡水采桑归，蚕老催上机。
    扎扎得盈尺，轻素何人衣。

王周　采桑女
    采桑知蚕饥，投梭惜夜迟。
