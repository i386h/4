<!-- { "loadSidebar": true } -->
    牵丝聊作逢场戏，举眼那知得月明。
    寂外幡幢皆古意，堂边萱草自秋声。
    因过方寸观心印，见得泥牛入海行。

丘葵　游龙湖庵
    一路野花开，春阴满树苔。
    旧时僧已去，前度客重来。
    沮世年年变，尘心事事灰。
    跏趺清书永，玄奘壁间回。

丘葵　游秘藏院呈老叟
    法藏千年在，何人结构功。
    寒潭空夜月，老桧易秋风。
    我问四奇观，师支一切空。
    因之悟真境，只在太虚中。

丘葵　游贤坂书赠可大
    十月寒犹未，幽人乐自便。
    看山行觅句，扫石坐谈玄。
    一径藤萝月，数家桑柘烟。
    旧时钓鱼处，枯木倒寒泉。

丘葵　有感
    万古有条平坦路，东西南北甚分明。
    世间多少惺惺汉，尽向荆榛裹面行。

丘葵　与可大水头闲望
    暖入纱巾淡淡风，倚楼客思话无穷。
    前山倒影摇春水，野火飞烟入暮空。
    无数舟人相尔汝，一群沙鸟自西东。
    江流不碍钟声度，和雨收来八句中。

丘葵　与汝翔池头清坐
    主人发兴在林泉，故凿方池翠竹边。
    波动日光翻素壁，水涵云影倒青天。
    蛙浮成字出复出，凫没有纹圆又圆。
    却意盘翁初到此，共看杨柳碧丝悬。

丘葵　与汝翔晚行
    偶植忘形友，田间步晚清。
    四围山木合，一片夕阳明。
    倚杖数归翮，隔溪闻唤声。
    行来僧寺歇，又得问无生。

丘葵　与所盘行溪边有一小屋可爱问之乃为南山主人盘翁欲买居越日诗来有
    相逢海上不须归，两鸟天教一处飞。
    何必盘中为子所，苟堪钓处是吾矶。
    主人合让泉边屋，吟友来敲月下扉。
    闻道山阳曾好隐，此回休道孟光非。

丘葵　与所盘诸君会石幡还和杜老曲江头
    青禽生上弄毛衣，飞来檐头唤不归。
    清景每於诗裹见，羁愁惟到海边稀。
    僧回古殿山礬落，客散风斋蝙蝠飞。
    独得青山已惆怅，此情犹是片时违。

丘葵　与所盘诸君会石幡还和杜老曲江韵
    絮云初未前成衣，笑踏青莎桥上归。
    诗洒堪过春日永，莺花却恨海山稀。
    竹间弄笛留人住，麦外游丝绊鸟飞。
    满院东风不收拾，山僧何事苦相违。

丘葵　与所盘诸君会石幡还和杜老曲江韵
    青禽竹上弄毛衣，飞上檐头唤不归。
    清景每於诗裹见，羁愁惟到海边稀。
    僧回古殿山礬落，客散空斋蝙蝠飞。
    独对青山已惆怅，此情犹是月时违。

丘葵　与应得李洋归
    花时莫负此良辰，信杖间行寂寞滨。
    日入山头成鹤顶，风吹沙碛皱鱼鳞。
    飞来白鹭全成雪，倒去枯松半树春。
    似此江山孤绝处，故应着此苦吟人。

丘葵　雨后
    雨后溪虚有断云，绿阴拥出绛榴裙。
    一枝强续春余景，数点初收水上纹。
    今日高堂会宾客，去时此际辟官军。
    人生若得长无事，莫遣匆匆别袂分。

丘葵　雨后闲步
    洗天风雨过，炎暑漠然收。
    偶尔掩门去，因之入寺游。
    农畦瓜蔓长，僧圃贝花稠。
    自笑生涯拙，空余一髻秋。

丘葵　雨后忆家
    客裹诗书债，人间骨肉情。
    一春不相见，四月又还经。
    梅雨年年事，田禽夜夜声。
    直思到蒲节，方得侍亲庭。

丘葵　雨后有便价寄所盘
    雨中正相忆，偶尔有来鸿。
    情况今何苦，新吟想渐工。
    近闻惠连病，似与长卿同。
    何日苍榕下，开筵水面红。

丘葵　雨中宿章法院
    潇潇一江雨，凉气入山扉。
    离舍本不远，连朝亦忘归。
    紫荆成子落，黑蚁化蛾飞。
    看尽浮生事，终输破衲衣。

丘葵　寓居姚家村
    平头五十沧江叟，寄迹三家桑柘村。
    樽酒不知谁主客，柬书相伴过晨昏。
    有时独步来沙际，尽日清谈倚树根。
    一任傍人笑迂阔，此心欲与白鸥论。

丘葵　寓石钟院作
    托身萧寺已逾年，独掩山门守我元。
    醉旭一生耽草圣，老叉几度发诗颠。
    雨中裹饭无嘉客，月下携瓶有老禅。
    自笑五穷挨不去，缚船未了又烧船。

丘葵　寓浯江识老魏秀才
    衡茅萧索泣寒虫，独自吟诗句未工。
    败叶能令沟水黑，乱云不放夕阳红。
    半生辛苦空儒服，一岁蹉跎又朔风。
    不意穷乡有奇事，暮年得拜鹿门翁。

丘葵　寓浯江识老魏秀才
    月澹蓬门掩候虫，穷通何必问天工。
    茶烹粟面粉纷纷白。灯吐花心灼灼红。
    屡改新吟添砚水，密翻旧稿护窗风。
    相逢莫道庞公老，览镜先惭似老翁。

丘葵　御史马伯庸与达鲁花赤徽币不出
    皇帝书徵老秀才，秀才懒下读书台。
    张良本为韩仇出，黄石持因汉祚来。
    太守枉劳阶下拜，使臣空向日边回。
    床头一卷春秋笔，斧钺胸中独自裁。

丘葵　元旦与可大江行
    日出潮回生紫烟，水光春色弄春妍。
    底须椒柏来为颂，且与鸥凫叙隔年。
    风动微波靴面皱，苔粘枯石佛头圆。
    老来须与溪童乐，争倚芦花学放船。

丘葵　月中与诸友还在沙溪
    为爱江头月，回环宿鹭汀。
    露浓如泼水，天淡欲无星。
    树色依月黑，萤光出竹青。
    夜深幽兴极，瘦影自怜俜。

丘葵　再次前韵呈吴天游居士
    心在江湖身在城，暂分禅座觉神清。
    秋深竹叶敲窗响，书静蕉花照眼明。
    吟罢灯前窥佛偈，梦回枕上数钟声。
    未能参透庞居士，安得师门掉臂行。

丘葵　赠曹贯之
    一见如畴昔，人文两崛奇。
    豪来无一世，狂发有千诗。
    浩然乾坤塞，修名台省知。
    就寻一勺水，神物自应移。

丘葵　赠浮曦柳秀才
    家在浮曦江上住，胡为来此市廛中。
    残杯冷炙成何味，只研孤灯盍固穷。
    我本持竿钓鱼客，子缘识字入儒宫。
    何当共把丝纶去，明月矶头坐晚风。

丘葵　赠富公
    师年过七十，万事总无心。
    猿鸟窥禅性，鱼龙避梵音。
    烟消香篆冷，霜入鬓根深。
    手种庵前树，苍苍十丈阴。

丘葵　赠义上人
    足迹遍天涯，何年始出家。
    去时双不借，归日一袈裟。
    有句堪题壁，无魔敢散花。
    至今清夜话，犹自带烟霞。

丘葵　赠云岫上人
    诸生多晚出，一老独高年。
    月照遗经匣，云生破衲褰。
    苔深埋屐齿，屋老带松烟。
    何日尘氛断，从师此话禅。

丘葵　张可大甥与古愚家兄游阳孟岩已废而旧日之山屹然独存有诗因次其韵
    笑推窗户揖青山，茶鼎松风入耳潺。
    老去已知今世错，贫来剩得此身閒。
    漱流枕石心长在，涉水穿林步已难。
    六十年来醉题壁，那知尚在白云间。

丘葵　章法院堂中清坐
    到此人空法亦空，跏趺独坐夜方中。
    清还风去明还月，自已清明只在躬。

丘葵　章法院中作
    一入紫云深更深，游僧亦喜不相寻。
    已无尘事改人意，时有书声杂梵音。
    浩气养成天地小，欲心扫尽鬼神钦。
    人生能有几七十，自爱当如百练金。

丘葵　赵延俊毁淫祠诗以美之
    风霆妙流行，日月互出没。
    鬼神本良能，一气自伸屈。
    南方有妖魂，缁衣而血食。
    因讼默祈呼，桎梏脱顷刻。
    逆迪曾靡分，唯事是凶谲。
    吏有廷俊者，谓此非正直。
    宜加以鈇钺，而焚其宫室。
    予闻而壮之，作诗纪其实。
    自从政教驰，刑祸众所怵。
    凭依以为奸，白日成异物。
    廷俊慎旃哉，刚方乃终吉。

丘葵　支筇
    天乎多往事，老矣负初心。
    病骨瘦又瘦，愁诗吟复吟。
    一生空碌碌，万绿自森森。
    多少关情处，支筇古树阴。

丘葵　芝山
    床头枕是溪中石，井底泉通竹下池。
    宿客不还过鸟语，独闻山雨对花时。

丘葵　重九
    病余惟有骨崚嶒，节物催人祗自惊，
    肩比寒山为独耸，心将秋水觉双清。
    正冠落帽俱儿戏，采菊囊萸不老成。
    寂寞空斋卷书坐，欲持杯酒为准倾。

丘葵　重漩孩子相院
    三年挂搭此丛林，今日重来思转深。
    雨过残阳如月色，风来老树作潮音。
    青山历历留人住，白鹭悠悠契我心。
    日暮荒村苦无伴，虚廓曳杖自行吟。

丘葵　舟中避难
    拿舟来避难，别我钓鱼矶。
    帆卸遮春雨，衣濡晒落晖。
    南师闻鞑走，北马逐人飞。
    见说漳桥断，銮舆曷日归。

丘葵　煮粥
    清晨扫松叶，旋复烘于煁。
    汲井手自淅，咄嗟香满鬵。
    母子共一饱，茅檐乐愔愔。
    虽无滫随奉，庶不愧此心。

丘葵　自湖尾至欧崎村一丘松竹步入其间乃白莲堂有一老妪揖客而坐道入云
    笑踏冬晴过一村，谁家松竹护柴门。
    初来犹似行婆室，良久方知鹿苑园。
    煮茗相邀论白业，据梧不觉到黄昏。
    娟娟梅树梢头月，不待开花已断魂。

丘葵　自修
    昔髧两鬓今白头，肯将胸次著间愁。
    无边风月随宜乐，有分江山取次游。
    但得扪心无愧怍，庶几省已少愆尤。
    荣枯寿夭无为二，未死之前盍自修。

丘葵　自知
    古寺栖身又两期，西风吹我鬓成丝。
    俗儿往往貌相敬，吾道悠悠心自如。
    尽去皮毛方是学，若无情性定非诗。
    可怜千载相传授，只为秦人煨炉余。

丘氏　寄外
    帘裹孤灯觉晓迟，独眠留得宿妆眉。
    珊瑚枕上惊残梦，认得萧郎马过时。

