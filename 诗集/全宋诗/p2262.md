<!-- { "loadSidebar": true } -->
    因仍扰扰不知了，残金欲灺连鞑人。
    武功夙著冲与寔，貂蝉贵欲兜牟成。
    孽成孤凤鸟不度，守有可死生无因。
    两公气节固相类，又类射虎飞将军。
    西和寅仲出儒素，开禧总饷先垂名。
    太丘是父有是子，冲楼跨灶前无伦。
    话头讲明有定见，不与奸谄相因循。
    犬戎日众我日寡，貔貅乍屈还乍信。
    贺兰饱鲜芳醉醇，啮指不仇南霁云。
    恸哭秦庭不肯援，有严玉帐无分兵。
    借令空弮可持满，飞镝已飞风中鸣。
    三城父兄一时陷，况复骨肉怀亲亲。
    有生必死死有所，此死可羞尸素群。
    矜韬衒略谩蠢蠢，妒功嫉效徒逡逡。
    幸灾之迹弗容掩，不掉之尾何足云。
    乡来益昌倡大义，阿源流芳千载荣。
    胜天倘可恃人众，公道莫于行路听。
    后先忠节贯日星，野史孰愈良史真。

释居简　矮僧求颂
    见说矮人多计较，大家知道不曾藏。
    只将丈六金襴挂，莫与诸方论短长。

释居简　安藏主
    尽都佛性自瞒顸，终日如愚已自谩。
    不是较渠三十里，平生穿凿不相干。

释居简　庵居即事
    欲过东家怕渡桥，欲题黄叶怕随潮。
    经旬不踏门前路，陡顿苍苔绿色饶。

释居简　按曲图
    八茧丝，舞衣嫌重要纎絺。
    君王自按霓裳曲，直到披前驻马时。

释居简　八月大风大水
    十日溪头鷁退飞，相逢那暇问雄雌。
    不如二月春风好，草木无情亦去思。

释居简　八月大风大水
    零落茅茨水半扉，媪颦翁蹙小儿啼。
    老鸡不管丰凶事，独自将雏树上楼。

释居简　八月廿七风雨大浸
    左扼飞廉吭，右拊巽二背。
    谓云如何其，坐使六鷁退。
    亦有司雨工，馽发击单于。
    不卷油然云，自欲干剪屠。
    乡来不鸣条，块亦不曾破。
    卿云千点明，华月半天堕。
    衮衣徂东山，拔木仍偃禾。
    至今东山诗，千载犹咏歌。
    悠然启金縢，风反雨亦止。
    是中果何书，顷刻变天纪。
    流言久弗作，狐亦不复疑。
    至诚动真宰，风雨胡不知。
    风雨不我以，我稼已堕水。
    不知十日淫，滴碎田父心。

释居简　灞桥风雪图
    桥滑驴僵噤不嘶，诗穷弗死反穷诗。
    华山出是吟疆土，更欲烦君写倒骑。

释居简　白荷花
    数畮澄漪不用耕，移根玉井不曾耘。
    羽衣何处霓裳遍，翠盖参差踏水云。

释居简　白鸡谢静讲师
    素羽剪零云，冠裁辰锦新。
    德如潮有信，雄压牝无晨。
    物化寤非蝶，蚁酣惊代邻。
    莫教风雨暝，缄口却羞人。

释居简　白莲雨后渐衰
    晓池芳柄褭残馨，褪雨欹风鹭委翎。
    碧展一奁秋練練，似怜玉色镜中零。

释居简　白马金砂洞
    准拟朝餐洞口霞，更穷泓碧涨桃花。
    可曾石罅潴成玉，多是金边拣得沙。
    符说有灵寻汉篆，人因鉴止见胡麻。
    依稀似入天台路，不属刘家怀阮家。

释居简　白藕花
    一楮三年工，欲赋无三都。
    剪作千叶芳，出水渊不枯。
    照影秋湛染，摇柄春敷腴。
    夜老勺华月，侧此华玉壶。

释居简　白藕花寄袁元仓使
    澄練彻山脉，玉透山池沙。
    老火奋残烁，凛姿燉不瑕。
    方方秋一奁，弹压红万葩。
    安得濂溪叟，来赋集林花。

释居简　白蘯洲新楼曰溪山伟观
    溪头烟暖蘯花春，岂独满渚亦满汀。
    春城绮绣艳溪曲，柔玉掺掺歌采蘯。
    采采芳鲜日将暮，玉眃琼盂旋分賏。
    水晶阕冷禁城宽，兰櫂夷犹缓归去。
    乡来小亭横水浒，雨震风凌日榛莽。
    山鬼啸梁猿啸渚，寂寞风烟向谁诉。
    仙槎忽从银浦来，吟疆开拓搜吟才。
    眼前有句未暇着，只着画楼临水开。
    一双浮图竹插架，层级高低与楼亚。
    从来天巧不曾藏，纷纷俗眼空茫羊。
    赋比须还造楼手，大苏小杜相先后。
    柳恽才华更有馀，那堪一等爱楼居。

释居简　白衣人简净人呈度牒
    袖出天书喜动容，从来汗马不言功。
    长鞭未举追风去，回首相寻异类中。

释居简　白苧歌
    经纱才上机，梭飞玉攕攕。
    怕君寻春迟，落机宽裁衫。
    春心乱如蓬，冉冉随春霏。
    芳迳晓沾露，软尘红上衣。
    归来恨尘污，湔衣浣纱处。
    难湔芳露痕，易湔衣上尘。

释居静　颂示学者
    十门纲要掌中施，机会来时自有为。
    作者不须排位次，大都首尾是根基。

释居静　住东岩
    月生一，东岩乍住增愁寂。
    红尘世路有多端，米面仓储无颗粒。
    崖为伴，泉为匹，飒飒清风来入室。
    山王地暗中忙，云版钟鱼偷泪滴。
    世人莫道空守岩，亦有东篱打西壁。

释居昱　句
    松声和雨听，山色带云看。

释觉　偈二首
    是即彻底是，从来脱体先天地。
    非即彻底非，万别千差共一机。
    是也是不著，非也非不及，
    此时佛祖从何立。晓天霜重泄真机，
    一颗圆明色非色。妙体全标处，
    分明只自知。

释觉　偈二首
    仰之弥高，不隔丝毫。
    要津把断，佛祖难逃。
    鑽之弥坚，真体自然。
    鸟啼华笑，在碧岩前。
    瞻之在前，非正非偏。
    十方坐断，威镇大千。
    忽焉在后，一场漏逗。
    堪笑云门，藏身北斗。

释觉阿上人　偈五首
    航海来探教外传，要离知见脱蹄筌。
    诸方参遍草鞋破，水在澄潭月在天。

释觉阿上人　偈五首
    扫尽葛藤与知见，信手拈来全体现。
    脑后圆光彻太虚，千机万机一时转。

释觉阿上人　偈五首
    妙处如何说向人，倒地便起自分明。
    蓦然踏著故田地，倒裹幞头孤路行。

释觉阿上人　偈五首
    求真灭妄元非妙，即妄明真都是错。
    堪笑灵山老古锥，当阳抛下破木杓。

释觉阿上人　偈五首
    {賢贝换玉}拳下喝少卖弄，说是说非入泥水。
    截断千差休指注，一声归笛啰啰哩。

释觉真　挽赵秋晓
    合掌焚香敬揲蓍，数符大衍为君悲。
    生如玄德不为夭，命许宣尼只自知。
    方丈室中曾示病，三生石上又前期。
    他年认取本来面，依旧颠僧与退之。

释康源　偈
    山僧有一诀，寻常不漏泄。
    今日不囊藏，分明为君说。
    寒时寒，热时热。

释可封　偈二首
    天左旋，地右转，
    过眼光阴人不荐。春已过，
    夏初临，尘劫来事在而今。
    今日事，来日事，
    历劫明明即这是。是则是，
    非又非，莫将鹤唳作莺啼。

释可封　偈二首
    衲僧家，端的别，
    脊梁铸就浑刚铁。有饭逢饥即便餐，
    有话逢人即便说。阿呵呵，
    如何说，今朝又是新阳节。

释可封　颂古
    扫地泼水相公来，最好三门八字开。
    只恐玉堂便归去，未容莲社久追陪。

释可封　颂古三首
    阿魏无真，水银无假。
    老倒南泉，可知礼也。

释可封　颂古三首
    拈得须弥第一槌，铜头铁额岂容伊。
    盐梅舟楫并霖雨，不是斯人更是谁。

释可封　颂古三首
    三军不动旗闪烁，龙蛇阵上看谋略。
    令人长忆李将军。万里晴空飞一鹗。

释可复　偈
    苦痛深，苦痛深。
    碧潭千万丈，那个是知音。

释可士　送僧
    一钵即生涯，随缘度岁华。
    是山皆有寺，何处不为家。
    笠重吴天雪，鞋香楚地花。
    他年访禅室，宁惮路岐赊。

释可湘　布袋赞
    兜率宫，长汀市，
    逆行顺行，谁弗识你。
    有些滞货不能藏，到处逢人乱拈起。

释可湘　布袋赞
    未下生，先行脚。
    袋却乾坤，簸弄自若。
    一汀流水白漫漫，杖子何曾探得著。

释可湘　布袋赞
    破布袋，甚奇特。
    背负肩驼，不肯抛掷。
    只知入水去求人，争奈脚跟浮逼逼。

释可湘　朝阳穿破衲赞
    雨铁在手，横穿竖穿插。
    劄不入处，日轮升天。

释可湘　出山相赞
    峭巍巍，孤迥迥。
    弃王宫，栖雪岭。
    分明冻得眼生星，幡然踏破千峰顶。

释可湘　船子赞
    药山之子石头孙，饥过心荒浪里奔。
    得个锦鳞如许大，看来当与道吾分。

释可湘　达磨赞
    万里见梁王，无风波浪起。
    不得一茎芦，几乎沉杀你。

释可湘　达磨赞
    一无圣，二不识，
    忠言逆耳投江北。入水见长人，
    梁王方失色。千古万古空相忆。

释可湘　大维那求颂
    仰山推枕玩娇儿，等是机前展大悲。
    何必换头呈素面，重堆脂粉画蛾眉。

释可湘　独山
    雨洗风磨孤迥迥，树凋弃落峭巍巍。
    惟兹一事无兼带，泽广如何掩得伊。

释可湘　对月了残经赞
    黑莣未芽，朝数暮数。
    开得眼来，月圆当户。

释可湘　佛光法师真相致藏主请赞
    僧中英，教中杰。
    挂宋朝金襕，肆台衡木舌。
    如天河翻，如岩石裂，
    萎花风扫雨新奇，电影已收雷未绝。
    若是五逆儿郎，见彻明彻描邈得彻。
    信知这老和尚，已说今说当如是说。
    白云推出团团月。

释可湘　高峰妙长老顶相沈一居士请赞
    去却一，拈得七。
    拶破疑团，咄咄咄。
    跳上天目山，据却狮子窟。
    返掷有余态，江湖声响出。
