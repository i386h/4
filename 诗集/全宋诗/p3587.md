<!-- { "loadSidebar": true } -->
杨万里　题张兴伯主簿经训堂
    范家尚有釜生鱼，张家无鱼釜也无。
    屠沽儿亦莫笑渠，渠有至富汝不如。
    一翁冻吟拥竹炉，诸郎映雪夜读书。
    山鬼来听鹤惊起，万岳无人霁月孤。
    不论取官大门闾，始是经训为菑畲。
    父子每腹百斛珠，出门掩鼻马牛裾。

杨万里　题张以道上舍寒绿轩
    菊芽伏士糁青粟，杞笋傍根埋紫玉。
    雷声一夜雨一朝，森然迸出如蕨苗。
    先生饥肠诗作梗，小摘珍芳汲冰井。
    风炉蟹眼候松声，羈篱亲捞微带生。
    烂炊凋胡淅青精，芼以天随寒绿萌。
    饥时作齑仍作羹，饱後龙凤同庖烹。
    太官蒸羔压花片，宰夫胹蹯削琼软。
    豹胎熬出祸胎来，贵人有眼何曾见。
    天随尚有愁作魔，愁杞作棘菊作莎。
    君不见黄金钱照红玉豆，秋高更觉风味多。
    先生酿金链红玉，自莎自棘如予何。
    金空玉尽苗复出，吃苗吃花并吃实。
    天随白眼屠沽儿，不道有人头上立。

杨万里　题章贡道院
    江西道院赋金华，近日当涂共两家。
    更著崆峒三道院，只销卧治醉莺花。

杨万里　题赵昌父山居八咏　两峰堂
    蹈得草鞋穿，行得汗脚损。
    却换一枝藤，拄到双玉笋。

杨万里　题赵昌父山居八咏　青毡堂
    客来借毡看，笑指一书策。
    不管卖不行，且图偷不得。

杨万里　题赵昌父山居八咏　苔竹轩
    青士长得瘦，翠兄工买贫。
    向来素爱者，已赚一诗人。

杨万里　题赵昌父山居八咏　霞牖
    夕借月为烛，晨将霞作帘。
    犹言贫到骨，不悟取伤廉。

杨万里　题赵昌父山居八咏　晏斋
    五陵槿梢花，千驷草头露。
    富贵人始传，屡空今不数。

杨万里　题赵昌父山居八咏　已矣轩
    蛮触无休日，菟裘有别天。
    抚松非已矣，釆菊未悠然。

杨万里　题赵昌父山居八咏　倚云亭
    俗子令眼白，瑞峰令眼青。
    白移听两榻，且上倚云亭。

杨万里　题赵昌父山居八咏　竹隐
    大隐隐於酒，小隐隐於竹。
    何不呼麴生，来同此君宿。

杨万里　题照上人迎翠轩
    寺外秋山触眼明，寺根秋水洗心清。
    晴岚暖翠来未了，不用高人倒屣迎。

杨万里　题照上人迎翠轩
    参寥癞可去无还，谁蹈诗僧最上关。
    欲具江西句中眼，犹须作礼问云山。

杨万里　题锺家村石崖二首
    莫爱悬崖万丈高，只工险峭作风涛。
    看来一一生窠眼，解与行人著过篙。

杨万里　题锺家村石崖二首
    水与高崖有底冤，相逢不得镇相喧。
    若教渔父头无笠，只著蘻衣便是猿。

杨万里　题周鲠臣浩斋
    浩翁曲肱一浩斋，焉吞廊庙与蒿莱。
    此翁定复死不死，旧斋又新有贤子。
    斋前种树初如椽，如今过云欲造天。
    作人谁无半点气，草动风惊便心醉。
    回山倒海不关身，古人与我各何人。
    杉溪老人是翁友，拈出问渠渠领否。

杨万里　题周子中司户乘成台三首
    先生无劓何须补，上到乘成尽放怀。
    松树尚堪驱使在，为公一一捧诗牌。

杨万里　题周子中司户乘成台三首
    不烦营筑便成台，自有青松不用栽。
    只道先生忙更懒，也须一日一回来。

杨万里　题周子中司户乘成台三首
    只须独立领秋光，何用安排石鼓双。
    平揖青原未为差，更於竹外见长江。

杨万里　题朱伯勤千峰紫翠楼
    秀岭西头凤岭东，周曹略数一千峰。
    商量没顿新楼处，顿著穠蓝酽紫中。
    一色千峰翠作围，忽然齐换紫绡衣。
    客来欲识楼中景，秪等金鸦浴海时。

杨万里　题子文弟南溪奇观
    行尽三江与五湖，江湖元只近吾居。
    一陂秋水熔银汁，万里青天落玉壶。
    每约弟兄人定後，恣看风露月来初。
    老夫诗句休拈出，漏泄南溪奇观图。

杨万里　题族弟道卿贫乐斋
    雪茹冰餐入骨香，帽欹驴瘦尽诗狂。
    人传幼妇皆称绝，鬼笑家兄不姓方。
    细雨寒灯初梦短，断丝枯木一声长。
    上天已辨河东赋，岂有长贫执戟郎。

杨万里　题左正卿寿慈堂
    万事丝窠黏露珠，奉亲最乐天下无。
    丘明远孙千里驹，有母七十发漆如。
    雪底筝生冰底鱼，人间无觅天赐渠。
    三更月落堂西隅，母自挑灯儿读书。
    去年生日不用扶，今年生日健过初。
    冰桃碧藕脆如酥，一觞千岁母子俱。

杨万里　天丝行
    天孙嬾困地云机，却倩月姊看残丝。
    玉兔偷将乞风伯，和机失却天未知。
    风伯得丝那解织，未尝躬桑那解惜。
    掀髯一笑戏一吹，散入寒空收不得。
    晓来翠岭莹无痕，片云忽裂落岭根。
    须臾吹作万缕银，乃是天丝不是云。
    远山成练不曾卷，近林成纱未经翦。
    坐看斜飞拂面来，分明是丝寻不见。
    元来著面化成水，是水是丝问谁子。

杨万里　添盆中石菖蒲水仙花水
    旧诗一读一番新，读罢昏然一欠伸。
    无数盆花争诉渴，老夫却要作闲人。

杨万里　田家乐
    稻穗堆场谷满车，家家鸡犬更桑麻。
    漫栽木槿成篱落，已得清阴又得花。

杨万里　田路泥行
    路是新泥作，泥逢积雨滂。
    如缘大鲶脊，更绕九羊肠。
    前店看殊近，行人觉转长。
    商量避五岭，辛苦恰相当。

杨万里　听蝉八绝句
    披襟散发晚风清，细细孤斟缓缓行。
    道是江东官事冗，绿杨阴里听蝉声。

杨万里　听蝉八绝句
    一只初来报早秋，又添一只说新愁。
    两蝉对语双垂柳，知斗先休斗後休。

杨万里　听蝉八绝句
    渠与斜阳有底雠，千冤万恨欣清秋。
    更从谁子做头抵，只放斜阳不落休。

杨万里　听蝉八绝句
    一壳空空纸样轻，风前却有许多声。
    叫来叫去浑无事，叫到诗人白发生。

杨万里　听蝉八绝句
    说露谈风有典章，咏秋吟复入宫商。
    蝉声无一些烦恼，自是愁人枉断肠。

杨万里　听蝉八绝句
    乍来忽去为谁忙，短气抽教强作长。
    道是渠侬声不歇，一吟一续万低昂。

杨万里　听蝉八绝句
    望帝啼春夜更多，不知蝉意却如何。
    还来入夜便无语，明日将诗理会他。

杨万里　听蝉八绝句
    罪过渠侬商略秋，从朝至暮不曾休。
    莫嫌入夜还休去，自有寒蛩替说愁。

杨万里　听雨
    归舟昔岁宿严陵，雨打疏篷听到明。
    昨夜茅檐疏雨作，梦中唤作打篷声。

杨万里　廷弼弟座上绝句
    黄雀初肥入口销，玉醅新熟得春饶。
    主人更恐香无味，沉水龙涎作伴烧。

杨万里　同才翁弟游东园
    东园花径半莓苔，老子多时不到来。
    一巷江梅都落尽，秪今开底是红梅。

杨万里　同次公观细陂，小坐行店
    店歇疑为旅，溪行当出郊。
    莓苔依断蓼，翡翠上寒梢。

杨万里　同君俞、季永步至普济寺，晚泛西湖以归，得四绝句
    阁日微阴不碍晴，杖藜小倦且须行。
    湖山有意留侬款，约束疏锺未要声。

杨万里　同君俞、季永步至普济寺，晚泛西湖以归，得四绝句
    烟艇横斜柳港湾，云山出没柳行间。
    登山得似游湖好，却是湖心看尽山。

杨万里　同君俞、季永步至普济寺，晚泛西湖以归，得四绝句
    西湖虽老为人容，不必花时十里红。
    卷取郭熙真水墨，枯荷折苇小霜风。

杨万里　同君俞、季永步至普济寺，晚泛西湖以归，得四绝句
    曲曲都城缭翠微，鳞鳞湖浪动斜晖。
    天寒日暮游人少，两岸轻舟星散归。

杨万里　同李簿养直登秋屏
    大范今无寺，秋屏故有基。
    看山非不好，吊古却成悲。
    行役真何若，同来也未迟。
    题诗只恶语，差胜不题诗。

杨万里　同刘季游登天柱冈四首
    两只胡床小憩些，一枝筇杖拄倾斜。
    烟云惨淡天将雪，风日荒寒梅未花。
    人去客来酤酒市，鸡鸣犬吠野人家。
    清游不用忙归去，强管行程是暮鸦。

杨万里　同刘季游登天柱冈四首
    我行谁与报江枫，旋摆旌旗一路红。
    朔吹崩腾危两耳，东山踊跃献诸峰。
    松阴好处皆亭子，瑶草香边即坐狨。
    渐陟渐高元不觉，忽然身在半天中。

杨万里　同刘季游登天柱冈四首
    穿青度碧白云中，山正奇时路忽穷。
    引道老农辞我去，与君更上最高峰。

杨万里　同刘季游登天柱冈四首
    偶然乘兴上孱颜，若待偷闲何日闲。
    脚力到时皆我有，不须更问是谁山。
    
    【卷31】

杨万里　同三馆饯王恭父监丞，分韵，予得何字
    去岁从游泛绿波，西湖今日又新荷。
    生来长是欢悰少，老去更堪离别多。
    客里送君留不住，尊前为我饮无何。
    休休万事付一醉，为报骊驹未要歌。

杨万里　同王见可、刘子年循南溪，度西桥，登天柱冈，望东山二首
    亲交久别忽相从，饭罢相将拄瘦筇。
    深涧小桥聊驻步，胡床羽扇对西风。
    水声流入肝脾里，日影轻遮云气中。
    玉润即看朝玉阙，山居独自卧山翁。

杨万里　同王见可、刘子年循南溪，度西桥，登天柱冈，望东山二首
    偶因闲步散顽麻，倦唤胡床小歇些。
    飞上山头人似鹤，回看溪畔路如蛇。
    云烟极目知何处，松竹为门是我家。
    下得山来饥更渴，也无麦饭也无茶。

杨万里　同尤延之、京仲远玉壶饯客二首
    南漪亭上据胡床，不负西湖五月凉。
    十里水风巳无价，水风底里更荷香。

