<!-- { "loadSidebar": true } -->
    片言折狱非无日，谈笑封侯会有时。
    一上梅山吊槃瓠，賸题佳句写幽思。

韩元吉　送赵任卿芜湖丞
    青山照濡须，江驶不可渡。
    当年黄须儿，跨马识其处。
    奸雄有遗迹，草木尚西顾。
    孤城千家邑，政尔横故戍。
    翩翩佳公子，儒雅称风度。
    金门向蓬莱，曾未度阔步。
    畴令一官卑，仅乃高尉簿。
    得非多言穷，定坐能诗故。
    相从十年间，了不见喜怒。
    千金第深韫，至宝可轻付。
    江山落君手，判断得佳句。
    谁欤招得仙，我欲起谢傅。
    似闻王师出，鼙鼓近营驻。
    老生固常谈，愚者亦先虑。
    一樽别时酒，且用慰迟暮。
    去去无久留，功名有夷路。

韩元吉　送中甫兄之淮南
    忆昔湖阴道，边声日夜闻。
    远峰明积雪，叠鼓堕层云。
    未叹河山异，常忧玉石焚。
    三年真一梦，相见且论文。

韩元吉　送中甫兄之淮南
    老忆亲朋别，贫知客寓愁。
    青灯耿遥夜，浊酒对穷秋。
    寒日催征骑，新霜倚县楼。
    因君问淝水，莫渡北来舟。

韩元吉　送周承勋赴荆南幕
    周南留滞几年余，笑力追还两流初。
    无地寘君群玉府，因人贻我万金书。
    未嗟王粲依油幕，聊喜安仁奉板舆。
    梦想风帆转平楚，眼明江树绿扶疏。

韩元吉　送朱元晦
    前年恨君不肯来，今年惜君不肯住。
    朝廷多事四十年，愚智由来各千虑。
    君来正值求言日，三策直前真谏疏。
    诋诃百事推圣学，请复国雠施一怒。
    天高听远语不酬，袖手翩然寻故步。
    我知君是谏诤才，主上聪明得无悮。
    一纸底用教鹖冠，百战应当启戎辂。
    江山千里正风雪，岁月峥嵘倏将暮。
    有田可耕屋盖头，君计未疏吾亦去。
    君归为谢武夷君，白马摇鞭定何处。

韩元吉　送子云五首
    四海双兄弟，南来几别离。
    未成春草梦，先动白云思。
    涕泪三年隔，风尘数月期。
    生涯奔走里，卜筑定何时。

韩元吉　送子云五首
    薄宦何堪远，兄今奉板舆。
    猫头供美笋，玉板荐嘉鱼。
    川陆徐行李，暄寒慎起居。
    会因回雁足，时一问何如。

韩元吉　送子云五首
    楚国富山水，衡湘千里余。
    人皆思太傅，我独念三闾。
    贫贱真劳矣，功名果命欤。
    官閒道林寺，洗眼卧看书。

韩元吉　送子云五首
    别意能姜楚，骊驹且缓听。
    百年三过一，万事醉还醒。
    策马身犹健，看山眼倍青。
    东风有底憾，吹柳暗长亭。

韩元吉　送子云五首
    水阔湖南道，春深可当游。
    鸟声喧绿树，花影趁行舟。
    短袖那容舞，良畴不易谋。
    有亲垂白发，敛板未应羞。

韩元吉　宿石桥闻水声
    野桥曲折渡千回，古寺悬知水面开。
    一夜寒声喧客枕，却疑风雨转山来。

韩元吉　太湖秋晚
    片帆几日下西风，湖色秋容暮霭中。
    买得鲈鱼吊张翰，卧听歡乃度垂虹。

韩元吉　昙花亭供茶戏作二首
    问讯高真此住家，伊蒲未办且煎茶。
    故应一笑来迎我，五百瓶中总是花。

韩元吉　昙花亭供茶戏作二首
    一声钟磬有无中，楼阁山林本自空。
    不向云端呈伎俩，犹来盏里现神通。

韩元吉　汤丞相生日二十韵
    宝历千龄会，神槎八月流。
    人知挺生杰，天欲中兴周。
    文笔超三古，声名溢九州。
    宏才自伊吕，余事岂庆刘。
    繄昔开黄阁，于今尚黑头。
    裴公旋卧护，萧相暂居留。
    舄奕稽山绶，光华绿野游。
    银舆寿母贵，玉耳上公优。
    嗣圣资爰立，昌时副聿求。
    来归嘉季子，入觐伟韩侯。
    今日恢王略，苍生跂庙谋。
    中原尚纷扰，绝塞要怀柔。
    胜逄如先定，成机会可投。
    洪源端欲汎，前箸匪无筹。
    日月符羲骚，乾坤协禹畴。
    行看静蛇豕，俱议息貔貅。
    考有中书第，官无太尉酬。
    两京期汛扫，九庙得重修。
    祉福天方锡，勋庸世未休。
    斯民纳仁寿，公寿几千秋。

韩元吉　题苍筤亭
    手种苍筤数竿，筑亭相与枕书看。
    故知落落非春事，直有青青共岁寒。
    一壑自欣幽意足，三年独得此君欢。
    萧然风露千寻影，搔首哦诗独凭栏。

韩元吉　题长春亭
    一径清深不起尘，芳菲红紫意随人。
    应知地胜无非景，但有花开即是春。
    萱草自随兰叶茂，棠花还与桂枝新。
    彩衣兄弟人生乐，莫惜支筇步武频。

韩元吉　题陈季陵家巫山图一首
    蓬莱水弱波连天，五城十二楼空传。
    行人欲至风引船，不知路出巫山前。
    巫山仙子世莫识，十二高峰作颜色。
    暮去朝来雨复云，却将幽恨感行人。
    江流东下几千里，日日饥鸦噪船尾。
    灵帐负生酹酒浆，古庙烟青客遥指。
    崧高漫说甫与申，道帝况有昭君村。
    蛾眉妙手不能画，枉学瑶姬梦中嫁。
    黄牛白马江声寒，昭君传入琵琶弹。
    汉庭无人楚宫远，阳台寂寞空云间。
    君家此画来何许，照水烟鬟欲相语。
    要须媠服令侍旁，不用作赋回枯肠。

韩元吉　题画卷
    少年喜登临，两脚不惮软。
    支筇上云山，得酒辄三返。
    一从老将至，所向意先懒。
    岂惟心事乖，要自脚力短。
    不如空斋坐，此画一舒卷。
    超然函丈间，意作千里远。
    渔舟已逍遥，茅屋更萧散。
    江干所游历，物色犹在眼。
    浮生固幻景，况乃幻中幻。
    低头顾吾庐，何如住山涧。

韩元吉　题金元鼎至乐堂
    百岁休论七十稀，羡君林壤得熙怡。
    赋归已久同元亭，至乐真能慕启期。
    一壑过人聊自足，万钟于我亦何思。
    故应不羡纡朱贵，带索行歌世未知。

韩元吉　题潘叔玠家达观亭
    车尘蔽重城，俯首但陎阓。
    谁知达观亭，自与空阔对。
    青山接檐楹，白塔见云外。
    迢遥眼界净，妙处心境会。
    平生九垓期，洗耳听天籁。
    一为簿领缚，局促无可奈。
    每凭君家栏，旷若解铃鈑。
    跻攀得遐瞩，顿觉天宇大。
    颇惭北山移，欲赋楚台快。
    泰然发天光，閒目了无碍。

韩元吉　题日出雨脚图二首
    绝壑春林映绿，半山晓雾迷红。
    长忆西岩梦觉，小舟歡乃声中。

韩元吉　题日出雨脚图二首
    隐隐遥分树色，萧萧似听风声。
    何处江倾海堕，隔山雾白烟明。

韩元吉　题十二兄野堂
    少年行乐记乡关，月渚霞洲一梦间。
    为爱轩窗临野水，只疑风景是家山。
    荷香柳影情偏厚，竹色松声意自閒。
    堪笑主翁持节手，却来垂钓傍苍湾。

韩元吉　题张几仲所藏醉道士图
    何须坐客总能文，呼酒相逢日暮云。
    醉倒尽如狂道士，夜归谁问故将军。

韩元吉　题郑舜举蔗庵
    吾州富佳山，修竹连峻岭。
    居然缚尘埃，一见辄心醒。
    岂知刺史宅，跬步閟清景。
    古木盘城隅，石径幽且迥。
    当年徐常待，坐爱云水冷。
    溪南群峰秀，矗矗锥出颖。
    郑公闭阁暇，独步毘庐顶。
    曰此气象殊，逍遥步方永。
    唤客倒清樽，燃薰煮奇茗。
    庭空无一事，宾吏绝干请。
    佳处由渐入，斯语烦记省。
    渊明尝有语，结庐向人境。
    恍如白莲社，挥尘对宗炳。
    谁云忙里閒，要识动中静。
    我来款妙论，散策步林影。
    心田豁丛茅，气马罢征骋。
    他时记棠阴，老意亦深肯。

韩元吉　铁镜赠仲俨
    石门江畔雁山前，芥室遥知更豁然。
    百鍊精明真是铁，不妨照破野狐禅。

韩元吉　听雨
    咿轧篮不计肩，五更残梦尚悠然。
    红油盖重听朝雨，却似西江坐钓船。

韩元吉　听雨
    昨夜灯花暗，今晨雨意深。
    残花惟有叶，新笋已成林。
    未办扶头饮，聊为拥鼻吟。
    兴阑幽梦断，檐际足清音。

韩元吉　同翁子功之平江午憩涵山净慈寺
    蘯花吹尽藕花香，日落风生水面凉。
    净洗扁舟载明月，共君长啸饮湖光。

韩元吉　同叶梦锡赵德庄游牛首山
    不辞扶病触春寒，及此新晴一日閒。
    云外经年见双阙，马头乘兴数前山。
    清泉细酌巉岩上，佛窟同探紫翠间。
    我亦无心话禅悦，衔花百鸟自飞还。

韩元吉　同尹少稷赋岩桂
    江南秋尽犹无菊，只有幽香满岩谷。
    纷纷千树散黄金，翠叶离披剪寒玉。
    繁枝疑从缺月堕，嫩叶不受微风触。
    芳枝冷淡谁与妍，雾雨阴晴自膏沐。
    不妨松竹共行伍，要使芝兰尽臣仆。
    小山有句嗟未尽，骚经已断谁能续。
    每至凋零足惆怅，尚喜炉薰驻余馥。
    为君扫地斗量归，犹胜胡椒夸百斛。

韩元吉　桐柏观三井龙潭下为瀑布
    一水赴壑如奔雷，两山壁立坚谁开。
    山高石限水不去，万古斗怒何轰貀。
    盘涡散作钟与釜，往往石上相萦回。
    泓渟岁久深莫测，人言海眼良可猜。
    不知蛟龙底无用，局促石窦直穷哉。
    未能九土霈一雨，尚与千里清炎埃。
    往时金蚢坠玉简，中使奉诏从天来。
    百年旧事今寂寞，但有雪浪飞崔嵬。
    杜鹃花开兰正发，双阙万丈晴云堆。
    寒声彻耳心骨爽，凌风一上吹笙台。

