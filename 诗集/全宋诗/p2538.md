<!-- { "loadSidebar": true } -->
    中宵翻醒去，当昼又潜回。
    应是五穷数，留君共酌杯。

舒岳祥　四皓像
    商山深处养灵根，白发昂藏满面春。
    一出汉庭安汉嗣，颇疑倾得戚夫人。

舒岳祥　四月初四日正仲子堂可大及梅所周鍊师会耕养堂
    白月一家好，青山四坐迎。
    短筇看虎迹，高枕听蛙声。
    草具枇杷足，拟庐熠{耀光换火}行。
    相逢总佳士，更喜著弥明。

舒岳祥　四月初一日积雨新霁偶成
    渺然清兴忆江湖，缚住此心安破庐。
    新绿池塘鱼散子，落红园径鸟将雏。
    青梅成后少佳果。苦荬出来无好蔬。
    老疾已艰登陟具，谁能为作卧游图。

舒岳祥　四月二十四日雨中分酒饷山友
    欲言林下趣，思共涧边行。
    细雨枇杷熟，空江杜若生。
    离居非远道，向夕自含情。
    偶此开松酒，分将一榼倾。

舒岳祥　四月六日绝粮用银盏易谷作诗别之
    从此与君别，临行更一倾。
    纵令愁作海，谁送酒如渑。
    已悟兴亡理，空留物我情。
    不知陶靖节，何物了平生。

舒岳祥　四月一日霖潦新霁痼疾稍瘳乍归故园拂剔丛莽
    衰翁病起头初里，拄杖穿林探笋生。
    悄悄菰蒲看鸟上，疏疏杨柳见人行。
    一春长雨花全瘦，半日佳晴蝶便轻。
    小立绿阴青子下，稼华洗尽总幽情。

舒岳祥　四月一日始闻莺
    是是黄莺爱绿阴，数声消遣别春心。
    傍人只把莺花并，不道花时却懒吟。

舒岳祥　松花
    偃蹇不入俗，随春也作花。
    高攀许樵子，轻扫落僧家。
    功用虽非药，风标正似茶。
    秋风收子食，辟谷胜胡麻。

舒岳祥　送陈用之远游
    流水写清音，青山发令姿。
    左右惟所取，囊箧恒相随。
    君游且有日，欲访燕赵奇。
    此行犹在眼，已作久别思。
    君如生马驹，腾踏不可羁。
    王良施辔勒，往献白玉墀。
    胸中二三策，和扁为国医。
    南士方世用，砭鎝贵适宜。
    腰间黄金印，季子何必归。
    丈夫轻四海，吾老不可期。
    何以为君赠，梅花千里枝。
    何以为我报，千首纪行诗。

舒岳祥　送达善归玉塘
    霜降水泉涸，风紧草木枯。
    柴扃常自闭，淡泊守园庐。
    晨有客来访，裹饭如桑舆。
    世事不欲论，幽怀咏唐虞。
    蚩尤作五兵，轩辕力诛除。
    战伐从此邕，祸患引八区。
    兹事伤我心，何由返古初。
    我辈惜榆景，来往莫相疏。

舒岳祥　送潘少白赴连山馆
    桐木深坑岭，菊田高弟家。
    闻渠能馆致，去我使人嗟。
    箬长潜沙笋，兰开傍石花。
    古琴留挂壁，此意澹无邪。

舒岳祥　送潘少白游桐柏宫
    桐柏旧题句，方瀛新记文。
    因君重拂拭，为我致殷勤。
    仙过峰停鹤，龙藏井閟云。
    金丹如可鍊，此去访方闻。

舒岳祥　送山甫还峡中
    到处图松树，何曾忘却山。
    相携溪路断。愁踏夕阳还。
    田狖吟桑空，山鸡饮石间。
    所忧无可醉，天上酒星闲。

舒岳祥　送帅初游浙西
    吴下吾游地，因君思又飘。
    水花香外雨，沙鸟梦边潮。
    载洒浮官舫，吟诗上驿桥。
    三高祠下过，为赋楚辞招。

舒岳祥　送王奕世归玉塘
    故人今有子，过我乞铭文。
    红树催年老，青灯话夜分。
    诗笺传父业，隶笔张吾军。
    万里青州路，沂公几代坟。

舒岳祥　送俞宜民归马耳峰
    晴雪集林薄，朝阳熙陇苗。
    青天堪数雁，白路自通樵。
    愁我未归客，别君还过桥。
    何时烧短烛，软语更终宵。

舒岳祥　宿龟石寺
    朼来谁主我，野寺得闲行。
    借屋安书庋，就岩搘饭铛。
    山晴分雁转，水暖见鱼生。
    无事人情好，相逢总笑迎。

舒岳祥　宿龟石寺
    出深无横吏，客至气和平。
    野寺鸣钟罢，安眠到五更。

舒岳祥　岁莫送正仲还雁苍
    岁穷终有别，人老得无愁。
    眼看书先废，材衰句懒酬。
    计年知晚易，论学愧东丘。
    欲就宁川志，开春与子谋。

舒岳祥　岁晚寄帅初
    车鱼鄮城馆，书画剡溪船。
    饭颗诗应瘦，灯花人未眠。
    空林带冰月，老屋架霜烟。
    寂寞凤栖叟，思君又一年。

舒岳祥　踏莎偶成三首
    坐避窗边瀑，行便石上莎。
    清池写癯貌，空谷应悲歌。
    暮色东西合，虫声寤寐多。
    离愁谁与洗，举斗酌明河。

舒岳祥　踏莎偶成三首
    两山天一路，孤石水分流。
    多难身衰日，新凉病有瘳。
    侯封竹万个，奴课橘千头。
    生理能如此，真堪隐去休。

舒岳祥　踏莎偶成三首
    玉宇浮丛雁，黄槐带化蝉。
    青山一长啸，白日关欹眠。
    机断虫虚织，囊空藓叠钱。
    去年真可怕，戎马暗山川。

舒岳祥　啼乌词
    月明双影带霜栖，长忆青梧玉井西。
    前度碧窗惊晓梦，女奴驱遣莫教啼。

舒岳祥　题存思庵壁
    香饭炊鱼白，新醅擘蟹黄。
    秋风元不恶，乡思自难忘。
    田水闲无用，山云薄有光。
    篆畦消息好，一路木樨香。

舒岳祥　题巾山翠微
    逆水游鲲去不回。两鬵插背尚崔嵬。
    月将塔影和峰转，风作潮花入寺来。
    星斗四垂双阙壮，乾坤一览八窗开。
    山僧高卧还知否，人世如今换劫灰。

舒岳祥　题李唐松月
    明月青松枝，幽人岩下步。
    劝君早归来，草头已多露。

舒岳祥　题零陵石屏
    大山插洪澜，定是关仝笔。
    缣素不能永，壁石写雄逸。

舒岳祥　题零陵石屏
    青峰插天隅，淡月如可吸。
    江流疑有声，孤舟舞蓑笠。

舒岳祥　题零陵石屏
    大山如大国，小山如小邦。
    低树无附丽，洪涛恣舂撞。

舒岳祥　题零陵石屏
    大浪所簸摇，青山为俯仰。
    云何峰外雪，亦与相下上。

舒岳祥　题刘君英石屏
    天碑万古閟嶙峋，自我来追此日新。
    旭日小村鸠唤妇，寒霜疏木雁来宾。
    路长桥断谁家店，天远舟行何处人。
    万顷黄芦秋色里，是中著我坐垂缗。

舒岳祥　题潘少白诗
    海飓既过天泬寥，瓦檠弄焰静自摇。
    特山吟稿适在案，读罢不知山月高。
    早从唐体入圆妥，更向派家事掀簸。
    尽囊六卷要我删，子自得之何秘我。
    燕骑纷纷尘暗天，少陵诗史在眼前，
    我才衰退空茫然。君能於此更著力，
    唐体派家俱可捐。

舒岳祥　题汪日宾西楼附山甫达之
    不忘西来意，开窗西复西。
    柳悬鱼怒颊，蒲缚蟹团脐。
    县近更传信，寺围钟到齐。
    山翁出山处，放杖得新题。

舒岳祥　题王德渊水西藁
    子有婉微句，藏之平淡间。
    想子无愠色，熙熙发容颜。
    吉人罕暴戾，详缓心自閒。
    吾知子用意，欲拘陶韦还。
    欲以静息竞，欲以柔镌顽。
    坐使听者心，悠然和且安。
    子来索我语，我与子无言。
    评茶及品水，此事在舌端。
    还有分别否，归鸿没远天。

舒岳祥　题王任所藏林逋索句图
    清新半树横枝句，冷淡暗香疏影诗。
    谁见当时苦吟态，只应童鹤在旁知。

舒岳祥　题王任所藏林逋索句图
    隐几何思此意微，鹤眠未熟觑吟机。
    踞炉炙脚童全野，应是前村踏雪归。

舒岳祥　题王任所藏林逋索句图
    千秋万古梅花树，直到咸平妈受知。
    若道此图真此老，何人觌面敢题诗。

舒岳祥　题王任所藏林逋索句图
    身后不遗封禅藁，吟梅全是自题真。
    画工岂识凌云意，童子趋炎鹤附人。

舒岳祥　题萧照画卷
    远峰没空苍，近树森立壁。
    丛篁郁长汀，茅茨露半脊。
    归舟何处家，中流弄长笛。
    或恐画师身，留此黯淡迹。

舒岳祥　题萧照山水
    烟雨峰峦无古今，断崖迷径静愔愔。
    隔溪樵子遥相语，昨夜克流尔许深。

舒岳祥　题萧照山水
    林穷磵绝石崖倾，临水幽朋更欲登。
    拟共前峰成小隐，晓来云尽见高棱。

舒岳祥　题萧照山水
    翩翩凉树下茅堂，揖客柴门去栈长。
    山外横舟篷不启，谁知世有送迎忙。

舒岳祥　题萧照山水
    何人一舸下清溪，列壑攒峰想旧栖。
    不雨石林元自湿，无云山路只长迷。

舒岳祥　题杏花翠羽
    物色春来多入画，赵昌片幅落吾家。
    翠禽欲起还林去，可是多情为杏花。

舒岳祥　题余文叔山间四时之楼
    轻财好事余文叔，磊落襟期端不俗。
    外方避地客来多，我亦从君借书屋。
    屋前曲径绕沦漪，池上高楼新结束。
    一条碧涧贯虹飞，几片青霞排闼宿。
    四时自换景自留，是中云月无春秋。
    家家见山长在眼，处处有山堪起楼。
    不如此楼能著我，磨墨题诗楼上头。
    主人之贤乐复乐，青山曾见此客不。

舒岳祥　题赵大年小景
    三株五株依岸柳，一只两只钓鱼船。
    水天鹎鸭斜飞去，细草平沙兴渺然。

舒岳祥　题正仲瓠斋
    大瓠秋成实，垂垂挂旧林。
    剖坚容五石，济急直千金。
    瓢饮希贤乐，匏尊共客斟。
    许由嫌汝聒，掷去是何心。

舒岳祥　题正仲真游园
    借问真游趣，华胥路不赊。
    青黄随涧柳，红白任岩花。
    适意弦歌鸟，无私鼓吹蛙。
    秋风榛子熟，撒雹散林鸦。

