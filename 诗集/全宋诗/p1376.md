<!-- { "loadSidebar": true } -->
利登　梅川行
    我来苍山未一日，平固弄抹剽宁邑。
    此时乌合犹惧官，风鹤入耳心早寒。
    来无与角去无捕，堂堂墟邑自来去。
    堕军长寇那可言，初时数百俄数千。
    受旗翕忽亘千里，聚落一烬如卷水。
    就中闺女尤可愁，肩缗背箧步牵牛。
    重重阙地搜伏窖，谓无白日再天晓。
    我时避盗逃佛岩，亲眼见盗循山南。
    红葛蒙头履躔顶，萦身铁被翻红浪。
    招贤三尺刃如霜，夹以巨盾张朱钥。
    皇皇我寨神呵护，山上澄明山下雾。
    路边踯躅不敢前，依依遂犯连湖去。
    六盗飞红登其巅，环山叫呼声连天。
    纷纷扑雪半空落，赤子甘心自投壑。
    州忘县邑县忘乡，我实自弱非贼强。
    捐金买静恐不售，尸祝鼠辈拖朱黄。
    何人此日不为盗，已矣独叹吾生忙。
    已矣独嗟吾生忙，乾坤回首空斜阳。

利登　梅花吟
    落日孤烟寒不度，梅花忽见桥西树。
    痚影犹含涧外云，暗香欲薄山前雾。
    寒死不作女儿面，幽绝却怀廊庙具。
    但知殿后压年度，谁识搀先启春路。
    初开宁无仙子来，已落尚恐神明护。
    后来红紫竞春风，此已成功鼎鼐去。

利登　青阳洞天呈青阳主人曾少裕
    两崖他苍峭天柱，停策崖边唤舟渡。
    青巾羽客打舟来，惊起灵蛇绝溪去。
    千年神浆不自惜，万里晴天安得雨。
    但见飞流落半空，空中此水来何处。
    岩下犹涵太古泉，安知上不通银浦。
    苍藤半湿苔藓昏，石罅无根迸孤树。
    洞门一隙仅通人，可惜凿空开洞府。
    乾坤明晦自有时，突然栋宇那非数。
    开陃岂无人到来，岩崖尚绝猿猱路。
    先生朝昏息丹岩，万壑归心心不语。
    瑶磬一声天壁寒，白云紫雾惊相顾。

利登　秋步述所见
    趁晴收断薪，破晓循幽浦。
    山寒树欲风，云重天将雨。
    兔奔初种畦，鸡拾获残亩。
    叶深樵无踪，水落鱼可数。

利登　田父怨
    黄云百亩割还空，垂老禾堂泣晚舂。
    偿却公私能几许，贩山烧炭过残冬。

利登　田家即事
    小雨初晴岁事新，一犁江上趁初春。
    豆畦种罢无人守，缚得黄茅更似人。

利登　晚步
    住在山塘深更深，门前落叶与阶平。
    高人听鹤来相过，野老因樵熟识名。
    一水欲流山影去，断云时伴烧痕生。
    翛然独步莲峰夕，十里松风秋月明。

利登　仙塘
    一椽自著此山幽，芦苇萧萧绕屋头。
    野老屡来询姓字，社人相约赛春秋。
    寒山此去无飞燕，白水初传有远鸥。
    病起偶然成独往，冷烟斜照使人愁。

利登　仙塘即事
    山斋临薄雾，徙倚杏花枝。
    猎客惊熊馆，行人指鹳池。
    为贫耡药卖，因懒上陂迟。
    林外孤烟起，遥知日午时。

利登　仙塘茅舍
    住在山深处，门前数曲滩。
    近村烟势阔，傍水树阴寒。
    钓客嗔棋僻，高人借鹤看。
    只愁山水怪，嫌我着儒冠。

利登　仙塘茅舍
    门对平芜阔，荒田带水声。
    牧童兼鸭养，野老叱牛耕。
    山暖松花重，园春菜子生。
    杖藜斜日里，篱外白云横。

利登　仙塘茅舍
    莫言宾客少，幽僻长莓苔。
    也有樵人到，唯无诗士来。
    山风花落尽，溪雨燕飞回。
    又觉年光暮，庭阴满绿槐。

利登　野农谣
    去年阳春二月中，守令出郊亲劝农。
    红云一道拥归骑，村村镂榜粘春风。
    行行蛇蚓字相续，野农不识何由读。
    唯闻是年秋，粒颗民不收。
    上堂对妻子，炊多糴少饥。
    号啾下堂见官吏，税多输少喧征求。
    呼官视田吏视釜，官去掉头吏不顾。
    内煎外迫两无计，理色饥躯受笞箠。
    古来丘垅几多人，此日孱生岂难弃。
    今年二月春，重见劝农文。
    我勤自钟惰自釜，保用官司劝我氓。
    农亦不必劝，文亦不必述。
    但原官民通有无，莫令租吏打门叫呼疾。
    或言州家一年三百六十日，念及我农惟此日。

利登　野烧
    初如萤灯一点明，须臾数点如痚星。
    忽然联亘势不断，俨如金蛇破夜惊纵横。
    又如长虹百尺渴奔饮江罢，蜿蜒夭矫势欲凌青冥。
    奇光异色不可以正视，倒影茅屋但觉烨弈光荧荧。
    我闻昔者王家有宝镜，镜横八寸名紫珍。
    涂以金膏傅珠粉，碧光绛气连属日月含天庭。
    又闻西方圣者释迦子，只林演法导群生。
    祥光自顶涌不尽，三千世界合作一色白月明。
    今之奇光异色无乃是，不然安得有此瑞彩突兀来峥嵘。
    天公有妙手，变化谁能名。
    忽从青青现有象，还复槁灭归无形。
    遗烬尚足泽万物，生意行又盈乾坤。
    乃知元气本不死，不逐火化常存存。
    君看余泽滋萌达，岂彼死灰能神灵。
    秋风治荡吹万宝，拭目千室仓箱盈。

利登　永新道中
    冉冉螺川路，兹行本不期。
    地平风到疾，山僻雪消迟。
    渐远乡人少，初行岐路疑。
    断云无意绪，直欲上梅枝。

利登　用赵南塘赠黄希声韵呈南塘
    长天漠漠升虬龙，龙光鳞鳞涵紫空。
    黑云忽起瀛海上，白日不照寒郊蓬。
    九野茫茫路如织，我自路绝非途穷。
    缓商同宫琴同抚，四顾欲驾班麟风。

利登　用赵南塘赠黄希声韵呈南塘
    凤凰一翥千里论，营营燕蝠争朝昏。
    黄河波清纵可待，失计已落千年浑。
    蹇予生居百代后，上究笙典穷珠坟。
    绿图丹书竟杳寞，嗷嗷宋玉徒招魂。

利登　友人自临川来携庾台赵先生与曾丈诸葛帐干丈联和康乐三谷诗句奇格
    谢游半天下，晚岁来兹山。
    平生朱识见，惊此红玉泉。
    散珠流芳词，策琼想遗贤。
    上探霞生岩，下历云度阡。
    名存有瑶刻，事往如金烟。
    世有好奇士，剪茨阐绳筌。
    希此红泉名，欲作疑信传。
    胜境会即是，何必户牖前。
    洗耳天河边，听之流潺湲。
    语发谤已兆，况复然不然。

利登　友人自临川来携庾台赵先生与曾丈诸葛帐干丈联和康乐三谷诗句奇格
    先生学者师，文笔峭如山。
    有时骋奇怪，倒引天上泉。
    达观古有作，奇探今孰贤。
    我亦颇自我，种芝东来阡。
    笑倚央境月，冷歌松下烟。
    陆耘秀新插，水捕排旧筌。
    闻师有紫书，愿启黄笈传。
    三月下汝江，支离拜师前。
    归来凤冈上，藉兰潄潺湲。
    服师双麟芝，至今腹果然。

利登　友人自临川来携庾台赵先生与曾丈诸葛帐干丈联和康乐三谷诗句奇格
    吾闻烟霞外，粤有天桂山。
    其中多仙子，傲睨游乳泉。
    三仇久已绝，七试嗟独贤。
    愿持琅玕树，种之琼瑶阡。
    从此仙子游，上下陵祥烟。
    羽玄师华存，灵变师道筌。
    涌龙出宝台，绍彼真一传。
    肯如幽求痴，仙景愕不前。
    亦不画肉芝，平地生潺湲。
    所求圣胎凝，视世蝉蜕然。

利登　友人自临川来携庾台赵先生与曾丈诸葛帐干丈联和康乐三谷诗句奇格
    家住姑山下，朝暮游姑山。
    澄潭贯地脉，飞流接天泉。
    永栖无昔老，暂游谩时贤。
    古藤蔓直木，苍桧随曲阡。
    犹存万古月，尚照千年烟。
    谁其录青华，嘿然语玄筌。
    紫锋变窗尘，重此炉简传。
    九障傥不存，五灵森在前。
    昨者携友朋，攀萝掬潺湲。
    神交善爽徒，宇宙空茫然。

利登　予与子寔避盗同走崆峒予以其年十一月归侍金川逾月而子实走豫章阅
    闻君归梅水，经我凤凰山。
    走马来相会，匆匆具杯盘。
    君行今已反，我归梦尚寒。
    回首旧游处，白骨犹荒烟。
    昔年崆峒别，心已死生看。
    今日寒林霜，收悲暂欣懽。
    善还已不期，恶别似不难。
    世事未可极，临分更盘桓。

利登　玉台体
    两弯弓月眉端照，一朵忪云鬓畔归。
    欲默不能言不可，娇心无著凭青衣。

利登　玉台体
    羸马前山东复东，沈沈窗户锁愁红。
    春风一把相思骨，又落江南烟雨中。

利登　玉台体
    六曲鸳屏紫玉环，寐衣红地绣双鸾。
    相思未必君如我，一夜芙蓉翟露寒。

利登　玉台体
    浓绿千竿湑欲流，春风疑只在池头。
    相思一夕天相似，望断西南四百州。

利登　玉台体
    行云一梦去无踪，凤尾罗衾翠谩重。
    人寿几何禁此别，海棠花下悔相逢。

利登　玉台体
    朱杨冉冉四垂春，绿雾低迷惨去程。
    斜日半山烟半岭，人生不合遇倾城。

利登　月
    哀哀半规月，前日犹盈轮。
    冉冉几何间，光彩倏已沦。
    至精孰如斯，犹不逃亏盈。
    天地亦无根，万化无长存。
    矧兹寄一形，随天运浑冥。
    若无重素规，谁信天地精。

利登　杂兴
    渺渺江河流，蛟龙所为沼。
    高山苟无松，不如低平阜。
    洁身服休美，荣辱非所囿。
    孤航何翩翩，独往不我觏。
    眷言友仙乔，寤寐耿长抱。
    安得翔风鸾，栖神此蓬岛。

利登　杂兴
    我昔游蓬莱，道过昆仓山。
    青壁峭千仞，中分两径前。
    上迳险且难，行可求神仙。
    下迳极夷易，蛇{尴监换虫}交蜿蜒。
    毫釐一殊轨，安危异千年。
    弃之从上征，高步追飞鸾。
    勿谓下途易，下途前更艰。

