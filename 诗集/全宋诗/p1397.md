<!-- { "loadSidebar": true } -->
    溪上红兰露泫华，豩波浮动长人衙。
    公余即有扁舟兴，几弄潺湲到日斜。

林逋　寄临川司理赵时校书
    远宦风波隔，归期岁月频。
    天形孤鸟晚，烟色大江春。
    驿路向山郭，船樯留估人。
    高台望不极，空使鬓华新。
    
    
林逋　寄茂才冯彭年
    异代甘泉赋，谁当颂太微。
    无如摛藻妙，所惜赏音稀。
    渐远江关树，方单客子衣。
    扁舟舣何许，霰雪暮霏霏。

林逋　寄梅室长
    君家先祖隐吴门，即日追游往事存。
    若向明时秦飞牍，并将康济息元元。

林逋　寄辇下传神法相大师
    禁寺诸供奉，如师艺学稀。
    粉轻昏古本，罢重拆秋衣。
    净{左卤右兼}生瓶晕，连阴长竹围。
    算应支遁马，毛骨苦无肥。

林逋　寄辇下莫降秀才
    犀围古暗革靴鸣，楚楚衣裾白苧轻。
    节概平时长独立，文章近日合双行。
    且看辇毂千蹄晓，复忆溪山数峰晴。
    一第临临杏花宴，满都春色叫迁莺。

林逋　寄钱紫微
    晞发起初晨，中丘谢病身。
    空持白云意，遥赠紫微人。
    画轂坊门远，苍苔掖署春。
    元和旧文体，当许继清尘。

林逋　寄清晓阇梨
    前时春雪晴，林壑趣弥清。
    几忆山阴讲，兼忘谷口耕。
    树丛归夕鸟，湖影浸寒城。
    还肯重相访，柴门掩杜蘅。

林逋　寄上金陵马右丞
    专席顷尝居宪府，拥旄寻亦别明庭。
    金陵土著多蒙赖，分野三回见福星。

林逋　寄上金陵马右丞
    惠爱如春威似霜，神明佳政蔼余杭。
    集贤庭畔依依柳，无限行人比颂棠。

林逋　寄上金陵马右丞
    尽道次公当入相，江湖那肯久迟徊。
    西湖春物空凝意，犹望方舟尝胜来。

林逋　寄思齐上人
    松下中峰路，怀师日日行。
    静钟浮野水，深寺隔春城。
    阁掩茶烟晚，廊回雪溜清。
    当期相就宿，诗外话无生。

林逋　寄孙仲簿公
    低折沧洲簿，无书整两春。
    马从同事借，妻怕罢官贫。
    道僻收閒药，诗高笑古人。
    仍闻长吏奏，表乞锁厅频。

林逋　寄太白李山人
    颜如童子发如黳，卜筑深当太白西。
    身上祇衣粗直掇，马前长带古偏提。
    鹍鹏懒击三千水，龙虎闲封六一泥。
    几度枕肱人迹外，半窗松雪论天倪。

林逋　寄题历阳马仲文水轩
    构得幽居近郭西，水轩风景独难齐。
    烟含晚树人家远，雨湿春蒲燕子低。
    红烛酒醒多聚会，粉牋诗敌几招携。
    旅游今日堪搔首，摇落山城困马蹄。

林逋　寄题僧院庭竹
    岑寂宝坊清夜月，几移疏影上跏跌。
    更怜斋罢闲看处，一日还应不可无。

林逋　寄闻义阛梨
    平昔常闻溪口路，重山複水去无穷。
    禅余试问舟人看，几宿还能到剡中。

林逋　寄吴肃秀才
    肄业寄僧房，暑天湖上凉。
    竹风过枕簟，梅雨润巾箱。
    引步青山影，供吟白鸟行。
    明年重访旧，身带桂枝香。

林逋　寄西山勤道人
    天竺山深桂子丹，白猿啼在白云间。
    死生不出千门事，坐卧无如一室闲。
    谁伴锡痕过寂历，自凭茶色对孱颜。
    忘机亦有庞居士，园井萧疏病掩关。

林逋　寄宣城宗言姪
    春水涵波绿渺瀰，江南芳草又离离。
    谢家元住青山郭，郄氏近攀丹桂枝。
    衣下香囊非尔好，床头诗卷愧吾痴。
    中林独处仍多病，早晚能来慰所思。

林逋　寄薛学士
    飞徵偶未下天衢，古群宽闲且寄居。
    曾许布衣通一刺，每留蔬食看群书。
    高斋已想闲丹灶，清梦谁同话直庐。
    江外敢知无别计，只携琴鹤听新除。

林逋　寄玉梁施道士
    子云遗构住丹房，天鼓时闻数叩霜。
    真景截波寻铁柱，怪书披月看铜墙。
    氲氲颢气朝胎息，熠熠辰辉夜步网。
    大静入来诸事罢，灵芜盘穗卷良常。

林逋　寄祝长官
    怀想与君劳，区区未剧曹。
    深心赖黄卷，垂老愧青袍。
    临事终存道，为诗转近骚。
    庐江五亩宅，归去亦蓬蒿。

林逋　监郡太博惠酒及诗
    尘事久谢绝，园庐方晏阴。
    铿然郢中唱，伸玩清人心。
    况复对樽酒，百虑安能侵。
    何以比交情。松桂寒萧森。

林逋　监郡吴殿丞惠以笔墨建茶各吟一绝谢之　笔
    犀利锋鋩敌五兵，梦中青镂未为灵。
    空山日午南窗暖，攎写黄庭内景经。

林逋　监郡吴殿丞惠以笔墨建茶各吟一绝谢之　茶
    石碾轻飞瑟瑟尘，乳花烹出建溪春。
    世间绝品人难识，閒对茶经忆古人。

林逋　监郡吴殿丞惠以笔墨建茶各吟一绝谢之　墨
    青晕时磨半砚云，更将书帖拂秋尘。
    衰羸自顾空多感，不是临池苦学人。

林逋　将归四明夜坐话别任君
    酒酣相向坐，别泪湿吟衣。
    半夜月欲落，千山人忆归。
    乱尘终古在，长瀑倚云飞。
    明日重携手，前期易得违。

林逋　郊园避暑
    柴门鲜人事，氛垢颇相忘。
    爱彼林间静，复兹池上凉。
    托心时散帙，迟客复携觞。
    况有陶篱趣，归禽语夕阳。

林逋　句
    草泥行郭索，云木叫鉤辀。

林逋　句
    已作归心即自宽。

林逋　句
    巉巉孤棹起。

林逋　句
    风回时带笛，烟远忽藏村。

林逋　句
    隐非秦甲子，病有晋春秋。

林逋　句
    算吟千万首，方得两三联。

林逋　句
    秋声动群木，暮色起千山。

林逋　句
    印文生绿经旬合，砚匣留尘尽日封。

林逋　句
    天寒络纬悲向壁，秋高风露声入怀。

林逋　句
    珠繁杨氏果，翠耀孔家禽。

林逋　句
    阴沉天气连翩醉，摘索花枝料峭寒。

林逋　句
    水天云黑白，霜野树青红。

林逋　李翰林寄松扇及诗乃答之
    编松为箑寄山中，兼得紫微诗一通。
    入手凉生殊自慰，耳频长听隐居风。

林逋　历阳寄金陵衍上人
    藓晕莎丛古石房，寺和松竹背秋冈。
    骚吟未断云生褐，梵偈重开月照得。
    五老旧游应悄默，六朝闲事肯悲凉。
    西州独客心摇甚，抹碧江天鸟一行。

林逋　莲荡
    楚妃皋女一何多，裳似芙蓉衣芰荷。
    几夕霏霏烟霭里，竞窥清浅弄重波。

林逋　林间石
    入夜跏趺多待月，移时箕踞为看山。
    苔生晚片应知静，云动秋根合见闲。
    瘦鹤独随行药后，高僧相对试茶间。
    疏篁百本松千尺，莫怪频频此往还。

林逋　菱塘
    含机绿锦翻新叶，满匣青铜莹古花。
    最爱晚来鸥与鹭，宿烟翘雨便为家。

林逋　留题李颉林亭
    兼琴枕鹤经，尽日卧林亭。
    啼鸟自相语，幽人谁欲听。
    半阑花籍白，一径草盘青。
    何必对樽酒，此中堪独醒。

林逋　留题李休山居
    俗口喧喧利与名，到君风品即难凭。
    曾将五老关秋梦，只爱南薰是正声。
    鸟恋药棚长独立，树欺诗壁半旁生。
    公车便不能徵出，搔首吾皇负圣明。

林逋　旅馆写怀
    垂成归不得，危坐对沧浪。
    病叶惊秋色，残蝉怕夕阳。
    可堪疏旧计，宁复更刚肠。
    的的孤峰意，深宵一梦狂。

林逋　猫儿
    纤钩时得小溪鱼，饱卧花阴兴有余。
    自是鼠嫌贫不到，莫惭尸素在吾庐。

林逋　梅花
    吟怀长恨负芳时，为见梅花辄入诗。
    雪后园林才半树，水边篱落忽横枝。
    人怜红艳多应俗，天与清香似有私。
    堪笑胡雏亦风味，解将声调角中吹。

林逋　梅花
    几回山脚又江头，绕着孤芳看不休。
    一味清新无我爱，十分孤静与伊愁。
    任教月老须微见，却为春寒得少留。
    终共公言数来者，海棠端的免包羞。

林逋　梅花
    小园烟景正凄迷，阵阵寒香压麝脐。
    湖水倒窥疏影动，屋檐斜入一枝低。
    画工空向閒时看，诗客休徵故事题。
    惭愧黄鹂与蝴蝶，只知春色在桃溪。

林逋　梅花二首
    宿霭相粘冻雪残，一枝深映竹丛寒。
    不辞日日旁边立，长愿年年末上看。
    蕊讶粉绡裁太碎，蒂疑红蜡缀初乾。
    香萏独酌聊为寿，从此群芳兴亦阑。

林逋　梅花二首
    孤根何事在柴荆，村色仍将腊候并。
    横隔片烟争向静，半粘残雪不胜清。
    等闲题咏谁为愧，子细相看似有情。
    搔着寿阳千载后，可堪青草杂芳英。

林逋　闵上人以鹭鸶二轴为寄因成二韵
    閒飏粉丝荷苇外，数声惟欠叫秋阴。
    虚堂隐几时悬看，增得沧州趣更深。

林逋　闵师见写陋容以诗奉答
    顾我丘壑人，烦师与之写。
    北山终日悬，风调一何野。
    林僧忽焉至，欲揖顷方罢。
    复有条上猿，惊窥未遑下。

林逋　闵师自天台见寄石枕
    斵石自何许，枕之怀赤城。
    空庐复蕙帐，旦暮白云生。

林逋　鸣皋
    皋禽名祇有前闻，孤引圆吭夜正分。
    一唳便惊寥泬破，亦无閒意到青云。

林逋　暮春寄怀曹南通任寺丞
    跌荡情怀每事同，十年曹社醉春风。
    弹弓园圃阴森下，棋子厅堂寂静中。
    赤脚我犹无一婢，黑头君合作三公。
    江湖今日还劳结，目送归飞点点鸿。

林逋　偶书
    一任尘欺古鹿卢，圣经穷烂更何图。
    磻溪老叟能闲气，八十封侯不似无。

林逋　偶书
    閒看是斯文，无秦攎自焚。
    病来兼万事，休去负深云。
