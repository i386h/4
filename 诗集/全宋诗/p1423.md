<!-- { "loadSidebar": true } -->
    去年今社日，抚事倍酸辛。
    罢神为儿泣，乡怜定可人。

林同　贤者之孝二百四十首　王秀之
    一事真堪笑，今人妾直灵。
    都缘无至性，徒欲乱多声。

林同　贤者之孝二百四十首　王延
    酷矣杖流备，奇哉鱼跃冰。
    能令母心司，不异已亲生。

林同　贤者之孝二百四十首　王阳
    礼经称孝子，不服闇登危。
    所以九折阪，囘车不敢驰。

林同　贤者之孝二百四十首　王悦
    色养倾余子，高名重一时。
    足为丞相喜，岂计外人知。

林同　贤者之孝二百四十首　微子
    岂计身封宋，只愁祀绝殷。
    不惟称克孝，亦自首三仁。

林同　贤者之孝二百四十首　韦景骏
    长抱罔极痛，嗟余少不天。
    汝今幸有母，不省汝胡然。

林同　贤者之孝二百四十首　韦陆
    不惜以身谏，惟愁失母慈。
    景融常自楚，嗣立每求笞。

林同　贤者之孝二百四十首　韦孟
    去王犹讽谏，怀祖重伤情。
    谁识有韦孟，人惟说穆生。

林同　贤者之孝二百四十首　韦温
    常恐愧屋漏，追怀在室诗。
    可怜忍死诵，不负乃今知。

林同　贤者之孝二百四十首　韦虚心
    父居郎省日，莳柳向庭中。
    对柳如对父，那能不敛容。

林同　贤者之孝二百四十首　韦元成
    淮阳谁可傅，无以易元成。
    即汝阳狂意，为王言事兄。

林同　贤者之孝二百四十首　卫七子
    几谏劳不怨，明明载鲁论。
    未应小弁作，得并凯风言。

林同　贤者之孝二百四十首　卫武公
    孝子身终者，非终父母身。
    武公年九十，戒我尚谆谆。

林同　贤者之孝二百四十首　魏孝子
    念母嗟陟岂，思亲徒望云。
    可怜魏孝子，不比狄参军。

林同　贤者之孝二百四十首　文氏子
    服除有吊者，待庙至垂洟。
    亡於礼之礼，斯人其庶几。

林同　贤者之孝二百四十首　文中子
    先人旧所理，汾曲有田庐。
    何意求闻达，弹琴自著书。

林同　贤者之孝二百四十首　吴明彻
    苗枯亲未葬，号泣日于田。
    谁谓竟不雨，而能独有年。

林同　贤者之孝二百四十首　伍尚
    此以父免召，彼如仁必来。
    员乎竟何益，尚也最堪哀。

林同　贤者之孝二百四十首　孝已
    子则欲其孝，人皆有是心。
    如何武丁圣，却使子忧深。

林同　贤者之孝二百四十首　谢{嚼口换日}
    一家感儿孝，不俗使亲惊。
    尽作屏气语，咸为纳屡行。

林同　贤者之孝二百四十首　谢杅
    直以父名戏，其为君命同。
    杅能礼自处，似是胜超宗。

林同　贤者之孝二百四十首　徐份
    父疾亦云笃，如何豁尔平。
    孝经惟泣诵，昼夜不停声。

林同　贤者之孝二百四十首　徐季登
    南州徐高士，姓字满东都。
    有子笃孝行，终丧竟隐居。

林同　贤者之孝二百四十首　徐庶
    不胜方寸乱，岂暇二心持。
    忍矣王陵将，贤哉徐庶辞。

林同　贤者之孝二百四十首　徐孝克
    自今所赐馔，特敕许将还。
    为尔心饷母，君前无所餐。

林同　贤者之孝二百四十首　许孝谨
    既不忍饮乳，还能知奉亲。
    何曾自不教，端是出天真。

林同　贤者之孝二百四十首　许孜
    能感猛鸷类，都无搏噬心。
    同游至鹿虎，共宿有鸠鹰。

林同　贤者之孝二百四十首　薛包
    所惧子不孝，何愁父失慈。
    涕流分出日，天定感还时。

林同　贤者之孝二百四十首　薛修
    邑令直微尔，争如相国荣。
    可怜留母养，不忍听兄迎。

林同　贤者之孝二百四十首　荀何
    古称有曾闵，今复见荀何。
    为孝一而已，能行无甚高。

林同　贤者之孝二百四十首　严君平
    卖卜有深意，何心避市喧。
    若逢人子问，依孝与之言。

林同　贤者之孝二百四十首　颜真卿
    只是见忠节，何曾省孝诚。
    唐宗休叹息，犹未识真卿。

林同　贤者之孝二百四十首　晏子
    母家令足食，父族使安生。
    睦党可谓孝，能之惟晏婴。

林同　贤者之孝二百四十首　阳城
    学者学为孝，诸生久讲明。
    谒归二十辈，毋乃为阳城。

林同　贤者之孝二百四十首　杨愔
    渭阳曾读未，对酒偶言诗。
    舅作如此语，儿那能不悲。

林同　贤者之孝二百四十首　杨震
    尚自畏四知，於亲岂忍欺。
    种蓝有助者，拔去不妨奇。

林同　贤者之孝二百四十首　杨子
    不可得而久，其惟父母乎。
    谆谆爱日语，杨氏岂欺予。

林同　贤者之孝二百四十首　叶公诸梁
    随母适异国，先归汝忍能。
    致人不见视，应是得人憎。

林同　贤者之孝二百四十首　阴子方
    祀灶令人富，相传阴子方。
    安知田至孝，非在荐黄羊。

林同　贤者之孝二百四十首　颍考叔
    茅焦甘伏质，考叔请留羹。
    大队如初乐，咸阳虚左迎。

林同　贤者之孝二百四十首　有子
    其为人也孝，好乱未之闻。
    曾以是取怨，无人语盖勋。

林同　贤者之孝二百四十首　于仲文
    读书无见处，与不读书同。
    勿谓儿年小，能知孝与忠。

林同　贤者之孝二百四十首　庾道愍
    交州一村里，有妪负薪行。
    万里庾道愍，心知为所生。

林同　贤者之孝二百四十首　庾黔娄
    惊心已云异，尝粪不妨难。
    庾令何为者，凭君著眼看。

林同　贤者之孝二百四十首　庾域
    惜矣戴良诞，贤哉庾域诚。
    真能感鹤唳，何至学驴鸣。

林同　贤者之孝二百四十首　元德秀
    进士能毋举，偏亲可忍了。
    紫芝亦良苦，负母入京师。

林同　贤者之孝二百四十首　元凯
    当知元与凯，不出孝而忠。
    能举十六相，斯为舜大功。

林同　贤者之孝二百四十首　元子华
    未必食有毒，人言疑似间。
    不辞噉母吐，图得母心宽。

林同　贤者之孝二百四十首　原涉
    所当约於已，岂忍俭其先。
    道立南阳表，人呼原氏阡。

林同　贤者之孝二百四十首　袁君正
    家人劝我睡，共说不眠难。
    官既未得差，眠时自不安。

林同　贤者之孝二百四十首　曾子
    全归有明训，珍重恐伤肤。
    小子启手足，吾今知免夫。

林同　贤者之孝二百四十首　张霸
    幼也知孝让，居然合礼仪。
    休疑汝尚小，须信我饶为。

林同　贤者之孝二百四十首　张沖
    未尝无果菜，何至取吴中。
    祭我必土产，遗言敢不共。

林同　贤者之孝二百四十首　张九龄
    连理庭中木，丛生坐侧芝。
    未尝闻孝感，一一有兹奇。

林同　贤者之孝二百四十首　张歆
    去官因脱囚，为感戴天雠。
    史氏乃失实，却云逃报仇。

林同　贤者之孝二百四十首　张湛
    下车父母国，自重岂其轻。
    谓我诈为善，何忧被此名。

林同　贤者之孝二百四十首　张志宽
    何忽省母病，每因身疾知。
    可怜张里正，尚得令君疑。

林同　贤者之孝二百四十首　赵琰
    礼称亲未葬，丧服不除焉。
    食麦断盐味，悲哉四十年。

林同　贤者之孝二百四十首　赵隐
    至今说花县，当日奉潘舆。
    未必若赵母，囘班候起居。

林同　贤者之孝二百四十首　赵至
    莫致儿荣养，翻令父苦耕。
    可怜废书泣，不忍叱牛声。

林同　贤者之孝二百四十首　赵咨
    贼来那可迩，而敢以身迎。
    身岂不知爱，心乎恐母惊。

林同　贤者之孝二百四十首　甄逢
    史书良为稹，褒诏却因袁。
    足使济不朽，何堪逢自言。

林同　贤者之孝二百四十首　郑敬
    几曾慕巢许，非是薄伊周。
    何忍的的去，先人有墓丘。

林同　贤者之孝二百四十首　郑康成
    播殖为亲养，家贫至假田。
    焉知后学者，尽唤作儒先。

林同　贤者之孝二百四十首　郑潜曜
    愿以身代母，书焚上彻天。
    若非神许我，未必字依然。

林同　贤者之孝二百四十首　仲长统
    羡入帝王门，扬名与立身。
    何如养亲膳，每日得兼珍。

林同　贤者之孝二百四十首　周绍
    欲得忠臣者，求之孝子门。
    如何傅王子，尚复待人言。

林同　贤者之孝二百四十首　周燮
    未能追绮季，且复守东罔。
    为有先庐在，它山忍遁藏。

林同　贤者之孝二百四十首　子贡
    未须论大块，以死息乎人。
    所愿学赐也，姑惟息事亲。

林同　贤者之孝二百四十首　子路
    食藜殊列鼎，负米异重茵。
    不待今朝养，伤哉昔日贫。

林同　贤者之孝二百四十首　子思
    如何方谓叹，乃尔复忻然。
    念汝祖无忝，知予道何传。

林同　贤者之孝二百四十首　子夏
    为有心中事，琴音自不和。
    礼虽弗敢过，哀若未忘何。

林同　贤者之孝二百四十首　子游
    犬马何以别，斯言似太深。
    深言变养者，可不敬於心。

林同　贤者之孝二百四十首　宗元卿
    异哉宗子孝，亲疾远关心。
    每验痛大小，因知疾浅深。
    
    贤者之孝二百四十首　祖纳
    视膳子之职，何须自执炊。
    闲将心比并，合是手成持。

林同　夷狄之孝十首　百济王扶余义慈
    夷方虽尔异，天性本然同。
    自昔闻曾子，如今在海东。

林同　夷狄之孝十首　东夷大连少连
    大连少连者，夫子笔之书。
