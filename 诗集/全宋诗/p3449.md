<!-- { "loadSidebar": true } -->
徐月溪　含笑花
    瓜香浓欲烂，莲莟碧初匀。
    含笑知何处，低头似愧人。

徐月溪　句
    要是此花清绝处，端如醉面读离骚。
    青蛟煖昼拿云上，白雪深春压架香。
    照眼妆新就，扶头酒半醒。
    妖姿随变化，薄命易飘零。
    娇困扶头怜半醒，淡浓宜面斗新妆。
    并肩罂粟多含怨。具体牡丹惟欠香。
    礬弟堕小白，梅兄怜老苍。
    仲氏似白眉，表表金玉相。
    鲜鲜金凤花，得时亦自媚。
    物生无贵贱，罕见乃为贵。
    薤叶秀且耸，兰香细而幽。

徐月溪　山茶花
    山花又晚出，旧不闻图经。
    花深嫌少态，曾入苏公评。
    迩来亦变怪，纷然著名称。
    黄香开最早，与菊为辈朋。
    纷红更妖艳，玉环带春酲。
    伟哉红百叶，花重枝不胜。
    犹爱并山茶，开花一尺盈。
    日丹又其亚，不减红带鞓。
    吐丝心抽须，锯齿叶剪棱。
    白茶亦数品，玉磬尤精明。
    桃叶何从来，派别疑武陵。
    愈出愈奇怪，一见一欲惊。

徐月溪　智果庵
    居廛终是俗，饭罢即禅房。
    竹荫一庭绿，荷分两岸香。
    拙鸠呼雨缓，老衲补衣忙。
    不厌频来此，岩深风自凉。

徐憊　瀫波亭
    瀫波亭下晚维舟，缥缈烟屏翠欲流。
    忽地惊雷过溪面，连天吹雪下山头。
    汀洲瑟缩藏鸥鹭，涯涘瀰漫失马牛。
    自笑劳生日苍鬓，不知来往竟何求。

徐憊　瀫波亭
    古县幽亭胜景多，青春啼鸟每相过。
    林间石磬风敲竹，水面金蛇日漾波。
    得友且须频载酒，爱山何必更扪萝。
    我来欲作无何醉，为子敲盘试一歌。

徐璋　送举人
    揭阳多士天下都，声名籍籍南海隅。
    往往能骑龙马驹，唾手可捋於菟须。
    大食刀听赤瓠壶，绿沈弓迸金仆姑。
    太阿何止敌万夫，四海可归舆地图。
    一举旌旗到三吴，全军接上甘泉书。
    不比白面谢石奴，汉庭挺出万卷儒。
    至尊含笑御玉虚，此时贤杰气焰舒。
    更看相踵升亨衢，凤池鸡省争凫趋。

徐昭然　句
    精一危微共一心。

徐照　爱梅歌
    紫琳联坳蘸黟漆，破帽笼头醉拈笔。
    解返冰魂化墨倦，青皇尽把韶华失。
    巧分六出騣滕六，迅折千葩怯殷七。
    笑笑先生懒学画，花光仁老毛欲栗。
    可笑梅山翁，一夜吟诗便来乞。
    无声与有声，画妙诗骚两清逸。
    见说鹅溪出好绢，谁能为买三百疋。
    长条短棘椒藟萌，折榦稀枝瘦虬屈。
    画取西湖三两朵，摘索映空花不密。
    更画庾岭三十本，雪月风烟意非一。
    君不同见翰林走旁访消息，寒城日日骑驴出。
    又不见杜老当年酒不。

徐照　拔蒲曲
    拔蒲心，叶再抽。
    拔蒲根，种不留。

徐照　白石岩
    一石入遥天，千峰叠在前。
    人行不到处，仙去未多年。
    窦暗云生像，檐斜日照泉。
    皇朝宣赐物，弟子尚相传。

徐照　白下
    白下严州近，崎岖昔未经。
    年丰山米贱，溪涸石苔腥。
    一月无新句，千岑役瘦形。
    人家今畏虎，未晚户先扃。

徐照　白岩僧舍
    佳景多为寺，一房当翠微。
    炉香穿野霭，杉露滴僧衣。
    害蜜蜂喧牖，抛生鸟候扉。
    山深随兴味，斜日不须归。

徐照　病起呈灵舒紫芝寄文渊
    唐世吟诗侣，一时生在今。
    不因吾疾重，谁识尔情深。
    解愿衣赊酒，更医药费金。
    天教残息在，安敢废清吟。

徐照　病中作
    一行三步歇，屋漏坐频移。
    妻欲藏茶鼎，僧能施药资。
    邻园梅尽发，河岸草生迟。
    天解怜贫病，难令不作诗。

徐照　不寐
    拥衾多不寐，吟思被愁分。
    雪气冲帘入，鸿声带雨闻。
    儿饥因废学，亲没未营坟。
    何致贫如此，肝肠痛莫云。

徐照　采兰曲
    门前春青水如罗，采兰船小长经过。
    未须折兰喜相赠，见此自令忧思多。

徐照　采莲曲二首
    行遍塘边不肯归，鸳鸯打起看双飞。
    荷花近岸难攀折，蒲苇丛深露湿衣。

徐照　采莲曲二首
    罗盖初收晚日阴，野凫飞起小鱼沉。
    莲蓬摘下留空柄，把向船前探水深。

徐照　蝉
    叶落无蝉在，又随林叶生。
    不离荒苑处，偏感异乡情。
    幽韵松风合，枵肠竹露清。
    无端溪鸟逐，飞落地中行。

徐照　郴州苏仙人宅
    一石升天处，分明孝得仙。
    今人修母家，古宅抵官田。
    云似飞来鹤，丹随汲上泉。
    吾家数十里，回望忽凄然。

徐照　陈保之访宿
    不作王侯客，一身如散仟。
    少闻人世事，多欠酒家钱。
    省语初如傲，高文旧已传。
    去灯烧蜡炬，相对坐茫然。

徐照　陈待制五月十四日生朝
    羲辔迟中夏，生贤国世宁。
    隔宵蟾欲满，经溽雨初停。
    分派来沩水，储神应德星。
    高楼参造物，健笔倒沧冥。
    几郡流威惠，今人识典刑。
    随行惟一鹤，堆案有群经。
    道直言皆壮，心和鬓益青。
    即须调鼎铉，未许在林坰。
    斸石逢云母，栽松长茯苓。
    龟巢莲叶上，公见却千龄。

徐照　愁
    愁与诗相似，能令须发新。
    意清尘不没，道直事多屯。
    水石惟宜夏，田桑独致贫。
    不除闲懒性，前世必僧身。

徐照　酬翁常之
    半掩柴门一径深，山中免见俗尘侵。
    愁因有酒春生面，老不饶贫雪满簪。
    旧井远通幽谷水，翠藤新长小窗阴。
    扁舟莫负林间约，好把清诗慰此心。

徐照　酬赠徐玑
    每到斋门敲始应，池禽双戏动清波。
    爱闲却道无官好，信僻如嫌有客多。
    字学晋碑终日写，诗成唐体要人磨。
    山民百事今全懒，只合烟江著短莎。

徐照　春日曲
    中妇扫蚕蚁，挈篮桑树间。
    小姑摘新茶，日斜下前山。

徐照　促促词
    促促复促促，东家欢欲歌，
    西家悲欲哭。丈夫力耕长忍饥，
    老妇勤织长无衣。东家铺兵不出户，
    父为节级儿抄簿。一年两度请官衣，
    每月请米一石五。小儿作军送文字，
    旬日一轮怨辛苦。

徐照　答徐玑
    君有新诗题我石，我因吟赏每登亭。
    塞门雁到云边失，海口山来树里青。
    几度寄书亲入郭，有谁载酒更过汀。
    欲知生事全无长，买纸闲传相鹤经。

徐照　道书记房老梅
    香有竹风知，无尘杂野姿。
    为怜新白发，重记旧题诗。
    藓带龙鳞剥，蜂沾蠹屑垂。
    不来三十载，半树是孙枝。

徐照　登东宝山僧舍
    扪萝上才绝，移舟泊前滩。
    火云满行路，剥啄敲柴关。
    脱裳挂木杪，喘汗如浆翻。
    主人喜客来，笑话生春温。
    袒裼不我责，我息方已安。
    自拾落地薪，煮茗当杯盘。
    卧石平如床，上有树影繁。
    清风吹骨毛，蛰热鄙炎官。
    佳禽不自匿，静处故相喧。
    竟日忘渴饥，山水秀堪餐。
    挽却世上心，世上多忧烦。

徐照　登宿觉庵
    雨过山庵树色鲜，江城四月尚衣绵。
    本来行饭尝新茗，又得凭栏看插田。

徐照　登歙山寺
    石径半欹倾，山头路始平。
    步因花树息，吟忘寺僧迎。
    一面门无水，东隅路入京。
    青峰三十六，霜晓见分明。

徐照　登祝融峰
    祝融高莫比，身到胜传闻。
    日动洞庭水，风开衡岳云。
    老僧冬离寺，群狖夜归坟。
    后洞连方广，山头路即分。

徐照　低飞雀
    雀飞不高丈，啾啾聚榛菅。
    太仓有腐粟，安得悦尔颜。
    弋人四惊逐，飞投网罗间。
    巢中众雏鸣，望其母来还。

徐照　杜甫坟
    耒阳知县非知已，救厄无踪岂忍闻。
    若更声名可埋没，行人定不吊空坟。

徐照　渡钱塘江
    怒潮出海门，巨浪贴天白。
    阿香击鼓喧，地轴忽崩坼。
    大令虬与龙，讋畏改窟宅。
    千艘未敢前，长年面忧色。
    水程八十里，动有千里隔。
    飞橹更无常，身世难可测。
    缚缆庙山脚，炊烟岸连碧。
    天无砲车云，风响稍自激。
    低回兀小篷，滉漾任所适。
    青瑶沐金蟾，四向山绝迹。
    仰面观斗柄，意可晓南北。
    吴桥淮楚棹，尽为声利役。
    天公悯我忧，江水平如席。
    何年变平陆，险危免经历。
    遥遥星火红，知近人家侧。
    惊喜愧老妈，梦远鼻吹息。

徐照　访观公不遇
    卧犬闻人出，门当青栎林。
    固知多不在，自欲远相寻。
    宵短余香印，林痚出磬音。
    昨来曾寄茗，应念苦吟心。

徐照　访可公宿
    枯株围古寺，长觉莫寒增。
    坐听吹风雪，吟移照佛灯。
    试茶铛则水，点笔砚生冰。
    门外营营者，谁人及似僧。

徐照　访僧居
    客至无他事，房门不厌敲。
    好山元带郭，损屋旋铺茅。
    静砌生灵药，高林出远郊。
    水禽冬不见，春暖渐营巢。

徐照　访奭公宿和其韵
    枯株围古寺，长觉夜寒增。
    坐听风吹雪，吟移佛照灯。
    灰沉麟骨碎，茶沸蟹涎凝。
    何计从师老，生涯若履冰。

徐照　访潇岸黄仲立
    长似在船里，松声如水声。
    门当岗路掩，云向井栏生。
