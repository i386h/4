<!-- { "loadSidebar": true } -->
    鲰生颂德无他望，顾与菁莪乐育材。

李商叟　寿周益公
    百年能几见英豪，主圣臣贤未易遭。
    □□□□新制度，宗臣当国大勋劳。
    三师告老恩荣备，□□藏书日月高。
    犹有治安贻百世，天教仙子见蟠桃。

李商叟　寿周益公
    天佑熙朝世产贤，承平旧业至今传。
    莱公少避中元日，潞国同生丙午年。
    翰墨独传千古秘，声名崛在二公先。
    功成野服平园去，要伴灵龟巢碧莲。

李商叟　寿周益公
    昨夜微云概太清，银河映带寿星明。
    祥开碧落中元节，人颂升平上相生。
    天上异恩尊帝傅，洛阳好事写耆英。
    长身独乐园中老，疑是平园旧弟兄。

李商叟　寿周益公
    袖中勋业拂云烟，笔底文章响涧泉。
    已是贵为天下宰，不妨长作地行仙。
    蚁浮玉友秋初熟，鹊报银河月正圆。
    满引寿觞今夜看，相星重入太微垣。

李商叟　疏山
    忙中安得此身閒，杖策西风自往还。
    今日已偿云水债，篮舆带雨下疏山。

李韶　题司空山观
    梁代真人上紫微，水盘山脚五云飞。
    杉松老尽无消息，犹得千一年度归。

李韶　游虎丘
    望中平坦独崔嵬，根跨沧溟浪打回。
    不是巨灵潜擘与，祗应蓬岛暗飞来。
    经坛烟染千株石，丹井云封万古苔。
    翠色高通苏郡内，满城清雅绝尘埃。

李韶　游司空山
    鹤驭凌云入紫微，水盘山绕五云飞。
    松杉老尽无消息，犹得千年一度归。

李少和　自咏
    宝珠探妙得真宗，五色分明焕太空。
    解下连环竟超越，郁罗深处宴鸿蒙。

李邵　双桧联句
    古宇列双桧，森郁欹檐角。
    高干若偃盖，低枝罗翠幄。
    叶硬攒猬毛，子圆如雀壳。
    盘根虽轮囷，呈才终卓牵。
    枯冬傲霜雪，炎夏宜雨雹。
    苍皮绕龙蛇，危巅巢鹡鷟。
    岁寒知后凋，清风到先觉。
    月涵烟影孤，雨溜苔藓驳。
    愿逢繁辂用，勿使为榱桷。
    春姿笔工偷，风韵溪虎学。
    松筠比节操，虫鸟敢蠹啄。
    黛色晚山分，清香朝露濯。
    桃李耻妖饶，椅梧羞龌龊。
    俗名强雌雄，奇胜重古朴。
    气势已千寻，栽培从一握。
    五松惭忝位，秦封受殊渥。

李申之　句
    区区已上和亲策，安得元戎一点头。

李申之　献帅府经历二首
    一饭感恩无地报，此心许国已天知。
    胸中千古蟠锺阜，一死鸿毛断不移。

李申之　献帅府经历二首
    拟把孤忠报主知，主知未报已身疲。
    明朝定作长淮鬼，马革应烦为裹尸。

李申子　句

李申子　[缺]深城红尘，怎得侵[缺]骨云岩桧老险惊[缺]兴废一掬清泉酌古[　

李申子　君子泉
    □岩峭□色斓斑，云叶烟萝□□□鬟。
    疑有仙琚时会集，唾珠霏屑落人间。

李深　送程给事知越州
    从横才业耸青冥，出处三朝重老成。
    南就金城几万里，东归戎节拥千兵。
    书从禹穴探应古，诗想鸡林购得名。
    莫醉故园风月久，壶浆父老已来迎。

李深　送程给事知越州
    白首雍容侍从中，高怀常寄五湖东。
    游文仙殿才终别，作牧稽山地更雄。
    去国旌旗迎晓日，过家鲈橘正秋风。
    异时治行如登用，故事西京有弱翁。

李深　题范文正公祠堂
    一章奏免鸟衔茶，惠及饶民几万家。
    遗老至今怀德政，为余谈此屡咨嗟。

李深　题范文正公祠堂
    危言迁谪向江湖，放意云山道岂孤。
    忠信平生心自许，吉凶何恤赋灵鸟。

李慎修　赋新繁周表权如诏亭
    昔年曾见鲤趋庭，缔构开基敞燕楹。
    教子义方居可法，褒贤恩诏榜为名。
    人知一玉能成器，家鄙千金任满粂。
    从此里闾为盛事，握兰华省有才英。

李慎言　抛球曲
    侍宴黄昏未肯休，玉阶夜色月如流。
    朝来自觉承恩最，笑倩傍人认绣球。

李慎言　抛球曲
    隋家宫殿锁清秋，曾见婵娟飏绣球。
    金钥玉箫俱寂寂，一天明月照高楼。

李慎言　抛球曲
    堪恨隋家几帝王，舞腰缓尽绣鸳鸯。
    如今重到抛球处，不见熏炉旧日香。

李昻之　夜游漓江上
    漓江开遍四时花，游览都忘屐齿赊。
    风景虽宜秋向老，关山无奈客思家。
    漏传楼上三通鼓，水落滩头几尺沙。
    京国未归乡信断，阵鸿何处贴云斜。

李师圣　游台感兴古风
    梵书五顶清凉府，冬冰夏雪风炎暑。
    我来七月秋正寒，何况萧萧岩谷雨。
    偶尔云开煦气生，溶溶满目烟光聚。
    真容古基鹫峰寺，高山之麓雄今古。
    西方楼观缥缈间，粲然金碧莲华宇。
    悬崖峻领架大木，神物所持凭险阻。
    金珰垂空殿檐响，森森铁凤相交舞。
    忆昔文殊出火宅，金刚宝窟通真土。
    牵牛老人饮玉泉，二子一犬随贫女。
    变化无方利有情，知是西天七佛祖。
    重闻清凉境界真，无穷陈迹书妙语。
    我有诚心颇出群，瑞应神奇目亲觛。
    须臾光相现咫尺，玉洞金灯明可数。
    松影摇空山谷中，夜寂太阴隐龙虎。
    丹楼碧阁香案前，敬畏生心谁敢侮。
    从来昏迷如梦回，前三后三慎莫取。
    我今不作前后想，香烟稽首清凉主。

李师中　递中得先之兄书取邕钦宜柳归约十二月到此年节已近未闻来朝寄奉
    我在灕江上，君行瘴海浔。
    因劳南去梦，暂望北归心。
    别后年华改，新来雨露深。
    凭栏望书信，一字抵千金。

李师中　递中得先之兄书取邕钦宜柳归约十二月到此年节已近未闻来朝寄奉
    远宦良多感，新来更可悲。
    春随斗柄动，人自海边归。
    仆马疲劳甚，郊原雨水时。
    经旬不得信，凭槛又吟诗。

李师中　过严关有感
    大抵孤忠报国难，古今共是一长叹。
    玉关还路春无绿，定远归来鬓已斑。

李师中　过严关有感
    四年岭外得生还，自顾无功但愧颜。
    欲识群恩至深处，严关便是玉门关。

李师中　韩魏公席上为官妓贾爱卿作
    愿得貔貅十万兵，犬戎巢穴一时平。
    归来不用封侯印，只问君王乞爱卿。

李师中　和李明叔理定道中
    幽居日日数归程，已写华严两帙经。
    门外初寒江气白，岭头多雨晓痕青。
    曾逢饭颗潮山笠，应载鸱夷笑井瓶。
    客土相思空引望，天涯风景似新亭。

李师中　嘉佑三年九月受命来岭外七年十一月得请知济州感恩顾已喜不自胜留
    镇抚四夷吾道在，可怜壮志日因循。
    四年尽瘁今归去，不负斯民只负身。

李师中　嘉佑三年九月受命来岭外七年十一月得请知济州感恩顾已喜不自胜留
    侵地还来开境远，贡琛上去革音初。
    但无俘馘充归献，辜负君恩死有余。

李师中　嘉佑三年九月受命来岭外七年十一月得请知济州感恩顾已喜不自胜留
    乞得衰身出瘴烟，一麾仍许视于蕃。
    家园在望松楸近，自问如何报上恩。

李师中　嘉佑三年九月受命来岭外七年十一月得请知济州感恩顾已喜不自胜留
    出岫白云犹缭绕，离群飞鸟尚呜悲。
    四年人去宁无憾，况是梅花满树时。

李师中　句
    门掩苍苔柳半遮，春深庭院日初斜。

李师中　句
    夜如何其斗欲落，岁云莫矣天无晴。

李师中　句
    无意亦无求。

李师中　句
    山如仁者静，风似圣之清。

李师中　句
    好斩佞人头上血，来弃行客酒中杯。

李师中　句
    坐据白云岩下地，仰看青镜匣中天。

李师中　句
    门无车马地无尘，只有青山是四邻。

李师中　句
    当年殿柱题名处。

李师中　句
    兜鍪不胜任，犹可冠貂蝉。

李师中　句
    对面好峰横翠幕，绕城垂柳拂清涟。

李师中　句
    山响催茶候，梅蒸熟荔天。

李师中　客有写真者见予因以三诗赠之
    嗟予少也贱，到老尚无功。
    方寸浮名外，流外两鬓中。
    对镜犹惭愧，图写若为容。

李师中　客有写真者见予因以三诗赠之
    文命力能平水土，阿衡功亦格皇天。
    形容不上麒麟阁，当日君臣任自然。

李师中　客有写真者见予因以三诗赠之
    难逢古鉴明忠腹，长似骚人带病容。
    几向清溪曾照见，万寻岩壑一青松。

李师中　留题龙隐岩
    过江缘磴寻溪垠，隐然绝壁天开门。
    传云此处昔龙隐，险岩凛凛犹疑存。
    风云已与时变会，苔藓尚迹初潜痕。
    嗟余出处不自重，过事轻发难为神。

李师中　留题龙隐岩□□
    乱峰凝碧□□□，曾有神龙此□□。
    □□已兴甘泽去，高岩□葛□云端。

李师中　留题龙隐岩寺
    绝顶神灵宅，危空宝榻开。
    层□□□□，□德出氛埃。
    □□□□□，岩光□□来。
    □□□一息，鸣鸟共徘徊。

李师中　龙隐岩
    春波饱微绿，斗柄涵虚明。
    方舟贯岩腹，鹅鹳相酬鸣。
    仰窥穹窿顶，宛转百怪呈。
    仅余鳞甲碎，不见头角狞。
    下闯清冷渊，演迤万顷澄。
    但同鱼鸟参，勿遣蛟龙惊。
    抉苔抚奇篆，倚棹看题名。
    三将标殊勋，自与山不倾。
    谁与赘小筑，政恐山灵嗔。
    南洞更幽绝，仙佛令峥嵘。
    太虚可为室，岂复资栾楹。
    乳泉助茗眃，中有冰雪清。
    何须骖鸾去，此即白玉京。
    鼎来不速客，抱琴忽逢迎。
    爱此无弦曲。岩溜同一声。
    为君洗尘耳，唤我诗魂醒。
