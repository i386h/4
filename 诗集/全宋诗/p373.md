<!-- { "loadSidebar": true } -->
    落屑欲堆悬圃满，人间但爱玉轮孤。

陈造　题识山堂
    物之或暌九牛毛，理有适契鹤鸣皋。
    对山眩旋目无主，山灵定笑山不遭。
    庐阜姿态杳莫状，烟容岚影翻海涛。
    德人眼力了天巧，离朱眸睨难形逃。
    高堂面势踞缥缈，旷度洒落遗尘劳。
    万巧千奇领定体，如闯阛阓挹同袍。
    要须般礴烦画史，正自指顾分秋毫。
    闻道樽罍富宾从，至今卷轴馀风骚。
    我登斯堂唶迟暮，仙翁已蹑海上鳌。
    横前三万八千丈，天台信美非其曹。
    崩腾恍骇失要领，窥觇历览首屡搔。
    先生翳鸾骖紫凤，想后韩众前卢敖。
    白玉之童手碧桃，双成智琼各云環。
    神游未置兹山遨，徙倚怅望吾郁陶。
    尘中局束真狴牢，但觉德人山与高。

陈造　题史髯词卷二首
    方朔岁星仍客星，窃桃他日太狂生。
    几时又泛灵槎去，平掇天孙翠纤成。

陈造　题史髯词卷二首
    南风未蛰浙江波，倦客闲愁似许多。
    安得双鬟如阿素，红檀声里釂金荷。

陈造　题史髯诗卷后二首
    平生一士万金多，更恨诗人饿涧藀。
    羁旅忽成开笑口，软红尘底得阴何。

陈造　题史髯诗卷后二首
    脑脂侵眼耐昏眵，诗卷犹便小字题。
    浪信奇方须损读，即今刮膜胜金篦。

陈造　题通明堂
    世儒困墙面，窒外由蔽中。
    一理有朝澈，八窗自玲珑。
    公无末俗病，人识古贤风。
    照物鉴绝尘，与世云行空。
    似闻虚白室，略与公心同。
    彼哉坏陂老，史语宁所蒙。
    吾知泚笔意，千载端为公。

陈造　题吴司理子隆兼隐
    绅笏视林薮，达人忘异同。
    端知柱下史，却笑鹿门翁。
    犴狱仍阴德，诗书亦隽功。
    何须笠泽去，烟浪放船篷。

陈造　题吴子隆兼隐二首
    盛吉低眉亦问囚，不疑断狱但春秋。
    定知小试皮鞭罢，却唤樵青荐茗瓯。

陈造　题吴子隆兼隐二首
    元亮官居亦松菊，次山生事有笭箵。
    酒如歡乃声中醉，目向平反笑处长。

陈造　题芜湖雄观亭
    大江来东南，旁受众壑输。
    下驿峡下窄，积水陡下百尺馀。
    势如千鼓駴万马，阰{外门内沓}啮蹙崩腾排轧争危涂。
    蟬矶赖是作龃龉，不然颓沙裂岸复通舳舻。
    霜晴似揭天两镜，瞥眼浪涛相吞屠。
    不知河伯窟宅托何所，只应蛟鳄跋痜无宁居。
    阴晴明晦何限景，付与沙鸥浦鹭纶竿夫。
    令君作亭揽其要，豁然眼办了江湖。
    我昔暂登览，诗瓢仍酒壶。
    寒声隐隐撼窗户，绿雾喷噀擅晓晡。
    吴樯楚柁乱秋叶，蜚山涌雪略座隅。
    淮山千髻更在洪涛外，昏烟淡日时有无。
    昆阳胜负等蛮触，魏中之梁直锱铢。
    人生红尘中，局缩辕下驹。
    安得李成王宰不死俱在眼，水墨挥洒丹青摹。
    江山千里入卷轴，从此不数玄圃昆仑图。

陈造　题五柳先生诗编年后二首
    渊明黄杰气，不减运甓翁。
    漫仕径拂衣，高枕北窗风。
    平生经世意，萧然诗卷中。
    卯金纳大麓，正自窍鈇雄。
    妖雏自取死，遽敢贪天功。
    斯文未斲丧，吾道聊污隆。
    把菊得沉醉，直气敛长虹。
    区区记隐德，史笔殊未公。

陈造　题五柳先生诗编年后二首
    邸报议麟经，卜书目羲易。
    曲学暂雺噎，日月岂终蚀。
    陶翁诗百篇，优造雅颂哉。
    九原不容作，妙意渠能测。
    今君语析尘，指示了皂白。
    定知泚笔人，斜川旧仙伯。
    毫厘无余蕴，领览饱新得。
    言下悟未师，吟边识圆泽。

陈造　题溪桥雪月图
    雪野无人访夜阑，冰壶绝景画中看。
    桥边觉欠梅枝在，姑射嫦娥各耐寒。

陈造　题项处士山堂二首
    一庵小憩俗间劳，月牖风轩俯鸟巢。
    我亦青衫倦游者，羡君先办盖头茅。

陈造　题项处士山堂二首
    久安楚俗眠云屋，又向吴侬倒药囊。
    出处无心俱乐地，世间何处不山堂。

陈造　题行山园
    溪山无处著纤尘，翠壁苍漪衬月痕。
    可惜人间清绝地，苇间渔父与平分。

陈造　题徐居士遁庵
    世网谁所张，西弥天宇大。
    万情本一机，砽砽同此在。
    徐君经世心，心乃超世外。
    趣静缘有动，无显奚用晦。
    姑为辟俗去，示世无吾待。
    结庵定其迁，初不惮不一。
    容膝得胜处，外物了纤芥。
    有山自烟云，有水可灌溉。
    百丈峙翠屏，千寻拖碧带。
    床头三圣书，会意谢分挂。
    天山和要旨，肥遁元非内。
    此名扁此室，吾诗傥容配。

陈造　题野渡风烟图
    画师毫素筌蹄，波光野色凄迷。
    舟舣树阴欲动，鱼惊帆影应低。

陈造　题驿舍二首
    客到淮乡话楚乡，长将天末指襄阳。
    如今漂泊君休问，又过襄阳十舍缰。

陈造　题驿舍二首
    官曹有底著迂疏，只合江湖老钓徒。
    萍梗可能忘在莒，莼鲈只有梦归吴。

陈造　题因老松江烟雨图二首
    远峰近薄监中浮，每泊行舟十日留。
    雨望晴临俱不恶，最怜烟霭暝高秋。

陈造　题因老松江烟雨图二首
    千里湖山宿雾昏，倚栏一笔解平吞。
    渔郎好在收纶罢，想踞笭箵共一樽。

陈造　题因师百雁图二首
    蓼滩芦渚好徜徉，肯便云天去作行。
    未用选奴防夜燎，不妨结伴傲晨霜。

陈造　题因师百雁图二首
    闻道崔公作芦雁，端如庄叟玩鯈鱼。
    骞翔唼啑妙百态，君看老因般礴馀。

陈造　题因师蒲桃图二首
    因师写物三昧手，公取天机付笔端。
    坐想瑛盘分磊磈，忆尝贝齿冰甘寒。

陈造　题因师蒲桃图二首
    晶荧压架绀珠圆，苒蒻荥风露叶鲜。
    病酒人方渴羌似，为师开卷忍馋涎。

陈造　题雍和堂
    元功播万有，洪纤各秀颖。
    一或疵疠之，槁乾例榛梗。
    是身储至和，举世乏妙领。
    粹然太丘裔，父子皆秀整。
    学自付衣钵，刃不留綮肯。
    文字长少苏，智趣大小耿。
    悠然诗礼庭，翩度脊令影。
    穆穆埙篪春，矫矫尘务屏。
    会看蝉嫣去，滋味调九鼎。
    彼哉夸毗子，肝胆作蛙黾。
    斯焉世宗师，胡不日三请。

陈造　题臧子仪扇
    买邻千万许儿赊，老子诗成赖指瑕。
    门枕醴泉交让木，行人不问识君家。

陈造　题张省干扇
    前溪天阔渌泱泱，溪上诗翁引兴长。
    安得南风吹小艇，吟看千盖拥红妆。

陈造　题张仲思孝友堂
    笔端吐阳春，胸次著云梦。
    袖中匠石斤，规矩随意中。
    君侯道艺乐，不许俗子共。
    深堂埃壒外，平日文字供。
    默对八窗静，不但十年种。
    妙语落人间，一一万金重。
    平反与进修，并作旨甘奉。
    只今衣五彩，颇亦笛三弄。
    何人侍板舆，觞豆燕群从，
    鴒原春事繁，雁影天宇空。
    傍睨枭雉呼，或作邹鲁哄。
    纷纷手翻覆，纳纳腹空洞。
    汲直合居中，器博滞近用。
    初计拔薤来，竟息憩棠讼。
    悠然拥书坐，竹风助吟讽。
    更听雏凤鸣，未妨蜚鸿送。
    今皇志复古，俗有后宾贡。
    斯文属耆儒，夏屋况巨栋。
    江汉继崧高，谁当第嘉诵。
    县知尹吉甫，缩手辟张仲。

陈造　题赵伯政医俗轩
    风淫气格初不意，往往腠脉流肠胃。
    金匮一编亘古今，几人用之能起废。
    痛恙切身知谒医，俗气痼人渠不知。
    持筹侧肩蠹日力，锦韝金弹随痴儿。
    斯人斯疾可玫否，更恐良医望之走。
    南窗解榻竹风清，请访轩中十全手。
    
    【卷14】

陈造　题赵景安二亭　尺五二首
    山亭缥缈五云连，瑞霭灵河最近天。
    当念江湖吏尘客，举头见日独凄然。

陈造　题赵景安二亭　尺五二首
    坐看银山卷坏云，涛头蜚过不逡巡。
    世间壮观何人领，付与亭中笔有神。

陈造　题赵景安二亭　尺五二首
    阰沓每疑坤轴动，撞唐更恐日车翻。
    凭栏待得波声寂，擘絮依然挂海门。

陈造　题赵景安二亭　尺五二首
    仙乐惯常醒醉梦，市香不断袭衣裾。
    何须更羡城南杜，丹地黄扉即诏除。

陈造　题赵秀才壁
    日日危亭凭曲栏，几山苍翠拥烟鬟。
    连朝策马冲云去，尽是亭中望处山。

陈造　题殖轩
    窗户青红断手初，桃蹊竹径类僧居。
    日陪骚客挥椽笔，时著班衣奉板舆。
    领会能忘一樽酒，穷通拟付十年书。
    仍闻布谷催春事，一雨朝来溜决渠。

陈造　天申节致语
    遐想云環奏未央，璇舆金录庆生商。
    九光霞里停仙仗，万岁声中奉帝觞。
    天上擗麟供乐事，人间舞凤侈恩光。
    小臣愿效华封祝，试颂灵椿寿圣皇。

陈造　田家叹
    五月之初四月尾，菖蒲叶长楝花紫。
    淮乡农事不胜忙，日落在田见星起。
    前之不雨甫再旬，身畴已复生龟纹。
    近者连朝雨如注，麦陇横云欲殷腐。
    如今麦枯身失时，举手仰天祷其私。
    身恶久晴雨害麦，兼收并得宁庶几。
    饼托登盘米藏庾，侬家岁寒无重糈。
    岂知送日戴朝星，凡几忧晴几忧雨。
    吾侪一饱信关天，下箸敢忘田家苦。

陈造　田家叹
    身欲雨，麦欲晴。
    被子创割肉望两熟，家家昂首心征营。
    一月晴，半月阴。
