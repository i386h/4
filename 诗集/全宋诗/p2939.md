<!-- { "loadSidebar": true } -->
    物物各自我，谁为贤与顽。
    贱气即易凌，贵气即难攀。
    愧予心未齐，俛首一破颜。

王安石　登西楼
    楼影侵云百尺斜，行人楼上忆天涯。
    情多自悔登临数，目极应惊怅望赊。
    一曲平芜连古树，半分残日带明霞。
    潘郎何用悲秋色，只此伤春发已华。

王安石　登小茅公
    扪萝路到半天穷，下视淮洲杳霭中。
    物外真游来几席，人间荣愿付苓通。
    白云坐处龙池杳，明月归时鹤驭空。
    回首三君谁更似，子房家世有高风。

王安石　登越州城楼
    越山长青水长白，越人长家山水国。
    可怜客子无定宅，一梦三年今复北。
    浮云缥缈抱城楼，东望不见空回头。
    人间未有归耕处，早晚重来此地游。

王安石　登中茅公
    翛然杖履出尘嚣，鸡犬无声到泬寥。
    欲见五芝茎叶老，尚攀三鹤羽翰遥。
    容溪路转迷横彴，仙几风来得堕樵。
    兴罢日斜归亦懒，更磨碑藓认前朝。

王安石　钓者
    钓国平生岂有心，解甘身与世浮沉。
    应知渭水车中老，自是君王著意深。

王安石　叠翠亭
    烟笼远浦迷芳草，日照澄湖浸碧峰。
    幸有清樽堪酩酊，忍陪良友不从容。

王安石　蝶
    翅轻於粉薄於缯，长被花牵不自胜。
    若信庄周尚非我，岂能投死为韩凭。

王安石　丁年
    丁年结客盛游从，宛洛毡车处处逢。
    吟尽物华愁笔老，醉消春色爱醅浓。
    垆间寂寞相如病，锻处荒凉叔夜慵。
    早晚青云须自致，立谈平取彻侯封。

王安石　定林
    定林青木老参天，横贯东南一道泉。
    六月杖藜寻石路，午阴多处弄潺湲。

王安石　定林
    漱甘凉病齿，坐旷息烦襟。
    因脱水边屦，就敷岩上衾。
    但留云对宿，仍值月相寻。
    真乐非无寄，悲虫亦好音。

王安石　定林示道原
    昨登定林山，俯视东南陔。
    但见一方白，莫知所从来。
    湿银注寒晶，奁以青培堆。
    迢迢晻霭中，疑有白玉台。
    是夕清风兴，烦云豁然开。
    常娥攀桂枝，顾景久徘徊。
    杖藜忽高秋，陈迹与子陪。
    壮观非复昔，平芜夜莓苔。

王安石　定林寺
    众木凛交覆，孤泉静横分。
    楚老一枝筇，於此傲人群。
    城市少美蔬，想今困惔焚。
    且凭东北风，持寄岭头云。

王安石　定林所居
    屋绕湾溪竹绕山，溪山却在白云间。
    临溪放艇依山坐，溪鸟山花共我闲。

王安石　定林院昭文斋
    定林斋後鸣禽散，只有提壶守屋檐。
    苦劝道人沽美酒，不应无意引陶潜。

王安石　东陂二首
    东陂风两卧黄云，塍水翻沟隔垄分。
    舂玉取新知不晚，腰鎌今日已纷纷。

王安石　东陂二首
    荷叶初开笋渐抽，东陂南荡正堪游。
    无端垄上翛翛麦，横起寒风占作秋。

王安石　东城
    昔予出东城，初见垄上耕。
    忽忽日北至，岁月良可惊。
    虽云一草死，万物尚华荣。
    谁能当此时，叹息微阴生。

王安石　东方朔
    平原狂先生，隐翳世上尘。
    材多不可数，射覆亦绝伦。
    谈辞最诙怪，发口如有神。
    以此得亲幸，赐予颇不贫。
    金玉本光莹，泥沙岂能堙。
    时时一悟主，惊动汉庭臣。
    不肯下儿童，敢言诋平津。
    何知夷与惠，空复忤时人。

王安石　东冈
    东冈岁晚一登临，共望长河映远林。
    万窍怒呺风丧我，千波竞涌水无心。

王安石　东皋
    东皋揽结知新岁，西崦攀翻忆去年。
    肘上柳生浑不管，眼前花发即欣然。

王安石　东皋
    起伏晴云径，纵横暖水陂。
    草长流翠碧，花远没黄鹂。
    楚制从人笑，吴吟得自怡。
    东皋兴不浅，游走及芳时。

王安石　东江
    东江木落水分洪，伐尽黄芦洲渚空。
    南涧夕阳烟自起，西山漠漠有无中。

王安石　东流顿令罢官阻风示文有按风伯奏天阍之语答以四句
    令尹犀舟失去期，怃然凭几占文移。
    劝君慎莫谗风伯，会有开帆破浪时。

王安石　东门
    东门白下亭，摧甓蔓寒葩。
    浅沙杙素舸，一水宛秋蛇。
    渔商数十室，门巷隐桑麻。
    翰林谪仙人，往岁酒姥家。
    调笑此水上，能歌杨白花。
    杨花飞白雪，枝袅绿烟斜。
    舞袖卷烟雪，绮裘明紫霞。
    风流翳蓬颗，故地使人嗟。
    迢迢陌头青，空复可藏鸦。

王安石　冬日
    扰扰今非昔，漫漫夜复晨。
    风沙不贷客，云日欲迷人。
    散发愁边老，开颜醉後春。
    转思江海上，一洗白纶巾。

王安石　冬至
    都城开博路，佳节一阳生。
    喜见儿童色，欢传市井声。
    幽闲亦聚集，珍丽各携擎。
    却忆他年事，关商闭不行。

王安石　董伯懿示裴晋公平淮右题名碑诗用其韵和酬
    元和伐蔡何危哉，朝廷百口无一谐。
    盗伤中丞偶不死，利剑白日投天街。
    裹疮入相议军旅，国火一再更檀槐。
    上前慷慨语发涕，誓出按抚除睽乖。
    指撝光颜战洄曲，阚如怒虎搏虺豺。
    愬能捕虏取肝鬲，护送密乞完形骸。
    笞兵夜半投死地，雪湿不敢燃薪点。
    空城竖子已可缚，中使尚作唬儿哇。
    退之道此尤俊伟，当镂玉牒东燔柴。
    欲编诗书播後嗣，笔墨虽巧终类俳。
    唐从天宝运中圮，廊庙往往非忠佳。
    诸侯纵横代割据，疆土岂得无离{左亻右瓜}。
    德宗末年惩战祸，一矢不试尘蒙{左革右义}。
    宪皇初起众未信，意欲立扫除昏霾。
    追还清明救薄蚀，屦敕主府拘穷蛙。
    王师伤夷征赋窘，千里亦忌毫厘差。
    小夫偷安自非计，长者远虑或可怀。
    桓桓晋公忠且壮，时命适与功名偕。
    是非末世主成败，烜赫今古谁讥排。
    贤哉韦纯议北赦，仓卒两伐尤难皆。
    重华声明弥万国，服苗干羽舞两阶。
    宣王侧身内修政，常德立武能平淮。
    昔人经纶初若缓，欲弃此道非吾侪。
    千秋事往踪迹在，岳石款记如湘崖。
    文严字丽皆可喜，黄埃蔽没苍藓埋。
    当时将佐尽豪杰，想此兵祷陪祠斋。
    君曾西边为拓本，濡麝割蜜亲劘揩。
    新篇波澜特浩荡，把卷熟读迷津涯。
    褒贤乐善自为美，当挂庙壁为诗牌。

王安石　读汉功臣表
    汉家分土建忠良，铁券丹书信哲长。
    本待山河如带砺，何缘葅醢赐侯王。

王安石　读汉书
    京房刘向各称忠，诏狱当时迹自穷。
    毕竟论心异恭显，不妨迷国略相同。

王安石　读後汉书
    锢党纷纷果是非，当时高士见精微。
    可怜窦武陈蕃辈，欲与天争汉鼎归。

王安石　读开成事
    奸罔纷纷不为明，有心天下共无成。
    空令执笔螭头者，日记君臣口舌争。

王安石　读眉山集爱其雪诗能用韵复次韵一首
    靓妆严饰曜金鸦，比兴难工漫百车。
    水种所传清有骨，天机能织皦非花。
    蝉娟一色明千里，绰约无心熟万家。
    长此赏怀甘独卧，袁安交戟岂须叉。

王安石　读眉山集次韵雪诗五首
    若木昏昏末有鸦，冻雷深闭阿香车。
    抟云忽散簁为屑，翦水如分缀作花。
    拥帚尚怜南北巷，持杯能喜两三家。
    戏挼弄掬输儿女，羔袖龙锺手独叉。

王安石　读眉山集次韵雪诗五首
    神女青腰宝髻鸦，独藏云气委飞车。
    夜光往往多联璧，白小纷纷每散花。
    珠网纚连拘翼座，瑶池淼漫阿环家。
    银为宫阙寻常见，岂即诸天守夜叉。

王安石　读眉山集次韵雪诗五首
    惠施文字黑如鸦，於此机缄漫五车。
    皭若易缁终不染，纷然能幻本无花。
    观空白足宁知处，疑有青腰岂作家。
    慧可忍寒真觉晚，为谁将手少林叉。

王安石　读眉山集次韵雪诗五首
    寄声三足阿环鸦，问讯青腰小驻车。
    一一煦肌宁有种，纷纷迷眼为谁花。
    争妍恐落江妃手，耐冷疑连月姊家。
    长恨玉颜春不久，画图时展为君叉。

王安石　读眉山集次韵雪诗五首
    戏摇微缟女鬟鸦，试咀流酥已颊车。
    历乱稍埋冰揉粟，消沉时点水圆花。
    岂能舴艋真寻我，且与蜗牛独卧家。
    欲挑青腰还不敢，直须诗胆付刘叉。

王安石　读墨
    谁为尧舜徒，孔子而已矣。
    人皆是尧舜，未必知孔子。
    伯夷不辱身，柳下援而止。
    孔子尚有言，我则异於是。
    兼爱为无父，排斥固其理。
    孔墨必相用，自古宁有此。
    退之嘲鲁连，顾未知之耳。
    如何蔽於斯，独有见於彼。
    凡人工自私，翟也信奇伟。
    惜乎不见正，遂与中庸诡。
    退之醇孟轲，而駮荀杨氏。
    至其趣舍间，亦又蔽於己。
    化而不自知，此语孰云俚。
    咏言以自警，吾诗非好诋。

王安石　读秦汉间事
    秦徵天下材，入作阿房宫。
    宫成非一木，山谷为穷空。
    子羽一炬火，骊山三月红。
    能令扫地尽，岂但焚人功。

王安石　读史
    自古功名亦苦辛，行藏终欲付何人。
    当寺黮闇犹承误，末俗纷纭更乱真。
    糟粕所传非粹美，丹青难写是精神。
    区区岂尽高贤意，独守千秋纸上尘。

王安石　读蜀志
    千载纷争共一毛，可怜身世两徒劳。
    无人语与刘玄德，问舍求田意最高。

王安石　读唐书
