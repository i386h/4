<!-- { "loadSidebar": true } -->
    不须乞灵向沈谢，清兴自与耳目谋。
    江山於人端有助，君不见至今宋玉传悲秋。
    期君异时明月夜，把酒岳阳黄鹤楼。

黄庭坚　和孙公善李仲同金樱饵唱酬二首
    人生欲长存，日月不肯迟。
    百年风吹过，忽成甘蔗滓。
    传闻上世士，烹饵草木滋。
    千秋垂绿发，每恨不同时。
    李侯好方术，肘後探神奇。
    金樱出皇坟，刺橐览霜枝。
    寒窗司火候，古鼎冻胶饴。
    初尝不可口，醇酒和味宜。
    至今身七十，孺子色不衰。
    田中按耘鉯，孙息亲抱持。
    却笑邻舍公，未老须杖藜。

黄庭坚　和孙公善李仲同金樱饵唱酬二首
    假守富春公，秋毫听民词。
    夙夜临公厅，归卧酸体肢。
    李侯来馈药，期以十日知。
    深中护灵根，金鏁祕玉{上竹下氏}。
    不须许斧子，辛勤采玉芝。
    我方困健讼，挝翁争一锥。
    不能鸣弦坐，颇似巫马期。
    敢乞刀圭余，归和卯饮卮。
    傥令忧民病，从此得国医。

黄庭坚　和孙莘老
    上帝群玉府，道家蓬莱山。
    延阁排霄起，图书擅荣观。
    宫槐绿葱葱，岑绝非世间。
    王度日修饬，文章丽朝班。
    国器攻杞梓，珍群搑孔莺。
    中台省符移，僚属礼数宽。
    品藻开英鉴，赏音发青弹。
    儒林数耆旧，少监发新斑。

黄庭坚　和庭诲苦雨不出
    端居广文舍，暑服似纯绵。
    绿竹尘蒙合，红榴日炙蔫。
    披襟风入幌，洒面雨连天。
    莫借角巾垫，勤来坐马鞯。

黄庭坚　和庭诲雨後
    小霁卧观书，凉轩夏簟舒。
    天青印鸟迹，云黑卷犀渠。
    新月来高树，清风转广除。
    雨师真解事，一为洗空虚。

黄庭坚　和外舅夙兴三首
    瓜蔓已除垄，苔痕犹上墙。
    蓬蒿贪雨露，松竹见冰霜。
    卷幔天垂斗，披衣日在房。
    无诗叹不还，千古一潜郎。

黄庭坚　和外舅夙兴三首
    风烈僧鱼响，霜严郡角悲。
    短童疲酒扫，落叶故纷披。
    水冻食鲑少，瓮寒浮蚁迟。
    朝阳乌鸟乐，安稳托禅枝。

黄庭坚　和外舅夙兴三首
    暑逐池莲尽，寒随塞雁来。
    衣裘虽得暖，狐貉正相哀。
    僧汲辘轳晓，车鸣关锁开。
    不因朝鼓起，来帙乱书堆。

黄庭坚　和王观复洪驹父谒陈无己长句
    陈君今古焉不学，清渭无心映泾浊。
    汉官旧仪重九鼎，集贤学士见一角。
    王侯文采似於菟，洪甥人间汗血驹。
    相将问道城南隅，无屋正借船官居。
    有书万卷绕四壁，樵苏不爨谈至夕。
    主人自是文章伯，邻里颇怪有此客。
    食贫各仕天一方，佳人可思不可忘。
    河从天来砥柱立，爱莫助之涕淋浪。

黄庭坚　和王明之雪
    金母紫皇开寿域，炼成天地一炉沙。
    千花乱发春无耐，万井交光月未斜。
    贫巷有人衣不纩，北窗惊我眼飞花。
    歌楼处处催沽酒，谁念寒生泣白华。

黄庭坚　和文潜舟中所题
    云横疑有路，天远欲无门。
    信矣江山美，怀哉谴逐魂。
    长波空{左氵右往}记，佳句洗眵昏。
    谁奈离愁得，村醪或可尊。

黄庭坚　和谢公定河朔漫成八首
    急雨长风溢两河，欣然河伯顺风歌。
    行观东海方存少，不以黄流更自多。

黄庭坚　和谢公定河朔漫成八首
    直渠杀势烦才吏，机器爬沙聚水兵。
    河面常从天上落，金堤千里护都城。

黄庭坚　和谢公定河朔漫成八首
    直令南粤还归帝，谁谓匈奴不敢王。
    愿见推财多卜式，未须算赋似桑羊。

黄庭坚　和谢公定河朔漫成八首
    莱公庙略传耆旧，韩令风流在井强。
    安用鸣鼛增汉垒，不妨罗拜下诸羌。

黄庭坚　和谢公定河朔漫成八首
    汉时水占十万顷，官寺民居皆浊河。
    岂必九渠亡故道，直缘穿凿用功多。

黄庭坚　和谢公定河朔漫成八首
    漠庭数遣林牙使，羌种来窥雁塞耕。
    壮士看天思上策，月边鸣笛为谁横。

黄庭坚　和谢公定河朔漫成八首
    蛛蒙黄画屏初暗，尘涩金门锁不开。
    六十余年望琱辇，赭袍曾是映宫槐。

黄庭坚　和谢公定河朔漫成八首
    百里弃疆王自直，万金损费物皆春。
    须令牧马甘踰幕，更遣弯弓不射人。

黄庭坚　和谢公定征南谣
    传闻交州初陵梁，东连五溪西氐羌。
    军行不断蛮标盾，谋主皆收汉畔亡。
    合浦谯门腥血沸，看兴城下白骨荒。
    谋臣异时坐致寇，守臣今日愧苞桑。
    已遣戈船下漓水，更分楼船浮豫章。
    颇闻师出三鸦路，尽是中屯六郡良。
    汉南食麦如食玉，湖南驱人如驱羊。
    营平请谷三百万，祁连引兵九千里。
    少府私钱不可知，大农计岁今余几。
    土兵番马貔虎同，蝮蛇毒草篁竹中。
    未论刍粟捐金费，直愁瘴疠连营空。
    我思荆州李太守，欲募蛮夷令自攻。
    至今民歌尹杀我，州郡择人诚见功。
    张乔祝良不难得，谁借前筯开天聪。
    诏书哀痛言语切，为民一洗横尸血。
    摧锋陷坚赏万户，堑山堙谷穷三穴。
    南平旧时颇臣顺，欲献封疆请旄节。
    庙谟犹计病中原，岂知一朝更屠灭。
    天道从来不争胜，功臣好为可喜说。
    交州鸡肋安足贪，汉开九郡劳臣监。
    吕嘉不肯佩银印，徵侧持戈敌百男。
    君不见往年濒海未郡县，赵佗闭关罢朝献。
    老翁窃帝聊自娱，白头抱孙思事汉。
    孝文亲遗劳苦书，稽首请去黄屋车。
    得一亡十终不忍，太宗之仁千古无。

黄庭坚　和邢惇夫秋怀十首
    残暑已俶装，好风方来归。
    未能疏团扇，且复制秋衣。
    高蝉遂如许，长吟送落晖。
    相戒趣女功，莎虫能表微。

黄庭坚　和邢惇夫秋怀十首
    曩时高唐客，暮雨朝行云。
    阴居怀天匹，楚观梦纷纭。
    我欲睹光仪，斋明炷炉薰。
    天高万物肃，谁为帝子魂。

黄庭坚　和邢惇夫秋怀十首
    七均师无声，五和常主淡。
    芸芸观此归，一德贯真滥。
    梦临秋江水，鱼虾避窥瞰。
    明月本无心，谁令作寒监。

黄庭坚　和邢惇夫秋怀十首
    王度无畦畛，包荒用冯河。
    秦收郑渠成，晋得楚材多。
    用人当其物，不但轴与藀。
    六通而四陃，玉烛四时和。

黄庭坚　和邢惇夫秋怀十首
    相如用全赵，留侯开有汉。
    名登太山重，功略天下半。
    让颇封韩彭，事成群疑泮。
    天道当曲全，小智骜後患。

黄庭坚　和邢惇夫秋怀十首
    庆州名父子，忠勇横八区。
    许身如稷契，初不学孙吴。
    荷戈去防秋，面皱鬓欲疏。
    虽折千里冲，岂若秉事枢。

黄庭坚　和邢惇夫秋怀十首
    谢公蕴风流，诗作鲍照语。
    丝虫萦草纸，笔力挟风雨。
    万里投谏书，石交化豺虎。
    世方用贤髦，先成泉下土。

黄庭坚　和邢惇夫秋怀十首
    今日吕虢州，堂堂古遗直。
    许国输九死，补天鍊五色。
    颇修谏员缺，人寿无金石。
    西风壮夫泪，多为程颢滴。

黄庭坚　和邢惇夫秋怀十首
    吾友陈师道，抱瑟不吹竽。
    文章似扬马，欬唾落明珠。
    固穷有胆气，风壑啸於菟。
    秋来入诗律，陶谢不枝梧。

黄庭坚　和邢惇夫秋怀十首
    邢子卧北窗，吟秋意少悰。
    读书用意苦，呕血惊乃翁。
    安得和扁辈，为浣学古胸。
    肺热今好否，微凉生井桐。

黄庭坚　和宣叔乞笋伽陀二颂
    笋充庖，日百尾。
    千角鹿，九首虺。
    心生窍，浑沌死。
    搜中林，撅稚子。
    腹便便，老饕耳。

黄庭坚　和宣叔乞笋伽陀二颂
    收夏筤，四月尾。
    雨班班，雷虺虺。
    茧栗幡，觳{觳殳搎束}死。
    数寺来，勤老子。
    或遭骂，墙有耳。

黄庭坚　和游景叔月报三捷
    汉家飞将用庙谋，复我匹夫匹妇雠。
    真成折箠禽胡月，不是黄榆牧马秋。
    幄中已断匈奴臂，军前可饮月氏头。
    愿见呼韩朝渭上，诸将不用万户侯。

黄庭坚　和早秋雨中书怀呈张邓州
    喜闻三径被恩书，五马来歌塞里闾。
    天上日清消蟚蝬，海演风静复爰居。
    龟逢衔骨方为鹘，兰不当门亦见锄。
    已发覆盆瞻睿圣，何因犹著故溪鱼。

黄庭坚　和张沙河招饮
    张侯耕稼不逢年，过午未炊儿女煎。
    腹里虽盈五车读，囊中能有几钱穿。
    况闻縵素尚黄葛，可怕雪花铺白毡。
    谁料丹徒布衣得，今朝忽有酒如川。

黄庭坚　和知命招晁道夫叔侄
    过我诸公子，寂寥非世娱。
    茶须亲碾试，酒可倩行沽。
    日永乌皮几，窗寒竹火炉。
    不来寻翰墨，僮仆解吴歲。

黄庭坚　和中玉使君晚秋开天宁节道场
    江南江北尽云沙，车骑东来风旆斜。
    倒影楼台开紫府，得霜篱落剩黄花。
    钓溪筑野收多士，航海梯山共一家。
    想见屋坛祝尧寿，步虚声里静无哗。

黄庭坚　和仲谋夜中有感
    纸窗惊吹玉蹀躞，竹砌碎撼金琅璫。
    兰缸有泪风飘地，遥夜无人月上廊。
    愁思起如独绪茧，归梦不到合懽床。
    少年多事意易乱，诗律坎坎同寒蟩。

黄庭坚　和朱宏夫真妄颂
    须弥说法大海听，南箕吹折北斗柄。
    蟭螟千眼照世间，保君通达真妄竟。

