<!-- { "loadSidebar": true } -->
    南州一榻下，平辺二龙来。
    霏雪欣谈尘，炊菰乏案杯。
    自惭邻壁焰，时照不燃灰。

宋祁　李中令挽词二首
    家赐齐侯履，人推卻縠文。
    结婚荣外馆，谋帅得中军。
    盛集追园盖，遒章托陇云。
    不图新渚畔，更作死生分。

宋祁　李中令挽词二首
    赠窆充幽隧，鸣箫异素轮。
    山丘华屋远，桃李故蹊春。
    使幕被愁雾，谈犀委暗尘。
    须知悟生灭，终得法为身。

宋祁　立春
    春晓灵旂画尾斜，汉官青帻待晨霞。
    宫中緕树纷无算，不待东风已作花。

宋祁　立春前二日获雪
    佳雪春前降，层阴腊外留。
    日昏霏霰集，风定舞花稠。
    浩气皑皑遍，繁光衮衮流。
    洒林初乱坞，拂瓦暗平沟。
    洞矗三云仗，山迎万玉侯。
    客车羊作驾，仙氅鹤供裘。
    只有歌堪和，都无色可侔。
    险堆怜傍砌，斜湿爱侵帱。
    面旋成迟落，缤纷不顿休。
    粉塘连北渚，缟顷接西畴。
    兴往惟思戴，宾来但忆邹。
    絮痕侵柳动，监影著波浮。
    宿莽攒瑶草，长堤卧素蚢。
    正缘先毕雨，并欲润天黣。
    应祷驱民{外疒内齐}，呈祥溢里讴。
    长人蒙帝力，欢酌任言醻。

宋祁　吏上
    吏上重门钥，楼喧叠鼓挝。
    翠沈遥岭树，红敛暝丛花。
    杼促虫声急，眉拖月魄斜。
    烦心销热尽，不待镇嘉瓜。

宋祁　连秀才东归
    烟树遍云中，迎君马首东。
    鸣鸡关下晓，归鸟汉阳穷。
    倦客辞城阙，深耕托灌丛。
    还将数日恶，故故恼衰翁。

宋祁　凉蟾
    凉蟾啮残云，飞影上西庑。
    鹊鸦依空墙，衐蛸已在户。
    君行阅三岁，确战亦云苦。
    新衣本自绽，故裳复谁补。
    朔风万里来，偿或从君所。
    风过无传音，徘徊独谁语。

宋祁　梁子材宰叶州郑县
    岁满林光会计期，天缗还赏动慈帷。
    贪荣寿母咳兰养，不过忠臣坂道危。
    云表晨凫翻舄影，斋中夜鹤应琴丝。
    未妨休沐邀清赏，市雾峰莲共蔽亏。

宋祁　寥寥
    寥寥私沐地，索索晚秋时。
    高树足危响。寒花无媚姿。
    远砧投会急，昏雁赴行迟。
    抚物能无感，年华及始衰。

宋祁　了净归天竺寺
    晓原霜重俊鹰肥，一席归风路不迷。
    林下会徒从雾合，海边停梵见潮低。
    霜篮烹茗寻前圃，雨屐粘苔认故蹊。
    知有诗魔未降伏，汤休日在碧云西。

宋祁　邻郡移书覆狱
    堀堁征尘敝空裾，晓盘贪饭鲁人蔬。
    多年养病先黄老，岂辨司空城旦书。

宋祁　邻亭真
    蕊馆何年记旧封，宴亭此日驻凭熊。
    佛螺近作临窗岫，仙驭遥添拂衽风。
    谈树憩棠交结荫，飞翚贺雀并翻空。
    使君邀胜留千骑，可在秦楼更向东。

宋祁　林缺
    林缺榛苞绽，溪平芡嘴开。
    衰烟稍辞柳，寒雨并饶苔。
    天意凄凄早，乡愁衮衮来。
    此时论四戚，方验楚人材。

宋祁　林下
    林下追凉久，山西反照初。
    兰苕香自怨，蝉腹饱犹虚。
    李暗倾冠外，棋残折屐馀。
    萧然皋壤乐，何必羡池鱼。
    
    【卷08】

宋祁　林鸦
    林鸦泊泊飞，剩欲送斜规。
    城头八九子，月中三币枝。
    嚮晨常自警，邻暝不应移。
    王孙无巧弹，此夜正羁雌。

宋祁　凌屯田知和州
    坡殿程篇属思精，飘飘老气薄黔嬴。
    一台旧服郎官笔，千骑新提太守兵。
    候吏腾装催去舸，故人引脰怅离觥。
    云波莫苦秋江阔，自有桃歌用楫迎。

宋祁　刘伯诚见惠仆所作中山杂咏石刻
    衣冠昔奔波，晋社亦中徙。
    水府拥宫阙，六姓传剑玺。
    名卿入理窟，黔首多兵死。
    真人划墉障，六合如平砥。
    三山屹不化，城郭无形似。
    冥冥桑麻村，残锋出耘耔。
    前朝绝遗老，故事稽野史。
    我顷为中山，蠲租案田水。
    刳木枕波涛，龙刀伐荆杞。
    丛祠及荒垅，幽处无不履。
    车停客登席，酒尽诗在纸。
    游深造遐邃，语苦出奇诡。
    投囊凡几时，蓬尘失料理。
    刘侯见之笑，谓此那可毁。
    濡毫请挥灑，买石亲镌纪。
    嗟予政理疏，无德行畏壘。
    编民愿尸祝，有愧庚桑子。
    惟兹楚客谣，可以传下里。
    何时见椎击，断仆清江尾。

宋祁　刘立德同年赴淝州幕
    春榜连题千佛经，两藩交辟滞弓旌。
    幕中仍是红莲客，门下今为玉箂生。
    林逗楚风披醉衽，浪摇淮月渍离缨。
    归来上赋趋行在，足继西豪旧弟兄。

宋祁　柳
    濯濯萦春晚，依依带暝饶。
    楚宫皆饿死，无计学织腰。

宋祁　柳花
    休夸濯濯映高楼，枝里征花自不收。
    回雪有风尝借舞，落梅无笛可供愁。
    白门暝早随鸦背，京兆情多拂马头。
    莫惜馀温添翠被，有人凝绝在孤舟。

宋祁　柳絮
    万缕金长暖絮萦，雪乾云困遍春城。
    冲风力尽飞应怯，试与鸿毛较重轻。

宋祁　柳佐乾德尉
    涂会森璋罢，唐铨结绶初。
    家声兰倚玉，祖德鹳衔鱼。
    周粟思馨膳，京尘惜弊裾。
    垂腰青采绶，薰帙翠芸书。
    鹤怨空山帐，鸡栖外舍车。
    日期优政洽，公启达储胥。

宋祁　龙图蔡学士镇高密
    厌直坡銮引郡章，玉虬移刻对清厢。
    留符恳避离宫签，怀绶贪过白昼乡。
    书阁迥巢双凤羽，诏泥残和五芝房。
    追锋只恐归期迫，胥蟹腴鱼计早尝。

宋祁　龙岩寺
    磴齿缘苍巘，檐牙冒紫氛。
    楼鸣穿峡濑，堂宿抱峰云。
    鸟散生台晏，僧归浴树曛。
    居然化城地，长与客尘分。

宋祁　陇西都尉禅会图
    宴场禅集盛，霜幅绘毫工。
    竺社同开叶，嵇姿宛送鸿。
    法身宁滞相，世眼愿瞻风。
    厨鑰方传宝，非专岩壑中。

宋祁　陇州鱼龙川石鱼
    织鳞藏介石，物化自何年。
    无复西江水，长依东海田。
    苔纹堪代藻，云叶即成莲。
    琥珀藏蚊影，佳名共此传。

宋祁　芦
    袅娜脩茎青玉攒，凫翁濯罢翠痕乾。
    湘君直寄江湖乐，要作风汀雨濑看。

宋祁　芦
    我惭散质山中养，君结孤根江上来。
    相对中园两无用，菰芦何处有奇才。

宋祁　芦
    溪芦得种庭轩下，翠色虽新野色销。
    要待九秋风雨后，冷梢危叶作萧萧。

宋祁　鹿鸣筵饯诸秀才赴举
    今日真良宴，欢持鸣鹿杯。
    初飞祢衡表，共识子虚才。
    龙沼云鳞动，鹏溟浪翅开。
    危言切晁董，秘思属邹枚。
    经市腾装早，封轺续食催。
    应须戒驱弩，翘待驷车回。

宋祁　屡乞近郡诏不许
    避贤求假左朱轮，衡石通章触罢频。
    十驾似驽宁取道，五能如鼠不藏身。
    危心事国区区在，短领侵年种种新。
    君惠转深无报日，长教猿鹤怨归人。

宋祁　罗承制自戎州罢归
    乘障一麾逮出守，终更三岁今来旋。
    巴云晨趣东北道，僰月晓背西南天。
    故人把酒数卷白，离亭赠柳长于鞭。
    属羌羁诏久款塞，归为天子细论边。

宋祁　落花
    前溪夜雨锦张红，坠萼残英绕暗丛。
    已与吹开复吹谢，无情毕竟是春风。

宋祁　落花
    紫房丹萼旋辞春，素瑟悲多不忍闻。
    暮雨便从巫峡散，馀香犹上魏台分。
    魂销南浦波空绿，望绝长门日易曛。
    翠被已空桃檝远，自今搔首更离群。

宋祁　落花
    坠素翻红各自伤，青楼烟雨忍相忘。
    将飞更作回风舞，已落犹成半面妆。
    沧海客归珠迸泪，章台人去骨遗香。
    可能无意传双蝶，尽委芳心与蜜房。

宋祁　落月
    已照金枢穴，初乘玉女扉。
    望花愁桂老，数叶畏蓂稀。
    汉蚌兼珠隐，边兵背塞归。
    持将离妾恨，一问上天飞。

宋祁　马比部赴两浙提刑
    两汉为郎选，南方奉使材。
    书随星火落，帆拂斗牛开。
    月破涛收鹭，天低雨暗梅。
    却缘持节重，无客对衔杯。

宋祁　马上逢雪
    马上逢飞雪，都城触望新。
    天如不拟暝，树欲顿成春。
    霰急初鸣瓦，涂轻自压尘。
    洒逵先映璐，飘阙欲藏银。
    宛转呈歌丽，裴回逼舞真。
    散监拂波乱，飞荚点星匀。
    密影俄飞盖，乾花看钿轮。
    无烦湿潘鬓，今是二毛人。

宋祁　马上见残月
    娟娟天外月，正见上朝人。
    老桂欹藏树，织钩侧抱轮。
    气清仍泛露，光淡即迎晨。
    尚作裴回意，西楼对结邻。

宋祁　马上遇雨
    万瓦凉声挫暑威，轻风斜湿看茸题。
    禁沟花咽先闻溜，驰道沙平久未泥。
    拂水有纹飞燕下，翻珠不定紫荷低。
    城阴雾密千门掩，更恐归骖五里迷。

宋祁　冒雪马上作
    大雪浃天畿，晨骖望禁扉。
    二仪连皓气，万物共清辉。
    楼迥标银阙，台寒压粉围。
    瑞花真有意，偏著入朝衣。

宋祁　冒雨晚归马上口占
    满盖繁声结暝凉，独驱归马向閒坊。
    嚣尘暂息非无意，半作冲泥污锦鄣。

宋祁　孟冬驾狩近郊
    讲事当农隙，于畋法健行。
    百神奔汉跸，万骑扈轩营，
    彍弩先驱肃，彫戈后队明。
    云罗垂列岳，虎落压裨瀛。
