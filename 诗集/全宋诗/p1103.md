<!-- { "loadSidebar": true } -->
黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    献笑果不情，貌亲初不爱。
    谁言百年交，投分一倾盖。

黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    四十垂垂老，文章岂更新。
    鼻端如可斲，犹拟为挥斤。

黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    土气昏风日，人嚣极雁鹅。
    寻河著绳墨，诗思略无多。

黄庭坚　宗室公寿挽词二首
    昔在熙宁日，葭莩接贵游。
    题诗奉先寺，横笛宝津楼。
    天网恢中夏，宾筵禁列侯。
    但闻刘子政，头白更清修。

黄庭坚　宗室公寿挽词二首
    昧旦鸣珂路，春朝禁殿班。
    方看分宝玉，何意作丘山。
    燕入风荣舞，花开日笑颜。
    空余杜陵泪，一为汉中潸。

黄庭坚　邹操
    归欤怀哉，此邦不可以游。
    眷吾车而有柅，非河浒之无舟。
    政何君而莫与，君何国而莫求。
    岁荏荏而老至，慨时运之不逑。
    洋洋乎水哉，丘之不得济也。
    昊天不吊，仁者此无罪也。
    揽国辟而家擅，几何而不殆也。
    心病不可药，手足未有害也。
    鸟覆巢於主人，凤摩天而逝也。
    求所用生丧其生，吾不忍幪此虿也岂曰如之何，
    然後求诸蔡也。已乎已乎！鸟兽山林，
    则以食也。天下有道，
    丘不与易也。归我休矣，
    奉帝则也。大同至小，
    天地德也。小物自私，
    智之贼也。国无知兮，
    我非伤悲兮。驺御委辔，
    四牡驰兮。心不慊於前驱，
    又欲下而走兮。中园有林，
    斧所相兮。大厦峨峨，
    不谋匠兮。往者不可及，
    来者吾犹望兮。

黄庭坚　邹松滋寄苦竹泉橙麴莲子汤三首
    松滋县西竹林寺，苦竹林中甘井泉。
    巴人漫说虾蟆培，试裹春芽来就煎。

黄庭坚　邹松滋寄苦竹泉橙麴莲子汤三首
    天将金阙真黄色，借与洞庭霜後橙。
    松滋解作逡巡麴，压倒江南好事僧。

黄庭坚　邹松滋寄苦竹泉橙麴莲子汤三首
    新收千百秋莲菂，剥尽红衣捣玉霜。
    不假参同成气味，跳珠椀里绿荷香。

黄庭坚　走笔谢王朴居士拄杖
    投我木瓜霜雪枝，六年流落放归时。
    千岩万壑须重到，脚底危时幸见持。

黄庭坚　走答明略适尧民来相约奉谒故篇未及之
    君不见生不愿为牛後，宁为鸡口。
    吾闻向来得道人，终古不忒如维斗。
    希价咸阳诸少年，可推令往挽令还。
    俗学风波能自拔，我识廖侯眉宇间。
    省庭无人与争长，主司得之如受赏。
    东家一笑市尽倾，略无下蔡与阳城。
    生珠之水砂砾润，生玉之山草木荣。
    观君词章亦如此，谅知躬行有君子。
    更约探囊阅旧文，蛛丝灯花助我喜。
    贤乐堂前竹影斑，好鸟自语莫令弹。
    北邻著作相劳苦，整驾谒子邀同攀。
    应烦下榻煮茶药，坐待月轮衔屋山。

黄庭坚　阻风入长芦寺
    福公开百室，不借邻国权。
    法筵森龙象，天乐下管弦。
    我来雨花地，依旧薰炉烟。
    金碧动江水，钟鱼到客船。
    茗椀洗昏著，经行数徂年。
    岁寒风落山，故乡喜言旋。
    林回负赤子，白璧乃可捐。
    侍亲如履冰，风雨淼暗川。

黄庭美　题方丈
    宾云奏彻控青鸾，彩幔香销生翠寒。
    三十六峰秋色里，月明人倚玉阑干。

黄庭美　题方丈
    欲看太乙青藜火，笑领仙人绿玉杯。
    物外同心谁管鲍，山中清话得张裴。

黄庭美　题方丈
    九重云外步虚声，十二时中太古情。
    为问当年赤松子，人生何处是功成。

黄同　乘暇率僚友访澹山只阅御书清谈久之偶成以豁其思
    棠阴萧爽讼词稀，乘暇斋庄一陟危。
    云汉昭回神圣画，珠玑晃燿古今诗。
    清谈习习风声起，薄噀霏霏雨脚垂。
    它日玉堂夸胜践。画图应展淡山奇。

黄维之　句
    九日溪头携酒去，万安桥上折花归。

黄维之　寿益垣丙午中元日生
    天佑熙朝世产贤，承平旧事并今传。
    莱公少避中元日，潞国同生丙午年。
    翰墨独传千古秘，声名倔在二公先。
    功成野服平原去，要伴灵龟巢碧连。

黄文度　白藕
    白藕花前一信风，飒然吹雨到梧桐。
    可怜一段凄凉意，并入西窗客梦中。

黄文雷　长歌行
    君不见游尘着空生九州，人其中间悬两眸。
    杨花化萍无根蒂，风消水长东西流。
    红南下湿人易老，过尽岁年还草草。
    长留白日照人间，榆柳浮生转枯槁。
    扑纹带绕千花黄，青娥攒眉眉细长。
    莫言一尊千万寿，乃翁身命属渠手。
    长安城中鬼笑人，水底纸钱能不朽。
    今人不见古人心，古人不见今人事。
    天上若无长生人，即是古人都尽死。
    金凫银雁满江湖，神光夜夜开黄垆。
    年经月纬三百卷，平生欲作何人书。
    古人去去留不得，我些古人三太息。
    今人莫诧山石近视眼，更后十年人不识。

黄文雷　次陈刚父见简韵
    我居深山中，细哦求友篇。
    解后潮海滨，得此璧一联。
    山立古先民，期君能拍肩。
    茫茫宇宙心，楚楚东南贤。

黄文雷　次陈刚父见简韵
    读书知姓名，心死蜚貌敬。
    昭回不在小，中天揭西柄。
    空山三木榻，绿满风雨径。
    岁寒毋忘我，细意匡山咏。

黄文雷　次陈刚父见简韵
    呦呦苹野春。我友二三子。
    归山睡初足，涧壑秋风起。
    一瓣无尽香，黄云绕书几。
    别吟极隽永，形魂清九耳。

黄文雷　次黄存之东皋韵
    艺木东皋下，新荣冒水涯。
    锦机分箔闹，青子亚枝斜。
    犊角初生笋，龙须正引瓜。
    吸清双玉井，留客品尝茶。

黄文雷　次黄存之东皋韵
    抱膝东皋下，春风又草庐。
    海仙将可见，溪友未宜疏。
    楷著祈年疏，闲笺种树书。
    西山頮烟雨，容易长嘉蔬。

黄文雷　次黄存之东皋韵
    负耒东皋下，沟塍稻秫分。
    污邪争一溉，台笠事重耘。
    豳雅春称寿，秦讴岁劳勤。
    无功虚作传，农绩未如君。

黄文雷　次黄存之东皋韵
    挟册东皋下，从人笑未玄。
    传真秧马帖，参透牧牛篇。
    列岫窗前月，平湖坞外烟。
    似蒙稽古力，钟鼎岂其然。

黄文雷　登楼有感
    顾陆风流几夕阳，桑畴麦陇自凄凉。
    山从地尽云垂海，水共天浮日射洋。
    门卒何年隐吴市，啬夫当日爱桐乡。
    蚁封未敢夸荣策，芳草无人且自芳。

黄文雷　东塘舟中
    安识东塘路，言寻槜李船。
    鱼盐千古地，吴越一家天。
    梦觉何为者，行藏不偶然。
    半溪疏竹影，相送海云边。

黄文雷　冬郊
    冬郊见初晴，空林夕阳软。
    归牛无人驱，欲涉行转缓。
    新藁明屋山，失喜鹊争唤。
    绝胜门外人，流冗及岁乱。

黄文雷　读史感兴
    人为五行精，二气相循环。
    阳明发天秀，隐约超龙蟠。
    如何椒兰芳，苦厄萧艾繁。
    良玉必火浴，利刃因崖刓。
    大钧虽无垠，岳降亦甚难。

黄文雷　读史感兴
    空山有大木，琅玕叶敷腴。
    末至更摧落，岂复润朽株。
    东西四百载，天明拱黄图。
    哀哀李杜死，诸贤亦沦胥。
    庸蜀反安燃。大厦终难扶。
    长怀追爽鸠，谁复来此居。

黄文雷　读史感兴
    典午固薄德，南风扇群污。
    痴儿各翻覆，血刃起相屠。
    老羝作人语，海上生羊鱼。
    山东二百州，白日栖群胡。
    更擅年代足，文皇受乾符。
    泰少否则长，岂亦天意欤

黄文雷　读史感兴
    断鳌几何年，八极俨不动。
    当是有枢纽，铁网络纤空。
    偷儿睨斗柄，赤手制天栋。
    愁杀地上人，覆压万古痛。
    书生见事浅，十算九不中。
    岂徒书生罪，要与六籍共。

黄文雷　读史感兴
    子胡讥神仙，仙人轻薄俗。
    轩冕既非荣，刀锯况多辱。
    惟能小万物，是以超五欲。
    栖琼得轻安，镂玉记华馥。
    一咏太始音，灵芝悟前夙。
    小谪未可遗，裁书系鹤足。

黄文雷　读史感兴
    仙栖固多名，世但知蓬莱。
    九州复九州，广大莫可该。
    翩翩牧鹤童，巧笑如婴孩。
    授我紫玄章，归路玉笛哀。
    苍寒不可觅，但有清风来。
    偪仄宁久居，浮生多尘浮。

黄文雷　二桥图
    翔龙下卷江东土，孙郎初得桥家女。
    桥家本自重曹瞒，只鸡斗酒空酸楚。
    衿情正用留阿瑜，尚得人前称肺腑。
    百年王气竟销沉，妙写丹青娇欲语。
    香闺搦管记何书，并蕂芙蓉按花谱。
    那知不是未嫁时，本末无从勘彤史。
    词人多事管闲愁，铜雀纷纷底歌舞。
    儘强被发向黄垆，只与东阿传洛浦。

黄文雷　古石
    趂屭窗前石，参差类虎螭。
    秋晴藓可剥，岁晏竹相宜。
    要自山川出，那知陵谷移。
    摩挲群玉瘦，风助马王悲。

黄文雷　观化
    屋角有蜘蛛，结网大如箕。
    有来者蜻蜓，飞飞堕其围。
    嗟汝水之生，爬沙自足嬉。
    忽然凌空游，蜂虿避路驰。
    一朝婴祸罗，羽翼安所施。
    蜘蛛虽未出，狼狈已可期。
