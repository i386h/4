<!-- { "loadSidebar": true } -->
    赤日裂后土，万家如烘炉。
    君行何事役，似为贫所驱。
    埃尘稍去眼，云景日萧疏。
    扁舟乘长风，倏忽变三吴。
    六年羁旅倦，一旦谁扫除。
    慎勿忘回首，浩荡江山娱。

司马光　送许先辈尉宗城
    红尘久帝城，高价动公卿。
    竹柏寒方茂，骅骝老更成。
    冰霜驱马瘦，书剑束装轻。
    丞相虚东阁，遥知倒履迎。

司马光　送薛水部十丈通判并州
    十万貔貅士，旌旗晋水阳。
    元戎倚耆硕，别乘选才良。
    秀直寒松节，精明利剑芒。
    知君留滞久，从此欲腾骧。

司马光　送燕谏议知潭州
    长沙地饶美，贾谊独伤悲。
    自古临荣辱，几人无怨咨。
    使君拥符节，大舰出江湄。
    意气陶然乐，应无吊屈辞。

司马光　送扬太祝知长洲县
    三吴佳县首，民物旧熙熙。
    专用清谈治，非如俗吏为。
    林疏丹橘迥，稻熟白芒欹。
    宜使民无忘，严修太伯祠。

司马光　送杨秘丞通判扬州
    苦闻小杜说扬都，当昔豪华今在无。
    江势横来控南楚，地形前下瞰东吴。
    万商落日船交尾，一市春风酒并垆。
    得意莫忘京国友，踏尘冲雪奉朝趋。

司马光　送尧夫知河中府二首
    耆老承风旧，比纶锡命新。
    展禽安屡黜，原宪乐赏贫。
    妨志穷通壹，论交表里真。
    但祈深自重，膏泽望斯民。

司马光　送尧夫知河中府二首
    河抱城根曲，山侵地势斜。
    周余古楼观，舜俗旧人家。
    回首从游阔，装怀牒诉哗。
    何时重载酒，同醉洛阳花。

司马光　送药栽与安之
    盛夏移药栽，及雨方可种。
    为君著屐取，呼童执伞送。
    到时云已开，枝软叶犹重。
    夕阳宜屡浇，又须烦抱瓮。

司马光　送伊阙王大夫歌
    于嗟古之道邈即远兮，日陵夷而就衰。
    群儒角逐异端竞进兮，圣涂榛枳幽昧而难知。
    君独耻从众人之后兮，轩然高举远取而穷追。
    拨去虹蝩汛扫氛浊兮，廓然乃得睹夫朝曦。
    授邑於雒之南兮，始即学今得而施。
    归风俗於醇厚兮，又何西门卓鲁之足为。
    消奸化桀折牙杜蘖兮，寂不知其所之。
    何者为令这德兮，黄童皓首接手而游嬉。
    菽粟露积牛羊被野兮，百里独比於太古之时。
    予愿解冠弃佩兮，受一廛於伊之野。
    蓑身笠首兮，同邑民以熙熙。

司马光　送瀛州签判苏秘丞
    高阳十万兵，幕府藉时英。
    寒上风犹劲，关南春未生。
    投壶边柝静，倚马檄书成。
    不忘尘中客，往鸿可寄声。

司马光　送元待制出牧福唐
    瓯越东南美，田肥果稼饶。
    部乌新赐绶，重过旧题桥。
    食足奸回熄，风移狱犴销。
    长才报政速，铃阁日逍遥。

司马光　送云卿知卫州
    汗简成新令，褰帷刺剧州。
    韦平家法在，邵杜治声优。
    野竹交淇水，秋瓜蔓帝丘。
    三年归奉计，肯顾石渠游。

司马光　送张兵部知遂州
    剑岭横天古栈微，相如重驾传车归。
    双亲倚门望已久，千骑踏雪行如飞。
    人间富贵非不有，似君荣耀真亦稀。
    闻道西州遗画像，使我涕泪空沾衣。

司马光　送张伯常同年移居郢州
    楚江折逶迤，楚山碧参差。
    王炊稻粒长，缕切鱼腴肥。
    羡君尽室行，飘然无所羁。
    伐笔营茅茨，种橘为藩篱。
    荒陂无四垣，但以荷塘围。
    官虽朝大夫，身世已相遗。
    野老坐争席，林叟谈忘归。
    犹嫌沮溺徒，名字为人知。

司马光　送张都官江南东路提刑
    楚俗号难治，司刑尤择贤。
    危疑片言决，舒惨一方专。
    松不彫寒色，丝曾断直弦。
    清风过江外，应在下车前。

司马光　送张景游知邵武军
    闽领窅何在，东南千里遥。
    仳离伤草草，会合更迢迢。
    隋岸微吹絮，吴江欲上潮。
    肯无同舍念，回首弭轻桡。

司马光　送张秘校知分宁
    百里大夫官不轻，莫嗟领上发垂星。
    人生谷禄偏宜晚，世路艰难不厌经。
    数曲秋江萦县白，几峰霁色人帘青。
    于公向日多阴德，已有鹓雏在帝庭。

司马光　送张少卿学士知洪州
    相府典刑在，朝闺望实高。
    紬书荣史观，典乐重卿曹。
    夷路迎飞鞚，桑林应奏刀。
    家粂传旧学，庙鼎刻前劳。
    袨服屯千骑，连樯阅万艘。
    剑芒冲夜气，阁影动秋涛。
    风色传花信，烟光拂酒膏。
    使君专问俗，无意在游遨。

司马光　送张寺丞知富顺监
    汉家五尺道，置吏抚南夷。
    欲使文翁教，兼令孟获知。
    盘羞蓌酱实，歌杂竹枝辞。
    取酒须勤醉，乡关不可思。

司马光　送张太博知岳州
    严风秀木折为薪，得罪由来为出群。
    粥粥黄鸡习鹤介，苖苖青蔓掩兰薰。
    天资谗妖多端巧，人极精明不易分。
    饮水岂言吴刺史，谤书翻似马将军。
    波涛光涌动寒野，楼阁岧峣压暮云。
    红叶寺深秋晚邮，苍山钟迥夜清闻。
    何妨绝境聊为守，正恐中朝亟用君。
    身外百愁俱掷置，放歌沈饮且醺醺。

司马光　送张学士两浙提点刑狱
    朝家重典刑，书府借时英。
    钲鼓喧江下，云山拂眼清。
    秋风鲈脍美，书日锦衣荣。
    勿似朱翁子，空令守邸惊。

司马光　送昭远兄归陕
    种种亲头白，帝城难少留。
    倚门应有望，列鼎本无求。
    清夜多归梦，红尘厌久游。
    此行殊捧檄，辕下五骅骝。

司马光　送赵殿孙归成都
    蜀栈锦衣来，高堂绶笥开。
    恩辉同日至，喜色共春回。
    驷马过邻社，朝裾捧寿杯。
    吾生无此乐，空使寸心摧。

司马光　送赵书记之官华州
    车马西城外，遥遥未有尘。
    辞梁犹带雪，过洛渐生春。
    幕府斜依岳，关山曲抱帮。
    曩来谟画拙，不必笑前人。

司马光　送郑推官赴分州
    形便豳公国，旗旄拥将坛。
    秦云低落日，塞树怯春寒。
    草檄无留思，投壶不废欢。
    还应笑黄卷，寂寂守儒官。

司马光　送郑推官赴分州
    百榼行春东，千弓从猎豪。
    苦吟边月冷，飞镝野风高。
    奇策革命殊俗，长缨击不毛。
    输群跃马贵，一等着青袍。

司马光　送郑推官赴分州
    骄虏已归计，圣朝方寝兵。
    时闻候火入，非复塞尘惊。
    秋岭无南牧，春田恣北耕。
    休穷西海路，辛苦学甘英。

司马光　送致仕朱郎中令孙
    世间荣利无穷物，奔走劳劳何所之。
    仕宦为郎非不达，功名有命待无时。
    橐中虽乏千金直，膝下常携两缓儿。
    细校人生有此少，好从闾里乐期颐。

司马光　送仲更归泽州
    太行横拥巨川回，三晋由来产异才。
    展墓乘春走乡陌，负书拂晓下兰台。
    河阳路侧花应合，天井关头雪未开。
    会使乡人惊六印，莫羞今日弊裘来。

司马光　送周密学真定安扶使
    玉帐前芭举，铜鱼左契舂。
    平生公望著，期月政声闻。
    陌上壶浆隘，潭边花气曛。
    遥知待新将，民物两欣欣。

司马光　送周寺丞知落南
    大华指商於，中间百里余。
    稍行山驿远，渐与世尘疏。
    楚塞参差接，秦民错杂居。
    惜哉非肯綮，不足试投虚。

司马光　送朱校理知潍州
    东国连年水伤稼，使君到部即行春。
    茫茫四野潢污竭，郁郁万行桑柘新。
    俗不好奢田器贵，狱无留击吏家贫。
    齐人勿怨归朝速，自是承明侍从臣。

司马光　送朱职方提举江淮运监
    熬洒沧波耗，征输泽国贫。
    婴罗矜示子，连策借能臣。
    拜手觚棱晓，浮舟狼汤春。
    东南待苏意，别酒莫逡巡。

司马光　送祖择这守陕
    声教空岩穴，夫君集帝庭。
    辞华动丹扆，光价塞青冥。
    俊德争推毂，荣涂易建瓴。
    陆离寒水玉，磊落曙天星。
    得丧谁先识，艰虞困屡经。
    蹉跎渥洼足，漂泊凤凰翎。
    粉署疏恩纪，甘棠寄典刑。
    仁风思布沪，疲俗待绥宁。
    贱子良多愧，余光每乞灵。
    题名聊士版，占籍备民丁。
    种种颠毛白，萧萧垄柏青。
    陌头瞻皂盖，独立涕飘零。

司马光　送祖择之
    人生荣与辱，百变似浮云。
    自有穷通定，徒劳得丧分。
    销愁唯有酒，娱意莫如文。
    方寸常萧散，其余何足云。

司马光　苏才翁子美有赠扶沟白鹤观黄道士诗纪于屋壁风久漫灭今县宰周同年
    潦倒黄冠无足论，白头嗜酒住荒村。
    狂名偶为留诗著，陈迹仍因好事存。
    金石锵洋虚殿寂，龙蛇洒落古墙昏。
    飞黄灭没浮云外，疲马何能望骏奔。

司马光　苏门先生
    长啸苏门石，行藏世莫知。
    逍遥心迹远，寂寞姓名谁。
    乡在无何有，时主不可为。
    麒麟本神物，安得系而羁。

司马光　宿南园
    顷来兴味少，旬日不为诗。
    昏昏但思眠，疲病知吾衰。
    岂无篱边菊，不欲牛酒卮。
    络纬尔何苦，终夕鸣声悲。

司马光　宿石闻牧马者歌
    大河之曲多宽间，牧田枕倚长隄湾。
    乌栖鹊散隄树寂，柝木声稀宵欲阑。
    牧儿跨马乘凉月，历历绕群高唱发。
    幽情逸气生自然，往往鸣鞘应疏节。
