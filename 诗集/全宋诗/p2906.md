<!-- { "loadSidebar": true } -->
汪任　熙熙亭
    中天未复旧山河，春日同民强一过。
    草草杯盘等闲置，愁多易觉醉颜酡。

汪任　雪山院
    乘兴拿舟到雪山，松篁门径望中宽。
    翻思我佛修行处，景物虽殊道一般。

汪任　游南山
    浈阳富佳致，无以过南山。
    山高雄地理，万丈亲云端。
    攀援临绝顶，气象非尘寰。
    神存古庙貌，台敞旧轩栏。
    青石生龙文，凛凛常风寒。
    纵目四无际，陡觉天地宽。
    直北二江合，水势中分滩。
    滩横水亦转，曲折束成湾。
    群峰自西来，险绝如函关。
    中虚左梵刹，地胜苾刍女。
    梵修祝圣寿，额自九重颁。
    旁有石一障，高下数亩间。
    或列如屏风，或方如仙坛。
    或立如驻马，或走如奔帆。
    或侧如虎卧，或曲如龙蟠。
    或严如卫吏，或罗如星官。
    或伛如老人，而枯其形颜。
    或俨如端士，而正其衣冠。
    或堆如云霞，重叠而聚攒。
    或涌如波浪，挛属而奔湍。
    或倾而复举，如猎而兽踚。
    或腾而不下，如射而禽翻。
    或先后相续，如朝赴金銮。
    或参差不齐，如兵方结圆。
    或平为几案，而可罗杯盘。
    或突出皋岸，而能垂钓竿。
    或背若相恶，或向若相欢。
    或声若磬响，或色若豹斑。
    或累而成塔，或砌而成鞍。
    或疏而分散，或密而弯环。
    或巧而非怪，或钝而非顽。
    虽偶不为配，虽单不为鳏。
    虽近不相狎，虽压不相残。
    有室可居佛，有灶可炼丹。
    有洞可休息，有岩可跻攀。
    爽气自有余，蒸岚不相干。
    乾坤所开避，断劚非斧刓。
    游者可意得，名装不易殚。
    通天与三峡，若是乌能班。
    今进无王维，睥睨措笔难。
    静想瑶池仙，岂不停翔鸾。
    又疑桃源客，步虚潜往还。
    我有英贤乐，冥搜思不悭。
    题名或赋诗，鸠工妙手刊。
    惜哉岁月久，几至遍圬漫。
    山僧不好奇，仁者兴嗟叹。
    爰有老仙翁，寻幽独忘餐。
    尘土尽去除，林木间自芟。
    特道方寸地，旧耕同一观。
    小亭翼其上，游居兴不阑。
    於此或围棋，纵横势万般。
    於此或煮茗，江心汲澄阑。
    於此或燕坐，尘虑一切拌。
    谁知得真趣，消此白日閒。
    胜概益增重，清爽弥骈阗。
    山石虽无情，似有待而言。
    又况隐君子，寂寂初无传。
    或隐于仕禄，或晦于岩泉。
    知音一提拂，岂与山石肩。
    尧舜吾君民，勋业垂万年。

汪任　煮茗台
    石梯千级杖藜行，行到山腰足暂停。
    旋汲灵泉煮佳茗，渴心滋润困魔醒。

汪若楫　白际岭下即目
    白际摩天秀，秋光满蓼汀。
    山呈金字面，田画井文形。
    夜出萤相照，理阑鸡可听。
    杉松柯不改，点染四时青。

汪若楫　久雨
    连连春雨几黄昏，溪岸人家水近门。
    借部人家水曾落，竹林枝上看风痕。

汪若楫　开窗
    草色侵书绿，依山多得阴。
    月高猿挂树，惊起夜栖禽。

汪若楫　门前松棚
    突兀山边屋数间，每嫌斜照上阑干。
    当门只得添松盖，未到秋来夜已寒。

汪若楫　青山
    万木惊秋各自残。蛩声扶砌诉新寒。
    西风不是吹黄落，要放青山与客看。

汪若楫　夜坐
    炉煨榾柮烟容冷，酒泻茅柴春色轻。
    夜坐不眠人悄悄，每梢随月绕窗行。

汪若容　程倅春行
    绿杨芳草正留连，急雨催诗湿锦韉。
    野花不知行乐意，背人无语自耕田。

汪韶　读史
    南北几离合，江山一古今。
    秋风驼卧棘，春雨燕巢要。
    家国兴亡梦，英雄胜败心。
    九疑呼不起，愁绝暮云深。

汪韶　句
    十八九常如意少，百千亿任化身多。

汪韶　孙武
    为忧玩色堕军实，故假陈兵去二姬。
    却恨此机深莫悟，后人不谏受西施。

汪韶　演雅
    布谷不耕不穡，巧妇无褐无衣。
    提壶不可挹酒，络纬宁来贸丝。

汪韶　演雅
    蜾蠃尧舜父子，鸿雁鲁卫弟兄。
    斗蚁滕薛争长，狎鸥晋郑寻盟。

汪圣权　句
    不分桂籍一毫月，枉踏槐花十八秋。

汪师旦　义役
    管窥当世务，如见肺与肝。
    惟有差役法，立判最为难。
    姑以一乡论，利病胡可殚。
    地里有宽狭，户籍有耗繁。
    富者产日聚，贫者税不{左扌右炭}。
    懦者畏如鼠，强者虎而翰。
    选以流水法，物力匪一般。
    否则白脚差，又有丁户单。
    龉龃常不齐，可充凡若干。
    今之凫鹜辈，舞文过於残。
    往往凭一纸，火急追至官。
    曰汝充保副，诘奸不停鞍。
    曰汝任户长，催科不容餐。
    稍或稽听命，怒诃裂巾冠。
    长官一不宗，扬波助其澜。
    箠械微完肤，路行为悲酸。
    平民如冤苦，回睇生理乾。
    事势不获已，交兴争论端。
    甲寻乙之后，乙搜甲之瘢。
    碎家犹未平，宁复生聚欢。
    仁人一动心，不作秦越看。
    奏曰举义役，少舒民力刓。
    而我贤令尹，风流谢家兰。
    和气春可掬，冰壶照人寒。
    一班试政事，暂辍登金鸾。
    譬如奏庖刀，所至悉髀髋。
    黄童共白叟，环坐相团坘。
    不图见良法，喧哗绝愁叹。
    顾愚庸且陋，末学事邯郸。
    所恨乏良策，持以贽识韩。
    一部淳熙书，井井不可刊。
    更观义役行，始自陈淳安。

汪氏　寄良人
    旅食京华岁月多，圣贤事业竟如何。
    明年伫听泥金报，闲把关雎独自歌。

汪统　宝庆改元孟春中浣敬拜十贤於学宫谨哦唐律
    诗书流泽自宫墙，祀谨先贤配孔堂。
    黄道中天临下土，清时群牧盛维扬。
    固应弈世思功德，曾与皇家作栋梁。
    生晚敢斯师轨躅，寒泉一勺荐春觞。

汪熙　谋创领要亭
    生平酷爱山，好山宁相远。
    知吾入山意，幽致竞牵挽。
    信步杖藜轻，升高腰脚健。
    小雨著黄落，索索声相溷。
    僧窗事事幽，蕉肥野菊曼。
    尘市仅隔水，心安即为遁。
    有岩瞰清溪，古木郁萝蔓。
    前冈连远嶂，万象纷自献。
    人生有物缘，参合甚符券。
    缘外倘强求，十一失千万。
    此地乃天与，一亭吾欲建。
    寄言岩下右，为偿把钓愿。

汪襄　捕虎行
    西山春暮繁草木，红白花开映岩谷。
    朝来猛虎忽留踪，猎人挟刃争驱逐。
    坡平草软筋力健，目光两镜照林麓。
    吻牙狐兔何足噬，要向川原饱人肉。
    猎夫鼓勇欲生擒，失利宁虞伤手足。
    我令壮士八九辈，袒裼而往敢退缩。
    持戈踊跃皆直前，不顾爪牙加觝触。
    於菟怒斗力已困，白刃纷然刺其腹。
    不施陷阱设罗网，须臾俄闻就缚束。
    未逾半昼捷书来，抚掌惊嗟大神速。
    百夫肩舁向城市，塞巷填街争纵目。
    皆云古昔未曾有，不比春山得麋鹿。
    斑皮爱护输郡府，肝胆珍奇竞收蓄。
    吾闻兽之猛者莫如虎，摇尾磨牙肆其毒。
    一旦力尽势已穷，血膋反以饷僮仆。
    乃知刚狠不足恃，仁若驺虞才可录。
    虎兮虎兮，曷为出哉，
    深出穷谷可以隐而不隐，岂以夫皮为之灾。
    官有壮士长戟可以捕取尔，尔其亟去无复来。
    大江虽深亦可渡，纵横勿碍行人路。

汪翔龙　访黄吏部不值
    一镜湖光半壁山，主人何往客来观。
    闲蝶自专花富贵，幽禽如语竹平安。
    烟云变化草木媚，日月往来天地宽。
    何当共整登临屐，更上崔嵬绝顶看。

汪翔龙　游泽山
    独俯空堂夜，无人境自宽。
    高风河影动，斜月竹身寒。
    潮海秋声阔，山林客梦安。
    坐来列几点，北斗挂阑干。

汪莘　八间书案假寐戏作
    四海春风曲肱裹，出入鼻端云一缕。
    不知案上清露珠，漏泄傅岩梦中雨。

汪莘　八月十一夜作文起夜兴
    点墨挥毫势始停，起来耳目共时醒。
    一窗月色元无响，四壁虫声不见形。

汪莘　别真直院西山
    去年来见公，略以书自陈。
    今年来见公，知公意已亲。
    一见为我喜，再见为我颦。
    温存到风雨，检点及米薪。
    会我群玉堂，坐上皆伟人。
    欲引野鹤姿，轩昂出京尘。
    公自哀其穷，我岂有足珍。
    但愿公富贵，何忧我贱贫。
    过从两三月，意味十万春。
    将非前世缘，更结来生因。
    所恨难久留，归理青溪缗。
    公亦厌承明，请牧江海滨。
    嗟我老于行，东西足悲辛。
    那宜种橘柚，幸使守松筠。

汪莘　昌化县西广福寺前岭上有古松一株甚奇每过其下徘徊不能去今夏五月
    虎攫龙踚数百秋，滩声长绕半天流。
    老僧不与人间事，独立门一点头。

汪莘　程朝望送梅花
    昨夜灯前把酒杯，鄱阳主簿送春来。
    只疑天地无清气，都在江头一树梅。

汪莘　除日寄黟山周尊师
    眼有神光射霭山，不须更问列仙班。
    道人四海都游遍，只有先生一介闲。

汪莘　春怀十首
    大皞涵帝德，勾芒播皇仁。
    群龙服苍驾，灵雨冒南岑。
    渊鱼自暖跃，谷鸟相和吟。
    桃花既夹道，麦苗亦成林。
    竹篱带夕阳，茅舍含清阴。
