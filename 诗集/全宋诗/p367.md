<!-- { "loadSidebar": true } -->
    呼妇具盥栉，命酒浣惊忧。
    我无资身策,老计餬口谋。勿云朝不坐，
    叱驭复何求。奔车非伯夷，
    覆舟无孔丘。薄德既谢此，
    身世付浮休。亦念三径具，
    归从沮溺游。笑说今日快，
    击辕为渠讴。别留初熟酒，
    饮处酹阳侯。

陈造　散解庙行
    巨灵挥斧山为拆，豦豣飞出寒溪碧。
    南酉北枧皆户家，种秧插供衣食。
    此水不枯岁不饥，此溪不涸龙是司。
    森木古屋龙所宅，人家望岁如取携。
    笳箫呜呜坎坎鼓，秋报春祈从父祖。
    鸡豚肥腯社酒香，擎跪曲拳谁敢侮。
    年时雩祷嗟徒勤，适龙睡熟唤不闻。
    溪心蒿艾化埃壒，可怪嘉谷遭惔焚。
    千沟万浍分飞瀑，面露摇风际天绿。
    怀宝睡足龙亦惊，雁门之踦此焉复。
    安得溪水长滂浪，龙不忸怩民乐康。
    向来野草填饥肠，怨气括作颐下囊。

陈造　山居十首
    山间有好事，时肯问何如。
    束送箸头薤，鲜分匙面鱼。
    披襟偕我饱，揽发为君梳。
    一笑尘劳外，都无病可祛。

陈造　山居十首
    咀毒横戈地，财堪博一羞。
    时流正攘臂，老子解抽头。
    秦楚蜗两角，跖夷貉一丘。
    向来回晚照，了不见全牛。

陈造　山居十首
    忽作断过访，经旬闲瘦筇。
    慵添和诗债，病减灌园功。
    石鼎袅轻碧，庭柯零碎红。
    竹君如见慰，竟日啸窗风。

陈造　山居十首
    居深自少客，儿辈省应门。
    日课午钟饭，生涯三亩园。
    嗜鱼亲蜑户，辍果及王孙。
    不惜苔钱破，横纵步屧痕。

陈造　山居十首
    鸟息我亦倦，行行取径微。
    石棱妨错足，藤蔓每钩衣。
    森木各天籁，连山同夕晖。
    推门吟袖冷，满带野风归。

陈造　山居十首
    涉世惯多遻，送欣惬此心。
    鸡孙当岁稔，竹母值秋阴。
    言配香粳软，行须绿影深。
    继今摩腹去，风日更萧森。

陈造　山居十首
    萍梗才餬口，爬沙亦畏涂。
    悠然三径地，有此合金躯。
    乘兴聊吟笔，无弦且槁梧。
    幽居喜客醉，未遣秫田芜。

陈造　山居十首
    蕉鹿谢依乘，孤高乃得朋。
    闲谈每褐父，清晤或邻僧。
    止酒玄真子，居家杜伯升。
    此心安隐处，蜩鴬傲鹍鹏。

陈造　山居十首
    一室市声外，生经良不孤。
    园花非独笑，风竹巧相娱。
    为客求鹅母，供家课橘奴。
    残年温饱尔，外此亦何须。

陈造　山居十首
    丁年陪友旧，尘雾去駸駸。
    不赖学问力，终孤云水心。
    无波真古井，跃冶岂祥金。
    抚已知今是，扁舟钓碧浔。

陈造　山行寄程帅
    雨馀支径湿平沙，恰称卑官下泽车。
    杂树暝烟森立槊，乱峰迎客俨排衙。
    水禽时弄蹁跹影，野草争开细碎花。
    久忆山行此如愿，不应回首更思家。

陈造　赏酴醾病不赴
    不得花前共一樽，萧斋药裹自相亲。
    闲追水佩裳为梦，空负云阶月地春。
    缥缈瑶英雾为幄，敷腴玉面酒生鳞。
    蜚觞刻烛输公等，定指芳条笑恶宾。

陈造　上峨桥早行
    一从箠楚替陈编，渐惯山行野店眠。
    白毡风霜鸡唱后，黄尘岐路马蹄前。
    光阴付我千茎雪，伏腊何时二顷田。
    寄语淮乡隐君子，浪言梅福是神仙。

陈造　上巳溪上燕二首
    后溪分占羽觞浮，雷隐欢声半棹讴。
    况我闲官似犀首，为渠领客作鳌头。
    玻瓈影里妆光腻，桃李香中步障留。
    病骨得晴堪近酒，与君同拜醉乡侯。

陈造　上巳溪上燕二首
    杜若洲边卓旆旌，佳晨一醉万金轻。
    春光仅有一分在，天气可能三日晴。
    解道兰亭亦陈迹，肯吟楚些怆幽情。
    人生到处皆儿戏，笑看急標闹两鲸。

陈造　上外朝山
    度陇凌坡冒百艰，今朝又上外朝山。
    当车狠石通人过，交道飞萝要手攀。
    猿坐泬寥犹啸诧，雁惊巉绝故飞还。
    临风却快尘埃眼，全楚山川指顾间。

陈造　上下驿矶
    湖阴数里间，山麓砽两矶。
    矶麓突江出，禹功不及施。
    千古妨行舟，死生系毫厘。
    我昔步矶上，雨歇暑气微。
    惊湍下百尺，怒势轰千鼙。
    尚忧坤轴动，无怪沙岸欹。
    蛰龙渠得安，过鸟翅欲垂。
    头眩胆为掉，坐叹舟上儿。
    壮哉天下险，奸轨容抵巇。
    如身护风寒，要地此几希。
    今来岁华暮，去舟良坦夷。
    人言水进退，寒暑分盛衰。
    古来设险守，亦有可易时。
    函谷与剑阁，秦汉尝用之。
    人轻地亡重，正烦折箠笞。
    恃险无兴国，兴国须藩篱。
    帝王所取重，文武各攸司。
    险易倏变改，即矶余可推。

陈造　邵伯阻风小泊赠送行诸公
    长征每爱日，小泊未遻意。
    阴风自南北，客子咱轩轾。
    召棠望吾乡，不作秦越异。
    船阁雁鹜洲，人穿鱼暇市。
    相逢各吴语，知识十三四。
    水实不自买，海错有佳馈。
    饯行余十客，超俗见友义。
    笑谭寒谷春，为我洗羁思。
    相与卧玉瓶，跋烛得微醉。
    老怀易作恶，别语毋动喙。

陈造　绍熙壬子劝耕妙胜四首
    县曹文墨厌拘缠，野饭山行旧所便。
    只道穷途难措足，朝来风日为谁妍。

陈造　绍熙壬子劝耕妙胜四首
    每愧敲榜办赋租，会心还喜劝耕初。
    渠侬嗣飨金穰庆，老子长捐柱后书。

陈造　绍熙壬子劝耕妙胜四首
    胜日乘闲觉半仙，笑摩老眼向风烟。
    平章春事禽能语，媚妩韶光柳未眠。

陈造　绍熙壬子劝耕妙胜四首
    桑条麦陇接比邻，社酒家炊丐路人。
    风俗尚如它日否，凭谁细问故园春。

陈造　神居实师退院作偈留之
    瞿昙住西域，说法度群生。
    群生所依怙，目以不动尊。
    惟其不动故，群动皆摄受。
    是时波旬种，百千万眷属。
    排拫摧毁辱，蜂发雨矢集。
    瞿昙如须弥，蜉蠓如予何。
    亦如太虚空，云翳自变灭。
    砥柱中惊波，古今无少损。
    不动而坐胜，妙力固如是。
    子道已末法，衲子沈世纷。
    竞为住院计，匪利即趋名。
    就常不待招，逐有栈豆恋。
    实师住神居，四众所归向。
    云何得归向，以师清修故。
    虽为众归向，不作患失想。
    翩然挈瓶锡，去若释峤云。
    亦如箭辞弦，势若不可挽。
    自师扫积弊，群魔尚遗种。
    瞿昙昔去世，政以波旬故。
    师行不回首，彼魔所愿欲。
    虽无末法病，或昧不动意。
    请答四众心，请为神居地。
    柅车折蜚锡，山立镇故栖。
    须弥自悲恙，太虚自空旷。
    冲波泇泇去，砥柱屹不知。
    群魔今末势，残雪行见晛。
    我心寂不动，是瞿昙智力，
    是子大法权。我不为子道，
    子道可概举。庸酌四众心，
    为子说此偈。瞿昙设住世，
    与子同首肯。

陈造　十二月二十六日趋府
    谁谓一舍远，不办三餐趋。
    亭午县市西，衙鼓府城隅。
    匹马惊鸟去，指槌冰在须。
    北风挟霜气，万象付摧枯。
    想当折琴弦，未怪裂人肤。
    驼裘被甲如，是日有若无。
    客首不暇回，顾容少踟躇。
    出处不能同，劳逸为之殊。
    庞翁马少游，似非隐者徒。
    乡居老躬耕，饱温得自娱。
    婆娑铜墨间，盍亦省头颅。
    蔲穮脱中熟，吾口良易餬。

陈造　十二月二十七日趋溪
    西风蜚江浪，江畔那容立。
    霰花溅千尺，望望客衣湿。
    小舟舣两三，人已鹅雁集。
    侧睨波汹汹，俯怜身岌岌。
    乘凌玩掀舞，生死付呼吸。
    前登为回首，舟重巾{角戢}{角戢}。
    支径不通车，车去如见絷。
    念此役夫苦，体我官事急。
    傍顾中夜还，得无僵仆泣。
    畀汝就甘寝，白饭亦周给。
    徇人多意外，自信宁不及。
    利物身每轻，睡觉况六十。

陈造　十绝句呈章茂深安抚
    雨馀凉气晓风沨，却爱朝阳一抹红。
    照影芙蕖天与远，可能犹恨打头风。

陈造　十绝句呈章茂深安抚
    忍馋留得可羹鱼，微沫相濡未就枯。
    自解柳枝投渌水，劳生与汝各江湖。

陈造　十绝句呈章茂深安抚
    三傍清淮酹酒杯，四年霜鬓犯风埃。
    即今定被淮人笑，又见衰翁禄遫来。

陈造　十绝句呈章茂深安抚
    追寻名胜剩留年，白首犹参五字禅。
    寄语蜚廉亟回驭，拟凌风去访诗仙。

陈造　十绝句呈章茂深安抚
    诗伯于今第一流，清篇传诵到鳌头。
    共推句法源流远，伯仲夔州只楚州。

陈造　十绝句呈章茂深安抚
    密受眉山一印传，斯文千载石林仙。
    使君酷似牢之舅，更喜鸾胶续此弦。

陈造　十绝句呈章茂深安抚
    右史文章海倒流，淮南异政古人俦。
    亲闻抚几推双美，独向夫君放一头。

陈造　十绝句呈章茂深安抚
    楚城巉绝控穷边，楚俗伤弓未帖然。
    一自并州烦李勣，不闻贵买渡江船。

陈造　十绝句呈章茂深安抚
    里社过逢起醉眠，行人鱼稻不论钱。
    欲知劝课功多少，地覆黄云远接天。

陈造　十绝句呈章茂深安抚
    经纶术业向来优，千骑东方恐未俦。
    他日应携报恩子，还朝看拜富民侯。
