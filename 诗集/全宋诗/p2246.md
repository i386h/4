<!-- { "loadSidebar": true } -->
    莫笑黄龙无伎俩，熨斗煎茶铫不同。

释慧开　偈颂八十七首
    参禅莫滞静工夫，闹处相逢在半途。
    静闹两关俱不涉，赵州东壁挂葫芦。

释慧开　偈颂八十七首
    目前无法，意在目前。
    目前荐得，正好吃拳。

释慧开　偈颂八十七首
    天下法窟丛林，四月初一结制。
    无门逐恶随邪，要效死心旧例，
    普请诸人脑门著地。

释慧开　偈颂八十七首
    兜率未离尘满面，王宫缠降垢通身。
    儿孙纵有沧浪水，洗到驴年也不清。

释慧开　偈颂八十七首
    侬家没兴眼无筋，错中南方蛊毒深。
    一掬肝肠俱裂破，年年此日痛伤心。

释慧开　偈颂八十七首
    瞿昙遗下葛藤窠，翻覆看来脱处多。
    不是儿孙重栓点，古今争得绝淆讹。

释慧开　偈颂八十七首
    参禅要真实，真造无疑地。
    闻非未必非，说是未必是。
    黄龙设三关，曹洞列五位。
    坐断主人公，且不落第二。

释慧开　偈颂八十七首
    循规守短，无绳自缚。
    纵贡无碍，外道魔军。
    存心澄寂，默照邪禅。
    恣意忘缘，解脱深坑。
    惺惺不昧，带锁锁枷。
    思善思恶，地狱天堂。
    佛见法见，二铁围山。
    念起即觉，弄精魂汉。
    兀然心定，鬼家活计。
    进则迷理，退则乖宗。
    不进不退，有气死人。

释慧开　偈颂八十七首
    烈焰亘天，洪涛辊底。
    眨上眉毛，剑去久矣。

释慧开　偈颂八十七首
    春山叠乱青，春水漾虚碧。
    春光漏汇尽，谁识春消息。
    多年枯木再抽枝，撼动春风生八极。

释慧开　偈颂八十七首
    拨转玄关，一弹指顷。
    看看平地起风云，门近兴崖千尽井。

释慧开　偈颂八十七首
    死心室内，移身移步。
    日日香灯，朝朝话堕。
    稽首齐安王，铁蛇横大道。

释慧开　偈颂八十七首
    春山叠乱青，春水漾虚碧。
    寥寥天地间，满眼皆相识。

释慧开　偈颂八十七首
    三月清明节禁烟，桃华带雨倍鲜妍。
    皆言当日灵云悟，笑破禅和口半边。

释慧开　偈颂八十七首
    今朝三月初十，击鼓禅徒毕集。
    欲知时节因缘，雨落阶头便湿。
    会即各自归堂，不地何劳久立。

释慧开　偈颂八十七首
    翠岩绝巑巇，元不涉阶梯。
    去来无窒碍。珍重洪源湖海众，
    个中不隔一毫釐。

释慧开　偈颂八十七首
    无门为法门，三关何用立。
    熟处即难忘，又从这里人。

释慧开　偈颂八十七首
    灵山一会，泥团土块。
    问讯烧香，和趀捉败。

释慧开　偈颂八十七首
    热喝粗拳，佛来也打。
    临济德山，一时擒下。

释慧开　偈颂八十七首
    不是护身符，亦非断贯索。
    直饶鼻孔辽天，也被这个穿却。
    无门老汉还免得麽，却请维那下个注脚

释慧开　偈颂八十七首
    赞叹无门，也是这个。
    骂詈无门，也是这个。
    文彩未彰谁辨得，却烦首座通消息。

释慧开　偈颂八十七首
    不动脚头，青云独步。
    个是寻常行履处，须知更有通霄路。

释慧开　偈颂八十七首
    掣断绳头欲自由，那知定业未容休。
    再偿拽杷拖犁债，鼓得西法水逆流。

释慧开　偈颂八十七首
    八两还是斤，陈年桃核旧时仁。
    大家出手共提掇，行看丛林气象新。

释慧开　偈颂八十七首
    黄龙结制没规绳，超过诸主半月程。
    莫怪七颠并八倒，大家日午打三更。

释慧开　偈颂八十七首
    薰风自南来，殿阁生微凉。
    百年浑似醉，三万六千场。
    休拟议，莫思量。
    锦鳞一跃化龙去，无限痴人戽夜塘。

释慧开　偈颂八十七首
    归来一月余日，内外人事已毕。
    恣意饱饭噇眠，说甚金圈栗棘。
    分明告报诸禅，直下便须委悉。
    更若拟议踌躇，照顾脑门霹雳。

释慧开　偈颂八十七首
    六月炎炎如火聚，寂然不动於中住。
    炎炎火聚却清凉，清凉却是炎炎处。
    等闲坐断两头关，撞壁通霄路。

释慧开　偈颂八十七首
    石跟常有千年润，海眼曾地一日乾。
    天下苍生待霖雨，不知龙向此间蟠。
    霹雳一声头角露，倾湫倒岳鼓波澜。

释慧开　偈颂八十七首
    图列千山开画嶂，带围一水绕蓬瀛。
    脚头未举已先入。不用门前弹指声。

释慧开　偈颂八十七首
    动弦别曲，叶落知秋。
    禾山打鼓，雪峰辊球。
    睦州担板，投子提油。
    赵州狗子，沩山牯牛。
    青原垂足，俱胝指头。
    一队破落户，各自带风流。

释慧开　偈颂八十七首
    布袋头开今日始，满目江山秋色里。
    蓦然踏断草鞋跟，元来却是自家底。

释慧开　偈颂八十七首
    信脚行去绝埃尘。信手拈来用得亲。
    信口道出惊天地，信心悟入独超群。

释慧开　偈颂八十七首
    阴极阳生，日添一线。
    独有山僧拄杖子，不属阴阳迁变。

释慧开　偈颂八十七首
    昨日去年去，今朝今岁来。
    去年去不去，今岁来不来。

释慧开　偈颂八十七首
    现种种形，说种种法。
    形法皆非，假名菩萨。
    更於诸相油觅圆通，当人正眼俱戳瞎。

释慧开　偈颂八十七首
    咄这乾屎橛，生来太妖孽。
    堪笑老云门。一棒打不杀。

释慧开　偈颂八十七首
    衲僧今日路头通，拄杖生云兴已浓。
    要探江湖深与浅，前途更有妙高峰。

释慧开　偈颂八十七首
    开炉半月，火种全无。
    冷灰豆爆，惊动江湖。

释慧开　偈颂八十七首
    燕国当年植福田，身如水月印三千。
    渠无生死归何处，春早梅华放晓烟。

释慧开　偈颂八十七首
    是圣是凡，过言边立。
    拟议不来，青天霹雳。

释慧开　偈颂八十七首
    摧邪显正，一印印定。
    尽大地人，谛听谛听。
    
    
释慧开　偈颂八十七首
    遇家里人，说家里事。
    一句无私，龙翔凤翥。

释慧开　偈颂八十七首
    诸方浩浩，举古明今。
    送人上树，不是好心。

释慧开　偈颂八十七首
    铜沙锣里满盛油，故国山河在眼头。
    试向凤凰台上望，长江无日不东流，

释慧开　偈颂八十七首
    老来无日民闲，深隐西湖第一山。
    无奈退庵贤制置，远移公帖入松关。

释慧开　偈颂八十七首
    天阴性地昏，日出心光耀。
    柱杖笑呵呵，禅{左爿右木}也{左足右孛}跳。
    管甚岁余闰，一任月大小。
    淈{左氵右盾}几春秋，用处非常峭。
    可怜五十三知识，未曾梦见顶门竅。

释慧开　偈颂八十七首
    灵山大法王，末运希所遇。
    声名遍天下，乾坤恣独步。
    草鞋挂龙休，三宣浑不顾。
    凌灭曹源生，训徒参活句。
    宗门个样师，熟不生恋慕。
    天庭重降勅黄来，凌霄峰顶施甘露。

释慧开　偈颂八十七首
    威镇戎夷，扫清魔孽。
    群归敬，忠心如铁。
    破蔡灭金，守黄勦贼。
    雪百年二帝人雪之耻，成中兴四将未成之业。

释慧开　偈颂八十七首
    三教圣人，同归一理，
    说理长则。理短则止。
    虚空无心，墙壁有耳。
    不涉言诠，单提直指。
    口缝缠开，不是不是。

释慧开　偈颂八十七首
    山前麦熟已知云，觌面当机为指陈。
    蓦地一番梅雨过，青山洗出画图新。

释慧开　偈颂八十七首
    山洞昂头角，回山露尾巴。
    恩承饶舌力，累我受波查。

释慧开　偈颂八十七首
    针芥相投，体用俱全。
    衲僧门下，十万八千。

释慧开　偈颂八十七首
    名高不用镌顽石，路上行人口是碑。
    大宋正传天子令，直教诸国竖降旗。

释慧开　偈颂八十七首
    普贤行愿等三千，正是清明首夏天。
    要是见大人境界，月明常照御楼前。

释慧开　偈颂八十七首
    烂柴头，火一团。
    急著眼，莫颟顸，
    星在枰兮不在盘。

释慧开　偈颂二首
    黄龙结制不寻常，只用阎罗断命方，
    生铁一团红晏下，死中再活获清凉。

释慧开　偈颂二首
    欲把生蛇化活龙，先将毒药灌喉咙。
    常教满腹如针刺，抛向范波大浪中。

释慧开　荐蓆
    乱草窠中，打成一片。
    坐卧寂然，真机顿现。

释慧开　接待
    洋铜汗羹，热铁丸饭。
    滴粒缠沾，通身腐烂。

释慧开　净发
    锋芒未露鬼神号，能划群牛顶{左宁右页}毛。
    四海聱头俱按下，岂容存著一织毫。

释慧开　镜智禅师赞
    弥天罪犯无门懴，红烂通身世莫医。
    已是四棱俱塌地，尽教后代乱针锥。

释慧开　懒牛
    不经南陌兴西阡，犁杷年来怕上肩。
    弃却栏中肥嫩草，绿杨堤畔饱风烟。

释慧开　六年举无字一日闻齐鼓有省
    青天白日一声雷，大地群生眼豁开。
    万象森罗齐稽首，须弥{左足右孛}跳舞三台。

释慧开　履齐枢钧容赞
    湘水之清，昆玉之洁。
    和气如春，忠心如铁。
    储风月之精。禀松篁之节。
    真廊庙楷模，行佛祖途辙。
    裴李稣黄总不如，柱石明堂渠迥别。

释慧开　孟少保会师握拳缺指相请赞
    为人手段十分粗，拳下搜寻一个无。
    咄这村僧难凑泊，释迦弥勒是他奴。

