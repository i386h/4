<!-- { "loadSidebar": true } -->
    蕴闻闻自性，自性离闻蕴。
    吾真亦复然，迥迢千圣顶。

释宗杲　赞法海真
    廓圆通门，续云门派。
    燕坐胡床，虎视百怪。
    佩毗卢印，推伏魔外。
    一句当阳，电光非快。
    不动道场，而入三昧。
    赞之毁之，俱遭白癞。

释宗杲　赵提宫请升堂偈
    言前荐得已天涯，句后承当路转赊。
    一击铁关如粉碎，水天空阔雁行斜。

释宗杲　赵通判请赞
    谓汝是善人耶，嫉恶之太甚。
    谓汝是恶人耶，好贤而乐善。
    而於善恶两涂之间了无遗恨。咦，
    好个自是汉，高谈无畔岸，
    成佛作祖且缓缓。这一则公案，
    分付赵通判。

释宗杲　赵州和尚赞
    庭柏无根，虚空有骨。
    十分鲁钝，以辽天鹘。
    热至乘凉，寒烧榾柮。
    夫是之谓，赵州古佛。

释宗杲　正言禅人求赞
    虚空里揣出骨，闪电中作窠窟。
    有问妙喜家风，此外更无别物。

释宗杲　证冯楫居士会药山问石头见性成佛公案偈
    梵语唐言，打成一块。
    咄哉俗人，得此三昧。

释宗杲　证通身一具金锁骨偈
    通身一具金锁骨，堪与人天为规则。
    要识临济小斯儿，便是当年白拈贼。

释宗杲　郑学士请赞
    参得圜悟禅，担起睦州版。
    透过祖师关，瞎却顶门眼。
    肚里黑漫漫，心中平坦坦。
    性气得人憎，发时浑不管。
    巩县茶瓶吃一槌，击碎饶州白瓷碗。

释宗杲　舟峰长老求赞
    萧萧洒洒，有取有舍。
    藞藞苴苴，无真无假。
    客来须看，贼来须打。
    一条竹蓖，天上天下。
    背触当锋，任人酬价。
    咄哉村僧，少说大话。
    龟年收取挂高，从他赞叹从他骂。

释宗杲　朱主簿请赞
    庞老曾升马祖堂，西江吸尽更无双。
    而今妙喜朱居士，觌面分明不覆藏。

释宗杲　竹庵珪和尚赞
    赞叹竹庵也是妙喜，骂詈竹庵也是妙喜，
    赞之骂之各有所以。赞之者为渠内衲僧正眼，
    骂之者为渠浸在醋瓮。或曰如竹庵之为宗师也，
    不可赞不可骂，精金美玉自有定价，
    赞之骂之徒增话{左木右覇}。妙喜闻之笑而不答，
    但拊掌叩齿三下，从教渠鑽龟打瓦。

释宗杲　庄泉伯检察为先安抚请升堂偈
    近来学佛人，少见不颠倒。
    唯务资谈柄，弃大而就小。
    昧却直截事，外边打这绕。
    毕竟那一著，何曾得分晓。
    得有庄居士，真实没虚矫。
    断除烦恼根，烈火烧干草。
    心地既安然，魔境岂能扰。
    任尔闹浩浩，我常静悄悄。
    末后示真归，如脱破布袄。
    加趺入禅定。皓月临清沼。
    透过生死关。击碎无价宝。
    刚正大丈夫，一了一切了。

释宗杲　祖传禅人求赞
    藞苴全似川僧，萧洒浑如浙客。
    偏向情未生时，拈出报慈一隔。
    尊性不定，莫可窥测。
    见小时嫌蟭螟眼太宽。见大时谓太虚空忒窄。
    似这般底阿师，如何受人天供养，
    好与劈腮一掴。

释宗杲　遵璞禅人求赞
    临济烧黄禅版，香严哭沩山拄杖。
    云门村叟效颦，也作这般伎俩。
    作麽生是这船伎俩。咄。
    传来铁钵盛猫饭，磨衲袈裟入墨盆。
    祖翁活计都坏了，不知将底付儿孙。

释宗回　偈
    县使追呼不斩停，争如长往事分明。
    从前有个无生曲，且喜今朝调已成。

释宗觉　和王龟龄惠诗
    少年词赋客，昔与山翁游。
    暂抑骅骝姿，聊伴盐车留。
    幽坡赏春色，明月同高秋。
    君才如鲍照，顾我非汤休。
    木桃时一投，琼瑶三四酬。
    可怜横海鳞，尺水难沉浮。
    飘然拂袖去，形影那容求。
    早莫哦君诗，书空复搔头。
    迩来三年余，拟君荐经由。
    长篇忽见遗，顿觉驱烦愀。
    君马何大驶，追踪谪仙流。
    锦绣满肠胃，词人孰能俦。
    故将西子容，来贻嫫姆羞。
    行看复坐吟，终日如軥辀。
    安得君书斋，移来近前陬。
    论文与谈笑，一释老昔忧。
    春禽昼聒聒，窗风夜飕飕。
    怀君不成寐，频惊节物乃。
    君文已造妙，君德当慎修。
    谒帝明光宫，随珠那暗投。

释宗觉　桃源
    深隐犹疑世上闻，桃花还洩洞中春。
    当时不得渔人入。将谓人问几世秦。

释宗觉　题济川亭
    高亭窥绿润，古寺面苍阴。
    闻有遗仙事，应容过客寻。
    路危山背迥，云重洞天深。
    一鸟不飞去，时能弄好音。

释宗琏　偈五首
    暗穿玉线，密度金针。
    如水入水，似金博金。

释宗琏　偈五首
    破无明暗，截生死流，
    度三有城，泛无为海。

释宗琏　偈五首
    唤作拄杖则触，不唤作拄杖则背。
    若也识得，荆棘林中撒手，
    是非海里横身。脱或未然，
    普贤乘白象，土宿跨泥牛。

释宗琏　偈五首
    宗乘一唱殊途绝，万别千差俱泯灭。
    通身是口难分雪，金刚脑后三斤铁。

释宗琏　偈五首
    是是，放出南山真鳖鼻。
    不是不是，勒回千里追风骥。
    终成败坏可怜生，塞断咽喉无出气。
    无出气，有巴处。
    赵州东壁挂葫芦，堪笑维摩谈为二。

释宗琏　倾古三首
    南来本欲破邪说，纸灯灭处难分雪。
    踏著秤鎚硬似铁，错认乌龟唤作鳖。

释宗琏　倾古三首
    新妇骑驴阿家牵，草里寻常万万千。
    谁在后兮谁在先，不须特地苦加鞭。

释宗琏　倾古三首
    驴尾猪头牛脚迹，三斤麻子露消息。
    志公杖头剪刀尺，从来雨下阶头湿。

释宗琏　赞月庵
    这个老汉，浑无缝罅。
    点铁成金，指鹿为马。
    以张拙秀才语擒纵多口，阿师跨三脚驴儿，
    指点诸方话霸。遇贱时三世诸佛正眼难窥，
    遇贵时八大龙王亦难酬价。阿呵呵，
    也大差。只因会春园里失却眼晴，
    从此恶名滔滔流遍天下。高挂虚堂兮如师子全威，
    一任百怪千妖暗中惊讶。灯禅灯禅，
    第一不得容易与伊点化。

释宗美　句
    浣纱旧曲何入笛，一一随风到客舟。

释宗美　题延福寺
    倚槛寒松偃，连云一径横。
    就中国不得，窗户入江声。

释宗美　自题诗集
    新集区尧六百篇，冥搜疑到不还天。
    多惭未得骚人旨，虚役身心五十年。

释宗盛　偈
    钟声清，鼓声响，
    早晚相闻休妄想。荐得徒劳别问津，
    莫道山僧无伎俩。

释宗盐　偈
    送旧年，迎新岁，动用不离光影闪。
    澄辉湛湛夜堂寒，
    借问诸人会不会。若也会，
    增瑕纇。若不会，
    依前昧。与君指个截流机，
    白云更在青山外。

释宗演　辞亦庵相招
    南北东西总亦庵，尘毛刹海悉包含。
    山僧已住其中矣，更欲招邀即不堪。

释宗演　偈
    一九与二九，相逢不出手。
    世间出世间，无剩亦无少。

释宗演　偈
    猴王久受幽沉苦，法力冥资得上天。
    须信自心元是佛，灵光洞耀没中边。

释宗演　示法震头陀
    头陀事众已多年，华藏无衣可得传。
    劈面三拳仁义绝，陈州人出许州门。

释宗演　送定维那
    兴化当年为克宾，棒头敲出玉麒麟。
    遯庵放过定禅者，只要渠侬眼自明。

释宗演　送元功居土归温陵
    湖山相见笑颜开，知道仁从佛国来。
    败阙尽情都纳了，莫言无物送君回。

释宗演　颂古二十四首
    今朝三月初十，大野和风袭袭。
    不用转脑回头，向此一时证人。

释宗演　颂古二十四首
    空病有为药，有病空为药。
    空有两俱非，药病何处著。
    无处著，万里秋风飞一鹗。

释宗演　颂古二十四首
    九旬禁足精修，今朝休夏自恣。
    山僧不敢自瞒，於中罪过有五。
    一不合说大脱空，二不合抛沙撒土。
    三不合将龙眼核换人眼睛，四不合毁佛谤祖。
    五咄，洎合错举。

释宗演　颂古二十四首
    入圣超凡既有声，卧龙谁顾碧潭清。
    快须鼓浪兴云雨，莫负从前济物心。

释宗演　颂古二十四首
    今朝腊月初一，次第年穷岁毕。
    从教万物凋零，这个元无变易。
    诸禅老，知不知。
    孤迥迥，峭巍巍。
    拈来抛掷太湖里，下载清风付与谁。

释宗演　颂古二十四首
    大川欲济须舟檝，大厦谋成必巨材。
    又是一年能事毕，山僧赢得笑咍咍。

释宗演　颂古二十四首
    人间铄石流金，世外风高月冷。
    要知二无两般，须是一回自肯。
    镬汤炉炭横身入，剑树刀山信脚行。

释宗演　颂古二十四首
    一日一日复一日，次第年穷岁暮来。
    莫道东君无面目，梅花依旧雪中开。
    见便见，绝疑猜，灯笼沿壁上天台。

释宗演　颂古二十四首
    凡圣什　真，犹存见隔。
    见存即凡，情亡即佛。

释宗演　颂古二十四首
    今朝季冬朔旦，岁月不可把玩。
    各请打办精神，了却未了公案。
    有我即病生，无我即病灭。
    我病两俱非，万里一条铁。

释宗演　颂區¤二十四首
    云门一曲子，腊月二十五。
    唱高和得齐，大棒揸出去。

释宗演　颂古二十四首
    善财童子採来亲，大智文殊用得灵。
    今日青山端午节，不劳拈出再施呈。

释宗演　颂古二十四首
