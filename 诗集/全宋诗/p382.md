<!-- { "loadSidebar": true } -->
陈造　再次前韵二首
    仓官尉职贱谁如，终岁区区奉简书。
    胜日偷闲须著便，青山有约定来无。
    著书聊阁如椽笔，疾恶休张磔蝟须。
    好袖新瓢五峰路，碧淙清樾伴萧痚。

陈造　再次前韵二首
    起柁扬帆趁便风，狎鸥惊雁水烟中。
    裹香荐彘聊随俗，计日听鸡等自公。
    诗句涤愁收一一，酒杯浇别悔匆匆。
    与君二纪陈雷契，犹遣时人笑两穷。

陈造　再次前韵三首
    春事兼回寂寞滨，茅簷背日已书勋。
    径须引睡携黄妳，未办寻芳命紫君。

陈造　再次前韵三首
    连夜愁阴苦戒严，雪将寒雨闹廉纤。
    老人冻饿人情断，米价何如酒价添。

陈造　再次前韵三首
    茗瓯对客乳花浓，静听挥犀发异同。
    度腊迎春如此过，不知人世有王公。

陈造　再次习池诗韵寄程帅二首
    南园胜绝真堪画，边上谁为李伯时。
    山纳嫩岚侵密坐，花骈红影闯清池。
    吟笺传遍鸳鸿友，舞袖轻于翡翠儿。
    东府西州皆四鬴，若为长伴酒边嬉。

陈造　再次习池诗韵寄程帅二首
    春意垂垂如我老，客怀领{上四下各}欠当时。
    倏惊鶗鴃鸣清昼，便有晴蜓点碧池。
    酒榼相过但溪友，锦囊馀几问庐儿。
    芳辰渠尽人离索，苦念从公乘烛嬉。

陈造　再次羊羔酒韵三首
    元放诸孙怜遽许，截肪醉骨荐馨香。
    茂先九醖犹须问，自是诗翁石作肠。

陈造　再次羊羔酒韵三首
    莱子杯盘别样香，春浮亲面日相羊。
    老夫底幸沾馀沥，却笑无鱼客孟尝。

陈造　再次羊羔酒韵三首
    他时阿奋辞髯簿，来作东风席上珍。
    安得方平鞭乱石，百觚陆续丐吾人。

陈造　再次杨宰游土山韵
    志公岩顶云萦绕，罗汉洞前山郁盘。
    鲧禹鑴閗那用许，乾坤包纳若为宽。
    我行六月犹春服，谁遣千碉起暮寒。
    思与三花古仙伯，往还游戏辔青鸾。

陈造　再次韵
    二子峨冠共我长，即看紫绶映银黄。
    不须握手论家谱，更举宣尼与伯阳。

陈造　再次韵
    解橐临风得好怀，只令公等费诗才。
    行装并喜鸱夷满，春意如烦羯鼓催。
    饭白重供飞雪鱠，眼青还对照溪梅。
    滞留不恶归仍好，笑杀山阴兴尽回。

陈造　再次韵
    人间十日雪，已润夸父渴。
    宿云忽披靡，羲驭与抑遏。
    春从九地回，旋放牙甲活。
    主张披拂是，大块司予夺。
    椒柏追时序，鼓吹听晓聒。
    诗坛有同盟，办作衔袖谒。
    得雪晴更佳，过是或为孽。
    群山半披剥，众巧献一阅。
    悬知兵吏集，不待铺木屑。
    令尹活人手，小试牛刀割。
    广文甘僻左，不肯事容说。
    与俗分乐事，盍以韵语说。
    独惭长须送，不量好时节。

陈造　再次韵
    雪神再出奇，剪水谁佽助。
    群仙幻尘寰，落势未肯住。
    政成气乃和，此瑞岂无故。
    同云方颂周，恶氛已销楚。
    乾坤玉花中，客子眩回顾。
    人家占嘉平，酒处应起舞。
    了知及物功，当倍苏旱雨。
    前雪淮海燕，把酒欲轻举。
    今雪燕拂云，胜概惊似许。
    客途一笑适，乐事诧晚遇。
    回思何人家，鸡黍羞季路。

陈造　再次韵
    腷趵履险不踏泥，我亦策蹇驱驴儿。
    玄云吹寒作飞雪，琐碎渺漭无地皮。
    幻苍变白顷刻尔，翕张披拂谁为之。
    定自帝所千玉妃，羽衣鹤帔集瑶池。
    俯视下方粲一噱，剪水刻花争出奇。
    忍寒索句徒自苦，万偕我遭控持。
    明朝雪民鹊亦喜，邮筒到眼还新诗。

陈造　再次韵
    好时好节工恼客，投老只思深闭关。
    鹤膝痛医终是病，蛾眉公夺岂容悭。
    浩歌已减落梅曲，苦思更妨颓醉山。
    冷语陋姝何所似，贫家矮屋劣成间。

陈造　再次韵
    归担乍弛谁洗泥，使君载酒携歌儿。
    小家卷褥当酒负，醉倒一笑眠虎皮。
    平生自审枯槁甚，高情顾肯振拂之。
    均州从事六辈来，欢喜如官浴凤池。
    诗筒偕拜府公赐，格律高古语崛奇。
    头风失去肺渴减，病夫虽病容枝持。
    南山侧望洁斋久，知我日诵无生诗。

陈造　再次韵
    当腊可折弦，群植不告病。
    春令宜画一，骤寒乃奇请。
    淙潺忽雨后，摧拉北风盛。
    倚户颈为缩，引望立不正。
    下窗断过逢，袖手谢酬应。
    坐叹花信迟，陡怯弓力劲。
    今朝晴色好，呼童扫幽径。
    客了踏青约，久许陪骖乘。
    逶迤望北山，巷柳俄荫映。
    乾鹊语红树，游鯈噞明镜。
    平时诗酒社，贾勇与春竞。
    即今莺花前，欺客颇方命。
    击辕歌于蒵，宁入俚耳听。
    喧静交战间，诗老傥能订。
    寓物不流物，古语方自警。
    追随黄白郎，不拟缪为敬。

陈造　再次韵
    谷岩蛰石燕，帝阙锁丰隆。
    入怀疑有无，惬此靡微风。
    晴空寄望眼，已快鹤出笼。
    向来阴雨余，缺然贤圣中。
    庭竹忽乾鹊，云衢亦轻鸿。
    新诗照老眼，姱嫮欺群红。
    飞仙款幽寂，珩璜韵丁东。
    稠叠挹胜概，孰谓吾天穷。
    花神怜客心，密密灵犀通。
    冗官况暇豫，令节聊从容。
    少徐泛觞醉，或有解佩逢。
    倾城试新妆，户户虚帘栊。
    未用椽笔飞，坐诧十吏供。
    乐事易陈迹，此叹今古同。
    当时序兰亭，一一言由衷。
    嘉会青帝惜，芳情吾辈钟。
    繁香与丽人，相映媚以丰。
    沥酒劝羲驭，西去忍匆匆。
    迟暮冀如原，百违今一从。
    澜翻笑谭口，几成呫嚅翁。

陈造　再次韵
    载羽其觞，客遄于行。
    归从我私，兹焉用情。
    一奇搴秀，万金论士。
    生世已后，识古君子。
    宫倡羽随，至乐则和。
    俚音间之，人谓斯何。
    洁不容缁，薰不莸改。
    言受此柄，劣副期待。
    斯道在公，九报其章。
    人徯时施，跻之阜康。
    曾是伟人，而未闻政，
    袖司命手，旁睨世病。
    海濒埤污，苍山周遭。
    觞咏翱翔，乐殊尔曹。
    盍摅胸奇，焕我王度。
    盍提公言，辟我贤路。
    赫日中天，丽彼南山。
    赓歌交修，不靦其颜。
    有铅有刀，用或一切。
    云龙从之，无重此别。

陈造　再次韵
    传闻使者心，忽士几忍渴。
    广文马已秣，势似不宜遏。
    长翁仕穷山，离索几苟活。
    藉君忘幽独，长恐有力夺。
    劝其少徐之，无谓险肤聒。
    吾侪冷如冰，虽坐慵造谒。
    渠侬夏畦讥，火驰自生孽。
    山城灯火夜，而况已再阅。
    佳人参辟辰，俗子眼中屑。
    一笑待休沐，官事罢剸割。
    期丧近丝竹，忧患偷愉说。
    古人惜中年，吾请用此说。
    为君枝病躯，偕我酬令节。
    捐金装玉梅，舣楫命桃叶。
    旧曲迄未试，把杯看翻雪。

陈造　再次韵
    咄咄嗟数奇，觑觑笑坐驰。
    超然达观士，显晦用一机。
    夫君抱器业。轩豁见奇姿。
    付我舟一叶，缗丝漾清漪。

陈造　再次韵
    掉鞅词场缺寸长，端如策蹇趁蜚黄。
    弥明小贷凌侯喜，太白犹堪客紫阳。

陈造　再次韵
    门第应疑堪不庭，翩随府檄下山城。
    江梅作意先秋拆，槛菊多情擅晚荣。
    饮处凝香严画戟，客间张丈间殷兄。
    主宾缥缈蜚埃外，信有人间小玉京。

陈造　再次韵
    微风不放浪纹长，噞暖跳鱼三尺黄。
    只欠高荷护千袜，醉妆浓艳媚斜阳。

陈造　再次韵
    从公囊笔看西边，不比分弓出酒泉。
    觞咏每忘秋漏永，平安晏有夕烽传。
    痼肠顿已蜂腰病，妙手亲逢鹤背仙。
    归捋霜须诧儿子，为翁试校故新年。

陈造　再次韵
    覆觞课五升，秘诀不待传。
    百里三万家，优主师师权。
    坐肉荒岁骨，岂但医十全。
    高郎径刺史，况论担弛肩。

陈造　再次韵
    横前整整万全兵，自笑空弮借背城。
    更遣齐竽混东郭，坐令鹄卵化南荣。
    南陈得法仍宗派，甫白论情自弟兄。
    顾我无能邹贾役，放公笔力擅西京。

陈造　再次韵
    世人竞捧心，妍丑西东施。
    挥斤香妙持，舍子吾从谁。
    所惜忧患余，归计不暇迟。
    继今省幽独，雁足时新诗。

陈造　再次韵
    平日四方念，见谓石作肠。
    即今还家梦，绊骥首屡骧。
    不作垂橐叹，藏书颇青箱。
    此灯可无传，儿孙共翁长。

陈造　再次韵
    因诗衰病顾徒然，凿井今犹未及泉。
    药幻霜须端有待，囊缄玉唾愧无传。
    冥心拟学无言子，授诀今犹不老仙。
    探妙卫生俄两得，信知穮蔲解逢年。

陈造　再次韵白诳简宾王二首
    鱼避清澄鸟爱昏，陶翁归计酒盈樽。
    山田雨足鸠呼妇，篱院春深竹有孙。
    百首旋编新赋咏，三生犹忆旧精魂。
    小摩他日红尘眼，闲送蜚云过海门。

陈造　再次韵白诳简宾王二首
    庾郎胸次枉堆愁，冯衍才名迄不投。
    归去来兮岁华晚，末如何矣鬓毛秋。
    令威心事千年鹤，张翰生涯一叶舟。
    回首月堂金谷梦，却怜海蜃结飞楼。

陈造　再次韵呈林子长郎中二首
    诸生吾伊莺燕音，忆尝客我诗书林。
