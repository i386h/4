<!-- { "loadSidebar": true } -->
    圯下履终跪，溱边裳且褰。
    春醪可益酿，况有帛戋戋。

韩维　和象之雨中见寄
    沉阴子所叹，幽事我为乐。
    雨沼散圆荷，风蛙乱灵药。
    清凉体自正，虚静道所托。
    谁识此中心，一樽成独酌。

韩维　和谢主簿游西湖
    云阴开剥日光穿，和气随风近酒船。
    湖面波清浑见底，楼头山碧自生烟。
    兴长不忍回孤棹，歌懒才能逐缓弦。
    因子樽前话归计，醉魂先到岘山边。

韩维　和彦猷在华亭赋十题依韵　顾林亭
    昔人久尘土，问林得其居。
    但传故老言，安知密与疏。
    平湖无遗宇，寒烟生废墟。
    风流未都尽，犹赖著书余。

韩维　和彦猷在华亭赋十题依韵　寒穴
    寒泉发何年，四序常自平。
    上凛冰雪气，中密瑶玉声。
    岂无蛇蜮潜，但见沙水清。
    妄饮亦可戒，山木令人酲。

韩维　和彦猷在华亭赋十题依韵　枯湖
    枯湖沦此地，柘山岿其濒。
    复惊秦时女，化作湖上神。
    世事喜反覆，孰能识涯津。
    物变虽万殊，不惑固有人。

韩维　和彦猷在华亭赋十题依韵　昆山
    晋衰士不竞，识者逃其名。
    陆生起江湖，文藻振英声。
    遂令昆丘号，长配山不倾。
    君看玉就毁，孰与樗全生。

韩维　和彦猷在华亭赋十题依韵　陆机宅
    山身岂明代，涉祸固以深。
    一观废兴迹，可用当所箴。
    高门非昔时，乔木或遗阴。
    空令吊古士，感激成幽寻。

韩维　和彦猷在华亭赋十题依韵　陆瑁养鱼池
    林塘岂如昔，尚想昔时居。
    秋草自鸣鹳，寒波犹戏鱼。
    纷纭钩饵底，琐碎刀匕余。
    任公有奇术，默坐岁几余。

韩维　和彦猷在华亭赋十题依韵　秦始皇驰道
    秦王骋奇观，不惮阻且脩。
    万里走辙迹，八荒开囿游。
    劳歌久已息，遗筑今尚留。
    千载威神尽，骊山空古丘。

韩维　和彦猷在华亭赋十题依韵　三女冈
    三女史无载，于何永其名。
    坡传妃子逝，村记昭君生。
    和戎与走蜀，为恨两莫平。
    尔兮亦胡为，崇冈屹如城。

韩维　和彦猷在华亭赋十题依韵　吴王猎场
    吴王昔用武，所乐惟干戈。
    安知圣人间，祝网解其罗。
    朝行数田护，暮返论战多。
    千载亦何有，柔桑阴满坡。

韩维　和彦猷在华亭赋十题依韵　坐亭谷
    穹穹华亭谷，中有不竭流。
    其微初滥觞，其大终载舟。
    寒色皎可鉴，岚光郁如浮。
    当解尘中缨，一濯潭上秋。

韩维　和晏相公初春
    春物华犹少，春风思已多。
    新黄先入柳，微绿自生波。
    酒兴潜倾倒，诗情暗揣摩。
    流年不须问，判作白头歌。

韩维　和晏相公触事成咏四首
    梧桐倾鸣凤，鸣凤邀高翔。
    微虫缕众叶，玲珑秋日光。
    本性苟不易，憔悴庸何伤。

韩维　和晏相公触事成咏四首
    栟桐结双根，皮附若毛氄。
    乘秋一剪剥，碧叶始竦竦。
    岂识山中木，终年自拥肿。

韩维　和晏相公触事成咏四首
    诛茅结园屋，日夕所游造。
    雀来啄其茨，蚓出穴其穾。
    中虚尚可托，外此非吾保。

韩维　和晏相公触事成咏四首
    种竹患不多，既多亦为苦。
    长根走地脉，凌突败垣堵。
    物情有利害，为尔执挥斧。

韩维　和晏相公答邵校勘
    两朝典策成挥笔，二府勋庸在运筹。
    历践枯荣皆德举，重陪閒燕是恩留。
    康宁必有神明劳，萧酒真无世俗忧。
    早晚安车赐高退，碧嵩清颍从公游。

韩维　和晏相公答张提刑名诗三首　陈情
    濠上蒙庄达，田中彭泽归。
    安能陈道德，直可景光辉。
    欣奉燕台集，恭陪汉相威。
    阳春回丽曲，清越满金徽。

韩维　和晏相公答张提刑名诗三首　讲德
    上德钦明代，中阶翊亮司。
    夔龙曜勋业，鸾凤肃威仪。
    复古高文丽，为邦惠化绥。
    还富奉侯瑞，归辅太平基。

韩维　和晏相公答张提刑名诗三首　颂圣
    文德绥中夏，威灵镇远夷。
    恩灵沧海润，基业泰山维。
    汉曲白麟应，虞韶丹凤仪。
    伪儒蒙景化，鼓舞庆淳熙。

韩维　和晏相公泛南湖韦家园过西溪至许家园
    湖心点点生圆荷，黄花白花满晴皮，
    环堤客树垂婆娑。鱼沉鹭矫各自得，
    人生不乐其谓何。南塘过尽西溪绿，
    上下名园依小曲。相君从客来赏瞩，
    不驱大旆事喧闹，直解扁舟作幽独。
    幕中宾从才且良，酒酣落笔摛文章，
    珠联璧叠争炜煌。政成礼息无一事，
    明日复此醉华觞。

韩维　和晏相公湖上遇雨
    公堂日多暇，薄暮游清池。
    孤云从西来，若与云盖期。
    急雨乱荷芰，红绿左右披。
    沙禽带湿起，簇族守前坻。
    烟树晦空曲，蝉声寂无遗。
    残炎一洗濯，霁影开林西。
    禽飞还清波，蝉噪复故枝。
    晚槿扬朱华，秋草含碧滋。
    篙舟出堤去，微风满平猗。
    卷幔极长望，止见隗与箕。
    举酒无尘情，慨然起遐思。
    永怀古先训，默蹈通介宜。
    乃知贤哲心，所得非游嬉。

韩维　和晏相公西湖
    鸣蝉忽以急，夏景晏林塘。
    不知何山雨，飒然送微凉。
    荷茭忽翻倒，四散飘暗香。
    清渠决决流，碧色浸稻身。
    零落堕林实，琐碎开水芳。
    公来必乘晚，散步方徜徉。
    箫鼓不从后，笔牍常在旁。
    游鱼自成族，飞鸟不乱行。
    周览时景佳，郁穆发新章。
    何意蓬荜士，传贶谬所当。
    时方苦炎暵，汗下挥其滂。
    三复大雅作，清风肃衣裳。

韩维　和晏相公雪
    去年阳气骄，不雪尽冬序。
    今年未开腊，已见六花注。
    矜新忽微飘，争急遂横鹜。
    浩荡天地和，旷爽楼观曙。
    蔽日惊蛾飞，集雍纷鹭翥。
    膏润通大田，光辉借前树。
    索檐鲁缟轻，委庭荆璞聚。
    微生窗户明，巧作樽罍助。
    相公谢朝柄，燕处均养素。
    上嘉时泽滋，俯乐心赏遇。
    南阁罢图史，西亭回杖屦。
    步迳怜缺玉，攀林看堕絮。
    长吟写幽适，高隐动遐慕。
    愧非右席才，莫奉梁园赋。

韩维　和尧夫思湖上秋时见寄
    落尽芙蕖十顷红，败荷衰草满秋风。
    夷犹画鹢来天外，嘹唳惊鸿入镜中。
    亭榭装成如待我，樽罍开处便思翁。
    粗官岂得君留滞，府第深严合在东。

韩维　和盈祖中散见寄
    朝言民事两无裨，谢病还家独掩扉。
    散发时后溪叟乐，荷锄仍逐野农归。
    山当楼槛千螺髻，柳绕湖波万羽旂。
    鵰鷃逍遥各天分，抢榆何意著云飞。

韩维　和永叔病中寄诸君子
    几日东风独掩门，忽傅佳咏感芳辰。
    应缘高位须忧国，未必多情便负春。
    过眼只看花艳疾，惊心初见草芽新。
    狂吟烂醉无拘事，始信光阴属散人。

韩维　和永叔从驾谒景灵宫
    驰道尘清生紫烟，帝临原庙拜衣冠。
    日华先向金舆动，霜气犹通玉仗寒。
    后骑绵裘明粲粲，侍臣瑶佩响珊珊。
    一闻佳句歌熙盛，不减都人来路观。

韩维　和永叔内直晨出马上口占
    天门朝日照崔嵬，车骑雍容下禁台。
    清景每将诗思遣，高情不为宠名回。
    山林岂要须长往，轩冕当知是傥来。
    欲与明公论出处，会乘飞雪旁金罍。

韩维　和永叔思滁州幽谷
    滁阳山水翳荒榛，公为开治物物新。
    自作嘉名遍华榜，连题秀句入青岷。
    泉声尚记岩寒夜，花思偏怜谷暖春。
    绝境坐驰高兴动，安能碌碌久风尘。

韩维　和永叔小饮怀同州江十学士
    翰林文章伯，好古名一世。
    家无金璧储，所宝书与器。
    北堂冬日明，有朋联骑至。
    新樽布几案，二鼎屹先置。
    大鼎葛所铭，小鼎泽而粹。
    坐恐至神物，光怪发非次。
    群贤刻金石，墨本来四裔。
    纷穰罢卷轴，指擿辨分隶。
    其中石赞藏，家法非一二。
    精庄与飘逸，两自有余意。
    兴来辄长歌，欢至遂沉醉。
    瘢饥足箪飘，韩饮尚文字。
    乃知内可乐，不必钟鼓贵。
    温温江冯翊，兹理久所诣。
    赋诗多雅言，嗜酒见淳气。
    岁晏不在席，使我长叹喟。

韩维　和永叔雪
    浴凤池边雪舞风，题诗高揖杜陵翁。
    怀人共惜车音断，对酒须论盏底空。
    授简久虚梁苑候，引舟谁过剡溪中。
    今朝白雪闻君咏，千载风流未览穷。

韩维　和永叔言怀
    弱岁抑衰病，掩关卧园庐。
    端居寡人事，永日惟对书。
    得花辄手植，生草每自锄。
    最怜脩竹姿，擢干青玉如。
    添栽岁岁广，翠色满窗疏。
    起坐一堂内，乐此不愿余。
    偶来从吏役，幽事日以疏。
    出门何所见，扰扰尘中车。
    素怀就湮没，有恨不可摅。
    尚今禄仕微，欲返复踌躇。
    高贤侍天陛，文章冠严徐。
    迹虽台省游，志慕江湖渔。
    凤皇览辉下，阿阁正其居。
    顾惟蒿艾翮，分甘侣田鴽。
    因诗益自警，庶不忘厥初。

韩维　和玉汝弟甘雨应祈
    后稷明农佐有妫，耻令世有一夫饥。
    勤民事业能如古，闵雨精诚必应时。
    顿觉微凉生水际，尚思余润浃天涯。
