<!-- { "loadSidebar": true } -->
    月同千里水云隔，天各一涯谈笑空。
    趁取重阳复诗杜，要看红叶醉西风。

李若水　次韵公实兄途中
    断云横碧暗平野，落照曳红明远村。
    回首半天云破处，一眉新月报黄昏。

李若水　次韵和友人竹石
    厚德镇嚣浮，才高谢羁束。
    所赋虽不均，而皆堪比玉。
    此君非俗姿，终朝看不足。
    客至亦忘归，袅袅茶烟绿。

李若水　次韵李嗣表夜坐
    霜梧一叶落，尘鬓几茎秋。
    夜久灯仍暗，人閒室自幽。
    文书遮眼具，仕宦活身谋。
    此话有谁领，寸心横百忧。

李若水　次韵李元量见赠
    先生学业自无双，当代闻人共叹降。
    文采羡君高楚梦，诗声笑我类吴江。
    槐花过雨金堆砌，山色经秋碧满窗。
    一幅珠玑照尘眼，龙文端信笔能扛。

李若水　次韵李子建春雨
    玄云驾雨来，垂垂势未已。
    双袖賏疏凉，六幕净余滓。
    锦飘风撼花，玉逗水循轨。
    窗峰碧巑巑，陇麦青靡靡。
    诗人笔欲髠，行子步难跬。
    虀盐老青衫，文字乱乌几。
    咄咄怪书空，呜呜热浮耳。
    不肯卧南阳，刚学蛰龙起。

李若水　次韵李子建怀归
    寸心已老自宜休，误别云山岁几周。
    疏远骤依双凤阙，清贫仅剩一貂裘。
    与人不偶缘方凿，於世无求类直钩。
    何日张帆旋故国，坐呼明月醉江头。

李若水　次韵李子建苦热
    金鎔日影活，絮擘云态痴。
    石肤然欲碎，禾末焦自萎。
    丝脆蛛停网，花枯蜜守脾。
    竹粉欠新润，溪毛收故滋。
    瓠尊资酒酽，蕲席便躯肥。
    土膏龟坼裂，雨势泪涟洏。
    革履委弗御，葛巾欹不持。
    松阴良可就，逭暑旋题诗。

李若水　次韵马循道春怀
    何郎风味梅花瘦，楚客孤高蕙草芳。
    二子寥寥去人远，一编青竹姓名香。

李若水　次韵马循道游长安东池诗
    诗老逢人细细夸，一溪春色定能佳。
    东风无意秀芳草，野鸟不言衔落花。
    拍拍浓愁浑似酒，悠悠短梦不禁茶。
    接罗倒著归来晚，千古风流继习家。

李若水　次韵倪巨济春怀
    青衫一领缚闲身，饱识官街肥马尘。
    昨日友生双鲤至，怪人不忆故溪春。

李若水　次韵倪巨济春怀
    近郭一廛殊未涯，不堪眼底又春华。
    宦游趁食负惭色，大似田头拾粒鸦。

李若水　次韵倪巨济诗换怪石
    纷纷儿辈只轻肥，不爱笼烟小黛眉。
    唯有幽人负高韵，为怜奇物直新诗。
    尘埃不染溪山梦，冠盖政妨麋鹿姿。
    何日茅檐列千嶂，倚藜细看碧参差。

李若水　次韵舒伯源雪晴偶书四首
    朝阳飞影战余寒，楼上高人久屈蟠。
    想见倚栏三盏后，醉横诗眼与天宽。

李若水　次韵舒伯源雪晴偶书四首
    化工错玉满京都，尚有痴云似积酥。
    马上官人冻颜赤，拥炉还羡老生无。

李若水　次韵舒伯源雪晴偶书四首
    雪意融融旋作泥，故山应是费攀跻。
    而今把笏谢樵子，马踏御街闻晓鸡。

李若水　次韵舒伯源雪晴偶书四首
    银涛万顷涨烟村，寂历茅檐上晓暾。
    春傲余寒邀不住，夜来偷入杏花园。

李若水　次韵宋周臣留别
    行旌此去隔关山，顿觉幽斋笑语阑。
    后夜月明空似水，孤桐横膝向谁弹。

李若水　次韵唐彦英留题学舍
    篆壁蜗涎细，织檐蛛网圆。
    小轩幽梦破，竹露湿茶因。

李若水　次韵王深之二首
    事纵未涯心已老，山虽许远梦能归。
    团蒲稳坐亦不恶，扪虱工夫趁早晖。

李若水　次韵王深之二首
    酒薄仅能浮颊赤，灯寒故意学山青。
    新来鼻观无遮碍，觉得功名一味腥。

李若水　次韵雍节夫留别
    东风政摇荡，百鸟争春鸣。
    长亭杨柳弱，广陌芳草平。
    游子动行色，辛勤奔皇京。
    利名悲末路，合散笑浮生。
    望望陟前陂，陨涕空含情。
    勉哉振长策，扶摇云翼轻。

李若水　次韵张济川二首
    涧底战骸霜雪枯，笼烟万瓦半荒墟。
    流离赤子马前位，争问九重知也无。

李若水　次韵张济川二首
    父老霑襟讼不平，千岩鬼哭乱泉声。
    乌鸢误饱忠义肉，点检战功谁眼明。

李若水　次韵张济川雪
    云将剪水戏微茫，草木非春也自芳。
    坐上落来千片急，鬓间添得数丝长。
    气凌诗骨笺毫健，味借茶瓯齿颊香。
    久客天涯衣缝断，梦魂合眼到亲旁。

李若水　次韵张济川夜雪二首
    雪彩鳞鳞照夜徂，化工游戏翦轻酥。
    竹声摇破梦千里，蓬迹转来天一隅。
    寒压短檠花自落，风惊别浦雁相呼。
    平明携杖前溪去，误入仙人白玉壶。

李若水　次韵张济川夜雪二首
    天公应恐点琼葩，先遣飞廉卷恶沙。
    才短谬将身许国，岁寒还是客成家。
    故乡亲友驰清梦，老境文书眩碧花。
    须信玉妃仪卫肃，砌蛩庭鹊静无哗。

李若水　从赵彦特求茶
    饭余日影转修廊，欹枕桐花堕小窗。
    为觅春风洗残梦，要令诗思敌澄江。

李若水　村妇谣
    村妇相将入城去，呵之不止问其故。
    我闻官中新糶米，比似民间较钱数。
    常平常平法甚良，先帝惠泽隆陶唐。
    愿尔官吏且勤守，无使斯民流异方。

李若水　村家引
    村翁七十倚柴扉，手障夕阳望牧儿。
    牧儿归来问牛饱，屋东几亩田未犁。
    邻老相邀趁秋社，神巫箫鼓欢连夜。
    明年还似今年熟，更拚醉倒篱根下。

李若水　村落
    一笛秋风急，千岸晚照多。
    竹根邻叟醉，牛背牧儿歌。

李若水　登敛翠亭
    伫立危亭醉眼宽，无边秋色夕阳间。
    牧儿腰笛挽牛去，却放半川云水闲。

李若水　伐桑叹
    村家爱桑如爱儿，问尔伐此将何为。
    几年年荒欠官债，卖薪输赋免鞭笞。
    来春叶子应不恶，邻家宜蚕有衣著。
    我独冻坐还歔欷，长官打人血流地。

李若水　奉命太原途中呈王坦翁副使
    中山忠义定何人，数月相从笑语真。
    未信功名孤壮志，不妨诗酒寄闲身。
    此来饱看千岩秀，归去遥知两鬓新。
    就使牧羊吾不恨，汉旄零落落花春。

李若水　奉命太原途中呈王坦翁副使
    旧持汉节愧前人，闻许传来若不真。
    五鼓促回千里梦，一官妨尽百年身。
    关山吐月和和远，诗景含秋句句新。
    孤馆可能忘客情，脱巾聊进一杯春。

李若水　归家
    半载长安客意寒，一鞭归兴旧家山。
    妻孥问我成何事，买得虚名满世间。

李若水　归家
    陇头一片白云飞，仆手束装吾欲归。
    故人故人莫强挽，箧中流尘昏彩衣。
    彩衣虽昏尚堪著，庭前儿戏慈颜乐。
    官高如天印如斗，问君此乐应还有。

李若水　何德休设冰茶
    火云扑不灭，余炽欲烧天。
    江山散白日，草木含苍烟。
    瑠璃八尺净，邀我北窗眠。
    但问风雌雄，姑谢酒圣贤。
    明冰沃新茗，妙饮夸四筵。
    休论水第一，凛然香味全。
    凉飚生两腋，坐上径欲仙。
    尘襟快洗涤，诗情拍天渊。
    凭君杯勺许，置我崑阆前。
    搜搅玉雪肠，醖酿云锦篇。

李若水　红梅
    东风一戏剧，会使红绿争。
    粲粲墙角花，朝霞翦芳英。
    自怜冰雪志，猥与桃杏并。
    未应素节改，但觉羞颜頳。
    孤标翳尘土，疏香掩蓬荆。
    游蜂颇知己，飞绕千回轻。
    其奈逐臭夫，对之白眼横。
    主人情不薄，爱君成瘦生。
    今来摄从事，吏课殊少程。
    何时把杯酒，一洗千枯荣。

李若水　寄敦夫弟
    秋风秀庭槐，举子勤朝课。
    丹诏日边下，收揽不赀货。
    小陆富才藻，振笔追楚些。
    朱丝有知音，白雪定寡和。
    锐气压同流，龙泉不容剉。
    芥视青紫荣，未语手先唾。
    我昔游词场，一飞脱農轲。
    咫尺看青霄，三年困巡逻。
    虚名损富贵，此生分寒饿。
    输他阿买辈，官高金印大。
    造物端戏人，益知吾道左。
    愿尔早著勋，替我云山卧。

李若水　寄宋周臣
    盍簪当日话殷勤，便著金兰较此心。
    相去不堪千里远，别来何况一年深。
    江山有路通幽梦，鱼雁无情断好音。
    管鲍贫交君记否，少陵曾为发悲吟。

李若水　寄题艾惠夫容膝轩诗
    乡人极口夸吾友，夸道新来葺妙居。
    东晋风流千载后，南窗潇洒数椽余。
    无肠可著犹贪酒，有眼能看肯废书。
    记取鲁人学柳下，不须辞米赋归欤。

李若水　江行值暴风雨
    风狂雨暗舟人惧，自委神明志不邪。
    投得苇湾波浪息，岸头烟火近人家。

李若水　句
    远雁入空碧，孤舟浮浅清。

李若水　句
    蛩声千里暮，雁影一天秋。

李若水　句
    东风无迹秀芳草，野鸟不言衔落花。

李若水　句
    夜静竹藏风。

李若水　句
    功名今晚矣。

李若水　句
    一庭鸟迹天书怪，八尺簟纹人字寒。

李若水　句
    半轩开万象，一水断双峰。

李若水　开德天王台诗
    还家十日坐井底，北风吹我上高台。
    亭亭寒日光彩薄，幕空云影低徘徊。
    半折老木卧崖腹，衔枯野鹊时到来。
    沙飞客眼展不尽，雉楼向我争崔嵬。
    故人天涯云水隔，童背酒壶聊自开。
    胸中叠厅浇不下，旁人已潮红满腮。
