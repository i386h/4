<!-- { "loadSidebar": true } -->
    失笑我仆痡，偃息松郁郁。
    绝景借云掩，野香趁风拂。
    看山意自消，令人厌簪绂。
    随意幽行清，无缘逢俗物。

董嗣杲　庐山折桂一枝
    风露木叶飞，崖谷清气足。
    不知月中花，几番破粟玉。
    深岩得秋易，香味真绝俗。
    幽人领此妙，况寄虎溪曲。
    花放怯衣单，只叹岁时促。
    折来浸瓦瓶，夜赏欠醽醲。

董嗣杲　庐山中即事二首
    树密攒烟霭，泉甘护土田。
    妆严仙佛遍，呵护鬼神专。
    莲社招无地，桃源别有天。
    万峰空削玉，纷绝构三椽。

董嗣杲　庐山中即事二首
    听泉聊解带，望塔谩驱车。
    山屋潜花犬，沙溪泛叶鱼。
    野僧朝自碓，牧子夜犹耡。
    风景浑生意，尘劳尽扫除。

董嗣杲　庐山中闻桂香忆游茅山时梦中游桂花下
    我游三茅山，月下丹光丽。
    梦驾翠蝩车，凉云拥金袂。
    两耳波浪透，广漠不可际。
    犹记抟扶摇，乘风曾问帝。
    今秋游匡庐，身有飞举势。
    凌虚裹白云，白云镇相卫。
    毛发极森竦，草木露华缀。
    飞泉涌潮响，真可涤昏滞。
    向来句曲行，有遇抑何锐。
    岂知凡骨癯，不能于彼蜕。
    西风催此游，破我梦浮世。
    衣襟被月香，苍岩折丹桂。

董嗣杲　芦花
    冗花焦叶袅风漪，乱展江乡白渺瀰。
    两岸水枯鸥宿处，一天雪衮雁衔时。
    羌儿削管吹边远，淮俗编帘障屋危。
    岂特絮氈堪御冻，津头拾取作薪炊。

董嗣杲　录秋日藁因写客况寄王倅昆仲仲亦曾任衡倅
    富池羁客吟穷秋，吟成写出还包羞。
    王家兄弟领此幽，识迈子瞻与子由。
    欲织寒江无机收，两眼远睨边烽楼。
    前时水颓岸不修，今日云族蒙荒洲。
    洲上秃树叶不留，丹缬都渍泥涂浮。
    烧薪晚煮云子柔，方才落斧鸣潮头。
    欲填饥腹消客愁，饱时熟睡迷庄周。
    蝴蝶梦破嗟年流，不解俯首寻茶瓯。
    飞鸿整阵声何遒，忆君金玉孰可侔。
    自期雪夜访君游，乘兴肯逊山阴舟。

董嗣杲　旅次感怀
    乱眼悲人事，追程老客颜。
    鼍鸣风鼓浪，雁断日衔出。
    此际尘劳混，吾生赋予悭。
    吟联朝晚积，负得贺囊还。

董嗣杲　落梧
    梧叶几片飞，三日西风急。
    新月冷银床，床下孤螀泣。

董嗣杲　马头渡
    几回问渡野阴浓，趁早相呼舣短篷。
    千里晚沈鸿翼信，片帆凉卸马头风。
    官坊酒浊秋旗破，客店人荒晚釜空。
    量取异乡愁几斛，只须倾泻锦囊中。

董嗣杲　玛瑙坡
    支径逶迤混碧苔，树根接水没蒿莱。
    两坡截路棋分处，何日经人斧凿来。
    谁说异光迷草野，要知遗迹等尘埃。
    孤山瓦砾曾闻道，寄语贪夫莫狼猜。

董嗣杲　麦花
    轻化细细复猗猗，何止青荧秀两枝。
    万顷雪光抽夏日，一天翠浪弄秋时。
    暖风覆野看摇燕，晨气笼晴想韵鹂。
    有实可祈催食麨，昼长村疃不攒眉。

董嗣杲　满替在眼即景赋二首
    野分霜信薄，溪落雨痕乾。
    僻邑催冬早，遥林积暝寒。
    鸡栖隐坏壁，鹤老恋空关。
    烛下哀筝发，楼头送漏残。

董嗣杲　满替在眼即景赋二首
    菊向篱阴老，松连石影交。
    山梨寒脱树，溪鸟晚投巢。
    欲把肩舆卸，先将手版抛。
    是时柴户月，任客带吟敲。

董嗣杲　漫兴二首
    倚竹欹巾望远天，脱鞋自在取高眠。
    无情岁月催双鬓，有样文章委少年。
    吟卷乱抛幽枕畔，客床寒对短灯前。
    沈迷谩想华胥乐，还有痴儿鄙孝先。

董嗣杲　漫兴二首
    浮名浮利有传讹，薏苡囊疑马伏波。
    镜里鬓毛谙世故，笔头诗句答樵歌。
    风穿树秃寒林浅，月展江空夜浪多。
    脱病欲归归便得，花家鱼港自烟蓑。

董嗣杲　梅根港欲泊不泊其况可想
    梅港绝梅根，渺莽芦与荻。
    芦荻摇北风，正逢霜雪激。
    岸津只两家，泥草落四壁。
    何人舟欲进，想惧少遮羃。
    我舟强来依，无故此涉历。
    所嗟浮寄人，见舟甚仇敌。
    其说自和易，举柱累梳剔。
    舟子自高骞，呼月吹短笛。
    同行更迂旷，索瓶倒馀沥。
    浑忘值危途，去住尚怵惕。
    胆消羁思苦，此际谁拯溺。
    悭囊纵有金，斗升何处糴。

董嗣杲　梅花
    水光月色最相宜，独结空林岁晚期。
    万国春回先有信，孤山人往绝无诗。
    吟风海鹤眠清影，敲雪村童认老枝。
    举世只知调鼎贵，玄机谁向静中规。

董嗣杲　梅坡园
    墙拥双扉锁锦窝，溪声不敌树声多。
    谁家种麦曾名岭，今日寻梅且陟坡。
    万厦栋梁巢燕雀，四山风日养松萝。
    园丁自饱栽花利，月给杨家得几何。

董嗣杲　蒙叟悟禅人俗舍在湖口县予留江城闻其归省且有书贶因寄二首
    要识閒栖彼此轻，平江浪远暮帆晴。
    青春晚处羁怀恶，白发生时老眼明。
    花落无心寻笑傲，客乡有日苦逢迎。
    云包尚寄双锺下，若过吾庐只半程。

董嗣杲　蒙叟悟禅人俗舍在湖口县予留江城闻其归省且有书贶因寄二首
    富池归去欲相从，几想苍云碧树东。
    夜月庾楼怀抱在，春风陶径梦魂通。
    前峰路断锄犂少，古渡征苛网罟空。
    难语数年牢落恨，千林如海夕阳红。

董嗣杲　密友花
    此花谁谓结朋悭，点染繁枝怯手删。
    丛矮暗埋晴径秀，刺多横接露篱间。
    野香雨浥遗春态，茜艳风梢取醉颜。
    情似酒浓甘倚附，不教疏远晚芳閒。

董嗣杲　妙智庵洞
    梵庵云隔洞高虚，傍路阴森树几株。
    石室跨空山骨碎，林风掠地土痕枯。
    两亭沦俗秋偏畅，六月披襟暑欲无。
    如此岩墙难此立，有人编入职方图。

董嗣杲　妙智寺
    空凉妙智寺，经始卧遗碑。
    白日有精魅，长年无住持。
    雨淋泥灶坏，草迸石炉欹。
    才入庐峰界，天风逐步随。

董嗣杲　妙智寺明上人他适因得一游
    主僧何所往，閒客自来游。
    山阜秋棱劲，村塍稻把稠。
    落乌攒梵庑，腥鸽堕经楼。
    借鼎烹茶去，无人说赵州。

董嗣杲　茉莉花
    雪缀柔枝冷未融，暗销尘境暑威隆。
    根从海国分灵种，花逐仙娥下蕊宫。
    珠络香悬风紧处，玉壶人在月明中。
    直须第四番开过，都洒秋愁落翠丛。

董嗣杲　陌上二首
    水花粘稚蛙，野菜恋残蝶。
    麦岐苦薄收，青黄两不接。

董嗣杲　陌上二首
    恨鹃啼桑颠，丑妇泪如洗。
    手中捻银丝，阶头博红米。

董嗣杲　牡丹花
    大花香透已春过，莫妙春工点染多。
    蜀地锦机裁色样，洛阳土脉蕴中和。
    牙牌有字分奇品，金屋无人续艳歌。
    明月天津桥上晚，一声不柰杜鹃何。

董嗣杲　木笔花
    始开已落谩芳菲，暗写东皇几夕晖。
    傍树谁矜火焰异，对花自感壮年非。
    红脂含蒂长枝劲，紫粉粘蕤老叶肥。
    名占辛夷播方册，诗豪惟许少陵挥。

董嗣杲　木兰花
    弄粉调红抹野姿，寂寥谁抱远书思。
    妆凝彩日含朱粉，艳染光霞拆紫丝。
    守戌自知身是女，发祥谁见树生芝。
    晚桡歌断何人望，遗得天随醉后诗。

董嗣杲　木香花
    斗雪轻微吐粉蕤，同开结约是酴醾。
    玉英递韵埋深叶，檀蕊分姿袅别枝。
    无力可延春色住，有方曾著药名遗。
    花空风转薰弦院，红柱棚欹{上艹下憂}乱垂。

董嗣杲　南高峰塔
    谁舍尘身石漫巅，浮屠突兀拂霄躔。
    方隅端拱明离位，梯级高营石晋年。
    土穴有龙嘘重雾，草庵无衲坐空禅。
    虚危直视烟霞路，镗韔风铃到处传。

董嗣杲　南屏山
    南有屏山掩翠扉，齐云亭子漫寻基。
    雨淋米老琴台字，火烈温公易卦碑。
    回首金鱼谁抚槛，销魂白骨自污池。
    春风不管游人老，愁落朝昏戌鼓悲。

董嗣杲　南天竺花
    粉红朵子不胜簪，何日移根鹫岭深。
    碎颗绿攒知暑过，乐枝红透得霜侵。
    凉分细叶犹张盖，秀结枯条可架禽。
    忆着花开花谢处，假山亭畔石池阴。

董嗣杲　拟古
    海上采珠人，惟视夜光吐。
    携持以为珍，美价重合浦。
    异哉足照乘，殷勤献明主。
    远物奈不宝，弃之犹粪土。

董嗣杲　拟古
    河汉金气老，海月光陆离。
    蟠蟀鸣我床，声声有馀悲。
    美人天之涯，言旋杳无期。
    西风吹脱叶，抚时伤所思。

董嗣杲　鸟窠
    松顶巢成亦甚危，元和禅此太和归。
    比丘随处心传异，刺史游山礼谒稀。
    铭志土侵无几字，塔亭雨坏有孤扉。
    一空四十年间梦，定业门前鹊自飞。

董嗣杲　徘徊花
    叠萼黄心紫瓣柔，秾薰粉腻入香篝。
    应知上苑清和转，聊为东皇款曲□。
    拂拂靓香遗片异，鳞鳞刺叶矮丛抽。
    夜长还有人空度，花里相延月一钩。

董嗣杲　枇杷花
    种接他枝宿土乾，花开抵得北风寒。
    蛹须负雪疑蜂蛰，毛叶粘霜若蝟攒。
    蕤破极冬悬蜡蒂，果收初夏摘金丸。
    冻香便觉饴如蜜，树掩卢村月色宽。

董嗣杲　琵琶亭
    艰难罹歉岁，寂寞向他州。
    分绝青云上，家遥沧海头。
    空江荡寒月，枯苇积荒洲。
    不奈谯城角，呜呜吹乱愁。

董嗣杲　贫游
