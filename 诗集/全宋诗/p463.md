<!-- { "loadSidebar": true } -->
    主人惜花不惜酒，自摘一枝春在手。
    大开笑口问东风，金谷几人曾白首。

仇远　敝车
    汝自骑高马，予宁坐敝车。
    功名输俊茂，天地著迂疏。
    漫说痴人梦，仍看后世书。
    谪仙酒楼在，不醉欲何如。

仇远　兵间有歌舞者
    边城未定苦无谋，年少金多绝不忧。
    野战已酣红帕首，涂歌犹醉锦缠头。
    蛾贪银烛那知死，月恋金尊不照愁。
    亦欲避秦高隐去，桃花源上觅渔舟。

仇远　泊桐乡
    雪晴霜树胜春红，回首临平杳霭中。
    正是诗人栖稳处，青山明月满归篷。

仇远　博望
    使者星明犯斗牛，归槎稳放绛河秋。
    茂陵可是无仙分，不载丹砂载石榴。

仇远　薄游
    未草閒居赋，聊从薄宦游。
    江湖明老眼，风雨暗孤舟。
    客况何曾好，吾生本自浮。
    终然愧农圃，将有事西畴。

仇远　卜居白龟池上
    一琴一鹤小生涯，陋巷深居几岁华。
    为爱西湖来卜隐，却怜东野又移家。
    荒城雨滑难骑马，小市天明已卖花。
    阿母抱孙閒指点，疏林尽处是栖霞。

仇远　不应聘高士
    束书入谷起徵君，盥耳渊栖似不闻。
    知有故人来问字，喜无逋客为移文。
    忍贫羞说黄金尽，爱老慵将白发芸。
    独倚高楼南北望，青天依旧有閒云。

仇远　步出上车门
    步出上车门，肺肺东门柳。
    彼美窈窕娘，惜为荡子妇。
    中堂裁衣裳，刀尺常在手。
    之子未归家，何以奉箕帚。
    为君长相思，踯躅岁云久。
    思君头易白，惜无百年寿。
    谁能学仙人，辟谷但饮酒。

仇远　采薇吟
    采薇采薇，西山之西。
    薇死复生，不生夷齐。
    陟彼西山，我心悲兮。

仇远　草虫图
    昨夜南山雷雨霁，蛰室初开百虫起。
    草夭菜秀蒲柳长，生意森然随气使。
    阴阳变态足纤巧，分得余妍归画史。
    野蜂采蜜花房里，官蛙瞠目莎池底。
    纷纷蚱蜢肆跳梁，款款蜻蜓齐点水。
    天牛穴桑奚其天，鬼蝶迷花聿如鬼。
    血国三千亦有蚊，黍马十万宁非蚁。
    蝎虎那能捋虎须，蜗牛谁堪执牛耳。
    蜣蜋转丸诚小巧，螳螂搏轮非勇士。
    鸣蝉嘶热蟋蟀吟，一片繁声愁客子。
    春风郊野岂不乐，篱落秋风又如此。
    坡仙旧咏只八物，若见此图心更喜。
    我摩老眼为题诗，晴日一窗蝇扑纸。

仇远　插梅
    偶得数枝梅，插向陶瓶里。
    置之曲密房，注以清冷水。
    肌肤若冰雪，寒极粟不起，
    岁晏且闻香，春深看结子。

仇远　长昼
    閒官少公出，长日足高眠。
    律己惟三尺，埋头又两年。
    虽无乞米帖，安得买山钱。
    莫听閒唇舌，行藏任老天。

仇远　畅师同玉上人游茅草
    朝辞二竺寺，暮宿三茅峰。
    红树落一叶，白云深几重。
    远游喜无雨，清兴尤宜冬。
    遥知天坛上，会与仙人逢。

仇远　畅师同玉上人游茅草
    上人家海上，喜从名山游。
    昔闻三茅君，隐在千峰头。
    霜寒草木瘦，岁晚泉石幽。
    不见梁丘伯，使我心悠悠。

仇远　朝天门城角
    飒飒秋风起白榆，山前吹彻小单于。
    行人便作边城听，忘却杭州是故都。

仇远　潮
    一痕初见海门生，顷刻长驱作怒声。
    万马突围天鼓碎，六鳌覆背雪山倾。
    远朝魏阙心犹在，直上严滩势始平。
    寄语吴儿休踏浪，天吴罔象正纵横。

仇远　陈明远书塾与蒋平仲张伯成清话
    霜晴泛渚狎轻鸥，人物欣逢古太丘。
    乔木故家犹昨日，寒花老圃正清秋。
    尊开北海心先醉，烛尽西窗话不休。
    笑我一身閒未得，又随新雨上归舟。

仇远　晨入东寺阅藏行香
    明星未高，繁霜已萧。
    娟娟落月，犹挂茅屋。
    我马遑遑，我车仆仆。
    晨入缁林，坐阅梵牍。
    字奇义奥，了不可读。
    空元无象，奚事耳目。
    简书期程，轩冕桎梏。
    顾影自哂，未能免俗。
    名教真乐，言语谷粟。
    何时式微，知足不辱。

仇远　呈王达之御史
    西晋文章伯，南台法令师。
    常因行部日，记得从游时。
    敏手除三害，贞心畏四知。
    何由侍王导，挥麈话襟期。

仇远　呈王元亨佥事
    三槐郁郁德之符，喜向金渊识大儒。
    早读父书明体用，夙将使指厉廉隅。
    动摇山岳威犹在，收敛风霜寂似无。
    人道鲁公来辨狱，行看霖雨泽焦枯。

仇远　呈王直卿御史
    金渊宝地阅金经，朝夕追随骢马行。
    激濁扬清真御史，即温听厉老先生。
    衣冠文物今无几，车笠交游最有情。
    早愿明时相司马，他年洛社会耆英。

仇远　程公明家玉蕊花
    招隐山中有此花，仙人曾住七香车。
    可怜一架开如雪，冷落西门处士家。

仇远　冲真庵
    洞房深锁老双成，门径幽修石沼清。
    万紫千红秋已尽，眼中黄菊最分明。

仇远　酬邓山房尊师
    山房閒伴白云栖，琴不须弹听者稀。
    北道主人新拜号，西湖隐士旧传衣。
    粤亡未合鸱夷去，蜀远难随杜宇归。
    亦欲共君联石鼎，龙头豕腹怕相识。

仇远　初冬郊行
    喜闻颍弟与坡兄，趁小春晴野外行。
    独树荒村生处僻，落霞孤鹜去边明。
    豳风酒食归田乐，韶部埙箎打稻声。
    从此广文差饭足，素餐只愧老农耕。

仇远　初冬郊行
    懒向南园拜石兄，肯寻村叟傍溪行。
    黄云覆亩金穰熟，白露横江红叶明。
    彭泽归来辞内景，康衢击壤曲中声。
    一丁不识多牛者，应笑书田事笔耕。

仇远　除夕前一日雪
    江城腊尽渐春来，三白呈祥不待催。
    和气已知随处满，梅花正用此时开。
    寒香冷艳相吞吐，月斧风斤巧剪裁。
    布絮寝衣烘未透，炉边酒熟且衔杯。

仇远　除夜新居
    避喧迁出郭，岁晚尚担簦。
    隔室大於斗，长途滑似冰。
    岂无问字酒，共守读书灯。
    老病须微禄，归田恨未能。

仇远　除夜新居
    籸盆夹道明，爆竹小儿惊。
    但听窗前雪，不知楼上更。
    流年双羽急，深夜一鸡鸣。
    浅醉和衣睡，明朝要贺正。

仇远　除夜新居
    茅檐盈尺雪，真是冷官居。
    穷巷稀人迹，今朝是岁除。
    聒厅无鼓吹，消夜足琴书。
    晓冻冰桥滑，邻家借板舆。

仇远　处暑后风雨
    疾风驱急雨，残暑扫除空。
    因识炎凉态，都来顷刻中。
    纸窗嫌有隙，纨扇笑无功。
    儿读秋声赋，令人忆醉翁。

仇远　窗外梅方开
    淡月江南树，香奇影亦奇。
    春前十二月，雪后两三枝。
    冷蕊疏堪数，孤根稳不移。
    西湖老仙宅，清梦夜何其。

仇远　窗下
    黄昏忽上云，西窗竟无月。
    烛花自盈枝，可玩不可折。
    天风吹钟声，急急吹烛灭。
    可惜窗下书，少读三四叶。

仇远　春风谣
    春风吹柳枝，柳枝拂短墙。
    春风吹桃叶，桃叶浮烟江。
    春风薄情不可当，鸣鸠乳燕相颉颃。
    春日长，春夜短，
    雪花扑帐春不暖。

仇远　春日田园杂兴
    一湾新绿护茅庐，草细泥忪已可锄。
    野老但知分社酒，地官宁复进农书。
    莺花眼界人烟外，蚕麦生涯谷雨余。
    我爱赋归陶令尹，柳边时见小蓝舆。

仇远　次胡苇杭韵
    连作湖山五日游，沙鸥惯识木兰舟。
    清风寒日荒城晚，燕子梨花细雨愁。
    赐火恩荣皆旧梦，禁烟风景似初秋。
    风丝龙竹繁华意，犹为西林落日留。

仇远　次胡苇杭韵
    曾识清明上巳时，嬾能游冶步芳菲。
    梨花半落雨初过，杜宇不鸣春自归。
    双冢年深人祭少，孤山日晚客来稀。
    江南尚有余寒在，莫倚东风褪絮衣。

仇远　次日归舟和南仲
    {函水换丨}山渺渺点青螺，古濑澄澄似绛河。
    尘世不知秋过半，水乡但觉月明多。
    轻舟傲兀鱼龙窟，夹岸横陈早晚禾。
    一笑跃身烟雾表，醉归何恤夜行诃。

仇远　次西和韵
    贫是儒家事，生平畏四知。
    灯花空送喜，瓶粟不供炊。
    湖海心终在，田园计未迟。
    愿同华山叟，驴背倒能骑。

仇远　次萧饶州韵
    爱山如爱士，交友竟忘年。
    未老先辞禄，能閒始是仙。
    清谈真药石，雅志乐林泉。
    笑看衡门外，随风柳絮颠。

仇远　次萧饶州韵
    谦谦贤在守，止止乐閒居。
    健笔凌三谢，高风继二疏。
    家犹传故笏，梦不到安车。
    何处溪山好，相从结草庐。

仇远　次萧饶州韵
    寓舍已三迁，闲官又一年。
    酒杯时乐圣，茶碗欲通仙。
    爱笋从穿壁，浇花自汲泉。
    谁能问前代，刘蹶与秦颠。
    
    次萧饶州韵
    数椽西郭外，元不与村居。
    官冷谋升斗，头童怯比疏。
    莫愁书费纸，肯叹出无车。
    也胜焦徵士，蜗牛卧雪庐。

仇远　次彦功韵
    春早风驱雪，天寒竹映门。
    灯前终夜读，笈内故书存。
    尚觉文章贵，那矜齿爵尊。
    向平愁未了，女嫁与儿昏。

仇远　次韵萧饶州见寄
    至人本天游，上古惟野处。
    如何种菊者，亦胜封千户。
    万锺且唾去，况复问阿堵。
    先生东陵侯，成败久目睹。
