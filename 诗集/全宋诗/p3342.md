<!-- { "loadSidebar": true } -->
    却恨韶华偏蜀土，更无颜色似川红。
    寻香只恐三春暮，把酒欣逢一笑同。
    子美诗才犹阁笔，至今寂寞锦城中。

吴中复　句
    前有牧之之风流，后有元之之篇咏。

吴中复　句
    莫爱荔子红，岁作嘉州孽。

吴中复　句
    鲸鱼有浪春涛阔，铜鼓无声夜柝闲。

吴中复　览齐山寺陈鸿断碑
    翠琰何年沉朽壤，羡师寻访得其余。
    应同湘水断碑字，难辩韩陵片石书。
    汩没身名真梦幻，变迁时月易丘墟。
    收藏且作山中物，莫问陈鸿记事初。

吴中复　齐山图
    当时齐映为州日，从此山因姓得名。
    却自牧之赋诗后，每逢秋至菊含情。
    行寻古洞诸峰峭，坐看寒溪数曲清。
    梦到亦须尘虑息，那堪图画入神京。

吴中复　闰春三月二日陪行之秘监游柏谷寺
    实界嵚岑路入云，闰余三月属芳辰。
    烟林未动阴森地，山杏寒开寂寞春。
    潞子岭头销白日，神农祠畔柅朱轮。
    乘闲自是逍遥事，谁羡襄阳倒载人。

吴中复　西园十咏　翠柏亭
    众林坠黄叶，皴皮抱翠枝。
    自然根性在，不为雪霜移。
    灵润承多露，清阴贯四时。
    婆娑岁寒意，每到坐迟迟。

吴中复　西园十咏　方物亭
    草林虫鱼部，披寻自古无。
    飞沉天产异，生植土风殊。
    物色随心匠，形容记绘图。
    虚亭玩真意，浩思满江湖。

吴中复　西园十咏　锦亭
    帘幕临彫槛，窗疏照烂霞。
    园林初过雨，风日猛催化。
    香入游人袖，红堆刺史家。
    四时俱好景，终不似春华。

吴中复　西园十咏　流杯亭
    结客乘公暇，流觞逐浩歌。
    乱峰晴倒影，曲水宛回波。
    小海逢元巳，兰亭记永和。
    西州行乐事，应比晋贤多。

吴中复　西园十咏　乔楠亭
    古木西园胜，亭延上客过。
    色无花卉妒，坚为雪霜多。
    干育千年秀，根含一气和。
    明堂求厚栋，可得老岩阿。

吴中复　西园十咏　琴坛
    潇洒琴坛上，贤侯养道情。
    无今亦无古，求意不求声。
    林邃风初静，云收月乍明。
    拂弦成一弄，尘思浩然清。

吴中复　西园十咏　西楼
    信美他乡地，登临有故楼。
    清风破大暑，明月转高秋。
    朝暮岷山秀，东西锦水流。
    宾朋逢好景，把酒为迟留。

吴中复　西园十咏　圆通庵
    坐对圆通境，陶然胜静斋。
    观空无物我，扣寂外形骸。
    燕坐埋遗照，虚名莫疚怀。
    人间忧乐地，所丧甚山崖。

吴中复　西园十咏　众熙亭
    亭枕方塘上，轩开四照新。
    花涵清露晓，风卷绿波春。
    日暖眠汀鹭，荷翻跃锦鳞。
    熙熙游宴地，行乐慰西人。

吴中复　西园十咏　竹洞
    阴森过百步，屈曲锁莓苔。
    翠色寒无改，清风时自来。
    叶笼苍玉干，路入碧云堆。
    吏散无公事，支筇到几回。

吴中复　谢惠茶
    我闻蒙山之巅多秀岭，烟岩抱合五峰顶。
    岷峨气象压西垂，恶草不生生菽茗。

吴中复　续和签判太博游海云
    海云摸石近东城，莽苍春郊去路平。
    绕寺溪光照金络，夹堤柳色混青旌。
    榴花新酿盈樽渌，玉柄高谈照座清。
    上客西州胜京口，给鲜牛炙旋供烹。

吴中复　游海云寺唱和诗
    锦里风光胜别州，海云寺枕碧江头。
    连郊瑞麦青黄秀，绕路鸣泉深浅流。
    彩石池边成故事，茂林坡上忆前游。
    绿樽好伴衰翁醉，十月残春不秒留。

吴中复　游琴台墨池
    寻春景物乍晴暄，连月余寒花未繁。
    犬子琴台余古寺，扬雄墨沼但空园。
    池边宿草交加绿，林外鸣禽相斗喧。
    秀麦渐渐摇暖日，几重苍翠满郊原。

吴中复　中秋待月终夕阴晦偶书
    待月西楼上，平秋气象分。
    辉光唯此夜，遮掩奈浮云。
    红烛灯交烂，清香篆自薰。
    明年好景在，何处会多闻。

吴中复　众乐亭二首
    贤侯新葺水云乡，虚阁峥嵘绿渺茫。
    波面长桥步明月，人家疏影带残阳。
    风中白鸟侵烟去，雨后红蕖拥袖香。
    从此郡图添故事，岁时遗爱似甘棠。

吴中复　众乐亭二首
    烟波空阔岸低回，草绿花红处处堆。
    一片湖光分岛溆，四边山色入楼台。
    从来未有吾民乐，此地欣逢刺史来。
    目断鄞江何日到，京师只得画图开。

吴仲轩　谢程钜夫学士
    抱疾经年久，何期徵诏临。
    芸窗书已蠹，竹径叶尤深。
    空返皇华使，难忘鸥鸟心。
    怀君虽感激，衰鬓不胜簪。

吴珠　烟波亭
    汉水连天阔，江云护晓寒。
    青青山数点，最好倚栏看。

吴资　【勀　01】　合肥怀古三首
    合肥一都会，世号征战地。
    我来值明时，不识兵革事。

吴资　合肥怀古三首
    曹公教弩台，今为比丘寺。
    东门小河桥，曾飞吴主骑。

吴资　合肥怀古三首
    幼度提晋师，胡卒惊鹤唳。
    城外军屯垒，可数不可计。
    至今风雨夜，鬼哭杂异类。

吴子良　句
    问花何事人偏爱，会遇渊明把玩来。

吴子良　葵花
    花生初咫尺，意思已寻丈。
    一日复一日，看看众花上。

吴子良　林和靖祠
    松树高低逐径斜，祠堂牢落锁烟霞。
    我来閒咏梅花句，想见此翁如此花。

吴子实　题张获轩诗卷
    中兴逾百载，独有放翁诗。
    豪出谪仙右，妙惟工部知。
    镜湖归老日，剑阁入军时。
    英气今何在，九原千古悲。

吴子实　题张获轩诗卷
    句法亲传得，江湖老获轩。
    推敲深得趣，穷达可曾论。
    好爵无三字，清名有五言。
    还知绮奇处，难弟复难昆。

吴子实　舟行即事
    烟暗前村树欲无，草簑簅笠一翁渔。
    无端风伯吹斜雨，湿却蓬窗数册书。

吴子文　访隐者不遇
    道人入山访道人，山深俗朴鸡犬驯。
    道人不见道人去，{毡占换监}毵草木无边春。

吴宗旦　都梁宫
    从来香草骚人咏，晚作离宫炀帝游。
    三殿重重锁秋色，七泉脉脉贯中流。

吴宗旦　金釜山灵泉
    泉来有脉去无痕，水底神龙暗吐吞。
    莫怪一池杯样小，个中风雨洗乾坤。

吴宗旦　九顶大像阁
    嘉州石拂名天下，回视新昌可子孙。
    幸甚身游大人国，恍然梦跨北溟鲲。

吴宗旦　句
    避暑自应归故国，无端依旧入扬州。

吴倧　句
    老去渐同嫫母丑，归来免效买胡留。
    两生更肯从绵蕞，高祖规模又不同。
    吴市终身避言耳，去家岂是去为仙。
    杨柳池深鱼乍出，桑麻土润燕初归。
    渔携纲近鸥斜去，人过桥东影倒行。
    岸近田多损，潭深石叠平。
    村舂林外急，钓艇柳阴横。
    竹牖迎风翻贝叶，铜炉温火养龙涎。

吴倧　夏暑
    旧闻有西山，松风六月寒。
    明当整襟屦，舒笑青云端。
    招手尘外人，瀹泉采芳荪。

吴遵　龙浔山
    危亭瞰碧虚，缥缈青林薄。
    坐久人不知，衣上云光落。
    绝构临层霄，虚窗动元气。
    晨兴苍莽间，诸峰在平地。

吴遵　题早春亭
    百里桑麻雨露同，溪山无地不春风。
    东风若问春来处，尽在门前桃李中。

吴遵路　经照湖方干旧居
    磻豨垂钓者，终得展其才。
    何事先生隐，不逢明主来。
    泉声秋雨歇，月色夜云开。
    对此空惆怅，吟魂早晚回。

吴遵路　送梵才大师归天台
    高躅动京国，静缘怀故山。
    扁舟乘兴往，孤鸟倦飞还。
    社漏重湖外，霞城积霭间。
    碧云聊寓意，即境自幽关。

五迈　跋黄京甫必昌提干四书讲义
    吾友黄京甫，顺资厚以浑。
    自了场屋债，偏参诸老门。
    四书不释手，日旰忘晨飧。
    超悟到圣处，不能忘于言。
    序讲凡五篇，字字比玙璠。
    伊洛有心印，传受百圣源。
    紫阳有心灯，瞩破万世错。
    得君再细绎，提醒钩其玄。
    如印一洗涤，篆籀宛然存。
    如灯增膏油，光焰大且敏。
    我昔从师以，是书粗计论。
    老大学不进，德性焉能尊。
    因君重感慨，旧闻日当温。
    愿言剪枝叶，作音事本根。

五迈　跋林学士宋聊帖
    朝为一旅人，暮推拾九官。
    趾高气且浮，反面视孤寒。
    昔闻韩魏公，义风塞人寰。
    赤舄坐书锦，有客排其关。
    孤身无所贲，乞公玉盥盘。
    公笑授之去，感涕双汍澜。
    我始得此事，谓可耸俗观。
    家传书甚悉，国中载不完。
    今见学士帖，烂然银钩蟠。
    方其一第初，半载游长安。
    持书遗乡朋，客费无虚闲。
    近得奁中赀，分壮贫士颜，
    宁我食无鱼，不忍渠无餐。
    宁我裾无华，不忍渠衣单。
    臭味何所爱，敢言囊之悭。
    犹愈轻薄儿，一笑黄金拚。
    我来阅遗书，据案发长欢。
    纵横缠片纸，突兀已万间。
    魏公为上相，庇士易为权。
    林公初筮仕，为此良独难。
    景仰前辈人，高节骞云山。
    原下不可作，清风何时还。
    泚笔哦此诗，寄名乌线栏。

五迈　白发叹
    日月转四时，团团辗清昊。
    人生一世间，轻尘棲弱草。
    寒暑不相贷，容鬓岂常好。
    嗟予涉世纷，闻道苦不早。
    尘劳纵掀簸，冉冉风中葆。
