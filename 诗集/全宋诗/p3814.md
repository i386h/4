<!-- { "loadSidebar": true } -->
    潜鞠兮中和，笃生兮人物。

曾丰　上广东漕使黄郎中
    三春弸兮，中气彭兮。
    季于孟仲，和之精兮。
    至精收蒸，天相大明。
    公生京京，集春之成。

曾丰　上广东漕使黄郎中
    三春彭兮，和气弸兮。
    季于孟仲，和之英兮。
    至英收凝，天相丕乎。
    公生裕裕，集春之成。

曾丰　上广东漕使黄郎中
    天相公生，成春收集。
    挺所钟兮，醇乎成质。

曾丰　上广东漕使黄郎中
    天相公生，成春收集。
    充所养兮，粹乎成德。

曾丰　上广东漕使黄郎中
    公生京京，其器不盈。
    公生裕裕，其色不矜。
    不矜不盈，不与时争。
    不盈不矜，不与物撄。
    不撄不争，神观天清。
    不争不撄，体气地宁。

曾丰　上广东运副马少卿寿十口号
    寿星瑞世现光明，俄转桐江作客星。
    千载严陵后身出，风标气概两亭亭。

曾丰　上广东运副马少卿寿十口号
    客星又转作魁星，蚤应文科策汉庭。
    紫气初来朝北极，长鹍一奋刷南溟。

曾丰　上广东运副马少卿寿十口号
    魁星又转作文星，玉箂班分博士清。
    鼓舞辟雍群弟子，依归绛帐老先生。

曾丰　上广东运副马少卿寿十口号
    文星又转作郎星，晓握兰香上玉清。
    屹立太微东北角，是非时与上台争。

曾丰　上广东运副马少卿寿十口号
    郎星又转作侯星，上据中阶下列城。
    时号嘉兴为辅郡，出分重寄护行京。

曾丰　上广东运副马少卿寿十口号
    侯星转作使臣星，馹传轺车得按行。
    天节前驱乡衣出，蒋出摇动大江清。

曾丰　上广东运副马少卿寿十口号
    使星转作副枢星，天柱天阶两手擎。
    阉幸斜晖欲相射，回躔退舍养吾明。

曾丰　上广东运副马少卿寿十口号
    枢星转作内平星，内得其平外亦平。
    贯索已沉牢口退，又随钱谷向南明。

曾丰　上广东运副马少卿寿十口号
    平星转作上台星，独运璇玑握玉衡。
    蹀躞稳行黄道阔，荧煌长伴紫微明。

曾丰　上广东运副马少卿寿十口号
    台星久出照寰瀛，懒入端门傍御屏。
    上扣北辰乞闲散，南归长作老人星。

曾丰　上时相
    阊阖初开黄道乾，貂蝉屹立侍中冠。
    天高莫共星辰贵，地厚虽遥动植安。
    万物有归元气足，一毛无外太虚宽。
    相期浅浅非相爱，稷契皋陶头上看。

曾丰　上魏太守寿
    腊雪纷纷天散花，余清不但茁梅芽。
    更添西汉贤良种，聊振中兴宰相家。
    双手幸犹堪活国，百年元不在餐霞。
    寿随名勒南山石，石可磨砻寿莫涯。

曾丰　上右丞相梁国公
    三月桃花水发洪，游鱼挟雨乘长风。
    去折禹门浪三重，满意须臾蜕为龙。
    门道潭潭右齿齿，鱼初踊跃中委靡。
    岂后有挽前有柅，雷犹未与火其尾。
    破山霹雳放焰烧，平睨海花轻一跳。
    拿云攫雾扑九宵。吾骨雅似龙坎坷，
    已拾龙门犹隔锁，化龙莫惜五雷火。

曾丰　上浙东帅王尚书
    太古牺娲氏，创为琴与笙。
    氤氲弸混沌，噢咻擘冥茎。
    合气归三律，分音丽五行。
    未歌先协律，无韵不成声。
    曲度初焉{左寸右刂}，诗机寝以萌。
    朝廷风化洽，里巷颂声盈。
    玄鸟三夫倡，卿云百辟赓。
    口姑随所发，心自得其平。
    三代德为政，四诗词见情。
    揫收归礼义，点检中章程。
    传久宁无杂，删多亦已精。
    王通续似赘，束晳补疑赢。
    圣事难为僭，时名可与争。
    遒人中旷绝，乐府四纷更。
    体变从苏李，枝分入逊铿。
    舂容七字律，挺拔五言城。
    老杜收全气，新功集大成。
    统经唐末乱，派转国初清。
    欧定圣俞价，苏成山谷名。
    江西容入社，天下指为荣。
    顾我耽余习，如今费半生。
    闲中无益作，醉里不平鸣。
    改罢令儿诵，吟成唤客评。
    槁肝随血呕，枵腹欠书撑。
    乱稿囊成瘿，狂题壁被黥。
    扪心终鹿鹿，掩俗强铮铮。
    要得谁然否，能为我重轻。
    宗风晋王导，诗学汉匡衡。
    废食毛锥子，忘年墨客卿。
    风骚潜出入，古律恣纵横。
    造化随机掇，江山与笔撄。
    千年传有嫡，四海敌园勍。
    妙韵敺三籁，徽音逼六{径彳换音}。
    何当被金石，直可荐宗祊。
    宿杰饶先驾，新英听主盟。
    闻韶醒耳阏，慕蔺倒心旌。
    伛偻循涯进，殷勤曳屣迎。
    观天醯瓮坐，持斧郢门呈。
    鱼未经烧尾，龙犹要点睛。
    金篦轻发膜，银海骤增明。
    肯作招风木，甘为附骥虻。
    龙门难得到，玉府不妨倾。

曾丰　上左丞相王国公
    张公笔与造化争，壁上蟠屈苍龙形。
    爪牙鳞角俱峥嵘，苦犹未点双眼睛。
    旁人骇见疑其故，古钥神机公自露。
    龙眼已空晴更具，吐雾喷云恐飞去。
    人初不以公为然，尝试点之龙形全，
    疾雷破壁龙上天。吾骨雅似龙偃蹇，
    眼高已去天不远，变化犹须公一点。

曾丰　绍兴淳熙两朝内禅颂
    维尧则天，与天同大。
    俯视九州，细于一芥。
    挈以畀舜，超然自迈。
    维舜则尧，与尧同高。
    俯视四海，细于一毫。
    挈以畀禹，熙然自陶。
    尧舜之禅，允矣嘉躅。
    若稽厥龄，或髦攸趣。
    洪惟高宗，才五十六。
    遽行尧事，有断于独。
    洪惟寿皇，才六十三。
    遽行舜事，不谋于佥。
    未倦于勤，先养其恬。
    功成身退，道与天参。
    圣人视天，递进递退。
    进退俱休，尧逐个之运。
    于赫两朝，德宏业峻。
    铢较寸量，宁啻尧舜。
    尧七十六，治水云初。
    咨岳试鲧，不遑宁居。
    高宗时则，斯庆寿余。
    久与道息，心实若虚。
    舜六十三，即真云始。
    咨岳相禹，不遑宁止。
    寿皇时则，斯巽位已。
    新与道休，心豁若洗。
    凡退政几，等与大徽。
    此退之蚤，彼退之迟。
    迟容可及，蚤孰逾斯。
    凡传国玺，等谓大媺。
    彼传之贤，此传之子。
    贤容可求，子孰获只。
    传子若贤，一出于天。
    天固与子，尤人所便。
    便而遂者，荣具庆全。
    退蚤若迟，一关于数。
    数固与蚤，尤人所慕。
    慕而得之，荣全庆具。
    蚤于尧舜，三十三年。
    独不一后，独不一先。
    两朝吻合，时乃自然。
    舜后于尧，七岁而禅。
    胡为尔稽，匪有攸恋。
    不欲与尧，匹休齐善。
    寿皇禅意，盖与舜俱。
    所后七年，匪迹是拘，
    不期而同，自然之符。
    高宗禅时，久暘忽雨。
    雨应云何，恩洽以溥。
    寿皇禅时，久雨忽暘。
    暘应云何，德辉以光。
    得天之应，诞彰孔盛。
    新皇丕承，合为三圣。
    用牲于庙，靡灵弗歆。
    式昭新皇，上合天心。
    决政于堂，靡弗弗畅。
    式昭新皇，下符人望。
    天人同归，欲逃莫从。
    虽父传子，亶为至公。
    汉唐岂无，揖逊之主。
    非出本心，未为盛举。
    猗三圣君，真尧舜禹。
    三圣一家，累洽重华。
    前未之有，后无以加。
    小臣献颂，大而非夸。

曾丰　社前雷雨连旬
    社到如今已有涯，阴罅阳隙卒乘之。
    风雷撼夜何相激，桃李催春不自支。
    鸿狃犹寒忘去计，燕疑未暖爽来期。
    杜鹃毋怨莺毋喜，春早春迟自有时。

曾丰　社鼠
    依附宜灵寝陆梁，乘人切忌肆为殃。
    不知猫在旁窥伺，才堕其机辄中肠。

曾丰　涉夏归途
    一意贪归百事忘，其如耳目触吾旁。
    女桑醉日多相靡，孙竹骄风半自强。
    蝼蝈无稽言语泛，蜻蜓罔念性情狂。
    鸤鸠占尽世间拙，未害云为蹈大方。

曾丰　深冬积暖乍寒
    冬令将终尚未霜，伏阴犹强逊愆阳。
    连旬逗暖日骄放，半夜邀寒风怒张。
    虫不开关平引退，木无背本隐归藏。
    道消固自有时长，世事那由得汝忙。

曾丰　神农冢在茶陵舜冢在道途中行人指似焉
    康乐神农冢，苍梧大舜邱。
    望望千许里，表表万斯秋。
    御祝书名谨，皇家祀典优。
    行人相指似，若或见松楸。

曾丰　十六日立春舟中晚眺
    风住帆维软，人齐橹响匀。
    津桥横汲具，岸树挂酤巾。
    乱石知何处，孤篷任此身。
    三叹谢陈岁，一笑接新春。

曾丰　十一月六日雨至次月一日始霁
    数自初旬至末旬，雨犹末了雪相寻。
    千山草木收元气，万里乾坤入太阴。
    城郭谯楼吹冻角，郊原驿舍捣寒砧。
    静听年少心须折，幸我已无年少心。

曾丰　始生之日有笼禽而献者口占一绝放之
    汤网恢疏未弃捐，绛纱宠里是壶天。
    倘来富贵曾聊尔，归去山林乃自然。

曾丰　试胡梦传笔二首
    毛公委质应时须，管子知心受以虚。
    容到中书黄纸上，管教一字一华胥。

曾丰　试胡梦传笔二首
    用从书契到于今，万世功名一洗心。
    甘与墨卿绝交后，管城萧散退藏深。

曾丰　试宜黄侯湛墨二首
    夸灶传家祖赤松，吹烟授道悟元宗。
