<!-- { "loadSidebar": true } -->
    斯楼傥不朽，庶慰蒸相悲。

赵必蒸　答贺文杏韵
    文杏堂开华渡西，九天雨露正来肥。
    漫夸奕叶光先宅，却羡新裁出故知。
    千载暖回唐苑树，一时春足谢家枝。
    欲将俚语依金玉，把盏共论觉醉迟。

赵必蒸　答资政赵庸斋
    樗栎惭非梁栋材，自甘落拓困尘埃。
    明公终日垂青眼，皓首穷年志欲灰。

赵必蒸　为子侄入宗学赋二首志喜
    月露才华锦绣章，麟经家学独夸长。
    笑谈鏖战联三捷，此是男儿立志强。

赵必蒸　为子侄入宗学赋二首志喜
    采芹今已入宫墙，不负平生志气昂。
    更拟来科应特奏，光荣宗室姓名香。

赵必蒸　星渚赵侍郎霞城枉驾
    高情潇洒出风尘，华毂传呼下士频。
    独愧迂痚无别技，鸿飞冥冥任吾夫。

赵必蒸　忆业师刘夫子
    严风砭肌骨，{左木右术}然起遐思。
    哲人已久萎，谁可作圣仪。
    吾虞刘夫子，日维百世师。
    秉直疾邪佞，是非无所私。
    依归良有在，出处各以时。
    遭时复不偶，竟尔相睽违。
    四雇寂似阗，中心重凄其。

赵汃夫　海棠次苏子瞻韵
    海棠别得一风光，恨不生香转曲廊。
    春睡太真困未足，胭脂露冷湿红妆。

赵伯溥　初夏遣闷三绝
    何事东皇不暂延，祝融今日遽当权。
    匡床睡起浑无语，一握薰风入五弦。

赵伯溥　初夏遣闷三绝
    日脚初长雨满川，杜鹃声老夕阳天。
    予心底愠难为解，故赂南风奏管弦。

赵伯溥　初夏遣闷三绝
    运行南陆赤精然，阁外新篁箨未蠲。
    冉冉绿阴刚昼永，焦桐谩欲继薰弦。

赵伯溥　读先大人伐金遗疏
    □无情行不可亲，年年遣使浪填津。
    武侯会有两篇表，读罢令人泪满巾。

赵伯溥　宿斋堂
    灯前孤影吊{荧火换凡}{荧火换凡}，为忆亲恩未有穷。
    夜半子远见啼血处，陡闻涧底鼓松风。

赵伯晟　栖霞寺
    栖霞境界何清壮，岳立五峰如列障。
    三徵不复见高人，千刻尚能瞻宝相。
    摩空老木韵秋声，云屋天岩满意行。
    夜阑风定月将午，门外呦呦闻鹿鸣。

赵不敌　句
    春山是处箨龙新，不似清凉绿笋珍。

赵不谫　句
    信史赊青简，封章窒皂囊。

赵不群　南峰庵
    庵枕青溪四面山，炉烟未断日初残。
    高僧丈室修然静，案上楞严久不看。

赵不息　朝阳岩
    朝阳山水佳，毫端意无极。
    发潜十七奇，幻出不盈尺。
    因续漫浪铭，更写浯溪宅。
    俱作画图看，静对天齐石。

赵不息　句
    鲁国笔端昭日月，将近山书法得春秋。

赵昌言　喜英公大师相访
    僧中何事最闻名，笔札高奇是梦英。
    十八家书垂墨妙，一千年圣遇文明。
    未将六籍重刊石，已驾三车到化城。
    此日劳师相枉访，豁然襟抱慰平生。

赵成伯　句
    只有当年燕子楼。

赵承禧　题武夷
    群玉山前隐道园，松声鹤唳隔溪闻。
    山灵似识游人意，要看青林映白云。

赵崇槟　中秋无月二绝同韵
    几度开樽宴画楼，月华孤负好中秋。
    姮娥也厌笙歌沸，云幕重重不上钩。

赵崇槟　中秋无月二绝同韵
    何处人登庾亮楼，痴云特地妒中秋。
    试凭弦管吹将散，江静天空月满钩。

赵崇嶓　白莲
    池上白莲花，秋风洗香雪。
    坐令红黛皆尘俗，一种凄凉不堪折。
    微波脉脉露光漙，姑射仙人步烟月。

赵崇嶓　采莲词
    别浦潮生花梦寒，片红飞下粉痕乾。
    预知妾面如花面，泣向西风不忍看。

赵崇嶓　痴猫
    爱汝{左文右扁}斓任汝痴，了无杀意上须眉。
    通宵鼠子喧人睡，政尔相忘也大奇。

赵崇嶓　除日万州临江亭
    南浦逢除日，天涯有去舟。
    蛮城和雨闭，峡水带春流。
    不负新年感，唯多故国愁。
    宁无贺亲酒，徒此事羁囚。

赵崇嶓　窗前
    窗前寻丈地，种得一株梅。
    明月清风我，红尘不复来。

赵崇嶓　春朝偶书
    一夕春归桃李根，清寒犹勒艳阳魂。
    雪霜雨露年年事，惟有梅花地位尊。

赵崇嶓　春宫
    小苑风酣雨露香，红情绿意为春忙。
    五云独绕琼花梦，三十六宫清漏长。

赵崇嶓　春日
    勾芒畅生意，惠风改繁霜。
    日月天清明，桃李春辉光。
    庶情悉萌达，众羽同飞翔。
    乘时各有适，皞皞齐康庄。
    山人感物化，欣惬殊未央。
    回视元气初，万端一微茫。
    我欲观其微，因之问鸿荒。

赵崇嶓　翠云寺
    杖屦入云端，天空眼力宽。
    地因山气湿，窗带瀑声寒。
    隐几俗氛远，捲帘僧梦残。
    相逢隐沦者，妙语亦翻澜。

赵崇嶓　大廷
    大廷新革晋春秋，王气宁知在荻洲。
    泉下髯参心独快，不教司马恨枋头。

赵崇嶓　代赠
    双绾玉钗垂，相逢暗敛眉。
    红潮初上脸，未语两心知。
    罗袜凌波拂暗尘，露桃烟柳不胜春。
    珊瑚枝下重相见，曾是鸳鸯梦里人。

赵崇嶓　地僻
    地僻逢迎少，吾生信杳冥。
    清谈养生论，兀坐太玄经。
    性拙贫逾乐，神清梦数灵。
    亭亭岁寒友，相对眼终青。

赵崇嶓　读陶诗
    端居洗尘虑，细读渊明诗。
    畴昔慕此翁，寤寐忘调饥。
    此翁非诗人，而有天然姿。
    纷纷世事中，采采黄菊枝。
    此语人共赏，此意畴复知。
    知即公之徒，高风接皇羲。

赵崇嶓　读陶诗
    有篱可种菊，有琴可无弦。
    适趣不待声，种菊真偶然。
    南山有佳气，得意终忘言。
    薄酣空庭中，一笑凉风前。

赵崇嶓　读陶诗罢
    一山秋意入柴扉，细读渊明采菊诗。
    读罢依然成一莞，闲拈野草调儿嬉。

赵崇嶓　独立
    片云收雨入西山，望极苍茫杳霭间。
    荡荡太虚无一事，祗应日月不曾闲。

赵崇嶓　反輗歌二首
    生人送死人，哀哀泪如霰。
    生人阅寒暑，冉冉亦如电。
    来去递相送，展转不可见。
    丘樊谨封殖，陵谷犹有变。
    万古长如斯，何庸臻深辩。

赵崇嶓　反輗歌二首
    死生虽异涂，昭晰本一理。
    崦嵫落圆景，一诀非永逝。
    达人随元化，生死一剧耳。
    生生常痴冥，安知百真死。
    死当安吾归，生当适吾意。

赵崇嶓　高楼曲
    高楼漠漠东风尘，花须落溪生绿云。
    艳歌美酒消好春，千金难解青娥颦。
    燕莺语言凤凰意，画空不成天似水。
    潮红晕脸浓蛾低，门前采蘩春正迟。

赵崇嶓　古意
    阿母带儿出，儿行自回皇。
    儿不倦行路，遣儿心内伤。
    问儿何秘伤，儿语不敢详。
    将儿雇织作，不忍织鸳鸯。

赵崇嶓　故人
    故人西南风，遗我一束诗。
    长哦结幽想，慌惚若见之。
    游云霭层霄，聚散安可期。
    虚空闻妙音，意重千金赀。
    相思若行月，一夕天之涯。
    闲窗穿梦魂，碧草春离离。

赵崇嶓　广寒宫
    碧海沉沉桂殿幽，满天风露四时秋。
    寒宫白兔参差老，一种凄凉各自愁。

赵崇嶓　闺词
    恨杀庭前鹊，难凭卜远期。
    朝朝来报喜，误妾画双眉。

赵崇嶓　过翻阳湖
    烟波三万顷，著我木兰船。
    望际疑无地，寰中别有天。
    长空孤鸟没，四海一云连。
    浩荡平生意，南风正渺然。

赵崇嶓　寒食雨晴书事
    如何夜来雨，欲妒清明天。
    皎皎日华晓，千门罗管弦。
    风吹绮襦艳，深入杨柳烟。
    我与君子意，归心皆浩然。

赵崇嶓　汉地
    汉地文书密，胡天岁月深。
    但高苏武节，不察李陵心。
    过雁西风急，荒台朔气沉。
    同生不同恨，万里一霑襟。

赵崇嶓　画花歌与曾舜贤
    小曾与花为莫逆，梦作花神住花国。
    分将天巧入画图，花不役君君自役。
    东风一夜入芳丛，春在烟尘雾雨中。
    披香阅红会花趣，工与造化相流通。
    闭门三月芳事退，马嵬春泥葬香佩。
    临邛道士神不灵，约束丹青驻光彩。
    朱门种花锦作窠，画花绝少种花多。
    百金花价千画，羞死当年郭橐驼。

赵崇嶓　淮河水
    秋风淮水白苍茫，中有英雄泪几行。
    流到海门流不去，会随潮汐过钱塘。

赵崇嶓　皎皎
    皎皎白玉堂，有女白於玉。
    门前车马任西东，门里苔痕四时绿。
    春风撩乱飞伯劳，樱桃花重红夭夭。
    夜深扑落金剪刀，乌龙睡稳蟾蜍高。

赵崇嶓　进酒行
    玉槽夜压葡萄碧，石溜寒泉响凌历。
    水精壶中澂琥珀，醉呼酒星下瑶席。
    小鬟春风花满头，堂堂一曲真珠喉。
    六国三朝春江流，眼花落井消千愁。

赵崇嶓　句
    天形低赴海，潮势直通吴。

赵崇嶓　句
    鹭依江渚冷，雁入楚云深。

赵崇嶓　句
    苑墙当北斗，宫树近朝阳。

赵崇嶓　句
    湖海三生梦，乾坤一寸心。

赵崇嶓　句
    月入星辰大，山明天地秋。

赵崇嶓　句
    汉月通江白，秦云入塞黄。

赵崇嶓　腊月
    腊月二十五，人家拔旧年。
    山人无可祷，睡着不知天。

赵崇嶓　立春后三日山行喜雨
    穷冬阳为沴，旱气蒸黄埃。
    春风三夜动，春雨随风来。
    万类萌甲喜，愁人生意开。
    我行竟何行，欣尔登崔嵬。

赵崇嶓　立春日舟次藕池阻雪有怀
