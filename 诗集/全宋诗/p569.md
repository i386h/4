<!-- { "loadSidebar": true } -->
    胚成黄穗如鱼子，朵作珠花出树心。
    蜜渍可驰千里远，种收不待早春深。
    蜀人事佛营精馔，遗得坡仙食木吟。

董嗣杲　总宜园
    望极湖变幻奇秒，万千光景自纷披。
    妙分西子争妍态，绝想东坡得句时。
    柳径曲埋兜率寺，花阴直接放生池。
    内官爱展亭台去，尽付年华与酒戾。

董嗣杲　阻风击舟
    避风急投港，港狭水如线。
    沙头虎迹多，此是铜陵县。
    乱山号枯松，长风舞寒霰。
    饥凫宿荒畈，小雁带飞箭。
    废刹撞破钟，催科走邮传，
    娼家编棘门，村饰无钗钏。
    日纳抱酒钱，夜陪县官宴。
    有身怅此生，又复堕贫贱。
    荒谯更点差，信步空阶遍。
    未昏行人绝，月色汤江面。
    啜尽茶叶苦，不与愁魔战。
    托兴入短歌，聊以记吾见。

董嗣杲　醉后登黄池港舟
    大江胜绝此无俦，不省荒寒醉酒楼。
    秉烛尚嫌杯数窄，换舟便觉橹声柔。
    山连青意为仙塿，池接黄名是逆流。
    僵卧莫知身纪堕，岸南灯火属宣州。

董嗣杲　坐病不赴姚总统席夜闻乐声因寄
    精神疲夜漏，弦管沸秋筵。
    想醉黄花下，谁歌翠幙前。
    病身空羡酒，愁耳爱听泉。
    月转羁窗破，萧萧照客眠。

董昙　甘陂寺
    晓发山间寺，篮与冒朔风。
    雪融溪涨碧，云漏日穿红。
    岁月尘埃里，江山醉梦中。
    人生要家处，浪出笑庞公。

董天吉　柏山僧房赏花
    云房閟孤赏，幽花杳谁攀。
    春风不掩私，吹芬满禅关。
    欣抃披沉寂，觅此芳菲颜。
    亭亭紫锦盖，济济玉笋斑。
    风流冠群英，擢自蓬藋间。
    感物动嘉咏，飞觞且循环。
    上人灭华念，对之心自闲。
    一笑吾未领，夕烟沉远山。

董天吉　采石矶
    断矶江上碧嶙峋，漠漠芦花转岸濒。
    舟小风微犹胜马，山高石立宛如人。
    羡渠钓艇沧波阔，老我征途白发新。
    寂寞蛾眉在天际，远烟青处晚双颦。

董天吉　惠安桥
    涔阳山水壮南州，千尺飞梁速去邮。
    蛟鳄翻涛声吼夜，虹蝩分雨气横秋。
    险疑云栈通车马，高比银河挟女牛。
    钜万功成书太史，绝胜舟楫济中流。

董天吉　寿千奴监司
    绿鬓貂蝉合殿中，輶车又过大江东。
    九重行侍君王宴，五度曾乘御史骢。
    好学襟怀开霁月，爱民心事蔼春风。
    夜深香火听与诵，好是称觞寿母同。

董天吉　送经历庞世安
    庞门培隐德，凤穴产奇毛。
    曳组全家贵，谈兵此客豪。
    书签沾雨湿，箭镝入云高。
    归到荆花下，春缸醉玉醪。

董天吉　送任浙东廉使
    曾闻鼻祖牧宣州，又见邦人送我侯。
    世阅双旌相绚映，人生五马自风流。
    西偏清啸独孤观，北望高吟小谢楼。
    此去骅骝谙旧路，定知原隰望咨诹。

董天吉　送任浙东廉使
    画戟凝香礼数殊，敢勤屣履下庸愚。
    有时小队寻花柳，也枉前茅到竹梧。
    对客每曾蒙齿录，问年直恐混泥涂。
    使君早晚朝天阙，还念沧江钓叟无。

董天吉　梧
    一树梧桐烂熳开，紫沉黄玉是花材。
    谁教着在朝阳地，勾引丹山老凤来。

董天吉　项王庙
    嬴氏乱天纪，群雄各飞扬。
    子羽勇无敌，拔剑起戎行。
    熊罢八千士，飚举度长江。
    威名震列国，斩婴爇咸阳。
    神力摧万夫，虎视邈四方。
    雄图竟不就，楚歌有馀伤。
    故国父老怜，遗庙苍山傍。
    莓苔生丹垩，萝蔓延门堂。
    灵魂岂不怍，宁肯还故乡。
    空令千载下，吊古增慨慷。

董天吉　永庆寺松风亭
    长松荫禅宇，柯叶何橚槮。
    清风一披拂，奏作绿绮琴。
    虬龙舞空祠，鸾凤相与吟。
    众籁起幽听，太虚本沉沉。
    悠然亭中人，宴坐欢妙音。
    心闻得深悟，明月生东林。

董天吉　月中桂
    云外仙花众莫俦，广寒宫殿足清幽。
    根盘天上一轮古，香落人间八月秋。
    玉兔杵频金粟碎，素娥佩湿露枝稠。
    史君方运吴刚斧，要放清光照此舟。

董天吉　竹
    移家徒得竹成林，老节清阴岁月深。
    近日孙枝殊圣长，风天雨夜学龙吟。

董天吉　主簿年家丈游敬亭
    逆旅频争度，郊原一振衣。
    联镳寻胜去，高盖拂林飞。
    访古江山是，怀人岁月非。
    禅林最安稳，栖鸟亦深依。

董循　严子陵钓台和友人韵
    子陵垂钓逐江流，相与登台作共游。
    红叶黄花三峡雨，高风亮节一天秋。
    四围黛色迷青眼，满幅烟云锁绿洲。
    谁到严滩同玩赏，往来七里听渔讴。

董俨　句
    白云深处访禅扉，一簇楼台锁翠微。

董俨　齐山
    千里远木笼秋浦，万里澄江浸落晖。
    醉恨春深输杜牧，满头无菊戴将归。

董颖　呈泽中明府
    能延仓卒客，不以在亡辞。
    错倒蔡邕屣，初无匡鼎诗。
    病多殊怕酒，算少敢谈棋。
    愿见纤纤玉，经红擘荔枝。

董颖　次韵文约赠行
    归买农畴一饱休，乌鸢储肉且身谋。
    扁舟欲趁晚潮发，别袂莫烦樽酒留。
    松菊有情供好梦，氛埃无赖犯征裘。
    明年驿使相逢处，还折梅花寄我不。

董颖　贺曾修撰帅江陵
    控蜀连吴最上流，清时词伯拜元侯。
    駸駸和气随千骑，籍籍英声慰十州。
    士识朝宗方定价，客依刘表只销忧。
    三朝开济元勋后，蝉冕还应映黑头。

董颖　贺曾修撰帅江陵
    荆州刺史苏州似，可但超然五字诗。
    试问清香凝寐处，何如夜雨对床时。
    风流云散心方折，月落参横角更悲。
    堂下为公理修竹，琳琅他日照幽姿。

董颖　贺曾修撰帅江陵
    大府山河壮，严城彭角雄。
    先声消鼠辈，善颂到牛童。
    八境风烟上，千篇咳唾中。
    鳌头聊尔耳，归觐大明宫。

董颖　贺曾修撰帅江陵
    化蜀归来欲醉吟，君王又起福淮民。
    旌旗光动迟迟日，鼓角声传盎盎春。
    风采十州安抚使，典刑四海老成人。
    屯田小试营平策，蚤晚论思从紫辰。

董颖　贺曾修撰帅江陵
    麟符虎节烂龙光，势重侯藩壮帝乡。
    那复谢玄将淝水，政烦汲黯守淮阳。
    咄嗟万户无穷惠，清净三州已试方。
    余事不妨哦妙句，韦郎韵胜寝凝香。

董颖　寄题杨德辰清隐堂借至游老人韵
    杨郎丘壑尚，草堂修竹林。
    去郭十里近，而无车马音。
    鹤怨不应闻，鸥盟政尔寻。
    九畹兰荃富，三径蓬蒿深。
    窗间焦尾曲，聊答清风吟。
    英英彼白云，出岫得无心。
    渊明既容膝，那复历岖嶔。
    狂夫十年狂，客鬓吴霜侵。
    因君发深省，杖藜合从今。
    寄傲有余地，不妨成盍簪。

董颖　江上
    万顷沧江万顷秋，镜天飞雪一双鸥。
    摩挲数尺沙边柳，待汝成阴系钓舟。

董颖　句
    云壑酿成千嶂雨，风苹吹老一汀秋。

董颖　旅中追和微之韵示詹次山
    日近长安远，风高易水寒。
    畏途君莫问，何啻上天难。

董颖　宿叶陂用前韵
    别业松间八九椽，何宜清夜对床眠。
    飞流溅沫知何处，环佩余青到枕前。

董颖　题舫斋
    措顾蛟鼍宅九衢，谁能经济运雄图。
    先生道义为舟楫，可但三江与五湖。

董颖　题龙岩居士墨梅
    龙岩戏墨作横枝，韵胜何妨不入时。
    黑雾玄霜遮缟袂，玉妃谪堕畏人知。

董颖　题赵质夫艇斋
    画舫风流六一翁，君分小样过江东。
    拥袍坐对舒波月，不减披蓑雪浪中。

董颖　题赵质夫艇斋
    瘦竹吟风横笛处，丛蕉著雨打蓬时。
    锦鳞只向铜盘钓，鳙比松江似更奇。

董与几　题澹山岩
    厥初谁剖混沌殻，光明仅透天一握。
    龙门凿断工有馀，劖划巉岩开洒落。
    我来沆砀千崖高，溜雨万丈声萧骚。
    岩上风烟岩下水，晚寻丹灶夜渔舠。

董渊　灵峰院龙龛山和蔡君谟
    {左石右畾}硌弥沙界，豦豣古洞天。
    门邻金布地，桥枕玉鸣泉。
    庭鹤归迷主　　龛龙去失年。
    扫云嫌俗驾，题壁托诗仙。
    胜景无今古，居人有后先。
    不知游者驭，谁见海为田。

董渊　碁山院
    风际有云多世态，海中无底是人心。
    可堪更问碁山话，一局闲争古到今。

董渊　瑞峰院
    石屏树幄白云端，溪路生苔树石间。
    闲访禅家问尘世，总言尘事不相干。

董渊　太常山
    势凌筹谷接苍苍，十二交龙绣作裳。
    虎豹关中千树色，凤凰池上万花香。
    白云路隔青云暮，金涧泉通玉涧凉。
    圣代君臣忻际会，安知磐石镇无疆。

洞庭老人　绝句
    八十沧浪一老翁，芦花江上水连空。
    世间多少乘除事，良夜月明收钓筒。

兜率长老　题汪水云诗卷
    穷发归来脱孟劳，何嗟澹与泊相遭。
    瑶琴摘罢意犹在，石鼎联成韵更高。
    世事可能书咄咄，人情只合醉陶陶。
    雁门弦断无人续，轮子诗成夺锦袍。

窦俨　北海题渚宫
    纪南南望水城宽，水色天光混一般。
    大抵江乡足诗景，咏吟如把画图看。

窦俨　建隆郊祀八首
    在国南方，时维就阳。
    以祈帝祉，式致民康。
    豆边鼎俎，金石丝簧。
    礼行乐奏，皇作无疆。

窦俨　建隆郊祀八首
    步武舒迟，陞坛肃祗。
