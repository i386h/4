<!-- { "loadSidebar": true } -->
    云间随词客，事外得心期。
    我老诗全退，君才句总宜。
    一生非浪苦，酱瓿会相知。

杨万里　和陆务观用张季长吏部韵，寄季长兼简老夫补外之行二首
    今代老龟蒙，无书遗子公。
    也能将好句，特地寄西风。
    迟暮甘三已，飘零笑两穷。
    绝怜张与陆，百战角新功。

杨万里　和陆务观用张季长吏部韵，寄季长兼简老夫补外之行二首
    别去公怀我，诗来我梦公。
    半轮笠泽月，一信镜湖风。
    岂有诗名世，而无鬼作穷。
    管城言晓事，犹欲策元功。

杨万里　和罗巨济教雪二首
    天悭聊尔落，地暖未教深。
    犹放遥岑碧，偏鸣密竹林。
    似供愁里眼，小恼客边心。
    诗卷开还阖，清寒溢素襟。

杨万里　和罗巨济教雪二首
    飞来须面旋，欲堕更横斜。
    不遣诗人嬾，惟禁酒力加。
    镂水初试手，翦水便成花。
    谁会欧苏律，徫吟别一家。

杨万里　和罗巨济山居十咏
    世方争速化，渠独请真祠。
    意在升沉外，官无冷热宜。
    山如辋川尽，地似习家池。
    若道闲居懒，如何有十诗。

杨万里　和罗巨济山居十咏
    老子朝慵起，春风苦唤行。
    晴边犹著雪，寒後未闻莺。
    偶见千峰翠，偏令两眼明。
    倦来浑欲睡，无处避溪声。

杨万里　和罗巨济山居十咏
    只拥书千卷，何须屋万间？
    新堂傍溪水，大字署蓬山。
    恰有乘风客，来分半日闲。
    自煎虾蟹眼，同沦鹧鸪斑。

杨万里　和罗巨济山居十咏
    漫浪真堪老，丁宁勿语人。
    屐痕浑似齿，巾角小於纶。
    从事固不恶，贤人也似醇。
    空瓶未应卧，只恐恼比邻。

杨万里　和罗巨济山居十咏
    园花皆手植，梅叶独禁寒。
    色与香无价，飞和雪作团。
    数枝横翠竹，一夜遶朱栏。
    不惜吟边苦，收将句里看。

杨万里　和罗巨济山居十咏
    花柳春全盛，池塘燕学飞。
    脕晴还小立，暮色不能归。
    草远天无壁，苔深水有衣。
    山居自清绝，不必扣禅扉。

杨万里　和罗巨济山居十咏
    酒客来中散，诗僧约惠勤。
    共听茅屋雨，添炷憓山云。
    万事休多问，三杯且一醺。
    君看醉中语，不琢自成文。

杨万里　和罗巨济山居十咏
    秀溪何处好？腊尾与春初。
    山色梅边净，人家竹里居。
    先生来得得，一笑意舒舒。
    归路无灯火，冰轮挂岭隅。

杨万里　和罗巨济山居十咏
    且爱灯檠短，宁论剑铁长。
    芝兰照春紫，编简著人香。
    贺盐聊吴语，昌黎岂楚狂。
    豹文元炳蔚，未信雾能藏。

杨万里　和罗巨济山居十咏
    眼底无群子，毫端有百川。
    修名如扬月，余事亦凌烟。
    剩欲携藤去，相从听雨眠。
    恐渠即霄汉，泉石罢潺湲。

杨万里　和罗武冈钦岩酴醾长句
    花飞十不啻五六，青子团枝失红簇。
    江南桃李总成阴，不论少城与韦曲。
    酴醾珍重不浪开，晚堆绿云点永玉。
    体薰山麝非一脐，水洗银河费千斛。
    滴成小蓓密於糁，乱走长条柔可束。
    醉眸须及月下来，破鼻细从风处触。
    先生未必被花恼，偶与门人暮春浴。
    为怜压架十万枝，小立傍边领新馥。
    剩拚妙语宠琼蕤，更掇浦英酿酃渌。
    先生何犹便杜门，霜鬓犹烦玉堂宿。

杨万里　和马公弼雪
    濂竹穿梅湖更山，客间得此未嫌寒。
    髯疏也被轻轻点，齿冷犹禁细细餐。
    晴了还成三日冻，销余留得半庭看。
    凭谁说似王郎妇，盐絮吟未总未安。

杨万里　和马公弼夜雨
    一雨未辞泥至腰，新寒疠气喜全消。
    都人得此正希阔，远客幡然成寂寥。
    声在疏檐与黄叶，梦听禁漏近丹霄。
    愁心却被诗勾引，始觉君家我里遥。

杨万里　和闽漕傅安道郎中送毛平仲诗韵，寄谢惠书及诗
    宣城讯後忽年余，闽水风来又岁除。
    人品只今推正始，诗声何止过黄初。
    岂无天上同朝友，不寄山中半纸书。
    珍重故人多问我，鬓毛半脱齿全疏。

杨万里　和彭仲庄对牡丹止酒哦二首
    病身无伴卧空山，石友相从慰眼寒。
    呼酒捻花谈旧事，牡丹匹似梦中看。

杨万里　和彭仲庄对牡丹止酒哦二首
    老里心情客里怀，逢花不饮若为开。
    虚名身後真何用？更判生前酒一杯。

杨万里　和彭仲庄亡言
    身来年少今老翁，随身不去只有穷。
    请君与我共看镜，岂复平生冰雪容？
    秋霖暗天瘦日色，满掇黄花当朝食。
    何人哀饭问子乘，穷里逢君自为客。
    空山冻吟只自奇，故人之外谁相知。
    今年相从岂不好，安得到老长追随？
    喜君诗思未渠薄，秋後花鹰兔边落。
    惭我短才涩欲无，霜余水涧流还涸。
    君游宣溪何日来？愁城封闭待君开。
    定知此走脱寒谷，领取阳春一并回。

杨万里　和庆长怀麻阳叔二首
    旧雪才追送，新梅又作繁。
    欣逢上林鴈，聊免管城冠。
    酒债多多在，诗盟久久寒。
    忽思十年事，有枕不能安。

杨万里　和庆长怀麻阳叔二首
    自幼仍投老，相懽不解愁。
    政绿湖外别，负却竹林秋。
    佳政真余事，闻人说甚休。
    不应野水渡，横此济川舟。

杨万里　和丘宗卿赠长句之韵
    君入修门才一见，我出修门风刮面。
    皈来急问有新诗，勺勺举似君不疑。
    殿门握手冠缨绝，烟如云破瞻秋月。
    老怀勃郁久不开，为君倾豁情既竭。
    君诗元自过黄初，古雅可敬丽可娱。
    诗坛端是一敌国，乃不自惜下取予。
    向来交游半生死，悼往喜喜同彼此。
    老夫懒性不便书，毛颖为君浴清泚。
    圣贤何时同一中，縰谈社鷰与秋鸿。
    芒鞋藤杖寻春风，天竺灵隐九里松。
    古来乐事天悭与，怪珍未必逢良贾。
    即今又欲驾官船，淮水中流送归虏。
    金山独上妙高台，再与海若相诙谐。
    归时藉手无一字，教君笑杀老诚斋。

杨万里　和人七夕
    爱月斜仍细，占星久未过。
    浪传商用事，正苦汗成河。
    蛛喜今宵缀，蝇憎昨日多。
    吾文那乞巧，诗或拟阴何。

杨万里　和沈子寿还朝天集之韵
    愁戈不著狂诗客，径超天外华胥国。
    苦海惟愁热恼人，别有月中水精域。
    浣花一老已九京，何人再筑五言城。
    竹斋衣钵傅锦里，咄咄云烟飞落纸。
    胸中磊隗有余地，语下飘萧无俗气。
    诗坛笔阵制中权，势如常山看率然。
    观者堵墙颜色沮，惊闻柘弹金盘句。
    老夫性癖耽此趣，被渠夜半赤手取。
    重阳过了元不知，犹有黄花三两枝。

杨万里　和石湖居士范至能与周子充夜游石湖松江诗韵
    石湖醉眼小太空，乌纱白紵双鬓蓬。
    翰林来从昭回上，满袖天香山水中。
    青山半边日欲没，珠宫涌出初圜月。
    两仙一棹软琉璃，碎撼广寒桂花雪。
    中流浪作凛不回，两手播洒千银堆。
    不知浩浩洪流後，曾有慈游奇特来。
    古人今人烟一抹，谁煎麟角续弦绝。
    一生句里万斛愁，只白秋来千丈发。

杨万里　和司法张仲良醉中论诗
    醉语醒犹记，来诗读转新。
    不绿明好密，其柰客居贫。
    无乃阳秋误，云何鼠朴珍。
    端今和者寡，敢以速为神。

杨万里　和司法张仲良醉中论诗
    相过宁嫌数，未行先畏辞。
    要宽千里别，犹费几篇诗。
    意得翻难售，声希只自奇。
    此生诗社里，三折或知医。

杨万里　和汤叔度雪
    道得闲来尽未闲，颇缘幽事扰心间。
    卧听雪作披衣起，不待天明带月看。
    更觉梅枝殊摘索，只惊蓬鬓却羁单。
    飞花岂解知人意，风里时时戏作团。

杨万里　和唐德明问病二首
    罢却微官且客居，庭闱不近信全疏。
    更无竹下子唐子，谁与过逢说异书。

杨万里　和唐德明问病二首
    俟命循天更不疑，朵颐那可换灵龟。
    逍遥岂在揄枋外，问著扶摇总不知。

杨万里　和同年李子西通判
    走马看花拂绿杨，曲江同赏牡丹香。
    向来年少今俱老，君拜监州我作郎。
    北阙小迟苍玉佩，南征聊制芰荷裳。
    病身只作家山梦，径菊诗葩两就荒。

杨万里　和同年梁韶州寺丞次张寄诗
    故人一别恰三年，谁与论诗更说禅。
    忽报一麾官岭外，寄来七字雪梅前。
    人惟南内班行旧，语带西湖山水鲜。
    安得对床吟至晓，旋烹山茗试溪泉。

杨万里　和王才臣
    新诗不但不饶侬，便恐除何立下风。
    每与胜谈千古事。不知推拔尽炉红。
    生儿底巧翁何恨，得子销愁我未穷。
    剩欲苛留老三迳，念渠何罪亦山中。

杨万里　和王才臣再病二首
    燕外将心远，莺边与耳谋。
    如何再卧病，对此两添愁。
    赤壁还坡老，黄楼只子由。
    二苏三赋在，一览病应休。

杨万里　和王才臣再病二首
    诗瘦知春瘦，时乖抑命乖。
    病过三日雨，门掩半扉柴。
    不面何曾久，於心便有怀。
    端能暮出否，溪水减南涯。

杨万里　和王道父山歌二首
    生来不识大门边，一片丹心石样坚。
    闻道阿郎难得妇，无媒争得到郎前。

杨万里　和王道父山歌二首
    种田不收一年事，取妇不著一生贫。
    风吹白日漫山去，老却郎时懊杀人。

