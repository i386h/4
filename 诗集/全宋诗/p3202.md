<!-- { "loadSidebar": true } -->
    从容扣所言，何心承大问。
    听之不尽篇，胠口复缩颈。
    予方以是黜，子乃以是奋。
    靳者姑勿道，而予益自信。
    人能位天地，人可为尧舜。
    气合如涂涂，道同如印印。
    勿忧人不知，长恐己难尽。
    春情撩客梦，归思不可忍。
    各趋青油幕，新发苍梧轫。
    正学予所知，申言以为赆。

魏了翁　送程左史以右撰知夔州分韵得重字
    烟草暝江湖，霜风缬郊垄。
    黎明北门道，杂遝冠盖拥。
    程侯倦左墄，引去何太勇。
    沪江春信回，书殿星极捧。
    帝念夔子国，侧耕地荒茸。
    吏饕赋政烦，室罄小人恐。
    申命亟极麾，遫驱毋上冢。
    彤幨下霄汉，环佩锵璧珙。
    山川洗凄戚，草木企孤耸。
    斧斤刈伐余，急与护把拱。
    古人为己学，非以博华宠。
    事业贯千载，富贵不旋踵。
    原言树风声，永作蜀山重。

魏了翁　送从子令宪西归
    弟兄亲友剑南州，别思如山浩不收。
    家问稀疏人迹绝，眼明从子慰羁愁。

魏了翁　送从子令宪西归
    茆檐竹几对床头，晨暮参商未渠休。
    宁用停云乙亲友，是身安健复何忧。

魏了翁　送从子令宪西归
    古来明戒有弦钩，伯父胡为苦好修。
    累尔南行数千里，我之自怪尔何尤。

魏了翁　送从子令宪西归
    自尔南来岁再周，新功培养气扬休。
    且留数月须多益，归妹愆期母所忧。

魏了翁　送从子令宪西归
    古人为学戒悠悠，说命惟从务敏求。
    识此味时那可已，更从来处验吾修。

魏了翁　送从子令宪西归
    弘毅规摹本末周，既难分付又难酬。
    须知陋巷忧中乐，又识耕莘乐处忧。

魏了翁　送杜兵侍以华文待制知遂宁府
    敝貂冲寒马声湿，余杭门外送归客。
    去年曾送六朱幡，今年又送四千石。
    更有三令相后先，采不盈筐去如织。
    蒙蒙风雪人气薄，漠漠烟尘剑花蚀。
    独立长空倚天壁，几度乞归归未得。
    贰卿荦荦天与姿，不肯随俗相脂韦。
    声名早落虞舜聪，霞裾云佩明春晖。
    虞舜已死不复返，云埋苍梧天地悲。
    万物兴歇各有期，人生出处宁无时。
    揽裾结佩下霄汉，苟得吾志官无卑。
    史臣昨侍玉皇案，爱民一语何孜孜。
    原公领此深长思，民力竭矣谁其知。
    更须同志共此事，则公且去吾亦归。

魏了翁　送二史三兄赴廷对
    吾家令兄弟，异氏而同气。
    雅知义利分，不作温饱计。
    天子龙飞春，了翁对轩陛。
    柄臣方擅朝，党论如鼎沸。
    轧轧不能休，一挥三千字。
    植治贵和平，用人戒偏陂。
    天子擢第一，期以风有位。
    寻寘之古代，仍诏恩礼视。
    后此者三年，东瞻复联第。
    天子方谅暗，有言不得试。
    岁行在协洽，文翁陈谠议。
    惟知守家学，宁雇触时忌。
    虽不第甲乙，自谓傥无愧。
    古人为己学，何有於富贵。
    穷则独善身，仁将以行义。
    两兄西南彦，九牧将倒指。
    平生刚直胸，毋以科举累。
    矧逢主听宽，宁复怀顾畏。
    厥今果何事，请略陈一二。
    内无王文正，谁与理家事。
    外无韩忠献，谁与饬戎备。
    荧惑守羽林，震雷诧冬瑞。
    天象已云然，人事犹尔耳。
    劈析为上言，卓哉朝阳喙。
    却携令名归，为亲一启齿。

魏了翁　送范吏部知崇庆分韵得兮字
    阳明迪性分，阴浊生尘泥。
    蛟龙薄九空，高逝缥缥兮。
    使可絷而豢，何异犬与鸡。
    长安有狭邪，曲曲复低低。
    主人笑延客，云栈登作梯。
    客辞以未能，所忧困多蹊。
    乞麾下霄汉，万里骑青霓。
    去留本常事，渠不丧所齱。
    秋风锵佩环，家在天之西。
    归来拜三祖，归路幸不迷。

魏了翁　送高才卿出守嘉定
    十年谁遣不宁侯，麇奔鸟散十七州。
    余州蹙蹙能几许，史君今作载酒游。
    诸公饮儁已濡首，眼前百事不挂口。
    震风凌雨揭却屋，左蟹右杯犹在手。
    史君千骑行清秋，岂为杯酒馋涎流。
    绸缪牖户既云晚，梦魂不到花绕楼。
    乖逢聚散古来有，而我此时持此酒。
    河梁竚立不知还，插颔青丝半成叟。

魏了翁　送侯成甫归蜀
    雁声砧杵霜满洲，高桅大舶行情秋。
    长安白日误双鬓，故国青山明两眸。
    前宵大江半归壑，来岁候虫已坏宅。
    无踪天马常往还，不信人间有终屈。

魏了翁　送黄考功□广东运判分韵得汉字
    凉风厉萧辰，秋事已一半。
    同舍多望郎，萍聚复云散。
    得士良苦艰，引去何浩瀚。
    日日送行人，青衫浃流汗。
    其间白石翁，清庙之圭瓒。
    器采仪周行，词章辈楚乱。
    秘丘第一官，修途日未旰。
    掉头不肯住，持节下霄汉。
    草木识清名，风尘入长算。
    安得此老宿，为世洗愁叹。
    同省并门居，昔我缀华贯。
    高标壁千仞，临分重嗟惋。
    相期绍前微，岁晚堪把玩。

魏了翁　送黄宜州之郡
    皇帝亲政之初旬，史臣了翁侍严宸。
    宜州太守当就国，袖出谏疏前开陈。
    炎荒僻在飞燕外，陛下一眎同吾仁。
    毋云指搐非害事，往往四体为不信。
    臣请选侯如中州，更饬肤使时咨询。
    但令正身以率下，炎荒虽远畿甸均。
    皇帝雇谓汝可往，布宣德意安吾民。
    黄君下殿再拜谢，尽以圣训关史臣。
    史臣拜手笔之册，以君所闻还赠君。
    维今贪竞羽成俗，公私已屈忧方新。
    纪纲法令不敢知，恃以立国维苍昮。
    苍昮茫茫不可问，人情忻戚天笑颦。
    原君体此深长思，便以圣训书诸绅。
    心诚求之莫非事，子苟不欲民无贫。

魏了翁　送李季允赴召
    拥马懽呼夹道迎，诏书洛社起耆英。
    史筵载笔联翁季，政路题名接弟兄。
    新政期公皆一律，故交惟我得忘情。
    正邦须自明伦始，要伏公开万世程。

魏了翁　送李季允赴召
    一倾鼎否一番新，但见新人笑故人。
    元佑至今迭更化，崇宁以后几权臣。
    曾趋嘉定改元诏，又贺端平第一春。
    长把人才留一半，今年新是去年陈。

魏了翁　送李季允赴召
    是是非非各有心，以同为爱异为憎。
    誓肴秦穆旋修怨，在莒荠威卒震矜。
    事急求言常易入，位高从谏最难能。
    原公一破从前陋，万里无云皎日升。

魏了翁　送李梁山之官二首
    时论苦伊优，如君莫肯留。
    乖逢惟有命，爵义不同谋。
    且袖长年手，来乘浅水舟。
    人间初水涨，一室自天游。

魏了翁　送李梁山之官二首
    质行疑似钝，至论本亡奇。
    一寸虚灵地，千年德政碑。
    更穷山荦确，毋叹路逶迟。
    官职时来作，天公自已知。

魏了翁　送李蒲江归简池用高荣州韵
    尚记春风黄栗留，明年春又到钩辀。
    会疏长作去时恨，年大能禁生别愁。
    言偃得人行不径，缪公受责俾如流。
    原将二语为君赠，更原开诚学武侯。

魏了翁　送李左史郊外和范沪州赠李韵
    滔滔斯世果谁归，行止乖逢自四时。
    桃李贪看炫春昼，菅麻谁解沤东池。
    雨云翻覆人轻薄，旱叹艰难女仳离。
    须信人生归去好，此行惟有雁行知。

魏了翁　送刘类元奉对阙庭
    突争修名磊磈胸，一鸣冠蜀未酬公。
    十年解瑟无调瑟，百载张弓未弛弓。
    剥啄门边谁主客，毕逋城上孰雌雄。
    引吭为作朝阳瑞，携取香名寿乃翁。

魏了翁　送刘寺丞赴浙西提举分韵得霄字盐官县以海漂荡命刘措置
    君王位三极，五气咸宣昭。
    有一弗余若，引咎自己招。
    如何圻甸閒，灵胥敢为妖。
    毋谓一指搐，能使身无聊。
    是用选肤使，汝往锄其骄。
    将指得若人，谴异不足销。
    水生乎天一，阳实为根苗。
    疏通乃循轨，壅塞逾惊漂。
    是理与政通，更当省厥徭。
    绩成报天子，鸣佩行青霄。

魏了翁　送秦秘监以显谟知潼川
    杜侯归未几，又送秦侯归。
    锦衣赫相望，里闬生光辉。
    仅存二三士，去意不可羁。
    王张屡乞身，余亦五请祠。
    岂不明主恋，去就各有宜。
    昔岁语杜侯，志得官无卑。
    近忽省前误，热突无寒煤。
    君门天九重，赤子命一丝。
    诗书谩胀腹，字字不适时。
    俯瞰大江流，仰看苍云移。
    悠悠未有届，蹙蹙安所驰。
    吴天岂民憎，翻覆不可期。
    原随力所逮，必以诚求之。
    求之有弗得，况忍相瘠肥。
    临分重回首，吾匪怀吾私。
    
    
魏了翁　送任大卿知汉州任大卿知眉州
    冬卿怀绂行清秋，又送两卿归作州。
    寄声三州之父老，从今安用思故侯。
    朝廷择守重於昔，亲擢名卿畀华职。
    两卿更是敭历深，元把麾来复麾出。
    双骑紫马去朝天，羁金络月凌虹烟。
    逡巡似惜锦障泥，忽流欲渡不肯前。
    好官岂为多荣禄，两卿这归得吾欲。
    昨夜流星声撼屋，光芒照人不成宿。
    起看北斗行云端，驱策四运无停鞭。
    劳穿上透多风寒，九州霜露方漫漫。
    人间分位各有制，行得一分一分是。
    两卿去矣吾亦归，多为天公怜赤子。

