<!-- { "loadSidebar": true } -->
    不分麞头爱虎头，世间能有几封侯。
    何如静去修天爵，此贵人人厴ˉ得求。

姚勉　赠吴相士二首
    尽道狐裘胜縜袍，谁知富贵只鸿毛。
    急流若使真能退，不作神仙更自高。

姚勉　赠相道士梁弥仙
    罗浮古洞天，花木丽春晓。
    仙人住其间，鸾鹄飞矫矫。
    尚有苍生心，一念百忧绕。
    日与诸贤游，仙人如此少。
    徐潘不可作，空有赠子诗。
    一蔡二李存，请子善视之。
    愿言福寿兼，长在白玉墀。
    寿域跻吾民，安用神仙为。

姚勉　赠新昌王蓝田三子
    太原曾有三珠树，花萼一团光彩聚。
    清晨肯挟三凤来，真是王家儿可誉。
    乃翁哦诗松竹阴，三儿吾伊玉应金。
    不须累碁捻蜡作跳虎，骏响续取河汾琴。
    沂公不作温饱计，他日帘前退丁谓。
    读书有用须济时，莫止觅官求富贵。

姚勉　赠星学彭砥斋
    彭君妙星数，为人说穷通。
    爵禄特磨钝，是名砥斋翁。
    我钝不可磨，礲砺烦良工。
    寸铁足刳蟱，遥遥广寒宫。

姚勉　赠行在李主人二字
    李家自古两诗仙，太白长吉相后先。
    蟠螭屈曲作妙语，到今气焰干云天。
    君家家里二奇子，眼如明珠头玉峙。
    长成学取二仙人，要使诗人常姓李。

姚勉　赠徐处士
    剑津徐处士，湖海尽知名。
    术造勾庚妙，书研遁甲精。
    寒斋留尔人，别驿若为情。
    定赴秋风约，西湖酒重倾。

姚勉　赠寻贤相士
    三载须寻一状元，难寻却是状元贤。
    近时横浦梅溪老，方是人中第一仙。

姚勉　赠邮文秀才
    风行水上真文章，不羽不胫游四方。
    妙语缀入牙颊香，意有佳客扬其芳。
    美君金璧不愿将，多文为富纷储藏。
    牙签玉轴缃缥囊，书船贯月飞虹光。
    鼎肉试取一脔尝，珠玑璀璨锦绣张。
    痴指快读下五行，虎凤蔚跃蛟龙翔。
    尚欲效学鸡林商，遍索伟制丰行装。
    哲匠谨勿麾门墙，当遣纸价贵洛阳。

姚勉　赠玉隆都监周抱一
    一别丹霞洞，何年到此邦。
    犬随烧药鼎，鹤伴改诗窗。
    谈柄风生席，清标月在江。
    西山闻欲隐，来访鹿门庞。

姚勉　赠煜上人
    绕院萧萧竹，僧中尔独清。
    佛灯行道影，梵磬诵经声。
    露叶晨蔬熟，风松昼茗烹。
    夜深谁伴侣，月在石窗明。

姚勉　赠煜上人石窗
    八窗本体自玲珑，凿石为明更不同。
    遮莫猕猴常应外，直须蟾月镇当中。

姚勉　赠月堂徐相士
    衡门选龙首，摸索未容易。
    龙首许黄扉，却亦非难事。
    济物乃素心，好爵岂予志。
    时来亦不辞，焉用早谀媚。

姚勉　赠张山人谈命
    等閒客里捧茶瓯，说到人间第一流。
    圯上遗编今在否，异时来问赤松游。

姚勉　赠赵碧眼相士
    拂袖蓬莱群玉峰，伊人不可溯游踪。
    烦君唤起山中睡，为说苍生渴雨龙。

姚勉　赠赵神眼
    杜门人事少，排闼相师来。
    童子忙驱鹤，先生正看梅。
    烦君滕口说，如我岂身媒。
    水镜能司马，隆中觅异才。

姚勉　赠真术秀才
    天台真术李秀才，手持先兄遗墨来。
    先兄已矣遗墨在，三读感噎重生哀。
    哀余试问子何术，星斗纷翻舌端出。
    不须问术只观诗，诗好应知术真实。
    大凡学术总要真，不真误杀天下人。
    近来世人多弄假，不独肆中谈命者。

姚勉　赠争相士三首
    浩荡狂风昼雨霾，燥田渴雨秋生埃。
    烦君为觅为霖手，倾倒天瓢泽九垓。

姚勉　赠争相士三首
    玉帐元戎过福州，谁担此担向边头。
    中宵欹枕难成寐，底道侬无隔夜愁。

姚勉　赠争相士三首
    人生有子万事足，不问官称有与无。
    老子希文何事好，踏渠脚步得尧夫。

姚勉　赠朱五星
    贵贱由来不自齐，巧将躔次说高低。
    星环云汉胸罗列，斗挹天浆手独提。
    太乙昨传当蜀道，文昌今喜尚江西。
    中兴气运应从此，试问何时复聚奎。

姚勉　赠宗道士元一
    黄冠元帅之子孙，于今身入虚皇门。
    当年元帅扶宇宙，琐琐粘罕气可吞。
    汪黄沮挠不如意，空使英雄满襟泪。
    子孙从此懒作官，隐入云间羞用世。
    誓扫尘氛志未伸，中宵往往泣鬼神。
    家传一点心及物，烧作金丹功活人。
    苍生亿万方受苦，莫恋蓬莱隔风雨。
    急鞭秃角起丰隆，泻作甘霖苏旱上。

姚勉　赠宗人简斋
    博文约以礼，夫子诲子渊。
    详说将反约，斯语在七篇。
    由繁乃入简，此学本圣贤。
    卓哉紫阳公，道统得正传。
    部析到精微，而后会大全。
    讥以为支离，此说恐未然。
    闲邪至敬义，简易斯坤乾。
    后学懒用功，痚略取自便。
    藉口鹅湖诗，一蹴登青天。
    浪云即心是，所学竟类禅。
    不知格物学，盖在诚意先。
    如斯谓之简，毋乃堕一偏。
    此风近颇张，门户欲自专。
    君既学双峰，趋向尚慎旃。
    路头且要正，莫踏船两舷。

姚勉　张道夫惠大小砚五走笔戏谢
    蛾眉五砚列窗前，渍墨磨丹总可怜。
    试向莺莺主人问，大鬟何似小鬟妍。

姚勉　章钓仙吹铁笛善医眼与齿相说法尤高
    穿云裂石笛声秋，兴在江湖一钓舟。
    贯柳无鱼囊有药，直钩应是太公钩。

姚勉　章钓仙吹铁笛善医眼与齿相说法尤高
    严于治齿要如军，治眼当如爱护民。
    此术尽堪为世用，钓鱼船上岂无人。

姚勉　章钓仙吹铁笛善医眼与齿相说法尤高
    眼眵书册隐庐蜗，健论谁听落齿牙。
    说起元龙湖海志，扁舟又欲出芦花。
    
    
姚勉　丈室
    萧然丈室虚，仿佛似僧居。
    影与身为伴，琴和鹤也无。
    饭时三种菜，香畔一函书。
    不似僧家处，昙昙发几株。

姚勉　招友人凤山观雪
    霜风才办两朝晴，怪听敲窗又雨声。
    一夜忽生虚室白，六花已与短檐平。
    酒斟销帐真成俗，兴尽扁舟且未清。
    想得凤山高处好，试来着屐水精城。

姚勉　侄阿钟觅字与诗
    阿钟五岁已大奇，从我觅字与觅诗。
    栗梨不爱爱纸笔，此意岂是寻常儿。
    吟诗写字非难事，字画是心诗是志。
    器量充周志气宏，劲笔雄辞皆极致。
    吾家鼻祖丰城公，庭叱百万无虓雄。
    子孙世袭节义风，流传直至江西翁。
    江西夫子今希有，四经七举为龙首。
    不作孙弘曲学儒，文章只是宗元佑。
    祖宗积善源深长，争奇竞秀生诸郎。
    诸郎更有如钟者，引领丹山群凤凰。
    晓窗读书肯至午，夜灯琅琅明月庑。
    只今小年已勤苦，从此读书到十五。
    贯经窗史包今古，雪坡痴叔未足多，
    十驽骥子一跃过。河南晁氏曾有样，
    二十子弟俱高科。汝今群从多兄弟，
    勋业相期各如意。家塾相师学圣贤，
    庙堂再拜传忠义。羲献帖，李杜诗，
    遗踪虽在不必追。
    请赓庆历徂徕颂，更立中兴浯水碑。

姚勉　中秋放舟
    玉壶潇洒澄风露，一派银河卷轻素。
    九秋此夜恰平分，冰轮碾上青霄路。
    绕枝散乱惊飞鹊，捣药分明见灵兔。
    荻花冷浸一汀水，桂子香飘半天雾。
    江山如画洗尘目，风景入诗多秀句。
    乘风缓放牛渚舟，仰空长歌赤壁赋。
    狂来举楫直欲舞，兴到行杯不知数。
    此江流水自千古，此月照人知几度。
    一年好处在今宵，不到天明莫归去。

姚勉　舟泊兰溪湖头市遇雨
    望灯投野市，冲雨泊征船。
    茅店不容客，柳堤聊枕舷。
    欹眠涛拍枕，起坐漏沾肩。
    夜半潇潇歇，推篷月在天。

姚勉　昼步江村
    碧空一片水云飞，竹里人家午唱鸡。
    江路雨晴芳草润，杖藜行遍水东西。

姚勉　醉芙蓉
    庭前木芙蓉，姿色夐殊异。
    初开花微碧，仙子淡云袂。
    逡巡改莹白，玉骨净无滓。
    烂漫欲谢时，潮脸晕红媚。
    诗人第花品，独号此为醉。
    花虽无情物，司者定有意。
    晨醒粲初发，晚醉飒欲坠。
    乃知沉湎者，颠沛在造次。
    可以为酒箴，看花当欹器。

姚清叔　琅珰驿
    弄臣宁复解输忠，偶契琅珰一语中。
    富贵难亲贫易感，西来方忆曲江公。

姚燃　挽赵秋晓
    已矣嗟麟趾，青衫正少年。
    才优合芸阁，时异倏桑田。
    雨散伤同辈，风流瘗九原。
    何当刍一束，挥洁玉人前。

姚燃　挽赵秋晓
    一枕春婆梦，如君亦可悲。
    人间无著处，天上有归期。
    光岳失英气，江湖欠好诗。
    莫愁身后事，跨灶有诸儿。

姚述尧　赋青田
    水绕山围景物赊，楼台相望酒旗斜。
    暮云低锁门前柳，晓日轻笼陌上花。
    簇簇鱼盐喧贾市，声声弦诵半儒家。
    我来亦为邦人庆，写入新诗一笑夸。

姚述尧　句
    曾湿西湖雨。

姚舜元　游大涤
    此是名山第一宫，仙人何在独遗踪。
    玲珑两洞通玄境，突兀一山为柱峰。
    水泛红云出幽谷，风吹苍雪落长松。
    何时觅得人间暇，遍踏烟岚翠万重。

姚舜陟　题常乐寺五云台
    虚空本无云，一气谁所主。
    云空两无碍，起灭自散聚。
    吾闻心归源，空殒亦无所。
    应知不空者，物感自如雨。
