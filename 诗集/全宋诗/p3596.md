<!-- { "loadSidebar": true } -->
    旧时绿鬓常州守，今作霜髯一秃翁。

杨万里　谢邵德称示淳熙圣孝诗
    古人浪语笔如椽，何人解把笔题天。
    昆仑为笔点海水，青天借作一张纸。
    作商猗那周皇矣，廷尉簿正邵夫子。
    淳熙圣孝贯三光，题大如天谁敢当。
    夫子一洒金玉章，银河吹笙间琳琅。
    吉甫奚斯鸿鴈行，彼何人哉唐漫郎。
    夜来玉虫杂金粟，老夫春寒眠不足。
    起来拾得圣孝诗，灯花阿那圣得知。

杨万里　谢蜀师刘仲洪尚书龙学遣骑诒书之惠
    紫衣军将打门来，云锦书从锦水回。
    个是国西天一柱，早归斗下位三能。
    致身将相黑头在，怜我渔樵青眼开。
    旧日雪山寒刮骨，秪今移取上春台。

杨万里　谢苏州史君张子仪尚书赠衣服送酒钱
    香山老益窭，欲卖宅与田。
    荆南赠春服，侍中送酒钱。
    何如韦苏州，一日兼两贤。
    酒钱随春服，并至南溪边。
    寄物已不轻，意更在物先。
    仆也拙生理，巧亦营不前。
    病废非为高，抛官余十年。
    纸田蜗牛庐，縰卖谁作缘。
    故人岂云少，衮衮青云端。
    王弘不可作，范叔空自寒。
    忽槛苏州书，冷窗回春暄。
    急褫九月絺，径追八酒仙。
    竹烟为我喜，波月为我妍。
    篱菊冻不花，一笑亦粲然。
    醉中化为蝶，飞随虎丘山。
    齐云已在眼，忽然远於天。

杨万里　谢谭德称国正惠诗
    今年日瘦天不喜，玉皇颜惨方诸泪。
    草木无光红紫迟，春半何曾有春意。
    谁将好手挽春回，割取锦江春色来。
    七星桥边杨柳动，百花潭上桃李开。
    乃是国子先生赠诗卷，笔下东风随手转。
    君不见李家謪仙吟掉头，解道峨眉山月半轮秋。
    又不见苏家老仙永啄句，更说只恐夜深花睡去。
    先生辨著锦绣肠，朼来西湖山水乡。
    乞君湖山入诗囊，法嗣两仙一瓣香。

杨万里　谢潭师余处恭左相遣骑惠书送酒三首
    小烦上相领元戎，潭府千年一日雄。
    镜样洞庭那得浪，身为天柱不须峰。
    子房富贵云相似，中立安危国与同。
    帝恐我公招不出，那时虚左到今冬。

杨万里　谢潭师余处恭左相遣骑惠书送酒三首
    鹊语灯花两太谩，三朝五夜强相髈。
    打门军将还惊枕，破屋山人起著冠。
    知巳书从天上落，焚香手把月中看。
    少陵泛爱虚名句，羡杀寒儒眼不寒。

杨万里　谢潭师余处恭左相遣骑惠书送酒三首
    相思命驾竟成休，投老寒盟岂自由。
    雪後风涛难访戴，山间生死总依刘。
    烦公赤手回青昊，容我清溪弄白鸥。
    稚子尚堪驱使在，门阑桃李未应秋。

杨万里　谢唐德明惠筝
    高人爱筝如爱玉，忍口不餐要添竹。
    云何又遣十辈来，昏花两眼为渠开。
    贩夫束缚向市卖，外强中乾美安在。
    锦纹犹带落花泥，不论烧煮两皆奇。
    猪肝累人真可作，以笋累公端不恶。

杨万里　谢王恭父赠梁杲墨
    君不见蜀人文字天下工，前有相如後杨雄。
    君不见蜀人乌丸天下妙，前有蒲韶後梁杲。
    初得梁墨黐摹糊，老夫道渠不及蒲。
    蓬山藏室王校书，笑我未识真玄菟。
    两圭水苍笏，双团点漆壁。
    一并赠老夫，此意已金石。
    洮州绿玉试松花，星潭黑云走风沙。
    龙蛇起陆鹰入骨，却愁雷电夺神物。

杨万里　谢襄阳帅杨侍郎辘轳体
    合志同宗忆嗣清，寻盟继好感难兄。
    关西伯起今夫子，後世子云重易经。
    金薤银钩诒妙墨，貂裘王札寄交情。
    本朝未有杨家相，留待公归两两星。

杨万里　谢叶叔羽总领惠双淮白二首
    宝奁寡贡笑权臣，筠掩分甘荷故人。
    天下众鳞谁出右，淮南双玉忽尝新。
    未知丙冗果何似，只恐子鱼无此珍。
    敢遣腹腴劝年少，一杯端合寿吾亲。

杨万里　谢叶叔羽总领惠双淮白二首
    情知此味饮中环，暖律何缘到死灰。
    去岁海红犹间识，今看淮白不曾来。
    一寒尚有绨袍赠，双鲤仍随尺素回。
    厚禄故人书尽绝，只余计相解相哀。

杨万里　谢永新大夫杨叔袼惠诗
    今代吾家後子云，新诗也解乞陈人。
    银河波浪痕痕玉，花县风光字字春。
    大胜十年灯火读，更无半点簿书尘。
    鹗章塞得公车破，便合留渠立紫宸。

杨万里　谢尤延之提举郎中自山间惠访长句
    淮南使者郎官星，瑞光夜烛荆溪清。
    平生庞公不入城，令我折却屐齿迎。
    交游云散别如雨，同舍诸郎半为土。
    二老还将两鬓霜，三更重对孤灯语。
    向来南宫绫锦堆，南窗北窗桃李开。
    先生诵诗舌起雷，一字不似人间来。
    剡藤染出梅花赋，句似梅花花似句。
    几年金钥秘银钩，玉匙不施恐飞去。
    秋风呼酒荷边亭，主人自醉客自醒。
    侬能痛饮渠不饮，饮与不饮俱忘形。
    鬓今如霜心如水，功名一念扶不起。
    侬归螺山渠惠山，来岁相思二千里。

杨万里　谢余处恭送七夕酒、果蜜食化生儿二首
    踉蹡儿孙忽满庭，折荷骑竹臂春莺。
    巧楼後夜邀牛女，留钥今朝送化生。
    节物催人教老去，壶觞拜赐喜先倾。
    醉眠管得银河鹊，天上皈来打六更。

杨万里　谢余处恭送七夕酒、果蜜食化生儿二首
    新酿秦淮鸭绿坳，旋熬粔籹蜜蜂巢。
    来禽农抹日半脸，水藕初凝雪一梢。
    岂有天孙千度嫁，枉同河鼓两相嘲。
    渠侬有巧真堪乞，不债蛛丝羒果肴。

杨万里　谢岳大用提举郎中寄茶果药物三首日铸茶
    瓷瓶蜡纸印丹砂，日铸春风出使家。
    白锦秋鹰微露爪，青瑶晓树未成芽。
    松梢鼓吹汤翻鼎，瓯面云烟乳作花。
    唤醒老夫江海梦，呼儿索镜整乌纱。

杨万里　谢岳大用提举郎中寄茶果药物三首新松实
    三韩万里半天松，方丈蓬莱东复东。
    珠玉链成千岁实，冰霜吹落九秋风。
    酒边腷膞牙车响，座上须臾漆櫑空。
    新果新尝正新暑，绣衣使者念山翁。

杨万里　谢岳大用提举郎中寄茶果药物三首紫团参
    新罗上党各宗枝，有两曾参果是非。
    入手截来花晕紫，闻香已觉玉池肥。
    旧傅饮子安心妙，新捣珠尘看云飞。
    珍重故人相问意，为言老矣只思归。

杨万里　谢张功父送近诗集
    十年不梦软红尘，恼乱闲心得我嗔。
    两夜连翻约斋集，双明再见帝城春。
    莺花世界输公等，泉石膏盲叹病身。
    近代风骚四诗将，非君摩垒更何人。

杨万里　谢张功父送牡丹
    病眼看书痛不胜，洛花千朵唤双明。
    浅红酽紫各新样，雪白鹅黄非旧名。
    台举精神微雨过，留连消息嫩寒生。
    蜡封水养松窗底，未似琱栏倚半醒。

杨万里　谢张子仪尚书寄天雄附子北果十包
    今古交情市道同，转头立地马牛风。
    如何听履星晨客，犹念孤舟蓑笠翁。
    馈药双奁芬玉雪，解包百果粲青红。
    看渠即上三能去，大小毘陵说两公。

杨万里　谢赵茂甫惠浙曹中笔蜀越薄牋二首
    公子平生无长物，儿研生涯敌玉冰。
    二妙端能并送似，便呼毛颖试溪藤。

杨万里　谢赵茂甫惠浙曹中笔蜀越薄牋二首
    百楮先生十免炎，心知奇绝敢言贪。
    诗无好语书仍俗，喜气多多抵得惭。

杨万里　谢赵行之惠霜柿
    红叶曾题字，乌椑昔擅场。
    冻乾千颗蜜，尚带一林霜。
    核有都无底，吾衰喜细尝。
    惭无琼玖句，报惠不相当。

杨万里　辛丑正月二十五日游蒲涧晚归
    桃李深酣日，池塘浅试春。
    霁晖摇远水，新暖软游人。
    生酒清无色，青梅脆有仁。
    烟锺能底急，催我入城闽。

杨万里　辛亥元日送章德茂自建康移帅江陵二首
    极知借寇未多时，道是微黄有近期。
    不割半青江令宅，却飞大白习家池。
    湖山解语云来暮，淮水无情也去思。
    莫近乡关动皈兴，轻黄一点上双眉。

杨万里　辛亥元日送章德茂自建康移帅江陵二首
    西湖一别忽三年，白首相从岂偶然。
    到得我来恰君去，政当腊後与春前。
    醉余犯雪追征帽，送了凭栏望去船。
    待把衣冠挂神武，看渠勋业上凌烟。

杨万里　辛卯五月送丘宗卿太傅出守秀州二首
    冯翔端谁可，丘迟肯去麽？
    茧丝臣敢後，饥馑帝云何？
    身达当难免，能称未要多。
    但无田里叹，不必裤襦歌。

杨万里　辛卯五月送丘宗卿太傅出守秀州二首
    老矣渠怜我，超然我爱渠。
    论诗春雨夜，解手藕花初。
    梦只江湖去，情知伎俩疏。
    未应五马贵，不寄一行书。

杨万里　辛酉正月十一日，东园桃李盛开
    千万重山见复遮，两三点雨直还斜。
    行穿锦巷入雪巷，看尽桃花到李花。

杨万里　新安江水自绩溪发源
    金陵江水只咸腥，敢望新安江水清。
    皱底玻璃还解动，莹然酃渌却消酲。
    泉从山骨无泥气，玉漱花汀作佩声。
    水记茶经都未识，謪仙句里万年名。

杨万里　新除广东常平之节感恩书怀
    巳愧双旌古晋陵，更堪一节古羊城。
    偶逢旧治年频熟，忽署新衔手尚生。
    山与君恩谁是重？身如秋叶不胜轻。
    向来百链今绕指，一寸丹心白日明。

杨万里　新寒
    寒力欺谁得？知侬典却衣。
    暮禽差慰眼，不作一行归。

杨万里　新寒戏简尤延之检正
    逗晓添衣并数重，隔哺剩热尚斜红。
    秋生露竹风荷外，寒到云窗雾合中。
