<!-- { "loadSidebar": true } -->
    倾盖相逢尽故人，如君喜色更津津。
    三更虽共金樽月，半日难留玉尘尘。
    淮海浮名徒惹手，田园归计好谋身。
    何时同醉孤山路，笑捻梅花问早春。

宋伯仁　简施芸隐
    雪后东风作峭寒，客怀零乱客眉攒。
    杭州虽近西湖月，宁似湖州把钓竿。

宋伯仁　简吴荆溪
    薄宦从来错，宁容著意求。
    自惭千里梦，空作一番愁。
    笑我人如昨，知心雨未休。
    荆溪清彻底，愿泊钓鱼舟。

宋伯仁　简张寄翁秀才
    徽外琴声局外棋，此心能得几人知。
    纵横谩说三千家，陶写须吟百一诗。
    秋到蓼花蝉噪后，雨敲荷叶钓归时。
    西湖尽着张公子，莫把吟篷月共移。

宋伯仁　焦山简主僧无庵
    轻摇风桨过焦山，山色相留半日闲。
    万顷月波秋雨后，一篝烟翠夕阳间。
    城依铁瓮心尤壮，酒对金峰鬓惜斑。
    愿得淮头来好语，吸江亭下且怡颜。

宋伯仁　久雨
    暗数春来雨，曾无两日晴。
    树连山莫辨，桥与水俱平。
    闭户惟便懒，逢人且问耕。
    海棠花落尽，憔悴几流莺。

宋伯仁　久坐
    坐久如忘世，松窗日未斜。
    营巢鸦噪树，作梦蝶眠花。
    易课推三画，医方录数家。
    瓶笙声未绝，更点土山茶。

宋伯仁　酒边
    一醉复一醉，陶陶醉未休。
    何伤於日月，知我者春秋。
    万事难追昔，千金不解愁。
    白鸥飞浩荡，此兴属渔舟。

宋伯仁　旧同官张法曹
    熬波同看楚天秋，多少艰难说未休。
    今日共依湖柳住，梦中犹怕踏边头。

宋伯仁　倦吟
    竞病推敲欲呕心，何如危坐拆桐阴。
    新蝉咽咽如人意，学我年来抱膝吟。

宋伯仁　看邸报
    朝家日日有迁除，休说人才愧国初。
    岩穴几多茅盖屋，安知不是孔明庐。

宋伯仁　客楼戏集唐人句
    门掩杨花一夜风，自怜羁客尚飘篷。
    不堪吟罢东回首，鸟傍岩花红晚红。

宋伯仁　苦雨督鹾课甚迫
    仆仆驱驰梦不安，猥哉谁恤买鹾官。
    星台阁住春来俸，雨意翻成夜半寒。
    可说话人能几辈，难区处事更多般。
    桃花一日都开了，插满铜瓶亦倦看。

宋伯仁　懒
    懒懒懒复懒，而今懒更宜。
    此身聊复尔，万事欲何之。
    尚觉瓢为赘，奚烦锸自随。
    客来眠正熟，裙幅任题诗。

宋伯仁　烂溪
    几家篱落傍溪居，只看青山尽自如。
    隔岸有桥多卖酒，小篮无处不提鱼。
    何时茅屋人同住，旋买瓜田雨自锄。
    寄语牧童休笑我，都缘错读半生书。

宋伯仁　累字戏作解愁吟简旧寮
    愁。知不。
    空白头。心事惊秋。
    归兴满沧洲。貂蝉虽出兜鍪。
    功名有愧黑貂裘。夷齐与盗跖总荒丘。
    无非遽遽栩栩梦庄周。空教笑倒江上烟雨汀鸥。
    一琴一剑一童一鹤一花瓯。自不须苦苦高卧元龙百尺楼。
    著眼看翻云覆雨处豪杰总成羞。牙旗金甲蹇驴破帽穷通一任前修。
    五湖千万顷明月则尽可棹歌横钓舟。

宋伯仁　离维扬
    不为鲈鱼忆故乡，只缘心事近重阳。
    鬓丝添得三分白，空被黄花笑一场。

宋伯仁　凉
    不拟西风一顿凉，看看凉近木椎香。
    人家未得征夫信，蚤有砧声怯雁行。

宋伯仁　蓼花
    秋到梧桐我未宜，蓼花何事已先知。
    朝来数点西风雨，喜见深红四五枝。

宋伯仁　留春
    春事无多始得晴，江头才有丽人行。
    柳丝绾住东风脚，落尽桃花去未成。

宋伯仁　落叶
    卷地西内促雨来，扫除黄叶满苍苔。
    垂杨蚤有青青眠，只碍梅花未敢开。

宋伯仁　买笺纸
    丁宁黄帽入苏州，吉利桥边泊小舟。
    买得吴笺才可去，诗成免得向人求。

宋伯仁　梅花喜神谱　蓓蕾四枝
    南枝发岐颖，崆峒占几登。
    当思汉光开，一饭能中兴。

宋伯仁　梅花喜神谱　蓓蕾四枝
    静看隋堤人，纷纷几荣辱。
    蛮腰休逞妍，所见元非俗。

宋伯仁　梅花喜神谱　蓓蕾四枝
    献颂侈春朝，争期千岁寿。
    凌寒傲岁时，自与冰霜久。

宋伯仁　梅花喜神谱　蓓蕾四枝
    爬沙走江海，惯识风波恶。
    东君为主张，显戮逃砧镬。

宋伯仁　梅花喜神谱　大开一十四枝
    五采会章服，汝服以垂教。
    虎蝪宗庙器，于以象其孝。

宋伯仁　梅花喜神谱　大开一十四枝
    象明十二章，斧形不可玩。
    黻以取其辨，期以取其断。
    
    
宋伯仁　梅花喜神谱　大开一十四枝
    溢满而覆虚，盈顾俱有病。
    万事得于中，乌乎云不正。

宋伯仁　梅花喜神谱　大开一十四枝
    五更山外鸣，斗低残月小。
    唤起利名人，仆仆浑无了。

宋伯仁　梅花喜神谱　大开一十四枝
    九华并六角，流传名不同。
    无如慰黎庶，为我扬仁风。

宋伯仁　梅花喜神谱　大开一十四枝
    水精行素鳞，琉璃走夜光。
    铭垂日日新，万古稽商汤。

宋伯仁　梅花喜神谱　大开一十四枝
    举头见长安，志士欣有托。
    葵藿一生心，岂容天负却。

宋伯仁　梅花喜神谱　大开一十四枝
    仙掌在何处，徒成千载羞。
    唯有故园菊，沾濡当九秋。

宋伯仁　梅花喜神谱　大开一十四枝
    郏鄏至汾阴，重名垂不朽。
    天下望调羹，有谁能着手。

宋伯仁　梅花喜神谱　大开一十四枝
    堂下杂籿鼗，如钟而罄腹。
    夫子闻於齐，三月不知肉。

宋伯仁　梅花喜神谱　大开一十四枝
    麀鹿同呦呦，山林风雨秋。
    姑苏台上月，子胥曾约游。

宋伯仁　梅花喜神谱　大开一十四枝
    一声长啸处，霜月凄林扉。
    与鹤每相问，贵人胡未归。

宋伯仁　梅花喜神谱　大开一十四枝
    西施无限愁，后人何必佼。
    只好笑呵呵，不损红妆貌。

宋伯仁　梅花喜神谱　大开一十四枝
    相见是非多，但旁观便了。
    庶无人共知，鼻孔长多少。

宋伯仁　梅花喜神谱　大蕊八枝
    高山流水音，泠泠生指下。
    无与俗人弹，伯牙恐嘲骂。

宋伯仁　梅花喜神谱　大蕊八枝
    蟾宫有兔臼，捣药千万年。
    药有长生术，世人无计传。

宋伯仁　梅花喜神谱　大蕊八枝
    休与鹬相持，自有山川隔。
    祝君无孕珠，恐非保身策。

宋伯仁　梅花喜神谱　大蕊八枝
    曳颈吟松梢，何异扬州鹤。
    胡为鹤未成，苦被玄裳错。

宋伯仁　梅花喜神谱　大蕊八枝
    中尊严祀典，鬯未裸而实。
    将裸而实彝，礼文知有秩。

宋伯仁　梅花喜神谱　大蕊八枝
    方深有制度，撞之以合乐。
    止乐戛以敔，始终知所觉。

宋伯仁　梅花喜神谱　大蕊八枝
    苍竹纬琅玕，为形有如豆。
    遇祭何所容，乾桃与修糗。

宋伯仁　梅花喜神谱　大蕊八枝
    柱取饮不尽，量容惟一升。
    足如戈示戒，君子当兢兢。

宋伯仁　梅花喜神谱　就实六枝
    羽翼汉家了，忘形天地间。
    个中有真乐，奚必拘商山。

宋伯仁　梅花喜神谱　就实六枝
    品字列轻舠，占尽吴江雪。
    丁宁红蓼花，莫与利名说。

宋伯仁　梅花喜神谱　就实六枝
    东门风飘飘，双佩清如水。
    出门相送人，胡不共知止。

宋伯仁　梅花喜神谱　就实六枝
    一竿风雨寒，独点严陵濑。
    苟非伸脚眠，曷见光武大。

宋伯仁　梅花喜神谱　就实六枝
    醉帽不轻飞，秋菊有佳色。
    自惭群座中，主人犹未识。

宋伯仁　梅花喜神谱　就实六枝
    脱白弄青玉，风味犹辛酸。
    指日梦惟肖，羹调天下安。

宋伯仁　梅花喜神谱　烂熳二十八枝
    尘匣启菱花，丑妍无不识。
    羞杀几英雄，霜髯太煎逼。

宋伯仁　梅花喜神谱　烂熳二十八枝
    谁叹月娟娟，霜天闲却手。
    醉者未能醒，不必重斟酒。

宋伯仁　梅花喜神谱　烂熳二十八枝
    兖鷩毳杀元，君尊十二旒。
    璪取玉以文，五采宗成周。

宋伯仁　梅花喜神谱　烂熳二十八枝
    秀铁压肩寒，中原思未报。
    何日报边尘，别裹朝天帽。

宋伯仁　梅花喜神谱　烂熳二十八枝
    汉帝欲成仙，王母从天下。
    结实动千年，三偷尤可诧。

宋伯仁　梅花喜神谱　烂熳二十八枝
    缯壳烂缃枝，夏果收新绿。
    玉真望甘鲜，不管邮兵哭。

宋伯仁　梅花喜神谱　烂熳二十八枝
    览辉千仞高，君子思在治。
    朝阳如不鸣，敢言当自愧。

宋伯仁　梅花喜神谱　烂熳二十八枝
    经纬出天机，画檐斜挂箅。
    可惜巧於蚕，无补人间世。

宋伯仁　梅花喜神谱　烂熳二十八枝
    舣艇白鸥边，寒雨敲青箬。
    骇浪不回头，方识江湖乐。

宋伯仁　梅花喜神谱　烂熳二十八枝
    八珍风味清，藜肠岂曾识。
    堪嗤尝脔人，欲与鱼兼得。

宋伯仁　梅花喜神谱　烂熳二十八枝
    花香专引蝶，非蝶亦飞来。
    顾影不知耻，良为贪者哀。

宋伯仁　梅花喜神谱　烂熳二十八枝
    足下一封书，子卿归自虏。
    虽曰诳单于，孤忠传万古。

宋伯仁　梅花喜神谱　烂熳二十八枝
    十鑽无遗策，宁免刳肠忧。
    何如隐莲叶，千岁成仙游。

宋伯仁　梅花喜神谱　烂熳二十八枝
    苍生望云霓，难作池中物。
    孔明卧隆中，天子势亦仙。

宋伯仁　梅花喜神谱　烂熳二十八枝
    三拍羽翎寒，风雨不改度。
