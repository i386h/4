<!-- { "loadSidebar": true } -->
    正谊群英自蔼然，喜君已是着先鞭。
    翼抟北海三千里，身在西雝尺五天。
    学舍快升优褐上，酒楼莫恋软红边。
    双亲教子相期切，成取功名趁妙年。

姚勉　送同窗赵章甫上舍入京
    一咖西湖又见春，梦魂长是绕湖滨。
    为烦竹阁措题墨，更向梅花道故人。
    槐市旧游休复问，龙门佳客尚能新。
    明年傥共昕庭对，愿过当时蔡与陈。

姚勉　送童子敬赴省
    满望飞腾几许年，一闻充赋喜如颠。
    金经炉冶锋方锐，木饱风霜节始坚。
    此去稳登云里路，定知荣冠籍中仙。
    近闻上蔡鸬洲合，一似前年锦水连。

姚勉　送万仲荣赴省
    梅梢枯处忽东风，魁压千花一点红。
    欢喜马头飞雪处，安排龙首彩云中。
    内讧外阻忧方大，东拄西撑策已穷。
    试了南宫趋北阙，好输鲠论发天聪。

姚勉　送王希圣归兴国赴举
    之子趣装归，占黄已在眉。
    雕虫观暇日，荐鹗信秋期。
    喜有传衣钵，惭无助鼓旗。
    捷书来报我，端的菊花时。

姚勉　送王新恩赴省
    老泉坡颍成名了，曾应君家木假山。
    父与子偕升礼部，弟随兄去入贤关。
    龙驱万马空如洗，凤挟双雏逸莫攀。
    早早归来荣尽锦，绿衣争映彩衣斑。

姚勉　送王元高兄弟东上
    前岁亲从月殿回，素娥引领到瑶台。
    桂枝指点教先折，仙籍披陈看后来。
    恰见拱辰名字接，一如公序弟兄魁。
    预将消息而今报，好作百花头上梅。

姚勉　送王元高兄弟东上
    去去龙门客又新，一鞭猛过禹涛春。
    竚观极论陈三策，切莫潜兵救八人。
    沂国素无温饱志，梅溪不作谄谀臣。
    二难兄弟当如此，及第归来喜拜亲。

姚勉　送王仲安归武昌
    武昌洲畔去，端不为鱼肥。
    要起初平石，同娱莱子衣。
    夜长秋雨急，天阔白云飞。
    何日鹊乌喜，北风鸿雁归。

姚勉　送杨帅参之任
    古来幕府俱才雄，子美严武韩裴公。
    近时幕府养清望，一事不到筹帷中。
    先生人物宜台省，岂合官曹坐閒冷。
    只今时事欠撑拄，袖手旁观应不肯。
    浔阳戈甲屯如云，天子命我参卿军。
    江头策马枭黠虏，快作当年虞允文。
    欲知允文宰相业，只观采石江头捷。
    满望麒麟第一功，不唱阳关第三叠。

姚勉　送友人陈上舍兄弟试太学
    东风飒飒吹行李，荣送双龙璧池水。
    璧池浪阔高化龙，直透银河三万里。
    君家兄弟真雁行，季方学行如元方。
    中眉不是弓刀软，个般人物宜胶庠。
    只今胶庠多俊杰，正是功名到时节。
    陈家原有两状元，释褐传胪未应别。
    顾余亦问京华春，苍蝇愿附骥尾尘。
    干将先去抉云雨，太阿行亦龙延平。

姚勉　送曾苍山
    平生共饮西江水，今日相逢南浦云。
    玉洁日光湖上宰，与君有旧是斯文。

姚勉　送赵判县美任改除阆倅
    仁如爱日洁冰壶，鞭不曾施岂用蒲。
    吏服官清羞鬻狱，民怜邑窘竞输租。
    甘棠舍在春常满，行李船空月亦无。
    展骥分州犹未称，合于紫禁着飞凫。

姚勉　送赵佥判美任与辐二首
    佐幕此三年，邦人尽说贤。
    吏寒清夜月，民暖小春天。
    祖帐旗交彩，归装石压船。
    甘棠在何许，积粟市桥边。

姚勉　送赵佥判美任与辐二首
    底事三年里，才膺两荐书。
    邦侯辨宝晚，使者设罗痚。
    知己初何计，能官自有余。
    汉庭今欠者，子政与朱虚。

姚勉　送郑编修罢任
    江城雪作阴如莫，儿样老翁啼塞路。
    云深日隐天不知，驱马萧萧使君去。
    使君四海郑村边，人是白玉堂中仙。
    君谟政事文永叔，五花为笔蒲为鞭。
    民酣醇酎春风里，吏奸如鱼在寒水。
    横江立石霓截流，要使千年履如砥。
    瓜时且及报政成，汉法选表宜公卿。
    况今世号天清明，如何饥乌啼夜声。
    饥乌聒聒正攫肉，惊起鸾凤腾去速。
    世间公论竟有否，污此无瑕雪团玉。
    杭州白傅亦自无，若有薏苡犹疑珠。
    中湖筑堤到今赐，当时憸儿群谤苏。
    先生去住轻蝉翼，一笑归欤黜如陟。
    但民失母士失师，欲取谗人投有北。
    浮云岂解终为昏，先生即来直北门。
    偏州毕竟着不得，滂沛霖雨苏乾坤。

姚勉　送郑编修子四省元
    文章得印天尝靳，家世传灯古亦痚。
    幸甚迁能紬石室，惜哉昶亦误银车。
    君今自是人龙子，名复高横荐鹗书。
    读饱邺侯三万轴，放高通德旧门闾。

姚勉　送郑编修子四省元
    着身书带草堂中，得与郎君砚席同。
    能学鸣蝉宜赋好，不求野鹜自书工。
    壮怀直拟联龙虎，别恨休惊背燕鸿。
    他日东山香宇宙，格斋方不负诚翁。

姚勉　送周县尉满秩归
    清浮寒露在冰壶，一节三年更不渝。
    莫道来时琴鹤在，而今琴鹤一齐无。

姚勉　送周县尉满秩归
    采棒年来可怕人，先生一念只慈仁。
    吏奸却立晴冰晓，民瘼皆甦化日春。

姚勉　送周县尉满秩归
    乡户生愁役破家，买田助义息纷哗。
    从今闾里皆安业，男课犁锄女绩麻。

姚勉　送周县尉满秩归
    自古高安欠学宫，新庠赞立竟谁功。
    青青子佩争弦诵，总在先生化育中。

姚勉　送周县尉满秩归
    方今天下少贞廉，廉有如公岂暂淹。
    见说东皇思柄用，姓名已向玉瓶拈。

姚勉　宿珠桥见龙上天
    升天旧说有神龙，今睹蜿蜒在目中。
    莫道已腾霄汉了，愿施霖雨作年丰。

姚勉　岁暮
    岁暮仍为客，书客默自嗟。
    雁声催念友，鱼脍起思家。
    廊静风鸣叶，窗虚雪入花。
    醉乡聊避世，天外自寒鸦。

姚勉　桃源行
    武陵溪边翁好渔，笭箵钓车日采鱼。
    扁舟为家苇为屋，岂知世有神仙居。
    晓来不记舟行路，忽在桃花深绝处。
    红云杳叆望欲迷，绛雪缤纷落无数。
    水源尽处便逢山，一迳似通人往还。
    穿花竟出洞谷口，别有天地如人间。
    青山高下鳞鳞屋，秀野桑深泼绿。
    春深耕罢犊牛眠，昼静人閒鸡犬熟。
    村中老幼皆相知，惊逢外人子为谁。
    平生采鱼不到此，借问此是蓬莱非。
    笑言此亦人间耳，闻有蓬莱何处是。
    秦初避乱偶此来，今日已传秦几世。
    渔家不识青史编，相传去秦六百年。
    吁嗟已不闻汉魏，岂复知今晋太元。
    当时只恐秦万世，携家挈邻相远避。
    早知秦不五十年，安得种花来此地。
    采药山人去不归，啖松女子今何之。
    种桃着花尚未实，未　　岁月多如斯。
    家家置酒延鸡黍，便好卜邻花底住。
    中心自喜口不言，后日重来今且去。
    凄然辞别便登舟，依旧花间溪水流。
    插竹谩标来处路，鸣榔无复旧时游。
    顾家一念仙凡隔，如梦惊回寻不得。
    当时不与俗吏知，或可重寻旧踪迹。
    五胡云扰岂减秦，晋人合作桃源人。
    渔郎出山自失计，秦人绝踪应未仁。
    渔郎渔郎休太息，渔家自有神仙国。
    脍鲈沽酒醉芦花，此乐桃源人未识。
    神仙有无何渺茫，退之此语诚非狂。
    渊明作记亦直寄，便如东皋志醉乡。
    秦风锲薄难与处，晋俗清虚何足数。
    愿令天下尽桃源，不必武陵深处所。

姚勉　题百花林书堂
    书堂静占百花林，蜀锦香浮一迳阴。
    杨柳软风吹雨醒，海棠轻雾拥春深。
    盈樽有酒供清醉，满眼皆诗足胜吟。
    冰雪相看人更好，竹君梅友岁寒心。

姚勉　题长沙铺
    君向长沙驿舍来，惊心此路想迟回。
    汉庭贾傅曾还否，风撼空山叶欲堆。

姚勉　题陈致中环溪
    出门何所有，四面围青山。
    是溪从山来，亦复兹回环。
    高人颍川君，结茅此中间。
    溪光挹潋滟，溪响听潺湲。
    四面勿着桥，往来听渠艰。
    是名仙凡界，亦曰清浊关。
    可人送过溪，否则溪上还。

姚勉　题崔庄庵壁
    碧潭见说有龙蟠，万里沧溟气欲吞。
    此去风雷轰蛰起，大施霖雨霈乾坤。

姚勉　题崔庄庵壁
    笔峰秀耸带溪萦，人杰当知是此生。
    说与山灵须借助，从今姓字达天京。

姚勉　题道士碧潭
    幽人何处倚渔竿，百顷清潭浸碧寒。
    不动一波疑水定，中涵万象觉天宽。
    山将螺髻堆铜镜，月借玻瓈现玉盘。
    莫作窈深无底看，是间应有卧龙蟠。

姚勉　题道士潇碧
    此君苍苍谁手植，万个琅玕列如戟。
    翠寒绿净不可唾，一片化作潇湘碧。
    堂中有人有诗癖，日坐清阴听玉击。
    岩廊舜正南风琴，不作江边泪斑滴。

姚勉　题钓台
    等閒伸脚动天文，须信乾坤系此身。
    天上有星犹是客，汉庭何事肯为臣。
    只当泉石容真隐，安可文书役故人。
    岂但云台高不似，钓台草木至今春。

姚勉　题鬼字轴
    玉衡杓建天之纲，枕参魁耀森寒芒。
    总提众星环侍傍，仰望熠熠开神光。
    有美俊容分天章，收入翰墨何淋浪，
    一笔三丈超寻常，字势直作蛟龙骧。
    锦装玉轴垂高堂，标灵发异呈嘉祥。
    即吐奇策先众芳，巍峨姓字压四方。
    魁下三台炳煌煌，上拱紫极天中央。
    作第一流谨勿忘，冠冕今古万世香。

姚勉　题桂籍
    年来文物盛江西，捷帜联翩报锦溪。
