<!-- { "loadSidebar": true } -->
    花谢明年还复开，红颜已去终难回。
    人生不及花枝耐，况有流光白发催。
    游子对花心尽醉，老翁见之如梦寐。
    解把浮生比梦中，肯计荣华与憔悴。

释文珦　浮萍寄水行
    浮萍寄诸水，漂流本无要。
    倚水以为命，然后生意蕃。
    女子方在室，怙恃父母恩。
    及其既结发，托身向他门。
    室家以礼合，偕老古所敦。
    毕力闺中事，未尝惮其烦。
    夙兴崦夜寐，龟勉无后言。
    德音罔违越，生育皆充全。
    夫壻轻薄儿，翻覆何无端。
    青天起云雷，无风作涛澜。
    中情一朝异，弃旧淫新婚。
    宴尔如兄弟，视我同雠怨。
    非唯不见答，暴怒难具论。
    妃耦道遂丧，安能久自存。
    只怜妾薄命。仰天每长叹。
    愿还念昔者，无为卒相谖。

释文珦　富春屠
    瓜桥路入屠山寺，山势蜿蜒似卧龙。
    长者布金传几世，庆真垂迹在前峰。
    连筒架壑寒泉洁，高阁凌空莫霭重。
    八十老僧偏念古，向余慷慨说孙钟。

释文珦　赋海上人吾庐
    君家于亦爱，居这幽且深。
    嘉木有余荫，鸣禽多好音。
    不知此身閒，但觉万虑沈。
    自非羲皇人，何以知子心。

释文珦　感春
    忽闻春欲去，园林谩游瞩。
    轻风散余红，细雨滋繁绿。
    绿繁似欢荣，经散犹僯辱。
    因悟人间世，万事易翻覆。
    贱或登青云，贵或成赤族。
    祸福无定端，往往相倚伏。
    那知今日歌，不是明朝哭。
    书以为世鉴，得志毋纵欲。
    克克如履冰，坎坎念伐幅。
    苟能闲此理，堪追圣贤躅。

释文珦　感旧
    山川虽不改，伤感自难穷。
    野树浮新绿，宫花陨旧红。
    两间无异气，一等是春风。
    万古乘除理，谁能究始终。

释文珦　感时
    厚地产桑谷，为民衣食资。
    井田取什一，公私两俱宜。
    今者异古昔，苛征常倍蓰。
    倍蓰犹未厌，泛索仍无时。
    官因字民设，胡为反害之。
    尽以应上求，民病莫能支。
    织者恒苦寒，耕者恒苦饥。
    空村绝鸡犬，败屋多流离。
    白叟与我言，其言乃如斯。
    老夫为悲吟，闻者当致思。

释文珦　感兴
    一身素贫窭，四海长为客。
    客涂不可穷，老去少筋力。
    贱者人多弃，负霜变颜色。
    归来旅亭下，倚杖三叹息。
    只字不堪煮，万卷谱徒积。
    未如田舍翁，耕桑了衣食。
    身世蚁旋磨，日月驹过隙。
    百年竟何为，鬓发空皓白。
    乾坤涉难冯，倦羽复奚适。
    一枝愿深栖，庶以避弹射。

释文珦　赓李筼房韵
    故国频关梦，春深一到来。
    却因风景异，便棹雨舟回。
    其可忘诸夏，真堪赋七哀。
    天居曾入处，满目旧寒苔。

释文珦　赓赵别驾天宁古桧韵
    桧龙奋头角，百兽毋敢狞。
    居然护只园，老鬽魂魄惊。
    本要既深固，樛枝任纵横。
    秋城风雨痴，或跃常夜鸣。
    夜鸣不自己，江头云雾生。
    乘云何所之，变化朝帝京。
    归来气尚豪，撼动老禅兄。
    空庭俨相对，健骨殊凄清。
    中林万古松，或可为同盟。
    蒲柳先秋凋，襟期信难并。
    异质诚正直，扶持乃神明。
    更看霜雪繁，黛色挺孤擎。

释文珦　公无渡河
    河源来自昆仓西，滔天沃日无津涯，
    櫂夫渔子不敢窥。公欲径渡公诚痴，
    痴公溺死如何为。竟委骨肉於蛟螭，
    徒使万古箜篌悲。

释文珦　孤客
    众人皆汲汲，孤管自俞俞。
    方外居来久，囊中物尽无。
    行将筇作伴，讲以石为徒。
    若问何宗旨，饥来饭一盂。

释文珦　孤山怀圆法师
    湖水绕孤峰，知曾住此中。
    既伤遗塔变，重惜讲台空。
    鹅护晴池乳，鹰呼古树风。
    唯闻林处士，清节与师同。

释文珦　孤雁
    万里孤飞羽翼残，一声时复叫云寒。
    江湖群侣今难得，随处烟波且自安。

释文珦　孤雁
    孤雁如贞妇，余生不再双。
    避寒辞北塞，随日到南邦。
    倦翼堪怜影，哀音自满腔。
    空闺人听得，离思转难降。

释文珦　孤踪
    孤踪不择地，陵上即安陵。
    聊自存吾道，其他无异能。
    禅衣皆芰制，斋钵但藜蒸。
    更喜交游绝，閒房冷似水。

释文珦　古柏
    庭前双柏子，曾入祖师禅。
    黛色参天古，贞心比石坚。
    材堪舟楫用，名在邶鄘篇。
    岁晚冰霜里，清标独蔚然。

释文珦　古墓
    不知何代公侯墓，酹坛欹倾牧儿聚。
    凄凉翁仲满身苔，独对寒松泣秋雨。

释文珦　古寺
    古寺居深处，随缘扫一房。
    本图依水石，因得避炎凉。
    皓鹤巢松洁，青虫蠹橘香。
    但教终远俗，贫贱亦何妨。

释文珦　古松歌
    山中草木知何数，独爱庵西古松树。
    千岁老鹤巢其巅，根有茯苓心不蠹。
    秋来是物皆扔落，此君劲色还如故。
    尝间无用乃全生，却恐身为材所误。
    最好无过是樗散，一生不入良工眼。

释文珦　古意
    难与时流道，忧心常悄悄。
    古道贵平易，今人尚机巧。
    好古而居今，每饭不能饱。
    来往无嫌猜，唯知爱沙鸟。

释文珦　古意
    逝水尚东流，白日易西没。
    悠悠天地间，二物何飘忽。
    促迫於生人，绿鬓成华发。
    昧者不自如，终朝常汩汩。
    利欲沈厥身，其本已先躡。
    孰若缮真性，以自固灵骨。

释文珦　古意
    老梅何偃蹇，雪时方始花。
    自守岁寒性，不肯随春华。
    隐人适然见，称植溪水涯。
    瘦影无阳艳，清香绝淫邪。
    閒静如隐人，隐人心所嘉。
    樵牧无见侵，以贻隐人嗟。

释文珦　古意
    自昔真仙道，恬淡而无为。
    以之固灵根，远寄或可期。
    秦皇与汉武，纵欲不知疲。
    既已长中国，复欲威四夷。
    其性忍而愎，举非仙者资。
    天监常昭晰，讵容肆谩欺。
    不自省其衷，妄冀苟得之。
    所愿竟无成，徒为后人嗤。

释文珦　谷中
    谷口松朱相和鸣，山蹊诘曲少人登。
    苦槠一树猿偷尽，懊杀庵居老病僧。

释文珦　关山月
    月从东海出，冷照玉门关。
    征人家万里，梦向月中还。
    金闺亦有梦，却行玉关道。
    道路不相知，思深各衰老。
    胡笳吹哀怨多，奈此关山明月何。
    终宵迸泪如金波。

释文珦　观海
    粤自两仪分，溟波长诸水。
    涵渟昭体量，沆瀥无涯涘。
    一目但浺瀜，百川竞输委，
    东闻号扶桑，西或称蒙汜。
    浴日扬明辉，浮天忘表里。
    神灵奠厥居，鳞介安攸止。
    蜃气成楼台，珠光耀坻沚。
    渔商所依凭，利用何穷已。
    喜楫通九夷，乘风超万里。
    初唯见平相，渐得悟深理。
    傥可觅蓬莱，当从赤松子。

释文珦　观心
    坐石夜观心，心明亡众覆。
    一沼水涵秋，千山月如昼。

释文珦　观禹贡九州历代帝王国都地理图
    万里江山几废兴，览图直合拊吾膺。
    三王二帝皆难问。两汉六朝何所称。
    此日中原全拱北，异时深谷或为陵。
    看来今古皆如梦，梦境虚无岂足凭。

释文珦　归来
    归来岩下养衰形，日日眠云听瀑声。
    但爱一閒堪佚老，翻思万卷是劳生。
    人嫌草座麻衣陋，自守芝翁木客盟。
    没齿如斯吾事足，更无他事可关情。

释文珦　归来
    世变今如此，吾心复背时。
    皇皇无所与，去去欲何之。
    独木桥难渡，三叉路可疑。
    归来差自好，猨鹤旧相知。

释文珦　归梦
    几岁远辞家，劳生讵有涯。
    客居终不稳，诗鬓独先华。
    扫叶江风厉，侵床山月斜。
    念归归未得，清梦入烟霞。

释文珦　归栖竺岭将启午供野鹤必鸣寺僧常以此为候
    古寺千峰表，云泉处处佳。
    山灵嫌俗驾，野鹤唤僧斋。
    静默通玄理，幽深惬隐怀。
    閒门何用扫，秋叶任平阶。

释文珦　归兴
    归兴比春浓，迢遥发镜中。
    船头指西日，帆腹饱春风。
    岸柳眉舒黛，源桃脸露红。
    到家天已暝，童穉候衰翁。

释文珦　贵家园池夏夜
    杨柳荫华馆，菡萏生回塘。
    薰风散炎蒸，积水生夜凉。
    长歌沧浪贡，可洗冰炭肠。
    主人不知爱，白头犹异方。

释文珦　桂感
    桂非桃李俦，露冷花始拆。
    馨香枝可取，欲以寄嘉客。
    道远莫能致，徘徊终日夕。
    别情因物感，千里未尝隔。

释文珦　桂堂吟
    团团老桂阴，缥缈见云栋。
    西风吹古芗，熏破幽人梦。
    梦破叶间汪露滴，明月满空秋一色，
    便跨银蟾上穹碧。

释文珦　郭文举祠
    封禺山水国，曾是郭文游。
    列岫开新障，平川合众流。
    丹青遗像在，松竹古祠秋。
    虽不逢尧禅，高风似许由。

释文珦　过贾似道葛岭旧居
    顺逆人兽心，成败翻覆手。
    鬼神不相容，子孙岂能守。
    昔者过此门，歌钟会群丑。
    今者过此门，阗然已丰蔀。
    羞死满院花，颦残数株柳。
    空室走鼪鼯，荒池长蝌蚪。
