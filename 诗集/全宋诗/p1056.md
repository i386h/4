<!-- { "loadSidebar": true } -->
    儒者给事中，顾公甚魁伟。
    经明往行河，商略颇应史。
    劳人又费乏，国计安能已。
    成功渠有命，得人斯可喜。
    似闻阻饥余，恶少惊邑里。
    启钥探珠金，夺怀取姝美。
    部中十盗发，一二书奏纸。
    西连魏三河，东尽齐四履。
    此岂小事哉，何但行治水。
    使民皆农桑，乃是真儒耳。

黄庭坚　次韵子瞻送顾子敦河北都运二首
    今代顾虎头，骨相自雄伟。
    不令长天宫，亦合丞御史。
    能贫安四壁，无愠可三已。
    昨来立清班，国士相顾喜。
    何因将使节，风日按千里。
    汲黯不居中，似非朝廷美。
    太任录万事，御坐留谏纸。
    发政恐伤民，天步薄冰履。
    苍生忧其鱼，南亩多被水。
    公行图安集，信目勿信耳。

黄庭坚　次韵子瞻送李廳
    骥子堕地追风日，未试千里谁能识。
    习之实录葬皇祖，斯文如女有正色。
    今年持橐佐春官，遂失此人难塞责。
    虽然一哄有奇偶，博悬于投不在德。
    君看巨浸朝百川，此岂有意潢潦前。
    愿为雾豹怀文隐，莫爱风蝉蜕骨仙。

黄庭坚　次韵子瞻送穆父二绝
    渺然今日望人材，每见紫芝眉宇开。
    又触惠文江海去，悚帆谁与挽令回。

黄庭坚　次韵子瞻送穆父二绝
    谪官犹得住蓬莱，抱牍人稀书卷开。
    张敞怃眉应急召，董宣强项莫低回。

黄庭坚　次韵子瞻题郭熙画秋山
    黄州逐客未赐环，江南江北饱看山。
    玉堂卧对郭熙画，发兴已在青林间。
    郭熙官画但荒远，短纸曲折开秋晚。
    江村烟外雨脚明，归雁行边余叠巘。
    坐思黄柑洞庭霜，恨身不如雁随阳。
    熙今头白有眼力，尚能弄笔映窗光。
    画取江南好风日，慰此将老镜中发。
    但熙肯画宽作程，十日五日一水石。

黄庭坚　次韵子瞻题无咎所得与可竹二首粥字韵戏嘲无咎人字韵咏竹
    十字供笼饼，一水试茗粥。
    忽忆故人来，壁间风动竹。
    舍前粲戎葵，舍後荒苜蓿。
    此郎如竹瘦，十饭九不肉。

黄庭坚　次韵子瞻题无咎所得与可竹二首粥字韵戏嘲无咎人字韵咏竹
    地下文夫子，风流绝此人。
    能和晚烟色，幻出岁寒身。
    马鬣松成拱，鹅溪墨尚新。
    应怀斲泥手，去作主林神。

黄庭坚　次韵子瞻武昌西山
    漫郎江南酒隐处，古木参天应手栽。
    石坳为尊酌花鸟，自许作鼎调盐梅。
    平生四海苏太史，酒浇不下胸崔嵬。
    黄州副使坐闲散，谏疏无路通银台。
    鹦鹉洲前弄明月，江妃起舞袜生埃。
    次山醉魂招彷佛，步入寒溪金碧堆。
    洗湔尘痕饮嘉客，笑倚武昌江作罍。
    谁知文章照今古，野老争席渔争隈。
    邓公勒铭留刻画，刳剔银钩洗绿苔。
    琢磨十年烟两晦，摸索一读心眼开。
    谪去长沙忧鵩入，归来杞国痛天摧。
    玉堂却对邓公直，北门换仗听风雷。
    山川悠远莫浪许，富贵峥嵘今鼎来。
    万壑松声如在耳，意不及此文生哀。

黄庭坚　次韵子瞻以红带寄王宣义
    参军但有四立壁，初无临江千木奴。
    白头不是折腰具，桐帽棕韕称老夫。
    沧江鸥鹭野心性，阴壑虎豹雄牙须。
    鷫鷞作裘初服在，猩血染带邻翁无。
    昨来杜鹃劝归去，更待把酒听提壶。
    当今人材不乏使，天上二老须人扶。
    儿无饱饭尚勤书，妇无复褌且著襦。
    社瓮可漉溪可渔，更问黄鸡肥与癯。
    林间醉著人伐木，犹梦官下闻追呼。
    万钉围腰莫爱渠，富贵安能润黄垆。

黄庭坚　次韵子瞻与舒尧文祷雪雾猪泉唱和
    老农年饥望人腹，想见四溟森雨足。
    林回投璧负婴儿，岂闻烹儿翁不哭。
    未论万户无炊烟，蛛丝蜗涎经杼轴。
    使君闵雪无肉味，煮饼青蒿下盐菽。
    岂云剪爪宜侵肌，霜不杀草仍故绿。
    幽灵奰趂西山雾，牲肥酒香神未渎。
    得微往从董父餐，宁当罪系葛陂渊。
    卜择祠官齐博士，暴露致告苍崖颠。
    请天行泽不汲汲，尔亦枯鱼过河泣。
    生鹅斩颈血未乾，风马云车坐相及。
    百里旌旗洒玉花，使君义动龙蛇蛰。
    老农欢喜有春事，呼儿饭牛理蓑笠。
    博士勿叹从公疲，明年麦饭滑流匙。

黄庭坚　次韵子瞻赠王定国
    远志作小草，蛙衣生陵屯。
    但为居移气，其实何足言。
    名下难为人，丑好随手翻。
    百年炊未熟，一垤蚁追奔。
    夏日蓬山永，戎葵茂墙藩。
    王子吐佳句，如茧丝出盆。
    风姿极洒落，云气画罍樽。
    属有补衮章，自当宠频烦。
    鄙夫无他能，上车问寒温。
    惟思穷山去，抱犊长儿孙。

黄庭坚　次韵子瞻子由题憩寂图二首
    松寒风雨石骨瘦，法窟寂寥僧定时。
    李侯有句不肯吐，淡墨写出无声诗。

黄庭坚　次韵子瞻子由题憩寂图二首
    龙眠不似虎头痴，笔妙天机可并时。
    苏仙漱墨作苍石，应解种花开此诗。

黄庭坚　次韵子真会灵源庙池亭
    系马著堤柳，置酒临魏城。
    人贤心故乐，地旷眼为明。
    十年风烟散，邂逅集此亭。
    悲欢更世故，谈话及平生。
    折腰督邮前，勉强不见情。
    世味曾淡薄，心源留粹精。
    晴云有高意，阔水无湍声。
    谁言王安丰，定识阮东平。

黄庭坚　从斌老乞苦箂
    南园苦箸味胜肉，箨龙称冤莫采录。
    烦君更致苍玉束，明日风雨皆成竹。

黄庭坚　从陈季张求竹竿引水入厨
    井边分水过寒厅，斩竹南溪仗友生。
    来酿百壶春酒味，怒流三峡夜泉声。
    能令官舍庖厨洁，未减君家风月清。
    挥斧直须轻放手，却愁食实凤凰惊。

黄庭坚　从舅氏李公择将抵京辅以归江南初自淮之西犹未秋日思归
    归心摇摇若秋带，哀操切切如蝉吟。
    百年双鬓欲俱白，千里一书真万金。

黄庭坚　从丘十四借韩文二首
    吏部文章万世，吾求善本编窥。
    散帙云窗棐几，同安得见丘迟。

黄庭坚　从丘十四借韩文二首
    中有先君手泽，丹铅点勘书诗。
    莫惜借行千里，他日还君一鸱。

黄庭坚　从人求花
    舍南舍北勃姑啼，体中不佳阴雨垂。
    欲向黄梅问消息，背阴合有两三枝。

黄庭坚　从时中乞薄团
    织蒲投我最宜寒，正欲阴风雪作团。
    方竹火炉趺坐稳，何如矍铄跨征鞍。

黄庭坚　从时中乞蒲团
    扑屋阴风雪作团，织蒲投我最宜寒。
    君当自致青云上，快取金狨覆马鞍。

黄庭坚　从王都尉觅千叶梅云已落尽戏作嘲吹笛侍儿
    若为可耐昭华得，脱帽看发已微霜。
    催尽落梅春已半，更吹三弄乞风光。

黄庭坚　从张仲谋乞蜡梅
    闻君寺後野梅发，香蜜染成宫样黄。
    不拟折来遮老眼，欲知春色到池塘。

黄庭坚　催公静碾茶
    雪里过门多恶客，春阴只恼有情人。
    睡魔正仰茶料理，急遣溪童碾玉尘。
    
    
黄庭坚　粹老家隔帘听琵琶
    马卿劝客且无喧，请以侍儿临酒樽。
    妆罢黄昏帘隔面，曲终清夜月当轩。
    弦弦不乱拨来往，字字如闻人语言。
    千古胡沙埋妙手，岂如桃李在中园。

黄庭坚　翠岩玑禅师真赞
    一步一弥勒，一句一释迦。
    逢人虽不杀，袖里有青蛇。
    是翠岩则二，非翠岩则别。
    弥勒下生时，亦作如是说。

黄庭坚　答德甫弟
    鸟啼花发独愁思，怜子三章怨慕诗。
    鸿雁双飞弹射下，脊令同病急难时。
    功名所在犹争死，意气相须尚不移。
    何况极天无以报，林回投璧负婴儿。

黄庭坚　答何君表感古冢
    墨头万虫地上行，大钧钜冶之化生。
    反复生没如车轸，直与岁月为将迎。
    至人独解诸物撄，链神含嚼太和精。
    不取造化相经营，三天八景遂飞升。
    何郎少年毛骨清，天机纯粹气坦平。
    子有青简当刊名，应知链修未易成。
    一世危脆无坚凝，外慕掩袭真气零。
    朝花薄莫不能荣，琳官金书有丹经。
    胡不还魂游黄庭，何为临冢惋枯形，
    使予丹元童子惊。

黄庭坚　答和孔常父见寄
    孔氏文章冠古今，君家兄弟况南金。
    为官落魄人谁问，从骑雍容独见寻。
    旅馆别时无宿酒，邮筒开处得新吟。
    黄山依旧寒相对，岂有愁思附七林。

黄庭坚　答黄冕仲索煎双井并简扬休
    江夏无双乃吾宗，同舍颇似王安丰。
    能浇茗椀湔祓我，风袂欲挹浮丘翁。
    吾宗落笔赏幽事，秋月下照澄江空。
    家山鹰爪是小草，敢与好赐云龙同。
    不嫌水厄幸来辱，寒泉汤鼎听松风，
    夜堂朱墨小灯笼。惜无纤纤来捧椀，
    惟倚新诗可传本。

黄庭坚　答李康文
    才甫经年断来往，逢君车马慰秋思。
    幽兰被迳闻风早，薄雾乘空见月迟。
    每接雍容端自喜，交无早晚在相知。
    深憀借问谈经地，敢屈康成入绛帏。

黄庭坚　答李任道谢分豆粥
    豆粥能驱晚瘴寒，与公同味更同餐。
    安知天上养贤鼎，且作山中煮菜看。

黄庭坚　答龙门潘秀才见寄
    男儿四十未全老，便入林泉真自豪。
    明月清风非俗物，轻裘肥马谢儿曹。
    山中是处有黄菊，洛下谁家无白醪。
    相得秋来常日醉，伊川清浅石楼高。

黄庭坚　答明略并寄无咎
    可以忘忧惟有酒，清圣浊贤皆可口。
