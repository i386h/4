<!-- { "loadSidebar": true } -->
    诗人不问花开落，为雨为霞总爱看。

项安世　和总领陈大卿告老二十韵
    饥餐不愿粱，渴饮不辞鲁。
    我老乞吾身，无才固其所。
    岂有经世人，而当话高举。
    朝为一日留，暮有一日补。
    若令久其事，所补可胜数。
    周邦有尤嫠，漆室有啸女。
    况居星月位，欲蹈烟霞侣。
    方今政和平，群彦日藻斧。
    稍稍起蒿莱，纷纷闯门户。
    何嫌管萧材，从事参井土。
    军方徯喉命，民以惜基堵。
    通八十一难，调二十七龉。
    劬劳鸿赴泽，上下鵻寻栩。
    行行乐髎骐，役役悲兕虎。
    为国充使臣，将身事人主。
    但凭心力去，肯用年华阻。
    不见密学翁，遗书耿如许。
    千林访国材，九泽具舟橹。
    惟思起奔沉，讵说师稼圃。
    想公闻吾言，矍铄还起舞。

项安世　贺孟漕为疫祷雨
    绿简朱书扣紫圜，黑烟红电搅黄渊。
    卷残东汉西岷水，翻入南云北梦田。
    病祝香灯犹未炷，疫民鎝艾已先痊。
    更欣十万天骑子，角脱膠开不上弦。

项安世　贺杨枢密新建贡院三十韵
    楚囿七泽荒南云，三江五湖同吐吞。
    杞梓橘柚杶干柏，芷蓠椒桂蘼兰荪。
    天英地灵聚为人，魁壘诡异难具论。
    屈原离骚二十五，句句字字皆瑶琨。
    六朝弼亮胡伯始，学士登瀛刘季孙。
    恭惟火德据天统，翼轸正值鹑贲贲。
    质肃声名海山动，谏义才气淮湖奔。
    日中则昃固其理，城复于隍吁忍言。
    生聚教训五十载，言无萌学今轮辕。
    尧汤立贤扁天下，九重科诏如春温。
    州家不辨一椽屋，往往盛之给孤园。
    鹄袍竹笥合羞死，况欲开口人其髠。
    关西夫子杨伯起，后身把钺来西门。
    荆棘之薮瓦砾场，一日汗礱千猊蹲。
    翼飞革棘不可床，铁画怒起翔鸾鵷。
    日者稽山始开辟，已有大策当临轩。
    吾州故事有元祐，追配讵肯惭东藩。
    晚生科第愧前辙，考室误使当罍樽。
    向来气習今未已，犹梦裹饭趋晨阍。
    一官却恨大早计，不得掉鞅骖鹏鹍。
    明年珍产入包贡，琳琅璀磊堆金盆。
    蓬莱弱水三十万，借以鼓吹看横骞。
    吾侪小人科举士，一朝出守忘其源。
    台池崇深学校废，况此趂屭楹梁尊。
    第言三岁始一用，缓而不切非所敦。
    偷安幸不目前急，事至踧躩如惊猿。
    先生闲暇窥远略，如以大手开中原。
    为先之地待其至，虽有万事无由繁。
    绣裳天上傥归去，愿广此意扶乾坤。
    诸生脚迹不足道，大庇四海安元元。

项安世　贺周子问得子
    旬时织女渡银潢，付与天孙紫锦囊。
    又向素娥圆满后，悬知丹桂异时香。
    金鱼玉带传家旧，犀果银钱照坐光。
    鹤发含饴天下乐，百年重庆侍高堂。

项安世　衡州城下见蒸水来会
    我从沅湘到石鼓，既见蒸湘喜无度。
    为谁触热向零陵，更有潇湘在前路。
    乐哉湘水是吾师，挹彼三川尽注兹。
    世人惟闻洞庭阔，谁知铧觜但如丝。

项安世　红梅
    瘦影从来雪不如，宿酲谁见绮霞舒。
    道山堂下春风面，还向天涯伴校书。

项安世　后樊
    后樊百君子，相对两玉人。
    酴醾三月暮，簊簜四时春。
    俱怀冰雪姿，不竞桃李辰。
    何以树之背，恐受俗子尘。

项安世　胡抚干仲方
    南郡佳人胡伯始，辽鹤重来藕花里。
    皮冠翠被俯曾城，一一人民皆故里。
    罪人虽在四民外，亦是官家穷赤子。
    已将密荫庇龟鱼，更把閒情亲鹿家。
    东日旧德宛如新，他日荣观皆倣此。
    年登八十岂其难，官至三师行复尔。
    都将厚福与之同，只有中庸渠未是。
    却须回向澹庵翁，此是君家真性理。

项安世　胡仲方归自武陵已过贱生尚烦追贺托柑致颂褒拟过情辄次韵为谢
    老后人间百不堪，形容今似过时柑。
    液枯自断仙无分，面皱酒宜佛作龛。
    更说吴姬儿女事，且寻湘颂友生谈。
    行装闻逐春风动，商乐无因饭相参。

项安世　还过郢城
    头白初行郢水边，故城千载尚依然。
    岂无戌卒持钲鼓，应有居人沸管弦。
    今日桑麻成沃野，几家茅竹散平川。
    停车欲问当时事，红日翩翩下翠烟。

项安世　还过渚宫
    一兴一废古今同，熊绎当年起霸功。
    沿汉泝江开国步，牧皋规偃建王宫。
    重来旧日嬉游处，犹觉如今气象雄。
    想见得臣并斗谷，治兵谋国震山东。

项安世　还过渚宫
    不得腰舆倚瘦藜，闲将病骨照清陂。
    三王故苑风流处，二月游人烂漫时。
    比日鬓边应笑我，过来胸次却关谁。
    一年两度西城去，独自宫园赋小诗。

项安世　还家即事
    丁令归来故国时，乡人相见喜兼悲。
    鬓毛憔悴精神在，邑里荒残府寺熙。
    坐处不堪推老大，亲旁犹幸作婴儿。
    莫言破虏前回事，得雨如今即是奇。

项安世　还剑叔骥庐山诗卷
    剑家子骥我乡人，洞口桃花独问津。
    岁时他乡逢叔士，杏林花发小阳春。

项安世　还剑叔骥庐山诗卷
    浔阳江上督邮谁，能使陶公去不疑。
    今代庐山非昔日，督邮能酒更能诗。

项安世　还憩方桥
    拂拂轻黄小，茸茸嫩绿荐。
    柳条君莫折，草色我思眠。
    鬓发从衰病，人情自少年。
    栏干一临眺，春意满坤乾。

项安世　黄均州挽词
    孤童崛起世希有，二子成名人所难。
    终始两无堪恨处，东西常大所居官。
    诸方老宿俱参遍，盖世功名忽梦残。
    爱我平生呼畏友，负公无路送行棺。

项安世　黄均州挽词
    乾道淳熙首尾年，相从江汉丽谯边。
    主方壮岁才冲斗，客亦儿时气剌天。
    故旧彫零真老矣，城门重到辄潸然。
    最怜襄郢徘徊日，为我经旬治画船。

项安世　黄尚书挽诗二首
    愤切身频痏，尤多鬓早丝。
    有功裨圣主，无命佐清时。
    论事明于掌，披图粲若棋。
    哀哉听绝语，犹抱五年悲。

项安世　黄尚书挽诗二首
    嗣对膺图日，群生望治时。
    忽闻公已病，相顾事堪疑。
    竟作堂堂去，空书咄咄词。
    眼中衰泪尽，持底送灵輀。

项安世　黄寺丞挽诗
    识面山阴道，论心德化堂。
    后来俱罪籍，归去各吾乡。
    晚岁欣同寓，平生谓可偿。
    平迟三两月，泪落几多行。

项安世　黄寺丞挽诗
    白鹿人先去，西坡事又非。
    客情何所向，老泪不禁挥。
    日短輀车急，山寒冢未腓。
    犹闻辞楚辟，来救越民饥。

项安世　黄潭道中十一月暂往武陵营救拍兄之急
    篮舆欲上下堪羞，古陌初穷未是愁。
    客子天寒依道路，书生岁晚学伊优。
    烟中绿树时招手，风里黄芦只点头。
    短日鲜鲜还有意，为人朝暮暖驼裘。

项安世　黄州赤壁下
    杜牧谈兵语未公，都将事业付东风。
    三江不见刘玄德，已觉曹瞒在掌中。

项安世　徽州赴罗主管饭
    去年话别春风前，今年相见菊花边。
    忽然来说三年梦，偶然亦是三生缘。
    弟兄金玉吾所敬，肌肤冰雪人可怜。
    四海难逢一樽酒，逸群那更有吴髯。

项安世　会葬外舅过李万州基下
    又送人间一古今，两翁要望接云岑。
    屈伸固是乾坤用，恻怆岂非天地心。
    野迥茆风声索索，山深松日影阴阴。
    平生来往风流在，应有幽人见苦吟。

项安世　晦日出长安闸
    长安堰口长安闸，一度经行一断魂。
    不道秦川在何处，只惊行色近中原。

项安世　鸡唱歌
    莫歌鸡唱晓，老泪不禁弹。
    昔为祖士雅，今作杜齐安。

项安世　鸡冠后庭花同赋
    长日鸡冠短后庭，倚风邪伫不胜情。
    宋宗窗畔亲曾识，陈氏宫中旧得名。
    尚想蹁跹啼晓意，犹疑宛转隔江声。
    恓惶借与非常色，染出猩红特地明。

项安世　集杜句为老母寿三首
    腐儒衰晚谬通籍，中有高堂天下无。
    但愿樽中九醖满，彩服日向庭闱趋。

项安世　集杜句为老母寿三首
    玄圃苍洲莽空阔，安得赤脚踏层冰。
    秦城楼阁莺花里，南极老人自有星。

项安世　集杜句为老母寿三首
    禁城春色晓苍苍，花气浑如百合香。
    万岁千秋奉明主，南极老人应寿昌。

项安世　辑句招王国正四首
    璧门金阙倚天开，兴罢张帆载酒回。
    日看省曹阍者面，鞭笞鸾凤相追陪。

项安世　辑句招王国正四首
    青春欲尽急还乡，万里桥西一草堂　　
    富贵功名何足道，先生有道出羲皇。

项安世　辑句招王国正四首
    投耆归来一幅巾，翛然三月闭柴荆。
    固知贫病人须弃，客至从嗔不出迎。

项安世　辑句招王国正四首
    万里相逢贪握手，蓬门今始为君开。
    留连城郭今如此，有底忙时不肯来。

项安世　辑陶句送胡仲方东归四首
    凄凄风露交，落叶满长陌。
    荆扉昼常闭，寂寂无行迹。
    东方有一士，素袍深可惜。
    时复墟曲中，载醪祛所惑。
    遥遥至南荆，此士再难得。

项安世　辑陶句送胡仲方东归四首
    相知何必早，一遇尽殷勤。
    疑义相与析，立善常所欣。
    野外罕人事，思与尔为邻。
    如何舍此去，兴言在兹春。
    来雁有馀声，念来存故人。

项安世　辑陶句送胡仲方东归四首
    万族各有托，吾亦爱吾庐。
