<!-- { "loadSidebar": true } -->
    醉帽半敧花近眼，赓歌间发墨翻池。
    诸公明日朝天去，且为南阳借杜诗。

林季仲　墨梅
    一枝炯炯照人寒，绝似溪桥立马看。
    只恐春风解相怨，漏他消息入毫端。

林季仲　潘居士挽词
    君家多隐德，自昔赋閒居。
    不用毛锥子，甘乘下泽车。
    李衡千树橘，范琰一园蔬。
    夫妇仍同穴，乱离谁似渠。

林季仲　陪馆中诸人游天竺分得香字
    不到八年久，重来双鬓苍。
    珠玑溅寒溜，笙磬咽风篁。
    啼鸟千林晚，飞花一路香。
    吾宗故庐在，立马傍残阳。

林季仲　陪郡守赵介然泛舟
    邦人夹岸觑龚黄，画鷁夷犹转曲塘。
    风定波平溪练净，沙寒石出木奴香。
    冥搜万象诗肩耸，流盼千山醉眼长。
    此兴在公真不浅，更乘霜月倚胡床。

林季仲　陪枢密诸丈游赤松迫於还城阻为宝峰之集情见於诗
    村迥云连屋，溪晴水绕畦。
    半生嗟薄宦，随处惬幽栖。
    散策寻遗迹，披尘识旧题。
    夕阳催上马，不到宝峰西。

林季仲　陪赵守登楼赏红梅
    大洁时争嫉，独醒人更疑。
    漫随春色媚，不改岁寒姿。
    霞带寿阳脸，酒融姑射肌。
    凭谁慰孤寂，新有倚楼诗。

林季仲　憩瑞安北湖诗三首
    去去春无语，融融物自骄。
    饷耕怜野老，随犬过山桥。
    晚唱级溪口，晴晖绊柳腰。
    迂儒欲何用，只合伴渔樵。

林季仲　憩瑞安北湖诗三首
    迳深松翠重，风软马蹄骄。
    水绕谁家屋，门飞小竹桥。
    龟开平野兆，蜂引断山腰。
    生理吾能免，趋林拾堕樵。

林季仲　憩瑞安北湖诗三首
    吐晴林雨薄，弄水夕阳骄。
    风定云横野，马鸣人度桥。
    藓斑封石骨，花影动溪腰。
    谁破南窗梦，空山落断樵。
    
    
林季仲　钱塘别诸同年
    晚色明沙际，春愁挂柳边。
    相逢一尊酒，难值七同年。
    聚散雁遵渚，行藏鱼在渊。
    西兴残夜月，独照渡头船。

林季仲　秋热次高仲贻韵
    乘时火初流，执热病未脱。
    踏冰思少苏，坐甑哀苟活。
    云意断渰渰，雨声閟{左氵右聒}{左氵右聒}。
    安用天官为，不悟秋序夺。
    巫尪暴何辜，夸父僵且渴。
    熂山将焚烧，翻海欲洒泼。
    蛟龙遁寂寞，蝇蚋恣喧聒。
    瘴鸢时堕水，涸鱼暂濡沫。
    斯焉禾不登，往矣穗奚掇。
    众心祷不昧，群望走莫遏。
    殷勤闻雷行，闪闪惊电抹。
    嘉澍疑盆翻，脱叶逾帚捋。
    汲井忆羸瓶，承靋争罗钵。
    新凉来不断，濁水去如割。
    未论沴气销，陡觉烦襟豁。
    遂回望电眼，免蹙忧稼頾。
    一饱兹可营，百虑何劳{左发右刂}。
    明公轸慈仁，此道归包括。
    世事有反覆，愁肠屡回斡。
    栖栖同里甿，闵闵忧旱魃。
    赋诗输悃悰，盈轴办嗟咄。
    句圆珠走盘，意定弦在筿。
    千仞徒仰高，一苇敢杭阔。
    韬疵知含洪，策蹇终舮卼。

林季仲　秋热次高仲贻韵
    坐我甑釜中，逾月不得脱。
    劳生亦何聊，喘喘觅少活。
    驾言往空谷，卧听惊濑{左氵右聒}。
    遭逢褦襶子，此事又中夺。
    天公不我怜，定为化邓渴。
    一夜翻河汉，散作珠玑泼。
    檐垂素练直，柏枕鸣聒聒。
    更饶窗户间，萧瑟溅飞沫。
    老火谢余晖，削迹去如掇。
    乃知造化心，潜通本无遏。
    繁暑移清凉，变化在一抹。
    田父有喜言，侬得垄穗捋。
    却忆灌溉时，搰搰抱瓮钵。
    王者仁如天，寸物恶伤割。
    独爱夏日长，器度何不豁。
    向隅泣一夫，满堂蹙其頾。
    余凉止殿阁，芜垢直可{左发右刂}。
    我愿均此施，远尔归囊括。
    措意肤寸间，六合可旋斡。
    宁容凶逆俦，肆虐为旱魃。
    掣电备麾旟，鞭雷供叱咄。
    号令挟风行，声飞齐万筿。
    腥羶悉荡攘，再见天地阔。
    孰与长畏人，朝夕怀舮卼。

林季仲　秋热次高仲贻韵
    痴暑如痴人，吝权不肯脱。
    凉风戒七月，尚贪朝夕活。
    云雷动地来，一夜雨声潭{左氵右聒}。
    老火无晶光，奔迸气褫夺。
    我思疏仲翁，千载犹饥渴。
    父子腰金黄，照眼光泼泼。
    车马趋其门，市井等讙聒。
    从容相与言，身名如聚沫。
    功成不还乡，患至将谁掇。
    相随出关去，浩然不可遏。
    挽饮东都门，颓颜酒微抹。
    迎迓走儿童，争取霜髯捋。
    歌呼接日夜，弹筑杂击钵。
    时时问余金，趣卖供酾割。
    落落丈人行，器度自轩豁。
    子孙汝何知，徒蹙求田頾。
    迩来宦途险，凭谁为铲{左发右刂}。
    冥行羒荆刺，进退俱有括。
    胡不观四时，寒暑递推斡。
    强聒不知几，斥逐齐旱魃。
    得失何怪事，书空漫咄咄。
    要须慎其初，毋轻弦去筿。
    我本一散翁，涉世多迂阔。
    何如二大夫，安枕无舮卼。

林季仲　三椽休斧陈开祖有诗次韵
    经营草舍得能难，甫及斜川八九间。
    傍砌更移墙后竹，钩帘独盼雨余山。
    月投窗隙如相觅，云过檐端却复还。
    长忆少陵规画远，要令寒士总欢颜。

林季仲　沈朝议挽词
    擢第繇元佑，封侯迨绍兴。
    旷怀初不竞，薄俗漫多能。
    勋业一壶酒，交游八尺藤。
    诸生话乡老，挥泪溼寒灯。

林季仲　失题
    平生丘壑自相於，幽意悠然入画图。
    好向溪边石矶上，羊裘披我作狂奴。

林季仲　失子
    檐鹊哺雏时自喜，垄牛舐犊互相嘘。
    老妻觑我无他语，欢笑何年得似渠。

林季仲　送梁尚书移守宛陵
    堂堂体貌照簪缨，天与君王佐太平。
    拭眼待看萧相国，举杯且属谢宣城。
    花间未听歌声彻，笛里先催别恨生。
    说与邦人休卧辙，过家闻欲趁清明。

林季仲　送思深赴泉州录参
    南郭先生卧病余，瘦如骐骥服盐车。
    厌尝漆叶青黏散，旋理司空城旦书。
    长陌欲登秋色薄，一樽相对鬓毛疏。
    晋江波与温江接，消息频传双鲤鱼。

林季仲　送张侍郎归省
    时时去弄老莱衣，也似何蕃岁一归。
    相送江头无一语，寸心遥与白云飞。

林季仲　送真歇禅师
    我与真歇师，同年五十八。
    对之竟颓然，百事付华发。
    买舟系篱傍，一日来告别。
    挽之不肯留，径山演法切。
    佛法果何如，请师为指诀。
    俯首无一言，苦欲相泯灭。
    余漫述所闻，此法本无缺。
    山河连大地，鸟兽暨鱼鳖。
    抽至一蠛蠓，中含大千阔。
    试即此身求，万象皆森列。
    声色臭味等，六根能剖决。
    阿谁使之然，未可计巧拙。
    盍亦返故乡，子细自披抉。
    当有无价珍，终身用不彻。
    胡为浪驰走，千里访名刹。
    环立广坐下，觑人摇辅颊。
    譬如坐海底，巨浸从头没。
    反问岸上人，觅水济我渴。
    师闻抵掌笑，却道我饶舌。
    径山堂未开，居士法先说。
    儒生玩韦编，贝叶师所阅。
    两家相诟病，久矣互侵伐。
    孰如吾二人，一见意轩豁。
    纵谈这个事，回出言词末。
    古人知造车。不较出门辙。
    看谁到长安，宁论胡与粤。
    因书问答语，聊以赠真歇。
    去去亦何之，千水涵一月。

林季仲　宿钱塘江诗
    大江推月上层霄，夜色分人此最饶。
    乡国未成千里梦，海门又捲五更潮。

林季仲　宿天台石桥
    卧听泉声似雨声，直愁泥滑马难行。
    世间疑事多如许，千百年来谁与明。

林季仲　宿天台石桥
    今人议论只从多，篑土那能障大河。
    我有室庐亦方广，归途不向石桥过。

林季仲　宿雁荡能仁寺
    万壑千岸簇马蹄，羞将尘鬓照清溪。
    晚云带雨东风急，无数飞花过竹西。

林季仲　宿中竺碧梧轩
    梦破初惊枕簟秋，懒思身世独搔头。
    山禽强欲知人事，叶底移时语未休。

林季仲　题广照院壁
    晚溪飞出小桥斜，流水萦迂带落花。
    生怕人来问时事，杖藜聊复过僧家。

林季仲　题康侍郎所居二首
    閒居正怕门庭杂，学道仍嫌歧路多。
    仲蔚当时开一迳，问渠初意果如何。

林季仲　题康侍郎所居二首
    莫道水清偏得月，须知水濁亦全天。
    请看风定波平后，一颗灵珠依旧圆。

林季仲　题外兄毛国器壁
    尊酒相逢海一涯，娟娟妙月照人衣。
    重来时节君须记，流水桃花鱼正肥。

林季仲　题薛献可新居次高仲贻韵
    高居占得野塘横，竹迳逃蹊取次成。
    宿霭半兼朱户溼，好山长傍晚窗明。
    风吹酒面春情渺，月落诗肠夜味清。
    今日主人归定否，试听枝上子规声。

林季仲　天柱峰
    寻胜权舆自天姥，芒鞋踏遍春山雨。
    要得山如磊落人，纷纷拳石何足数。
    忽逢一柱插天寒，形貌最尊疑父祖。
    群峰往往皆儿孙。环列膝前仍俯伛。
    我忧穹昊欲撑柱，莫笑杞人心独苦。
    伊谁有力能致之，大庇苍生使安堵。

林季仲　挽程夫人词
    金章朱毂烂盈门，春入仙翁笑颊温。
    曳杖时时过他客，含饴日日弄诸孙。
    风高浙水惊霜叶，月落黟山泣晓猿。
