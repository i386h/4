<!-- { "loadSidebar": true } -->
    宫漏沉沉夜色深，灯残火尽绝知音。
    木人位转玉绳晓，石女梦回霜满襟。

释慧晖　和芙蓉和尚四句偈颂　妙唱不干舌
    如如寂灭自无情，一句从来本见成。
    舌运广长元不间，雪峰相见望州亭。

释慧晖　和芙蓉和尚四句偈颂　死蛇惊出草
    金鞭遥指玉堂寒，惊起将军夜出关。
    三尺镆铘清四海，搀枪一扫绝痴顽。

释慧晖　和芙蓉和尚四句偈颂　铁锯舞三台
    铁牛无角卧山坡，鞭起如飞见也么。
    闹市横骑人不会，抬头鹞子过新罗。

释慧晖　和先师宏智和尚五转位颂　金针去复来
    清虚大道长安路，往复何曾有间然。
    暗去明来锋不露，渠侬始不堕中边。

释慧晖　和先师宏智和尚五转位颂　秦宫照胆寒
    岩房阗寂冷如冰，妙得冥符处处灵。
    转侧依忘功就位，回头失却楚王城。

释慧晖　和先师宏智和尚五转位颂　深岩藏白额
    白额藏岩烟雾昏，异中来也自惊群。
    草深直下无寻处，触著轻轻祸到门。

释慧晖　和先师宏智和尚五转位颂　五天银烛辉
    五天皎皎玉轮孤，一转光分鉴五湖。
    阔步却来游幻海，十方沙界大毗卢。

释慧晖　和先师宏智和尚五转位颂　匣里青蛇吼
    宝剑横斜天欲晓，洗净魔佛逼人寒。
    匣中阴阴光生处，衲子徒将正眼看。

释慧晖　偈十首
    外罢诸缘绝言语，内无喘息合幽玄。
    心如墙壁忘功处，以入道源空劫前。

释慧晖　偈十首
    一回转意光，千里绝情方。
    悟后梦醒后，孤然坐古堂。

释慧晖　偈十首
    少而可努力，老而可歇心。
    都卢懒万事，双眸泪湿襟。

释慧晖　偈十首
    直下拨开木上座，蓦端握却毫长老。
    衲僧气宇乾坤外，一夜寒冰通体到。

释慧晖　偈十首
    玉人深睡澄潭妙，石汉眼开花岳笑。
    不是今朝新发悟，三生大定了知少。

释慧晖　偈十首
    一回得妙，二度忘妙。
    急急归云，堆堆白云。
    别增真照，殊出月照。
    芬芸百花，馥郁红花。
    春窗暖笑，破家好笑。

释慧晖　偈十首
    人间无佛时，早是如来机。
    世界无尘境，新看深妙奇。
    若具此眼，便人天师。
    忽有这汉，何用拟议。

释慧晖　偈十首
    定林只履，天台楖{左木右栗}。
    鈯斧住山，横担镔铁。
    独有云床老胡僧，从见夜中天上月。
    目前无极分外心，少室花容是妙诀。

释慧晖　偈十首
    正偏融融而路断於鸟道之表，君臣堂堂而容俨於玉殿之中。
    到底难说，妙处绝同。
    别得傍道，见万年松。

释慧晖　偈十首
    皎皎而月澄，岭上之孤松。
    凄凄而风渡，半夜之空中。
    深深也妙诀，自坐少林之峰。
    了了也真气，元居虚谷之功。

释慧晖　偈四首
    朔风凛凛扫寒林，叶落归根露赤心。
    万派朝宗船到岩，六客虚映芥投针。
    本成现，莫他寻，
    性地闲闲耀古今。户外冻消春色动，
    四山浑作木龙吟。

释慧晖　偈四首
    巢知风，穴知雨，
    甜者甜苦者苦。不须计较作思量，
    五五从来二十五。万般施设到平常，
    此是丛林饱参句。

释慧晖　偈四首
    谷之神，枢之要。
    里许旁参，回途得妙。
    云虽动而常闲，月虽晦而弥照。
    宾主交参，正偏兼到。
    十洲春尽花凋残，珊瑚树林日杲杲。

释慧晖　偈四首
    皮肤脱落绝方隅，明了身心一物无。
    妙入道寰深静处，玉人端驭白牛车。

释慧晖　偈颂三十首
    只个玄妙诀，从来无异辙。
    拨开千嶂云，放出一天月。
    建化门头事，山僧未曾说。
    再来花木春，佛祖也难决。

释慧晖　偈颂三十首
    衲僧活眼晴，见破四天明。
    六门之活计，处处而现成。

释慧晖　偈颂三十首
    家风是自己，自己是家风。
    一如身心眼，全体是玄翁。

释慧晖　偈颂三十首
    直把肌弥锤子，正打虚空鼓子。
    稳坐寥寥而不妨，全身寂寂而忘志。

释慧晖　偈颂三十首
    吾门广大，从古难入。
    徒展两脚，不蹈阶级。
    元非宫内，岂得建立。

释慧晖　偈颂三十首
    青山山上，白云云下。
    户外水寒，波心船点。

释慧晖　偈颂三十首
    妙处彻底妙，玄处彻底玄。
    独知分外事，谁见壶中天。

释慧晖　偈颂三十首
    真到做处，清虚妙体。
    时时随后，步步在前。

释慧晖　偈颂三十首
    以大圆觉为我伽蓝，山河大地日月星辰。
    身心安居平等性智，天上天下唯我独尊。

释慧晖　偈颂三十首
    玉龙起雨上东天，石虎出风下北山。
    夜兔穿云南海底，昼乌破暗西畔岩。

释慧晖　偈颂三十首
    家传妙旨不言语，洞上真机绝外来。
    若有人云知父道，孤然孙子笑咍咍。

释慧晖　偈颂三十首
    路遮户外，家包云中。
    客游三月，主居月宫。

释慧晖　偈颂三十首
    风波灭尽而悔当时之事，碧海澄明而恨十分之恩。
    潭水月落而带清光之影，壶天云尽而存青霄之晴。
    棱棱一气未生，凄凄一神未现。
    默默风未起波，皎皎月未发光。
    历历历万象未乱，明明森罗未参。

释慧晖　偈颂三十首
    佛日高悬，祖月弥朗。
    僧云漫漫，法雨浩浩。
    禅林花发，教风春迎。

释慧晖　偈颂三十首
    春色千要花正开，秋潭万水月犹明。
    夏热绿杨影满地，冬寒白树覆前庭。

释慧晖　偈颂三十首
    少室胡僧，履子留只。
    米树应供，趺子出双。
    新丰老人，问杀首座。
    大阳兄者，兼养青鹞。

释慧晖　偈颂三十首
    枯木云笼秀，云中袍玉立。
    寒潭月夜圆，潭底侵鱼入。
    回头开正眼，头上戴帽出。
    芳草破春烟，草芊拂天内。

释慧晖　偈颂三十首
    绿岩枯木，不落人间。
    红谷芳草，不厌温寒。
    西南东北，各不相关。

释慧晖　偈颂三十首
    圆蟾出冷，晶旭入暖。
    惠光破暗，才辉照明。

释慧晖　偈颂三十首
    运步堂堂，通身历历。
    东道西说，南来北去。
    全得寸心，直用尺情。

释慧晖　偈颂三十首
    古佛道场，尚乘车子。
    澄源潭水，犹棹孤舟。
    夜鹤穿潭底，云月落银笼。
    天龙无雨，汗马而无鞭也。
    从此出生犊牛儿，金吼银声满芦水。
    微毛依旧正受中，玄角又带漫雪草。
    一回倒骑牧童梦，数笛吹来樵子歌。

释慧晖　偈颂三十首
    行脚大事，一段宗要。
    直拈起兔角佛杖，正举著龟毛祖拂。
    若人拈起举著时，人尽有礼谢在时。

释慧晖　偈颂三十首
    花露残春一样芳，月余潭底万年光。
    水脉冷寒凉焇焇，云形虚幕露堂堂。

释慧晖　偈颂三十首
    春梦朦胧，秋月玲珑。
    夏凉寂寂，冬寒空空。

释慧晖　偈颂三十首
    梁土皇帝，南天太子。
    相见端的，不识妙旨。
    廓然不识莫公私，太子皇帝对面时。
    一片檀香炉上火，残红吹起发花枝。

释慧晖　偈颂三十首
    灵剑刃辉在匣中，清光所照侵虚空。
    密通消息不传句，天上人间功不同。

释慧晖　偈颂三十首
    有时破关知落处，有时透关契密旨。
    有时妙容拜位里，有时光烛嘱机头。
    个中有体有宾主，个中有宛转傍参。

释慧晖　偈颂三十首
    朝说暮说，出广长舌。
    坐卧经行，万里镔铁。

释慧晖　偈颂三十首
    一段大事，古今难道。
    三乘曲说，去来易空。
    衲僧眼目，端的无工。
    禅和信趣，脱然绝踪。

释慧晖　偈颂三十首
    不夜真灯，破夜心月。
    穿日玄谈，不日妙诀。
    一句了然，不涉途辙。

释慧晖　偈颂四十一首
    山上栏外，水下槛前。
    夜兔光雪，昼乌辉火。
    黄头出妙，净名入玄。
    胡僧印心，卢公传衣。
    张三野曲，李四樵歌。
    船动碧波，海浸孤天。

释慧晖　偈颂四十一首
    陬月今朝三五风，岭头雪气缚寒松。
    不知枯木得胡信，含玉灵花春梦中。
    瑞鸟飞来千万峰，祥鱼行过二三众。
    纷然相见主人眼，历历双眸处处通。

释慧晖　偈颂四十一首
    如月今朝一日晨，风光破玉百花新。
    西来本祖再来也，万岳千峰皆是亲。

释慧晖　偈颂四十一首
    竺土之大仙，今日告涅盘。
    鹤林之米子，当下得枯偏。

释慧晖　偈颂四十一首
    学者恒沙无一悟，过在他讨舌头路。
    欲得忘形泯踪迹，努力殷勤空里步。

释慧晖　偈颂四十一首
    花月今朝朔旭前，桂轮普转满天边。
    枝花馥郁清香在，乌鹊从来同夜蟾。

释慧晖　偈颂四十一首
    花落秦川流水香，雨清荷玉妙珠藏。
    只么堂堂消息子，见来一点不相当。
    静夜钟声楼上冷，残春岑色付红阳。
    好是满堂孤峻处，不知人世见金章。

释慧晖　偈颂四十一首
    桃红李白落空墀，天碧地青悬锦机。
    云鹤出笼过鸟道，饱参密旨不传时。

释慧晖　偈颂四十一首
    余月今朝初一日，满山绿树影青青。
    异苗繁茂只斯是，大地全分画不成。

释慧晖　偈颂四十一首
    千山郁密处，凉飘洗夏热。
    今日正当眼，利剑是镔铁。

释慧晖　偈颂四十一首
