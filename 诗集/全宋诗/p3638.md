<!-- { "loadSidebar": true } -->
    好把香名题此籍，此题已兆杏园题。

姚勉　题河沙寺西崖
    河沙古寺临江干，山如蜿蜒翠龙蟠。
    入门双石踞虎豹，排云万竹森琅玕。
    山中有景开屏面，路入西崖羊角转。
    一湖横陈白于银，一溪西来净如练。
    僧言此处好结亭，孔方绝交呼不应。
    竹阴深中即亭子，风月为户云为棂。
    寄赀录事今岂少，不日诛茅坐林杪。
    饭余曳杖一登临，看尽青天没飞鸟。
    晚天落日浮湖光，渔舟相连鸿雁行。
    浩歌横笛互相答，底处更欲求潇湘。
    荷山对面不盈咫，门前吾家锦江水。
    何时亭子高崔嵬，年年钓蓑为此来。

姚勉　题胡景颜双清堂
    盘桓松菊陶元亭，俯仰山泉白乐天。
    长谓若人无复有，后身却在石溪边。

姚勉　题胡景颜双清堂
    石滩江上一诗仙，家住双清小有天。
    句里出奇超象外，人閒无事到吟边。
    读骚长在滋兰畹，如客多留种秫田。
    见说尚参颜栾处，今时谁似若人贤。

姚勉　题华严寺
    萧寺恭拈一瓣香，汉宫遥上万年觞。
    庚申再造皇基远，甲子新开御历长。
    万物总归春宇宙，八荒都入寿封疆。
    小臣致此朝天阙，葵藿倾心仰太阳。

姚勉　题惠政桥
    生愁杜宇叫津桥，叫入南入赞眡朝。
    安得砥流如此石，康衢日日听童谣。

姚勉　题江山风月楼三首
    明月清风不用钱，谪仙吟思浩无边。
    此清若也钱能买，金谷人须胜谪仙。

姚勉　题江山风月楼三首
    江上清风月在山，叶舟赤壁蜕尘寰。
    坡仙心事君知否，不取一毫天地间。

姚勉　题江山风月楼三首
    风月江山自四时，个中谁识活天机。
    会渠结峙融流意，方解吟光弄霁归。

姚勉　题蓝桥
    芝堂自瑞天朝安，竹郡久更江左唐。
    愿似诚斋诗句说，朝京旧路再筠阳。

姚勉　题李锐父所藏陈所翁龙轴
    所翁先生人中龙，豪气下吞江海空。
    当其得意作龙首，老手直与神天通。
    雄辞妙语层层出，醉中千幅笔一息。
    不遇先生大醉时，人间安肯留真迹。
    先生往往自写真，非龙之龙盖其人。
    请君什袭宝此墨，此翁此黑不易得。

姚勉　题廉泉
    凛凛清献公，盛德世所仪。
    当年章贡治，去止琴鹤随。
    于水取廉泉，于人识濂溪。
    廉泉水之清，濂溪道之师。
    斯濂愿力学，彼廉犹可为。

姚勉　题灵溪道旁水阁
    一碧无波湛浅溪，钓舟已系打鱼归。
    碧山黄叶排如画，中有联翩白鹭飞。

姚勉　题梅谷诗藁
    不与春风落世间，万山明月雪漫漫。
    谷中更有人如玉，招隐不来清梦寒。

姚勉　题梅庄郭成甫瘦吟帙
    倚着梅花读瘦吟，冰章雪句照人心。
    未应只为吟诗瘦，且占春风笑上林。

姚勉　题梅庄郭成甫瘦吟帙
    梅似舑仙瘦为诗，清寒直欲不胜衣。
    吟成雪里调羹句，此句却令天下肥。

姚勉　题墨梅风烟雪月水石兰竹八轴
    清晨有客南昌来，袖出数幅春风梅。
    芳根不种生绡上，安得的皪霜葩开。
    霜葩能开不能谢，始信笔端生造化。
    细看入趣直欲攀，亦复不知梢是画。
    迎风冷笑斜窥檐，披烟淡竚拖轻缣。
    丰腴略带清晓雪，痚瘦半横初夜蟾。
    根栖怪石增奇绝，倒影寒溪照清洁。
    斜枝兰外侣幽姿，冷蕊竹间标劲节。
    超然笔法无糁尘，正欹仰俯态逼真。
    几回卷轴却复展，生意不穷看转新。
    只看幽韵自堪玩，莫道无香真可叹。
    清香已在杳默中，暗起芬芳浮鼻观。
    平生爱梅如爱贤，恨无好句模幽妍。
    看君此画得天趣，妙写无声诗八篇。
    吾闻古来能画者，画马胸中有全马。
    君应满腹皆梅花，不尔安能笔潇洒。
    想君家住西山边，万梅谷中庐数椽。
    月宵携筇雪着屐，坐石瞰水窥风烟。
    纫兰傲竹今几年，餐香换骨身可仙。
    凝神吮墨淡一扫，不觉笔下花真传。
    叹予自爱冰玉干，久藏一幅鹅溪绢。
    请君为作雪中百花头上开，挂我壁间供客看。

姚勉　题南昌邑大夫俞君尊公坦庵
    人心机攏日以非，太行羊同一肠巇。
    坦庵先生独不尔，方寸境界天平夷。
    弦歌武城有贤子，宽旷襟怀亦如此。
    会令天下归此庵，荡荡康庄行九轨。

姚勉　题鹊巢寺
    修竹萧森影过墙，屧声寂不响回廊。
    道人独坐清无对，饱杀薰风一味凉。

姚勉　题蜀江观
    光武中兴三十年，愈民痼疾发灵泉。
    吾泉何止如光武，瑞井宜通瑞锦边。

姚勉　题蜀江观
    孝祖淳熙极盛时，此泉曾发蜀江湄。
    绣衣酷吏虽湮塞，难掩公朝赐石碑。

姚勉　题蜀江观
    飞升千载许旌阳，一念吾民尚未忘。
    循吏傥怜民疾苦，开泉疗疾又何妨。

姚勉　题蜀江观
    幸喜甘霖做岁丰，灵泉又奏济人功。
    但令奸猾销声好，莫禁民跻寿域中。

姚勉　题四圣观小蓬莱
    湖光平接碧天开，浮世笙歌下往来。
    个是蓬莱真绝顶，如何只道小蓬莱。

姚勉　题松风阁
    万松排立撑云表，虚籁生风秋月皎。
    了翁安在不可呼，雪鹤飘然下林杪。

姚勉　题谭君诗集
    建州衣钵传武功，山谷濠梁窥谢公。
    谭君之诗何自工，君家诗有冰清翁。
    野塘千顷涵秋风，资奁尽在奚囊中。
    苏仙今已骑虬龙，野塘钓艇君谁同。

姚勉　题腾芳书院
    若稽隆古时，教者家有塾。
    英材归乐得，粹学就私淑。
    粹学就私淑。淳风日云远，
    美意久不续。朱君魁杰士，
    卓见拔流俗。燕山霭椿桂，
    谢砌峙兰玉。所居必精舍，
    高继紫阳躅。朼来十亩地，
    建此一书屋。前山画屏列，
    暖翠泼晴麓。腾芳揭佳扁，
    意匠雅营筑。依墙御史柏，
    绕舍君子竹。雪香冠春葩，
    月馥播秋肃。回廊启斋扉，
    云荫纳乔木。亭桥跨天沼，
    槛影浸寒绿。中堂富图史，
    缥帙照笺轴。仰瞻圣贤像，
    冠履森在目。虚棂设棐几，
    日静尝好读。南窗最明快，
    天籁响琴筑。延师启堂坛，
    规矩倣白鹿。义方已家庭，
    仁意更闾族。朋来秀子弟，
    户屦辐辏毂。击撞金石乐，
    真趣寄沂浴。似闻入腴壤，
    将使任教育。如斯迈种德，
    丰报在名禄。愿言众友驹，
    相与策骥服。体兹胜芳意，
    誓必播芬馥。濯缨揽荃蕙，
    结佩撷兰菊。艺文摘香艳，
    义理浸醲郁。学苗勉哉植，
    仁种贵乎熟。大学先致知，
    中庸必谨独。胸襟富道德，
    词藻自充足。当知宏施设，
    得自大涵蓄。云龙起蟠泥，
    雾豹出隐谷。芳名会轩腾，
    霖雨天下福。

姚勉　题王昭君
    谢却君恩入寒尘，宫花从此不能春。
    丹青恨毛延寿，娄敬先为作俑人。

姚勉　题西湖竹阁寺
    入门才见万琅玕，便觉玲珑日影寒。
    峰势近环檐外立，湖光更好竹中看。
    烟霞古淡僧容瘦，风露清高鹤梦残。
    已占两亭凉坐足，再须登阁倚栏干。

姚勉　题西湖竹阁寺
    千古清风白乐天，昔时曾此饱谈禅。
    自从西阁无吟迹，惟有东坡嗣旧传。
    来往只应湖上寺，听闻误说海中仙。
    我来再拜祠堂下，笑摘岩花荐井泉。

姚勉　题西施拜心图
    紵罗山头浣纱余，酥胸娇拥拥颦不舒。
    高轩直盖填寒闾，东家少妇羞弗如。
    越宫选进吴王侧，光照姑苏春夺色。
    鸱夷心痛痛更深，亦自颦眉但忧国。

姚勉　题祥符寺
    山在云间几上梯，最高缘有福王祠。
    尚怜不及楼前木，得见祥符极盛时。

姚勉　题小西湖
    主人胸次一西湖，新展苏堤小画图。
    待种梅花三百本，请君雪里访林逋。

姚勉　题雪岩胡则潜诗卷首
    君有雪岩余雪坡，坡中雪少岩雪多。
    试将二雪平章看，坡中雪比岩如何。
    有人问我坡间雪，一色平铺寒玉洁。
    夜深明月可中庭，化作冰壶底俱彻。
    不如君岩雪更奇，怪松夭矫银龙垂。
    倚岩一啸望清晓，千崖万壑俱瑶池。
    莫将多少分优劣，只喜坡间同此雪。
    芦花月色一样看，吾雪本来无欠缺。
    群芳秃尽梅始花，同云羃羃天之涯。
    蒲团竹屋坐听雪，春虫扑窗蟹行沙。
    书来题作雪家契，最爱君书此三字。
    世人爱热冷即嫌，我独与君同此嗜。
    雪无彼此只一家，玉堂茅舍何等差。
    红垆一片会真趣，藩篱剖破非封蜗。
    雪堂仙伯骑鲸去，天台雪巢复何处。
    与君分钓雪江寒，同唱孤舟蓑笠句。

姚勉　题雪竹扇
    此君腰不折，玉立有余清。
    晓窗拥鼻吟，听渠落冰声。

姚勉　题严子陵钓台
    倡周节义有夷齐，钓渭鹰扬可太师。
    西汉颓波无砥柱，先生只合一纶丝。

姚勉　题严子陵钓台
    扁舟谁不过严滩，唤醒贪夫醉梦寒。
    名教扶持真百世，岂徒当代慑曹瞒。

姚勉　题严子陵钓台
    封了全燕不复臣，友朋从此废天伦。
    子陵不为光皇屈，要识君王有故人。

姚勉　题严子陵钓台
    怀仁辅义戒阿谀，万古先生两句书。
    长往不来安有此，如知王佐在樵渔。

姚勉　题杨妃出浴图
    温泉暖滑留余香，芙蓉出水红生光。
    宝钗义髻嚲龙凤，力困未必忺霓裳。
    斂衣侧步无穷意，犹胜朝来海棠睡。
