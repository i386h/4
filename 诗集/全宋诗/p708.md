<!-- { "loadSidebar": true } -->
    积雪皑皑，飞雪蔌蔌。
    前车上岭后车续，老牛服箱顾寒犊。
    高雪弥山，低雪满谷。
    戴笠执鞭，冻腰踨油。
    画师画此何年事，关塞远征挽刍粟。
    莫道牛疲项领秃，人疲于牛痛欲哭。
    峻岭之下旧村落，萧酒人烟知几簇。
    莫道饷车过门外，门内田家眠正熟。
    百车千车过不已，敲门乞索何时足。
    牛岂不需藁一束，人岂不取一匙粥。
    鸡犬不可保，妻子或窜伏。
    画中水阁尔整齐，焉知不是逃亡屋。
    我闻造化心至公，人间乃有两般风。
    庶民雌风扇臭秽，何独楚王之风雄。
    天地山川同一雪，眼见雪同心各别。
    梁园才子简欲授，栘监老臣毡自齧。
    贫人闭户洛阳卧，壮士衔枚蔡州灭。
    红炉锦帐羔酒斟，岂识盘车图中意愁绝。
    春日陌上花，同遨掷果车，
    不尔鳏翁嫠妇对花成咨嗟。秋夜楼上月，
    同醉生尘袜，不尔羁臣逐客对月翻凄咽。
    鸣呼身在雪岭盘车图，还知世有子猷访戴无。

方回　题渊明采菊图
    东篱东篱所至有，南山南山古至今。
    东篱之西拄我杖，秋菊千丛开黄金。
    南山之北送我目，鸿飞山阳我山阴。
    今是昨非栗里宅，三径就荒犹可寻。
    画工可写渊明面，政恐难写渊明心。
    渊明面匪宣明面，谁欤障我西风扇。
    翁醉欲眠遣客去，渊明此心我常见。
    归去来兮归去来，渊明方寸焉在哉。
    宁入东邻白莲社，不上徐州戏马台。

方回　题渊明归来图
    人以心役形，方寸有所主。
    陋巷足箪瓢，外物肯妄取。
    心或为形役，饥肠内煎煮。
    未必得鼎食，汤镬已烹汝。
    渊明归去来，妙甚第三语。
    自形役自心，何乃浪自苦。
    此理一以悟，公相亦粪土。
    而况折我腰，不过米斗五。
    昨非谢督邮，今是睇衡宇。
    易有不远复，艮曰止其所。
    圣之清若和，高风夷惠伍。
    懦立薄夫敦，仰止迈终古。

方回　题渊明像
    慧远无此冠，修静无此巾。
    此巾要亦有，无此洒酒人。

方回　题云泉题咏
    天一生水，坎卦象旃。
    二阴一阳，坤之中渊。
    天而非此，必为旱年。
    泽自空降，其云油然。
    地而非此，民何以田。
    曰有畎浍，泉出于山。
    六坎之卦，次坤次乾。
    在屯为云，在蒙为泉。
    至于需卦，复以云言。
    既亨既养，需厥成焉。
    万物始生，熟为之元。
    水为物母，乳之而蕃。
    云为水胎，泉为水源。
    云初一缕，滂霈八埏。
    泉初一滴，汹涌滔天。
    君子心学，攸体攸研。
    观象于坎，奚水之专。
    中刚内实，处险常安。
    于云于泉，复究厥观。
    水之始初，未波未澜。
    心之始初，万善俱完。
    如云欲雨，如泉欲川。
    发而中节，养蒙亨屯。
    无为而成，地平天全。
    心这动也，化育攸关。
    我心未动，厥亦有传。
    云之动天，不可复还。
    盍亦求诸，未云之前。
    泉之动矣，不可复返。
    盍亦求诸，未泉之前。
    心之既发，收之孔艰。
    心之未发，泉本云根。
    不睹不闻，无倪无端。
    戒慎恐惧，以操以存。
    洎及发也，电激河奔。
    一言蔽之，敬为入门。

方回　题张长卿竹梅用苏黄各二句
    西湖处士骨应槁，不复龙蛇看挥扫。
    是谁招此断肠魂，竹外一枝斜更好。

方回　题张明府清风堂三首
    麦陇初秋晓吹寒，新篁摇动碧琅玕。
    涤烦解愠谁相似，父老人人说长官。

方回　题张明府清风堂三首
    素纨摇月坐高堂，病暍应无困道傍。
    好倩丰隆吹火伞，人间各受一襟凉。

方回　题张明府清风堂三首
    万叠春山积雨晴，新茶处处煮车声。
    不应独送月团片，偏与卢仝两腋生。

方回　题赵继孙拙斋
    曾颜得圣传，何谓鲁与愚。
    外察若不足，内朗实有余。
    择树鹊巢高，羒虫蛛网虚。
    曲士挟小智，岂不雄里闾。
    之子息机心，抱瓮灌园蔬。
    晚食足当肉，贲趾宁舍车。
    九卿彼四至，恶名垂简书。
    天孙夜乞灵，悔不伾文疏。
    众人笑我拙，囊萤披蠹鱼。
    我亦笑尔巧，技止黔之驴。

方回　题赵循老立斋
    是身犹厦屋，下栋乃上宇。
    一旦贺燕雀，千关庇风雨。
    轮奂易耬飞，难致础上柱。
    桓楹一以植，次第万厥户。
    尼父早志学，更加岁十五。
    生知幼至壮，始以此自许。
    父师宿培壅，忍作籧簒俯。
    贞固躯峙干，幸不夷左股。
    立斯以行斯，万里在接武。
    务本果焉赖，肠书饱撑拄。

方回　题赵子昂摹唐人二戏马驹
    我尝远过燕山北，树木已无草一色。
    骐骥骅骝动万匹，互啮交蹄戏跳踯。
    谁欤画此双名驹，似斗非斗相嬉娱。
    唐人遗迹赵子摹，善书善画今代无。
    善书突过元章米，善画追还伯时李。
    先画后书此一纸，咫尺之闻兼二美。
    无章伯时两人合一人，愧我一诗难写两人真。

方回　题郑提学孔明敬斋
    恭惟方寸心，表里无将凶。
    妍丑物不逃，宇宙大明镜。
    时开复时阖，静定动亦定。
    孰为磨且奁，尘垢敢吾竞。
    徐步冲牙和，俨立章甫正。
    威严修德容，戒惧毓景行。
    典谟冠百王，首言钦恭敬。
    慎寅与只让，惴惴远机阱。
    怠慢惟不敢，兹其所以圣。
    三畏四勿传，孔颜曾思孟。
    洛学至正叔，主一肃正命。
    乾淳朱逮张，铭箴互规咏。
    奥室鬼神临，寐枕雷霆迸。
    凛若对庙祭，严于听军令。
    古君子必尔，持身以莅政。
    保家云仍长，理国强以靓。
    繄予幼不学，乃有东家郑，
    一谨御万邪，道涯自孤泳。
    何当跻公堂，幽话听犀柄。

方回　题朱仲华百牛图
    以栋梁成厦屋，万牛不足。
    以耒耜命巾车，一牛有余。
    画师幻此沮洳泽，若牯{牯古换孛}犊辈且百。
    太平村落丰年秋，只欠耳边闻晚笛。
    老身元是牧牛儿，凭谁写作刘凝之。

方回　题祝公辅静得斋
    郑卫撼俗耳，姬姜接凡目。
    醇酎诳渴吻，大房诱饥腹。
    一阈内外间，鲜不妄举足。
    堂堂七尺躯，顷刻万感触。
    人生性本静，情动乃有欲。
    静善动亦善，尧舜可同躅。
    动恶丧厥静，为桀为禽犊。
    恭惟方寸心，性情赖管束。
    勿狎宁孔畏，匪狂尚箕肃。
    思精造诣深，察久酬应熟。
    北辰居其所，初九不远复。
    可待豶豕牙，故已童牛牿。
    性静人所同，心静我所独。
    心静非不动，存性情乃伏。
    天地与我者，所宝不盈掬。
    完我所因有，得之异逐鹿。
    苦辛子祝子，为亲营半菽。
    颇欲谢湖海，归欤卧茅屋。
    清夜一孤灯，不疚内自烛。
    养气非养体，未藉台馈肉。
    胸中线五色，笔底泉万斛。
    谁其相料理，回首送鸿鹄。
    离娄下十四，三自养何缛。
    紫阳居资对，我亦当熟读。

方回　题醉仙图
    晋七贤欤，唐八仙欤。
    胸吞万古，气高九天。
    粪土轩冕，膏盲林泉。
    造性命之阃奥，眇文章之蹄筌。
    见李耳于树下，参伏羲于画前。
    爰养素于黄庭，亦存神于丹田。
    既万累之尽扫，惟一真之独全。
    生涯无他，糟丘酒船。
    画史游戏，醉态蹁跹。
    或相舁扶，或相攀牵。
    或袒而舞，或跣而眠。
    堂堂八尺，如颓玉山。
    炯炯一寸，如珠在渊。
    老夫一笑知其然，非愚非痴非狂颠。

方回　听航船歌十首
    北来南去雁还飞，四十年间万事非。
    惟有航船歌不改，夜深老泪欲沾衣。

方回　听航船歌十首
    莫笑船家生事微，新红米饭缘蓑衣。
    一声歡和一声乃，谁识人间有是非。

方回　听航船歌十首
    家住斜塘大户边，时荒米贵欠他钱。
    从此驾船归不得，无钱且驾小航船。

方回　听航船歌十首
    四千五百魏塘船，结拆船牙解半千。
    一千修柁贯三米，三日盘缠无一钱。

方回　听航船歌十首
    十千债要廿千偿，债主仍须数倍强。
    定是还家被官缚，且将贯百寄妻娘。

方回　听航船歌十首
    南到杭州北楚州，三江八堰水通流。
    牵板船篙为饭碗，不能辛苦把锄头。

方回　听航船歌十首
    雇载钱轻载不轻，阿郎拽牵阿奴撑。
    五千斤蜡三千漆，宁馨时年欲夜行。

方回　听航船歌十首
    南姚村打北姚村，鬼哭谁怜枉死魂。
    争似梢工留口吃，秀州城外鸭馄饨。

方回　听航船歌十首
    赌钱输了阿侬哥，黄草单衫破孔多。
    相趁缩砂红豆客，霜风九月上淮河。

方回　听航船歌十首
    船头船尾唱歌声，苏秀湖杭总弟兄。
    喝拢喝开不相照，阿牛贼狗便无情。

方回　听客话二首
    一叟西郊至，农谈半日閒。
    但容身少健，未觉世多艰。
    役倚淘金免，逋期获麦还。
    苦辛仍节俭，聊得老田閒。

方回　听客话二首
    客言乱时事，可骇不堪闻。
    田主戕凶佃，民妻掠乱军。
    草高城里屋，树赭垅头坟。
