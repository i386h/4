<!-- { "loadSidebar": true } -->
    善学柳下惠，不欲慕伯夷。
    一乡有善士，收拾略不遗。
    以此娱我老，今是胜昨非。
    何必汗漫游，据龟食蛤蜊。
    但欲客长满，痛饮真吾师。
    乡党既恂恂，朋友亦偲偲。
    凡我同盟人，共当惜此时。
    间或造竹所，宁容掩朱扉。
    耆英古有约，不劝亦不辞。
    此意岂不美，谨当守萧规。
    达哉杜陵客，从它人见嗤。

楼钥　约诸公再游龙湫
    昨暮与君上龙湫，天久不雨无湍流。
    啸呼拊掌唤不应，怅望颇亦令人愁。
    夜来雷鼓惊龙起，溪声已觉乱人耳。
    莫辞重访尊者居，坐看倒翻三峡水。

楼钥　月夜汎舟姚江
    秋暑不可能，几思泛中川。
    晚来兴有适，溪船偶及门。
    凉月才上弦，平潮可黄昏。
    倚楫纵所知，卧看龙泉山。
    长虹跨空阔，过之凛生寒。
    坐稳兴益佳，夜气方漫漫。
    草虫鸣东西，飞乌相与还。
    仰头数明星，垂手摇碧澜。
    坐客惜此景，不及携清樽。
    无酒要不恶，徜徉足幽欢。
    幽欢有何好，叩舷澹无言。

楼钥　云岩
    但见云生谷，初无石似岩。
    得名非旧观，买地作精蓝。
    境胜环修竹，门深拥翠杉。
    禅林自家处，莫问后三三。

楼钥　再过鹿伯可
    又上先生见一堂，澹然宾主两相忘。
    不知海内清风满，但觉山中白昼长。
    小雨络林妨蜡屐，靓妆环坐快瑶觞。
    曲终扶杖欲归去，即咏白驹三四章。

楼钥　再送潘恭叔
    我似冥鸿弋犹慕，君如放鹤去还归。
    秋空今日真成去，好伴闲云自在飞。

楼钥　再题行看子
    先引护栏毬子骢，九马近远俱相从。
    黑驹騧黄骓素骝，亦有笏面仍银鬃。
    夏国一种青於蓝，五明错靴皆如龙。
    或骖或引恣驰骤，坐觉隐耳声珑珑。
    人间安得有此辈，一一必自天闲中。
    不惟骨相异凡马，圉人贵介多雍容。
    三花翦鬣自官样，空鞍更以香罗幪。
    中间二者盖天马，齿虽已老气尚雄。
    不知几出横门道，双立柳下青阴浓。
    抬韁捽颔刷背膂，旋梳鬃尾摇清风。
    人人生意马欲动，态度曲尽各不同。
    韩生去我几百年，藻色尚湿青与红。
    不知何时堕鸡林，万里远在东海东。
    贾人携来得寓目，一见绝叹丹青工。
    千金可买真不惜，忽复携去何匆匆。
    亟令临写得形似，如此神骏那得逢。
    开元内外马盈亿，色别为群从登封。
    韩生所貌定杰出，七尺为騫八尺駴。
    向来莺边系金狨，归乘款段头已童。
    伏枥宁能志千里，却笑区区据鞍矍铄翁。

楼钥　臧温叟挽词
    白首行逾恭，乡评敬此翁。
    心开上池水，气袭舞雩风。
    礼貌诸公厚，声华一瞬空。
    臧孙知有后，三世著阴功。

楼钥　早起戏作
    枕稳衾温梦乍回，閒居不怕漏声催。
    天明更欲从容睡，长被孙儿恼觉来。

楼钥　早行
    水余枯卉尚栖苴，催促征夫趁晓鸦。
    细路缭山穿乱石，轻舆掠树得飞花。
    柔桑弥望两三里，修竹深藏四五家。
    径处不容行客恋，可怜一步一天涯。

楼钥　曾吏部寿诗集老杜句
    刺史诸侯贵，春城海水边。
    层城临媚景，水合数百源。
    山色佳有余，云门吼瀑泉。
    游山忆谢公，频游任履穿。
    三寸如黄金，朱橘不论钱。
    潇洒到江心，石濑月娟娟。
    翠华拥吴岳，谁扶黄屋尊。
    御榻在嵽嵲，佳气拂周旋。
    多除南省郎，一麾出守还。
    城中贤府主，今之黄颍川。
    笔落惊风雨，谈论淮湖奔。
    君书一万卷，分明在眼前。
    老气横九州，黄鹄摩苍天。
    历职汉庭久，磊落映时贤。
    否臧太常议，正直朱丝弦。
    东下姑苏台，戮力効鹰鹍。
    谒帝似冯唐，明公独妙年。
    列宿顿辉光，馨香粉署妍。
    卿月升金掌，等级敢比肩。
    巢许山林志，虚心味道玄。
    此邦承平日，接近与名藩。
    时节立复度，水旱其数然。
    百谷漏波涛，狂风大放颠。
    江流气不平，地轴为之翻。
    人烟眇萧瑟，茅茨寄短椽。
    凋瘵满膏肓，诛求何多门。
    至尊方旰食，鸿雁美周宣。
    平生方寸心，穷年忧黎元。
    恐辜明主恩，筋力不辞烦。
    晨趋阊阖内，应对如转环。
    制可题未乾，御札早流传。
    斯人亦何幸，已闻动行轩。
    滞务兹一扫，烦苛法令蠲。
    抚养甚分明，连樯并米船。
    蜂蠆不敢毒，歌笑轻波澜。
    骄阳化为霖，江鸣夜雨悬。
    公镇踰岁月，人安若泰山。
    且如今年冬，祁寒为之暄。
    萧萧理体静，迥出诸侯先。
    何时降玺书，谁能叫帝阍。
    丝纶实是新，载渥照乾坤。
    借问今何官，蓬莱汉阁连。
    鸳鹭回金阙，会是正陶甄。
    煊赫旧家声，风流今尚存。
    严家聚德星，文雅见天伦。
    曾参与游夏，寔为亲弟昆。
    潘舆送喜频，堂后自生萱。
    国与大名新，中堂有神仙。
    令子各清标，芝兰叠璵璠。
    今朝乌鹊喜，仙鹤下人间。
    甘作老人星，晨霞朝可餐。
    但求椿寿永，何曾藉偓佺。
    献寿更称觞，肃肃秩初筵。
    烂漫倒芳樽，华烛蟠长烟。
    清朝燕贺人，尚为诸侯客，
    坐客寒无毡。未见有知音，
    非理谁与论。始知贤主人，
    见我颜色温。包蒙忻有击，
    豁达露心肝。窃效贡公喜，
    兼尽宾主欢。吹嘘人所羡，
    推毂期孤鷑。

楼钥　曾侍郎挽词
    文献南丰裔，源充曲阜公。
    岩岩双法从，凛凛旧家风。
    金玉方交映，人琴忽併空。
    平生心地直，流庆尚无穷。

楼钥　曾侍郎挽词
    紫陌寻春日，惟公最少年。
    鱣堂憀隗始，熊轼愧卢前。
    寄我旧犹湿，思君迹遽仙。
    同登今有几，挥泪抚遗编。

楼钥　曾无逸郎中名燕居曰和三续社有诗次韵
    通地通天只个中，千岐虽别大都同。
    两家偶尔流传盛，一贯临之内外融。
    欲境扫开心在我，浮云散尽月当空。
    感而通者从来话，不感须知自有通。

楼钥　赠宝藏老道源
    骨相昂藏涧底松，平生禅窟尽从容。
    几年大隐清晖阁，今日来瞻独秀峰。
    打破画瓶无羐碍，大开饭店喜迎逢。
    今朝且逐征途去，何日重来听晓钟。

楼钥　赠别卢甥申之归吴门
    千里何妨命驾来，晤言未厌已西驰。
    子休重赋琼瑰赠，我亦懒歌亲戚离。
    好向清江论乐府，更从叶子说新诗。
    乐閒引纸五十尺，为篆离骚继李斯。

楼钥　赠别章茂献尚书
    我辈重来鬓已皤，贞元朝士苦无多。
    才堪柱石犹归去，柰此摧颓一老何。

楼钥　赠陈居靖道人
    沩沬道人身御风，弃家求静慕仙踪。
    仙都有石立天半，特立要当如此峰。

楼钥　赠成都鲁讲书
    君家江发源，我生瀛之壖。
    相望万里外，中间几山川。
    近闻今子敬，文价惊鸾鵷。
    何由梦见之，失喜瞻在前。
    幅巾耸英标，衔袖出文编。
    倒屣平生欢，剧谈河汉悬。
    老我三入朝，广识两蜀贤。
    相与论诸公，与君最周旋。
    自言隐太城，读书三十年。
    城中竹豨居，肥遯远市廛。
    清豨拥屋后，绿树环前轩。
    一舟号横雪，可泝复可沿。
    拂衣下三峡，非为名利牵。
    滟澦追古作，海潮赋新篇。
    旧依槹閒公，来乘甬东船。
    顾我何所取，有怀俱尽言。
    老亲苦多病，尝药冀少痊。
    佳客不容留，欲著归骖鞭。
    间为恶草具，愿君少留连。
    报无锦绣段，赠有朱丝弦。
    一别无复会，掺祛意茫然。
    蜀山渺何许，同声惟杜鹃。

楼钥　赠丁相士
    相形何似且论心，眼力工夫见浅深。
    古怪清奇任君说，灵台一片若为寻。

楼钥　赠范纬文秀才
    中兴道士以牛鸣，淡墨百果尤著声。
    妙入神品仍有灵，我不识之钦其名。
    曾得乌犍两横轴，又有石榴才一幅。
    武昌使君旧寄诗，末言秀才乃其族。
    忽有纬文来款门，自言真是当家孙。
    口诵罗诗若翻水，他诗历历俱能言。
    一见前画叹真迹，愿得生绡奋吾笔。
    为作来禽对石榴，一扫横枝生意出。
    我诗不工人已陈，有诗岂复能动人。
    为君一写史君语，更求知己如罗君。

楼钥　赠光孝益老
    鴒原鸿雁行，此理悬诸天。
    万事可变灭，天性难推迁。
    显萩幼出家，洁饥同玄蝉。
    一钵寄西东，悠悠经几年。
    外慕等浮云，百念灰无烟。
    难兄忽相逢，触动欢喜缘。
    光阴信可惜，征袂何翩翩。
    叱胥掩簿鴒，来同妙峰禅。
    刺刺道家世，客泪如迸泉。
    玉堂与黄合，衣钵亲相传。
    游宦非为贫，不敢替所先。
    老师虽宴坐，至情岂唐捐。
    此会非偶尔，绝倒秋风前。
    手持诗卷来，谓予得无言。
    晓以天性语，人生要有原。
    嗟哉伪日薄，萁豆本同根。
    一旦成仇敌，釜中急相煎。
    宁知有佳人，芳草梦阿连。
    相见无几时，瞥如鱼跃渊。
    固知出世法，惜别讵不然。
    又当作大观，勿为爱网牵。
