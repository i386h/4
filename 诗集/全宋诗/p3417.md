<!-- { "loadSidebar": true } -->
    轻寒衫袖薄，杯酌更须温。

徐玑　春日游张提举园池
    西野芳菲路，春风正可寻。
    山城依曲渚，古渡入修林。
    长日多飞絮，游人爱绿阴。
    晚来歌吹起，惟觉画堂深。

徐玑　春晚
    午风庭院绿成衣，春色方浓又欲归。
    蝌蚪散边荷叶出，酴醾香裹柳绵飞。

徐玑　春雨
    断桥横落浅沙边，沙岸疏梅卧晓烟。
    新雨涨溪三尺水，渔翁来觅渡船钱。

徐玑　春雨
    柳着轻黄欲染衣，汀沙漠漠草菲菲。
    晓风吹断寒烟碧，无数鸳鸯溪上飞。

徐玑　次韵刘明远移家
    隐居须是僻，君向数家村。
    自以闲为乐，何嫌贫尚存。
    碧波连草舍，白日掩柴门。
    挂得一瓢在，风来应恶喧。

徐玑　次韵刘明远移家
    恬淡安身易，新家似旧居。
    径凉行落叶，池净数游鱼。
    诗得唐人句，碑临晋代书。
    半生惟此乐，同辈必无如。

徐玑　次韵刘明远移家
    躬耕儒者事，甘苦自能便。
    叩角吟山际，休锄坐竹边。
    长年多涉沥，丰岁少尤煎。
    一一旧所好，知君能弃捐。

徐玑　大龙湫
    瀑水数千尺，何曾贴石流。
    还疑众山坼，故使半空游。
    雾雨初相乱，波涛忽自由。
    道场从建后，龙去任人游。

徐玑　丹青阁
    翠霭空霏忽有无，笔端谁著此工夫。
    溪山本被人图画，却道溪山是画图。

徐玑　登横碧轩继赵昌甫作
    步陟高高寺，徐行不用扶。
    青天晴又雨，山色有还无。
    句向闲中觅，茶因醉后呼。
    所怀论未足，何乃又征途。

徐玑　登三层楼与王仲言联句
    南州冬日佳，风和霜气收。
    出门访良友，散策寻清游。
    负郭有野趣，荒草带寒流。
    信步任所止，款扉得深幽。
    初若隐者居，忽上云中楼。
    搅以三层颠，恍与万象浮。
    绿野宽作围，青山远相蟳。
    凌然欲轻举，久乃思冥搜。
    团团荔枝林，往往业叶稿。
    时于阴木间，略见碧瓦沟。
    苍然晚烟集，红者枫树头。
    原立思转赊，顾盼目不周。
    何意城中身，而对海上州。
    要须千幅尽，未可一语酬。
    时已梅萼春，景迈浙水秋。
    远地得心赏，良会非宿筹。
    黄柑况可餐，绿酒方出簄。
    十年真契阔，再见方绸缪。
    矧兹天一方，无异水上沤。
    把笺不知暮，论文殊未休。
    俄惊庭叶落，始觉昏鸦投。
    独怜下弦月，未挂初旬钩。
    绝景尚可揖，归途谅匪修。
    何当雁荡间，相与老一丘。

徐玑　登滕王阁
    重重楼阁倚江干，岸草汀烟远近间。
    春水生时都是水，西山青外别无山。
    云归长若真人在，风过独疑帝子还。
    自古舟船城下泊，几人来此望乡关。

徐玑　登信州灵山阁跨鹤台
    清游吾有分，浑似昔曾来。
    野屋凭高住，青山到水回。
    欲看数岫远，须待晓云开。
    渐渐生愁思，乡心上古台。

徐玑　登薛象先新楼
    矮檐风雨送蜗牛，有客来夸百尺楼。
    阖郡池台皆下瞰，背城湖海亦全收。
    清时未放徒高卧，半世明为故倦游。
    解尽橐金君计决，月明长笛起渔舟。

徐玑　冬日书怀
    闲庭黄叶满，园树尽玲珑。
    寒水终朝碧，霜天向晚红。
    蔬餐如野寺，茅舍近溪翁。
    非是分嚣寂，由来趣不同。

徐玑　读徐道晖集
    悟得玄虚理，能令句律精。
    生前惟瘦苦，身后得名清。
    朋友裒钱葬，先生有笔评。
    林头旧题名，苔藓带云生。

徐玑　访湖友
    城中日日望南湖，乞得閒来访隐居。
    渐有秋霖篱菊长，才无暑气渚莲疏。
    壁间古画多贤像，案上尘编半佛书。
    未见主人逢稚子，不通姓字独踟躇。

徐獴　　访梅
    访梅行近郊，寒气初淅沥。
    欲开未开得，三点两点白。
    清枝何萧疏，幽香况岑寂。
    颇知天姿殊，绝似人有德。
    逢君天一访，欢然旧相识。

徐玑　奉酬翁松庐见寄
    客路归时西似烟，归来还近菊花天。
    寸心不到青云上，一事难成白发前。
    风外松声如昨夕，竹间梅蕊接新年。
    閒来得句频相送，自有高人住屋边。

徐玑　奉和翁千四知千十四隐居山中作
    翁侯两兄弟，志尚等高独。
    闲心没江鸥，逸兴狎山鹿。
    难兄早登第，高风动乔木。
    湘南花满汀，百里正膏沐。
    归作山水游，词源倾百斛。
    令弟小谢徒，深沉郁林麓。
    优游千卷书，平生几竿竹。
    能琴弦不理，少饮巾未漉。
    史倡复弟酬，音调谐击筑。
    昼卧小窗南，烦暑在荷屋。
    凉风从何来，池花动轻蔌。
    顾□傅新章，爽气滫炎伏。
    如临古润旁，泓澄碧环复。
    如倚青林下，松风对心读。
    善诗如善韵，警响间圆熟。
    但令契人心，勿令骇人目。
    我爱二君子，芳馨袭兰菊。
    迎秋月色新，佳香满晴宿。
    安得扁舟去，□□荫溪谷。
    论诗暮继明，吟思俱毣毣。

徐玑　孤坐
    晨起独孤坐，瓶泉待煮茶。
    寒烟添竹色，疏雪乱梅花。
    独喜忘时事，谁知改岁华。
    多君能过此，人里似山家。

徐玑　古郡
    古郡依蛮楚，身来作冷宫。
    老怜兄弟远，贫喜妇儿女。
    分菊乘春雨，移梅待岁寒。
    又傅家信至，入夜着灯看。

徐玑　古陵桥
    西桥西岸柳成丝，春去春来岁岁同。
    偶被东风吹落絮，又随流水过桥东。

徐玑　过九岭
    断岸横路水潺潺，行到山根又上山。
    眼看别峰云雾起，不知身也在云间。

徐玑　亥月
    亥月霜澄霁，幽窗晚更明。
    文书随意阅，兰菊与心清。
    洗砚须池暖，燃香得火轻。
    妻拿浑笑我，作计亦平平。

徐玑　湖
    拾得柔条弄浅波，清风吹断采莲歌。
    又移小艇前汀去，莲叶稠时柳叶多。

徐玑　怀素台
    不识张颠面，画成钗股艰。
    长年昔年宅，独塑醉时颜。
    笔与身同葬，池荒墨似斑。
    才清人必重，潇岸野云间。

徐玑　黄碧
    黄碧平沙岸，陂塘柳色春。
    水清知酒美，山瘦识民贫。
    鸡犬田家静，桑麻岁事新。
    相逢行路客，半是永嘉人。

徐玑　记述二十韵为赵沂公作
    日月交辉际，乾坤欲整时。
    谋谟无远近，顾盼有安危。
    国倚宗臣重，人惟正统推。
    将军兼问古，中尉不言私。
    美德开初秚，清风起四维。
    山河春蔼蔼，雨露夜垂垂。
    川浩灶嚣穴，田丰鼠兔窥。
    阴辞萋莫已，深网障无遗。
    流谤看金策，纯诚表竹枝。
    丹心元示改，只影去奚疑。
    能胜归天道，云亡忽事宜。
    蜀关几犬豕，淮岸迩旌旗。
    将相通新好，朝廷说旧规。
    渠奸甘授首，盛代巩丕基。
    褒叙还宗祏，光昭在鼎彝。
    凄凉馀谥法，慷慨付诸儿。
    汨水芬芳地，三闾绝好词。
    子兰真已矣，靳尚亦奚为。
    乐事云悲事，新知匪故知。
    续骚何日了，千古泪如丝。

徐玑　寄陈西老
    长日无吟伴，闲庭儜物华。
    竹枝斜带雨，草色净侵沙。
    风度平生友，邻居几十家。
    前曾乘小醉，访尔一瓯茶。

徐玑　寄上泉州许参政福州薜端明谪居
    性懒修书苦，题诗寄海滨。
    闽中今乐地，迁客旧名臣。
    乍嚼槟榔涩，初餐荔颗珍。
    园林春易老，乡岸雨难匀。
    世虑千峰静，时贤一聘新。
    闲居寻钓石，朝晚待归人。

徐玑　寄舍弟
    寄问安仁弟，弦歌又一年。
    流来溪水远，清到县门前。
    故里人情乐，新居物色鲜。
    宦归言话款，正及早梅边。

徐玑　监造御茶有所争执
    森森壑源山，注注壑源溪。
    修修桐树林，下荫茶树低。
    桐风日夜吟，桐雨洒霏霏。
    千业高一青，一业千万枝。
    龙在水底吟，凤在山上飞。
    异物呈嘉祥，上奉玉食资。
    腊馀春未新，素质蕴芳菲。
    千夫{左口右上丰下石}登垅，叫啸风雷随。
    雪芽细若针，一夕吐清奇。
    天地发宝秘，鬼神不敢知。
    旧制遵御膳，授职各有司。
    分网制品目，薄尉监视之。
    虽有领督官，焉得专所为。
    初网七七夸，次网数弗差。
    一以荐郊庙，二以沦宝夷。
    天子且谦受，他人奚可希。
    奈何贫渎者，凭陵肆奸欺。
    品赏珍妙馀，倍称求其私。
    初非狐鼠媚，忽变狼虎威。
    巧计百不行，叱怒面欲绯。
    再拜长官前，兹事非所宜。
    性命若蝼蚁，蠢动识尊卑。
    朝廷设百官，责任无细微。
    所守傥在是，恪谨焉可过。
    君一臣取，千古明戒垂。
    以此得重劾，刀裾弗敢辞。
    移官责南浦，奉命去若驰。
    加首凤凰翼，雨露生光辉。

徐玑　见杨诚斋
    名高身又贵，自住小村深。
    清得门如水，贫惟带有金。
    养生非药饵，常语尽规箴。
    四海为儒者，相逢问信者。

徐玑　建剑道中
    云麓烟峦知几层，一湾溪转一湾清。
    行人只在清湾裹，尽日松声杂水声。

徐玑　江亭临眺
    问得梅花信，寒林动晚声。
    雨来山渐远，潮去水还清。
