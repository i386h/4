<!-- { "loadSidebar": true } -->
    薄宦共羁旅，论交喜金石。
    荐以朋酒懽，宁知岁月适。
    人事坐云变，出处俄乖隔。
    关山自兹始，挥袂举轻策。
    岁暮寒云多，野旷阴风积。
    征蹄践严霜，别酒临长陌。
    应念同时人，独为未归客。

欧阳修　病告中怀子华原父
    狂来有意与春争，老去心情渐不能。
    世味惟存诗淡泊，生涯半为病侵陵。
    花明晓日繁如锦，酒拨浮醅绿似渑。
    自是少年豪横过，而今疑钝若寒蝇。

欧阳修　病中代书奉寄圣俞二十五兄
    忆君去年来自越，值我传车催去阙。
    是时新秋蟹正肥，恨不一醉与君别。
    今年得疾因酒作，一春不饮气弥劣。
    饥肠未惯饱甘脆，九虫寸白争为孽。
    一饱犹能致身患，宠禄岂无神所罚。
    乃知赋予分有涯，适分自然无夭阏。
    昔在洛阳年少时，春思每先花乱发。
    萌芽不待杨柳动，探春马蹄常踏雪。
    到今年才三十九，怕见新花羞白发。
    颜侵塞下风霜色，病过镇阳桃李月。
    兵闲事简居可乐，心意自衰非屑屑。
    日长天暖惟欲睡，睡美尤厌春鸠聒。
    北潭去城无百步，渌水冰销鱼拨刺。
    经时曾未著脚到，好景但听游人说。
    官荣虽厚世味薄，始信衣缨乃羁绁。
    故人有几独思君。安得见君忧暂豁。
    公厨酒美远莫致，念君贳饮衣屡脱。
    郭生书来犹未到，想见新诗甚饥汤。
    少年事事今已去，惟有爱诗心未歇。
    君闲可能为我作，莫辞自书藤纸滑。
    少低笔力容我和，无使难追韵高绝。

欧阳修　病中闻梅二南归
    闻君解舟去，秋水正泇泇。
    野岸旷归思，都门辞世纷。
    稍逐商帆伴，初随征鴈群。
    山多淮甸出，柳尽汴河分。
    楚色芜尚绿，江烟日半曛。
    客意浩已远，离怀宁复云。
    宣城好风月，归信几时闻。

欧阳修　残腊
    腊雪初销上古台，桑郊向日彩旗开。
    山横南陌城中见，春逐东风海上来。
    老去每惊新岁换，病多能使壮心摧。
    自嗟空有东阳瘦，览物◇无八咏才。

欧阳修　沧浪亭
    子美寄我沧浪吟，邀我共作沧浪篇。
    沧浪有景不可到，使我东望心悠然。
    荒湾野水气象古，高林翠阜相回环。
    新篁抽笋添夏影，老◇乱发争春妍。
    水禽闲暇事高格，山鸟日夕相呼喧。
    不知此地几兴废，仰视乔木皆苍烟。
    堪嗟人迹到不远，虽有来路曾无缘。
    穷奇极怪谁似子，搜索幽隐探神仙。
    初寻一迳入蒙密，豁目异境无穷边。
    风高月白最宜夜，一片莹净铺琼田。
    清光不辨水与月，但见空碧涵漪涟。
    清风明月本无价，可惜祗卖四万钱。
    又疑此境天乞与，壮土憔悴天应怜。
    鸱夷古亦有独往，江湖波涛渺翻天。
    崎岖世路欲脱去，反以身试蛟龙渊。
    岂如扁舟任飘兀，红蕖渌浪摇醉眠。
    丈夫身在岂长弃，新诗美酒聊穷年。
    虽然不许俗客到，莫惜佳句人间传。

欧阳修　柴舍人金霞阁
    檐前洛阳道，下听走辕声。
    树荫春城绿，山明雪野晴。
    云藏天外阙，日落柳问营。
    缓步应多乐，壶歌咏太平

欧阳修　长句送陆子履学士通判宿州
    古人相马不相皮，瘦马虽瘦骨法奇。
    世无伯乐良可嗤，千金市马惟市肥。
    骐骥伏枥两耳垂，夜闻秋风仰秣嘶。
    一朝络以黄金羁，旦刷吴越暮燕陲。
    丈夫可怜憔悴时，世俗庸庸皆见遗。
    又履自少声名驰，落笔文章天下知。
    开怀吐胸不自疑，世路迫窄多◇机。
    鬓毛零落风霜摧，十年江湖千首诗。
    归来京国旧游非，大笑相逢索酒◇。
    酒酣犹能弄蛾眉，山川摇落百草腓。
    爱君不改青松枝，念君明当整骖騱。
    赠以瑶华期早归，岂惟朋友相追随，
    坐使台阁生光辉。

欧阳修　尝新茶呈圣俞
    建安三千里，京师三月尝新茶。
    人情好先务取胜，百物贵早相矜夸。
    年穷腊尽春欲动，蛰雷未起驱龙蛇。
    夜闻击鼓满山谷，千人助叫声喊呀。
    万木寒痴睡不醒，惟有此树先萌芽。
    乃知此为最灵物，宜其独得天地之英华。
    终朝采摘不盈掬，通犀銙小圆复窊。
    鄙哉谷雨枪与旗，多不足贵如刈麻。
    建安太守急寄我，香蒻包裹封题斜。
    泉甘器洁天色好，坐中拣择客亦嘉。
    新香嫩色如始造，不似来远从天涯。
    停匙侧盏试水路，拭目向空看乳花。
    可怜俗夫把金锭，猛火炙背如虾◇。
    由来真物有真赏，坐逢诗老频咨嗟。
    须臾共起索酒饮，何异奏雅终淫哇。

欧阳修　常州张卿养素堂
    江左衣冠世有名，几人今复振家声。
    朝廷独立清冰节，闾里归来白首卿。
    志在言谈犹慷慨，身闲耳目益聪明。
    长松野水谁为伴，顾我堪羞恋宠荣。

欧阳修　嘲少年惜花
    纷纷红蕊落泥沙，少年何用苦咨嗟。
    春风自是无情物，肯为汝惜无情花。
    今年花落明年好，但见花开人自老。
    人老不复少，花开还更新。
    使花如解语，应笑惜花人。

欧阳修　枨子
    嘉树团团俯可攀，压枝秋实渐斓斑。
    朱栏碧瓦清霜晓，粲粲繁星绿叶间。

欧阳修　虫鸣
    叶落秋水冷，众鸟声已停。
    阴气入墙壁，百虫皆夜鸣。
    虫鸣催岁寒，唧唧机杼声。
    时节忽已换，壮心空自惊。
    平明起照镜，但畏白发生。

欧阳修　崇政殿试贤良晚归
    槐柳依依禁御长，初寒人意自凄凉。
    凤城斜日留残照，玉阙浮云结夜霜。
    老负渔竿贪国宠，病须樽洒送年光。
    归来归带西风冷，衣袖犹沾玉案香。

欧阳修　愁牛岭
    邦人尽说畏愁牛，不独牛愁我亦愁。
    终日下山行百转，却从山脚望山头。

欧阳修　酬滑州公仪龙图见寄
    画舫斋前旧菊丛，十年开落任秋风。
    知君为我留红◇，犹记栽花白发翁。

欧阳修　酬净照大师说
    佛说吾不学，劳师忽款关。
    吾方仁义急，君且水云闲。
    意淡宜松鹤，诗清叩佩环。
    林泉苟有趣，何必市廛间。

欧阳修　酬圣俞朔风见寄
    因君朔风句，令我苦寒吟。
    离别时未几，峥嵘岁再阴。
    惊飚击旷野，余响入空林。
    客路行役远，马蹄冰雪深。
    瞻言洛中旧，期我高阳吟。
    故馆哭知己，新年伤客心。
    相逢岂能饮，惟有涕沾襟。

欧阳修　酬孙延仲龙图
    洛社当年盛莫加，洛阳耆老至今夸。
    死生零落余无几，齿发衰残各可嗟。
    北库酒醪君旧物，西湖烟水我如家。
    已将二美交相胜，仍枉新肩丽彩霞。

欧阳修　酬王君玉中秋席上待月值雨
    池上虽然无皓魄，樽前殊未减清欢。
    绿醅自有寒中力，红粉尤直烛下看。
    罗绮尘随歌扇动，管弦声杂雨荷乾。
    客舟闲卧王夫子，诗阵教谁主将坛。

欧阳修　酬学诗僧惟晤
    诗三百五篇，作者非一人。
    羁臣与弃妾，桑濮乃淫奔。
    其言苟可取，庞杂不全纯。
    子虽为佛徒，未易废其言。
    其言在合理，但惧学不臻。
    子佛与吾儒，异辙难同轮。
    子何独吾慕，自忘夷其身。
    苟能知所归，固有路自新。
    诱进或可至，拒之诚不仁。
    维诗於文章，太山一染尘。
    又如古衣裳，组织烂成文。
    拾其裁剪余，未识衮服尊。
    嗟子学虽劳，徒自苦骸筋。
    勤勤袖卷轴，一岁三及门。
    惟求一言荣，归以耀其伦。
    与夫荣其虑，不若启其源。
    韩子亦尝谓，收敛加冠巾。

欧阳修　酬张哭判官泛溪
    园林初夏有清香，人意乘闲味愈长。
    日暖鱼跳波面静，风轻鸟语树阴凉。
    野亭飞盖临芳草，曲渚回舟带夕阳。
    所得平时为郡乐，况多嘉客共衔觞。

欧阳修　出郊见田家蚕麦已成慨然有感
    谁谓田家苦，田家乐有时。
    车鸣缫白茧，麦熟啭黄鹂。
    田家此乐几人知，幸独知之未许归。
    逢时得宠已逾分，报国无能徒尔为。
    收取玉堂挥翰手，却寻南亩把锄犁。

欧阳修　出省有日书事
    凌晨小雨压尘轻，闲忆登高望禁城。
    树色连云春泱漭，风光著草日晴明。
    看榆吐荚惊将落，见鹊移巢忽已成。
    谁向儿童报归日，为翁寒食少留饧。

欧阳修　初出真州泛大江作
    孤舟日日去无穷，行色苍茫杳霭中。
    山浦转帆迷向背，夜江看斗辨西东。
    滮田渐下云间鴈，霜日初丹水上枫。
    蓴菜鲈鱼方有味，远来犹喜及秋风。

欧阳修　初春
    新年变物华，春意日堪嘉。
    霁色初含柳，余寒尚勒花。
    风丝飞荡漾，林鸟唘交加。
    独有无悰者，谁知老可嗟。

欧阳修　初冬归襄城弊居
    日落原野晦，天寒闾市闲。
    牛羊远陂去，鸟雀空檐间。
    凭高植藜杖，旷目瞻前山。
    垅麦风际绿，霜鸦村外还。
    禾黍日已熟，杯酒聊开颜。
    酣歌岁云暮，寂寞向柴关。

欧阳修　初伏日招王几道小饮
    北园数亩官墙下，嗟我官居如传舍。
    滹沱北渡马踏冰，西山病归花已谢。
    落英不见空绕树，细草初长犹可藉。
    空园一锁不复窥，不觉芳蹊繁早夏。
    隔墙时时闻好鸟，如得嘉客听清话。
    今朝试去绕园寻，绿李横枝碍行马。
    蒲萄忆见初引蔓，翠叶阴阴还满架。
