<!-- { "loadSidebar": true } -->
    伤财而害民，多不能永祚。
    乃知纵奢淫，天人所同恶。
    金玉不可衣，锦绣不可茹。
    所贵在农桑，工巧皆民蠹。

释文珦　今日
    今日天气佳，悠然动清兴。
    桑间葚初熟，时复鸣戴胜同游尽萧散，
    野径亦幽夐。仰面看青天，
    长啸山谷应。

释文珦　金竹歌
    双桧高亭亭，遥见百里外。
    恍疑香烟幢，亦若羽葆盖。
    秀色何其多，贞心固常在。
    化龙想非难，坐待风雨会。

释文珦　锦屏山图
    锦屏山势舞双鸾，影入嘉陵江水寒。
    人在东南归未得，时时独展画图看。

释文珦　禁体咏发时方用兵故其末及之
    拥衲坐深更，频闻蔌蔌声。
    只疑为落叶，不道是飞霙。
    晓压松头重，寒铺砌面平。
    幸成丰岁兆，何事却徵兵。

释文珦　禁体咏雪
    应腊雨连朝，丰年瑞已饶。
    乱声还蔌蔌，猛势尚瀌瀌。
    岭峤松增秀，原田麦长臿。
    空阎休怨冷，见晛自应消。

释文珦　经旬
    经旬坐春雨，畏湿不下席。
    晓年篱角萱，怒长忽过尺。

释文珦　静处
    常於静处著閒身，别是清虚冷淡人。
    禅里断除千种法，吟中消受一生贫。
    声名岂必存编简，林壑从来有隐沦。
    云月溪山无限景，对余一一意皆真。

释文珦　静处
    常於静处着閒身，别是清虚冷澹人。
    禅里断除千种法，吟中消受一生贫。
    声名岂必存编简，林壑从来有隐沦。
    云中溪山无限景，对余一一意皆真。

释文珦　静地
    适时非所长，静地阅流光。
    旧燕无留影，新鸿有断行。
    交朋皆谢往，老大足悲伤。
    强咏多羞涩，追思亦易忘。

释文珦　静夜不寐行
    静夜不遑寐，秋所殊清清。
    霜露涂庭芜，陨叶摧枝茎。
    西风更萧骚，万窍门皆同声。
    蜻蛚亦含悲，啧啧床下鸣。
    出门一以视，青天缀繁星。
    三五正纵横，北斗方斜倾。
    飞鸿朔方来，迢迢困遐征。
    中路失俦侣，只影何茕茕。
    感物怀远人，徘徊以屏营。
    心折不能言，默默徒愤盈。

释文珦　静中
    静中观世道，一一总非真。
    龃龉英贤诎，依冯鄙贱伸。
    狂澜乘飓势，枯木借藤春。
    何似都忘著，沈潜自养神。

释文珦　镜中放歌
    日日行镜中，身与白鸥同。
    閒踪无滞留，清兴何始终。
    红蕖耀晨妆，绿蒲媚新丛。
    长歌对渔父，沦浪有遗风。

释文珦　九日吟
    又过一番秋。秋应笑白头。
    任教花自笑，其奈我忘忧。
    未死聊游戏，才亡即罢休。
    应知皆是幻，尽底付悠悠。

释文珦　九仙山中瀑
    一水从天下，源深不可知。
    千寻垂缟练，余沫散珠玑。
    响激雷霆合，风生草木欹。
    老僧来灌顶，溅湿薜萝衣。

释文珦　久客
    落日回潮寂寞，西风老柳萧痚。
    久客自知津渡，故人不寄音书。

释文珦　久客
    客里又深秋，凄凉怕举头。
    西风吹败叶，叶叶是归愁。

释文珦　居山1　
    居山乐无涯，三径富松菊。
    山体静吾心，山光悦吾目。
    春来山蕨肥，秋后山田熟。
    未必王侯家，有吾清净福。

释文珦　开襟
    开襟坐石床，岂是俗肝肠。
    月露寒秋气，天风生夜凉。
    禽猿四山寂　　松桂满林香。
    万事不相接，谁知幽兴长。

释文珦　堪叹
    堪叹是衰年，年年白发添。
    客身穷鬼狎，古道俗人嫌。
    当作凌霄鹤，休为上竹鲇。
    到头归去好，只合效陶潜。

释文珦　看新历
    又看景定新颁历，百岁还惊五十过。
    忆昔壮怀多旷远，只今衰鬓已蹉跎。
    飘零世路饶荆棘，展转归心念薜萝。
    春草夕阳江上去，不堪回首一长歌。

释文珦　看月
    静室焚香罢，间吟倚石栏。
    忽从青玉峡，涌出白银盘。
    列宿消芒尽，清晖照胆寒。
    终宵不成寐，二十四回看。

释文珦　客居
    借得空房住十春，野麋山鹿日相新。
    宁嫌老景犹为客，却喜闲身不属人。
    於转物时观世界，向无心处得天真。
    深居谢绝曾非傲，朽钝形骸畏屈伸。

释文珦　客居多暇步过田家
    客寄生无事，乘閒到水东。
    风和禽语乐，日暖土膏融。
    田父称家有，行人自屡空。
    殷勤留我饭，怜我不为农。

释文珦　客居阻雪
    客居还岁暮，风雪掩柴扉。
    人向行中老，乡从梦里归。
    繁声交涧竹，余冷入山衣。
    消遣凭诗句，犹惭未入微。

释文珦　客褃
    客褃还惊节序还，倚阑搔首独凄然。
    垂开柳眼如相看，落尽梅花又可怜。
    幻境自知如梦螘，离情几欲托啼鹃。
    数声忽听乌檐角，款曲吹残谷口烟。

释文珦　客袂
    客袂只翩翩，家林何处边。
    天寒愁远道，木落感衰年。
    惨澹渔村日，凄凉雁渚烟。
    秋来更多疾，空有梦归田。

释文珦　客舍春日久雨
    自入春来日日阴，客愁春恨两难禁。
    不知门外东风信，看见池塘春水深。

释文珦　客夜
    客馆何寥寥，明月竟窗户。
    青天悬列星，零露沾宿莽。
    怀起不遑寐，起坐听漏鼓。
    听罢复重听，听彻三四五。

释文珦　客游
    客游忘岁月，长是自调心。
    野水偏多浪，浮云易作阴。
    途穷何用哭，兴到即须吟。
    吟到忘言境，方谐正始音。

释文珦　客枕
    客枕正无憀，寒鸡鸣夜半。
    开门望天末，月沉星烂烂。

释文珦　客枕
    客枕难成梦，秋宵转觉长。
    莎鸡鸣不住，阶下月如霜。

释文珦　客中
    客中春又半，旧隐欲归难。
    唯恐伤怀抱，花开不欲看。

释文珦　客中春日
    客处空林下，贫唯七尺单。
    重阴迷晓色，细雨作春寒。
    乡信恁谁寄，离情强自宽。
    一诗吟未稳，倚遍石池栏。

释文珦　客中会友
    客涂方浩荡，岁物正萧条。
    相见江城暮，俱伤鬓发凋。
    阴云将变雪，寒水不成潮。
    明日还为别，离愁款易消。

释文珦　空庐
    荒径草青青，空庐未始扃。
    好山皆在目，无事可劳形。
    已信虚空讲，何妨树石听。
    悠然朝复莫，真道自相冥。

释文珦　空山
    深山一敝庐，今是几年居。
    举世皆嫌拙，吾心独有余。
    寒苴珍芥酱，嘉核爱梅诸。
    樵父时同赋，多将槁叶书。

释文珦　空山
    空山一草庐。住来忘岁月。
    孤身同梦幻，两鬓任霜雪。
    纷纷蛮触争，颇若大琐屑。
    予虽知其然，不欲有分别。

释文珦　空中
    空中竗至理，彼我两俱忘。
    自有心如铁，宁嫌鬓似霜。
    清泉随涧远，古屋入云长。
    此是吾安处，陶然乐未央。

释文珦　枯树谣
    高木引修藤，藤束树身死。
    慎莫进小人，终当负君子。
    君子思报德，小人易忘恩。
    所与苟非类，反为祸之元。
    诚能远小人，终身乃无患，
    世莫轻斯言，亦足以为谏。

释文珦　枯鱼过河泣
    为鱼当深潜，深潜身可肥。
    勿以风涛便，踊跃图奋飞。
    风涛或遽止，处陆胡能归。
    汝骸既已腊，泣河计还非。
    生荣与死辱，二者相因依。
    富贵而亢极，后患亦岂微。
    功成泛五湖，鸱夷独知几。

释文珦　哭复荆山
    分讲南山日，人推学问精。
    弥纶八教网，坚实五言城。
    愿力生前重，声华灭后清。
    家山孤塔在，过者敬如生。

释文珦　哭恭仲温
    信敬谦勤德更纯，江湖风谊最相亲。
    曾知九要三玄髓，岂混重泉一窖尘。
    引日伤心亡我友，异时再面是他人。
    山中弟子怀师德，各翦生绡暗写真。

释文珦　哭何甥
    秀颖出儒林，吾甥所得深。
    良材竟难用，造物果何心。
    身后远遗育，生前惜寸阴。
    临棺一悲咤，万籁亦同音。

释文珦　哭李雪林
    昔者闻卢殷，颇为世所推。
    读书过万卷，尽以资於诗。
    复闻孟东野，气清而色夷。
    平生嗜章句，有甚於渴饥。
    二士学无子，所学竟不施。
    昌黎为买棺，又作铭墓辞。
    相去五百年，雪林酷似之。
    春谷古人徒，生死相维持。
    亦为立佳城，著文树穹碑。
    林兮信不忘，千载修名垂。

释文珦　哭立虚舟
    虚舟我良友，生平快冥搜。
    放迹江湖间，自与造物游。
    忆昔仗短筇，访我竺峰头。
    贻我选体诗，得法於曹刘。
    因之与定盟，有若胶漆投。
    出处虽小殊，梦寐常相求。
    是乃以神交，真如持远俦。
    有力负舟去，迅速不少留。
    易寘於凉池，亦善为舟谋。
    我独念故情，涕泪如泉流。
    些舟以此诗，舟亦能听不。
    舟或不吾听，吾泪终难收。

释文珦　苦益菜
    苦菜吾所嗜，意与食蘖同。
    古者以益名，颇足昭其衷。
    秋花更清妍，绰约冰雪容。
    恍疑姑射仙，或如采芝翁。
    菊以彭泽显，莲以濂溪崇。
    此独无知音，没身萧艾中。
    人生天壤间，用舍为穷通。
    草木岂不然，一皆系其逢。

释文珦　苦雨
    秋雨连三月，愁吟野水濆。
