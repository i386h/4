<!-- { "loadSidebar": true } -->
    君言时世眩虚名，才见头衔分重轻。
    一笫如君当俯拾，卜邻他日莫寒盟。

章甫　送野堂禅师赴蔡公宝文之招
    早岁识诸公，双眸四海空。
    丛林今日异，风月往时同。
    晚境无茆屋，秋江又钓篷。
    毗耶大居士，游戏有神通。

章甫　送张安国
    前日见公如桂林，梅黄风雨天多阴。
    今年见公长沙去，草绿江湖春水深。
    借问长沙多少路，尽暗前年曾到处。
    如公正合在朝廷，胸中素蕴经纶具。
    吾君一视而同仁，且欲烦公苏远人。
    亲朋漫作别离恶，王事敢辞行役频。
    嗟予潦倒百无用，客食淮南两相送。
    青山可买坐无钱，日长只作还乡梦。
    九重早晚催赐环，了却功名归故山。
    屋头乞我茆三间，布袜青鞋相伴閒。

章甫　送张安国
    万里烟霄早致身，一麾到处作阳春。
    随时用舍知无愠，落笔纵横信有神。
    江国云山愁送远，桂林风土独宜人。
    笑谈坐慑群偷化，便合归来据要津。

章甫　送张寺丞
    知己不易得，相知贵知心。
    我行遍四方，公独知我深。
    公如千丈松，凛凛有直气。
    我如松下草，亦有傲霜意。
    公分刺史符，朼来淮上州。
    而我倦游者，振衣从公游。
    花月醉管弦，江山随杖履。
    激水湔穷愁，逢人赏佳句。
    政成公入觐，酒尽客语离。
    叠鼓催发船，不顾邦人悲。
    邦人勿深悲，宣室定前席。
    公必念尔民，还陈治安策。
    吾君自神圣，事君公不欺。
    祝公但加餐，慰此邦人思。

章甫　送张扬子
    堂上弦歌吏早休，三年官舍冷於秋。
    诸公极力争推挽，野老何知欲借留。
    去矣青云皆坦路，归欤明月只扁舟。
    都城故旧如相问，草满空山自牧牛。

章甫　送张玉叔
    春风端的解相期，吹尽桃花作雨飞。
    政苦无钱供剧饮，可堪临水送将归。
    穷愁度日添诗卷，老病忧时减带围。
    后夜思君望银汉，双星会处有光辉。

章甫　苏训直方夷吾相挽同饭招隐
    登临筋力犹如昨，兴废循环自有时。
    青石独存超士传，粉牌新得省郎诗。
    云山改色风生座，野鹿无踪水满池。
    胜处只宜文字饮，不须红袖苦追随。

章甫　宿灵岩
    异县经年客，灵岩一夕留。
    凉风吹薄暮，明月照中秋。
    阅世身将老，寻山兴未休。
    还驱羸马去，访古大江头。

章甫　蒜山夜归
    双双鸥鸟落苍湾，点点征帆返照间。
    多病久无钟鼎梦，忘机长伴水云閒。
    江心古寺入图画，烟际好山如髻鬟。
    踏月归时闻短笛，津头知有钓舟还。

章甫　太湖秋晚
    处处橙黄橘绿，家家莼菜鲈鱼。
    昨夜秋风又起，扁舟谁赋归欤。

章甫　太湖秋晚
    黄鹤楼中月白，鹦鹉洲前水流。
    更有何人吹笛，空余春草关愁。

章甫　题长芦方丈
    笑别灵岩日当午，篮舆辄辄转江浦。
    眼明初入菩提场，一灯传自西来祖。
    老禅留客苦殷勤，汲泉煮茗添炉薰。
    空江向晚无人度，明月满天秋正分。

章甫　题画
    一水鸣东西寺，春雨洗南北山。
    脚力未穷苍翠，梦魂曾听潺湲。

章甫　题惠老松竹图
    江湖上懒行脚，松竹边聊卜邻。
    妙处即三即一，画图非幻非真。

章甫　题惠老松竹图
    风细声音互答，月明体用全彰。
    二士为君提唱，老僧无法商量。

章甫　题九歌图
    大夫放逐沅湘滨，尝作九歌祠鬼神。
    鬼神幽远不可见，肴酒芬芳犹福人。
    餐菊佩兰君不识，从彼谗人为鬼蜮。
    楚江呜咽楚云愁，坐对此图三叹息。

章甫　题两画轴
    绿树无多雨过，青山一半云遮。
    断岸野桥春水，闭门茆屋谁家。

章甫　题两画轴
    晞发松风萧爽，濯缨溪水清寒。
    著我舂容石上，凭谁游戏毫端。

章甫　题玲珑
    江月不受尘，风竹俨相倚。
    窗间读书人，日用亦如是。
    泾渭岂同流，天地果一指。
    客来问如何，南山有云起。

章甫　题天开图画
    使君新筑北城隈，举酒标名绣斧来。
    一览江山因胜地，四时图画自天开。
    坐令宋史空盘礴，岂有并刀解翦裁。
    暇日莫辞频领客，年丰无事好衔杯。

章甫　题王朝英歇驴图
    天寒山路长，年荒蹇驴瘦。
    风松适相遭，金石方互奏。
    是中有佳趣，舍鞍聊杖藜。
    童奴难与言，得句忘吾饥。
    怀远空暮云，忧时当肉食。
    市朝尘涴人，归欤北山北。

章甫　题王履方画渔樵扇
    山深多虎狼，腰斧老无力。
    岂惟身上衣，浑家口中食。
    水阔蛟龙怒，鱼鳖不易求。
    虽无租赋迫，长有风波忧。
    偶来苍江头，落日相劳苦。
    斗米今几钱，粗免寒饿否。
    形役乃如此，人生真可怜。
    五陵美少年，宝马珊瑚鞭。

章甫　题王无邪九华图
    云锦仙翁人不识，多生九华茹芝客。
    少年登览妙形容，三十七峰俱改色。
    手捉高士淡墨图，烟云到处随卷舒。
    珠玑衮衮入题咏，缣素往往争临摹。
    雪潭四时溅飞雪，叹我幻躯方病渴。
    何由得共山中人，脚踏寒流弄明月。

章甫　题张季子妄萩
    世间种种无非妄，云何以妄为庵榜。
    君欲舍妄却求真，展转思维增妄想。
    即妄即真君勿疑，真妄俱忘也大奇。
    笑我猖狂今老矣，因君聊复妄言之。

章甫　题张希颖筠坡图
    缘坡种竹自成趣，篮舆造门今有谁。
    张侯好事果绝俗，因人隔江来觅诗。
    披图识面恨不早，更爱诸公妙词藻。
    繁霜密雪得天全，明月清风为君好。
    易足堂前方欲栽，摩挲短轴心眼开。
    忽思江南读书处，碧玉如椽归去来。

章甫　题赵纯甫渭川千亩图
    君家天姥山前居，未办种竹先作图。
    不惟要与千户等，亦念岂可一日无。
    劲节虚心听霜露，细香静色宜风雨。
    玉版禅师得饱参，翠袖佳人定何许。
    津津喜气见眉间，准拟他年如此闲。
    可无嵇阮相往还，俗客傥来君掩关。

章甫　田家苦
    何处行商因问路，歇肩听说田家苦。
    今年麦熟胜去年，贱价还人如粪土。
    五月将次尽，早秧都未移。
    雨师懒病藏不出，家家灼火钻乌龟。
    前朝夏至还上庙，着衫奠酒乞杯珓。
    许我曾为五日期，待得秋成敢忘报。
    阴阳水旱由天工，忧雨忧风愁杀侬。
    农商苦乐元不同，淮南不熟贩江东。

章甫　同汤叔度兄弟赋秋声
    古木斜阳暮，寒江澹月秋。
    萧骚初满耳，蟋蟀最关愁。
    茅屋疑鸣雨，云溪想枕流。
    几回连别恨，为我过西州。

章甫　同杨德骏任致道登北观留题壁间
    年来多病发幽寻，眼底风光亦倦吟。
    岁暮情怀伤老大，雪晴筋力试登临。
    一江烟水分南北，千里云山自古今。
    杖屦频来端不恶，只愁东望起归心。

章甫　同张伯子威子季子雉闻子陆及之时子政家弟辅小子槃过马清叟摘樱桃
    南城有隐居，静退我所与。
    两穷成邂逅，一笑同出处。
    翛然五亩园，耕种了寒暑。
    朱樱前日栽，茂密已如许。
    今岁风雨时，高枝垫艰举。
    喜我领客来，柴关不我拒。
    倒衣出逢迎，扫地客燕醑。
    童怒罢守卫，徒驭先含咀。
    肴核既杂陈，少长咸以序。
    堆盘火齐红，磊落照尊俎。
    眼明爱匀圆，酒兴莫能御。
    吾俦既属餍，亦欲相就语。
    西邻老禅伯，携茗复来煮。
    放怀谁主宾，剧论忘尔汝。
    题名污墙壁，分韵索毫楮。
    月出未忍还，不记城闉阻。
    懽呼重攀折，璀璨满筐筥。
    行歌惊路人，归遗诧儿女。
    明年更强健，载酒宁无侣。
    但恐座上客，相望各吴楚。

章甫　同张季子游琅邪
    枯藤久靠壁，双脚殊蜷踨。
    日长无往还，午醉睡初熟。
    谁与来剥啄，一马挟两仆。
    翩翩张公子，得得访茅屋。
    别来今十年，高谊惊绝俗。
    功名付兄弟，冠裳畏羁束。
    多君殊不凡，爱我常易足。
    呼儿取酒斟，草草具肴蔌。
    剧谈连昼夜，何止伴幽独。
    结为山水游，策蹇相追逐。
    滁阳三日程，山路颇诘曲。
    好风吹雨霁，发轫自幽谷。
    至乐闻金声，非丝亦非竹。
    沉沉柏子潭，神龙所栖宿。
    旱乾祷辄应，云雨手翻覆。
    路转醉翁亭，酿泉漱寒玉。
    堂堂四公像，再拜敢不肃。
    虽云斗大州，盛德继来辱。
    凛然生气在，遗泽被草木。
    梵宫最高处，俯视山矗矗。
    境圣人乃凡，野僧才五六。
    碑崖烂文字，骊珠混鱼目。
    老眼眩生花，往往难尽读。
    吾能领其要，正自非匆促。
    回途遂南首，夜就汤泉浴。
    清旷旧书房，怀人今鬼录。
    人生贵适意，百岁风中烛。
    所恨多别离，安能似麋鹿。
    茲游讵难再，后会尚可卜。
    纪行因赠行，归装慰羞缩。

章甫　王漕舟行邵伯枯河之间一花独秀有诗次韵
    志在冥鸿上，舟行白鹭群。
    水花明晚色，诗态蔼春云。
    独立兴三叹，孤斟为十分。
    锦囊曾不惜，还遣野人闻。

章甫　王梦得捕蝗二首
    相逢每叹俱飘流，尊酒作意同新秋。
