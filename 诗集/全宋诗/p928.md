<!-- { "loadSidebar": true } -->
    欢归夜何其，月照临门别。
    後夜待欢来，开门但明月。

贺铸　追和亡友杜仲观古黄生曲三首之三
    要知两侬心，等是它山石。
    此诚不可转，彼情无自入。

贺铸　追和亡友杜仲观古黄生曲三首之一
    朝为去山云，暮为还山雨。
    谁谓物无情，欢期不知许。

贺铸　自历阳泛江至赤埭访别曹解
    我访故人不待招，沧江谓广才容舠。
    离城五点寒更急，著岸两竿晴日高。
    别来书尺正坐嬾，老去鞍马何堪劳。
    明年淮上更携手，醉步卧虹千丈桥。

贺铸　自讼
    朝听明钟出，暮随衙鼓归。
    朝朝复暮暮，是是与非非。
    迹寄升沈路。言投祸福机。
    何穷百年事，端使一心违。

贺铸　自卫还徐憩永城王氏园
    归路尘埃嬾著鞭，北窗仰枕碧云天。
    柴桑此兴无人学，负尔清风七百年。

贺铸　自郓还徐道中
    八月过新雨，行云弄晚凉。
    山川乍明晦，禾黍半青黄。
    西去真何事，东还非故乡。
    悠悠尘土里，无路不亡羊。

贺铸　诅蚊
    公舍踞阴溝，维蚊得所在。
    朝昕减志迹，曛暮相期会。
    挟是党与繁，岂资躯力大。
    饥心过狼贪，毒喙甚蜂蛰。
    侜张巧中人，勇悍将何奈。
    贫无绡葛裯，拙计燃萧艾。
    徒自取熏蒸，举家更嚏咳。
    烟销尚鼓箑，夜久秗益懈。
    坦腹恣交攻，烦养如搔疥。
    神疲复萝悸，少不容清快。
    如何造物工，种此生民害。
    安得长风驱，投诸四荒外。
    断之严霜诛，併命不可贷。
    丑类偿一遗，馀孽行当再。

贺铸　阻风白鹭洲招讷上人
    凤皇台下凤皇巢，白鹭洲边白鹭涛。
    舟未解维先望见，风能传语更相招。
    江南春物为谁好，淇上归心不自聊。
    何日结茅锺阜尾，幅巾相对一方袍。

壑大　西湖为陈世崇饯行
    我昔见君方成童，长吉才华惊钜公。
    人间科第不屑就，直使声名闻九重。
    乃翁引上凝殿，子虚不待他人荐。
    入直承明凡几年，天上奇书尽曾见。
    翩然归去大江西，二疏父子还相随。
    故乡分得云水地，却喜不爽渔樵期。
    春雨骑牛对烟草，何如振衣随龙五云表。
    秋霜黄独煨地炉，何如驼峰犀箸食天厨。
    林间食叶抄诗句，何如宫妃捧砚挥毫处。
    溪边照影着荷衣，何如龙门应制夺锦时。
    钧天梦断难回雇，浩然合在山中住。
    金石台前伴白云，六年不踏西路。
    今日重来发长吁，忍看清平破草庐。
    尽拈书籍向人卖，归买田园供荷钥。
    乃翁八十齿发落，倚门待儿斜日薄。
    孤山梅花带不归，却唤扁舟载童鹤。

衡泌　绿波亭
    清泪斑斑洒绿波，年来转觉别离多。
    扁舟南浦分携处，水远山长愁奈何。

洪德章　希文枕边谈诗谓律诗易工梦中与之辩诗以折其非既觉忘数字因足成之
    七步成诗语近谐，坛荒李杜奇乏才。
    僧敲未敢一言定，鸟过曾安几字来。

洪光基　挽叠山先生
    千古精忠日月光，恨无麟笔写堂堂。
    迁家耻作梁江总，辟谷谁知韩子房。
    死后十年应有待，轻生万里故非狂。
    有儿可拾江边骨，须信人亡道不亡。

洪贵叔　春日田园杂兴
    弃官杜甫罹天实，辞令陶潜叹义熙。
    暖日浣溪仍旧迹，春风粟里只前时。
    苗生阡陌培嘉种，花绕林塘发故枝。
    佳与二公能领会，可能胸次太多诗。

洪皓　芭蕉
    芭蕉非一种，南粤竞成业。
    结实陪房绿，舒花焰火红。
    象蹄形甚伟，筒葛衽尤工。
    羁旅牵愁思，秋窗夜雨中。

洪皓　白马渡
    国步日多事，霜露任沾衣。
    留落十五年，至今方北归。
    缭绕一万里，人物太半非。
    昔时渡盟津，宾从争扶持。
    北辰渡白马，阴噎日无辉。
    一酎祈利涉，冯夷莫予违。
    惊秋感叶脱，况乃思鲈肥。
    父老行欢息，风雨仍霏微。
    夜投胙城宿，百里即王畿。
    遥望一惆怅，何当拜天威。

洪皓　病目寄张侍郎
    学惭子夏与捕明，两目昏来岁屡经。
    未省何辜贻鬼谴，恐因不识取天刑。
    缘情诗怪吟全废，会意书怜笔久停。
    张籍重清宁可觊，侍郎句好愿频听。

洪皓　车行大雨中
    折巾咨暑雨，持节栉回风。
    马惜障泥锦，农披护背篷。
    摧轮方舮卼，痛仆且牢笼。
    涂曲休辞辱，行将与夏通。

洪皓　程待制以黄居寀芦鹭易燕穆之雪满群山图次韵以赠
    雪满群山是甚清，燕化乘兴绘如情。
    通灵妙绝徒夸诞，真迹曾传可辨明。
    御府多藏亡足惜，边庭罕见叹边声。
    天教待制成双轴，好挂高堂作画城。

洪皓　次大风韵
    飞廉薄怒意云何，肆暴伤春气不和，
    可但扬沙迷白昼，也应震海涌沧波。
    终霾卷地将飘屋，有噎惊林定折柯。
    便欲奋飞联六鷁，宋都未过且悲歌。

洪皓　次督洗泯韵
    阴山趺坐匪逃秦，杖锡聊充观国宾。
    君已无家携爱子，我虽有室别慈亲。
    顷年共诗同文馆，今日俱为异域人。
    千里远来当洗拂，松醪未孰且休嗔。

洪皓　次高待制韵登真珠山采白石子
    下马登山不厌高，疑穷石壁望松寥，
    如珠可玩俄盈匊，似米仍圆屡折腰。
    何异宋都星陨璞，实连燕地玉生苗。
    牛羊践履真堪惜，绝恨当年纵采樵。

洪皓　次观表文韵
    求成虐执四三年，一木难支大厦颠。
    致死存孤思杵臼，恃强轻敌笑苻坚。
    国家未免中衰者，日月何妨薄食焉。
    今日一成终祀夏，艰难启圣赖皇天。

洪皓　次观表文韵
    岁云暮矣厌三馀，岂不怀归畏简书。
    昔日卑辞刚不听，今冬继请谅难虚。
    贾生施饵非良策，陈子哦诗或起予。
    江左四年无信息，欲传尺素羡双鱼。

洪皓　次李通奉韵见招
    万里流离只一身，东西南北与谁亲。
    登高且伴高僧话，揖孟怀陶任世人。

洪皓　次李通奉韵见招
    未税南冠为有身，忘形尔汝见情亲。
    我诗速客酬嘉节，倾盖从前有几人。

洪皓　次李韵
    见危致命欲时清，万里祈通两国情，
    尝尽艰难徒自苦，著成纪咏待谁明。
    瑶琴漫鼓思归引，玉笛休吹逐舞声。
    遥夜肯来同晤语，消忧岂待赐宣城。

洪皓　次迁居见忆韵
    异哉相逢臭味同，高谈剧论尽则中。
    情如兄弟坚胶漆，义薄云天压华嵩。
    半岁连床忘尔汝，一朝改馆任王公。
    过从莫惮涂泥泞，六艺遗文要折衷。

洪皓　次三月望日出游
    无马假犊车，岂必朱丹毂。
    驾言暂出游，写忧墀穷独。
    寻芳不见花，宿莽埋槲樕。
    区区十里间，良友始追逐。
    晤晤得正人，颇欣富方谷。
    书斋大肃条，四面少林麓。
    欲作纳凉亭，因兹出求木。
    履桥虽云安，欹柱恐颠覆。
    临深念垂堂，徒行漫扪腹。
    道险能摧轮，畏闻声辘辘。
    形骸久衰惫，摇几屡颦蹙。
    五方民杂居，濒泽非广谷，
    鸡犬或相闻，要知是荒服。
    跋涉频问津，引领主人屋。
    老稚俱迎门，击鲜馈豚肉。
    日暮途修阻，还辕不辞速。
    吻燥藉醇醪，餬口资饘粥。
    翌日睹新诗，珠玑圆且熟。
    可追宝剑篇，高诵素灵哭。

洪皓　次上已微雨韵
    览镜伤春欢二毛，譫譫终日愧贤劳。
    追思束晢讥同列，未信卢弃忆共牢。
    天气困人浓似酒，雨丝及物润如膏。
    兰亭修禊今何在，且学东坡赋老饕。

洪皓　次信文早春韵
    一星终后尚蹉跎，四壁如悬已化梭。
    方殢圣贤排旅闷，忽惊天地应人和。
    春风乍扇融冰雪，佛火初收散绮罗。
    遐想太园桃了下，旧蹊好在有谁过。

洪皓　次信文早春韵
    邱壑幽怀日已蹉，宁论邻女戏投梭。
    干戈未戢贪修怨，玉帛还留误讲和。
    恩许养疴徒受粟，老来便静任张罗。
    春回又起江湖念，愿致山翁一叶过。

洪皓　次彦深韵
    德星堂上排家宴，埙篪合奏延群彦。
    彦清好土虚左迎，遂拉友朋来会面。
    新礼将行要讨论，旧章欲举须淹练。
    乃公功业世无有，剑履应须尊上殿。
    冢嗣风流迈阿戎，眸子烂如岩下电。
    纱笼名姓鬼护持，阁画形容人健羡。
    先几顷献万言书，壮岁曾看百将传。
    济世友图任屈伸，穷途絺句殊精炼。
    彦享俊逸簉鲍昭，辞藻摛华如会弁。
    升平方议戢干戈，粉泽岂宜焚笔砚。
    大虑终蒙王凤招，奇谋靡仗无知荐。
    子适挥毫八体具，怒猊渴骥获再眄。
    但当宝惜比兰亭，未可捐去同秋扇。
    彦隆能挽两石弓，丁字不识橐韐便。
    冲完遥忆蔺相如，衣绣莫夸江次倩。
    彦深和粹贵公子，醍醐味美夸珍馔。
    一善拳拳早服膺，射策君门尝决战。
    起家正可二千石，筮仕宁希百六掾。
    坐中我是江南客，万里寻盟负恩眷。
    下齐弗免田横烹，奔楚漫劳吴子唁。
    藉酒破愁兹不胜，凭诗遣兴何曾倦。
    匠巧旁观祗汗颜，椟藏待贾宁沽衒。
    可堪僵仆雪填门，无奈裂肤风劲箭，
    范叔绨袍也自寒，须贾故人空恋恋。

洪皓　次彦深韵
    日长漏永滴铜壶，酒冽杯深困腐儒。
    公子殷勤歌舞劝，献酬交错屡传呼。

洪皓　次彦深韵
    虽遇严冬喜气和，开筵出妓骋婆娑。
