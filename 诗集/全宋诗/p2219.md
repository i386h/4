<!-- { "loadSidebar": true } -->
释道宁　偈六十九首
    子只见风清月白，焉知洞里花香。
    曾看江上弄潮人，未闻爱水嫌波浪。

释道宁　偈六十九首
    难中之难，妙中之妙。
    千圣攒眉，是何关要。

释道宁　偈六十九首
    千圣不传，诸祖祠语。
    不惜眉毛，为君亲举。
    衲子抬眸，白云万里。

释道宁　偈六十九首
    报慈一要，凡圣同妙。
    犬吠驴鸣，龙吟虎啸。
    道吾乐神，师巫祭庙。
    雨过山青，云收日照。
    拾得与寒山，不觉呵呵笑。
    休休，他年自有知音，
    岂待今朝说破。

释道宁　偈六十九首
    晷运推移，日南长至。
    分明一道恩光，照彻十方三世。
    全彰诸祖玄关，漏泄衲僧巴鼻。
    灵云刚道无疑，弥勒徒夸授记。
    争如李四张三，相贺街头巷尾。
    不是海印发光，亦非楞严三昧。
    林下高人，休要瞌睡。
    令余暗里笑舒眉，直是清风动天地。

释道宁　偈六十九首
    宗门奥旨，造者还稀。
    体用无私，随流得妙。
    有时互为生，伴敲唱玄风。
    有时对面藏，身难窥影迹。
    要津把断，凡圣迷源。
    利物垂慈，等閒入草。

释道宁　偈六十九首
    荡荡无迂曲，明明透古今。
    问无别语，答岂异音。
    一人张帆，一人把柁。
    铁笛横吹，渔歌唱和。
    啐啄同时，知音几个。
    顺水逆流归去来，到岸方谙不恁麽。
    不恁麽，为君宣，
    甜如砂蜜，苦似黄连。
    若不同床卧，焉知被底穿。

释道宁　偈六十九首
    解语非干舌，能言不是声。
    非声非舌用，方乃号圆成。
    妙造如如旨，还家罢问程。

释道宁　偈六十九首
    数日寺门浩浩，全身走入荒草。
    五湖高士安禅，休要别处寻讨。
    廊下喏诺分明，阶前斛斟叫噪。
    劳生日用无私，般若光中虚老。
    灯笼暗地攒眉，露柱低头懊恼。
    令予冷眼偷看，不觉呵呵笑倒。
    三钱买个郑州梨，元来是青州枣。

释道宁　偈六十九首
    春山青，春水渌，
    啼鸟落花清耳目。一带平原画不成，
    妙印无羁岂拘束。

释道宁　偈六十九首
    闻声不悟道，见色岂明心。
    大冶红炉里，真鎎不博金。

释道宁　偈六十九首
    薰风乍扇，云雾顿开。
    杲日腾空，森罗互显。
    如镜照像，不碍光辉。
    汝等诸人，二六时中。
    发宣前尘，凭何印可。
    这里荐得，无明界内，
    古佛家风。荆棘林中，
    衲僧巴鼻。大地山湛可，
    借你出气。借水献花常式事，
    傍观犹笑老婆心。

释道宁　偈六十九首
    宗门妙旨，海口难宣。
    简要提撕，知音罕遇。
    事无一向，理出多门。
    岂不见道，有句无句，
    如藤倚树。树倒藤枯，
    句归何处。深秋帘外千家雨，
    落日楼前一笛风。

释道宁　偈六十九首
    春风浩浩，春鸟喃喃。
    山花开似锦，涧水湛如蓝。
    大圆镜里，扣己而参，
    便恁麽志也太无端。文殊去后无消息，
    休问前三与后三。

释道宁　偈六十九首
    枯木岩前，道人不顾。
    尘劳界内，衲子兴悲。
    恋著玄关，全亏大用。
    灰身灭智，岂是良图。
    裂破面门，救诸苦趣。
    为祥为瑞，今正是时。
    捞龙趁凤男儿事，浅种深耕效仰山。

释道宁　偈六十九首
    曙色才分烟气消，严风括地不相饶。
    炉中幸有无烟炭，莫学丹霞把佛烧。
    恩大不知何以报，寥寥千载古风清。

释道宁　偈六十九首
    大道无私，要由心悟。
    心无形状，全物而彰。
    妙契斯关，万缘俱备。

释道宁　偈六十九首
    同阬无异土，千古少人知。
    月下休相唤，还从旧路归。

释道宁　偈六十九首
    人从卞州来，不得东京信。
    陕路既相逢，到底难亲觐。
    抚掌笑呵呵，解佩空王印。

释道宁　偈六十九首
    先贤垂范早涉离，微言无展事句里。
    藏机百千诸佛知，黄鹤楼前握手归。
    夏雨落绵绵，民歌尧舜天。
    千山增翠色，万壑锁青烟。
    唯有禅家无一事，饥来吃饭困来眠。
    路逢死蛇莫打杀，没底篮子盛将归。

释道宁　偈六十九首
    阴云弥四野，心地长尘埃。
    试请回光看，生从何处来。

释道宁　偈六十九首
    丛林浩浩，谁是知音。
    马祖堂中，盘山回首。
    云门会里，明教翻身。
    彼此一时，孰分优劣。
    入鄽不露迹，随处是家风。
    浅种与深耕，秋冬收颗粒。
    从他五湖衲子，端坐无疑。
    日高一钵和罗饭，禅道是非都不知。

释道宁　偈六十九首
    尘中辨生，闹里求人。
    两手扶犁，钁头边事。
    陋巷不骑金钉马，回来却著破襕衫。

释道宁　偈六十九首
    数日滂沱雨，今朝仿佛晴。
    烟云消散尽，天地廓然清。
    檐前鹊噪，林里莺鸣。
    岭外牧童歌野径，江边渔父钓长鲸。
    禅家高卧无余事，渴饮饥飧贺大平。
    两彩一赛，凡圣齐收。
    若作佛法商量，大似抱趎叫屈。

释道宁　偈六十九首
    报慈一言。千圣不传。
    即时妙会，火里生莲。
    路遥知马力，岁久见人心。

释道宁　偈六十九首
    琉璃殿上，古佛舒光。
    明月堂前，昙华布影。
    不用南询弥勒，何须东觅文殊。
    华藏门开，任君瞻仰。
    或舒或卷，尘尘普现色身。
    或放或收，处处毗卢境界。
    不舒不卷，寂尔无根。
    不放不收，是真常在。
    丝毫无碍，统摄圣凡。
    自利兼他，古今不坠。
    夜半不须敲玉户，天明凤子笑衔花。

释道宁　偈六十九首
    脱透玄关，更无凝滞。
    一瞖落眼，空华乱坠

释道宁　偈六十九首
    塑不就，画不成。
    锋芒不动，海晏河清。
    五湖衲子，抖擞精神。
    为君通一线，教子快平生。
    夜来春睡重，一觉到天明。

释道宁　偈六十九首
    衲子玄关，群生命脉。
    锋芒未兆，便好承当。
    文彩才彰，翻成影事。
    空劫已前，乾坤未剖。
    凝然一片，非圣非凡。
    不涉熏修，岂从外有。

释道宁　偈六十九首
    焚香提起经来读，便是拈华付嘱心。
    此外别求玄妙解，悠悠千古少知音。

释道宁　偈六十九首
    选得幽居惬野情，终年无送复无迎。
    有时直上孤峰顶，月下披云啸一声。

释道宁　偈六十九首
    摩竭掩室，非是通方。
    净名杜词，未为作略。
    总不恁麽，罕遇知音。
    方便门中，随宜举唱。

释道宁　偈六十九首
    苏州有，常州有，
    月白同清，天长地久。
    路著旧乡关，金毛善哮吼。
    父慈子孝少人知，回首面南看北斗。

释道宁　偈六十九首
    丈夫儿，自家断，
    日用无私休计算。被他指点谩商量，
    到底死生打不辨。长生路上少人行，
    轮转修途空懊叹。万境中，
    须这汉。出没卷舒无系缚，
    浅种深耕谁委知，沩山水牯骑来惯。
    头角分明在目前，王湖衲子抬眸看。
    玉笛一声风雨寒，万两黄金终不换。

释道宁　偈六十九首
    释主拈花，强生枝节。
    头陀微笑，眼里添尘。
    目击道存，翻成途辙。
    隔江招扇，早涉崎岖。
    劝君不用镌顽石，路上行人口似碑。

释道宁　偈六十九首
    宗门奥旨，祖室玄枢。
    不遇当人，翻成影响。

释道宁　偈六十九首
    著眼看，休比拟。
    几回抛向众人前，八臂那吒提不起。

释道宁　偈六十九首
    衲僧蹊径，千眼莫窥。
    鸟道无私，经行岂碍。
    要关在手，通变刹那。
    一味醍醐，莫嫌淡薄。
    有时毗卢藏内，优缽华开，
    嗅之不闻，是何境界。
    灵山仿佛，少室依稀。
    抖擞提撕，人天兼济。

释道宁　偈六十九首
    纵横问答有来由，缘木求鱼卒未休。
    若妙旨寻知见会，还同拨火觅浮沤。
    诸佛子，著眼看。
    严霜晚露，彻骨清寒。
    匝地普天，通同实际。
    休问得皮得髓，徒夸见浅见深。
    从来一道恩冤，何以自家退屈。
    山僧对此，忍俊不禁。
    閒引少林无孔笛，为君吹起小阳春。
    满眼觑不见，满耳听不闻。
    一堂风冷淡，千古意分明。

释道宁　偈六十九首
    秋风秋雨颇相宜，万水千山木叶飞。
    堪笑灵云回首处，何须花发始忘机。
    秋风萧索，秋山叶落。
    秋雨霖漓，秋天寥廓。
    祖师心印全彰，灵云鼻孔穿却。
    分明一道恩光，旷劫无形寂寞。
    五湖衲子急归来，休向途中乱空凿，
    体用从来非自他，作者不求无病药。

释道宁　偈六十九首
    金乌当午，文彩全彰。
    玉兔沈辉，影像俱寂。
    通同实际，一体无诸。
    不落今时，识情罔测。
    混融凡圣，佛眼难窥。
    髑髅常干世界，鼻孔摩触家风。

释道宁　偈六十九首
    灵山标榜，五指舒光。
    少室真规。断肱立雪。
    尘中辨主，盘山踪迹犹存。
    杓柄妥来，象骨家风尚在。
