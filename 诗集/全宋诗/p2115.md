<!-- { "loadSidebar": true } -->
    与君虽远隔，自少即相亲。
    老失同年友，乡无好善人。
    樗堂春绝迹，蒿里暗伤神。
    丹旐归何处，风霜故冢滨。

丘葵　晚步
    片月黄昏挂客愁，杖藜间过水西头。
    婵娟正喜临清沼，菡萏无端枕碧流。
    入暮江山浑似画，向南门巷已先秋。
    稻田尽处为沧海，时见乘风万斛舟。

丘葵　晚道过镜山寺借憩未及曙而返
    晚风残照岸乌巾，小借禅床憩旅身。
    坐对新花忘故我，行看古月照今人。
    聊为江畔骑驴客，难会云间驾鹤宾。
    泡沫风灯成一笑，近来东海又扬尘。

丘葵　晚行书所见
    山涧雨初收，涓涓水乱流。
    树根一片石，童子坐牵牛。

丘葵　晚行书所见
    夕阳半落红犹在，寒月初升白未匀。
    流水孤村天欲暮，颓檐败壁野无人。
    雀衔遗芥营巢急，蛛绎新丝织网频。
    欲问前朝无故老，髑髅落地路荆榛。

丘葵　闻复卿欲访诗以促之
    五年不见复卿回，有客传言卿欲来。
    苔石生尘亲手扫，蓬门久闭令儿开。
    苍波摇月银成片，白鹭巢松雪作堆。
    料得城中无此景，速宜相就倒金樽。

丘葵　闻吴丞图漳粹
    黄屋南巡去不回，乾坤举目是尘埃。
    风轻山鸟犹啼恨，露重园花亦溅哀。
    只影独看西日落，满城争喜北人来。
    先生莫为浮云动，忧国双眉皱未开。

丘葵　吴丞远寄和章
    今古兴亡凡几回，垂芳遗臭等浮埃。
    蝶飞荒径趋时乐，燕宿颓梁为主哀。
    周粟不堪夷叔饱，汉车特载绮园来。
    书生恐被山灵诮，牢把柴门闭不开。

丘葵　吴天游竹庄诸公
    市尘不百古招提，笑踏西风暂此栖。
    松喜客来如解语，鸟知僧定不曾啼。
    问禅爪向维摩合，觅句头因领当低。
    恐见黄花归未得，云间何处可攀跻。

丘葵　西兴寺值雨次吴警斋先生韵
    松风一道作秋声，阅尽山僧相送迎。
    佛法西来随处见，梅花老去为谁清。
    亦知身是客中客，试问朝来晴未晴。
    一笑大雄山下路，幽人携手每同行。

丘葵　溪桥看月
    当空一明镜，圆圆水中见。
    常恨溪头风，吹来皱水面。
    水面皱犹可，月碎成万片。

丘葵　溪西李家
    秧鎝初出未全青，昨夜冈头冷雨晴。
    日暮采樵人去后，一痕淡月乱蛙鸣。

丘葵　喜雨示儿侄
    维天降灵雨，物物均所蒙。
    胡为兹穑稼，不知草苖苖。

丘葵　喜雨示儿侄
    维天降灵雨，虽迟良胜无。
    百谷顿苏苏，民忧不少纾。

丘葵　喜雨示儿侄
    维天降灵雨，岂不雨石田。
    我自硗且确，枯悴莫怨天。

丘葵　喜雨示儿侄
    维天降灵雨，而或惰不耛。
    他时无敛{左禾右齐}，谁怜汝啼饥。

丘葵　下洞
    天香亭下影婆娑，四畔高林结绿萝。
    云外飞仙不曾见，唯应翠树阅人多。

丘葵　小春
    落尽千林秋又冬，惭无生意岁将穷。
    是谁借得三春力，为我敷施十月中。
    种种草根含暖气，鳞鳞水面发和风。
    江梅剩放南枝蕊，欲策阳回第一功。

丘葵　晓意
    邻窗鸡唱晓，客路马嘶风。
    夜色锺声外，晨光角韵中。
    蟾归曳残白，乌出浴新红。
    一点清明意，那无保养功。

丘葵　新晴
    新晴登{倍左换山}嵝，欣此冻初解。
    春风入条肄，枯卉依然在。
    有美北山薇，良苗正堪采。
    我欲携短筐，悠悠隔沧海。

丘葵　新月
    斗柄犹未酉，明生已自庚。
    月光本端正，入见有亏盈。
    寂感此太极，炎凉彼世情。
    徘徊花影下，独自掩柴扃。

丘葵　信步
    榻上残书已倦摊，幅巾藜杖出柴关。
    卜居宿鹭眠牛处，觅句残芦败苇间。
    心逐间云横碧落，眼随飞鸟度青山。
    忽然信步苔矶上，又得渔翁作伴还。

丘葵　信儿有作依韵勉之
    母鸡啄儿粟，一啄还一呼。
    细腰日祝子，自怜族鳏孤。
    赋形在穹壤，此情谁独无。
    古来骨肉间，爱深色自榆。
    愧我无黄金，贻以竹与蒲。
    勉哉读父书，尧桀性不殊。

丘葵　颜北城有约看梅徘徊花下
    千林共摇落，老树独蜿蜒。
    玉立无人处，黄昏欲雪天。
    临风情脉脉，倚竹静娟娟。
    身世寒香裹，相看意已仙。

丘葵　仰高堂外看山
    半生劳仰止，今日忽堕前。
    如忘形骸友，相对亦屹然。
    此心有全体，动静无尘缘。
    遥睇层层碧，群仙室其巅。
    我欲往从之，於道恐未然。
    但当安所止，万物同此天。

丘葵　养疴
    八尺空床坐养疴，老来真是病维摩。
    虚皇大道无为尔，造物小儿如我何。
    许大乾坤无处着，这些躯累人多。
    何当飞入虚空裹，骨肉收归土一窝。

丘葵　养气
    养气须令四体充，饥寒不动是英雄。
    常羞仲子徒三咽，稍似颜渊只屡空。
    举勤未尝为物碍，精神若可与天通。
    氤氲开阖无穷妙，祗在绵绵一息中。

丘葵　养拙
    养拙干弋际，逃名山水边。
    疏泉妨蚁过，扫地惬牛眠。
    竟日云笼树，何时雨洗天。
    入门儿女聒，恨未断尘缘。

丘葵　叶掌书
    阳复天心动，春回五叶中。
    梅梢足生意，柏府早清风。
    身任八州寄，手持三尺公。
    可怜芹泮士，空自献诗筒。

丘葵　夜诵
    夜诵琅琅罢，山斋入迹无。
    虫声助叹息，月影伴清癯。
    黄卷十年子，青灯一腐儒。
    时危无用处，我自笑非夫。

丘葵　夜卧中庭
    一榻清风不用钱，卧看万里泬寥天。
    明星落落才数十，孤月亭亭照大千。
    但见衣襟如泼水，不知身世是何年。
    可怜玉兔空辛苦，捣药终宵那得眠。

丘葵　夜意
    茅斋人语寂，清坐独巑屼。
    有兴凭诗遣，无聊把剑看。
    香残金鸭冷，膏尽玉虫寒。
    出见庭无月，方知夜色阑。

丘葵　一中
    莫把三才别立根，此身亦自一中分。
    四时环绕天包地，万片掷舒山出云。
    道在灵台常泼泼，气归元海自泇泇。
    百年保合太和内，老学无成恐有闻。

丘葵　怡园先生
    三朝秉枢要，钜文饰皇猷。
    中原争一发，忘却君父雠。
    暮年玉和堂，抱膝空隐忧。

丘葵　移居
    移居山北向山南，天遣青风接笑谈。
    无数凫雏穿稻塍，一群滩鹜语茭潭。
    鹭临清沚贪心起，莲到黄昏笑靥含。
    却忆姚家古藤下，鸟巾挂了旦眠酣。

丘葵　移居
    田家一路到村南，尽是农人野叟谈。
    鸟过江来平入树，牛沿堤去倒行潭。
    蜻蜓影下波纹皱，{左禾右罢}稏穗中秋意含。
    日暮东坡浑似画，倚风无数水荭酣。

丘葵　移居
    断云将雨过桥南，谁起庄门憩雨谈。
    雀喜客来喧古棘，蛙嗔人过没深潭。
    莲房堕粉风初歇，稻叶抽珠水尚含。
    村酿沽来薄难醉，不妨此兴为诗酣。

丘葵　倚杖
    为怜情景好，倚杖立还移。
    海近云来湿，波平日下迟。
    归牛行砾确，幽鸟语沦漪。
    觅句心将呕，傍人过不知。

丘葵　义方堂瞻先贤遗像
    龙龟不再出，谁能探真精。
    图书天所付，手授之二程。
    欲知千载意，窗外草青青。

丘葵　义方堂瞻先贤遗像
    三十六宫中，手探足还蹑。
    一元十二会，理乱在自睫。
    我欲从先生，□□□□□

丘葵　义方堂瞻先贤遗像
    性命同一原，谁能发其奥。
    茫茫太虚中，指出天与道。
    精思与力践，千古为独到。

丘葵　义方堂瞻先贤遗像
    石井初筮时，已将教为政。
    真成叔梁纥，有子为孔圣。
    至今鳌山下，过者莫不敬。

丘葵　义方堂瞻先贤遗像
    六经重刊定，炳炳如日月。
    毫分而楼析，反约以详说。
    千载开我人，遗书□□□。

丘葵　义方堂瞻先贤遗像
    炎炎太平翁，谁敢触其讳。
    乞枭之藁街，公乃明大义。
    至今读谏疏，凛凛有生气。

丘葵　亦足轩中试墨
    潆河无复见龙马，车子锄商乃获麟。
    虞夏不存暴易暴，诗书何罪秦又秦。
    古来尚有拿舟者，今世那无伐木人。
    天地闭时应且隐，确乎不扰为潜鳞。

丘葵　永宁庵
    路入永宁方午阴，禅师聊复坐沉吟。
    欲将门外葫芦水，倒作田间三日霖。

丘葵　用伯恭次信儿韵因以示之
    老至如期更不愆，此生自断总由天。
    丈夫事到盖棺定，男子生随堕地缘。
    误读银车知昶拙，点成珠唾赖勤贤。
    孤槎欲泛千寻海，常望龙骧万斛牵。

丘葵　用前韵寄几仲
    丈夫语意豁，不为别肠悲。
    有酒再醑我，缘君一中之。
    顾此风霜景，阔哉牛女期。
    梅花山馆裹，谁问敝衣缁。

丘葵　幽趣
    幅巾篁竹下，幽趣与僧同。
    坐对忘忧草，行歌解愠风。
    鸭头池水绿，猩血石榴红。
    解作晴天雪，松梢鹭一业。

丘葵　悠悠
    江上形容老，竹间窗户秋。
    悠悠忘岁月，落落少交游。
    无食令儿瘦，有诗消客愁。
    古今多少事，卷易在床头。
    
    
丘葵　游碧霄石镌一寿字今七十二年
    当时石上谁为镌，亭已荒芜字俨然。
    七十二年几陵谷，道人曾共字同年。

丘葵　游承天寺海翁首座相与登月台因过方丈
    偶趁秋风一到城，市尘湫隘败人清。
