<!-- { "loadSidebar": true } -->
    惺惺直是惺惺，历历直是历历。
    捉象变全其力，捉兔亦全其力。

释道璨　偈颂十八首
    符不书，药不采。
    起死禁不祥，幸有这个{按，
    指拄杖}在。满院薰风夏日长，
    人在藕花香世界。

释道璨　偈颂十八首
    秋深夜长，露寒月皎。
    钟声短底短长底长，虫声大底小底小。
    山僧闻昨，展转反侧，
    不寐到晓。一片祖师心，
    狼藉知多少。

释道璨　偈颂十八首
    至日书云，云作何色。
    眼里无筋，青黄赤白。

释道璨　偈颂十八首
    江月照，松风吹，
    永夜清宵保所为。

释道璨　偈颂十八首
    漏尽夜沉沉，山房风露深。
    无云生岭上，有月落波心。
    
    
释道璨　偈颂十八首
    道在目前，全无罅缝。
    左之右之，百发百中。
    是风动，是旛动。

释道璨　偈颂十八首
    临济四料拣，洞山四宾主。
    甜瓜彻蒂甜，苦瓠连根苦。
    倒腹说向人，恰似杏花枝上雨。

释道璨　偈颂十八首
    登芝山，望五老。
    云静日月正，眼高天地小。
    达磨大师脊骨等闲踏折，释迦老子心肝五脏一时见了。
    因思扰扰尘寰，茫茫宇宙，
    手把夜明符，几个知天晓。

释道璨　偈颂十二首
    隐山无量罪过，复被公安追到。
    要得重整颓网，不免再升此座。

释道璨　偈颂十二首
    无个入处，奔走杀人。
    有个入处，碍塞杀人。

释道璨　偈颂十二首
    心心急要入岩隈，不合谈禅信口开。
    引得王臣多爱重，遮回又被捉将来。

释道璨　偈颂十二首
    五日风，十日雨。
    江面不惊，边烽不举。
    眼前渐见太平，耳畔多闻好雨。
    山人只管看青山，有口不须吞佛祖。

释道璨　偈颂十二首
    一言已出驷难追，道了如何悔得来。
    冷地被人相讦露，牙关咬定口慵开。

释道璨　偈颂十二首
    报恩门庭，别无道理。
    长连床上，大众努觜。
    本无佛法可商量，亦不坐在鬼窟里。
    蓦然洗面摸著鼻，便积压得饭元是米。
    更若迟迟疑疑，白云千万里。

释道璨　偈颂十二首
    扰扰匆匆，晨鸡暮钟。
    唤冬作夏，唤夏作冬。
    一线短长谁管得，雪霜尽处是春风。

释道璨　偈颂十二首
    风和日暖，牡丹生卵。
    露柱吹笙，灯笼拍版。
    城上游人，三杯两盏。
    报恩禅和，努觜不管。
    一念不生，前后际断。
    踢倒巩县茶瓶，打破饶州瓷碗。

释道璨　偈颂十二首
    隐山夜来梦吃攧，筑著脚指头出血。
    就地摸得丽水金，元来却是新罗铁。
    翻身撞倒凤凰峰，赤面山神惊吐舌。
    唤起前庵卧如来。休来向这里入灭。
    一棒打杀麻姑仙，说甚长生真诀。
    叮咛五通与三郎，切莫向李太白说。
    怕他俗士不甘，打你头破脑裂。

释道璨　偈颂十二首
    睚到虚空粉碎时，空花一任眼前飞。
    若还别觅安心法，客路漫漫何处归。

释道璨　偈颂十二首
    今日则有，明日则无。
    天何高，地何极。
    谓吾灭度，谓吾不灭度。
    一个死尸，许多狼藉。
    我观灵山百万大众，惟波旬却有丈夫气息，
    面赤不如语直。

释道璨　偈颂十二首
    夺得胡儿马便休，何须抵死觅封侯。
    草鞋直挂龙床角，争似山间煨芋头。

释道璨　偈颂十二首
    身世悠悠不系舟，莫将闲事挂心头。
    休言佛法无人会，且说蝇冬又倍收。
    又倍收，蚁穴百年能几久，
    龟肠一饱更何求。大众拍手唱啰哩，
    处得生来不解愁。

释道璨　偈颂十二首
    临济一喝，德山一棒。
    霹雳电光，宁容近傍。

释道璨　偈颂十二首
    不拨一境，不露一机。
    锦包特石，绵裹秤椎。

释道璨　偈颂十二首
    箭穿杨叶示为亲，透得金尘有几人。
    多谢汾阳曾说破，重阳九日菊花新。

释道璨　偈颂十二首
    天下老隐山，丑怪百千状。
    不依本分说禅，一向横拈竖放。
    有时放夜市於蟭螟眼中，有时驾铁船於须弥顶上。
    有时倒骑骏马高楼，有时轻引藕丝牵大象。
    证鳖成龟，唤三作两。
    黑豆换人眼睛，偏做遮般伎俩。

释道璨　偈颂十二首
    天晴盖却屋，乘时刈却禾。
    输纳王租了，秋冬事转多。
    阿呵呵，唤不回头争奈何。

释道璨　偈颂十二首
    土木场中辊一回，平生已眼豁然开。
    广寒宫殿无关钥，撞破髑髅归去来。

释道璨　偈颂十二首
    天工剪水作花飞，为瑞为祥也大奇。
    管取明年禾麦熟，山河大地尽光辉。
    千树万树银花结，也是普贤呈丑拙。
    谢三郎在南台江，手指东山笑不歇。

释道璨　偈颂十二首
    捏不成团拨不开，衲僧一见莫轻猜。
    今朝为汝明明说，花奴花奴吃饭来。

释道璨　偈颂十二首
    一冬不雨，一春不雨。
    九土皆焦枯，天高叫无路。
    开先拄杖子忽然变化空行龙王，油然起云霈然洪澍。
    直得枯者荣甲者拆萌者吐，发机须是千钧弩。

释道璨　偈颂十二首
    肥不剩肉，瘦不露骨。
    动地放光明，眼睛乌律律。

释道璨　偈颂十二首
    释迦弥勒是他奴，二十年来心胆粗。
    甘与魔王为眷属，休将恶语张荼糊。

释道璨　寄题高大清东村
    浮花浪蕊易飘零，看著桑麻眼便青。
    荷锸归来春昼永，案头重读相牛经。

释道璨　寄题瑞昌簿厅景苏堂墨竹
    一叶复一叶，世道几翻覆。
    一点复一点，书脉要接续。
    亲见长公来，一节不肯曲。
    见竹如见公，北麓能不俗。
    回首熙丰间，几人愧此竹。
    翰墨直枝叶，点化到草木。

释道璨　寄题赵山台莲花方丈
    四壁纵横都十尺，门对若耶溪水碧。
    画阑漠漠吹香风，绿窗练练浮秋色。
    中有诗家白玉颜，饮露沐芳度朝夕。
    当轩大坐眼波横，只许诗人来入室。

释道璨　寄无闻知侍者
    手把黄花语后期，孤山雪后早梅时。
    春风不管人无信，又要吹香上北枝。

释道璨　哭冯深居常簿
    泛宅江湖上，萧萧两鬓皤。
    只知衣可典，不厌客来多。
    文富家安有，名高实若何。
    身前身后事，令我起悲歌。

释道璨　兰溪夜泊
    我泛浙西船，夜泊兰溪岸。
    篷窗坐不眠，县鼓鸣夜半。
    桥上趁墟人，往来彻清旦。
    办此朝夕劳，不博一日饭。
    复毡睡正暖，闭户有人嫌夜短。

释道璨　立秋
    碧树萧萧凉气回，一年怀抱此时开。
    槿花篱下占秋事，早有牵牛上竹来。

释道璨　临济赞
    开眼受睦州厮瞒，甘心吃黄蘖痛棒，
    握定拳以当平势生，除一喝伎俩。
    何曾梦见无位真人，刚要灭却正法眼藏。
    见人家则尽情藉没，并与性命一时扫荡。
    不可闻名，如何近傍。
    自有佛法以至于今，少曾见有个样，
    不睹是底和尚。

释道璨　吕洞宾赞
    提起絛头，垂下衣袖。
    信脚阔步行，亲见黄龙后。

释道璨　陪山泉登芝山和文正公旧韵
    培塿视崔巍，眼高如许哉。
    举头天在上，四面景皆来。
    渐老成多病，看山又一回。
    尽供诗世界，霁色为君开。

释道璨　潜上人求菊山
    具郎号菊山，秀色已衰朽。
    潜郎号菊山，清香满襟袖。
    天地一东篱，万古一重九。
    绝爱陶渊明，揽之不盈手。
    后人不识秋，多向篱边守。
    璨璨万黄金，把玩岂长久。
    西风容易老，回首已如箒。
    因潜忆具郎，有泪如苦酒。

释道璨　秋思
    草要无数候虫鸣，月在梧桐树上明。
    庭院无人过夜半，自携团扇绕阶行。

释道璨　商山四皓赞
    橘大天地窄，眼高秦汉小。
    一片隐沦心，商山青未了。

释道璨　上安晚节丞相三首
    相国归来卧书山，功名虽好不如閒。
    向来北望中原眼，送在沧波白鸟间。

释道璨　上安晚节丞相三首
    清於独鹤瘦於梅，小袖春衫晋样裁。
    推出柴车人不指，前身曾住洛中来。

释道璨　上安晚节丞相三首
    日食何曾费万钱，只将苜蓿荐春盘。
    俸余不用肥奴马，留买青山取性看。

释道璨　疏山问竹
    坐对青青仔细看，别来且喜尚平安。
    山中岁晚风霜恶，不易孤标耐得寒。

释道璨　水月轩
    江水清无底，江月明如洗。
    开轩浥清明，道人清若此。
    春风不摇江面波，春云不载江头雨。
    天地无尘夜未央，照影轩中惟自许。
    我来风雨夜漫漫，水月俱忘无表里。
    笑拍阑干问阿师，水在月兮月在水。

释道璨　睡起
    青青岸草绿於袍，雨后江流数尽高。
    庭院日长春睡足，幽兰花底读离骚。

释道璨　松月轩
    白云岩上月，太平松下影。
    东山大导师，指作一片境。
    若作境会孤东山，不作境会隔重关。
    盖天盖地这一著，分明似镜见还难。
    认作清凉转炎热，扫除光影成途辙。
    广寒宫殿等虚空，不信问取苍髯翁。

释道璨　送诚上人
    长安城头秋日黄，长安道上秋风凉。
    游子念亲从定起，一衲卷云归故乡。
    七月八月吴楚路，十里五里东南疆。
    遥知子母相见处，篱落黄花吹晚香。
    我母今年六十四，千丈白发应沧浪。
