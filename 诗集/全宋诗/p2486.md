<!-- { "loadSidebar": true } -->
释智圆　夏日湖上寄太白长老
    风撼芙蕖入座香，水轩闲坐趣何长。
    相怀不是人间景，隔岸归禽噪晚凉。

释智圆　夏日寄谅律师
    澄江杳杳映千峰，坐夏岩房一望中。
    昼讲疏钟清度越，夜吟残月冷垂空。
    扫轩静避阶稜藓，销暑闲当竹罅风。
    顾我相怀未能去，水边斜日照梧桐。

释智圆　夏日薰风亭作
    四野炎炎暑气隆，危亭孤坐与谁同。
    湖光淡荡涵残照，鸟影参差没远空。
    消息浮生凭至理，破除烦暑赖清风。
    明时不敢言招隐，自乐林泉慕远公。

释智圆　闲居示友人
    冷淡谁知趣，闲房枕水湄。
    秋窗开暮景，孤枕梦天涯。
    道直时流笑，心清夜月知。
    何当学支遁，共约买山期。

释智圆　闲居书事
    淡然忘外事，林下自怡情。
    室冷秋苔色，轩闲夜月明。
    眠云惭道薄，铒药觉身轻。
    拟学鸱夷子，时时变姓名。

释智圆　闲田
    虞芮怀惭观礼让，闲田從此草长生。
    而今虽是文王化，难遣贪夫两不争。

释智圆　闲咏
    造化无馀岂有私，如何庶物自参差。
    群乌不涅身长黑，双鹭无愁顶亦丝。
    岩桂翠浓深雪夜，井桐黄落暮秋时。
    虚空世界都如幻，莫把闲心逐境思。

释智圆　谢可孜上人惠楞严般若二经并治脾药
    经妙荡烦惑，药灵医病身。
    道明无去住，方验有君臣。
    静玩知心寂，时飡觉气均。
    徘徊感知己，于我分弥亲。

释智圆　谢仁上人惠茶
    寄我山茶号雨前，齐馀闲试僿夫泉。
    睡魔遣得虽相感，翻引诗魔来眼前。

释智圆　谢僧惠蒲扇
    结蒲为扇状何奇，助我淳风世罕知。
    林下静摇来客笑，竹床茆屋恰相宜。

释智圆　谢择梧律师惠竹杖
    剪自幽岩侧，高僧忽见遗。
    看云欹尽日，书雪握多时。
    节冷虫微蠹，根闲藓暗滋。
    旧山泉石在，归去赖扶持。

释智圆　心交如美玉
    心交如美玉，经火终不热。
    面交如浮云，顷刻即变灭。
    对坐成参商，咫尺成胡越。
    我有心交者，不见几岁月。
    山叠水茫茫，含情向谁说。

释智圆　新栽小松
    新种孤松一尺馀，淡烟疏竹便相宜。
    闲来且玩凌霜貌，身后谁观合抱时。
    冷碧岂容尘染污，贞心宁共草凋衰。
    夜深庭际清风起，细韵难教俗耳知。

释智圆　新栽竹
    傍砌疏篁手自栽，数竿苍翠胜花开。
    今宵窗下更深睡，应送寒声枕上来。

释智圆　雪西施
    范蠡无西施，胡以破吴国。
    吴王轻社稷，为惑倾城色。
    夫差强变弱，勾践雌成雄。
    岂惟陶朱策，实赖西施容。
    西施语复贤，褒贬何昏蒙。
    但说倾吴罪，都忘霸越功。

释智圆　严光台
    拨乱方争汗马功，贤才谁肯守穷空。
    严光亦是夷齐类，垂钓碧溪敦让风。

释智圆　言志
    畴昔学为文，拟尽周孔道。
    心劳道未至，壮岁成衰花，
    畴昔学为诗，模范风雅词。
    立言多疯喻，反为时人嗤。
    为诗复为文，嗟嗟不复古，
    训世无织益，何为自劳苦。
    权门既不游，青山宁合负。
    一来林下居，四载不出户。
    退省为佛徒，讲经自裨补。
    憧憧来学辈，往往入深坞。
    智者乃吾宗，龙猛乃吾祖。
    寒窗夜摛毫，虚堂画挥尘。
    翼此二圣心，欲令万物睹。
    羸羸长抱疾，行年四十五。
    草堂三四间，牢落连云洞。
    经时无客人。冲门绝迎送。
    榻有无弦琴，向风时一弄。
    窗列楞严典，要言长讽诵。
    真妄一无得，超然谁与共。
    凡圣病眼花，死生春夜梦。
    病差梦已醒，万彙徒营营。

释智圆　雁
    岁岁随阳整羽翰，翱翔还见过云端。
    哀音断续霜风紧，群影参差夜月残。
    雕鹗已逃榆塞险，烟波初下洞庭宽。
    行人万里思归切，送目遥空寄信难。

释智圆　养疾
    深院无人疾渐轻，西风黄叶满闲庭。
    行披老子五千字，坐读楞严十轴经。
    篱下清香寒有菊，窗间微影夜无萤。
    谁知夜里珠长在，堪欢悠悠醉未醒。

释智圆　夜怀张逸人
    默坐怀幽趣，谁知动郁陶。
    窗虚残月在，天静少微高。
    书去言难尽，眠来梦亦劳。
    终期冒风雪，乘兴泛轻舠。

释智圆　夷齐庙
    曾闻叩马犯君颜，万古清风满世间。
    若便干戈为揖让，夷齐终不死空山。

释智圆　贻叶秀才诗
    松柏异众木，岁寒陵严霜。
    兰茝异众草，林深发幽香。
    须知君子道，不为穷困伤。
    须知君子言，唯为仁义彰。
    夫君真儒者，言行何优长。
    文宗轲兼雄，志嫉墨与杨。
    攘袂叱浮伪，百感生刚肠。
    峨冠事礼容，群小畏矜庄。
    去年游霅溪，相逢秋气凉。
    倾盖既如旧，寄宿林间房。
    开怀黜二霸，议道归三王。
    月席屡更仆，风轩时飘霜。
    相遇分既洽，相别情弥伤。
    今年住孤山，夫君又来杭。
    泛舟频相寻，道叟皆夕阳。
    君惟儒家流，才术况洋。
    终期正礼乐，勿事和尘光。
    青云即奋飞，庶见儒风扬。

释智圆　忆龙山院兼简蟾上人
    幽景远嚣俗，重来兴未穷。
    钟声翠微里，刹影碧溪中。
    地冷庭松瘦，门间野径通。
    几因深夜知，密雪下寒空。

释智圆　忆南塔上方因寄庆昭师
    杉竹森森一径通，六年高院寄幽踪。
    凉移峭壁秋深月，冷映长江雪后峰。
    吟次夏云晴影薄，讲残春树翠阴浓。
    四时嘉景真堪爱，曾伴支公数倚筇。

释智圆　萤
    微虫禀质有清光，踪迹难令暗室藏。
    车胤死来人堕学，秋庭终夜恣飞翔。

释智圆　咏亡有禅师山齐养猕猴
    闲庭树树菓垂霜，听法犹怜入草堂。
    异类岂能知礼节，每来相对坐禅床。

释智圆　咏燕
    来去知时候，堪怜异众禽。
    变飞春雨细，对语画堂深。
    寄宿雕梁稳，衔泥柳岸阴。
    栖身自有处，鹰隼莫相侵。

释智圆　幽居
    尘迹不能到，衡门藓色侵。
    古杉秋韵冷，幽径月华深。
    窗静猿窥砚，轩闲鹤听琴。
    东邻有真隐，荷策夜相寻。

释智圆　游风水洞僧院
    风水分双洞，幽奇类沃洲。
    猿吟清彻夜，山色冷宜秋。
    云拥阶前石，钟残竹畔楼。
    贤哉白太守，五马旧曾游。

释智圆　游开化寺
    地绝纤尘万籁清，当门幽致画难成。
    黛妆峰岫高低影，练卷波涛旦暮声。
    侵竹古廊秋藓合，倚云禅阁夜灯明。
    上方别有幽栖处，树石参差称野情。

释智圆　游灵隐山
    峭壁侵霄极，灵踪不厌寻。
    闲思曾有梦，归隐岂无心。
    绝壁烟霞丽，幽岩洞穴深。
    那堪思慧理，残日白猿吟。

释智圆　游石壁寺
    寺幽称绝境，荷策自登临。
    翠岳千峰险，寒松一径阴。
    清香秋殿冷，疏磬古廊深。
    静立忘归兴，残阳鸟忽吟。

释智圆　友人元敏示以三题乃赓而和之
    挑灯杖裁製削青筠，
    纤纤状可珍。助灯虽有力，
    举用实由人。破暗如无怠，
    资明敢顾身。窗间傥勤学，
    终夕愿相亲。

释智圆　友人元敏示以三题乃赓而和之
    试金石真伪立可辨，
    贞姿号试金。虽无褒贬口，
    似有是非心。采取山溪远，
    缄藏箧笥深。矿人如未决，
    终日自相寻。

释智圆　友人元敏示以三题乃赓而和之
    刮字刀质本精刚化，
    锋芒岂易群。未曾伤正典，
    长为铲讹文。类与铅刀异，
    名将彩笔分。删书及定礼，
    曾忝立奇勋。

释智圆　有客
    有客有客，来扣我门。
    相见无言，自晝达昏。
    搘肘凭栏，俯仰干坤。
    百年瞬息，得丧谁论。
    远山青青，巨浸浑浑。
    忽然归去，目击道存。

释智圆　予近卜居孤山之下友人元敏以四绝见嘲遂依韵和酬
    所栖幽致异人寰，野艇秋归碧浪间。
    残日淡烟凝望处，参差楼阁认孤山。

释智圆　予近卜居孤山之下友人元敏以四绝见嘲遂依韵和酬
    穷居已蹑黔娄迹，孤岛徒称玛瑙坡。
    糗饭蔾羹且闲乐，更无车马暂经过。

释智圆　予近卜居孤山之下友人元敏以四绝见嘲遂依韵和酬
    烟波云木映闲扉，养病深栖是所宜。
    便欲上生寻内院，却因泉石住多时。

释智圆　予近卜居孤山之下友人元敏以四绝见嘲遂依韵和酬
    虚堂入夏讲残经，不击钟声击鼓声。
    林下唯君问幽趣，纪阳仪式近方成。

释智圆　渔父
    鹤发闲梳小棹轻，薦花深处最怡情。
    自怜身外唯烟月，肯信人间有利名。
    闲脱绿蓑春雨霁，醉眠深浦夕阳明。
    陶陶终岁无人识，应笑三闾话独清。

释智圆　与友人夜话
    对坐当清夜，茆堂野水西。
    破窗秋烛冷，高木老猿啼。
    迹与孤云并，身将一梦齐。
    幽怀言未已，明月落前溪。

释智圆　雨
    润物有深功，霏霏下半空。
    寒声清入竹，斜势急因风。
    苔片添秋碧，花枝损晚红。
    山人独欹枕，静听草堂中。

释智圆　禹庙
    洪水不为害，黎元受赐多。
    道尊由揖让，功大匪干戈。
    任上诸侯贡，贻谋五子歌。
    稽山千古在，宫阙倚鹾峨。

释智圆　喻卖松者
