<!-- { "loadSidebar": true } -->
    所习伊何，止于词章。
    剽窃掇拾，青紫为荣。
    高虚卑浅，烛理弗明。
    亦儒其冠，亦公亦卿。
    鄮山之塾，谁实成之。
    匪有所觊，而斯营之。
    一圣百贤，厥庑煌煌。
    睎之则是，景行是行。

方回　浙西园苑
    壁间墨客扫龙蛇，所写诗佳字亦佳。
    忽见一诗增感慨，吾家宗伯老秋崖。

方回　真定路教授鹿泉李君丁亥五月十二日已时生紫阳虚叟方回丁亥五月十
    邂逅相逢两秃翁，亥年巳月巳时同。
    偶先一日敢争长，各及七旬俱固穷。
    尘世谁能吟鬓白，少年莫笑醉颜红。
    累朝南北兴亡事，合徵公为太史公。

方回　正月初二日晴过常州
    客里三年问岁除，毗陵归路又正初。
    自怜囊涩难沽酒，犹喜船宽可读书。
    草比旧痕青已倍，雪成陈迹白无余。
    脱寒就暖真奇事，差觉穷途意气舒。

方回　正月初七日如江西以畏饮辞吴式贤宅宿向果市店
    残雪西郊路，依稀已似春。
    初程何必远，相识况如亲。
    久远交宜淡，沉绵饮戒醇。
    故辞情话龙，拟便稳眠身。
    贩旅骈荒店，蛮音酗近邻。
    霰穿疏瓦乱，风掠破巾频。
    倦马喷醒嚏。顽鸡绝冻呻。
    谩夸为客惯，却忆在家贫。
    老妪言堪取，诸即意勿嗔。
    近来军过后，少有早行人。

方回　正月初三日水西寺
    不至水西久，十年怀梦思。
    重行兵后路，暗觅壁间诗。
    僧出房俱鐍，人游榼自随。
    隔溪望城郭，未觉似春时。

方回　正月初四后十余日病嗽不能出杂书十首
    僦居背古城，楼西耸乔木。
    两年见黄落，雪尽欲再绿。
    往时春鹊雏，理巢乳哺续。
    不归视吾儿，于此拜饥腹。
    穷山况味等，差胜客景独。

方回　正月初四后十余日病嗽不能出杂书十首
    献岁亦未春，骤暖似炮烙。
    衣汗欲索扇，一变雪霰作。
    头岑万钧重，喉棘痰屡壳。
    旬日不能出，如虎坐受缚。
    脱或死客中，何异纥干雀。

方回　正月初四后十余日病嗽不能出杂书十首
    西邻几老革，六博喝雉卢。
    倚楼俯长道，饮豪语言粗。
    东邻乃贩子，遇夜召朋徒。
    大鼓恣考击，吹弹更歌呼。
    书室一灯暗，笑此寒老儒。

方回　正月初四后十余日病嗽不能出杂书十首
    客久已无味，更苦赀用乏。
    年迈欲不竞，仍著疾病压。
    相望五百年，老杜卧夔硖。
    疲瘵困茧丝，遐荒敝戈甲。
    谁方拥倾城，乐死有玉柙。

方回　正月初四后十余日病嗽不能出杂书十首
    夏日客此楼，买冰敌炎暵。
    泎寒不买冰，辍费用买炭。
    冰炭役浮生，倏忽凉燠换。
    故山饶甘泉，落叶足炊爨。
    曷不归去来，作此琐屑叹。

方回　正月初四后十余日病嗽不能出杂书十首
    有马可代步，无马徒步行。
    有酒醉亦佳，无酒神思清。
    客楼卧病中，日夜唯雨声。
    此病尚可起，当可雨复晴。
    气尽死期至，岂容强求生。

方回　正月初四后十余日病嗽不能出杂书十首
    炯炯君子心，至死能忍贫。
    炎炎小人胆，为利宁杀身。
    我年三纪后，登朝忤权臣。
    逮逾四五纪，破家蒙战尘。
    纵不当君子，终当非小人。

方回　正月初四后十余日病嗽不能出杂书十首
    近代一人耳，吾乡老朱先。
    甲子如我今，犹活十许年。
    漳州复潭州，说经入从班。
    无何党祸作，委顺不怨天。
    余生几明日，小子其勉旃。

方回　正月初四后十余日病嗽不能出杂书十首
    无一日不醉，未尝见有疾。
    三日偶无酒，咄咄怪病出。
    肺壅鼻垂涕，不饮逾十日。
    醉死政自佳，性命安足惜。
    奈何官价贵，典衣买灰汁。

方回　正月初四后十余日病嗽不能出杂书十首
    江皋残雪霁，想见东风还。
    可览不可拾，春容有无间。
    城市哄灯火，强作元夕天。
    乱离痛甫定，物华非自然。
    栖栖坐羁旅，嘿嘿悲徂年。

方回　正月二十一日偶题
    楼头日日倚危栏，来往人忙许静看。
    老子无聊常□□，杏花欲动更春寒。
    虚名畴昔三千字，险路平生百八盘。
    挥翰玉堂有公相，閒人赢得把渔竿。

方回　正月连雨
    新年未有一诗新，转觉羁怀感慨频。
    人日直连元日雨，梅花合让杏花春。
    避愁愁不舍孤影，怕冷冷偏旨老身。
    几夜五更了无寐，床头黠鼠亦欺人。

方回　正月三日立春
    曾戴金幡胜，如今有几人。
    尚能容白发，屡得见青春。
    定力忘寒燠，冥怀任屈伸。
    遥知残雪地，即复化为尘。

方回　正月十九日四更起读朱文公年谱至天大明赋十二首
    夜寐若无三斗酒，夙兴不待五更钟。
    浩歌閒把铁如意，□慕先生忆卧龙。

方回　正月十九日四更起读朱文公年谱至天大明赋十二首
    颠杨仆墨底苏张，推挽时君可帝王。
    轲死不传今再见，一时无数起臧仓。

方回　正月十九日四更起读朱文公年谱至天大明赋十二首
    独能有眼识延平，濂洛渊源集大成。
    早负性资专问学，后生岂可少先生。

方回　正月十九日四更起读朱文公年谱至天大明赋十二首
    乡国追封初岂意，师垣极品亦何心。
    考功郎议一字□，□相斯文上帝临。

方回　正月十九日四更起读朱文公年谱至天大明赋十二首
    王道极老谓主静，儒言阴用佐禅机。
    贪狼弧矢观星象，天遣吾公辟此非。

方回　正月十九日四更起读朱文公年谱至天大明赋十二首
    本无极老谓主静，不远复翁言内腴。
    纸上仙方谁解服，尾公羽化上天衢。

方回　正月十九日四更起读朱文公年谱至天大明赋十二首
    草制无知傅伯寿，问诗不答陈傅良。
    王淮林栗胡紘辈，仲尼日月曾可伤。

方回　正月十九日四更起读朱文公年谱至天大明赋十二首
    孟子告子辨内外，汉王项王争雌雄。
    谁欤著定会陔录，梭象终输与遁翁。

方回　正月十九日四更起读朱文公年谱至天大明赋十二首
    四世东南保太平，有君无相庙堂轻。
    具知人眼识朱子，独赵汝愚陈俊卿。

方回　正月十九日四更起读朱文公年谱至天大明赋十二首
    澹庵老荐此诗人，屈道何妨可致身。
    负鼎干汤公岂肯，本来余事压黄陈。

方回　正月十九日四更起读朱文公年谱至天大明赋十二首
    考官蔡兹取三策，三奏赏音汪应辰。
    天下未尝无识者，近来识者亦无人。

方回　正月十九日四更起读朱文公年谱至天大明赋十二首
    开禧嘉定擅权卧，地下眉头想更颦。
    侂远传衣至亡国，止缘不用读书人。

方回　正月十日始晴
    穗历桃符漫告新，漆肌蓬鬓转成陈。
    暮年多病全无赖，积雨初晴略似春。
    香火荒山犹古庙，兵戈故国仅遗民。
    承平旧俗吾能忆，差胜如今一辈人。

方回　正月四日大雨不已愈暖不寒
    吴山胜概甲杭州，正旦晴明到上头。
    红袖南人簪翡翠，金鞍北客骤骅骝。
    丰年似觉春尤好，新岁何为雨不休。
    自笑诗翁百念冷，尚侪痴子说閒愁。

方回　郑无贰和予杂言有缘督之句用韵谢之
    可食不必驼峰肉，可居不必鸱尾屋。
    竹璃菜羹人得知，此中有士定不俗。
    东里先生癯似鹤，閒门不受童蒙渎。
    七弦琴外棋一枰，七星冠上巾一幅。
    忽然一日紫阳虚叟来，暂肯朦胧开睡目。
    朝闻客子代穰侯，暮见河阳诛沠督。
    居然鹏鷃自不齐，孰谓熊鱼俱所欲。
    平生此老世人嫉若雠，至此方知夔一足。
    无心敢徼失马福，勿用小荣包大辱。
    富儿贵公百花尽，吾曹冷落如残菊。
    君不见老氏故书教我云，守雌守黑为溪谷。
    会当访公更谋一大醉，幕天席地鼾卧无南北。

方回　纸窗
    梅水仙花插古铜，纸窗通日不通风。
    天香何假龙涎爇，地暖无劳兽炭烘。

方回　至后
    三历推周正，今当七袠开。
    不应嫌老迫，更用著愁催。
    酒竭倾浑滓，炉残恋暖灰。
    故园归去好，移树及春栽。

方回　至后承元煇见和复次韵书病中近况十首
    千金营可致，一句得应难。
    积债真无奈，成诗且自宽。
    冰皲穷朔漠，火瘴度瓯蛮。
    不似山中好，归欤遂挂冠。

方回　至后承元煇见和复次韵书病中近况十首
    曾被卑辞误，吾尝笑绮园。
    共欺蛇帝醉，不保橘奴根。
    病起晴冰破，禅悠冻石温。
    向来腐余梦，拂拭了无痕。

方回　至后承元煇见和复次韵书病中近况十首
    昔可今恶可，人能我不能。
    已无换马妾，惟有打门僧。
    幼妇惭前作，愚公定别称。
    少狂老方悔，焉用一科登。

方回　至后承元煇见和复次韵书病中近况十首
    往事付杯酒，残生余幅巾。
    更须占大衍，久已玩同人。
    犒少傭奴懒，迎迟过客嗔。
    悔曾迷宦海，素不媚钱神。

方回　至后承元煇见和复次韵书病中近况十首
    病无医自愈，餐饭渐如常。
    懒剔书灯暗，閒挼药纸香。
    就今穷有鬼，终爱醉为乡。
    输与诸年少，从军过乐浪。

方回　至后承元煇见和复次韵书病中近况十首
    閒居已三载，不忆旧专城。
    未暇忧饥冻，唯便免送迎。
    飞花棋上落，幽鸟枕前鸣。
    寒极如春月，新簄绿酒成。

方回　至后承元煇见和复次韵书病中近况十首
