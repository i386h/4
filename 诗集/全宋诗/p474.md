<!-- { "loadSidebar": true } -->
    浓云急雨洊雷电，不待羯鼓花奴催。
    江南天气全然别，昨夜清寒今日热。
    东风忽转西北风，吹作霏霏一天雪。
    艳桃穠李睡海棠，颜色顿减仍减香。
    燕莺羞涩未出谷，惟见野水生浑黄。
    昼夜交流已登岸，丘麦畦蔬根浸烂。
    州官忧水复忧民，明日祈晴泰清观。

仇远　雪花
    仙人初翦水，欲下复迟迟。
    半夜忽自落，东风竟不知。
    无香黏客袖，有意补春枝。
    却忆江南柳，飘绵送子时。

仇远　雪晴
    腊尾春头半月期，寒欺人日雪销迟。
    才升晴旭扶桑树，便拂东风细柳枝。
    和气满城真可掬，丰年击壤已先知。
    侏儒温饱皇天赐，行续中和乐职诗。

仇远　言怀
    辛苦移家向溧州，微官只为斗升谋。
    寻思终是西湖好，且与山僧野老游。

仇远　言怀
    奉溪半日到杭城，溪外青山喜送迎。
    结尾临溪差易事，买山无计若为情。

仇远　言怀
    湖光门外草连空，万壑千崖紫翠丛。
    纵未便能营隐墅，也须先画作屏风。

仇远　言怀
    白岭溪上野田平，黄陇山前竹树清。
    已许数椽容小住，余英爱我爱余英。

仇远　言怀
    故家乔木尽丘墟，笋石犹存十数株。
    谁有挟山超海力，为分云片过西湖。

仇远　言怀
    此地曾经李白游，湖山消得好诗留。
    两桥十里东西市，只欠春风一酒楼。

仇远　言怀
    溧尉唐时本小官，诗人争笑孟酸寒。
    我来莫道儒官冷，今古酸寒只一般。

仇远　言怀
    隔岸修筠拂细澜，风香雨色昼阴寒。
    遥知新买栖霞地，坡上应添竹数竿。

仇远　言怀
    马蹄赤日走红尘，汗湿林宗折角巾。
    输与夷山班博士，深衣脱却作闲人。

仇远　阎氏园池
    真妃已返凤台仙，独立池亭思怆然。
    海岳不传青鸟信，石房谁伴白云眠。
    宫桃移种难生实，院箨初翻又引鞭。
    凝碧荒凉弦管静，萍花浮满钓鱼船。

仇远　雁
    四郊皆积水，鸣雁一何多。
    随处沙头宿，常时月下过。
    弟兄求口食，羁旅困风波。
    寄语支更者，芦深有网罗。

仇远　雁多
    雁声多处水瀰茫，西渰东湖足稻粱。
    才过芦汀好栖宿，几曾一一到潇湘。

仇远　雁去
    离群野雁在中庭，驯养经年羽翼成。
    因为哀鸣殊可念，岂知飞去太无情。
    天阴月黑多机穽，岁晚山空少弟兄。
    愿尔水田常饱暖，春风早问北归程。

仇远　养雁
    雝雝阳鸟，其居朔方。
    朼来江南，雪霜备尝。
    意不耐暑，虑尔早亡。
    乃安水土，羽毛无伤。
    仰羡鵷雏，俯趋鹜行。
    负影隻立，何如还乡。
    秋风日高，稻粱已黄。
    且谋一饱，忽思翱翔。

仇远　野篱
    豆花小白槿花红，野屋篱门处处同。
    无限春风桃李占，却将颜色媚秋风。

仇远　野饮
    土冈之西，竹树之下。
    板屋三间，娱此隐者。
    埘有肥鸡，廹有羸马。
    岂无佳菊，采不盈把。
    且漉我酒，放浪林野。
    莫不饮食，知味者寡。

仇远　夜半见月
    中夜月初上，照我东床明。
    我心本无事，展转寐不成。
    仰观乌鹊飞，俯听蛩蟩鸣。
    念适从何来，衣食非素营。
    三年然后归，儿女各长成。
    婚嫁愿早毕，吾其师向平。

仇远　夜和陈道士韵
    焚香读易乐閒居，参订先天太极图。
    人道三分程氏传，较他汉上有差殊。

仇远　夜和陈道士韵
    闻道孤根暖已回，扶筇攜酒出山来。
    数花羞涩西坡上，也当春风一度开。

仇远　夜和陈道士韵
    石铫溪芽活火烹，旋烧败叶带枯藤。
    路遥难递中{氵霝}水，且试梅花涧底冰。

仇远　夜和陈道士韵
    三白先春慰客情，瑶林照耀夜窗明。
    浅斟低痴儿女，那得工夫问雪声。

仇远　夜闻秋声
    西南振响使人惊，未必秋声作此声。
    万骑奔驰鼙鼓动，千夫翻踏桔槹鸣。
    初疑潮汐还疑雨，只在山林不在城。
    人道今年丰稔兆，灯前起舞待天明。

仇远　夜醉
    山翁醉如泥，夜半方醒然。
    既莫省宇宙，况复知岁年。
    閒愁置度外，大道在目前。
    日饮岂不佳，第恐无酒钱。

仇远　移床诗
    莞簟轻轻卷，藤床故故移。
    暑尘无避处，客舍有凉时。
    开帐迎风易，钩帘看雨宜。
    绿阴更清绝，旧竹长新枝。

仇远　乙巳岁三月为溧阳校官上府经乌刹桥和陶渊明韵
    一日不见山，胸次尘土积。
    老来志益壮，清游等畴昔。
    锺山草堂古，每恨身微翮。
    况是佳丽地，牛马风不隔。
    遑遑问征路，冉冉供吏役。
    渊明田可秫，肯为五斗易。
    石桥跨淮水，岐路由此析。
    俗驾何时回，为尔谢松菊。

仇远　倚月
    大江东去月分明，乌鹊南飞露气清。
    如此婵娟人不爱，倚楼独立过三更。

仇远　忆畅庆玉如四上人
    腊中晴色久，霜月冷森森。
    可但思元度，惟应忆道林。
    三更难得晓，一片欲归心。
    有约分苔石，南山苍树阴。

仇远　忆桐庐二女
    子妇生来愿有家，耕桑随分各生涯。
    谁知我辈钟情处，看过桃花看藕花。

仇远　忆窊石章氏女子
    湖树江云隔杳冥，千峰万壑梦中青。
    悬知茅屋孤灯下，逐字教儿读孝经。

仇远　忆西坡梅
    杖藜久不到西坡，苔上梅花积渐多。
    野屋荒凉谁管领，酒尊期会竟蹉跎。
    韶光二月已强半，乐事一生能几何。
    赖有邻园春可折，洗瓶斜插在行窝。

仇远　饮陸静复山房分韵得时字
    连辔行春自作期，寻芳却笑我来迟。
    三杯云液花前酌，一曲琼箫竹下吹。
    沧海桑田非旧日，石泉槐火有新诗。
    山中道士閒於鹤，门外红尘总不知。

仇远　饮少
    此中无他肠，饮少乃辄醉。
    眼眩力不支，便欲投床睡。
    顿空名利心，愿弃人间事。
    渊时千载上，当复知我意。

仇远　应平叔送牡丹
    草玄亭前老侯芭，赠我鞓红三朵花。
    一春风雨伤麦麻，天香何事来山家。
    且劝花王一杯酒，更祝花王千万寿。
    洛阳名苑今在否，未必开花大如斗。
    有花可赏不负春，红紫转眼俱成尘。
    酣歌谁识李翰林，酒楼柳絮愁杀人。

仇远　永仙观赏桂刘君佐黄景岩治酒
    双桂峥嵘万竹间，云枝露粟缀高寒。
    轩窗日日吹香过，冠盖时时载酒看。
    月里曾舂金杵臼，雨余乱点石棋盘。
    乘槎仙子清如鹤，一曲霓裳舞素鸾。

仇远　用韵答萧济翁
    想君不欠买山钱，要学骑驴孟浩然。
    拂袖径行轻万里，著书直待后千年。
    林泉短褐凄树老，斋馆孤灯耿不眠。
    明旦履霜何所向，大茅峰顶看芝田。

仇远　游士
    游士登门索裹粮，尘埃冉冉化衣裳。
    老夫也自饭不饱，童子聊沽酒共尝。
    彼此身谋宁枉道，古今乐事是归乡。
    家徒四壁侯千户，梦里谁能较短长。

仇远　游天竺二首
    行遍山巅又水涯，尚无红叶与黄花。
    长松夹道六七里，小墅通村十数家。
    竺国云深僧寂寞，草堂洞古石嵯牙。
    野翁共醉官垆酒，扶醉归来已暮鸦。

仇远　游天竺二首
    登览欣逢胜日闲，苍松九里费跻攀。
    行过绿水尽头路，步入白云生处山。
    猿鸟尚能知异境，仙凡原不隔重关。
    几时拂袖逃尘网，野衲村樵共往还。

仇远　游智果寺
    独迳苍苔引瘦筇，墙阴修竹碧玲珑。
    青山犹见及坡老，小雨何须问社公。
    云冷石藏烹茗雪，日长门掩落花风。
    定知神扈题梁字，不与当时劫火同。

仇远　有感
    腐儒乖世用，作事例迂疏。
    浪走长安道，欲投光範书。
    悬知成漫尔，可笑赋归与。
    寄语陈言者，毋轻出草庐。

仇远　有怀龚子敬子中
    两龚昔所慕，二难今是似。
    简瓢鲁儒生，衣冠楚君子。
    相期岁月永，不为弓旌起。
    极目暮云平，修筠怅予倚。

仇远　又送程公礼侍父归蜀用方万里韵
    远从溧里上潼川，渚宿岩栖约半年。
    老子情怀原不浅，扁舟风景浩无边。
    故乡兵后几人在，明月秋中何处圆。
    母氏悬悬兄弟望，顺流及早理归船。

仇远　予久客思归以秋光都似宦情薄山色不如归意浓为韵言志约金溧诸友共
    自我来溧阳，四见木叶秋。
    泮宫久敝漏，量力完且修。
    幸然土木备，及此工役休。
    巍巍大成殿，势与邹鲁侔。
    圣贤日云迈，可以遗象求。
    扪心了无怍，一扫筑舍谋。
    咫尺三茅山，乃独欠此游。
    且须归去来，速为营菟裘。

仇远　予久客思归以秋光都似宦情薄山色不如归意浓为韵言志约金溧诸友共
    迢迢渰水上，有亭曰寒光。
    水天散鸥鹭，四望山苍苍。
    向来于湖翁，诗词题屋枋。
    几思一遨游，岁月飞羽忙。
    闻有白龙寺，石塔标铁梁。
    老僧颇能吟，年来曾游方。
    须乘未归前，秋晴呼野航。

仇远　予久客思归以秋光都似宦情薄山色不如归意浓为韵言志约金溧诸友共
    我非章句儒，亦非渔樵徒。
    少年逞粗豪，提笔赋两都。
    老尚著儒冠，却悔识之无。
    既难栖山林，又倦游江湖。
    一官仅供口，康济不在吾。
    秋风方戒寒，正道日荒芜。
