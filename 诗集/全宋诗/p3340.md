<!-- { "loadSidebar": true } -->
    击舟落尾端复佳，独恐幽人费招唤。
    老鼻行参宴坐香，晨炊饱吃连床饭。
    巾边白发已星星，霜底黄花犹粲粲。
    从事一事大因缘，截里僧伽为侬办。

吴则礼　以淮白寄公卷
    淮鱼泼泼初饱霜，頳尾宁数河之鲂。
    即今谁独可寄似，风味高彻惟曾郎。
    曾朗结发傍辇毂，黄头号旧厌官厨肉。
    藜藿奚为便作魔，九年雷绕羁臣腹。
    羁臣曩者仆射儿，裘马讵省论轻肥，
    诗书堆床四壁立，畴昔短褐操钥犁，
    侬亦大是穷相人，小黠不足知无伦。
    江南江北白月底，簸弄扁舟天不嗔。
    正须晚菘冒香枨，余生要此一釜羹。
    别来曷如姑问讯，看取老子终骑鲸。

吴则礼　忆昨呈元老
    忆昨参戎幕，交情子独真。
    共为关塞客，各负水云身。
    迹远金闺籍，衣沾玉垒尘。
    雕鞍暮横槊，锦幄晓行春。
    隐几军书断，登楼陇月新。
    鸣笳孤障底，落雁古河滨。
    鲁酒寒醅薄，燕姬翠黛嚬。
    沙场供写睇，戍角解伤神。
    白首投南国，青冥望北辰。
    山林方自屏，鸡黍复相亲。
    道旧嗟游楚，论文伟过秦。
    高标识麟凤，壮节见松筠。
    陋巷无车辙，扁舟有钓纶。
    悲秋把黄菊，取醉堕乌巾。
    藜藿良易足，图书端不贫。
    一廛如可借，烦为陃荆榛。

吴则礼　银城道中
    畴昔一丘安在哉，马鸣笳响有奇怀。
    {左女右睘}{左女右睘}试遣雁催发，濯濯已凭春唤回。
    独怜短槊横未已，端恨长江扳不来。
    看取东风姹然笑，北湖老眼为渠开。

吴则礼　永城道中
    聊挟儒生书，更打衲子包。
    五斗亦何直，老夫今二毛。
    道边霜鬓翁，煮茗浇我劳。
    大笑陶渊明，罢官缘折腰。
    奴辈不解事，叹息腹屡枵。
    归来买大甑，炊饭谢汝曹。

吴则礼　悠然阁
    吏抱簿书去，聊兹驻屏星。
    亦复唤名酒，脱巾姑细倾。
    慎勿闭吾门，要著屐齿痕。
    悠然见南山，畴昔初不言。

吴则礼　由刁园步至因胜求浴
    鸟声已迎一百五，野迳微行谁复嗔。
    放饭要穿花底屐，捐书聊著头上巾。
    老夫踽踽只白眼，烂蕊细细走青春。
    凭伏石槽三昧水，浴兹从昔无垢人。

吴则礼　游昆罗山寺二首
    木落关洒淡，天高更雁翔。
    凝笳乱流水，归马得斜阳。
    尊罍当白露，旗旆卷清商。
    山径作许好，寒花浑欲黄。

吴则礼　游昆罗山寺二首
    据鞍风嫋嫋，横策水冷冷。
    华屋耸云谷，朱阑依翠屏。
    偶携千骑出，更为九秋停。
    何秘论黑月，归途聊戴星。

吴则礼　有怀介然偶作因记之
    介然平生三只袜，意行跛跛复挈挈。
    上懒把椎拂拿却，过淮来昔伴僧伽。

吴则礼　有怀介然偶作因寄之
    此生端与衲僧期，折脚茶铛能解颐。
    君对幽人洗银毂，我书春事有毛锥。
    唤醒饱睡真痴绝，惊倒群儿要语奇。
    想为梅花从定出，横担拄杖傍疏篱。

吴则礼　又次竹枕韵
    衔蝉惯恼平头奴，遥取鱼肉丰其肤。
    胡为掉尾懒相乳，化作青士形已枯。
    不许卞璞登氍毹。犹能攫怒气翻鼎无，
    踞视穿墉疑欲图。涎流泼泼穿长蒲，
    夫人一笑呼与娱。摩挲初欲论梦事，
    有底眈眈而睢盱。偶从蛮藤落吴会，
    试拈支头当陶瓦，乡县志过青草湖。
    老夫得此良自称，熟睡不管痴儿呼。

吴则礼　又画尝醋翁
    石先戏作忍酸相，未信从来尝醋难。
    头毛鬅鬿面白皱，老夫笑作婴儿看。

吴则礼　又寄介然
    寄声吾党阿介，米贱惟有誉同。
    更无一语不契，前身定是同参。

吴则礼　又偶作寄夷白老
    去年腊雪一尺围，著处梅花如许肥。
    道人定复有幻法，莫遣都梁万点飞。

吴则礼　又再至山阳作
    楚州白菘大于臂，天乞我曹作好春。
    北湖食菜如食肉，塔东僧伽不笑人。

吴则礼　予谪居荆南赋诗百余篇书为两轴丙戍夏泛舟归润道由汉阳谬明略邀予
    三年放逐臣，今复得归去。
    梦已到南徐，船回正鸣橹。

吴则礼　余自离荆渚遍身生疮了无佳思至金陵舍舟登陆之朱方道游钟山
    三年窜逐去荆州，岂料重为此寺游。
    钟鼓山林浑好在，独惊老子雪蒙头。

吴则礼　鱼侯以上已日宴高阳偶成长句
    罗帏绣箔凌苍穹，扬飞白雪初蒙蒙。
    云收海面吐朝日，渐射碧瓦光曈曨。
    聊停集旆驻双节，琥珀潋滟黄金钟。
    雏莺乳燕弄清昼，幽香薄暮飘残红。
    游丝芳草入望眼，天低旅雁鸣嗈嗈。
    溪深涨渌浮画栋，雨余山色虚无中。
    修眉翠袖倚长笛，五马矫首嘶春风。
    轻烟漠漠暝兰楫，鸥鸟静不惊笙镛。
    玉堂念昔掌帝制，文彩讵独如醉翁。
    夜听宫漏对莲烛，突兀万卷蟠心胸。
    雄词妙语委椽笔，波涛汹汹来何穷。
    法严义古跨两汉，磊落未许盘诰工。
    晚握铜鱼丛虎帐，锦衣铁骑悬刀弓。
    熊罴俛仰随杖屦，棘门霸月上真儿童。
    葛巾羽扇姑自适，指麾俎豆威羌戎。
    饮酣争几骋谈辩，逸气凛凛侔銛锋。
    毡裘辫发岂足数，终使万物归埏鎔。
    塞垣佳景寄新咏，璀璨千丈垂晴虹。
    章江倦客漫叹息，转达徙八极犹孤蓬。
    登临暂喜脱人境，安得健翮超寒空。

吴则礼　与曾公路吕少冯饮曾会卷舟中
    百年久付一毫端，异县追随得自宽。
    声入浦云歌扇丽，影浮江月酒樽寒。
    黄花窈窕且经眼，白发萧条初映冠。
    共倚樯竿竚归雁，西风嫋嫋露溥溥。

吴则礼　郁李甚开其花如雪以珍瓶贮之
    玉妃春行不落寞，授馆独有青玻璃。
    是身未办堕杂染，高自标致真希奇。

吴则礼　元老见过因育新诗
    西风动湖海，木落蓬户幽。
    稍回长者车，聊以消吾忧。
    脱巾哦新诗，爽气凌高秋。
    萧然漂转余，文字慵雕锼。
    老骥语尤壮，屹屹孰与俦。
    一笑曾莫逆，未觉悲淹留。
    岁晚余粳稻，呼儿具肴羞。
    蔬畦绿可撷，浊酒供献酬。
    平生山林姿，绝意宫锦裘。
    黄鸡忽登俎，岂羡烹全牛。
    念昔佐帷幄，饮酣佩吴钩。
    沧波会入手，此事非人谋。
    羲和驱白日，疾游无停辀。
    散发倚前槛，江天云自愁。

吴则礼　元日
    秃雪盈巾面欲黧，三间茅屋傍淮湄。
    北湖不道无炊米，也向衡门贴画鸡。

吴则礼　元日呈王长元次元关圣功
    是身久付一蒲团，半世读书真画墁。
    唤取平生三语掾，来分投老五辛盘。
    犹堪白堕樽边笑，端奈红梅花底寒。
    莫部标侏儒饱欲死，从教霜雪映南冠。

吴则礼　再用前韵
    玉涧安在哉，注目匡山云。
    都梁有奇特，渠自能挽君。
    伏雌端可烹，岂惟酒盈樽。
    老子堪料理，枯肠为之醺。
    奕奕弦上语，大似机中纹。
    白头得胜妙，叹咤初未闻。
    更弹醉翁操，洗吾蒲团昏。
    且复瀹龙焙，谁言淮水浑。

吴则礼　再至山阳
    北湖锥也无，四海一儿子。
    此生吾知之，不过老病死。
    五斗一强谋，要饱聊尔耳。
    秃发犹读书，尽胜种种事。
    初解行脚包，问讯长淮水。
    端欲洗枯肠，相见辄欢喜。
    将借官屋居，聊复置床几。
    更煮楚州糜，尚欠淮南睡。
    手中楞严经，咀嚼真有味。
    姑降老鼻雷，岂复论字义。

吴则礼　曾公卷育陈子南昭亭诗因次韵
    君不见唐时画马曹将军，肯道江都也绝伦。
    又不见即今陈郎论句法，头头未背少陵人。
    往时屡费曾郎酒，作意浇泼昭亭春。
    一丘一壑正著相，慎勿来唤天公嗔。

吴则礼　赠董无求
    董侯湖海俊，短小精悍姿。
    梁园固多士，未至独好辞。
    相逢要作语，老语竟不奇。
    饱知匡鼎来，吾曹无说诗。

吴则礼　赠郭功父
    儿童畴昔看挥毫，未觉雄辞愧广骚。
    谈尘纵横走雷电，诗坛磊落建麾旄。
    捐身鱼鸟黄尘远，隐几江湖白浪高。
    短褐婆娑弄明月，纷纷昩冕一鸿毛。

吴则礼　赠江贯道
    即今海内丹青妙，只有南徐江贯道。
    孤峰叠巘真自奇，老树沧波亦复好。
    扶杖时来问麴生，戏捉毛锥吾绝全。
    龙眠居士唤不应，世上从交韦偃少。
    一生管城良有味，弹琴宁论老会至。
    时调白羽臂乌号，杨叶曾穿有能事。
    独怜老子跛跛归，故遣七弦声作雷。
    老子从来知贺若，为吾剩弹乌夜啼。

吴则礼　赠江器博
    先生行年今七十，值杖端如孤鹤立。
    江天小雨作许奇，洲渚横斜雁行湿。
    先生隶法老更精，未要中郎作典刑。
    笔含钟鼎小篆意，启齿要须斯与冰。
    先生宿昔爱弹琴，不爱越琴爱雷琴。
    摩挲龟背蛇跗纹，太和款识尤出伦。
    先生真已弃百事，旧参尧典腕典字。
    端有江湖著老儒，笑大耳儿长结眊。
    学书初不论永和，书到石鼓才不磨。
    不见吏部石鼓歌，住载安得类骆驼。

吴则礼　赠王子和
    二年紫塞头，日日思都梁。
    归来向清淮，白鱼初饱霜。
    走马脱辔头，搴旗向沙场。
    不如把蟹螯，欹帽呼酒觞。
    要听阿燕歌，颓然倚胡床。
    姮娥一笑粲，韵此九月凉。
    缅怀去从军，只影天一方。
    谁令投老梦，犹咤登太行。
