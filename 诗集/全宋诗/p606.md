<!-- { "loadSidebar": true } -->
    芦芽碧处重增岸，梅子黄时早浚塘。
    田里只知温饱事，从今拚却半年忙。

范成大　简毕叔滋觅牡丹
    冷落韶光谷雨寒，一年孤负倚阑干。
    欲知春色偏浓处，须向香风迳里看。

范成大　渐水
    黄流日夜向南风，道出封丘处处逢。
    紫盖黄旗在湖海，故应河伯欲朝宗。

范成大　江安道中
    穠绿连村荔子丹，瘴云将雨暗前湾。
    张旗且喜三滩驶，叱驭曾惊九折艰。
    泸水舟间迷古渡，马湖碑缺伴荒山。
    威名功业吾何有，无事飘飘犯百蛮。

范成大　江上
    天色无情淡，江声不断流。
    古人愁不尽，留与後人愁！

范成大　江源县张季长正字家善颂堂
    我穷江源来，名胜颇追逐。
    薰风秀沃野，在处得奇瞩。
    颂堂有佳士，文字照缣竹。
    图书抱世守，古锦韬玉轴。
    黄金不满籯，故园有乔木。
    逡巡酒如渑，霍霍具水陆。
    田头新縠升，一饭香满屋。
    回思闵雨时，敢望遽炊玉。
    摩挲壁间题，明府遂州牧。
    山高江水长，百世照尸祝。
    我来坐琴坛，腼汗愧前躅。
    空余烟霞痼，未冼是公独。
    请歌青城游，或附耆旧录。

范成大　江州庾楼夜宴
    岷江漱北渚，卢阜窥南窗。
    名山复大川，超览兹楼双。
    何必元规尘，自足豪他邦。
    使君秫田熟，新凉簄酒缸。
    落景澹碧瓦，长虹吐金鈍。
    客从三峡来，噩梦随奔泷。
    小留听琵琶，船旗卷修杠。
    请呼裂帛弦，为拊洮河腔。
    曲终四恁栏，倦游心始降。
    明发挂帆去，晓钟烟外撞。

范成大　将赴建康出城
    牒诉缤纷塞瓮天，经年痴坐两三椽。
    出门纳纳乾坤大，依旧青山绕画船。

范成大　将至公安
    前村後村啼杜宇，伴人忧煎与人语。
    云寒日薄春一梦，地阔天低泪如雨。
    我马虺聩我仆痡，岂不怀归畏简书。
    公安县前酒可沽，不如且听提胡卢。

范成大　将至石湖，道中书事
    水绿鸥边涨，天青雁外晴。
    柳堤随草远，麦陇带桑平。
    白道吴新郭，苍烟越故城。
    稍闻鸡犬闹，僮仆想来迎。

范成大　将至巫山遇雨
    峡行水落惟忧雨，通昔淋浪怨行旅。
    千山万山生白烟，阳台那得云如许？
    笺词腾告翠帷仙，丐我一晴翻手间。
    放开十二峰头色，重赋碧丛高插天。

范成大　将至叙州
    乱山满平野，涨水豪大川。
    仄径无辙迹，疏林有炊烟。
    山农旦烧畲，蛮贾暑荷毡。
    穷乡足荒怪，打鼓催我船。

范成大　讲武城
    阿瞒虓武盖刘孙，千古还将鬼蜮论。
    纵有周遭遗堞在，不如鱼复阵图尊。

范成大　交難
    美一人兮巖之扃，珮璧月兮間珠星。
    歲既单兮不圭幣，路巉絶兮遠莫致。
    稼石田兮长飢，誰與此兮蓺之。
    藉予玉兮雙瑴，先予絺兮五兩。
    不萬一兮當此，託长飈兮寄想。
    长飈兮無旁，吾媒乏兮凤凰。
    謂蘯若兮蒿艾，凤告予兮以不祥。
    恐青女兮行秋，奄鋘歇兮衆芳。
    搴芳萢兮玉蕤，將以遺兮所思。
    玉蕤兮霜露，所思兮未知。

范成大　郊外阅骁骑剪柳
    千骑同瞻白羽挥，惊尘一哄响金韟。
    不知掣电弯弓过，但觉柳梢随箭飞。

范成大　巾子山又雨
    百日篮舆因局踚，三晨泥阪兀跻攀。
    晚晴幸自垫江县，今雨奈何巾子山。
    树色于人殊漠漠，云容怜我稍班班。
    如今只忆雪溪句，乘兴而来兴尽还。

范成大　金陵道中
    山晚黄羊随日下，天寒白犊弄风归，
    愁埃百转西州路，笑忆沙湖一棹飞。

范成大　金沙
    庄严福地守灵仙，不为人间计子钱。
    一掬斓斒光照眼，路傍馋隶枉流涎。

范成大　金山岭
    阪峻身频偃，崖深首屡回。
    云浮平地出，路拂半天来。
    但阅关山过，都忘岁月催。
    湘南初上马，犹插早春梅。

范成大　金氏庵
    醉墨题窗侧暮鸦，蔓藤缘壁走青蛇。
    春深有燕捎飞蝶，日暮无人扫落花。

范成大　金水河
    菜市桥西一水环，宫墙依旧俯清湾。
    谁怜磊磊河中石，曾上君王万岁山。

范成大　锦带花
    妍红棠棣妆，弱绿蔷薇枝。
    小风一再来，飘飘随舞衣。
    吴下妩芳槛，峡中满荒陂。
    佳人堕空谷，皎皎白驹诗。

范成大　锦亭然烛观海棠
    银烛光中万绮霞，醉红堆上缺蟾斜。
    从今胜绝西园夜，压尽锦官城里花。

范成大　进思堂夜坐怀故山
    尘事潮来不可推，身如病鹤强毰毸。
    簿书遮断寻诗路，风雨惊残问月杯。
    想得竹门无客到，直须雪夜有船回。
    鲈乡望眼双明处，祗欠凌霄万仞台。

范成大　进修堂前荷池
    方池留水胜埋盆，露入莲腮沁粉痕。
    铃索无志人不到，小禽飞入闹荷根。

范成大　京城
    倚天栉栉万楼棚，圣代规模若化成。
    如许金汤尚资盗，古来李勣胜长城。

范成大　荆公墓
    百岁谁人巧拙，一丘底处亏成。
    半世青苖法意，当年雪竹诗情。

范成大　荆公墓
    本意治功徙木，何心党祸扬尘。
    报雠岂教行劫，作俑翻成害仁。

范成大　荆渚堤上
    原田何莓莓，野水乱平楚。
    大堤少人行，谁与艺稷黍？
    独木且百岁，肮脏立水浒。
    当年识兵烬，见赦几樵斧？
    摩挲欲问讯，恨汝不能语。
    薄暮有底忙？沙头听鸣橹。

范成大　荆渚中流，回望巫山，无复一点，戏成短歌
    千峰万峰巴峡里，不信人间有平地。
    渚宫回望水连天，却疑平地元无山。
    山川相迎复相送，转头变灭都如梦。
    归程万里今三千，几梦即到石湖边。

范成大　惊蛰家人子辈为易疏帘
    二分春色到穷阎，儿女祈翁出滞淹。
    幽蛰夜惊雷奋地，小窗朝爽日筛帘。
    惠风全解墨池冻，清昼胜翻云笈签。
    亲友莫嗔情话少，向来屏息似龟蟾。

范成大　净慈显老为众行化，且示近所写真，戏题五绝，就用画赞
    孤云野鹤本无求，刚被差充粥饭头。
    担负一蒫牙齿债，钟鸣鼓响几时休。
    冒雪敲冰乞米回，斋堂如海钵单开。
    众中若有知恩者，一粒何曾咬破来？
    千里驱驰出为人，颜容消瘦老于真。
    食轮转後无余事，莫学诸方转法轮。
    何时平地起浮图，化得冬粮但付厨。
    推倒禅床并拄杖，饥来吃饭看西湖。
    殿中泥佛已丹青，堂上禅师也画成。
    笑我形骸枯木样，无禅无佛太粗生!

范成大　净光轩
    翳华销尽八窗明，雨竹风泉演妙声。
    身世只今高几许？北峰浑共倚阑平。

范成大　净行寺傍皆圩田，每为潦涨所决，民岁岁兴筑，患粮绝，功辄不成
    崩涛裂岸四三年，落日寒烟正渺然。
    空腹荷锄那办此，人功未至不关天。

范成大　径山倾盖亭
    万杉离立翠云幢，嫋嫋稀闻晚吹香。
    山下行人尘扑面，谁知世界有清凉？

范成大　九盘坡布水
    莫惜萦回上九盘，洗心双瀑雪花寒。
    野翁酌水煎茶献，自古人来到此难。

范成大　九日忆菊坡
    菊坡长恨隔横塘，城郭山林自不双。
    放棹松江花已远，涛江之外更鄞江。

范成大　九月八日泊池口
    斜景下天末，烟霏酣夕红。
    余晖染江色，潋灩琥珀浓。
    我从落日西，忽到大江东。
    回首旧游处，曛黄锦城中。
    药市并乐事，歌楼沸晴空。
    故人十二阑，岂复念此翁

范成大　九月二十八日湖上检校篱落
    村北村南打稻声，荒园屐齿亦嬉晴。
    菊边更觉朝阳好，松下偏闻晚吹清。
    一岁无非吾乐事，千金不博此间行。
    周遭踏遍芙蓉岸，足庳腰颉栩栩轻。

范成大　九月三日宿胥口，始闻雁
    故人久不见，乍见杂悲喜。
    新鴈如故人，一声惊我起。
    把酒不能觞，送目问行李。
    曾云行路难，空蒙千万里。
    塞北多关山，江南渺云水。
    风高吹汝瘦，旅伴今余几？
    斜行不少驻，灭没苍烟里。
    羁游吾亦倦，客程殊未已。
    扁舟费年华，短缆系沙尾。
    物生各有役，冥心听行止。
    江郊匝地熟，场圃平如砥。
    归期且勿念，共饱丰年米。

范成大　九月三十日夜出关候致远不至
    风劲便轻棹，霜严怯弊裘。
    青山蟠巨浸，红树立沧洲。
    月黑鴈犹去，灯寒人更愁。
    烟松漫小岘，何处问鸣驺

范成大　九月十九日衙散回，留大将及幕属，饮清心堂观晚菊，分韵得噪暮字
    甲光射曾云，雨脚不敢到。
    西山明古雪，秋日一竿照。
    先偏井络密，後拒参旗掉。
    分弓滴博平，鸣剑伊吾小。
    君看天山箭，狐兔何足了
    开边吾岂敢，自治有余巧。
    归来翠帷卷，聊共黄花笑。
    虽无落帽风，亦复接{上四下离}倒。
    余闲校笔阵，刻烛龙蛇扫。
    毛锥乃更勇，我亦鼓旗噪。

范成大　九月十日南出见梅
    五斗留连首屡回，来寻南涧濯尘埃。
    春风直恐渊明去，借与横斜对菊开。

范成大　九月五日晴暖步后园
    海气烘晴入断霞，半空云影界山斜。
    轻罗小扇游蜂畔，只比东风有菊花。

范成大　久病，或劝勉强游适，吟四绝答之
    风月个中老子，江湖之上散人。
    化炉苦靳清福，环堵闲抛好春。

