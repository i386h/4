<!-- { "loadSidebar": true } -->
    君喜旌幢开使府，我贪花竹作春台。
    明年准拟游招隐，莫放遮山绣幕来。

仇远　三叠
    禁酤限十日，忘何能几何。
    流光徒荏苒，老眼自挼莎。
    江浙归心切，山林醒眼多。
    富家忧劝率，役后欲重科。

仇远　三叠
    为贫干雨禄，匏系欲归难。
    雁字谁能寄，鸥盟久已寒。
    自怜秦博士，何似卫伶官。
    终觉家居乐，高眠一枕安。

仇远　三叠
    在昔金渊池，烟花锦不如。
    衣冠尊史祖，山水识灵胥。
    富岁人多赖，前修日以疏。
    洪崖仙可问，愿乞雪精驴。

仇远　三叠
    饱吃芹宫饭，饥寒未迫身。
    公侯方重老，妻子莫忧仇。
    踪迹新丰客，心期画邑人。
    皇莄歌一曲，聊以和阳春。

仇远　三更汎舟谢达
    一望四十里，瀰漫白浸天。
    何年围此水，为我垦成田。
    风使帆船疾，云和竹苇连。
    末流溪转狭，浮沫带蛟涎。

仇远　三更汎舟谢达其一渰
    渰水不盈尺，大舟行水中。
    朦胧微有月，潋滟寂无风。
    时序三秋半，阴晴万里同。
    山歌与村笛，醉卧听渔童。

仇远　三学士图
    三贤品坐一枰棋，日永官閒对紫薇。
    好袖玉堂挥翰手，不争胜负是知几。

仇远　三月二十六日书所闻
    从来赛社说金渊，鼓笛钲旗隘市廛。
    地上鬼神行白昼，夜中风雨洗青天。
    妖氛旱魃驱无迹，和气欢声兆有年。
    车马纵观儿女事，老夫闭户读韦编。

仇远　山泉为惠君畴赋
    空青穿秋昮，瘦白喷夏雪。
    若非林下士，谁识此高洁。
    山中非无云，苍狗随变灭。
    山中非无月，阴晴易圆缺。
    不如泉混混，万斛常不竭。
    洗耳尘即清，酿酒香愈冽。
    一醉三十年，至味过麴糵。
    翁意不在兹，勿为醒者说。

仇远　山寺雪行图送远上人归
    万壑千林锁暮寒，瘦驴踏雪入禅关。
    流澌满涧泥桥滑，少待春晴却出山。

仇远　赏桂
    秋来常为桂花忙，叶叶西风粟粟凉。
    奎甫宅中开四树，儒珍园后粲孤芳。
    小山招隐人空老，朗月当庭影亦香。
    可必明年能赏得，一觞且醉此花旁。

仇远　上巳感怀
    一春无况嬾游山，风景依然三月三。
    十里杨花深似雪，马蹄无路入江南。

仇远　韶华
    韶华已如此，冉冉积芳尘。
    石润先知雨，山浓浑是春。
    钓鱼临积水，隔柳见行人。
    应有忘归者，扁舟采白苹。

仇远　蛇山
    閒寻石涧列云扉，树影生凉怯苧衣。
    静碧轩窗聊寄傲，软红尘土竟忘归。
    满倾竹叶春霞滑，轻折蕉花晓露晞。
    禅意法乘俱莫问，且谈旧事更依依。

仇远　舍北野步
    野步上西门，宽平又一村。
    疏篱围古井，密树拥高坟。
    家有田园乐，氓知守令尊。
    因思兴废事，变灭似秋云。

仇远　生日和洪山甫见赠韵
    雪云无罅霁无期，勾引春光入泮池。
    师道幸为文学掾，尧夫喜见太平时。
    典衣沽酒从儿笑，闭户吟诗只子知。
    甚欲相随强歌舞，却怜多病觉衰迟。

仇远　十日与侯伯用谢元焘诸友汎菊得头字
    西风吹发冷飕飕，赖有多情帽里头。
    九日已知成昨夜，绿樽聊复集清流。
    山房霜菊偏能耐，客路云萍故自浮。
    欲识岁寒心皎洁，一方月色十分秋。

仇远　十一月十六日学宫对酒
    客况冬晴足自宽，招邀春意入毫端。
    浮云蔽日俄生暝，急雨随风故作寒。
    诗酒相寻忘尔汝，古今难必是悲欢。
    茫茫山岳蘧蘧梦，不了梅花冷眼看。

仇远　石屋洞
    谁擘空青露石坳，游龙伸臂下南高。
    鬼神穿凿地脉碎，风雨支撑天柱牢。
    峭壁苍苔侵佛髻，悬崖滴乳湿僧袍。
    伽蓝闻是香山叟，灯暗荒池没野蒿。

仇远　示沈道人
    有涯本无涯，后觉即先觉。
    名利念既轻，生死路不错。
    棋枰几胜负，只看末一着。
    寄语耽酒人，饮时自斟酌。

仇远　试涪翁题郑佽砚
    我有古镜砚，肌理细密匀。
    泇泇散角痕，巨口细鱼鳞。
    涪翁铭其背，文字极雅驯。
    郑佽彦相者，不知何如人。
    回首数百载，想见元丰春。
    晴窗试磨洗，墨旧兔颖新。
    攜归供行斋，侑此金石身。

仇远　寿星相
    西方长庚今我是，东郡短人岂兄弟。
    修眉班首顶如鬀，蹡蹡衣裳犹楚制。
    翩然来游太平世，市上小儿惊且睨。
    身外不须童鹤赘，一粲人间八千岁。

仇远　授时历以丁未为一岁
    仇山村叟始生辰，六袠平头又见春。
    检历今年交一岁，乘槎有日到三神。
    文章翰墨聊从好，富贵功名莫认真。
    且醉市桥新熟酒，红梅花插白纶巾。

仇远　授时历以丁未为一岁
    一从妻子累心身，役役劳劳春复春。
    苦被长贫难择禄，宁甘渐老不如人。
    广文冷坐非无饭，张翰思归岂为莼。
    莫问当初弧矢事，只今笔砚亦生尘。

仇远　书与士瞻上人十首
    我本迂疏落拓人，满头霜雪满怀春。
    登山有屐身恒健，挂壁无弦趣更真。
    往岁郊官殊漫浪，老来学佛离贪嗔。
    却怜卫鹤齐鸡辈，空费心机不庇身。

仇远　书与士瞻上人十首
    野鹤清高六翮轻，孤云万里去冥冥。
    汉科合应茂才选，唐士曾书遗教经。
    好趁江南诸老在，尽看蓟北众山青。
    锦衣归日春风满，期醉沙堤双玉瓶。

仇远　书与士瞻上人十首
    嬾学羊裘汉子陵，亦非解印晋渊明。
    好山好水恒相对，浮利浮名不愿争。
    诗酒每寻朋友共，山园都付子孙耕。
    野心直与闲云似，却笑孤云出岫轻。

仇远　书与士瞻上人十首
    末俗由来不贵儒，愚夫愚妇恣揶揄。
    束书合向山林隐，绝迹莫登名利途。
    膝下有孙贫亦乐，门前无债醉如泥。
    咸平处士真堪羡，静守梅花住里湖。

仇远　书与士瞻上人十首
    宦海漂流四十年，老来默默守吾玄。
    艰危颇得文章力，嫁娶各随儿女缘。
    白饭充肠聊当肉，好书到手不论钱。
    閒心嬾作邯郸梦，乐取西窗一枕眠。

仇远　书与士瞻上人十首
    笔砚生涯独善身，一区花竹四时春。
    无求莫问朝廷事，有耻难交市井人。
    帘外乌衣飞上下，窗前蜂蕊结轮囷。
    鉴如居士东邻住，肯借霜豪为写真。

仇远　书与士瞻上人十首
    难得心交左伯桃，亦无善相九方舦。
    而今贱子多儒误，自古山人索价高。
    众雀岂能知鹄志，一鸡何足用牛刀。
    独醒独醉俱堪乐，妙理依然有濁醪。

仇远　书与士瞻上人十首
    倦游嬾著小乌巾，短发丝丝雪满簪。
    信手拈书聊慰眼，转头忘事太无心。
    笑他杜老频看镜，爱我昭文不鼓琴。
    喜有山林方外友，时攜佳纸索新吟。

仇远　书与士瞻上人十首
    北风雨后忽南风，顷刻开晴又转东。
    后土未乾偏有恨，漏天难补太无功。
    小楼兀坐思猨鹤，好客相期避燕鸿。
    壁上墨兰香可掬，令人常忆所南翁。

仇远　书与士瞻上人十首
    豪气年来渐埽除，箪瓢自乐守舑儒。
    江头尽醉唐朝士，泽畔行吟楚大夫。
    万里鹍鹏何必羡，一官蟣虱不如无。
    葛巾草履从人笑，莫问青衫似叶枯。

仇远　书斋
    谷雨宜晴花乱开，一壶春色聚书斋。
    园林此后无车马，竹杖芒鞋政自佳。

仇远　书斋壁
    

仇远　&nbsp;
    
    苔色排檐绿上阶，诜诜衿佩集虚斋。
    耳根厌听閒风雨，惟有读书声最佳。

仇远　书斋壁
    风收细雨断梅天，昼永身閒但欲眠。
    木枕桃笙真有味，广文不用欢无毡。

仇远　树叶
    不知何树叶，红润极鲜明。
    一片风吹落，几番霜染成。
    止啼诚诳语，题字亦閒情。
    把玩真堪惜，攜归予绣枰。

仇远　衰年
    衰年六十喜平头，微禄虚名老可羞。
    自笑一生同蝜蝯，了知万事等蜉蝣。
    寡懽元亮须归去，老病相如已倦游。
    只忆西湖春涨绿，柳边雪外舣兰舟。

仇远　思归寄张仲达崔进之
    淅淅秋风吹葛衣，新寒已到读书帏。
    宦情客况俱牢落，不为鲈鱼也合归。

仇远　思归寄张仲达崔进之
    不为鲈鱼也合归，山中鸡黍正秋肥。
    东篱菊在家来好，莫学渊明较是非。

仇远　四皓图
    本为当时国本安，白云满袖出商颜。
    山中终是通人迹，不似围棋在橘间。

仇远　四月十六夜月蚀
    盛服拜清夜，中庭朝太阴。
    凡来仰天者，俱有爱君心。
    目断山河影，耳闻钟磬音。
    还光俄顷易，涕泗漫沾襟。

仇远　送程子方归蜀
    薄葺田园溧泽边，乡心常梦蜀山川。
    梨花知几逢寒食，麦饭谁能洒墓田。
    矍铄老翁轻客路，扶攜稚子上江船。
    东还莫为亲朋恋，自古云安有杜鹃。

仇远　送程子方归蜀
    风雪飘萧季子裘，大江西泝过荆州。
    洲家无计归葱肆，岁晚何人付麦舟。
    长子应门宽后虑，轻帆入峡及春游。
    明年归趁海花发，共醉{鱼畺}仙旧酒楼。

仇远　送春寄友
    老翁欲作送春诗，借问春去将何之。
    连朝醉不省人事，昨夜春归更不知。
    客装欲趁春归去，家在西湖绿阴处。
    青青竹笋白白鱼，也胜客中常茹素。
    杜鹃吻血啼未乾，发白易黑留春难。
