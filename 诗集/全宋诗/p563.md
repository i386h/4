<!-- { "loadSidebar": true } -->
    欢笑直邀云际月，酣歌狂惜雨馀春。
    亭台花木销官酒，城郭风烟老客身。
    回首庐山图画里，不知愁落软红尘。

董嗣杲　晚立接泥渡边
    逍遥行乐立西风，多听秋声耳欲聋。
    供世难分心力异，浮家易感古今同。
    小花糁渡遗晴蓼，碎叶填津积冷枫。
    博望有槎撑不去，岸头横卧树心空。

董嗣杲　晚晴
    空庭断履迹，江色摇篱门。
    夕阳雨忽收，晴意回乾坤。
    水零鸥鹭光，烟淡芦苇痕。
    远客此栖迟，敢昧元造恩。
    青衫避骨癯，白发笑镜昏。
    向来期婴鳞，今委荒池村。
    眼枯莫制泪，梦破多惊魂。
    读书不得力，乃如泛萍根。
    出门且散步，殊觉身可尊。
    时卷亦时舍，天定理自存。
    难忘怀土思，百年徒声吞。
    徘徊月魄吐，呼灯倒清樽。

董嗣杲　万年枝花
    此种何奇等寿椿，吹香时借好风频。
    细花当暑飞黄玉，密叶屯阴侍紫宸。
    深樾暗埋巢鹊乳，纖蕤乱缀网蛛尘。
    岁寒重结青青子，培拥皇基不老春。

董嗣杲　王倅寄弟富池酒边述兴
    竹亭难障隔淮尘，补种疏花几树春。
    若忆六龙南渡日，到今我亦是流民。

董嗣杲　畏风
    病骨怯风寒，懒纵江头步。
    江头归船多，奈我未得渡。
    自知年尚壮，颜发就衰暮。
    南峰山庐在，窗户掩高树。
    猿鹤想凄黯，应笑我出误。
    欲退未有由，欲进且无路。
    何当探仙源，多织游山屦。
    顾影忽伤怜，难缚岁月住。

董嗣杲　闻笛
    凄凄吹笛裂寒云，羁客难禁醒坐闻。
    声逐逝波流不断，月明吹老戌回军。

董嗣杲　闻笛
    四海水尚浅，孤城愁更深。
    船上何人笛，吹入芦花林。

董嗣杲　闻笛
    吹腔不识愁，愁耳偏闻吹。
    月明吹更苦，泪洒降羌儿。

董嗣杲　闻雁有感
    雁声入泬寥，节节传哀音。
    哀音不可听，听之感中襟。
    客从远方来，幽忧久攒心。
    始为饥寒谋，今无可栖林。
    浮林抹电如，休计升与沉。
    奈此口体累，议者何铄金。
    为客亦良苦，愁见积叶深。
    壮气归消磨，羸病力不任。
    狂走拥虚器，空卧庐山阴。
    蒙头难御风，煮尽石鼎葠。
    何时理晴竿，把钓花溪浔。
    思归未可归，床蛩自纵吟。

董嗣杲　闻赵芳洲已归武康梅廨
    归来慰我思，山畴稻田熟。
    雨骤不终朝，水退出平陆。
    梅庐暮色黯，欲入足尚缩。
    月地举深杯，杯光泛纖菊。
    灯明不藉辉，来去绝惭恧。
    所恨怀宝迷，失计资薄禄。
    鄙人更旷纵，肯作阮途哭。
    有时得亲书，多是不再读。

董嗣杲　乌栖曲
    绿阴凉透城头树，月明正照乌栖处。
    黄昏角起吹晴云，乌欲啼愁愁夜分。
    夜分湖波幻绝境，境绝月漾玻瓈冷。
    栖乌忽过别枝栖，何人采莲移舴艋。

董嗣杲　吴李制属同寓富池双泉寺畏寒索饮因写真愫
    秋扇已弃物，寒衣还催装。
    偃息觉寒侵，客况入渺茫。
    宿痬不时作，难恃筋力强。
    畏热亦畏寒，北固人之常。
    今此露寒初，畏缩尤周章。
    共君蛰寺楼，雨话几对床。
    布褐莫禁风，芒鞋莫抵霜。
    无聊思往时，意惬交秋凉。
    散发醉瑶台，濯足歌沧浪。
    悲凉所不识，安知有摧伤。
    邻家浊酒香，邻僧不住尝。
    亟沽两畁罎，连倒浇酸肠。
    敌寒固尚赊，姑遣秋宵长。
    少年挽不来，乌兔有底忙。

董嗣杲　芜湖
    规规安利欲，扰扰竞光阴。
    男邑濒江尾，商家截市心。
    炎凉难洗荡，风月易招寻。
    见说圩田熟，欣逢节序临。

董嗣杲　芜湖县
    云墙风柂舣江湄，客寄何心听是非。
    国课转亏商旅瘠，县官频易吏胥肥。
    花迷夜市灯初合，柳匝寒田水自围。
    今古通津离别地，晓沙晴日出蟬矶。

董嗣杲　五丈观音
    海国风涛拥万寻，此身何翅直千金。
    涉波直现昂藏相，结屋还坚报施心。
    圆得诸方传转智，幸存一半有观音。
    阴廊谁立苔碑在，只载三朝法驾临。

董嗣杲　午睡
    茶灶烟沉午睡迟，故山云远思依依。
    桑麻得雨侵檐长，燕誉临风掠水飞。
    簪帽无花徒绕砌，探瓶有粟且扃扉。
    翔空何处胎仙唳，华表当年识令威。

董嗣杲　午睡中怀约山游
    苏州藤枕蕲州簟，更着洪州蝉翼扇。
    高卧西窗风外榻，栩栩羲皇梦中见。
    客寄无聊归未易，搜吟搅得酸肠遍。
    莼香鲈肥自相忆，季鹰肯羡洛阳掾。
    为客不似家居好，身老江湖已云倦。
    要盟东林远法师，白家池上泉珠溅。
    听泉坐石且幽寻，收拾胜迹归吟卷。
    我欲往游志已坚，只恐同游心易变。

董嗣杲　午阴坐清足轩
    云过秋天乱擘絮，风透秋窗遗剪刀。
    客衣难禁如此候，离家失侣徒呼号。
    肌骨癯然病易入，况复加以思虑劳。
    行来行往失神隽，蛰此何殊悬壁猱。
    莎底促织声更苦，唧唧唧唧声转高。
    阑槛谩尔寄清足，石阶半落埋蓬蒿。
    无人洗竹起荒翳，脆竿蠹叶缠薜荔。
    繁阴不密绝午梦，安得清风袭襟袂。
    摧残其来亦已久，心欲扶植茫无计。
    钩帘痴坐空搔首，直睨秋云割新霁。
    云卷云舒天自空，风生风止窗且闭。
    未暇冥搜清足吟，邻园老鹤传孤唳。

董嗣杲　武康防风王庙前入西乡山中旷游归看邑志偶成
    苕溪直西山嶙峋，莫干矗空参北辰。
    荒村去县未甚远，日落将尽埋红轮。
    覉人憩此醉徒御，僻壤曾际神禹巡。
    敝祠古木质拥肿，色泥痴塑防风身。
    遥遥石径险如栈，芒屦掣足移换频。
    狂贪游历不顾倦，肯因巇巑嗟迷津。
    锦卷要演江海思，拍塞景物描天真。
    偶繙邑志宁讹舛，下笔希古今无人。

董嗣杲　武康附夜航入京
    今晚后溪风色顺，暑威未肯回凉信。
    独泛官河雨气收，野林鸦落归无阵。
    听钟摇出港汊重，新塘光现横空龙。
    松头暝破月色吐，油云散尽回千峰。

董嗣杲　武康姓丁人号生魂神合邑骚动
    世降多淫祀，时荒扇盗区。
    妖丁肆荒诞，结甲走昏愚。
    揭帜营祠庙，椎锣誷市衢。
    大夫清似水，勦绝莫踟蹰。

董嗣杲　武康邑俗
    邑俗尚巫诞，谒力营鼎俎。
    无方绝此幻，举口辄辄龉。
    衰世无真儒，反欲构室处。
    顾我暂尔栖，信得子不语。

董嗣杲　武康邑俗
    官廨俯官溪，溪流极清泚。
    鱼游值天阴，竞指龙光起。
    古祠偶相邻，愚徒望风靡。
    我欲照衰颜，且展阑干倚。

董嗣杲　武康邑中刘王庙
    水围聚落蔼藤缠，灵纪金刀祀典专。
    碑语谁非年月误，神功自托道途传。
    三乡捐廪祈多福，百里斋香卜有年。
    争怪野云头上起，村村先欲雨公田。

董嗣杲　夕憩西林寺诗
    忆发德化门，饱看屏风叠。
    五峰自孱绝，两脚谁登蹑。
    山高白日暗，溪断清泉接。
    閒倚迸崖松，静踏粘露叶。
    珠台势巍巍，玉斗光烨烨。
    撞钟警三生，听禽愁百折。
    圣峰足眺望，禅观宜妥帖。
    高蹈忘俗缘，迥处离尘劫。
    废塔任敧仄，古碣尚岌页。
    归询打碑人，摹向斋壁贴。

董嗣杲　西风
    大江西风三日起，激起怒涛三万里。
    客子口噤悄无语，纵有高楼危莫倚。
    楼前秃树剩几叶，更有咽蝉埋叶里。
    大船小船不见影，冲沙入峡苍黄舣。
    偶笼窄衫上冈头，茫茫莫辨天与水。
    浪花旋舞山岳迸，鳞鳞白露江豚齿。
    乾坤浩渺昏八极，秋高伟事无过此。
    正愁梧上凤栖空，谁传水底蛟斗死。

董嗣杲　西湖道院
    名祠相接启殊庭，巧对南屏万叠青。
    深院冷侵云砌竹，虚舟閒载锦池萍。
    廊头道士书符简，门外游人挈酒瓶。
    分坐夕阳斜背水，鼓箫于此最宜听。

董嗣杲　西林桥
    水竹云山拱画图，因怀唤渡想东都。
    雨遗晴蝬衔西照，风遏春船入里湖，
    阑曲只供游子凭，林间今有隐人无。

董嗣杲　西林寺
    地分连寺树，迳掩隔墙苔。
    破屋无僧住，深秋有客来。
    号猿归秃树，饥鸟立香台。
    恝永当年塔，阴云拨不开。

董嗣杲　西溪
    渔樵耕牧自成村，就屋编篱古意存。
    出坞野云多曲折。过桥溪水半清浑。
    一逢白壁书香社，几见朱阑障墓门。

董嗣杲　西兴道中二首
    无马可租冲晓去，有筇堪策趁晴行。
    初程便是萧山县，喷火榴花两岸明。

董嗣杲　西兴道中二首
    狂走断贻猿鹤笑，醉吟忽感岁时迁。
    野桥流水湘路，欲撷莼丝饭午前。

董嗣杲　溪村晚步即事二首
    溪岚欑翳入窗空，最恼悲秋病疟翁。
    三日不行亭北路，谁将丹缬染乔枫。

董嗣杲　溪村晚步即事二首
    小策盘旋草舍东，东西拾穗走儿童。
    村家閒有秋收处，愁语酣歌自不同。

董嗣杲　戏酬李勉之留江州怀琴窗之什
    当时两别惜分双，客了三吴客九江。
    何处挥金曾驻马，此身怀宝尚迷邦。
    水流岁月添新恨，尘扑箫弦失旧腔。
    柳下燕楼风雨外，梦魂多绕唾茸窗。

董嗣杲　下江
    下江值云簇，水色透沙清。
    挂席风势烈，两岸无人行。
