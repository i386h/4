<!-- { "loadSidebar": true } -->
    大雪初晴日半曛，高楼何惜上仍频。
    数峰崷崒剑铓立，一水萦纡冰缕新。
    昆岭移归都是玉，天河落后尽成银。
    幽人自恨无佳句。景物从来不负人。

邵雍　和商守新岁
    衰躯上旅逢新岁，因感平生鬓易凋。
    饮罢襟怀还寂寞，欢余情绪却无聊。
    望仙风月晴偏好，抹绿帘龙夜正遥。
    对此块然唯土木，降兹未始不魂销。

邵雍　和商守雪残登楼
    残雪已消冰已开，风光渐觉拥楼台。
    旅人未遂日边去，春色又从天上来。
    况是樽中常有酒，岂堪岭上却无梅。
    若非太守金兰契，谁肯倾心重不才。

邵雍　和商守雪霁登楼
    百尺危楼小雪晴，晚来闲望逼人清。
    山横暮霭高还下，水隔疏林淡复明。
    天际落霞千万缕，风余残角两三声。
    此时此景真堪画，只恐丹青笔未精。

邵雍　和商守雪霁对月
    雪满群山霜满庭，光寒月碾一轮轻。
    羁怀殊少向时乐，皓彩空多此夜明。
    竹近帘栊饶碎影，风涵台榭有余清。
    恨无好句酬佳景，从自凄凉梦不成。

邵雍　和宋都官乞梅
    小园虽有四般梅，不似江南迎腊开。
    长恨东君少风韵，先时未肯放春来。

邵雍　和孙传师秘校见赠
    天津南畔是吾庐，时荷夫君枉乘车。
    始为退来忘检束，却因闲久长空疏。
    与其功业逋青史，孰若云山负素书。
    一片丹诚最难状，庶几长得类舟虚。

邵雍　和王安之少卿秋游
    春夏而来可作诗，虽然可作待何为。
    屡空滥得同颜子，历物固难如惠施。
    风月情怀无奈处，云山意思不胜时。
    一歌一咏聊酬唱，敢拒安之与静之。

邵雍　和王安之少卿同游龙门
    生平有癖好寻幽，一岁龙山四五游。
    或往或还都不计，盖无荣利可稽留。

邵雍　和王安之少卿同游龙门
    数朝从款看伊流，夜卜香山宿石楼。
    会有凉风开远意，更和烟雨弄高秋。

邵雍　和王安之少卿雨后
    焦劳九夏余，一雨物皆苏。
    蛙鼓不足听，蚊雷未易驱。
    非唯仰岁给，抑亦了官输。
    林下闲游客，何妨尽自愉。

邵雍　和王安之少卿韵
    却恐乡人未甚知，相知深后又何疑。
    贫时与禄是可受，老后得官难更为。
    自有林泉安素志，况无才业动丹墀。
    荀杨若守吾儒分，免被韩文议小疵。

邵雍　和王安之同赴府尹王宣徽洛社秋会
    后房深出会亲宾，乐按新声妙入神。
    红烛盛时翻翠袖，画桡停处占青苹。
    早年金殿旧游客，此日凤池将去人。
    宅冠名都号蜗隐，邵尧夫敢作西邻。

邵雍　和王安之小园五题
    小园新葺不离家，高就岗头低就窳。
    洛邑地疑偏得胜，天津人至又非赊。
    宜将阆苑同时语，莫共桃源一道夸。
    闻说一轩多种药，只应犹欠紫河车。

邵雍　和王不疑郎中见赠
    二十年来住洛都，眼前人事任纷如。
    形同草木何胜野，心类锺彝不啻虚。
    已沐仁风深骨髓，更惊诗思剧琼璩。
    庄周休道亏名实，自是无才悦众狙。

邵雍　和王规甫司勋见赠
    何止千年与万年，岁寒松桂独依然。
    若无扬子天人学，安有庄生内外篇。
    已约月陂寻白石，更期金谷弄清泉。
    谁云影论纷纭甚，一任山巅复起巅。

邵雍　和王平甫教授赏花处惠茶韵
    太学先生善识花，得花精处却因茶。
    万红香里烹馀后，分送天津第一家。

邵雍　和王中美大卿致政二首
    等候人间七十年，便如平子赋归田。
    知时所得诚多矣，养志其谁曰不然。
    况有林泉情悦乐，却无官守事拘牵。
    小车近日曾驰谒，正值夫君春画眠。

邵雍　和王中美大卿致政二首
    自古有才思奋飞，夫君何故独知时。
    平生怀抱未少屈，盛世挂冠良得宜。
    入格柳挼风细细，厌春花笑日迟迟。
    传呼震地门前过，更不令人问是谁。

邵雍　和魏教授见赠
    清世文章日月悬，无才唯幸乐丰年。
    游山太室更少室，看水伊川又洛川。
    古有孟轲难语觉，时无颜子易为贤。
    读书每到天根处，长惧诸公问极玄。

邵雍　和吴冲卿省副见赠
    非有非无是祖卿，都来相去一毫芒。
    人人可到我未到，物物不妨谁与妨。
    失即肝脾为楚越，得之藜藿是膏梁。
    一言千古难知处，妙用仍须看吕梁。

邵雍　和闲来
    以身观万物，万物理非遥。
    马为乘多瘦，龟因灼苦焦。
    能言谢鹦鹉，易饱过鹪鹩。
    伊洛好烟水，愿同渔与樵。

邵雍　和相国元老
    岂台未经庆，瑞雪下云端。
    虽地尽成白，而天不甚寒。
    有年丰可待，盈尺润难乾。
    畎亩无忘处，追踪击壤欢。

邵雍　和邢和叔学士见别
    世路如何若大东，相逢不待语言通，
    观君自比诸葛亮，顾我殊非黄石公。
    讲道污隆无巨细，语时兴替有初终。
    出人才业尤须惜，慎勿轻为四晋风。

邵雍　和云
    万里幙四垂，一片云自飞。
    祗知根抱石，不为天为衣。
    既来曾无心，却去宁有机。
    未能作霖雨，安用帝乡归。

邵雍　和张二少卿丈白菊
    清淡晓凝霜，宜乎殿颢商。
    自知能洁白，谁念独芬芳。
    岂为琼无艳，还惊雪有香。
    素英浮玉液，一色混瑶觞。

邵雍　和张少卿丈再到洛阳
    当年曾任青春客，今日重来白雪翁。
    今日当年已一世，几多兴替在其中。

邵雍　和张子望洛城观花
    造化从来不负人，万般红紫见天真。
    满城车马空撩乱，未必逢春便时春。

邵雍　和赵充道秘丞见赠
    人言人事危冠冕，吾爱吾庐远市朝。
    野面不堪趋魏阙，闲身唯称访杨寥。
    殊无纪律诗千首，富有云山酒一瓢。
    预借轩车又东去，自兹风月恐难招。

邵雍　和祖龙图见寄
    吾家职分是云山，不见云山不解颜。
    游兴亦难拘日阻，梦魂都不到人间。
    烟岚欲极无涯乐，轩冕何尝有暂闲。
    洛社交朋屡相约，几时曾得略跻攀。

邵雍　贺人致政
    人情大率喜为官，达士何尝有所牵。
    解印本非嫌薄禄，挂冠殊不为高年。
    因通物性兴衰理，遂悟天心用舍权。
    宜放襟怀在清景，吾乡况有好林泉。

邵雍　恨月吟
    我侬非是惜黄金，自是常娥爱负心。
    初未上时犹露滴，恰才圆处便天阴。
    栏杆倚了还重倚，芳酒斟回又再斟。
    安得深闺与收管，奈何前后误人深。

邵雍　后图即事三首
    太平身老复何忧，景爱家园自在游。
    几树绿杨阴乍合，数声幽鸟语方休。
    竹浸旧径高低迸，水满春渠左右流。
    借问主人何似乐，答云殊不异封侯。

邵雍　后图即事三首
    天养疏慵自有方，洛城分得水云乡。
    不闻世上风波险，但见壶中日月长。
    一局闲棋留野客，数杯醇酒面脩篁。
    物情悟了都无事，未学颜渊已坐忘。

邵雍　后图即事三首
    年来得疾号诗狂，每度诗狂必命觞。
    乐道襟怀忘检束，任真言语省思量。
    宾朋歟密过从久，云水优闲兴味长。
    始信渊明深意在，北窗当日此羲皇。

邵雍　胡越吟
    胡越同心日，夫妻反目时。
    人间无大小，得失在须斯。

邵雍　花前劝酒
    春在对花饮，春归花亦残。
    对花不饮酒，欢意遂阑珊。
    酒向花前饮，花宜醉后看，
    花前不饮酒，终负一年欢。

邵雍　花时阻雨不出
    三月洛城春半时，秋千未拆杨花飞。
    小车不出闲春泥，乱红翻处流莺啼。

邵雍　花月长吟
    少年贪读两行书，人世乐事都如愚。
    而今却欲释前憾，奈何意气难如初。
    每逢花开与月圆，一般情态还何如。
    当此之际无诗酒，情亦愿死不愿甦。
    花逢皓月精神好，月见奇花光彩舒。
    人与花月合为一，但觉此身游蕊珠。
    又恐月为云阴隔，又恐花为风破除。
    若无诗酒重收管，过此又却成轻辜。
    可收幸有长诗篇，可管幸有清酒壶。
    诗篇酒壶时一讲，长如花月相招呼。
    有花无月愁花老，有月无花恨月孤。
    月恨只冯诗告诉，花愁全仰酒枝梧。
    月恨花愁无一点，始知诗酒有功夫。
    些见林下闲疏散，做得风流罪过无。

邵雍　欢物吟
    水雨霖，火雨露。
    土雨蒙，石雨雹。

邵雍　欢物吟
    水风凉，火风热。
    土风和，石风冽。

邵雍　欢物吟
    水云黑，火云赤。
    土云黄，石云白。

邵雍　欢物吟
    水雷{上雨下玄}，火雷虩。
    土雷连，石雷霹。

邵雍　欢喜吟
    日往月来，终则有始。
    半行天上，半下地底。
    照临之间，不忧则喜。
    予何人哉，欢喜不已。

邵雍　欢喜吟
    行年六十一，筋骸未甚老。
    已为两世人，便化岂为夭。
    况且粗康强，又复无忧扰。
    如何不喜欢，佳辰自不少。

邵雍　欢喜吟
    欢喜又欢喜，喜欢更喜欢。
    吉士为我友，好景为我观。
    美酒为我饮，美食为我餐。
    此身生长老，尽在太平间。

邵雍　欢喜吟
    扬善不扬恶，记恩不记雠。
    人人自欢喜，何患少交游。

邵雍　欢笑
    划平荆棘盖楼台，楼上笙簧鼎沸开。
    欢笑未绝兵火起，从前荆棘却生来。

邵雍　还鞠十二著作见示共城诗卷
    写像丹青未易阶，丹青虽写像情怀。
