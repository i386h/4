<!-- { "loadSidebar": true } -->
    奉身无实事，困我为虚名。
    会向沧浪上，秋风自濯缨。

王禹偁　官舍书怀呈郡守
    年来潘令鬓初凋，瘦马青衫耻下僚。
    药债渐多医宿疾，宦情犹切恋明朝。
    空江梅雨添幽郁，古县槐花鏁寂寥。
    赖有郡侯知己在，每怜憔悴贳金貂。

王禹偁　官舍书怀呈罗思纯
    同年事分几船同，墨绶逶迤一郡中。
    仙桂并枝攀月魄，县花交影笑春风。
    分莎种就寻僧迳，借竹编成养鹤笼。
    公暇不妨闲唱和，免教来往递诗筒。

王禹偁　官舍竹
    谁种萧萧数百竿，伴吟偏称作闲官。
    不随夭艳争春色，独守孤贞待岁寒。
    声拂琴床生雅趣，影侵棋局助清欢。
    明年纵便量移去，犹得今冬雪里看。

王禹偁　官醖
    为郡得官醖，月给盈三斛。
    地僻少使车，时清罕留狱。
    老大复迁谪，吾怀颇幽独。
    婵娟楼上月，烂漫池边菊。
    东院与西亭，翛翛风弄竹。
    对此不开樽，骚人应恸哭。
    独酌入醉乡，陶然瞑双目。
    醒来成浩叹，胡为事口腹。
    彝酒书垂诫，群饮圣所戮。
    汉文亦禁酒，患在糜人谷。
    自从孝武来，用度常不足。
    榷酤夺人利，取钱入官屋。
    古今事相倍，帝皇道难复。
    吾无奈尔何，更尽杯中渌。

王禹偁　馆中春值偶题
    御柳差差拂禁墙，菲才何事直仙乡。
    坐闻鸡唱皇宫近，睡枕鱼须白日长。
    帘挂藓庭微雨霁，研添桐井落花香。
    春风老尽诗情淡，翻卷青编独绕廊。

王禹偁　过鸿沟
    侯公缓颊太公归，项籍何曾会战机。
    只见源沟分两处，不知垓下有重围。
    危桥带雨无人过，败叶随风傍马飞。
    半日垂鞭念前事，露莎霜树映斜晖。

王禹偁　海棠木瓜二绝句海棠赠木瓜
    我向商山占断春，风流还似锦江滨。
    群花自合知羞耻，莫对西施更学颦。

王禹偁　海棠木瓜二绝句木瓜答海棠
    莫夸颜色斗扶疏，穠艳繁香总是虚。
    看取卫风诗什里，只因投我得琼琚。

王禹偁　海仙花诗
    一堆绛雪压春丛，嫋嫋长条弄晓风。
    借问开时何所似，似将绣被覆薰笼。

王禹偁　海仙花诗
    春憎窈窕教无子，天为妖娆不与香。
    尽日含毫难比兴，花中应是卫庄姜。

王禹偁　海仙花诗
    何年移植在僧家，一簇柔条缀彩霞。
    锦带为名卑且俗，为君呼作海仙花。

王禹偁　寒食
    寒食江都郡，青旗卖楚醪。
    楼台藏绿柳，篱落露红桃。
    妓女穿轻屐，笙歌泛小舠。
    史君慵不出，愁坐读离骚。

王禹偁　寒食
    今年寒食在商山，山里风光亦可怜。
    稚子就花拈蛱蝶，人家依树系秋千。
    郊原晓绿初经雨，巷陌春阴户禁烟。
    副使官闲莫惆怅，酒钱犹有撰碑钱。

王禹偁　寒食出城马上偶作
    欲报君亲与愿违，今年寒食任芳菲。
    八音遏密因山後，双泪滂沱拜墓归。
    艳治桃花迎马笑，轻狂榆荚扑人飞。
    宦途时态更谙尽，犹媿妨贤直紫微。

王禹偁　翰林毕学士寄示医瘿药方因题四韵兼简两制诸知
    预忧囊瘿病龙锺，乞得仙方便有功。
    纵免项如樗里子，也应头似夏黄公。
    西晖亭下峰峦碧，南静川未木叶红。
    尽是贰车堪醉处，春来唯恐酒罇空。

王禹偁　合崖湫
    合崖何嵌崆，湫水何浺瀜。
    瀛污暨积潦，滞泥不朝宗。
    有时见鬼怪，无人荐王公。
    止可饮麋鹿，未尝产蛟龙。
    山甿自神之，祠祀众口同。
    今春商於旱，太守职忧农。
    先请境内山，熊耳有如聋。
    乃迎是湫水，盈乎素缶中。
    州民与郡吏，觋女杂巫童。
    朝祈又夕祷，拜起虔且恭。
    馨炉复茵爵，牲币洁而丰。
    适与天雨会，三日势蒙蒙。
    致谢送水归，尽礼有始终。
    水旱蓋定数，灾祥与政通。
    傅岩道丧久，咄尔贪天功。

王禹偁　和安邑刘宰君见赠
    数年侍从立丹墀，掌诰长惭格调卑。
    左宦久劳青琐梦，归山犹负白云期。
    一生得丧唯凭道，千古声名合在诗。
    深谢多才遗佳句，此身休退是何时。

王禹偁　和陈州田舍人留别
    宛丘分理藉贤明，暂辍词臣抚百城。
    职罢掖垣人共惜，郡连京辅自为荣。
    休吟红药堦前色，且听长淮枕上声。
    驻马都门相别处，柳黄莎碧上林莺。

王禹偁　和陈州田舍人留别
    东风初暖酒难销，五马行春罢趁朝。
    道畔棠阴同召伯，堦前蓂荚别唐尧。
    下车正是尝新笋，得句何妨寄旧僚。
    预想郡斋公宴处，桃花凝露柳垂条。

王禹偁　和陈州田舍人留别
    演纶多暇每封章，暂去颁条道更光。
    郡吏好排红粉妓，史君曾是紫微郎。
    楼台有月新诗出，囹圄无人绿草长。
    地接清淮足佳致，水村烟坞似鱼乡。

王禹偁　和陈州田舍人留别
    淮阳冰绽柳条新，风物暄妍土俗淳。
    捧诏暂辞双阙路，劝农深入四郊春。
    茶烟静拂听琴鹤，谷雨轻笼锄麦人。
    羸得褰帷恣吟兴，落花飞絮满车茵。

王禹偁　和陈州田舍人留别
    颁条京辅近吾君，政术高于召信臣。
    道服日斜披鹤氅，药畦春暖步龙鳞。
    归朝莫指三年调，化俗应苏一郡人。
    愿作淮阳去思颂，与君刊石慰陈民。

王禹偁　和冯中戍炉边偶作
    谁为东君掌青律，故将春日连人日。
    春日雨丝暖融融，人日雪花寒栗栗。
    雨雪寒暖苦不同，可比交情去就中。
    仲咸拥炉发歌咏，古风泪破浇漓风。
    人情离合古来有，召公初亦疑周公。
    汾阳临淮本雠隙，一旦分兵若亲戚。
    四公翻覆人不讥，各各操心为邦国。
    此外譸张多为己，反掌背面如千里。
    张耳陈余不忍言，魏其武安何足齿。
    我爱中庸君子心，心与人交淡如水。
    别有人间势利徒，一去一就随荣枯。
    西汉董贤方佞幸，孔光迎拜卑如奴。
    是时杨雄在东观，投阁欲死无人扶。
    有唐力士夫人死，朝士执丧如丧妣。
    是时李白放江边，憔悴无人供酒钱。
    小人之性何所似，真如蜂蝶并蝼蚁。
    寻春逐臭苟朝昏，岂顾松篁与兰茞。
    重君誓心一何极，涧底松兮陵上柏。
    涧松陵柏有朽时，我约君心无改易。
    
    
王禹偁　和冯中允仙娥峰
    熊耳如当出槛熊，仙姿孤秀压诸峰。
    采芝逋客怜贞质，化石佳人妬丽容。
    身上霓衣慵整顿，天边华盖会裁缝。
    嫦娥月里休相笑，万古应无窃药踪。

王禹偁　和国子柳博士喜晴见赠
    霖霪为害正忧农，昨日阴云散碧空。
    泼刺退滩鱼失水，啁啾高树鸟知风。
    洗开霁月婵娟色，放出秋花菡萏红。
    劳寄新诗曲相贺，由来灾异系三公。

王禹偁　和郡僚题李中舍公署
    树影池光映晓霞，绿杨阴下吏排衙。
    闲拖屐齿妨横笋，静拂琴床有落花。
    地脉暗分吴苑水，厨烟时煮洞庭茶。
    青宫词客多闲暇，接曲飞觞待岁华。

王禹偁　和吏部薜员外见寄
    枨也好刚多悔吝，唯凭忠信自书绅。
    严陵知退遗荣利，只拟沧浪把钓纶。
    老去趁朝慵待旦，病来求假动经旬。
    西垣兴味更谙尽，一片乌纱满马尘。

王禹偁　和庐州通判李学士见寄
    北门西掖久妨贤，出入丹墀近八年。
    且把一麾淮水上，敢思三接浴堂前。
    将何政术称循吏，岂有文章号谪仙。
    除却清贫入诗咏，山城坐客冷无氈。

王禹偁　和庐州通判李学士见寄
    金銮失职下蓬瀛，也向淮边领郡城。
    堆案簿书为俗吏，满楼山色负吟情。
    庐江地近音尘断，何逊诗来格调清。
    未得樽前一开口，可怜心绪独摇旌。

王禹偁　和屯田杨郎中同年留别之什
    科名长恐辱同年，许国丹诚皎日悬。
    谬掌斯文虽未丧，欲行吾道即无权。
    谢公留滞苍苔院，潘岳征行落叶天。
    引重力轻深自媿，强酬诗什益凄然。

王禹偁　和杨遂贺雨
    我罢内庭职，出临永阳民。
    永阳民虽庶，未免多饥贫。
    富之既无术，龊龊为谨身。
    可堪今夏旱，如燎复如焚。
    厥田本涂泥，坐见生埃氛。
    稚老无所诉，嗷嗷望穹昮。
    食禄忧人忧，蚤夜眉不伸。
    促决狱中囚，遍祷境内神。
    楚辞有山鬼，庙貌罗水滨。
    胡法有浮图，寺宇连城闉。
    斋庄命寮寀，供给抽俸缗。
    鼓笛迎湫水，香花照金轮。
    诚知非典故，且慰旱熯人。
    偶与天雨会，靟靟四郊匀。
    插秧复修堰，野叟何欣欣。
    可办官赋调，亦免农艰辛。
    燮调赖时相，感应由圣君。
    于吾复何有，敢望歌颂云。
    清流杨水部，德与我为邻。
    仇香官位屈，何逊诗格新。
    见投贺雨篇，言自人口闻。
    夫君盖私我，过实岂相亲。
    为霖非我事，职业唯词臣。
    若有民谣起，当歌帝泽春。
    庶使采诗官，入奏助南薰。

王禹偁　和张校书吴县厅前冬日双开牡丹歌
    君不见年年三月千丛媚，紫烂红繁夸胜异。
    寻常人戴满头归，醉折狂分不为贵。
    枝闲叶尽根空培，人情皆待明年开。
    化工自有呼魂术，霜前唤下琼瑶台。
    王母亲将金粉傅，麻姑齐借霓裳来。
    主人盖是神仙才，不然此物胡为而来哉。
    二姬劝酒谁引满，长洲懒吏先举杯。
