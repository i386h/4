<!-- { "loadSidebar": true } -->
    雪神作意凌风伯，客子归途待日兄。
    蹀躞霜蹄从踣铁，穷林{足戚}石赋于京。

陈造　再次韵小雪馀言别
    语别诗翁玉麈边，已催歌舞压香泉。
    日陪色笑庸何取，橐攟篇章敢浪传。
    还舍剩书银笔字，今朝犹是玉壶仙。
    后山幸自坡公客，谁遣离怀怆暮年。

陈造　再次韵谢惠诗
    百镒籯金数仞堂，何如盥手颂佳章。
    夺胎信自非凡剂，献佛当知便放光。
    斤运向来车合辙，影斜还惜雁分行。
    衰年离绪谁禁得，镜里新丝莫计长。

陈造　再次韵谢惠诗
    小家茨竹即为堂，暇访深林索豫章。
    平日床头但周易，看人笔落便灵光。
    庳隆赋质嗟多样，良楛论材要当行。
    莫向黔娄问奇货，长沙舞袖可能长。

陈造　再次韵谢王仲衡尚书荐章
    襧生布衣儿，始未客黄祖。
    一鹗轻百鸷，名已腾荐语。
    跌宕噤不施，众笑此何取。
    一赋出绪余，已可光近古。
    先生传正学，抱负几文举。
    名世昔退之，好善今卫武。
    汲引略权近，论荐及农圃。
    高义表一时，恶氛可消楚。
    俗方急梯媒，中表羊而虎。
    低颜下气地，百请几一与。
    代舍著衰翁，秋芹荐侯俎。
    泉甘困深汲，袖短妨妍舞。
    荐士不待求，昔联乃今睹。
    傅毛可飞肉，矮屋俄广宇。
    平生气轮囷，非公向谁吐。
    小当工抚字，大或效遗补。
    长风初借便，振迅顾双羽。
    未妨著书缘，人有讥自苦。
    朝来诗兴动，毫端鸣急雨。
    夸似鱣堂生，颇见此宾主。

陈造　再次韵谢徐监岳惠和章
    若人胸中着奎壁，落笔似不烟火食。
    平生著述奏奇勋，玉缀珠编今几册。
    定知前辈与争驱，抑使衰翁饱新得。
    涎颡十驾终后尘，坐看康庄骖齧膝。
    陶猗廪庾诧陈腐，小家瓶罍不馀粒。
    清诗属我猥见予，只遣心颜剩惭德。
    条枚拱把竟何取，挺拔苍松二千尺。
    政恐血指匠石前，袖手观傍犹上策。

陈造　再次韵谢张守得新居
    得巢归翼惬卑栖，尚卷风茅落冻泥。
    病树缘阶旋培植，旧书堆案细签题。
    地非新野聊龙卧，人似东屯剩客迷。
    身世只今供冷笑，百川东注月行西。

陈造　再次韵杨宰
    君不见奇章平生石解颜，有得甲乙劳镌刊。
    又不见卫公平泉严作戒，要与山岳争完安。
    衽席杯盘易沈溺，可无雅好嬉过日。
    生须玩物不流物，负山暇问谁有力。
    此石摈弃岁几周，几人摩挱动诗愁。
    不妨野鸟印爪迹，曾是画鷁明方舟。
    奇嗜岂必真无取，尤物未可轻粪土。
    二公真情不激诡，静对孱颜堪乐死。
    揆予肮脏如石顽，一跌叵复能朝天。
    石默不言诗为宣，正用吟玩忘吾年。

陈造　再次韵杨宰七首
    雪英闲澹炯双明，水斛泓渟碧一罂。
    小憩山村无与语，熏炉茶鼎闹僧清。

陈造　再次韵杨宰七首
    颇思菱角问鸡头，且放莲房擅早秋。
    蠲渴涤烦须底物，未应接绠汲溪流。

陈造　再次韵杨宰七首
    能书徒自想高闲，煨芋何从得懶残。
    萧寺随缘茶饼供，胜谭谁为解忧端。

陈造　再次韵杨宰七首
    枣饤菘葅不阙供，露莲何啻剥千蓬。
    迎秋更有苍虬卵，邀勒斜阳未肯红。

陈造　再次韵杨宰七首
    微吟长啸强跻攀，愁斛多於庾子山。
    我亦丰凶关梦寐，秋成消息待君还。

陈造　再次韵杨宰七首
    骤闻行旅叹赍粮，无复居人肯馈浆。
    十袭君诗要娱老，却愁痛定说常暘。

陈造　再次韵杨宰七首
    附丽高阴暑里其，衰荣不主林神。
    胡床想踞僧垣夜，却爱香随露滴身。

陈造　再次韵赠高宾王二首
    尘外高人谢宦昏，生全天爵哜衢樽。
    逸民佳传须银笔，常侍流风见耳孙。
    入洛真能折伧父，浮湘更欲吊英魂。
    男儿有志轻万里，辟世何如金马门。

陈造　再次韵赠高宾王二首
    虞卿与世得穷愁，枘凿方圆岂易投。
    政复有文衙屈宋，须防罪我坐春秋。
    千株已种柴桑菊，万斛空横野渡舟。
    可惜玉堂挥翰手，独缘羁旅赋登楼。

陈造　再次韵赠郭高叔
    知君诗价旧连城，不作渠侬苦瘦生。
    血指有人惭妙斲，空弮如我合输平。
    珠同鱼目曾非匹，鼓过雷门定见轻。
    久已传抄呼阿买，陶编可复置闲情。

陈造　再次韵赠俞德瑞
    珠轩绣毂辗香尘，回首西湖罗绮春。
    便合行歌访花柳，可辞买笑费金银。
    清吟自属当千客，劝醉那无第一人。
    肯学孤山旧居士，平生诗酒只僧邻。

陈造　再次韵赠俞德瑞
    孰知妙语析微尘，细写都城浩荡春，
    响我能分赵城璧，为君还缺唾壶银。
    平时宦路甘违俗，投老诗声更后人。
    枘凿推敲有砭剂，不劳千万得芳邻。

陈造　再次韵赠俞德瑞
    襟袂犹缁客路尘，攀追强踏帝城春。
    落身穷僻才全璧，敌已游从半佩银。
    枉却近臣开荐口，颇尝内地著痴人。
    君看捉笔青灯夜，得句欢呼聒四邻。

陈造　再次韵赠张德恭
    老寻诗法得良朋，转处骊珠悟后僧。
    帝所宫商中夜奏，仙盘沆瀣未秋凝。
    乐天不幸逢元稹，季友而来有彦升。
    交手当家亲父子，为君别本记传灯。

陈造　再次韵赠张德恭
    辞锋森列看分朋，退作穷山苦行僧。
    每读严诗惊我倒，亦知舜绩待公凝。
    丝纶指日从天下，阊阖摩霄接武升。
    更想班衣奉亲寿，五云低护九枝灯。

陈造　再次韵赠张德恭
    闯门不乏远方朋，辟席浑如问话僧。
    笔底烟云无尽藏，谭间霜霰不寒凝。
    身行建德欢谣里，人在春台瑞日升。
    老子生涯漫訾省，拥书犹傍短檠灯。

陈造　再次韵赠张德恭
    同门谁定肯论朋，拙似苕鸠懶似僧。
    病减不辞诗语拙，归来少贷客愁凝。
    老欺鬓发丝千丈，糴仰官仓日五升。
    台合中天清梦断，分眠山店问渔灯。

陈造　再次韵张簿
    生世诗作癖，颇坐艰局病。
    当前成风手，每来难塞请。
    后身羽凿齿，名俪乃公盛。
    新诗再出奇，后出尤雅正。
    高吟步芳园，灵籁想随应。
    荆户厌卢罗，陈势无前劲。
    鍧隐度九轨，眇睨秋蛇径。
    狐兔新竮伏，原前王公乘。
    我学但宋璞，多惭楚珩映。
    才与年貌衰，不拟拂晨镜。
    妙句骈魁杰，曩见绝夸竞。
    居然大小巫，讵容耻受命。
    目窥曹刘墙，日有韶护听。
    古今尚论间，未遽优劣订。
    此意客未知，太简效规警。
    平生孔文举，敢替此心敬。

陈造　再次韵张德恭二首
    公家父子旧林杰，力探希微析混茫。
    膝上风流识文度，鯈游领解契蒙庄。
    六花阵势容摩垒，五凤规模见肯堂。
    自叹吾儿豚犬尔，只宜耕牧守穷乡。

陈造　再次韵张德恭二首
    平日疏愚但意行，每从师友仰高明。
    如君况是庭兰秀，向我防讥冻芋萌。
    柏悦悬知待松茂，渭流终不溷泾清。
    新诗应敌才馀事，纸价于今贵列城。

陈造　再次韵赵景安四首
    迂儒法士就鸡连，犹复拘拘诧瓮天。
    度外有人能好客，一樽容我赋超然。

陈造　再次韵赵景安四首
    艳粉奇葩照座隅，更阑醉墨点襟裾。
    诗成平处犹元白，无限羁愁赖破除。

陈造　再次韵赵景安四首
    平时一饱每从人，自庇官曹等徼巡。
    且可放狂中酒圣，冷看得意诧钱神。

陈造　再次韵赵景安四首
    酒浓胜得晚天寒，云气侵帷水墨翻。
    兰蕙香前还判醉，不须投辖锁重门。

陈造　再次韵赵帅见寄三首
    枝撑强趁火城春，踪踖犹烦问水滨。
    更醉南州好红紫，凝香诗伯虹化神。

陈造　再次韵赵帅见寄三首
    前欢已悔东隅失，后约如前敢再违。
    连夜扬州昔年梦，小梅清瘦杏花肥。

陈造　再次韵赵帅见寄三首
    倏晴骤雨寒犹在，约勒群芳未尽开。
    销得燕堂千杖鼓，旋看锦缬裹条枚。

陈造　再次韵作招隐篇
    我家五亩园，泉细地不渴。
    载酒噬肯游，开门谁汝遏。
    典衣买花栽，种十八九活。
    繁华出荒秽，天巧容人夺。
    三径纡晓步，两部厌晴聒。
    长日岸帻啸，看人曳裾谒。
    伸屈较倚伏，烜赫藏戾孽。
    蛮触胜负间，吾老饱所阅。
    孰知花药畴，细炷沈檀屑。
    此乐彼莫顾，渠爱我已割。
    微吟会心处，山鸟亦欣说。
    焉得喙三尺，佳处为君说。
    秋兰媚幽芳，野竹挺高节。
    当知陶一觞，可敌萧八叶。
    骈来作螟赢，独产耿玉雪。

陈造　再次赠张学录韵十诗
    解颐匡鼎来，诗语穷益新。
    政用追前辈，不劳吞吾人。

陈造　再次赠张学录韵十诗
    再说可双璧，斗酒或西凉。
    索饭仰屋梁，付子瘿木床。

陈造　再次赠张学录韵十诗
    杜陵深堂奥，无己掉臂入。
    裔孙漫睎骥，槃姗取拾级。

陈造　再次赠张学录韵十诗
    取友英隽场，如子乃石交。
    进善定见与，言从浚之郊。

陈造　再次赠张学录韵十诗
    阅世有顺逆，飞埃噎空虚。
    旷怀略外物，曲士乃拘墟。

陈造　再次赠张学录韵十诗
    李蔡下中尔，万目指骞腾。
    何蕃头欲白，秋窗耿青灯。
    
    【卷19】

陈造　再次赠张学录韵十诗
    张子携诗来，危坐拨芋火。
