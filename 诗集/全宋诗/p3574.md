<!-- { "loadSidebar": true } -->
    棐凡吹灯丈室虚，隔窗雨点响阶除。
    胡床枕手昏昏著，卧听儿童读汉书。

杨万里　书斋夜坐二首
    酒力欺人正作眠，梦中得句忽醒然。
    寒生更点当当里，雨在梅花蔌蔌边。

杨万里　梳头看可正平诗有"寄养直时未祝发＂等篇，戏题七字二首
    却因理发得披文，看尽庐山笔底春。
    寄语可师休祝发，癞边犹有去年痕。

杨万里　梳头看可正平诗有"寄养直时未祝发＂等篇，戏题七字二首
    老子平生汤饼肠，客间汤饼亦何尝。
    怪来今晚加餐饭，一味庐山笋蕨香。

杨万里　梳头有感二首
    身在荷香水影中，晓凉不与夜来同。
    且抛书册梳蓬鬓，移转胡床受小风。

杨万里　梳头有感二首
    同郡同年总八人，七人零落一人存。
    如何独立薰风里，犹怨霜花点鬓根。

杨万里　暑雨後散策
    溪南稻紫似溪北，雨後山青非雨前。
    芒屦泥深凉不浅，今年六月个般天。

杨万里　暑中待月小酌
    火伞朝张复暮张，若教无月底禁当。
    隔林欲上光先漏，窥户无多气已凉。
    万里无云天似水，一奁新镜色如霜。
    广寒宫里应无酒，挽住姮娥劝一觞。

杨万里　暑中早起，东斋独坐
    松竹阴中逗晓光，无风有露自生凉。
    黄筠倚子十二只，倚遍琉璃皆满霜。

杨万里　蜀士月彦和寓张魏公门馆，用予见张钦夫诗韵作二诗见赠。和以谢之
    说著岷江士，未逢眉已申。
    殷懃来相府，邂逅得诗人。
    不是胸中别，何缘句子新。
    谈今还悼昔，喜罢反悲辛。

杨万里　蜀士月彦和寓张魏公门馆，用予见张钦夫诗韵作二诗见赠。和以谢之
    夜把新诗读，灯前阖且开。
    一行私独喜，两脚不虚来。
    天似嫌梅脕，冬初遣雪催。
    与君问花信，能绕百千回。

杨万里　双峰定水璾老送木犀香五首
    春得鄿江信，香从定水来。
    今年有奇事，正月木犀开。

杨万里　双峰定水璾老送木犀香五首
    万杵黄金屑，九焌碧梧骨。
    诗老坐雪窗，天香来月窟。

杨万里　双峰定水璾老送木犀香五首
    山童不解事，著火太酷烈。
    要输不尽香，急唤薄银叶。

杨万里　双峰定水璾老送木犀香五首
    傅语双峰老，汝师是如来。
    如何一瓣香，却为杨诚斋。

杨万里　双峰定水璾老送木犀香五首
    谁言定水禅，入定似枯木。
    飞入广寒宫，收得香万解。

杨万里　霜
    天欲吹霜不作难，连霄也费许多寒。
    新装琼甲为蔬甲，仍化朱栏作玉栏。

杨万里　霜草
    霜前乱碧未全枯，霜後纷黄却更苏。
    偷吃瑶台青女粉，都生琼发与银须。

杨万里　霜寒辘轳体二首
    滴地酒成冻，喧天鸦诉寒。
    窗风经怒响，帘日漏温痕。
    偶尔寻梅去，其如驻屐难。
    沙鸥脚不袜，故故踏水翻。

杨万里　霜寒辘轳体二首
    今晓难离火，平生不拥炉，
    只缘青女降，便与管城疏。
    淡日明还暗，微暄有似无。
    谁能忍寒得，苦死去看书。

杨万里　霜露
    落照红犹剩，初星白未真。
    霜威能夺月，寒力故欺人。
    哀鴈知谁怨，吟蛩独我亲。
    老来忧患里，忍泪已沾巾。

杨万里　霜晓
    霜重晓未觉，日高融始寒。
    空墙半根湿，落叶片声乾。

杨万里　霜晓
    荒荒瘦日作秋晖，稍稍微暄破晓霏。
    只有江枫偏得意，夜挼霜水染红衣。

杨万里　霜夜
    月影全无只有星，如何夜色照人清。
    素娥未必饶青女，不道霜明胜月明。

杨万里　霜夜望月
    人静蛩喧天欲霜，不眠独自步风廊。
    闲看月走仍云走，知是云忙复月忙。

杨万里　霜夜无睡，闻画角孤鴈二首
    画角声从枕底鸣，愁霜怨月不堪听。
    拥紬起坐何人伴，只有残灯半晕青。

杨万里　霜夜无睡，闻画角孤鴈二首
    梅边玉琯月边横，吹落银河与晓星。
    城里万家都睡著，孤鸿叫我起来听。

杨万里　水精脍
    上饶灵山无它灵，空山满腹著水精。
    炯然非石亦非玉，乃是阴崖绝壑千秋万岁之坚水。
    只知灵山有爽气，谁知水精有奇味。
    诗人新试餐玉方，解遣坚凝作松脆。
    银刀细下雪缕飞，金盘飣出琼瑶推。
    齿牙著处霜霰响，殽鲭厌後胸襟开。
    尊前欢伯来督战，坐上嘉宾欲惊散。
    胸中自有水精官，不怕醉乡无畔岸。

杨万里　水落二首
    桑椹垂红似荔支，荻芽如臂与人齐。
    夜来水落知深浅，看取芭蕉五尺泥。

杨万里　水落二首
    轻寒瑟瑟入船中，闭却船门下却篷。
    要得新晴江水落，不应更恨打头风。

杨万里　水沤二首
    淡日轻云雨点疏，大沤随雨起清渠。
    跳来走去琼盘里，创见龙宫径寸珠。

杨万里　水沤二首
    至宝何缘识得全，骊珠浮没只俄然。
    金仙额上庄严底，只许凡人见半边。

杨万里　水纹二首
    池面炎风起，烟痕一拂微。
    无形还有影，掠水去如飞。

杨万里　水纹二首
    初作眉头皱，还成簟面班。
    小风来不住，织遍一池间。

杨万里　水西野店皆不著宿夜抵石山虚
    不著官人宿，无如野店何。
    见容幸有此，虽陋更嫌佗。
    头虱妨归梦，邻鸡伴寤歌。
    此生眠食尔，行路总蹉跎。

杨万里　水仙花四首
    江妃虚却药珠宫，银汉仙人谪此中。
    偶趁月明波上戏，一身冰雪舞春风。

杨万里　水仙花四首
    额间拂杀御袍黄，衣上偷将月秭香。
    待倩春风作媒却，西湖嫁与水仙王。

杨万里　水仙花四首
    韵绝香仍绝，花清月未清。
    天仙不行地，且借水为名。

杨万里　水仙花四首
    开处谁为伴，萧然不可亲。
    雪宫孤弄影，水殿四无人。

杨万里　水仙盛开，留子上弟小酌
    手种凌波香，今岁便十斛。
    要知诚斋中，富底水仙国。
    有酒偏欠花，有花恨无客。
    与子对花前，不醉便了得。
    待劝已非真，不劝两自索。
    安知醉与醒，今夕定何夕。

杨万里　水中山花影
    闭轿那知山色浓，山花影落水田中。
    水中细数千红紫，点对山花一一同。

杨万里　睡觉
    小醉如无酒，寒宵似度年。
    觉来因记梦，醒去不成眠。
    万事从心下，三更到眼前。
    清愁政无那，一鴈叫霜天。

杨万里　睡起观山
    过雨前汀未可登，搴篷小散睡瞢腾。
    船头政好看山色，一点江风冷似冰。

杨万里　睡起即事
    午时睡起忽心惊，一事閞心太嬾生。
    速摘荼蘼薰白酒，不愁香重只愁轻。

杨万里　睡起理发
    老态随年觉，新凉与睡谋。
    鹊惊茅屋晓，臂冷葛衣秋。
    远岭元无约，开门便见投。
    闲中多事在，一日一梳头。

杨万里　巳未春日山居杂兴十二解
    今岁春迟雨亦然，生愁无水打秧田。
    不消三日如麻脚，线样溪流浪拍天。

杨万里　巳未春日山居杂兴十二解
    半月春晴探物华，山园走得脚酸麻。
    从教三日风和雨，闭户烧香不看花。

杨万里　巳未春日山居杂兴十二解
    海棠雨後不胜佳，子细看来不是花。
    西子织成新样锦，清晨濯出锦江霞。

杨万里　巳未春日山居杂兴十二解
    百舌殷懃报晓晴，花梢做出百般声。
    饶渠学遍山禽语，至竟何曾学得莺。

杨万里　巳未春日山居杂兴十二解
    海棠重叶更妖斜，青帝翻腾别一家。
    格外出奇人不识，大红抹利小莲花。

杨万里　巳未春日山居杂兴十二解
    春寒偏勒牡丹迟，晚似常年半月期。
    上巳清明同一日，那时恰好放花枝。

杨万里　巳未春日山居杂兴十二解
    手种花王五百窠，半来枯瘁半萌芽。
    东风未要都开了，每日教开三两花。

杨万里　巳未春日山居杂兴十二解
    金作林檎花绝穠，十年花少怨东风。
    即今遍地栾枝锦，不则梢头几点红。

杨万里　巳未春日山居杂兴十二解
    寒久花迟也大奇，雨膏饱足土膏肥。
    牡丹芍药君须记，管取花房二尺围。

杨万里　巳未春日山居杂兴十二解
    月影云光学镀金，好风不肯碎花阴。
    人言春色醲於酒，不醉衰容只醉心。

杨万里　巳未春日山居杂兴十二解
    半晴半雨半暄凉，拖带春光未要忙。
    为报州家兼县里，五乡改作万花乡。

杨万里　巳未春日山居杂兴十二解
    一春雨脚滞东园，柳绊花牵不暂闲。
    今日酽晴天气好，杖藜看水更看山。

杨万里　四更发青阳县西五里柯家店
    轿中万兀路千萦，死尽村鸡无一鸣。
    落月正明知未晓，暗泉甚远只闻声。
    自缘客子行来早，岂是秋天不肯明。
    午热未来先下店，却将尽睡补宵征。

杨万里　四美堂
    义山禾水在处在，明月清风无地无。
    光禄子孙宁底巧，不应造物独私渠。
    君不见谢家名子取四字，段家作堂兼四美。
    主人自有笔如掾，何用殷懃问杨子。

杨万里　四十二叔祖母刘氏太孺人挽词
    夫人自七十，有母尚期颐。
    不遣千山讣，犹应一病迟。
    孝留天下口，身立女中师。
    到得君羹美，翻令颖谷悲。

杨万里　四十九叔母祖朱氏孺人挽词
    忆哭清湘掾，诸孤未里头。
    盛年能素节，凛气却清秋。
    眼底生刍奠，身前泛柏舟。
    无龄还有德，此母不应愁。

杨万里　四印室长句效刘信夫作，呈信夫
    广文眼力自超然，作室题诗字字研。
