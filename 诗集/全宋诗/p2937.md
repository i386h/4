<!-- { "loadSidebar": true } -->
    虫鱼何所知，上下相沉浮。
    徒嗟大盈北，浩浩无春愁。

王安石　次韵唐彦猷华亭十咏其三吴王猎场
    吴王好射虎，但射不操戈。
    匹马掠广场，万兵助遮罗。
    时平事非昔，此地桑麻多。
    猛兽亦已尽，牛羊在田坡。

王安石　次韵唐彦猷华亭十咏其十三女岗
    自古世上雄，慷慨擅功名。
    当时岂有力，能使死者生。
    三女共一丘，此憾亦难平。
    音容若有作，无力倾人城。

王安石　次韵唐彦猷华亭十咏其五柘湖
    柘林著湖山，菱叶蔓湖滨。
    秦女亦何事，能为此湖神。
    年年赛鸡豚，渔子自知津。
    幽妖窟险阻，祸福易欺人。

王安石　次韵唐彦猷华亭十咏其一顾林亭
    寥寥湖上亭，不见野王居。
    平林岂旧物，岁晚空扶疏。
    自古圣贤人，邑国皆丘墟。
    不朽在名德，千秋想其余。

王安石　次韵王胜之咏雪
    万户千门车马稀，行人却返鸟休飞。
    玲珑翦水空中堕，的皪装春树上归。
    素发联华惊老大，玉颜争好羡轻肥。
    朝来已贺丰年瑞，更问田家果是非。

王安石　次韵王禹玉平戎庆捷
    熙河形势压西陲，不觉连营列汉旗。
    天子坐筹星两两，将军归佩印累累。
    称觞别殿传新曲，衔璧名王按旧仪。
    江汉一篇犹未美，周宣方事伐淮夷。

王安石　次韵微之即席
    酿成吴米野油囊，却爱清谈气味长。
    闲日有僧来北阜，平时无盗出南塘。
    风亭对竹酬孤峭，雪迳寻梅认暗香。
    江水中{左氵右霝}应未变，一杯终欲就君尝。

王安石　次韵吴冲卿召赴资政殿听读诗义感事
    周南麟趾圣人风，未有驺虞系召公。
    雅颂兼陈为四始，笙歌合奏以三终。
    讨论诏使成书上，休澣恩容著籍通。
    墙面岂能知奥义，延陵听赏自为聪。

王安石　次韵吴季野题岳上人澄心亭
    高亭五月尚寒生，回首尘沙自郁蒸。
    砌水乱流空石底，槛云高出蔽出层。
    跻攀欲绝人间世，缔构知从物外僧。
    肠胃坐来清似洗，神奇未怪佛图澄。

王安石　次韵吴季野再见寄
    衣裘南北弊风尘，志趣卑污已累亲。
    流俗尚疑身察察，交游方笑党频频。
    远同鱼乐思濠上，老使鸥惊耻海滨。
    邂逅得君还恨晚，能明吾意久无人。

王安石　次韵吴仲庶省中画壁
    画史虽非顾虎头，还能满壁写沧洲。
    九衢京洛风沙地，一片江湖草树秋。
    行数鯈鱼宾共乐，卧看鸥鸟吏方休。
    知君定有扁舟意，却为丹青肯少留。

王安石　次韵信都公石枕蕲簟
    端溪琢枕绿玉色，蕲水织簟黄金纹。
    翰林所宝此两物，笑视金玉如浮云。
    都城六月招客语，地上赤日流黄尘。
    烛龙中天进无力，客主歳然各疲剧。
    形骸直欲坐弃忘，冠带安能强修饰。
    恃公宽贷更不疑，箕倨岂复论官职。
    笛材平莹家故藏，砚璞坳清此新得。
    扫除堂屋就阴翳，公不自眠分与客。
    知公用意每如此，真能与物同其适。
    岂比法曹空自私，却愿天日长炎赫。
    公才卓牵人所惊，久矣四海流声名。
    天方选取欲扶世，岂特使以文章鸣。
    深探力取常不寐，思以正议排纵横。
    奈何甘心一榻上，欲卧颍尾为洁清。
    贤愚劳佚非一轨，顾我病昏惟未死。
    心於万事久翛然，身寄一官真偶尔。
    便当买宅归偃休，白发溪山如愿始。
    看公肋力就太平，却上青天跨箕尾。

王安石　次韵杏花三首
    只愁风雨劫春回，怕见枝头烂熳开。
    野鸟不知人意绪，啄教零乱点苍苔。

王安石　次韵杏花三首
    心怜红蕊与移栽，不惜年年粪壤培。
    风雨无时谁会得，欲教零乱强催开。

王安石　次韵杏花三首
    看时高艳先惊眼，折处幽香易满怀。
    野女强簪看亦丑，少教憔悴逐荆钗。

王安石　次韵徐仲元咏梅二首
    溪杏山桃欲占新，高梅放蕊尚娇春。
    额黄映日明飞燕，肌粉含风冷太真。
    玉笛悲凉吹易散，冰纨生涩画难亲。
    争妍喜有君诗在，老我翛然敢效颦。

王安石　次韵徐仲元咏梅二首
    旧挽青条冉冉新，花迟亦度柳前春。
    肌冰绰约如姑射，肤雪参差是太真。
    摇落会应伤岁晚，攀翻剩欲寄情亲。
    终无驿使传消息，寂寞知谁笑与颦。

王安石　次韵杨乐道述怀之作
    素心非不慕前修，自怪因循欲白头。
    猎较趣时终琐琐，画墁营职信悠悠。
    濠梁最忆知鱼乐，牢策翻惭为彘谋。
    尚有故人能慰我，诗成珠玉每相投。

王安石　次韵游山门寺望文脊山
    宣城百山间，文脊尤奇峰。
    拔出飞鸟上，图画难为容。
    闻昔有幽人，扪萝追赤松。
    遗形此古室，孤坐鹿裘重。
    人去邈不反，洞壑空藏龙。
    侧行苍崖烟，俯仰求灵踪。
    游者如可得，甘弃万户封。
    安能久尘土，倾倒相迎逢。

王安石　次韵元厚之平戎庆捷
    朝廷今日四夷功，先以招怀後殪戎。
    胡地马牛归陇底，汉人烟火起湟中。
    投戈更讲诸儒艺，免胄争趋上将风。
    文武佐时惭吉甫，宣王征伐自肤公。

王安石　次韵约之谢惠诗
    鱼跳桑柳阴，鸟落蒲苇侧。
    已无溪姑祠，何有江令宅。
    故人耽田里，老脱尚方舄。
    开亭捐百金，於此扫尘迹。
    地偏人罕至，心远境常寂。
    我行西州旋，税驾候颜色。
    相随望南山，水际因一息。
    公时指岸木，谓此可寻尺。
    伐之营中沚，持用自怡怿。
    欢言俟其成，邀我堂上食。
    百忧每多违，一诺还自惕。
    春风檐楹新，坐久膝前席。
    翛然忘故约，北郭疑有适。
    长淫舒永怀，伫想对以臆。
    摛辞甚有理，窃比书石鷁。
    知公不欺我，把玩果心恻。
    嘉肴既夙设，丽藻仍虚掷。
    左车公自迎，右券吾敢责。
    闻说芼羹舋，芬香出邻壁。
    妇休机杼事，儿失刀椠职。
    何胶胶扰扰，而纷纷籍籍。
    携持欲一往，继此方如织。
    元龙但高眠，司马勿亲涤。
    几能孩童旧，握手皆鬓白。
    有兴即联络，东阡与南陌。

王安石　次韵再游城西李园
    京师花木类多奇，常恨春归人未归。
    车马喧喧走尘土，园林处处锁芳菲。
    残红已落香犹在，羁客多伤涕自挥。
    我亦悠悠无事者，约君联骑访郊圻。

王安石　次韵张德甫奉议
    知君非我载醪人，终日相随免污茵。
    赏尽高山见流水，唱残白雪值阳春。
    中分香积如来钵，对现毗耶长者身。
    谁拂定林幽处壁，与君图写继吾真。

王安石　次韵张氏女弟咏雪
    天上空多地上稀，初寒风力故应微。
    那能镇压黄尘起，强欲侵凌白日飞。
    邑犬横来矜意气，窟蟾偷出助光辉。
    都城只有袁安惫，我亦年年幸赐衣。

王安石　次韵张唐公马上
    揭节初悲力不任，赐身终愧谬恩临。
    病来气弱归宜早，偷取官多责恐深。
    膏泽未施空谤怨，疮痍犹在岂讴吟。
    黄昏信马江城路，欲访何人话此心。

王安石　次韵张仲通水轩
    池雨含烟暝不收，草根长见水交流。
    爱君古锦囊中句，解道今秋似去秋。

王安石　次韵张子野秋中久雨晚晴
    天沉四山黑，池涨百泉黄。
    苦湿欲千里，愿晴非一乡。
    埽除供晚色，洗刷放秋光。
    菊泣花犹重，粳肥穗稍长。
    积阴消户牖，返照媚林塘。
    想见阳台路，神归发彩凉。

王安石　次韵张子野竹林寺二首
    涧水横斜石路深，水源穷处有丛林。
    青鸳几世开兰若，黄鹤当年瑞卯金。
    败壁数峰连粉墨，凉烟一穗起檀沈。
    十年亲友半零落，回首旧游成古今。

王安石　次韵张子野竹林寺二首
    京岘城南隐映深，两牛鸣地得禅林。
    风泉隔屋撞哀玉，竹月缘阶贴碎金。
    藻井仰窥尘漠漠，青灯对宿夜沈沈。
    扁舟过客十年事，一梦此山愁至今。

王安石　次韵质夫兄使君同年
    楼堞相望一日程，春风吹急似摇旌。
    莫言乐国无愁梦，赖把新诗有故情。
    客舍五浆非所愿，私田三径会须成。
    青云自致归公等，如我何缘得此声。

王安石　次韵致远木人洲二首
    迷子山前涨一洲，木人图志失编收。
    年多但有柳生肘，地僻独无茅盖头。
    河侧鲍生乾尚立，江边屈子槁将投。
    未妨他日称居士，能使君疑福可求。

王安石　次韵致远木人洲二首
    杌尔何年客此洲，飘流谁弃止谁收。
    无心使口肝使目，有干作身根作头。
    暴露神灵难寄托，祷祠村落几依投。
    纷纷翦纸真虚负，立槁安知富可求。

王安石　次韵子履远寄之作
    飘然逐客出都门，士论应悲玉石焚。
    高位纷纷谁得志，穷途往往始能文。
    柴桑今日思元亮，天禄何时召子云。
    直使声名传後世，穷通何必较功勋。

王安石　次韵祖择之登紫微阁二首
    漠漠秋阴护掖垣，青云只在两楹间。
    宫楼唱罢鸡人远，门阙朝归虎士闲。
    华盖北瞻夭帝座，蓬莱东想道家山。
    却惭久此随诸彦，文采初无豹一斑。

王安石　次韵祖择之登紫微阁二首
    掖门相对敞铜鑗，{巘去山加车}{巘去山加车}飞甍在两间。
    润色平生知地禁，登临此日愧身闲。
    浮云倒影移窗隙，落木回飙动屋山。
