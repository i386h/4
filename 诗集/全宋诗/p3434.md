<!-- { "loadSidebar": true } -->
    驹入隙来元不碍，蝇钻纸出定何妨。

徐似道　句
    那堪富有千头橘，便可称为四老人。

徐似道　马桥秋月
    石梁横卧清溪曲，波光上下风吹绿。
    海东推上月轮来，鳞龙闪闪浮寒玉。
    昔人呼为饮马泉，至今饮者谁投钱。
    吟余不觉露华重，桂花香堕绡衣寒。

徐似道　买砚
    俸余宜办买山钱，却买端州一砚砖。
    依旧被渠驱使出，买山之事定何年。

徐似道　妙严禅寺
    宿雾酿成三日雨，晓风鏖退一天云。
    落花院宇浑无事，闲拂碑尘看断文。

徐似道　偶题
    老去功名不挂怀，高眠之外只清斋。
    偶因种竹便多事，风叶扫余还满阶。

徐似道　瓶中梅花
    可怜玉雪不供愁，似情诗翁作□□。
    □□此君虽强项，岁寒相对却风流。

徐似道　蒲
    圆蒲相将结僧厦，荷叶蒲茸绿相亚。
    浮花浪叶自飘零，小院回廊正潇洒。
    叶如青幄花成茵，细腰起舞来送春。
    纸光如银墨如漆，落笔四座惊有神。
    轻衫短帽付余子，花前醉倒输闲人。

徐似道　荠
    萋萋墙根荠，采掇盈一襜。
    破白半浮糁，杀青微下盐。
    长贫欢亦苦，积悟觉尤甘。
    缅想拔蔡者，吾今已伤廉。

徐似道　秋日
    老觉此身无一堪，尚牵诗课撚衰髯。
    亦知庭院西风恶，直为秋香不下帘。

徐似道　诗一首
    一瓶储粟一囊钱，儿学箕裘女纺砖。
    更买小丘吾事毕，勘书评画了残年。

徐似道　诗一首
    植杞必植梓，艺兰仍艺荪。
    过庭遗训在，凿楹故书存。

徐似道　石夫人
    消山偃蹇消湖碧，夫人此恨消未得。
    海上人归会有时。怪尔鬓云非旧色。

徐似道　守太和
    我本田家子，驱来作长官。
    政虽无小异，民却自相安。
    静或焚香坐，閒因展画看。
    庸人扰之耳，只道太和难。

徐似道　水仙花二首
    天然初不事铅华，此是无尘有韵花。
    翠带讵容萦俗客，金杯祗合劝诗家。

徐似道　水仙花二首
    林下清风自一家，稍亲梅竹近兰芽。
    只缘羞与凡花伍，移植名园不肯花。

徐似道　宿云岩二首
    古书万卷积成蠹，老屋数閒深却幽。
    午枕忽惊毛骨冷，觉来风雨一山秋。

徐似道　宿云岩二首
    残僧入定夜堂寂，独客不眠山月高。
    静坐了无尘俗态，一灯窗下读离骚。

徐似道　唐史君与正新建浮桥
    秋风百柁倚江皋，幻出城南不柱桥。
    虹影勒回天际水，鷁头惊退海东潮。
    白银阙里看车马，赤玉阑边听鼓箫。
    硎刃有余舟楫在，待随乏检上云霄。

徐似道　题苍岭
    看山每恨眼不饱，上马岂知程可贪。
    还我一筇双不借，缓从云北过云南。

徐似道　题仙居道中
    地褊山成簇，溪平水不奔。
    晴天带阴色，冬日作春温。
    草聚鸡豚市，机声桑柘村。
    舟人识行李，相约候归辕。

徐似道　题仙居相湖
    岭名可母谁家母，湖号相公何代公。
    欲问岭云并岭月，怕推湖水与湖风。
    渔翁樵子难重问，墨客骚人苦欲穷。
    愚智校行三十里，朔风吹酒又成空。

徐似道　题雪巢
    巢余太古雪，人有正始风。
    头如雪絮白，面作春桃红。

徐似道　酴醾
    纷纷红紫落莓苔，带月和烟特地开。
    疑是玉妃新浴出，翠云梯上舞风台。

徐似道　为刘改之作五首
    江西诗社久沦落，晚得一人刘改之。
    不向岭头拈取去，此衣此钵付他谁。

徐似道　为刘改之作五首
    谪仙昔者号无敌，侯喜中间还有声。
    后五百年无继者，得渠一句便堪听。

徐似道　为刘改之作五首
    一生能着几两屐，万户何如千首诗。
    竹隐在傍须径造，醉乡有路莫他之。

徐似道　为刘改之作五首
    风吹客袂游甘露，雪打人头入半山。
    无故被他林鸟觉，竞传新句落人间。

徐似道　为刘改之作五首
    闭门长安十日雨，车马不来蛙黾多。
    若往澹然应子是，作商声者必君歌。

徐似道　溪上值雨
    行到溪光竹色间，客怀於此最相关。
    无端一阵西风雨，不许从容坐看山。

徐似道　萱草花
    莫讶萱枝小，能施宫样妆。
    只缘沾染足，绝似杜兰香。

徐似道　岩桂花
    重重帘幕护金猊，小树花开逼麝脐。
    寒色十分新疹粟，春心一点暗通犀。
    香延棋畔仙人斧，影射灯前太乙藜。
    从此再遧花甲子，伴公长醉日东西。

徐似道　杨梅
    火齐无光荔实圆，未觉先说齿流涎。
    唤回天竺三年梦，参透披云一味禅。

徐似道　游庐山得蟹
    不到庐山辜负目，不食螃蟹辜负腹。
    亦知二者古难并，到得九江吾事足。
    庐山偃蹇坐吾前，螃蟹郭索来酒边。
    持螯把酒与山对，世无此乐三百年。
    时人爱画陶靖节，菊绕乐篱手亲折。
    何如更画我持螯，共对庐山作三绝。

徐似道　虞仲房司马游远约予不赴因次其韵
    秘书行处有歌钟，身在名园锦绣丛。
    试问高吟梁苑雪，何如共快楚台风。
    人鸥不去机方息，鱼我相忘乐未穷。
    待得芙蓉濯云锦，弄花翻水与君同。

徐似道　舟行
    大官连樯十万艘，小官仅得一叶如渔舠。
    其中何所有，白发翁媪并儿曹。
    赤脚婢三后执爨，苍头奴二前操篙。
    玄真笔床间茶灶，吏部酒杯兼蟹螯。
    书缄一箱半鱼蠹，一束百轴成牛腰。
    平铺藁告荐猫犬，剩买枣栗供猨猱。
    新花郁屈作萎木，清酒荡摇成濁醪。
    篷低日觉牛角折，灶近时闻羹釜辧。
    高骧正难望鷁首，缓进岂敢争龙标。
    全家窘拘叹蹐踨，长物屏当随周遭。
    桑枢驷马各是累，人肝薇蕨俱成饕。
    不须彼此更相笑，未必郁林之石贤胡椒。

徐似道　舟中
    红漆楼船黑占牌，渔翁一见便惊猜。
    生怕打官水交道，撑入芦花唤不来。

徐似道　竹
    卢仝茅屋面桃李，杜老草堂依柳梅。
    我欲四时相照映，小窗时对此君开。

徐似道　装太和米纲
    一鞭加尔肤，万刃划吾腹。
    就令猛於虎，何忍食子肉。
    世无冷镬汤，邑尽活地狱。

徐似道　自笑
    黄昏茅店带星入，清晓竹舆蒙露行。
    客路三千年五十，对人犹说是归耕。

徐崧　绝命诗
    成仁取义在於斯，一死君恩报未迟。
    杲日当空存正气，狂澜砥柱起常彝。
    孔明未复中原鼎，鹏举空搴二帝旂。
    可恨奸回移宋祚，阖门厉鬼泣秦师。

徐太玉　西窗
    十日书窗九日扃，春晴无处不闲行。
    瓶花落尽无人管，留得残枝叶自生。

徐天锡　八识诗
    兄弟八个一个痴，其中一个最跷蹊。
    五个向外能经纪，止留一个看家计。
    浩浩三藏不可穷，渊深七浪景为风。
    爱口特种根身立，去后先来作主翁。
    不动地边方舍藏，金刚道后毕然空。
    大圆镜智成无漏，普照十方尘刹中。

徐天佑　白楼亭
    江左名流共往还，白楼何许只青山。
    不须商略闲今古，物换星移俯仰间。

徐天佑　箪醪河
    往事悠悠逝水知，临流尚想报吴时。
    一壶能遣三军醉，不比商家酒作池。

徐天佑　方干岛
    平生心事白鸥知，一卷云庵处士诗。
    占得镜中奇绝处，只缘身值广明时。

徐天佑　洛思山
    归去蹉跎岁月深，羁愁无奈故乡心。
    人生毕竟俱怀土，庄舄当时自越吟。

徐天佑　钱王祠
    石槛山前吉驷游，故乡霞锦遍林丘。
    只今东府空遗庙，露立唐碑老树秋。

徐天佑　许询园
    高栖不受鹤书招，北干家园久寂寥。
    明月空怀人姓许，故山犹自岫名萧。

徐庭筠　咏竹
    不论台阁与山林，爱尔岂惟千亩阴。
    未出土时先有节，便凌云去也无心。
    葛陂始与龙俱化，巓谷聊同凤一吟。
    月朗风清良夜永，可怜王子独知音。

徐网　白龙寺
    万木梢头见塔尖，道人于此卜幽潜。
    深林六月风敲竹，古寺三更月入龛。
    天旱蛟龙藏窟宅，水枯鱼鳖露须髯。
    我来赤日祈甘雨，卧听萧萧泻屋檐。

徐文澜　咏酒
    才倾一盏碧澄澄，自是山妻手法成。
    不遣水多防味薄，要令曲少得香清。
    凉从荷叶风边起，暖向梅花月里生。
    世味总无如此味，深知此味即渊明。

徐文卿　感兴
    百谷所成就，乃在摇落时。
    天欲金玉妆，乃有寒与饥。
    寒饥天所赐，忽遽令心悲。
    草玄寂寞滨，可与古人归。

徐文卿　绝句
    纸衣竹几一蒲团，闭户然萁自屈盘。
    诵彻离骚二千五，不知月落夜深寒。

徐文卿　庐陵刘氏以仲立於枕上和余韵夜半得诗句敲门唤余余摄衣而起相对语
    夜半诗坛喜解围，楚天云淡玉绳低。
    撞钟自得兴不浅，泣鬼初成人未知。
    踏月过桥惊鹤睡，犯霜对语伴鸟啼。
    萧条此意欣重见，绝胜围红醉玉卮。

徐文卿　南涧小饮夜过景德次仲止韵
    嫩柳行边行未匝，落梅香裹立多时。
    一杯径醉归来晚，江上伶俜瘦影随。

徐文卿　偶题
    绿树何稠叠，清风稍羡余。
    枕萦云片片，帘透雨疏疏。
    悠笕通泉壑，残碑出野锄。
    丘陵知几变，耕稼杂陶渔。

徐文卿　秋后二首
    种豆山园中，土瘠豆不实。
    攟收能几何，倚杖三叹息。
    况此山下田，旱久苗叶赤。
    无豆尚犹可，无禾孰供食。
    已孤丰稔望，徒费耘耕力。
