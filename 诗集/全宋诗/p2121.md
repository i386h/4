<!-- { "loadSidebar": true } -->
    正欲为君寻五老，乃蒙因我到双泉。
    新诗妙绝閒方就，稚子携归喜欲颠。
    此去湖边不多远，秋风当觅钓鱼船。

裘万顷　寄刘择之新居成
    西风吹雁过吾庐，特地传君一纸书。
    九载不须论旧事，万金良豆得新居。
    春回院落花侵座，雨过池塘水绕除。
    我欲退之门下去，却愁无处觅金鱼。

裘万顷　寄宋居士修叔求萩记
    翠琰新刊照眼明，流传何日到柴荆。
    从今不恨论交晚，我亦碑中有姓名。

裘万顷　寄题胡穑斋盆池
    穑斋主人嗜泉石，一舸来家楚江侧。
    水光山色晴逼人，中有轩窗更清绝。
    汲泉为池良不恶，坐见涟漪照金碧。
    卾开宝鉴大如许，月堕冰轮光欲溢。
    何须泰华寻玉井，谩说仇池有仙穴。
    个中风露无处著，长为照华洗炎热。
    嗟予痚懒真成癖，想像哦诗竟何益。
    安得身为穑斋客，醉卧池边听锦瑟。

裘万顷　寄题喻高士澹轩
    世事邯郸枕，生涯老子书。
    能知澹中味，雅称竹间居。
    石径排云入，霜根带月锄。
    纷华不到眼，赢得玩清虚。

裘万顷　寄题真爱堂三首
    终南佳处暂栖迟，堪笑唐朝左拾遗。
    渠但借山为捷径，山中滋味岂曾知。
    
    
裘万顷　兀坐有感
    意行曾到楚法舦，占得双泉第一寮。
    窗户邃深钟磬远，客尘都向静中消。

裘万顷　喜范光伯相过
    章江东下几湾洄，谁伴舑仙夜探梅。
    离别不禁诗社冷，遭逢莫放酒船回。
    冰霜满眼岁将换，花柳转头春又来。
    安得飞腾九霄外，鞭鸾笞凤日相陪。

裘万顷　闲居
    闲居最与性相便，勤即繙书懒即眠。
    终日闭门真省事，有时面壁似耽禅。
    大椿岁签祈亲寿，断简生涯听子传。
    待问洪崖觅丹诀，白云深处引寒泉。

裘万顷　乡人罗朝宗与兵部尚书京公有旧将往见之遇予於乐平因饯别
    四时成岁秋云暮，九月肃霜天渐寒。
    有客褰裳涉鄱水，逢人剧口话长安。
    悬知欲听星辰履，厌见从来苜蓿盘。
    姑举一觞饯行色，无鱼长铗切休弹。

裘万顷　行役
    宿雾锁山椒，落月挂林侧。
    崎岖历冈峦，仿佛辨阡陌。
    秋高风露寒，道远时序迫。
    安得归故园，篝灯理书册。

裘万顷　雪
    天花一夜泄春机，飞坠人间片片奇。
    有色有光欺柳絮，无声无臭点梅枝。
    纵横万舞风回处，表里双清月霁时。
    此景惟诗可摹写，却怜老去不工诗。

裘万顷　雪中戏元德元龄二弟二首
    在昔梅花犹有赋，如今冰柱亦无诗。
    吾衰不作池塘梦，春草生时子合知。

裘万顷　雪中戏元德元龄二弟二首
    袖间出手不应迟，柳絮渔蓑总是诗。
    二妙得君真所喜，一寒如我有谁知。

裘万顷　雪中再示德龄二弟三首
    只道园林春未归，风前一夜柳花飞。
    东皇自是繁华主，不用玄冥荐玉妃。

裘万顷　雪中再示德龄二弟三首
    平生蓑笠惯冲寒，长忆江湖把钓竿。
    昨夜北窗闻雪作，梦魂飞到子陵滩。

裘万顷　雪中再示德龄二弟三首
    青青窗外几修篁，也学宫梅巧样妆。
    说与惠连须著句，雪边春色到池塘。

裘万顷　厌原山中晓行
    碧鸡夜半声啁哳，唤起幽人步林樾。
    秋高风露著群木，无数寒光泣明月。
    松篁一径宛如画，石溜涓涓更清绝。
    山巅便好结茅庐，莫待他年鬓成雪。

裘万顷　暘谷偶成
    竹近颇忻衣袂爽，苔深长恐履痕侵。
    夜灯四壁图书影，晓日一床花木阴。
    载酒只今谁好事，绝弦从昔为知音。
    区区外物成何用，慎勿缘渠愁此心。

裘万顷　暘谷偶成
    爱日祛愁雾，微和散积阴。
    一窗尘外趣，万竹岁寒心。
    士要崇清节，吾将老故林。
    抱琴聊一醉，何用觅知音。

裘万顷　夜坐
    炉火篝灯孰与同，此心吾欲付冥鸿。
    茅檐已作十旬雨，蕙帐不禁连夜风。
    一段清愁诗句里，十分寒事酒杯中。
    溪云未用安排雪，且听梅花试小红。

裘万顷　夜坐荐福寺次王成之韵
    鞭鸾未暇相追逐，且向只园止君宿。
    清谈待得月华生，窗户明明耿残烛。
    谁令泉石堕吾前，洗净人间绝与竹。
    风帆明发君不留，此乐只应吾所独。

裘万顷　夜坐再用韵二首
    洪井今真隐，长沙昔谩丞。
    余生付岩壑，拙宦愧交朋。
    饭菜浑忘肉，囊萤足代灯。
    诗成夜将半，云际月腾腾。

裘万顷　夜坐再用韵二首
    家有辋川集，人如王右丞。
    琴书多暇日，觞咏尽高朋。
    拟脱云山屐，来分夜案灯。
    新诗要传写，病眼任瞢腾。

裘万顷　乙亥六月乡民祈雨寿春祠下嘉澍既降槁苗尽兴万口一辞颂神之德予喜
    忧时曾上天庭疏，悯物今为旱岁霖。
    一夕风霆百川水，四郊香火万民心。
    山巅定有烟霞宅，夜半常闻钟磬音。
    傥许尘踪拜仙驭，何时得与白鸥盟。

裘万顷　螘运
    自战不能损，檀氏所以亡。
    吾愧与敌槐，将何固封疆。
    及此閒暇时，相与积乃仓。
    不须更他骛，富国兵自强。

裘万顷　用黄子益韵二首
    青衫日日困尘沙，安用浮名与世夸。
    已过半生真似梦，未荒三径且还家。
    恨无沈水纡香穗，喜有寒泉瀹茗花。
    袖却西归遮日手，园林幽处看桑麻。

裘万顷　用黄子益韵二首
    睡起忻然思虑少，病余犹觉应酬艰。
    招摇风月聊须竹，收拾云烟幸有山。
    但要世缘随手断，莫忧诗债几时还。
    追奔富贵非吾事，且占林泉一味闲。

裘万顷　用前韵谢伯量过访山中
    胜游千里笑谈中，雪片梅花正仲冬。
    肯向席门寻孺子，更能草具重茅容。
    春风顿觉生寒谷，夜榻惟愁听晓钟。
    半世坡梅门下客，乃今何幸得过从。

裘万顷　用郑浮梁韵简圜师二首
    杖屦山蹊窄，钟鱼佛界深。
    寒梅残屋角，春蔼老墙阴。
    一水元无恙，扁舟尚可寻。
    烦师掬清溜，为我洗尘心。

裘万顷　用郑浮梁韵简圜师二首
    古寺规模壮，空山岁月深。
    春排千树绿，云堕一溪阴。
    地僻人稀到，官闲我得寻。
    归来诧清赏，未觉负初心。

裘万顷　有感
    政尔双泉忆旧游，柳江闻又有归舟。
    谁能不作千年调，梦断真成万事休。
    倾盖向来情莫逆，奠刍无计泪空流。
    重云已失鹍鹏影，愁绝沧浪一白鸥。

裘万顷　有感二首
    绝怜修竹知人意，更爱双泉不世情。
    回首旧游浑似梦，却因多难悟无生。

裘万顷　有感二首
    三四知音总道山，荷锄吾独在田间。
    人言病骥犹堪秣，伏枥何心十二闲。

裘万顷　有感时与李弘斋有约
    去年今日西归客，曝背茅檐又一冬。
    岁月催人虽迅速，简编於我却从容。
    知名焉用诗千首，养病聊须酒一钟。
    早晚杖藜修水去，故人有约许相从。

裘万顷　予从元德弟借到西廊书斋朝夕其间今二年矣戏题作病僧寮且赋三绝
    虽有图书伴寂寥，不妨题作病僧寮。
    蒲团竹椅南窗下，一炷炉香百念消。

裘万顷　予从元德弟借到西廊书斋朝夕其间今二年矣戏题作病僧寮且赋三绝
    华发苍颜一病僧，向来文史颇关情。
    只缘世网无由脱，遂学枯禅度此生。

裘万顷　予从元德弟借到西廊书斋朝夕其间今二年矣戏题作病僧寮且赋三绝
    朝来寮外望西山，正在云烟缥缈间。
    既欲与山为保社，不妨身世似云闲。

裘万顷　予既得乌石冈西望葛坛在云霄中相去虽远山势不断林木历历可数异时
    东西知隔几牛鸣，山势绵绵若引绳。
    待向冈边结茅屋，幅巾遥礼夜坛灯。

裘万顷　雨后
    秋事雨已毕，秋容晴为妍。
    新香浮{左禾右罢}稏，余润溢潺湲。
    机杼蛩声里，犁锄鹭影边。
    吾生一何幸，田里又丰年。

裘万顷　玉山道中时赴掌故之命
    麦苗堆绿菜花黄，一簇人家古道傍。
    酒熟不妨邀里老，年丰赢得事农桑。
    世情只说宦游好，客里那知归兴长。
    我有平生蓑笠在，钓丝何日理斜阳。

裘万顷　元龄弟寄悲秋四诗因次
    不到青云志未休，近来何事却悲秋。
    短檠双目元无恙，快读读书莫浪愁。

裘万顷　元龄弟寄悲秋四诗因次
    图书绕屋未为贫，想见长吟日闭门。
    西社诸公久寥落，不知招得几人魂。

裘万顷　元龄弟寄悲秋四诗因次
    幸有平生古战场，不妨高卧到羲皇。
    一朝冀北空凡马，须信骅骝道路长。

裘万顷　元龄弟寄悲秋四诗因次
    支离病骨怯初寒，眠底清愁更万端。
    勉和新诗寄鸿雁，江城夜月觅君看。

裘万顷　再呈仲庸
    芳枝莫遣风吹折，要看枝头千点雪。
    孤山畴昔盛开时，十里香颸飞不绝。
    蹇驴乌帽照霜颠，长吟竟日溪桥边。
    自从和靖收声后，一时翰墨归坡仙。
    只今往事飞鸿送，寂寞四湖投老梦。
    花开花落谩伤心，明月清湍谁与弄。

裘万顷　再用韵三首
    梨花月淡珠帘捲，柳絮风轻粉蝶飞。
    宫漏无声窗欲曙，霓裳催舞广寒妃。

裘万顷　再用韵三首
    无人低唱两三卮，一任瓀瑶满眼飞。
    罗袜暗尘应洗尽，月明吾俗看江妃。

裘万顷　再用韵三首
    乱飘窗户重重积，巧入帘栊细细飞。
    想见钧天张乐处，琼琚玉佩列千妃。

裘万顷　再用韵三首
    病僧行脚归来后，万事无心每闭寮。
