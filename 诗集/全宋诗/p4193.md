<!-- { "loadSidebar": true } -->
    此心与桥，为世通津。
    我观地水，如车转轮。
    陵谷变迁，成毁有因。
    桥不足恃，所恃者仁。
    仁者之心，与石不磷。
    矢我铭诗，刻此坚眠。

赵希丙　句
    芭蕉自作抽书样，不与行人寄短愁。

赵希丙　效王建诗体三首
    王钗半落珊瑚枕，金屋低垂翡翠帘。
    莫唤女医来问病，逢春自是可曾忺。

赵希丙　效王建诗体三首
    从渠罗袜印香泥，偷乡阶前问柳枝。
    昨日看郎来击马，杏花亭北立多时。

赵希丙　效王建诗体三首
    银钉未彻碧纱窗，秋入楼心送断肠。
    谁念缬花帘不卷，檐前收下玉玎珰。

赵希丙　盱江山寺
    寺古钟鱼在，林深麋鹿游。
    乱云从地涌，野水接天流。
    树老半粘屋，山狂欲入楼。
    无人话心事，黄叶自吟秋。

赵希彩　哭宗兄崇涟
    何事西风恶，天涯拆雁行。
    灵魂招未得，存稿睹难忘。
    感德空垂泪，闻哀欲断肠。
    相思无赖处，暮雨铭凄凉。

赵希彩　旅中闻笛
    清宵难独寐，谁把曲来讴。
    曲里声声思，离人辗转愁。

赵希彩　题狄梁公白云图
    怅望登临日，大行山顶头。
    亲帏何处是，一片白云浮。

赵希东　怀友李衜行
    鸥聚情方洽，如何又别离。
    盍簪无甚乐，判袂觉凄其。
    有约常逾岁，相逢未有期。
    登临閒散处，怅望日轮西。

赵希鄂　汩罗庙
    怀沙一死固堪伤，千载修名实未亡。
    举国无人君不悟，斯文有幸日争光。
    谗言枉以艾萧恶，正论终归兰芷香。
    解印欲辞罗水去，只倾罗水奠离觞。

赵希鄂　黄陵题咏
    怅望鸾舆不复还，令人疑尽九疑山。
    朱弦一断南风操，粉泪长留楚竹斑。
    往事悠悠流水去，空祠寂寂暮云闲。
    客情吊古多悲恨，趣理归舟溯碧湾。

赵希发　止泓亭
    止泓清而明，如彼秋月满。
    以此观我心，澄源斯过本。

赵希棼　句
    野屋往来少，春云晴雨多。

赵希棼　句
    风雨送迎地，别离多少人。

赵希逢　初夏
    绿暗红稀四月天，榆钱铺径撒青毡。
    雨肥渴动羹梅兴，风暖香传饼麦鲜。
    解愠更无琴可续，纳凉徒有句堪联。
    看看河朔相追逐，避暑忘形到酒边。

赵希逢　春暮
    路入清溪一带桥，满汀红紫半零凋。
    数峰髧鬱山堆髻，百态妖娆柳飐腰。
    联辔踏花嘶宝成，当垆换酒解金貂。
    堂堂无计留春住，望断天涯去路迢。

赵希逢　和{矮去女换几}斋
    斗窗甘隐几，幅障莫垂缣。
    摇扇风盈室，停不月碍檐。
    居然身坐甑，俨若轿垂帘。
    睡许蚊蟫伴，客难燕雀兼。

赵希逢　和{矮去女换几}斋杂咏
    急风狂雨三月头，门前一水涨清流。
    几回送客沧江上，愁逐乱红飞远洲。

赵希逢　和百舌
    四序循环机不息，百花独梅先占得。
    纷纷红紫未动头，飞蝶游蜂圣得识。
    数声啼破枝头春，来从何处绿杨阴。
    黄鹂钳口燕无语，是甚娇敢啭禽。
    梨花院落如飞雪，百样间关调巧舌。
    工兼众语媚韶华，一部笙簧长按节。
    东君拂袖赏音稀，寂寞无言蒿下飞。
    一春滕口说底事，徒尔贻笑诸羽衣。
    人生可以直则直，万言万当岂如默。
    三年不鸣忽一鸣，惊动东西与南北。

赵希逢　和拜茶
    地灵分异产，人力果何功。
    护想森神物，余应处下风。
    叶初缄嫩绿，色敢带昏红。
    珍重春前雪，殷勤奉帝宫。

赵希逢　和别馆即事
    溪摇日色远生光，飞絮随风上下狂。
    缬间群花连野发，锦添稚笋满林香。
    斜阳落尽千山晚，带月归来一苇航。
    老矣追叹非我事，效颦子美访黄娘。

赵希逢　和不祷
    艰难险阻谩曾经，有惠终输有福人。
    邈尔大钧休致问，澹然方寸自能神。
    早知造物难侥倖，何似虚怀任屈伸。
    但看四时周复始，几曾雪后不回春。

赵希逢　和采石
    平生李白几诗歌，传载存亡事不讹。
    捉月浪传何所据，欲将遗恨比湘娥。

赵希逢　和车制
    木牛新意出南阳，万里飞刍不绝粮。
    故智莫能遵此日，却将独辐献岩廊。

赵希逢　和池亭即事
    邂逅那堪皆我辈，一觞一咏觉情深。
    浮荣槐枕半炊梦，清兴竹林千古心。
    风涨晴空飞絮急，雨滋冷砌任苔侵。
    池亭小立便幽寂，时听清泉戛玉音。

赵希逢　和春闺带花
    帘卷黄昏月似眉，瘦梅淡月两相宜。
    樽前况有人如玉，鬓畔疑横竹外枝。

赵希逢　和春闺落花
    片片胭脂缬地毛，对花醉脸上红潮。
    樽前笑指人人看，好与香腮一样娇。

赵希逢　和春闺杂咏
    春溪买得柳穿鱼，酒兴飘飘生室庐。
    试问斗藏能有几，想应不似步兵厨。

赵希逢　和村居
    卜筑便幽僻，相逢喜客嘉。
    充庖锄野笋，饤坐拗山花。
    竹列阶前戟，山排门外衙。
    夜深谁是伴，风月两三家。

赵希逢　和当涂道中
    至今修竹下，陈迹忆山阴。
    去去人如水，行行杖挂金。
    柳丝偏惹恨，禽语更关心。
    对景愁千斛，无言酒懒斟。

赵希逢　和祷富沙
    也知铜玉宁无璞，自是蒙金合以沙。
    挽首何辜联盗械，脱身无路觅仙槎。
    怀珍空自经三献，受用何尝得五车。
    事业万分浑杳一，可怜早已发生华。

赵希逢　和登楼晚望
    远山寒暮景，无事试登楼。
    泛渚鸥终日，书空雁迎秋。
    朱帘高卷□，雨渡自横舟。
    望极到何许，水穷天尽头。

赵希逢　和登楼晚望
    一带江流接太虚，危楼特地幻荒芜。
    移来瀛丈三山胜，画出潇湘八景图。
    何处归帆随倦鸟，满汀落日照晴凫。
    须臾得月添佳致，万顷寒冰浸玉壶。

赵希逢　和钓鳌行
    坎蛙难语江湖阔，百十为群声乱聒。
    细听不作惊人鸣，阁阁终宵口欲血。
    有时鼓腹怒眼狞，水痕微触心胆惊。
    居污可笑妄尊大，盖亦未之睹海鲸。
    巨鳌又非海鲸比，鬵鬣刺天鳞耀绮。
    首冠灵山负蓬莱，定非区区蜗可饵。
    逆风出没踪迹神，气吐云雾迷昏昏。
    翻涛振浪力趐屃，涵泳浪焉知圣恩。
    何人独号文章伯，巷北巷南嗟迫窄。
    翻身跳上去昆仑，沼视具区杯雷泽。
    兴来拨棹逝中流，风月输他第一筹。
    不学严陵闲钓懒，也笑范蠡空扁舟。
    自是天上神仙客，所至鱼龙先失色。
    丝纶百尺掌握中，放荡沧波走赴舶。
    垂纶直待鳌口开，剖开鳌腹声如雷。
    先将鳌头南天子，其余一手擎归来。

赵希逢　和斗斋
    笑他白足道人昙，准拟来同弥勒龛。
    悬肘不须夸印大，折腰归去傲窗南。
    久藏还喜有真一，就饮何妨说后三。
    萍实拾来相对剖，味甜疑是蜜中函。

赵希逢　和读汉史
    丈夫一死谁能惜，直把微躯脱汉王。
    不学贪生求富贵，族夷身戮恨尤长。

赵希逢　和读史
    作史先须正论诗，是非便把圣经稽。
    兄诛直笔周公弟，母出声言孔伋妻。
    恶戒欺君书指鹿，报嘉食客载鸣鸡。
    至今左右严官守，谁复将桐戏剪圭。

赵希逢　和读苏武李陵司马迁传
    不爱其身过易于，尽判一死外无余。
    麒麟阁上没公议，却把芳名最后书。

赵希逢　和读苏武李陵司马迁传
    携手河梁一别归，衷情尽寄五言诗。
    故人妻子存乎否，因甚诗中无片辞。

赵希逢　和读张子房传
    三杰留侯不敢名，肯随走狗例鬺烹。
    眼中早已无高粉，子击何尝有吕生。

赵希逢　和读张子房传
    当年羋兔视亡秦，一击之余果莫寻。
    堪笑乘舆森万骑，也无一个眼开人。

赵希逢　和蛾眉亭
    两山相挟作眉弯，不似横云照眼寒。
    料想当年余半额，至今留得与人看。

赵希逢　和感应王祠
    无端治世苦幽囚，千古空贻善类羞。
    格是爱君身敢恤，势须苦口疾方瘳。
    明祠偿鉴长非罪，异日焉知广侯。
    一片忠肝明白甚，可怜无计彻凝旒。

赵希逢　和河豚
    杨花飞处贱鱼暇，蕨已抽拳韭迸芽。
    此日河豚真剑腹，生风谷虎浪磨牙。
    品题不在八珍数，甘美从今众口夸。
    一死分明非为国，罪诚由己不关他。

赵希逢　和花村
    格是而今老有余，行行真欠瘦筇扶。
    不将心絮随风起，一恁闲花有似无。

赵希逢　和花村
    路入前村认杏花，门前水积半溪沙。
    风汉仿佛朱陈俗，白酒黄鸡姓两家。

赵希逢　和寄陈士元
    开禧一失晚方收，在位诸公似拙谋。
    逞志真成穷鸭绿，悯寒谁识遣貂裘。
    王恢首事徒开釁，广利邀功要觅侯。
    多少英雄窗下会，沉吟无语暗搔头。

赵希逢　和寄大庚郭县尉
    缠腰跨飞鹤，不须上扬州。
    直欲抟扶摇，相从汗漫游。
    得意广寒宫，阔步玉京楼。
    迤逦叫阊阖，惜阶献前筹。
    骐骥千里志，縻首成淹留。
    少年灯火眼，眵昏岁几周。
    汉庭赊策对，唐匦空书投。
    抗言不畏避，视死等嬉游。
    想应初堕地，早已气食牛。
    慨然大勇闻，肯以小怯羞。
    一第真分内，谈笑期封侯。
    可惜刚比铁，不能曲如钩。
    转喉成触讳，身作治世囚。
    祸福若自取，行止非人由。
    飘零靡底定，踪迹萍梗犹。
