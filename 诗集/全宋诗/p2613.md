<!-- { "loadSidebar": true } -->
宋祁　送宿州李明允都官
    省帐香残捲夕红，名郎去守日围东。
    组垂丈二腰章贵，骑拥千馀使幕雄。
    弭节亭皋乡梓近，贯都河溜客鱼通。
    杘年美化流欢颂，尽入中和乐职中。

宋祁　送孙皋
    江边瑶草斗袍青，所乐从军得四明。
    新水一篙催泛鹢，故林三月及闻莺。
    羽书无警栖毫熟，谈幄多欢醉叶倾。
    我亦中都厌羊酪，为传秋思与蒪羹。

宋祁　送太常边博士守永嘉郡
    稷野英僚抱蕝新，东瓯假守左朱轮。
    吴刀列卫州仪盛，越铺催耕海葑春。
    萍渚日华摇使旆，蜃天楼影暗潮津。
    射堂西出宾簪乐，飞尽歌梁几夕尘。

宋祁　送太尉相公赴镇安军二首
    连章得请避洪钧，赭案除书天下闻。
    久冠鹓鸾为上宰，别驱貔虎作中军。
    单车款曲怀辽帐，一燧平安出陇云。
    今日朝绅回首看，始知知退是元勋。

宋祁　送太尉相公赴镇安军二首
    碧波三宿暂沿洄，豹尾双驱大旆开。
    堂上谟成萧宰去，人间事少赤松来。
    岩霖旧润为轩雨，醴麴馀甘作宴醅。
    下客无缘陪后乘，只应前席欠邹枚。

宋祁　送天雄监兵李中吉
    督府监军重，清时握节荣。
    长云抱汉垒，残月偃边兵。
    戍雾渔挝叠，衢风鹤盖平。
    不应烦暑路，河朔趁飞觥。

宋祁　送同年孙锡勾簿巢县
    干牍公车与愿违，却怀黄绶去江湄。
    中都食酪忧蒪老，要路编苫笑锦迟。
    酒帜亭长离帟罢，浪花风稳暝帆移。
    惊秋感别俱成恨，瘦尽森森琼树枝。

宋祁　送同年吴瑴尉乌程
    鼓鼓报曙天，归趁越人船。
    闽月长留梦，吴门自是仙。
    漆书多汗竹，圭祀有名田。
    剩著凌云赋，囊帷待奏篇。

宋祁　送同年叶文卿尉高邮
    桧檝舣河滣，东南再命新。
    还家倦游客，隐市谪仙人。
    驿舍霜梅早，乡壶蚁酎醇。
    疏林摇落尽，持底赠萧辰。

宋祁　送同年张孝孙勾簿颍阴
    雪序繁云掠苑回，行人此地一衔杯。
    东西沟上歌流水，南北枝头怨赠梅。
    绵竹诵篇沈秘幄，堵坡题字晦轻埃。
    莫辞县枳淹鸾翮，密启天官伫荐才。

宋祁　送屯田张员外
    飞霜逐凋节，岁籥忽已阑。
    奈何送归客，置酒长江干。
    十载始一遇，别易会故难。
    此地嗟素领，昔日皆朱颜。
    讵意前欢馀，更为后感端。
    行舟望不见，留骖相与还。
    芳讯幸无保，时付凌风翰。

宋祁　送屯田张中行罢成德军通判还朝
    中山花下举离樽，缟发萧萧重黯魂。
    假节共辞金马闼，满更先入玉关门。
    弥年锦帐残香燎，几夕兰陔撷露痕。
    早伏青规奏边事，五芝泥熟待新恩。

宋祁　送万池秀才
    有客柅征轮，羁怀慰蓼辛。
    来乘访戴雪，归趁浴沂春。
    酒所留飞盖，谈馀换爨薪。
    异时更月品，知冠汝南人。

宋祁　送王鼎同年尉荥阳
    毡毫联署榜，兰酒怅离杯。
    作吏缁衣国，工吟白社才。
    浮凉御风至，澄翠溢荥来。
    盗息连殊课，章封刺史台。

宋祁　送王龙图镇秦亭
    皂衣京兆数论兵，西护秦台暂抗旍。
    顕父百壶连帐出，良家六郡佩韐迎。
    甘泉路迩烽槔偃，非子川长马庌平。
    左右汉臣聊作帅，非缘侍从厌承明。

宋祁　送王识游洛阳
    上京漫客刺，西道掺离裾。
    天倚呼嵩外，川横斗穣馀。
    敝襶琴晦轸，行笈简联书。
    却见槐花候，期君促计车。

宋祁　送王太尉被召归觐
    汉廷择日筑韩坛，绿诏连催觐帝关。
    十乘元戎方叔贵，九天鸣鼓亚夫还。
    袍薰瑞气葱葱外，仗入清尘九九问。
    好为君王言敌事，早将功业勒燕山。

宋祁　送王庾
    土甑残炊黍，津航促扣舷。
    云迷孝王苑，星认太丘躔。
    破瑟弦鵾舞，吟囊锦兽鲜。
    晚淮他夜月，离思共娟娟。

宋祁　送王庾
    倦客衣空化，求知刺欲漫。
    孤飞回鷁路，别泪溢鲛盘。
    待举秋槐老，承颜夏枕安。
    新篇时寄我，鱼信接长澜。

宋祁　送惟正归钱塘
    客艑高樯冒楚霏，月岩丛桂老春枝。
    一杯来应伊蒲供，八法归刊斗薮碑。
    鰌岸风生凉汐满，蜃天霞破暝楼危。
    学该内外皆圆法，却要声闻是总持。

宋祁　送闻大夫遊西天
    五竺能仁里，重游路不迷。
    诏辞丹凤北，身到白龙西。
    野净榴花早，林暄贝叶齐。
    暮云程次阔，斜月笠前低。
    燕岭长衔雾，金河不賏泥。
    梵王分供食，戍校接征鼙。
    窣堵方增饰，祇园得遍跻。
    无容带归锡，秦跸待新题。

宋祁　送无锡主簿王庾
    莫叹东南远，须荣试吏才。
    客从梁苑至，家侍太邱来。
    木脱洲程迥，风长橹意催。
    蝉知疁稻熟，鰌记海潮回。
    讼知间乡犴，糖螯佐寿杯。
    牛刀宜自爱，无及武城咍。

宋祁　送萧山宰刘寺丞
    秋江九月鹭涛平，楚客征樯拂县星。
    射的初过若耶渚，禊林重访永和亭。
    畏蛟俗富风移古，飞乙天长日际冥。
    几帙异书藏卧帐，肯容伧客广蒸青。

宋祁　送谢处士南归
    岁晏心无著，时清遁更肥。
    江蒪萦箸滑，海鸟傍帆飞。
    乡思生闽雾，吟怀入楚霏。
    趋庭多令子，采服间荷衣。

宋祁　送行
    秋日苦凄凄，味若虀臼辛。
    如何多感地，更送将归人。
    高盖浮清旭，长缨缚素尘。
    惨色动车仆，离言发坐宾。
    霜珂响征马，星脂滑行轮。
    契阔何所道，良饭自宠珍。

宋祁　送徐秀才
    风鶂摧高羽，云鵾惨别弦。
    倦随东郭履，归养豫樟年。
    客信凭梅陇。乡歲伴月舷。
    君谋适不用，虚赠绕朝鞭。

宋祁　送薛学士伯垂同理嘉兴郡兼简太守集仙柳著作
    广内多年铁{擿扌换木}摧，监州新命诏函开。
    河东世擅鹓雏誉，江左人瞻竹箭才。
    即席离弦凄鹄韵，几程残魄晦珠胎。
    兴禾善俗蓬仙友，剩舞吴歲耻宴罍。

宋祁　送杨告虞部知池阳
    新年卧锦直南宫，露绂归来使寄雄。
    秘地锵銮辞夜燎，离亭赠扇有仁风。
    梅根大冶兼金富，杨叶芳洲杂花红。
    伧楚俗移恩诏美，班春聊隐轼前熊。

宋祁　送杨偕太傅知淮阳军
    下拜亲膺一札书，隋河风柂送行舻。
    晓辞汉署茅留蕝，暮听廉歌裦换襦。
    方志贡珍传磬错，客庖羞品盛鱼腴。
    双旌引入柔桑陌，少驻骖驔捋美须。

宋祁　送杨学士三首
    左幡彤赤抗前旌，捧诏西归觐大庭。
    汉署馀香薰锦帐，唐家新政纪云屏。
    迎秋画隼开朱旆，别夜哀乌动列星。
    从此回翔宸渥厚，冠緌清晓俯阶蓂。

宋祁　送杨学士三首
    青丝千骑汉台郎，入奏星藩解郡章。
    荷橐再亲文石陛，班春初捲赤帷裳。
    百壶帐饮杯醽釂，一劄泥封诏检香。
    几日西清劳侍从，郁葱佳气接明光。

宋祁　送杨学士三首
    觚棱初日九天开，躞蹀桑郊五马回。
    群玉三山藏册府，偃壶双笔给中台。
    编堂旧政盘留薤，画省新辞砌有苔。
    阙里诸生弥属望，雪园他日待延枚。

宋祁　送杨子奇赴辟潭渊
    老避嘲师昼不眠，喜闻书辟冠初筵。
    车陪魏馆鸣笳路，食对何侯下箸钱。
    使驿马归催露檄，学帷鱣堕晦馀编。
    知君此举伸知已，宁似他人有一天。

宋祁　送叶苏州
    卧锦潜郎种种丝，为邦独爱阮咸麾。
    中台给契鱼初剖，外闼升车雉尚随。
    风汴杂花飘夕棹，雨吴芳树隐春旗。
    为寻刘白高吟地，酒熟螯香左右持。

宋祁　送伊阙郑著作
    君年已艾服，沿牒困风尘。
    硎新始发刃，鸣晚逾惊人。
    毋辞滞下邑，姑欲慰斯民。
    此路尘车往，明年郊雉驯。
    恨乏双凫舄，从子伊水滨。

宋祁　送友人赴举
    玉树扶疏入紫烟，鸣驺偕计望甘泉。
    十行深诏言成綍，三道摛华藻掞天。
    泽国东风占鹊喜，杏园初日待鸾迁。
    自嗟拥鼻沈冥极，生看青云著祖鞭。

宋祁　送余姚尉顾洵美老辈
    蓬葆已萧萧，从官越绝遥。
    山图禹穴近，涛气伍神骄。
    卧帐藏新论，舟行问故樵。
    寄声时谢我，江上足兰苕。

宋祁　送鱼太傅通判汉州
    绵野喜相依，长亭亟解携。
    寒销云栈北，春遍锦城西。
    邛酱传芳蓌，岩祠颂缥鸡。
    时平通守贵，千骑斗鄣泥。

宋祁　送俞给事知宣州
    懇乞江南太守麾，过家为有故山期。
    使轩密雨千驺拥，琐闼斜阳一拜辞。
    枕底潮鸡参驿鼓，船头沙鸨避牙旂。
    此行正及吴羹美，雉尾蒪香欲变丝。

宋祁　送元诤归中岩
    景陵同坐贯花筵，日月飞驰三十年。
    两股寻回江上锡，一灯分照剑南天。
    岩云护钵龙降呪，林露侵衣鹤警眠。
    此地相逢须重别，在家灵运已华颠。

宋祁　送袁进士赴举
    秋郊帐饮曙烟销，素签凉飔满泬寥。
    南国大沽三献玉，西京催驾一封轺。
    频年衣敝缁尘化，几夕文成密雪飘。
    奏御前期深底处，紫清仙阙郁岧峣。

宋祁　送越州陆学士
    梅天霞破候旗乾，乡树依然越绝间。
    挟策当年逢掖去，怀章此地绣衣还。
    亭馀内史浮觞水，路入仙人取箭山。
    牛酒盛夸先墅宴，不妨春诏得亲班。

宋祁　送澶渊李太傅
