<!-- { "loadSidebar": true } -->
    绣袂吾徒强掺执，解手一举南飞鸿。
    君侯烜赫标肉谱，文正烈祖忠宣父。
    典刑付托呼所钟，经国风规俨如故。
    伤时嗟我思古人，遗直茂勋君世嗣。
    春秋主盟由范氏，不战屈人从范智。
    备尝世故无难易，出入淹回俱掌计。
    世推汲偃似长孺，共怀下惠贤展喜。
    鸟言夷面吾氓耳，岂弟公清渠自理。
    声华本实警蛮貊，锋颖天然加峭利。
    转粮遵海爰究度，併按三河应不避，
    追车少日便还朝，首出儒林冠循吏。

苏籀　送富枢知三衢三首
    琳馆屡青书带草，玺封荐捧紫芝泥。
    寅车暂此纡台绂，黄阁依前执命珪。
    表按山川裦襦内，劝农云水插秧齐。
    论毗国是惟公韪，令顺民心不曰卑。

苏籀　送富枢知三衢三首
    代天襟量服英髦，能扈王舟出海潮。
    轻重裴公陈梗切，安危汉孺绝麾招。
    吟笺访古羊腾石，奕局行春柯烂樵。
    谢傅不应丘壑尚，绝尘机警冠当朝。

苏籀　送富枢知三衢三首
    山林引避一无求，遄返岩廊岂自由。
    圣主尊贤载谟诰，故家纪善付春秋。
    公诚愿奖朝中意，密勿谋先天下忧。
    臭味久令参籍湜，斐然攀赋畔牢愁。

苏籀　送韩少汲萍乡尉
    大门人望旧旌旄，岭表泷头罄错刀。
    中馈从谁合红卺，邮亭自诡絮征袍。
    青衫九品非君愠，黄卷连车慰我曹。
    兰蕙满山山水县，遥知放意咏离骚。

苏籀　送李举之武博学宏词
    稷下机梭纂奏篇，犀通木瘿炳彪然。
    盛朝耆望门庭懿，咨匠宗师典据全。
    掉鞅春闱贾余男，赏音盟主诧称妍。
    峻登名第高酬擢，台阁容仪继武传。

苏籀　送芍药者一首
    披猖二十四风花，淑美丰融殿百华。
    畀付碧茎顉粉蕊，薰裁温馥叠鲜葩。
    无言似笑诗魔恼，比韵侔娇女艳加。
    壮岁逐春心欲谢，酥煎靡丽远泥沙。

苏籀　送苏念八郎下第西归梁益
    金昌亭下泊舟舻，木马关西赵郡苏。
    建邺鱼飧武昌水，延陵皋壤霸王都。
    吾髯轩轶登楼赋，汝器切磨清庙瑚。
    刷羽三余鸿鹄举，亨衢甲乙看先驱。

苏籀　送孙丞法先池阳二首
    樗枌里中契，年辈愧君先。
    德迈华腴裔，才优砉剨然。
    牛刀恢勿扰，马首峻高迁。
    交荐诸侯鹗，蓝田崔未贤。

苏籀　送孙丞法先池阳二首
    一薰襟趣暱，掺执便它邦。
    书剑摇烟艇，鸿光醉绮窗。
    县僚迎节盖，齐醖缀羊腔。
    器宇青云士，能名赋练江。

苏籀　送王机宜归襄阳侍下一首
    乃公振旅来，河湟新奏捷。
    诗礼壮斋坛，荆州初妥帖。
    王郎赋缁衣，旦暮剧燕越。
    从容挽六钧，邂逅记三箧。
    赏奇必先睹，语怪尤欣惬。
    樵径曳斑杖，僧窗敷白氎。
    解颐千虑却，爬痒众宾厌。
    辕门熊处士，铁面竦长鬣。
    椎牛赴大釂，割肉挥长铗。
    酸寒商公邑，会我萦仕牒。
    儿嘷羹不糁，女瘦裙剩摺。
    嫉邪发冲冠，忧国须屡镊。
    侯家有美载，寒冬相暖热。
    騕褭带青萍，於菟包璮甲。
    风磴好扶轮，冰溪多病涉。
    凄凉熊耳下，小雪轻尘浥。
    升堂语君公，浚治千楼堞。
    勉勉足兵食，孜孜抚疲苶。
    政成在简易，可大贤人业。

苏籀　送赵宪御史赴江西三绝
    崆峒日暖岚峦丽，章贡桃花春涨豪。
    避传封人候骢马，道旁武吏合韐櫜。

苏籀　送赵宪御史赴江西三绝
    贾生纂著五十八，元叹风规自伯喈。
    贪吏革心宽贬坐，顽甿耒耜不椎埋。

苏籀　送赵宪御史赴江西三绝
    冷坐从嘲瓶井眉，俗流浅拙更忘遗。
    道鸣庶矣多闻力，建武官僚旧汉仪。

苏籀　送中书潘舍人省上二首
    紫微鸡省待论思，少作英辞寤柬奇。
    高浪驾天输朗汉，紫霄即日奋长离。
    然明东里今同道，德裕封敖适此时。
    应笑迂慵畸已甚，呜呼鹤巘缀蝉枝。

苏籀　送中书潘舍人省上二首
    亟纾多难一群心，惕厉咨嗟憯测深。
    汉制春温劝敦本，周家夙戒岂无箴。
    该淹伯始万端理，烦悉姬公五诰寻。
    愈近清光缀经席，皇风如玉亦如金。

苏籀　送朱乔年被举荐监石井镇
    石井镇初腾一鹗，管城子健斡千钧。
    已然自足雄吾党，其进只应轶古人。
    衣被卉裳殊欲惯，解捐犊佩猾商驯。
    万钟他日扶危手，五斗怡怡为奉亲。

苏籀　岁晏即事
    磑霏白雪舂云子，盘摘黄金割密房。
    组织翻腾不停杼，芳甘醖酿馈先浆。
    西成仅有储囷窄，中土才归置枕康。
    敕赐空盟旌德刹，扈阳珍木蔚葱苍。

苏籀　题两黄仙人炼丹山顶一绝
    丝毫触石千山泽，喙吻传声万壑雷。
    信有苏书标洞府，不应俗驾半途回。

苏籀　题刘紫微贡父公是集一首
    惆怅栾城旧朋执，何殊阙里孔颜徒。
    达生自信诚知命，晚节遭逢德不孤。
    贯悉该明汉中壘，雍容通雅蜀相如。
    老成流辈方吹荐，典训斯文示后儒。
    疏奏襄阳正平手，表章天策伯襧俞。
    明窗棐几一呻绎，背痒政逢长爪姑。

苏籀　题南圃一首
    妖嫺十五余，清春破瓜初。
    婉腻讵如玉，凌风素云裾。
    莺燕妬声实，窈心自有夫。
    取怜逆万目，白地肠应无。
    惶惑少年士，逐麋不顾菟。
    倾囊买消渴，借问谁家姝。

苏籀　题僧寮白瑞芗一首
    芳蕤何茜绚，尤物真旖旎。
    五叶映雕栏，三桠骈粉蕊。
    妍分春月魄，香彻肌骨髓。
    壁观艳成魔，鹤林神作祟。
    岂特梅可簪，殊胜麝多忌。
    野藋与戎葵，犹堪解其秽。

苏籀　题善草字者一绝
    獐猎包羞爵秩加，舆人捧腹只呀呀。
    踏摇妍状当垆手，如许银钩殆可嘉。

苏籀　题徐帅川诗卷一首
    学究村村自谓贤，西京泾渭派沦涟。
    古人圣处工研贯，新义阿时力洗湔。
    炳阔多闻包宇宙，閴寥余韵出蹄筌。
    飘然径造骚人室，老愤应加视后鞭。

苏籀　题张公文潜诗卷一首
    群才奔正始，办论轶髯卿。
    诸老力推毂，斯文有定评。
    龙旗叔孙氏，金笔左丘明。
    杕杜尝嗤点，椒兰足陷倾。
    穷途乖党侣，陋屋挂冠缨。
    彰炳流千载，嗟咨奠两楹。
    桑枌堕兵火，简札落寰瀛。
    态度云霞蔚，瑰奇珠玉生。
    渊停真可挹，川驶不留行。
    机杼班扬旧，笙竽陶谢并。
    风骚齐穆若，郊岛埒低平。
    百末芳蜂採，千岐玉刃迎。
    斧斤皆阁束，凿枘自天成。
    大论尤宏博，短章工冽清。
    精微演孔佛，刚毅奖周京。
    粝食何曾餍，高标不朽名。
    斐然愚小子，钦咏有余声。

苏籀　酴醿一绝
    梅酽兰氲芍药清，旃檀婆律萃天馨。
    试开秦赵当年目，何藉珠帘翡翠屏。

苏籀　酴醿一首
    绊挽风光数丈枝，曳松拖雪不胜宜。
    浓铅轻素谁调练，郁蕙滋兰无等夷。
    婆律著人酲自解，昆吾雕玉赏尤奇。
    攀条嚊蕊思京洛，末利晶荧自一时。

苏籀　退士一首
    贤贤高哉古黔娄，独辨真趣肩夷由。
    市朝慕诱吁竞求，求仁丘壑良远谋。
    白云抗志耕平畴，炎天葛制冬鹿裘。
    邂逅孤豚笑肥牛，拨刺廉鱼脱金钩。
    雄鸡曳尾惮俎羞，鹪鹩一枝绰余庥。
    楚楚奢靡聁蜉蝣，下士阉然媚俗流。
    嗟嗟此病去何瘳，渊源友尚颜轲俦。
    襲襫有暇从帣韝，形为心役无深尤。
    貂蝉夸诧出兜鍪，驷马高盖忧人忧，
    才殚力尽长不休。上士凌霞宅岩幽，
    千镒鹤书那转头。

苏籀　晚秋偶成
    生涯一笑槁梧横，叶下寒波收潦清。
    金钿露香花近信，乳泓云拨酒新萌。
    岷人罢赋家四壁，洛客懒吟棋一枰。
    流落粗疏分樵牧，故人衮衮任公卿。

苏籀　晚秋一首
    曩间夏历标花候，粗尔陶巾漉酒卮。
    仿拟尘编谈世谛，何人才刃趁时机。

苏籀　王季海求父宣义挽词二首
    缮性克知命，乡评行实尊。
    传经拾科第，彩服匝庭轩。
    韡萼专方面，良弓补谏垣。
    金坡振词笔，品藻不胜言。

苏籀　王季海求父宣义挽词二首
    里仁巾几寂，遗懿满瞻听。
    济美珪璋质，流芳琬琰铭。
    纸灰霏似雪，卷泣洒将冰。
    念念存伽释，超超拔九冥。

苏籀　王叔明示长句讶乌涧人不出楚则失矣齐亦未为得也次韵一笑
    忍对三峰閟两山，澹蛾三五韵幽閒。
    王郎宾席自水冷，君须举玦人舍环。
    乌涧门阶未尝峻，瑞峰重深一百间。
    列屋罗帷隔风日，九回沈水纡髻鬟。
    使君素负凌霄志，舑儒何以换酡颜。
    龙香小袖酬绿醑，不管紫云私有语。
    美哉江色酿山光，青琐勤开看烟雨。

苏籀　往日
    往日承平孰为裁，诚能俾乿固当谐。
    岂云小辩能回斡，际遇长才力洽该。
    大块惨舒嘘翕顷，元明迷喻唯阿开。
    斗南必有圆机士，安得一樽陈此怀。

苏籀　望道一首
    少年相尚依阿语，老大回看不住心。
    望道尊师岂盲进，忧时论事敢浮沈。
    侏儒饱死嗤方朔，悬罄饥贫类展禽。
    好古宜交鲁卫士，豳风咀噍有遗音。

苏籀　维摩诘一首
    杯杓何人执其咎，胁胁卑卑十年臭。
    邂逅琼枝解渴心，京洛岂尝开豆蔻。
    博山沈水烧春昼，採英撷萼春风手。
    九回蠆卷纡余秀，尺六仙围楚宫瘦。
