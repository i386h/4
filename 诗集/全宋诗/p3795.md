<!-- { "loadSidebar": true } -->
岳珂　闻韩正伦检正挂冠感叹故交怅然久之偶成三首
    中兴王社旧同功，三世何尝间一忠。
    北海真成贤吏叹，西州犹记胜游同。
    逢迎有意君虽谬，喜怒无心我自穷。
    诗祸古今均一律，莫将灯夜怨东风。

岳珂　闻韩正伦检正挂冠感叹故交怅然久之偶成三首
    恩门小简写门生，六载交情老弟兄。
    一念吹毛牙角讼，十年握手肺肝倾。
    酌贪谁饮南{左氵右灵}水，故怨人谈北府兵。
    空券更怜蝇笔误，却因误处得分明。

岳珂　闻韩正伦检正挂冠感叹故交怅然久之偶成三首
    心存即鹿叹无虞，画地虽工理反痚。
    直枉已传天子诏，厚诬犹见监奴书。
    傥令甬道真难继，未必都曹可遂初。
    万里上流关社稷，不知天意竟何如。

岳珂　闻韩正伦检正挂冠感叹故交怅然久之偶成三首
    驾轺老子久婆娑，坐听笙歌拥绮罗。
    十里西凉忆如意，百年南国比流梭。
    吞声有恨哀蒲柳，纪节无人废蓼莪。
    寂寞丹心耿梅月，挑灯频问夜如何。

岳珂　闻画眉鸟声戏作
    木杪幽禽巧语新，何时曾记得名因。
    样传京兆成双妩，人指渔阳开小颦。
    尽称如簧啼白昼，未须对镜学青春。
    山中有叟嗒无语，短褐庞眉更笑人。

岳珂　闻江陵江帅海病讣二首
    陷阵搴旗久冠军，两年为国守西门。
    枕戈常抱填膺愤，铸印方承系肘恩。
    汗马策功虽屡奏，寝蛟遗恨正须论。
    尺缄一介才经月，寂寞英声已九京。

岳珂　闻江陵江帅海病讣二首
    荆楚初归士若云，连营几载守空囷。
    度支入境方移粟，神策呼街自脱巾。
    我已课无从此有，君方举故责之新。
    可怜一夜妖星陨，不邮春耕杂渭滨。

岳珂　问道宜兴二首
    贾田阳羡说东坡，想见溪山胜概多。
    曾是中营夸绣帽，尚传遗庙锁雕戈。
    斩蛟义概人犹记，化蝠仙踪事易讹。
    我欲问津先访古，古灵题迹试摩挲。

岳珂　问道宜兴二首
    粹仪夹绽盛花钿，人说先朝祀玉仙。
    罨画有溪春不老，炼丹无灶古空传。
    乞灵剩拟羞苹藻，养性何劳学汞铅。
    书合苍龙应不远，为君重写白云篇。

岳珂　翁端朝轻利帖赞
    结字清而峻，用笔精而稳。
    虽笺以粉，而墨迹犹未损。
    公之功名，予固未暇论。
    而所谓书法，要必有所本矣。

岳珂　无题
    秋水芙蓉试早妆，半轩微雨洒鸳鸯。
    细腰正欠酬金饼，奋翼何堪卸玉梁。
    发鬷钗横人在牖，绳低斗转月侵床。
    无情花影云来去，都做一天风露凉。

岳珂　吴参政炎溽帖赞
    公以四□，近事三朝。
    绝识岩巃，心画以昭。

岳珂　吴传朋书简帖赞
    小书楷则本晋人，降而唐世体益真。
    妙趋要识笔有神，行行清妍杂奇伟。

岳珂　吴传朋游丝书饮中八仙歌帖赞
    天丝兮舞空，春光兮怡融。
    杲丽日兮柔风，想八仙兮饮中。
    倒景兮骑虹，落纸兮游龙。
    俱上下兮西东，笑春归兮无踪。
    墨皇兮化工，留玩兮何穷。

岳珂　吴季谦侍郎送家酿香绝无灰得未曾有戏成报章
    义丰爱酒憎官壶，日长忍渴呼酷奴。
    自言畏灰如畏虎，有酒不向官坊酤。
    当家香泉世无比，米洁曲甘醇且美。
    酿时不著一点灰，满酌寒泉挹清泚。
    小槽滴沥竹笕承，冰渠夜溅真珠明。
    一泓澄澈玉无底，满瓮盎盎春风生。
    酿成不肯饮俗客，浇著柴桑旧时宅，
    共此千年醉眠石。更将余沥走马军，
    来注吾家老瓦盆，许我自饮不许分。
    老境宦游环轨辙，官酒遍尝随地别，
    何曾见灰能作孽。饥来一腹大於蝉，
    鲸呿自觉吸百川。是灰是酒俱不辨，
    岂问他州并异县。今夕何夕翻露浆，
    扣壶一洗灰土肠。君不见柴桑于酒特寓意，
    相逢不择贱与贵，要是醇醨均一致。
    汝阳后来帝家子，路逢曲车不知味，
    流涎正复何所谓。贫为田舍富天宗，
    遇酒随饮莫适从。岂如仙家居义丰，
    无怀自与造化通。彼燧人氏初何功，
    酬君三语将无同。同不同，君信否。
    黄花飘香石耐久，明日同行且携酒。

岳珂　吴开府前日帖赞
    豫章之东湖，有公之居。
    西山荐图，啤酒凤滴蜍。
    伊波之余，而无以昌其书。
    呜呼。

岳珂　吴通微临兰亭叙帖赞
    禊帖之亡，坏土其朽。
    至于贞无，夫岂一手。
    仿佛之传，烂如晨星。
    尚胜定武，以石得名。

岳珂　吴王造见应命二帖赞
    所书如此，而事如彼。
    既悦我目，亦冷我齿。
    我录此事，与郗超比。
    名焉不刊，帖亦奚毁。

岳珂　吴越三王判牍帖赞
    玉册之楼压吴杭，三川锦绣开故乡。
    英姿飒飒熊虎相，红袍金印交炜煌。
    百年霸府仪物庞，山判近出功臣堂。
    凤宅画诺鹊抵章，五云八体严且庄。
    流传世世民弗忘，鬼神呵护谨毖藏。
    题染犹带猊炉香，卷端藻墨十二行。
    紫橐曾是天台房，我宝此帖随缣缃。
    匪徒嗜古思耿光，大谊犹可占尊王。

岳珂　吴正宪岁端帖赞
    浓如夏木森葱蒨，淡若秋波横组练。
    端方亭亭复妍婉，有肉不俗骨不软。
    情真字楷意萧散，如在竹宫乐閒燕。
    九光玉籍观文殿，字曰冲卿谥正宪。

岳珂　五年不治笔研奉诏起家是日始草辞免奏旋假书吏於郡题写皆生疏又堂
    五年尺牌大笺天，一日除书到枕边。
    感欲宣心笔无语，恩惭糊口鼎余饘。
    说骖尚恐传音误，书马还思羽札便。
    烛{拖去扌加火}烧残人未寝，却输铃下惬安眠。

岳珂　五年不治笔研奉诏起家是日始草辞免奏旋假书吏於郡题写皆生疏又堂
    露封謄奏晓鸣铃，当御应关乙夜呈。
    京兆有装随使者，陈留无酒忆厨兵。
    故营将钺谈家世，老吏公车识姓名。
    尘事看看到书尺，更惊三日有王程。

岳珂　五月九日登舟迓卒鼓角发严
    古郡裁仪自太平，百艘初奏夜严声。
    渔挝鼓史催三奏，龙角单于动五更。
    岸柳青烟留帐饮，堤莲红焰耿纱明。
    津亭独坐逌然笑，不似池蛙两部鸣。

岳珂　舞鹤四绝
    九皋仙子老芝田，小立清池阿那边。
    忽作霓裳羽衣舞，天机未信只鱼鸢。

岳珂　舞鹤四绝
    曾见中庭舞素衣，夜凉桂殿玉笙吹。
    梦回一曲天风杳，正是华亭振万时。

岳珂　舞鹤四绝
    临皋亭下翩{左韆去革辶右羽}客，缟袂玄裳忆旧游。
    推户惘然寻不见，笛声犹认紫貂裘。

岳珂　舞鹤四绝
    一川翠毯浅芜平，上有莺簧百啭声。
    万里烟霄看鹭振，一池鼓吹谩蛙鸣。

岳珂　戊戌二月十日京湖袁总郎以堂帖至有诏复除户侍总饟
    昼长欹枕酣春卧，剥啄敲门惊梦破。
    双旗健步衣正黄，爵罗骇见久未尝。
    泥紫一封芹诏香，王人纎牌亲遣将。
    老夫五年坐奇谤，身则渔樵志犹壮。
    岂无恋阙如子牟，强拟随装学张敞。
    浮云满空能蔽日，云散天空日华出。
    千三百载春又春，杜陵久矣无斯人。
    黄衣走尘漫踷踷，纵了桴鼓何足云。
    姑言絮舜工负恩，尧天舜日定不尔。
    皎皎太空无点滓，当时下书便疑似。
    聊坐和歌焉热耳，宁比三光覆盆底。
    金羁欲脱还从头，络头齕草均一牛。
    吾身本是报恩具，千年万年属明主。
    感恩欲愬泪如雨，且原投谗畀豺虎。

岳珂　郗恢授衣帖赞
    郗姓三传而至恢，晋代七革而为唐。
    书以世而能，摹以久而彰。
    予将因高平之奕叶，而撷千古之遗芳。
    於戏道徽，尚其不亡，
    兹其足以侈摹帖之藏。

岳珂　喜雨
    去年春旱种不移，后来虽雨那及时。
    至今田野有菜色，麦熟未救民啼饥。
    今年雨泽知时好，出水身针随处早。
    晴无十日雨辄随，雨及一犁日还杲。
    天心一念本好生，去年今年何爱憎。
    古来藏室五千字，每叹凶年由大兵。
    只今崆峒才小熟，沟壑未甦犹五六。
    兵端倚伏讵可量，且原藩篱谨西蜀。

岳珂　戏作呈赵通判胡教授张总干
    人言春游无不好，一日宴客三日饱。
    翁言此语特未定，一日宴客三日病。
    人生所原筋力强，问花访柳同壶觞。
    老夫岂无少年狂，胡为兀兀坐一床。
    忆昔少时事宾友，常有清尊湛东牖。
    稍长便不论升斗，才对白衣辄搔首。
    东来三辅西陪京，二十四桥夸广陵。
    万椽红蜡槌画鼓，醒处传杯醉中舞。
    何尝一日不春风，酒光花艳诗兴浓。
    兔肩鹿{陛去阝加月}坐据态，急雪打面看雕弓。
    笑谈千古一映中，眼底顿觉四海空。
    可怜芳草长边路，年少堂堂背人去。
    欢筵徙废管与弦，粥鼎相随朝复暮。
    塞砧街鼓总愁听，凉月花宵等虚度。
    前旬作意趁万红，沈霪积雨仍多风。
    中间一日稍晴意，药裹关心复思睡。
    无毡坐上老相如，昔时依幕今题舆。
    三君笑谈忽与俱，使我舍策忘其躯。
    须臾把酒舌底滑，席地幕天醉乡阔。
    明朝奇崇那可言，闭院重寻旧生活。
    回思北海酒不空，料应多病过于侬。
    坐客常满更可疑，华佗已死将谁医。

岳珂　夏旱三首
    去年旱势已殊常，今岁农家更可伤。
    支港鲋臣空涸辙，大田龟兆未移秧。
    只今已是眼滴血，此后庆无肉补疮。
    虮虱小臣惟痛哭，第凭宗社叫苍苍。

