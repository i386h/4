<!-- { "loadSidebar": true } -->
曾丰　清江何子发自荆湖宣抚幕客罢归过我晋康投诗索报勉意塞请
    南北新来寻旧盟，江淮襄汉又休兵。
    召还开府诸元帅，谢遣游谈几老生。
    背上琴声忠愤激，腰间剑气血冤腥。
    君不见老范相知，横渠自反高自许。
    三略六韬付掷捐，中庸大学归含咀。
    未遑尽发千古圣道机，犹不失为一代士宗主。

曾丰　清湘城西飞来峰三首
    解后南鹏怒辄翔，乘风附翼过清湘。
    罗浮本是仙家景，借与如来作宝坊。

曾丰　清湘城西飞来峰三首
    三处飞来一样奇，佛无所择我何辞。
    重轻较到毫厘处，鸣雁行中此白眉。

曾丰　清湘城西飞来峰三首
    鬼输天雨玉崔嵬，乞与湘人眼豁开。
    为报湘人莫私有，飞来有日更飞回。
    
    庆元改元浦城桑田大稔余按视次告父老
    农桑初轸素餐忧，幸尔天然大有秋。
    壮穗凝鎌黄{左禾右罢}稏，柔丝滑杼白绸缪。
    黎明妇女放鸡犬，薄暮儿童归马牛。
    饱暖自聊无背本，轻肥相尚莫如流。

曾丰　庆元六年七月至儋耳问前守之政改元四年罢归八月过封川谒谭史君乃
    小诎南游得大观，天函无际碧相环。
    盘黎错{僚亻换豸}周遭海，亘县绵州诡谲山。
    自幸赏音毛颍下，相争充数锦囊间。
    更无可以重收拾，莫怪吾诗今次悭。

曾丰　庆元六年七月至儋耳问前守之政改元四年罢归八月过封川谒谭史君乃
    吾轻瘴海易烟岚，去岁今辰访古儋。
    壹意良民谁似汉，百年循吏莫如谭。
    鹗书已费几将上，熊轼犹便再落南。
    报政不须入郎选，上方濡笔与公簪。

曾丰　穷冬长途触物遣兴
    蹀躞牛归栅，翱翔鸟认巢。
    垂云低暗水，倒影上明梢。
    春岂有偏意，梅无未破苞。
    吾心已忘物，聊与物相嘲。

曾丰　穷冬积阴
    将雨未成雨，久霜无复霜。
    青天方变色，白日且韬光。
    乘势群阴逞，归根万物亡。
    犹余南过雁，岁晚客他乡。

曾丰　穷冬逆旅
    日月隙中容易过，归期我与岁相蹉。
    雪霜使气张汤酷，风日容情下惠和。
    木叶先凋归宿早，梅花后发得春多。
    舆台不识吾忘物，犹怪鸦鸣虑有他。

曾丰　穷冬征途触目省身
    青阳用事到玄冥，万汇营营幸岁成。
    霜雪不仁偏嗜杀，松筠有道善含生。
    巢居冻鹊常高遁，血食饥鹰辄下争。
    自反吾其不撄物，悬知物亦不吾撄。

曾丰　穷秋羁路
    点也孤枫赤，参乎列岫青。
    新炊乘欲馁，旧酿诱初酲。
    床下秋蠉响，篱边晚茁馨。
    六根元不动，在在得忘形。

曾丰　秋日途中
    祝融辞退舍，少皞出专权。
    清气露之独，杀声风所偏。
    林凋光漏日，水落影澄天。
    每出皆秋季，与秋殊有缘。

曾丰　秋途暮息
    密密初秋雨，蒙蒙欲暮天。
    牛羊争欲下，车马敢求前。
    蟋蟀挑孤咏，梧桐搅独眠。
    及身无一事，梦到汗漫边。

曾丰　秋意自适
    燕方为去计，鸿已报来期。
    老火晨相谢，新凉夜见私。
    耽书灯可眼，渴睡簟宜肌。
    好处分明是，橙黄橘绿时。

曾丰　曲江值欧阳伯起舟行至封川二首
    清望醉翁族，俊声童子科。
    三千新奏牍，百二旧山河。
    孰是披沙者，其如抱璞何。
    世终无弃剑，越砥可重磨。

曾丰　曲江值欧阳伯起舟行至封川二首
    华发吾衰矣，妙龄君浩然。
    追随多计日，笑语两忘年。
    功业无它逊，文章收自专。
    洴ˉ溪崖石上，准拟效拳拳。

曾丰　取清苦廉正为韵课四古风呈漕使苏叔子
    元气始北坎，入西为至清。
    融之岷不中，凛欲成水晶。
    三苏戏落笔，万口争嚼冰。
    天未丧斯文，流风在云礽。

曾丰　取清苦廉正为韵课四古风呈漕使苏叔子
    释家吾业根，大者名曰苦。
    吾儒视苦海，翻不翅乐土。
    毳行禹安之，飘饮颜得所。
    三苏穷始荣，更有孙似祖。

曾丰　取清苦廉正为韵课四古风呈漕使苏叔子
    夷齐饿至死，利固非所餂。
    赢取万世名，犹疑未为廉。
    了无近名事，始不犯世嫌。
    贪廉公两忘，退与天道潜。

曾丰　取清苦廉正为韵课四古风呈漕使苏叔子
    吾事宁天左，吾道勿小径。
    穷通委自然，所以为孔孟。
    本期二百年，公传得其正。
    肯与世颉颃，岂至今蹭蹬。

曾丰　壬戌二月十九日都巡李叔永躬按酒课于会田市二十八日闻余且至还家
    临邛界里杏花村，戏著家人犊鼻裩。
    试问长卿躬涤器，何如作赋献金门。

曾丰　壬戌二月十九日都巡李叔永躬按酒课于会田市二十八日闻余且至还家
    宜城桑落有堪沽，三百青铜岂是无。
    不饮桃花不相笑，桃花知道欠当垆。

曾丰　壬戌二月十九日都巡李叔永躬按酒课于会田市二十八日闻余且至还家
    主人未叱曲车回，客子涎流口欲开。
    阮籍已收青眼去，陶潜休望白衣来。

曾丰　壬戌仲春隆庆因老留上蓝与琏老往还余续至相过浃旬言别
    山立堂堂古白眉，一龙一象殿江西。
    春秋多寡弟兄是，朝暮往还宾主谁。
    籰坐萍团邀二妙，其间着我成三笑。
    无夏无夷迹自融，不儒不释心相照。
    远公送出如欲留，陶令辞行如欲休。
    殊觉上蓝今胜践，少分前辈旧风流。

曾丰　儒家子刘文叔诗见赠回赠一篇
    我诗求我混沌初，君诗求我糟粕余。
    低头小参有顿渐，抚掌大笑无精粗。
    谁收六律入三籁，更敛八风妲一噫。
    四诗元自五声生，无声敢问诗安在。

曾丰　儒家子刘宗庆发披戴愿赠二绝句俾藉之以谒乐于成人之美者
    走俗何如学步虚，出家犹欠护身符。
    凭谁成就奇男子，径自归投大丈夫。

曾丰　儒家子刘宗庆发披戴愿赠二绝句俾藉之以谒乐于成人之美者
    未得黄冠换白襕，不妨持钵乞坛间。
    要还少室山人愿，须破多金长者悭。

曾丰　入德庆舟中看雨
    云合苍天怒，风生老木号。
    雨跳珠点急，浪涌雪花高。
    作爽轻头目，俄寒竖发毛。
    顽躯金气盛，敢与瘴相鏖。

曾丰　入广丰仓领米忆所遇
    创意入仓稽斗斛，乃逢两鹤三头鹿。
    意者殆天假其衷，怜我清高堕于俗。
    翛翛两鹤雄与雌，三鹿雄雌连一儿。
    本生自有山林在，安用来游城市为。
    出山入市已失脚，况傍官仓疑更错。
    口与身为没齿讎，心因腹作终日恶。
    我归径欲追乔松，尔鹤尔鹿来相从。
    一为先驱一从从，共驭元气骑清风。

曾丰　入广至赣雪霁天朗聊舒耳目
    数自离家今几程，半风半雨半阴晴。
    白云故作关愁色，乌鹊争为报喜声。
    来耗得梅偷传送，去途惟柳管将迎。
    囊中少带江西雪，见说五羊烟瘴轻。

曾丰　入紫石硖
    一櫂从来十五年，眼中仿佛旧山川。
    砚材犹伏岩深处，已吐鹅溪素上烟。

曾丰　瑞芝堂
    太空生两仪，群有函一气。
    飞走动植中，往往有常类。
    凡与常类殊，疑类复疑异。
    缙云开国公，来摄飞挽事。
    乘闲携家人，纵步至台治。
    三杯晚酣风，一笑春盎地。
    夜阑堂左楹，蒸出芝茁蒂。
    人不惯见芝，疑信初异议。
    诏除九天来，邮传三日至。
    笑开芝函看，默与芝事契。
    始摄今即真，虽疑亦云瑞。
    那知瑞在人，小物未为贵。
    我公胸次宽，始与天地似。
    所临和气俱，万汇一一遂。
    江湖淮浙闽，两稻多不穟。
    广东十四州，乐国逢稔岁。
    {左禾右罢}稏万里黄，厥瑞吾骇视。
    煌煌楹上芝，兹特瑞之细。

曾丰　三山寺戏堂头僧二首
    竹不容尘入，山宁与俗交。
    开门悬梵偈，置榻解僧包。
    不见肘生柳，未闻头戴巢。
    葛籰非我事，笑语浪相嘲。

曾丰　三山寺戏堂头僧二首
    昼热催三伏，宵凉报五更。
    钟鸣尘外响，犬吠世间声。
    强聒蛙鸣雨，譸张鸟噪晴。
    黎明重睡熟，栩栩梦魂清。

曾丰　散步后园
    簿书不放出公出，饭罢舂容步后园。
    燕子方归犹认主，竹君未老已生孙。
    姚王泣雨泪含怨，望帝啼风声带冤。
    新旧两重公案在，一依诗律与平反。

曾丰　山谷诗集有题净因寺壁二绝句未知寺在何处甲子秋余游富阳妙山之净
    三向稚松争短长，西偏老竹绝炎凉。
    千寻以上有秋色，万亩之间无夕阳。

曾丰　山谷诗集有题净因寺壁二绝句未知寺在何处甲子秋余游富阳妙山之净
    迂路游山信爱山，偷闲疑未是真闲。
    烟霞谢事其容傲，猿鹤知机也意阑。

曾丰　苫庐
    吾息乾坤之委气，吾身父母之委蜕。
    乾坤父母不易酬，身体发肤可轻弃。
    文学恨不随父终，视七尺躯鸿毛同。
    未容忘形礼制外，犹复假息苫庐中。
    万物莫移三载志，屋上有漏中无愧。
    蛇容有识宁受欺，鹤固非凡岂容伪。
    蛇为仰向鹤俯临，吾乡人始知吾心。
    朝誉未知乡誉重，人知不似天知深。
    外台乐为上其事，吾君吾相相与记。
    非渥其恩奚以厉，占鹊卜灯言喜至。

曾丰　上广东漕使黄郎中
    维春泄泄，维阳之气，
    维和之至。

曾丰　上广东漕使黄郎中
    维春茸茸，惟和之功，
    惟阳之中。

曾丰　上广东漕使黄郎中
    中兮和茇，和兮中之茁。
