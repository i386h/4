<!-- { "loadSidebar": true } -->
    惟天傥有待，在己固当勉。
    临觞无以侑，相敦在诚善。

韩维　尧夫垂未佳驾辄次二韵为谢
    横笛能为水龙响，清歌不放彩云飞。
    知君未尽杯中兴，故折红芳赠醉归。

韩维　野步
    目倦风尘观，身疲鞍马行。
    春沙迎步润，山雪照怀清。
    冰水初消色，林鸦欲乳声。
    物华多感触，一动故园情。

韩维　夜泊湖上
    春风淡无力，池色晚更静。
    人归箫鼓歇，月出楼观迥。
    惊鸥啄浮星，游鲤下明镜。
    谁当拿画船，彻夕纵孤泳。

韩维　夜坐有怀黎君
    霜风动脩竹，寒月照广庭。
    此夕南堂客，得无羁旅情。
    束书万里外，徒步游上京。
    岂惮行役劳，所期功与名。
    高文日以丽，经义素所明。
    顾我顽钝姿，无以延英声。
    衔哀谢时好，守拙伏茅衡。
    伫君取高第，光华慰友生。

韩维　谒汉高帝庙
    魂魄应游沛，空嗟庙貌残。
    苍碑火剥裂，画壁雨兰干。
    帐幙虚风肃，松槐白日寒。
    升堂欲进拜，犹怯戴儒冠。

韩维　谒孔先生
    月出高树枝，影动酒樽处。
    树深月色薄，稍以灯火助。
    主人喜我过，斟酌亦云屡。
    于时幸无累，所谈非近务。
    凉风自远生，清景澹吾虑。
    方朝西山秋，历览陪杖屦。

韩维　谒象之同诸君步之东禅院
    二年憔悴走京尘，匹马归来访四邻。
    足滑旧谙城下径，眼明重见里中人。
    青蔬不没荒畦雪，翠柏当留野殿春。
    风物自如人事改，夕阳哀泪落衣巾。

韩维　依韵和冲卿槐花
    翠葆连阴直，黄金布蕊齐。
    流尘一开眼，急节重含凄。
    蝶冷相携去，蝉清无数嘶。
    翻风随御水，带雨落秋泥。
    自喜凋零后，何嫌采掇稽。
    朝緌映晨入，游袂拂宵携。
    惨淡林烟早，轻明楼日西。
    临溪如有此，当似武陵迷。

韩维　依韵和贡父见寄
    早接英豪论，常多伯仲贤。
    风尘一会合，岁月几徂迁。
    禀性成樗散，干时类凿圆。
    论心谁合者，握手子欢然。
    经训开前古，谈辞屈老先。
    春游同烂漫，醉乐屡回旋。
    乐事嗟难久，离襟怅独偏。
    驱车清汝曲，佐幕紫嵩前。
    官兴惟高咏，人生得晏眠。
    丹铅涂旧史，杖屦接幽禅。
    叹息春期失，淹留夕梦牵。
    非因传丽唱，何以尉劳悁。

韩维　遗吴冲卿大飨碑文
    苍碑剥龙螭，突兀古殿侧。
    世变文字异，岁久苔藓蚀。
    谅非好事者，尘土未尝拭。
    我来仰首看，百过不自息。
    曩者魏方盛，帝丕托威德。
    驰驱百万众，南指斗牛域。
    誓将殄氛祲，饮马长江邑。
    翠华郁回翔，高会夸故国。
    肃肃环佩响，煌煌羽旄饰。
    鼓钟何镗鎝，淮汉为震仄。
    罢飨示得意，摛文永才勒。
    从臣梁孟皇，隶法当世特。
    奉诏无与让，淋漓奋其墨。
    尔来几千岁，卓卓见筋力。
    端庄九鼎重，劲挺群珪植。
    威仪商山老，气象汉庭直。
    惟昔铭栒戈，先儒固难迹。
    况我鄙陋极，视此空叹惜。
    常恐日磨灭，不辨点与画。
    呼工模于纸，一扫见白黑。
    缄包比琼瑶，把玩废寝食。
    于时大经九，有诏讲谬忒。
    刊之太学中，为后代法式。
    冲卿邦家彦，学问古今积。
    辞端海鲸连，笔力霜鸷击。
    况兹服儒官，洒翰固其职。
    楷模所流传，历世动千百。
    自非体法正，徒使观者惑。
    厥初篆草隶，根本君已极。
    聊持钉张玩，庶以参得失。

韩维　忆宁极
    雨滴庵上茅，风乱窗外竹。
    繁声夜入耳，欲寐不得熟。
    独怀归田客，石径滑马足。
    连山暗秋雾，一灯何处宿。

韩维　因题象罔亭榜呈太素
    一颗圆明不欠亏，胡来胡现大钧知。
    如今象罔浑无用，榜样从教作世师。

韩维　饮方君舍晚归
    惨淡秋原思，归鞍暮向城。
    野风吹酒散，寒日上衣明。
    踯躅樵儿聚，喧呼猎骑轻。
    村醪处处熟，准拟数来行。

韩维　饮圣俞西轩
    欢常以饮合，欢意则非外。
    今吾二三子，共此西轩会。
    主人吾儒秀，言与二雅配。
    酒行倡大论，文字略琐碎。
    上言砰人物，要当本诸内。
    下言讥为学，不以满自概。
    唐之众诗人，区别各异派。
    一经群子评，敛凿弃秕{左火右备}。
    予曰吾圣俞，名足通后代。
    答我文如韩，尚有六经在。
    况吾何所立，闻誉若抱趸。
    圣俞善诱掖，斯语不无戒。
    意欲令吾曹，事业进以大。
    我虽顽无能，闻此亦健快。
    呼觞满自引，不畏坐客怪。
    归来书短篇，聊以记所佩。

韩维　颍桥会曼叔坐中写呈
    朔雪清初霁，风生翠柏阴。
    星辰寒殿近，灯火夜堂深。
    坐爱温炉密，欢从浊酒斟。
    何当老吾里，杖屦日相寻。

韩维　颍桥路中别曼叔
    磷磷清颍流，中截两崖断。
    架桥在城底，斗出旷平漫。
    阴风无边来，左右篷惊转。
    我得感时节，跋马重为恋。
    虽非远别戚，所恨良会散。
    却想置酒地，松阴野色晚。

韩维　游北台
    南谯古佳郡，四郊富登临。
    晨跻北原上，却视涡水阴。
    云昔魏太子，离宫构嵚崟。
    故事邈已远，荒台犹至今。
    危亭冠其巅，左右背长林。
    是月暑尚盛，秋行不能金。
    截然天地间，轩户萧以森。
    凉风泛广坐，浊醪时一斟。
    圆歌贯珠玑，丽句铿璯琳。
    虽无管弦乐，所要在适心。
    中宴下危磴，浮舟事幽寻。
    披藻出潜蚌，回桡散游禽。
    岸长草不断，城转树更深。
    沙纹与水影，浮动光差参。
    游鳞不知数，琐细如糁针。
    四顾物色静，但闻天籁音。
    羡此鱼鸟性，云飞而渊沉。
    安得高世士，不为时好侵。
    相携去缰锁，投竿坐清浔。
    制芰为我裳，纫兰间予襟。
    上歌唐虞道，寄适朱弦琴。
    人生苟如此，何必组与簪。

韩维　游北园赋
    多病伤春客，经时独掩扉。
    偶随游骑出，已见落花飞。
    芳草微迎履，香风细弄衣。
    扁舟可载酒，便拟后浮归。

韩维　游北园辄成二颂呈芳公长老
    万法都来一道场，游行何处不真常。
    临风不用提玄旨，翠竹森森自短长。

韩维　游北园辄成二颂呈芳公长老
    青山隐约林端见，碧水逶迤竹下来。
    芳草落花无朕迹，与君亲到北园回。

韩维　游城南双塔寺
    轲峨郭南门，台殿压长路。
    青林四回合，飞鸟不得度。
    房掩僧独禅，庭喧鸦正哺。
    高萝走苍柏，丹花下垂布。
    中园饶佳果，结子满朝露。
    久后城邑居，乐与清境遇。
    坐听百禽响，日晏不忍去。
    微雨西北来，飒爽动林莽。
    归鞅一回首，孤刹屹当午。
    终期濯凉风，杖策纵高步。

韩维　游福圣院呈审言诸君
    残春去无几，烦暑来已惭。
    驱车九衢里，赤日汗两脸。
    投身入佛寺，廊殿遂且俨。
    老僧一何贤，为我拂清簟。
    神轻反无寐，性达非有检。
    啾啾雀声闲，悄悄人迹敛。
    却思吾庐下，此乐不为欠。
    新苹生明镜。密笋排翠琰。
    时哉盍旋归，尘土吾已厌。

韩维　游汉高帝祠
    平桥架荒堑，东上大冈尾。
    冈头古木合，有庙荫其底。
    摄衣升殿墀，龙瘢俨当位。
    蝙飞画帐喧，鼠啮珠旒坠。
    不知谁来祀，狼籍樽与簋。
    残碑压鳌背，上有太和字。
    去此数百载，文剥失所次。
    伊人昔经构，视汉犹视彼。
    徘徊怀古意，日暮悲风里。

韩维　游龙门归
    洛浦残芳尽，来寻关塞春。
    青林横石阁，翠壁涌金人。
    涧草薰衣晚，松风落面新。
    愁驱向城骑，还踏九衢尘。

韩维　游龙门诗十二首　白傅影堂
    远人乘化往，生死不为累。
    肖象即当年，忘言非翼世。
    一奠祠下觞，清风肃然至。

韩维　游龙门诗十二首　宝应寺
    林峦若无路，钟磬时出谷。
    凿石排僧龛，研金画佛屋。
    日没上方夕，明灯满云木。

韩维　游龙门诗十二首　广化寺
    日照香刹端，风生石门下。
    精诚或有祷，嘉况如可把。
    安得飞片云，坐看灵泽洒。

韩维　游龙门诗十二首　利涉塔院
    许公读书地，尘像一来拂。
    门掩僧不归，檐低燕飞出。
    高人不可见，石塔镇寒骨。

韩维　游龙门诗十二首　卢溪
    伊人没已久，溪溜亦如线。
    淳风揖老僧，清阴坐春院。
    始晤入山深，幽林鸟声变。

韩维　游龙门诗十二首　菩提院望雒亭
    兹亭何岧峣，下瞰伊与洛。
    惟昔定鼎地，绝云飞观阁。
    姬公安在哉，气象空回薄。

韩维　游龙门诗十二首　乾元寺
    林深寺独在，谷转路犹邈。
    徐行出万木，斗起造双阁。
    一践清凉境，始知人世浊。

韩维　游龙门诗十二首　潜溪
    李公旧林壑，及此与几授。
    清泉流不竭，密竹老逾秀。
    我惭疏野人，来值溪花后。

韩维　游龙门诗十二首　圣善寺
