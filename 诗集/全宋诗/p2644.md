<!-- { "loadSidebar": true } -->
    实马纵横浮市照，香尘撩乱夹春和。

宋咸　阳朔山
    独起独高雄入汉，相耀相映翠成堆。
    若非群玉崑西至，即是三峰海上来。
    疑有洞天通日月，绝无樵路到尘埃。
    如何得似巨灵手，擘向天家对凤台。

宋庠　安福殿千叶双头并枝白牡丹歌
    三月春风满瑶水，珍丛瑞薄纷难纪。
    皭若兹花四照中，扬蕤独茂千龄祉。
    千龄丕应在重葩，双吐琼房彰协华。
    秀跗即镂平台雪，宝艳宁争台岭霞。
    球栏黼幄遥相映，姑射仙姿玉虚境。
    结根已近尧蓂阶，借媚非关汉莲井。
    天襟多豫玩群芳，彼美幽姿首效祥。
    都缘剩沐太和润，況自频分私照光。
    凭休托粹成奇质，一卉时来遂逢吉。
    愿将药品読佳名，永续芝房腾茂实。

宋庠　宝鑑
    宝鑑鸾沉影，仙輟凤翼辀。
    腰轻时待舞，眉细不藏愁。
    洛馆迷罗袜，秦桑露桂鉤。
    电微开笑厌，珠滑入歌喉。
    百子宫池暮，千丝越纲稠。
    生香徒辟恶，织草未蠲忧。
    烛短鸳鸯被，更兰翡翠帱。
    月寒喧药杵，海阔漾霞舟。
    公子常逢燕，星姬镇问牛。
    彫胡容一荐，沟水自分流。

宋庠　豹隐堂
    昔日蒸青地，今兹坐啸居。
    人瞻分虎出，庭记堕鱣馀。
    萧墨斋犹宝，庄环室旧虚。
    嘉名传郡志，宁减武侯庐。

宋庠　北楼三首
    地迥楼堪倚，天长日更劳。
    何须云渺渺，況自叶骚骚。
    脱兔横冈远，冥鸿避弋高。
    四愁休偏咏，俱是一沾袍。

宋庠　北楼三首
    孤堞神坰畔，平原岁琯阴。
    惊麏时易薮，倦鸟即投林。
    日舍翻车恨，天旄伏枥心。
    蓬池八十首，半是为登临。

宋庠　北楼三首
    危槛倚孤城，风襟俗虑醒。
    天高鸿类扎，云散日如萍。
    痓巘斜衔岫，回川曲抱汀。
    骚愁千古地，椒醑吊遗灵。

宋庠　北楼晚景
    脩曲少城偏，临秋坐眇然。
    残阳鸦翅外，新月鸟行边。
    隐轸齐侵地，苍茫鲁狩田。
    登高何必赋，归意自悁悁。

宋庠　北台
    古丘危磴接云梯，远目临高意自迷。
    千里绿芜平野北，半边红日乱峰西。
    台倾邺苑多残瓦，凤没漳河失故堤。
    近塞春郊无胜事，跛{特寺搎羊}风马满山溪。

宋庠　北台
    远日春风外，韶光晚思前。
    短青平野树，斜碧半楼天。
    芝术参云岭，桑麻冒蕨田。
    诗成无所况，题作咏怀篇。

宋庠　北台
    城堞俯漳湍，关河远近看。
    晓山天外紫，秋日雾中寒。
    短鬓却成葆，孤心转似丹。
    萧家穷僻地，归去养衰残。

宋庠　北亭
    旧壁横空苑，危亭纳夕霏。
    野蟲多各韵，倦鸟忽同归。
    木落惊秋晏，人愁念昨非。
    生平嵩颖志，尚或拂尘衣。

宋庠　被诏假轺传诣阙
    轻邮千里给台符，晓月征骖上道初。
    自比汉儒恩太渥，一生龚胜恨私车。

宋庠　碧芦堂
    寂寂虚堂一自幽，绀梢苍叶更临流。
    不须重画沧浪境，一片江天小样秋。

宋庠　汴渠春望漕舟数十里
    虎眼春波溢宕沟，万艘衔尾饷史州。
    控淮引海无穷利，枉是滔滔本浊流。

宋庠　别墅冬霁
    宅隐羊昙墅，门连仲蔚蒿。
    衔杯思左蟹，舒啸忆东皋。
    楚桂风生穴，庄鱼浪溢濠。
    平生丘壑志，终愿寄民曹。

宋庠　病臂痛踰月不能御刀笔
    百疾乘衰运，双肱怯痺摇。
    身知九折痛，肉讶半分销。
    掉市将谁羡，拘原莫我邀。
    惟堪楚林下，如槁学承蜩。

宋庠　参政东平侍郎诞辰纪德
    帝丛资寅亮，鸿钧翊太宁。
    天开钓璜胄，家袭降崧灵。
    复九萌阳管，生三瑞砌蓂。
    毓贤兹表日，卫世遂传经。
    览德重光旦，参机茂宰庭。
    群生倚舟檝，万化入丹青。
    坐纳藏山史，追论象服刑。
    前筹罄中悃，吉栋石基扃。
    国伫汾阳考，人祈卫武龄。
    孤心知所嚮，帝座六符星。

宋庠　参政李侍郎宿斋中书累日不陪归驭因成拙句奉献
    摄飨蠲祠令，精心属辅臣。
    斋房贪结佩，归轼阻均茵。
    鹄鼎庖羞洁，鸡枝殿树春。
    坐凝虚室白，行祓大宫神。
    政伫畴咨若，朝瞻已事竣。
    三秋怀盛德，方信采萧人。

宋庠　残春夜雨
    春色无情老，宵云有恨低。
    轻寒借鸿驶，早暝入乌啼。
    晦烛风生幔，漂花溜涨溪。
    滴隺兼被草，聊此況凄迷。

宋庠　漕渠春台
    缥陂春色极晴虚，新水遥连六辅渠。
    沙上钓归人获鹬，梁边观罢客知鱼。
    苍浮树影烟生后，红皱溪纹日侧初。
    刮目暂成江海趣，狂奴终忆越滩居。

宋庠　尝假马于亲旧不獲因感而成咏
    东方昔借车，尼父尝假盖。
    一马兹不全，夷涂出如阂。
    人无托乘宠，朝罕均茵载。
    策足本乏谋，临风嗟有待。
    京洛富华厩，權奇出青海。
    翩翩陌上郎，灭没争星迈。
    珂音杂鸾响，韉势动霞緕。
    东郭独何为，徒行履将败。

宋庠　朝谒待漏偶成咏怀
    天街残月斗城西，五里葱葱瑞雾迷。
    仙翰入陪廱泽鹭，晓筹初听汝南鸡。
    星翻徼道千庐密，云敛觚棱两观齐。
    自顾山林疏贱质，谁将车马载惊鼷。

宋庠　朝谒建隆寺
    郡国高皇朝，天龙释帝居。
    兵销擒布后，台耸畏轩馀。
    宾榻成莲坐，戎韬入贝书。
    守臣荣就望，屏息拜前除。

宋庠　朝谒应天神御瞻仰壮丽退憩斋房作
    云构崔嵬敞梵筵，皇家基运此兴先。
    如存不改当阳坐，善护常开种福田。
    四彻金绳规宝所，九衢琼树宿非烟。
    须知补旧延洪意，重数仙人拂石年。

宋庠　陈勤之兄弟同登秀科俱宰江东大邑
    上林春色老朱樱，谁见联科纪佛名。
    睢苑妍辞俱右席，太丘遗业肯惭卿。
    离歌坐写埙箎恨，邑政行闻鲁卫声。
    使橐尽堪传尺素，双函同慰一摇旌。

宋庠　陈州献瑞麦图奉诏作
    尧壤环中甸，周黣冠百昌。
    时均十雨润，天报两歧祥。
    善气滋繁粒，薰风拥翠芒。
    初疑禾异畝，更觉黍非香。
    献状宸襟悦，披图国颂飏。
    史臣谁汗简，休应谱斯箱。

宋庠　晨兴春冷
    玉骨临风怯，华钉恨带宽。
    冻醪催卯醉，小雪造春寒。
    锦瑟弦声润，山炉蕙炷乾。
    良辰他日意，慎勿怨花残。

宋庠　晨兴读书
    老病何为者，陵晨缥帙开。
    终无经世略，似有著书才。
    史记金藏匮，春秋玉作杯。
    吾心聊自适，万事已焉哉。

宋庠　晨谒感怀
    早拂华簪谒冕旒，五更残点便鸣驺。
    星沈长乐钟声外，月挂觚棱阙影头。
    弱翮讵堪仪振鹭，孤怀终欲信群鸥。
    更惭晨坐鸿枢府，容鬓先于省树秋。

宋庠　晨谒宫门小雨初过
    宫漏籤声急，天街雨脚微。
    晓寒凌禁树，春气裛朝衣。
    瑞雾轻犹湿，香尘重不飞。
    鸡人传鑰出，华旭满丹闱。

宋庠　晨谒书所见
    绀幰鸣珂万盖翔，九门冠剑拥晨光。
    城连南北长安斗，殿倚东西太极堂。
    云里铜乌风作籁，天边金掌露成霜。
    微生备位如葵藿，只有倾心奉圣王。

宋庠　城外秋晚
    泽莽郁萧条，凭高不自聊。
    水寒陂雁集，城废冢狐妖。
    野色空秋获，林声急暮樵。
    先畴东北路，乡思托回飚。

宋庠　池上春物已烂漫寄东甫
    春物昌昌曲沼门，已宜留客置芳樽。
    柳丝到地烟无力，花脸迎阳露有痕。
    歌待瑶箱惊幕燕，舞留纨袖付庭鵾。
    清明元巳俱堪会，莫遣香槽玉液浑。

宋庠　池上观雨
    急雨横塘晚，萧萧逼坐隅。
    斜津添竹泪，繁點溢荷珠。
    泥重聊休燕，波翻尚浴凫。
    风霆河外恶，桥卒弗传呼。

宋庠　池上雨过
    萧萧残雨过横塘，翠幕生波入坐凉。
    淡日映云微透脚，暖风翻叶更成光。
    墙头早杏青丸小，水面新蒲绀尾长。
    鱼鸟沈浮斋吏散，恍惊身世在濠梁。

宋庠　池鹜
    野水初盈沼，舒凫亦伴游。
    双膺时没藻，斜阵或迎舟。
    敢厌吞腥累，真忘续胫忧。
    杜家邻舍远，刷羽恣淹留。

宋庠　驰驾监税齐都
    温诏封芝出帝居，秘曹星秩示优除。
    舜庭已茂三年绩，魏谤初销一箧书。
    丹地拾遗思汲黯，中宸批草待相如。
    前期雀厦无因恋，归从清尘六尺舆。

宋庠　迟明出都
    晓出西郊道，回瞻北阙天。
    城头云敛盖，关外月低弦。
    委佩辞朝绂，鸣笳逐使旃。
    老臣三去国，凭轼泪潺湲。

宋庠　迟明出都谢雪龙门佛祠途中复遇雪
    路阔三条陌，云低九鼎门。
    铙风催骑乡，裘霰减貂温。
    谷晓天花乱，林空苑絮繁。
    周黣农意切，一一愿流根。

宋庠　崇政殿试御试贡士中昃不暇食因私赋
    曩圣勤周日，虚怀轸睿思。
    方图天辑命，讵恤食踰时。
    坐诫繁机壅，居忘侧景疲。
    眷贤资德饱，询善尉调饥。
    事帝心还小，康功服更卑。
    巍巍七百祚，归报谅由斯。

宋庠　酬王拱辰侍郎归阙见赠
    俊誉由来服搢绅，更烦馀略霁边尘。
    威留玉帐时无战，班入金华地最亲。
    昔看草辞知大笔，今荣除馆识嘉宾。
