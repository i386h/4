<!-- { "loadSidebar": true } -->
    高堂久倾不复见，谁谓此物犹依然。
    当时万杵捣云叶，铺出几案滑且坚。
    剡溪藤骨不足数，蜀江玉屑谁复怜。
    君臣嬉燕盛文采，骈章丽曲斗巧儇。
    一朝零落随散地，中原箧笥生光鲜。
    君安得此尚百幅，题以大句先群贤。
    群贤落笔富精丽，琼琚宝玦相钩联。
    嗟予材力岂当敌，虽欲强赋何能妍。
    耽独玩物古所戒，崇尚浮藻政岂先。
    江南可哀纸可惜，后有观者存吾篇。

韩维　奉同原甫槐阴行
    天门观阙双凌霞，下有驰道开平沙。
    高槐左右覆朱梐，绿阴翠气相蒙遮。
    朝回亘云下宝骑，游散制电奔香车。
    我惭太学官况冷，旦暮出此驱疲騧。
    清风吹冷南就局，炎日转景东还家。
    昏然百事不知省，空复春叶零秋华。

韩维　奉同原甫郓州乐郊
    诗人歌乐郊，以政不以游。
    太守名是地，岂非为民谋。
    下车布条教，惠爱春风柔。
    丹笔平枉讼，赭衣息奸偷。
    政和岁亦丰，闾里舞且讴。
    及我闲暇时，驾言此淹留。
    杂花艳暄朝，翠竹鲜霜秋。
    有台下观渔，有堂前抗侯。
    觞斝纷错，管鼓亦喧啾。
    都人从公来，小大毕休休。
    施设苟异此，且为民所仇。
    台高池益深，不若墟与丘。
    贤而后能乐，轲言良有由。
    聊书太守意，庶几来者求。

韩维　奉同中道锁宿南宫思宝奎殿前花树子
    曾见芳春二月时，弱枝繁萼动辉辉。
    难忘绝艳惊心丽，重惜良游与意违。
    好事几人能载酒，感时今日为沾衣。
    南宫老树无妍思，坐想东风绛雪飞。

韩维　夫人阁四首
    腊雪余香径，朝挥上绮甍。
    翠生兰蕙色。和人管弦声。

韩维　夫人阁四首
    重锦褰妆幕，请罗换舞衣。
    钗头双燕子，先向社前飞。

韩维　夫人阁四首
    薄暖正当挑菜日，轻阴渐变养花天。
    君王勤政稀游幸，院院相过理管弦。

韩维　夫人阁四首
    宫娃指晓已催班，拜谢春幡列御前。
    不待东风报花信，红酥采缕斗芳妍。

韩维　伏蒙三哥以某再领许昌赋诗为寄谨依严韵
    久陪法从常怀愧，再领乡州始觉荣。
    政事敢言前可继，宠光深见古为轻。
    预装白酒留春盎，旋剪红葩出洛城。
    两道况闻时泽足，不妨吟啸玉杯倾。

韩维　伏日同当事诸君饮延祥观
    适郊惮勤远，近市厌喧踨。
    纷然异趋向，日晏靡宁足。
    回车憩琳馆，邂逅得所欲。
    凉飚飒生林，飞雨时度竹。
    醇醪挹云浆，佳果咀冰玉。
    欢争校奕棋，谈笑追割肉。
    兹辰著术令，嬉燕动辇毂。
    聊从一时乐，庶以同厥俗。

韩维　芙蓉五绝呈景仁
    堂前堂后尽芙蓉，晴日烘开万朵红。
    不把一樽酬胜赏，忍看憔悴落霜风。

韩维　芙蓉五绝呈景仁
    小沾清露细摇风，养得新花北第红。
    客至莫教樽酒燥，朝吟夕赏未知穷。

韩维　芙蓉五绝呈景仁
    少年尝记作西游，尤蕊奇葩夹道秋。
    今日家园开烂熳，恥疑身在蜀江头。

韩维　芙蓉五绝呈景仁
    不辞晨起立秋风，为爱浓芳露满丛。
    若比洛阳花盛品，万枝开遍瑞云红。

韩维　芙蓉五绝呈景仁
    携觞日日绕珍丛，未必欢情尽醉中。
    却怕后时无意思，杀风景似范家翁。

韩维　服除送兄弟还都
    日月忽已远，再见新谷升。
    丧期有常数，吉我衣与襟。
    俯仰自悲咤，泪下肝胆崩。
    尚推立身报，未即泯馀生。
    肃肃忠宪公，秉德辅休明。
    报国有遗意，训言犹在听。
    况兹世厚恩，兄弟秩王庭。
    一朝出门去，事业各自营。
    上当答君仁，上以为亲荣。
    独此抑疴瘵，谢喧守柴荆。
    扫冢奉时祭，履田课春耕。
    既无公家责，聊徇狷者情。
    出处虽云异，要以道为程。

韩维　赋永叔家白兔
    天公团白雪，戏作毛物形。
    太阴来照之，精魄孕厥灵。
    走弄朝日光，趘然丹两睛}。
    不知质毛异，乃下游林坰。
    一为世俗怪，羋网遂见索。
    我尝论天理，于物初无营。
    妍者偶自得，丑者果谁令。
    豺狼穴高山，吞噬饫膻腥。
    苍鹰{娉女换扌}不得，逸虎常安行。
    是惟兽之细，田亩甘所宁。
    粮粒不饱腹，连群落燖烹。
    幸而护珍贵，愁苦终其生。
    纠纷祸福余，未易以迹明。
    将由物自为，或系时所丁。
    恨无南华辩，文字波涛倾。
    两置豺与兔，浩然至理真。

韩维　感季夏南堂怀江十苏二
    积雨漂暑馀，凉风作秋先。
    南堂草木深，蝉蜩噂篱掾。
    感此时节流，坐伤人事变。
    去年居京华，晨昏侍亲燕。
    问谁过我频，江苏实帮彦。
    一朝艰祸缠，衔哀走穷县。
    形骸悲瘵中，气息仅如钱。
    邻几谪官去，门征校亏羡。
    子美亦远游，江湖一蓬转。
    人生哀乐间，瞥若过目电。
    念此不敢已，淋漓泪垂面。
    二君希代宝，宁人世俗贱。
    天和酌无竭，玉德莫愈见。
    何以尉相思，酬篇佇来绚。

韩维　公美侍郎赋诗见诒次韵答谢
    哭兄悲友老来情，默默终朝究道精。
    双毂幸回贤者驾，一觞聊展故人诚。
    身随风力常无住，辩若河源每自倾。
    早晚东城见华屋，与君垂白话无生。

韩维　公时遗石榴
    高冠趋尹君方掾，促席迎宾我已翁。
    交态不忘平日厚，歌声犹似少年工。
    映阶露菊秋吟苦，盈筥霜榴岁问通。
    每与东邻话知旧，白头强健几人同。

韩维　公孙孝子
    丧期著常数，在古固有之。
    嗟嗟三季后，礼让俗亦衰。
    亲亡有不葬，况问功与期。
    公孙布衣士，未免寒与饥。
    生兮已不恤，死者吾敢欺。
    孝生因其心，礼大实以时。
    挺然颓俗内，独以古自为。
    萧萧天平山，松柏有馀悲，
    可以表懿行，刻此无愧辞。

韩维　孤雁
    节物何催逼，翩翩不可留。
    枫丹湘渚暮，芦白楚江秋。
    只影侵霜月，孤鸣入戍楼。
    天高云路杳，安稳过罗浮。

韩维　观安公亭戏呈观文主人
    十五年来此地行，白头重到不胜情。
    寒梅未放黄金蕊，冰绽初流碧玉声。
    憔悴霜松如有诉，纷披风竹似相迎。
    红裙散后歌音绝，海鹤阶前时一鸣。

韩维　观灯市井之利得雨农田所急而二者不可以并时乃所愿灯彻而雨作也今
    风回协气通青律，月破游氛上碧天。
    万盏华灯辉永夜，一犁甘雨报丰年。
    梅含宿润粧先试，荑新桑手不拳。
    云势崇朝殊未已，坐看泽遍先垓田。

韩维　观龙和谢师厚
    龙于经传皆有云，明幽其德能屈伸。
    尝闻于耳昧厥真，乃今睹之信所闻。
    层阴填空白日昏，仰见巨尾垂轮囷。
    其长百丈围车轮，仿佛如辨鬣与鳞。
    腥风萧飒来逼人，观者骇伏褫魄魂。
    须臾摇动卷缩云，云气断岸随飞奔。
    惊雷下震万瓦裂，暴雨一泻群河翻。
    霆收无迹雨在物，吁龙出处何其神。

韩维　观饲鱼
    群鱼戏清川，容貌甚融易。
    投饵落其间，纷邹忽无次。
    其来若有召，贪吻动如沸。
    波间互出没，似亦夸巧智。
    警跳鳞迸雪，饱泳尾摇翠。
    安知沧海外，五犗不可致。
    幸逢观者仁，不与钩网值。
    庄生昔濠上，尝叹天理遂。
    利心一以发，所向固多累。
    我观虽有殊，我得岂去异。

韩维　观音精舍期邻几未至
    懒驱羸马傍朱门，来对只园寂寞春。
    撩乱绕楼唯有燕，萧条垂箔更无人。
    未回山简池头马，空愧陶公顶上巾。
    留得清风满衣袖，为君吹尽鬓边尘。

韩维　官舍书事
    官曹本自冷，况值秋风后。
    落叶频委阶，斜光半穿牖。
    幽闲夙所尚，默静颇能久。
    门外声利喧，于吾竟何有。

韩维　过卞氏园亭
    桃李郊扉静，东风拂面柔。
    偶陪连骑客，来作探春游。
    斜日池边树，轻云城上楼。
    不须花艳动，一醉且淹留。

韩维　过杜甫坟
    三尺孤坟墓，空留万古名。
    风骚谁是主，天地太无情。
    入夜月虚白，逢春草自生。
    耒阳江色迥，吊罢恨难平。
    
    
韩维　过李膺墓同曼叔作
    汉衰奄寺炽，威柄敢专有。
    桓桓李司隶，誓夺还君手。
    登门盛贤俊，破柱发奸丑。
    身虽以此亡，慕者犹恐后。
    我行襄之野，把酹孤冢右。
    精诚有相激，泪落入卮酒。
    剖心死亦仁，灭顶过何咎。
    大雅称明哲，于君岂其谬。

韩维　过邵先生居
    竹坞斜开迳，茅檐半卷书。
    幽闲入高卧，淡薄见平居。
    乱水随酾引，残花不扫除。
    因君动高兴，回首望吾庐。

韩维　寒食出郊
    都门气象雨余佳，厌尽风尘见草芽。
    日薄风和近郊路，朱红粉白远林花。
    堤开独去媻珊女，柳下相逢轻{左车右录}车。
    丝鬓未催樽酒在，不须辛苦问年华。

韩维　何龙图赴上秘阁同诸君赋诗
    华阁岧峣冠道山，群公清晓集初筵。
    独持金印承新命，重对牙签识旧编。
    英俊雍容欣接袂，文章疏阔愧怀铅。
    一时高会形风什，留作儒林故事传。

韩维　和安国天钵拈香
