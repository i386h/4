<!-- { "loadSidebar": true } -->
    中秋有月更有酒，乐事赏心并二难。
    万里无尘银世界，一清彻底玉溪山。
    素娥伴兔夜无寐，仙侣乘鸾晓未还。
    老子南楼动吟兴，风吹香句堕尘寰。

赵必象　和文文溪庆徐固峰六十得子韵
    明珠生老蚌，光彩射西湖。
    岁晚颖方实，春荣木不枯。
    卿儿是麟否，陵母梦云无。
    他日浣花老，骑驴索醉扶。

赵必象　和尹权宰见访韵
    牛下高眠扣角歌，辔金裾翠重相过。
    江湖十载知心少，风雨一庭愁思多。
    君向青云腾骥足，我甘白发老渔蓑。
    茅檐剪烛更酌酒，人世欢娱能几何。

赵必象　和张竹处韵钱陈匝峰之濂泉
    不愁官冷客无氈，力欲回澜障百川。
    无己晚年工觅句，元龙豪气讳求田。
    焚章经解诸侯印，买酒时分司业钱。
    庭草池莲总春意，诗人只合住濂泉。

赵必象　和朱水乡韵
    已落渊明后，归欤寂寞滨。
    旧交松处士，新宠竹夫人。
    诗国尊齐晋，仙溪隔昴辰。
    南柯还是梦，蝼蚁自君臣。

赵必象　和朱水乡韵
    江湖双鬓短，风雨一灯孤。
    买酒初尝芡，抄诗细截蒲。
    织耕同德曜，编简对韩符。
    怕有伤时句，磨教稜角无。

赵必象　和朱水乡韵
    何处著诗豪，白云高更高。
    山中别天地，门外自波涛。
    夜雨荒园菊，春风媚观桃。
    归来怀故宇，招隐愧离骚。

赵必象　和朱水乡韵
    一我独栖栖，相逢又解携。
    惊鱼依乱藻，忙燕垒新泥。
    亦有种桃者，独无芳草兮。
    买舟欲乘兴，风雨黯前溪。

赵必象　和自村同年韵寄南山刘义车
    空谷寥寥绝足音，月明千里故人心。
    功名蝴蝶半床梦，岁月蜉蝣一息阴。
    王粲曾闻附刘表，华元何忍薄羊斟。
    买舟欲泛剡溪曲，安道门前雪忒深。

赵必象　贺黎耐交建经史阁
    芹宫地属淳熙祖，芸阁功成四世孙。
    千载诗书元气在，百年文献故家存。
    卷还赠券珍公帑，留取芳名榜圣门。
    当道宗工凤楼手，拟干椽笔刻玙璠。

赵必象　怀梅水村十绝用张小山韵
    人生南北浮萍耳，四海九州都是家。
    毕竟男儿心似铁，莫将愁泪涴梅花。

赵必象　怀梅水村十绝用张小山韵
    十年骑鹤梦悠悠，天地无情白发愁。
    归到咸阳还似客，几回肠断望并州。

赵必象　怀梅水村十绝用张小山韵
    小山山人荷为衣，松梅为屋竹为篱。
    檐花细雨青灯句，独忆郑老同襟期。

赵必象　怀梅水村十绝用张小山韵
    纸衾如水梦难成，抱膝灯前读北征。
    懊恨雁来无个字，海云千里雨溟溟。

赵必象　怀梅水村十绝用张小山韵
    暮秋已误张郎约，冬暮归期又未成。
    趁取岁前到家好，春来怕有杜鹃声。

赵必象　怀梅水村十绝用张小山韵
    梦入罗浮归兴崧，回程约莫到闽中。
    何当载酒迎马首，先生莫负琉璃锺。

赵必象　怀梅水村十绝用张小山韵
    梅花集里识真梅，曾读梅花偈子来。
    四海交游君倒指，江南只有贺方回。

赵必象　怀梅水村十绝用张小山韵
    银钩铁画忆珍题，笔法精神逼会稽。
    可是荆州佳子弟，争怜野鹜厌家鸡。

赵必象　怀梅水村十绝用张小山韵
    邻墙砧杵送秋声，云掩香帏六曲屏。
    灯下回文题未就，梅花明月一床冰。

赵必象　怀梅水村十绝用张小山韵
    君行千里无几微，六见月挂珊瑚枝。
    山猿野鹤俱无恙，独有梅花欠数诗。

赵必象　即席点韵赋方砚
    一片端溪云，至宝俗眼惊。
    体方而质刚，翰林叨宠荣。
    楮君同出处，松侯难弟兄。
    紫肝马肤润，绿晕鸲肯明。
    自笑谪仙狂，曾倩妃子擎。
    我爱清庙瑟，人吹高门笙。
    龙尾与凤哹，圆巧相逢迎。
    吾友管城公，奚假乎猩猩。
    留此镇山房，移文鸥鹭盟。
    好方已成癖，焉用圆为卿。

赵必象　句
    诗人只合住茅屋，天下未尝无菜羹。

赵必象　李月野舍旁之李花於梅时郡斋有诗遂次其韵
    李花不减梅花白，閒与梅花争几回。
    惟有暗香疏影句，承当不下让还梅。

赵必象　李月野舍旁之李花於梅时郡斋有诗遂次其韵
    李花久慕梅清洁，取友於梅结己知。
    不是争春逞年少，只嫌桃杏带妖姿。

赵必象　陆户有摴蒱之招诗以答之
    局促束缩抱羁独，颓然一我恧兮俗。
    酒病昏沈无诗医，诗肠枯槁欠酒沃。
    閒窗坐与周公交，焚香痛把楚骚读。
    世情冷暖故人疏，笑杀和靖鳖头缩。
    夜长灯明吊影孤，无情红粉不可呼。
    梦中猛省京华事，围红拥翠邀博徒。
    银烛高烧海棠暖，醉豪一喝雉成卢。
    赢却翠裘六郎恨，丈夫此乐天下无。
    君不见刘毅家四壁，百万只一掷。
    袁耽少不羁，皮帽怀相随。
    逢场作戏政不恶，大抵人生乐其乐。

赵必象　南康县圃赏梨花呈长官
    种花之暇點春芳，把酒花边试洗妝。
    差胜当年潘令尹，空载桃李满河阳。

赵必象　南康县圃赏梨花呈长官
    点绿妆红千万般，薰桃染柳更蒸兰。
    利花也费东风力，九十日春无点闲。

赵必象　南康县圃赏梨花呈长官
    霜玉肌肤冰雪魂，春风庭院月黄昏。
    儿曹不解吟翁意，无雨无风也闭门。

赵必象　南康县圃赏梨花呈长官
    李俗桃麄不用评，梅花之后此花清。
    唤醒山谷商量过，差替山礬做弟兄。

赵必象　南山赏梅分韵得观字
    老梅百窠霸骚坛，峥嵘铁骨傲岁寒。
    千枝万枝冻欲槁，一花两花春尚悭。
    愁闻羌雏吼玉笛，羞见公子驮金鞍。
    芳魂久嫁逋仙去，怨云恨雨迷孤山。
    憔悴独醒者，纳交惟芷兰。
    江南穷诗人，鄙哉弟山礬。
    甚而含毫吮墨之俗子，或比之粉面之何郎、玉肌之阿环。
    梅花酷怕渠点涴，所以未破冰雪颜。
    与其玉堂兮金屋，孰若竹篱茅舍幽且閒。
    与其状元兮宰相，孰若收香敛华林壑间。
    逆知梅意同我意，诗人合作如是观。

赵必象　南山亭吟梅用韵
    玉辇瑶车具，飘飘银台路。
    群姬拥盖羽，太真衣缟素。
    夜宴琼花圃，玉郎骑鹤赴。
    翠衣冻欲仆，芳信谁传付。
    无梦高唐赋，酒阑散香雾。

赵必象　钱陈柳边权惠阳教
    豪气元龙习未除，扁舟撑月过丰湖。
    饭虽不足犹携鹤，累既无多合载书。
    野客惯曾怜郑老，诸公何敢薄相如。
    江湖交旧如垂问，为道衰颓只故吾。

赵必象　钱陈匝峰之濂泉
    桃源渺何处，梦短到家难。
    不办一邱费，犹为九品官。
    鹤嫌新俸薄，鸥讶旧盟寒。
    附翼攀鳞事，书生不敢干。

赵必象　钱实斋趋朝
    四海人物如星晨，老成典型公一人。
    秋月玉壶光皎皎，飞鸾不骖翔八表。
    寒花晚节纷其香，春风笔底多甘棠。
    景定东南民力竭，天畀福星照南粤。
    尽洗蛮烟瘴雨尘，药洲草木欣然春。
    至今民拜宽分赐，古有今无此廉吏。
    清风去后凛冰台，前度刘郎又复来。
    阃府清明民快活，满腔子仁活泼泼。
    一十四州生意多，海鳌不动红牙高。
    治平奏最居第一，生平受用惟一实。
    一朝徵入作侍郎，晋升邃阁侍华光。
    国家多难予谁与，嗣王小毖新求助。
    矧今耆俊莫如公，泰内君子上下同。
    大用之机其在此，周公冢宰毋专美。
    不然成王方幼冲，何为袞衣赤舄先归东。
    送公此行登鼎席，南丰瓣香此昕夕。
    他时英俊馆翘材，桃树应思去后栽。

赵必象　钱尹权宰
    半年笔底种甘棠，棠未成阴又趣装。
    明月扁舟琴鹤共，西风一剑斗先半。
    人生易散情如海，事会无穷鬓未霜。
    莫把屠龙斩蛟手，便携短棹钓沧浪。

赵必象　钱尹权宰
    老我江湖倦送迎，故人此别若为情。
    绨袍气义千金重，故纸功名一缕轻。
    我辈何心争鹜粒，人生到处有鱼羹。
    何时握手孤山路，共折梅花醉月明。

赵必象　生朝觞客即席用韵
    西风吹客浮仙槎，万斛诗香散幽遐。
    琼裾翠裳佩九霞，赐我羔酒龙团茶。
    剪锦飞落山人家，黄绢幼妇无以加。
    衰贱何足辱齿牙，相看白发羞黄花。
    西山薇蕨东陵瓜，前村烟雨黄犊车。
    共嚼秋芳咀春华，茅斋饮尽邻可赊。

赵必象　题月岩
    千年老桂影婆娑，一半银蟾挂碧萝。
    大抵人间天上事，团圆时少缺时多。

赵必象　题云岫半閒堂用李涉韵
    一坞白云茅数间，归与钓水采於山。
    寄声灵彻休相笑，未必僧閒似我閒。

赵必象　题云岫半閒堂用李涉韵
    卧月眠云屋半间，诗人到处是家山。
    当年悔弄君房笔，只得忙中一半閒。

赵必象　题竹隐梅外二先生祠堂
    一办瞻祠像，形癯道自腴。
    衣冠千载事，功力廿篇书。
    老竹秦四皓，寒梅汉二疏。
    纷纷麟阁画，章服里猴狙。

赵必象　挽陈东湖
    诸公凋谢尽，此老鲁灵光。
    笔砚生涯旧，诗书福泽长。
    春园名独乐，秋圃赋寒香。
    谁续斯文脉，元方与季方。

赵必象　挽陈东湖
    东湖地百弓，左柳右芙蓉。
    老屋三间月，童颜七十翁。
    晓凉快吟屦，晚霁醉渔篷。
    一夜西风惨，池荷不敢红。

赵必象　挽陈东湖
    吾善养吾存，衡茅道更尊。
    书声响三世，诗派禅诸孙。
    今古自秦晋，山林有绮园。
