<!-- { "loadSidebar": true } -->
    绝怜疏雨微云里，点缀湖山分外清。

杨万里　上已同沈虞卿、尤延之、王顺伯、林景思游湖上，得十绝句，呈同社
    凭久栏干可一梘，湖山飞入水中来。
    多情燕子能相劝，舞破东风去却回。

杨万里　上已同沈虞卿、尤延之、王顺伯、林景思游湖上，得十绝句，呈同社
    今年山路少人来，酒肆萧然绮席埃。
    政尔坐愁春寂寞，昼船箫鼓忽如雷。

杨万里　上已同沈虞卿、尤延之、王顺伯、林景思游湖上，得十绝句，呈同社
    岸上湖中各自奇，山觞水酌两皆宜。
    只言游舫浑如画，身在画中元不知。

杨万里　上印有日代者未至
    不是新人不肯来，天教老子小徘徊。
    坐看桃李缤纷落，等得酴醾烂熳开。

杨万里　上元复犹寒二首
    雪後不妨寒较差，莫教一并放千花。
    旧来池上金丝柳，新学江西鹰爪茶。

杨万里　上元复犹寒二首
    道是春工做物华，春工元自不由它。
    杏花只作去年面，萱草别抽今岁芽。

杨万里　上元後一日往山庄访子仁，中涂望见庄里李花二首
    庄里李花何似生，山头转处最分明。
    轿中举首聊东望，不见花枝见雪城。

杨万里　上元後一日往山庄访子仁，中涂望见庄里李花二首
    李花十里纵长围，漏出桃花片子儿。
    千丈越罗初水冻，中间一点涴燕脂。

杨万里　上元前大雪即晴
    腊前三日巳奇绝，年後六花仍作团。
    才定忽斜偏有思，欲消还冻不胜寒。
    且留大地万银屋，要伴青天孤玉盘。
    今岁上元君记取，红灯白月雪中看。

杨万里　上元前一日，游东国看红梅右题停罢坊场图三首
    欲折红梅朵，看来不忍攀。
    周回寻四处，恰得一枝繁。

杨万里　上元前一日，游东国看红梅右题停罢坊场图三首
    偶看红梅到小园，凭栏送眼过前村。
    山头茅屋隔孤树，篱外行人出半身。

杨万里　上元前一日，游东国看红梅右题停罢坊场图三首
    儿牵黄犊父担犁，社鼓迎神簇纸旗。
    不是丰年那得此，今春大胜去春时。

杨万里　上元日晚过须溪
    恰恰元霄两脚垂，天风为我扫除之。
    怪来平地寒如许，雪满远峰人未知。

杨万里　上元夜里俗粉米为茧丝，书古语置其中，以占一岁之福祸谓之茧卜。
    去年上元客三衢，冲雨看灯强作娱。今年上元家里住，村落无灯惟有雨。
    隔溪业祠稍萧鼓，不知还有游人否？
    儿女炊玉作茧丝，中藏吉语默有祈。
    小儿祝身取官早，小女只求蚕事好。
    先生平生笑儿痴，逢场亦复作见嬉。
    不愿著脚金毕殿，不愿增巢上林苑。
    只哦少陵七字诗，但得长年饱吃饭。
    心知茧卜未必然，醉中得卜喜欲癫。

杨万里　上章戴滩
    脱巾枕手仰哦诗，醉上诸滩总不知。
    回看他船上滩苦，方知它看我船时。

杨万里　上章休致奉诏不允感恩书怀
    纳禄惟愁晚，蒙恩未听辞。
    猖狂思再渎，感恋独多时。
    但有花开日，无非饮醉时。
    白头何所用，满与插花枝。

杨万里　尚长道十年离索杯酒话旧，怃然若隔世，醉笔无律令，亦情之至也。
    麦黄秧碧百家衣，已热犹寒四月时。
    雨复觅春无一寸，野蔷薇发酽燕腊。

杨万里　尚长道十年离索杯酒话旧，怃然若隔世，醉笔无律令，亦情之至也。
    手种琅玕劣十年，今年新笋不胜繁。
    不知明早添多少，日暮闲来数一番。

杨万里　尚长道十年离索杯酒话旧，怃然若隔世，醉笔无律令，亦情之至也。
    竹间露重午方乾，松里云深复亦寒。
    只道一溪无十里，为谁百屈更千盘。

杨万里　烧香
    小合疏棂春昼长，沉烟半穗弄轻黄。
    老铃略不知人意，故故搴帘放出香。

杨万里　烧香七言
    琢瓷作鼎碧於水，削银为叶轻如纸。
    不文不武火力匀，闭阁下帘风不起。
    诗人自炷古龙涎，但令有香不见烟。
    素馨忽开抹利拆，低处龙麝和沉檀。
    平生饱识山林味，不柰此香殊斌媚。
    呼儿急取焌木犀，却作书生真富贲。

杨万里　芍药初生
    芍药新移种，红拳餐万雏。
    看来已可爱，未问有花无。

杨万里　芍药宅
    何以筑花宅，笔直松树子。
    何以盖花宅，雪白清江纸。
    纸将碧油透，松作画栋峙。
    铺纸便成瓦，瓦色水精似。
    金鸦暖未焰，银竹响无水。
    汗容清不泣，晴态娇非醉。
    尽收香世界，关在闲天地。
    风日几曾来，蜂蝶独得至。
    劝春入宅莫归休，劝花住宅且小留。
    昨日花开开一半，今日花飞飞数片。
    留花不住春竟归，不如折插瓶中看。

杨万里　苕溪登舟
    深於池沼浅於河，动地风来也不波。
    只道东来行役苦，胡床面面是菱荷。

杨万里　社日南康道中
    东风试暖却成寒，春恰平分又欲残。
    淡著烟云轻著雨，近遮草树远遮山。
    人行柳色花光里，天接江西岭北间。
    管领社公须竹叶，在家在外匹如闲。

杨万里　社雨
    时节从来好雨知，今朝社日顿霏微。
    落花只得春风舞，湿却残香不得飞。

杨万里　涉小溪宿淡山
    径仄愁斜步，溪深怯正看。
    破船能不渡，晴色敢辞寒。
    白退山云细，青还玉宇宽。
    险艰明巳济，鬼梦未渠安。

杨万里　神堂铺前桃花
    北江二月政春寒，初见桃花喜未残。
    腊月潮州见桃李，元来不作好春看。

杨万里　生酒歌
    生酒清於雪，煮酒赤如血，煮酒不如生酒烈。
    煮酒只带烟火气，生酒不离泉石味。
    石根泉眼新汲将，面米酿出春风香。
    坐上猪红间熊白，瓮头鸭绿变鹅黄。
    先生一醉万事已，那知身在尘埃里。

杨万里　省宿题天官厅後竹林
    秋声偷入翠琅玕，叶叶竿竿玉韵寒。
    声在树间元未是，秋声只在竹林间。

杨万里　省中见树上啄木鸟戏题
    一啄高高一啄低，一声声急一声迟。
    可怜去橐劳心口，蚁入枯黎自不知。

杨万里　省中新柳
    元日新春已早归，却缘春雪勒春迟。
    一年柳色今何似，政是犹黄未绿时。

杨万里　省中直舍因敲新怀周元吉三首
    老眼逢书怯细看，抄书一事更应难。
    昨携如意敲新箨，右臂朝来作许酸。

杨万里　省中直舍因敲新怀周元吉三首
    尚有周郎手种痕，怀人将竹当人看。
    寄言黄鹤楼前客，今岁新添十五竿。

杨万里　省中直舍因敲新怀周元吉三首
    老竹坚刚幼竹柔，此君年少也风流。
    锦衣脱体未全瘦，雪粉围腰犹半愁。

杨万里　圣笔石湖大字歌
    石湖仙人补天手，整顿乾坤屈伸肘。
    尔来化作懒卧龙，簸弄珠玑漱琼玫。
    五云万里天九重，玉皇深拱蓬莱宫。
    岂无九虎守阊阖，北门半扉当朔风。
    夜令云师敕风伯，鞭起卧龙湖底月。
    湖水卷上天中央，却烦北门护风雪。
    仙人驭风乘绿云，玉宸殿上朝帝真。
    帝将北斗酌天酒，冰桃碧藕脯麒麟。
    传呼玉蜍吸银浦，黟霜调冰浇月兔。
    洒成羲画河洛书，白璧一双浮雨露。
    石湖二字天上归，奎星壁宿落山扉。
    昭回下饰吴花草，姑苏台前近太微。
    诗人不直一杯水，自是渠侬命如纸。
    教人妒杀石湖仙，手揽星辰怀袖底。

杨万里　圣恩增秩进职致仕，感恩述怀
    雨露丝纶下玉宸，问天乞得个闲身。
    一生无恨长多感，三请皈休恰四春。
    手板抽还大丞相，安车县示後来人。
    从今万八百场醉，忽自称冤五柳巾。

杨万里　圣上闵雨，遍祷未应，下诏避殿减膳，感叹赋之
    夏旱焚如复入秋，圣皇避殿减琼羞。
    数峰北峙云垂合，一阵西风雨又休。
    逐日望霓穿却眼，何时倒海作奔流。
    诸贤袖有为霖手，不泻天瓢洗主忧。

杨万里　诗酒怀赵德庄
    旧月张三影，今时赵半杯。
    谁将牌印子，牒过草庐来。
    一代风流尽，余年鬓发催。
    愁边对诗酒，怀抱向谁开。

杨万里　诗情
    只要琱诗不要名，老来也复减诗情。
    虚名满世真何用，更把虚名赚後生。

杨万里　诗人王季廉挽诗
    手探卢溪颔下珠，词林再啸老於菟。
    不餐烟火惟存骨，吟杀江山失却须。
    锦里莺花余故宅，灞桥风雪入新图。
    只今醉卧长松下，犹要熊儿捉辔无。

杨万里　十二月二十七日大雪中过吉水小盘渡西归三首
    风卷寒江浪湿天，斜吹乱雪忽平船。
    碧琉璃上琼花里，独载诗人孟浩然。

杨万里　十二月二十七日大雪中过吉水小盘渡西归三首
    腊残滕六不归家，白昼乘风撒玉沙。
    旋种琼田茁瑶草，更栽琪树著银花。

杨万里　十二月二十七日大雪中过吉水小盘渡西归三首
    雪吹醉面不知寒，信脚千山与万山。
    天甽琼街三十里，更飞柳絮与君看。

杨万里　十二月二十七日立春夜不寐
    冬夜嫌长只望春，春宵又永更何言。
    睫梢强合终无睡，脚底相摩也不温。
    竟夕松风听到晓，忽明灯火看来昏。
    拥紬却起蒙头坐，顾影真成一病猿。

杨万里　十二月二十一日迎春
    星淡孤萤月一梳，迎春早起正愁予。
    土牛只解催人老，春气自来何事渠。
    官柳野梅残雪後，金幡玉胜晓光初。
    却思归跨春山犊，茧栗仍将挂汉书。

杨万里　十里塘观鱼
    银塘打尽万银梭，岸上笭箵来正多。
    船载月明犹有月，无船无月欲如何。

杨万里　十六月夜再同子文、巨济、李叔粲南溪步月
    际晚溪游暮欲归，追凉逐胜却成迟。
