<!-- { "loadSidebar": true } -->
    安期羡门相与游，方丈蓬莱不更求。
    酒酣忽跨鲸鱼去，陈迹空令此地留。

王安石　秣陵道中口占二首
    经世才难就，田园路欲迷。
    殷懃将白发，下马照青溪。

王安石　秣陵道中口占二首
    岁熟田家乐，秋风客自悲。
    茫茫曲城路，归马日斜时。

王安石　莫溪驿
    缺月昏昏漏未央，一灯明灭照秋床。
    病身最觉风露早，归梦不知山水长。
    坐感岁时歌慷慨，起看天地色凄凉。
    鸣蝉更乱行人耳，正抱疏桐叶半黄。

王安石　莫疑
    莫疑禅伯未知禅，莫笑仙翁不学仙。
    灵骨肯传黄蘖烬，真心自放赤松烟。
    莲华世界何关汝，楮叶工夫浪费年。
    露鹤声中江月白，一灯岑寂拥书眠。

王安石　默默
    默默长年有所思，世间谈笑强追随。
    苍髯欲出朱颜谢，更觉求田问舍迟。

王安石　木芙蓉
    水边无数木芙蓉，露染燕脂色未浓。
    正似美人初醉著，强抬青镜欲妆慵。

王安石　木末
    木末北山烟冉冉，草根南涧水泠泠。
    缲成白雪桑重绿，割尽黄云稻正青。

王安石　暮春
    芙蕖的历抽新叶，苜蓿阑干放晚花。
    白下门东春已老，莫鸣杨柳可藏鸦。

王安石　暮春
    无限残红著地飞，溪头烟树翠相围。
    杨花独得东风意，相逐晴空去不归。

王安石　暮春
    春期行晼晚，春意剩芳菲。
    曲水应修禊，披香未试衣。
    雨花红半堕，烟树碧相依。
    怅望梦中地，王孙底不归。

王安石　暮春
    北山吹雨送残春，南涧朝来绿映人。
    昨日杏花浑不见，故应随水到江滨。

王安石　南荡
    南荡东陂水渐多，陌头车马断经过。
    锺山未放朝云散，奈此黄梅细雨何。

王安石　南涧楼
    扑扑烟岚绕四阿，物华终恨未能多。
    故应陡起三千丈，始奈重山复岭何。

王安石　南浦
    南浦随花去，回舟路已迷。
    暗香无觅处，日落画桥西。

王安石　南浦
    南浦东冈二月时，物华撩我有新诗。
    含风鸭绿粼粼起，弄日鹅黄袅袅垂。

王安石　拟寒山拾得二十首
    牛若不穿鼻，岂肯推人磨。
    马若不络头，随直而起卧。
    乾地终不涴，平地终不堕。
    扰扰受轮回，祗缘疑这个。

王安石　拟寒山拾得二十首
    我曾为牛马，见草豆欢喜。
    又曾为女人，欢喜见男子。
    我若真是我，祗合长如此。
    若好恶不定，应知为物使。
    堂堂大丈夫，莫认物为己。

王安石　拟寒山拾得二十首
    凡夫当梦时，眼见种种色。
    此非作故有，亦非求故获。
    不知今是梦，道我能畜积。
    贪求复守护，尝怕水火贼。
    既觉方自悟，本空无所得。
    死生如觉梦，此理甚明白。

王安石　拟寒山拾得二十首
    风吹瓦堕屋，正打破我头。
    瓦亦自破碎，岂但我血流。
    我终不嗔渠，此瓦不自由。
    众生造众恶，亦有一机抽。
    渠不知此机，故自认愆尤。
    此但可哀怜，劝令真正修。
    岂可自迷闷，与渠作冤雠。

王安石　拟寒山拾得二十首
    若言梦是空，觉後应无记。
    若言梦非空，应有真实事。
    燔烧阳自招，沈溺阴自致。
    令汝尝惊魇，岂知安稳睡。

王安石　拟寒山拾得二十首
    人人有这个，这个没量大。
    坐也坐不定，走也跳不过。
    锯也解不解，鎚也打不破。
    作马便搭鞍，作牛便推磨。
    若问无眼人，这个是甚麽。
    便遭伊缠绕，鬼窟里忍饿。

王安石　拟寒山拾得二十首
    我读万卷书，识尽天下理。
    智者渠自知，愚者谁信尔。
    奇哉闲道人，跳出三句里。
    独悟自根本，不从他处起。

王安石　拟寒山拾得二十首
    幸身无事时，种种妄思量。
    张三喘口窄，李四帽檐长。
    失脚落地狱，将身投镬汤。
    谁知受热恼，却不解思凉。

王安石　拟寒山拾得二十首
    有一即有二，有三即有四。
    一二三四五，有亦何妨事。
    如火能烧手，要须方便智。
    若未解传薪，何须学钻燧。

王安石　拟寒山拾得二十首
    昨日见张三，嫌他不守己。
    归来自悔责，分别亦非理。
    今日见张三，分别心复起。
    若除此恶习，佛法无多子。

王安石　拟寒山拾得二十首
    傀儡祗一机，种种没根栽。
    被我入棚中，昨日亲看来。
    方知棚外人，扰扰一场獃。
    终日受伊谩，更被索钱财。

王安石　拟寒山拾得二十首
    李生场荡荡，所见实奇哉。
    问渠前世事，答我烧炭来。
    炭成能然火，火过却成灰。
    灰成即是土，随意立根栽。

王安石　拟寒山拾得二十首
    众生若有我，我何能度脱。
    众生若无我，已死应不活。
    众生不了此，便听佛与夺。
    我无我不二，四天王献钵。

王安石　拟寒山拾得二十首
    莫嫌张三恶，莫爱李四好。
    既往侂即晚，未来思又早。
    见之亦何有，歨然如电扫。
    恶既是磨灭，好亦难长保。
    若令好与恶，可积如财宝。
    自始而至今，有几许烦恼。

王安石　拟寒山拾得二十首
    打贼贼恐怖，看客客喜欢。
    亦有客是贼，切莫受伊谩。
    乐哉贫儿家，无事役心肝。
    既无贼可打，岂有客须看。

王安石　拟寒山拾得二十首
    有一种贫儿，不能自营生。
    若不作客走，即须随贼行。
    复有一种贫，常时腹彭亨。
    若有亦不畜，若无亦不营。

王安石　拟寒山拾得二十首
    汝无名高者，以见利贪叨。
    汝无行实者，以取著名高。
    行实尚非实，利名岂坚牢。
    一朝投土窟，魂魄散逃逃。

王安石　拟寒山拾得二十首
    勇有孟施舍，能无惧而已。
    若人学佛法，勇亦当如此。
    休来讲下坐，莫入禅门里。
    但能一切舍，管取佛欢喜。

王安石　拟寒山拾得二十首
    利瞠汝刀山，浊爱汝灰河。
    汝痴分别心，即汝琰魔罗。
    圆成但一性，一切法依他。
    遍了一切法，不如且头陀。

王安石　拟寒山拾得二十首千
    失志难作福，得势易造罪。
    苦即念快乐，乐即生贪爱。
    无苦亦无乐，无明亦无昧。
    不属三界中，亦非三界外。

王安石　拟和御制赏花钓鱼
    云暖蓬莱日，风酣太液春。
    水光承步辇，花气入钓陈。
    伏槛留清跸，传觞属从臣。
    霏香连钓饵，落叶乱游鳞。
    镐饮恩知厚，衢樽赐愿均。
    更看追夏谚，先此咏逢辰。

王安石　牛渚
    历阳之南有牛渚，一风微吹万舟阻。
    华戎蛮蜀古百川，合为大江神所躔。
    山盘水怒不得泄，到此乃有无穷渊。
    朱衣乘车作官庥，操制生杀非无权。
    阴灵秘怪不欲露，毁犀得祸岂偶然。

王安石　疟起舍弟尚未已示道原
    侧足呻吟地，连甍瘴疟秋。
    穷乡医自绌，小市药难求。
    肝胆疑俱破，筋骸漫独瘳。
    惭君远从我，契阔每同忧。

王安石　偶成二首
    渐老偏谙世上情，已知吾事独难行。
    脱身负米将求志，肋力求田岂为名。
    高论颇随衰俗之，壮怀难值故人倾。
    相逢始觉宽愁病，搔首还添白发生。

王安石　偶成二首
    怀抱难开醉易醒，晓歌悲壮动秋城。
    年光断送朱颜去，世事栽培白发生。
    三亩未成幽处宅，一身还逐众人行。
    可怜蜗角能多少，独与区区触事争。

王安石　偶书
    惠施说万物，盘特忘一句。
    寄语读书人，呶呶非胜处。

王安石　偶书
    雄也营身足，聃兮悞汝多。
    捐书知圣已，绝学奈禽何。

王安石　偶书
    穰侯老擅关中事，长恐诸侯客子来。
    我亦暮年专一壑，每逢车马便惊猜。

王安石　陪友人中秋夕赏月
    海雾看如洗，秋阳望却昏。
    光明疑不夜，清莹欲无坤。
    扫掠风前坐，留连露下尊。
    苦吟应到晓，况有我思存。

王安石　彭蠡
    茫茫彭蠡春无地，白浪春风湿天际。
    东西捩柂万舟回，千岁老蛟时出戏。
    少年轻事镇南来，水怒如山帆正开。
    中流蜿蜓见脊尾，观者胆堕予方咍。
    衣冠今日龙山路，庙下沽酒山前住。
    老矣安能学佽飞，买田欲弃江湖去。

王安石　霹雳沟
    霹雳沟西路，柴荆四五家。
    忆曾骑款段，随音入桃花。

王安石　平甫归饮
    无田士相吊，亦以废燕乐。
    我官虽在朝，得饮乃不数。
    诗书向墙户，宾至无杯杓。
    空取上古言，酬之等糟粕。
    有如扬子云，岁晚天禄阁。
    但无载酒人，识字真未博。
    叔兮归自东，一笑堂上酌。
    绪余不及客，儿女聊相酢。
    高谈非世欢，自慰亦不恶。
    寄言繁华子，此趣由来各。

王安石　平甫如通州寄之
    北山摇落水峥嵘，想见扬帆出广陵。
    平世自无忧国事，求田应不忤陈登。

王安石　平甫与宝觉游金山思大觉并见寄及相见得诗次韵二首
    宠参时宰道人琳，气盖诸公弟季心。
    胜践肯论山在险，冥搜欲与海争深。
    摇摇北下随帆影，踽踽东来想足音。
    握手更知禅迫远，隔云灵鹫碧千寻。

王安石　平甫与宝觉游金山思大觉并见寄及相见得诗次韵二首
    漳南开士好丛林，慧剑何年出水心。
