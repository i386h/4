<!-- { "loadSidebar": true } -->
    潇潇细雨蓬初闭，万里一帆随白鸥。

释绍嵩　钱清解舟有感
    解缆浙江头，真　　汗漫游。
    山川元历历，云水自悠悠。
    举翮笼水鸟，归心水上鸥。
    夕阳谁共感，一雁度南楼。

释绍嵩　遣怀
    巡礼诸方遍，无心问世缘。
    东西南北路，一十二三年。
    夜色临城月，猿声隔树烟。
    坐来幽兴在，对景觅诗联。

释绍嵩　遣怀
    抱瘵便秋晚，无言祗自知。
    是身多落寞，半世足飘离。
    静阅王维画，闲围李远棋。
    慨然叹时命，转觉命堪疑。

释绍嵩　遣怀
    落拓无生计，放怀使所便。
    托心时散帙，即事偶成篇。
    此道欣逢泰，平生祗信缘。
    殷勤伴幽独，松亚小窗前。

释绍嵩　遣怀
    学懒真成懒，龙锺志未酬。
    此生多農轲，何处不迟留。
    勋业频看镜，寒盟得问鸥。
    羁愁难尽遣，愁尽自无愁。

释绍嵩　遣怀
    淹泊宁吾愿，年光送老来。
    只知闲说话，但觉旅怀开。
    此路方知已，唯天台是媒。
    冥搜无好语，也辱片云催。

释绍嵩　遣意
    一生生计祗长贫，迹近群鸥意倍亲。
    旧喜读书今懒读，寒灰枯木仅堪伦。

释绍嵩　庆元道中
    临溪柳带正依依，落絮因风特地飞。
    岛上断云垂极浦，城头初角送残晖。
    闲过绮陌寻高寺，谩绕清流欲浣衣。
    重到张公泊船处，家家扶得醉人归。

释绍嵩　秋日湖上憩水仙祠
    万木已西风，千山景象通。
    岸拖秋草绿，日抹半山红。
    穴蚁苔痕静，诗人眼界空。
    水仙来往处，脉脉兴何穷。

释绍嵩　秋夜忆亲庭有感
    碧涧寒侵屋，高林露气清。
    空窗闲月色，密竹动秋声。
    宴坐游三昧，邻谈喧五更。
    两亲今正老，此别不胜情。

释绍嵩　曲江解舟
    动静非常态，此行风正秋。
    巉巉孤棹起，渺渺大江流。
    蝉噪日将落，烟生山欲浮。
    无心与时竞，吟凭钓鱼舟。

释绍嵩　曲江野眺
    偶来清赏曲江头，人自无言水自流。
    欲作新诗图画取，乱峰寒木更孤舟。

释绍嵩　散策
    杨柳斜牵一岸风，驿楼高倚外阳东。
    无穷涧草纵横绿，入我香奁境界中。

释绍嵩　散策
    江上云亭霁景鲜，画屏展尽一山川。
    迟迟欲去犹回首，目尽孤烟白鸟边。

释绍嵩　山居即事
    何处成吾道，深居绝送迎。
    竹扉常昼掩，野径得闲行。
    万壑树声满，千岩暑气清。
    相看两不厌，天际一山横。

释绍嵩　山居即事
    山色堆蓝重，风烟野外嘉。
    与闲为活计，祗者是生涯。
    虽有明时约，端无外物华。
    人生贵知足，此兴未尖赊。

释绍嵩　山居即事
    气味闲中好，居疑与世分。
    销愁何用酒，娱意莫如文。
    穴暝云初上，山高日易曛。
    近来心更静，清绝洗妖氛。

释绍嵩　山居即事
    独坐空山裹，闲寻物理幽。
    人情正苦暑，诗兴得高秋。
    衰谢多扶病，功名安足谋。
    自嗟疏野性，肯伴白云休。

释绍嵩　山居即事
    老去慵仍甚，幽欢良自如。
    性将时共背，身与世俱疏。
    水色含群动，秋容淡夕虚。
    惬心皆乐事，真作野人居。

释绍嵩　山居即事
    拂石玩林壑，凛然天欲秋。
    竹风连野色，舍影漾江流。
    碧嶂云初合，遥峰雨半收。
    山居自清绝，不梦世间游。

释绍嵩　山居即事
    掩望闲欹枕，身心俱寂然。
    蹉跎已甘分，游息或谈玄。
    独得万古意，何劳百响煎。
    功名与世事，欲问即攀缘。

释绍嵩　山居即事
    径转危峰逼，遍令两眼明。
    凉风吹咏思，幽竹送寒声。
    砧响家家急，溪阴寸寸生。
    含情不得语，拂石记闲名。

释绍嵩　山居即事
    病目书淫歇，熏炉炷麝煤。
    山将落日去，风带旧寒来。
    微霰疏还密，虚堂闭复开。
    无人语心事，永日坐徘徊。

释绍嵩　山居即事
    老罢休无赖，吟诗报答闲。
    圆扉长寂寂，腾口任{左口右颜}{左口右颜}。
    护塔云偏重，栖林鸟自还。
    荣枯不经意，何用密防奸。

释绍嵩　山居即事
    独立柴荆外，孤吟四望频。
    晴山云罨画，深谷鸟声春。
    老觉文章退，闲知气味真。
    穷居那敢恨，虚白自为邻。

释绍嵩　山居即事
    永日翛然坐，春风苦唤行。
    笋舆穿树色，竹坞度锺声。
    雨恶天光淡，山穷地势倾。
    苔矶清境裹，花湿转分明。

释绍嵩　山居即事
    此地真奇绝，何须屋万间。
    穿林邻虎穴，隔水是尘寰。
    保甲元无籍，讹邪自不关。
    安闲有深味，未敢负云山。

释绍嵩　山居即事
    早晚无尘事，清心白日长。
    水烟通径草，冰玉入诗肠。
    远峤收残雨，空林挂夕阳。
    此时何限兴，幽鸟语如簧。

释绍嵩　山居即事
    碧树高岩底，柴门引径斜。
    采茶寻远涧，护药插新笆。
    澄水含斜汉，寒空散晚霞。
    寂寥无与晤，聊欲玩烟花。

释绍嵩　山居即事
    物色催年老，谁令眼界幽。
    不忧缘不动，无意亦无求。
    寂寞了闲事，迂疏却自由。
    功名今晚矣，萍梗任飘流。

释绍嵩　山居即事
    静境绝过从，昼门开更慵。
    荒林失轻雾，寒日下危峰。
    曳履寻花圃，搜诗到暮锺。
    谁言淹泊意，无酒为浇胸。

释绍嵩　山居即事
    古屋茆茨小，寒林春自芳。
    坞深人不到，花落树犹香。
    事去青山在，闲知白日长。
    禅心真已静，笑失昔时狂。

释绍嵩　山居即事
    雨后江山绿，蝉声若唤人。
    岩花随处发，官柳首行新。
    风月充三益，林泉是四邻。
    杖藜林下去，且作自由身。

释绍嵩　山居即事
    衰落暗成病，如何不白头。
    百年长扰扰，万事祗悠悠。
    耕凿资余力，行藏独倚楼。
    却因虚淡极，忽觉此生浮。

释绍嵩　山居遣兴
    百衲老空林，疏慵倦九箴。
    浮沉千古事，去住两乡心。
    绝顶无禅侣，忘言有匣琴。
    感多聊自遣，时复一闲吟。

释绍嵩　绍兴道中
    古岸侵烟出，沙冈拥地形。
    断桥人寂寂，竟日雨冥冥。
    丘壑胸中事，乾坤水上萍。
    诗成何用好，聊以记飘零。

释绍嵩　绍兴即事
    柳色葱葱官渡平，梨花吹雪度清明。
    山从海岸装吟景，寺倚云峰更晚晴。
    潮水忽生添野水，春城何忍作空城。
    黄莺久住浑相识，故作林间求友声。

释绍嵩　示德圆
    莫因居此与名疏，未可唐捐肘后书。
    昼短夜长须强学，青春不再汝和乎。

释绍嵩　书事
    松盖环清韵，秋风倚杖前。
    栖毫思确论，击竹自忻然。
    高鸟翔云外，孤亭恰水边。
    幽居经宿雨，无处不潺湲。

释绍嵩　疏山途次
    路曲山隈一迳通，天开地辟幻金宫。
    溪桥袅袅穿黄落，雁字联联写碧空。
    唤客不须嫌酒恶，昔贤何必哭途穷。
    生涯淡淡随缘过，休把行藏问化工。

释绍嵩　送别一西堂
    一老说淡话，志怀绝险艰。
    别离从阙下，游戏且人间。
    落羽羞言命，临岐强破颜。
    住山须鈯斧，此句急追还。

释绍嵩　送别永上人
    四海无拘系，飘然不可留。
    泄云分叠巘，落日满行舟。
    举世谋三窟，余生老一丘。
    对床清约在，后会必经秋。

释绍嵩　送别周上人
    此地是何乡，悬帆兴甚长。
    山光分首暮，草气入林香。
    断岭云归白，栖鸦噪日黄。
    他年重会面，玄鬓莫疑霜。

释绍嵩　送客归戏书
    险尽途方坦，溪鸣锦幄傍。
    暝烟沉古道，幽草恋残阳。
    寂寂春将晚，迢迢日自长。
    东门因送客，行得汗如浆。

释绍嵩　送黎主簿
    及瓜一笑上浮艎，孤淡无君得趣长。
    秋月春花入牙颊，锦机绣段出肝肠。
    诗题寺壁云根润，江送蓬婆雪汗香。
    丞相旧知为学苦，回轩应问石渠郎。

释绍嵩　宿山居
    中庭淡月照三更，环堵翛然表裹清。
    深夜欲眠眠未得，一溪秋水枕边声。
    
    
释绍嵩　宿绍兴
    小舟夜宿越州城，卧看星河尽意明。
    漏鼓乍听连岸响，好风佳月总同盟。

释绍嵩　宿疏山
    竹舆穿雨上疏山，寒涕重颐独掩关。
    病客欲眠浑不寐，白猿啼在白云间。

释绍嵩　宿天童
    太白山头月欲氏，鹊栖不稳绕枝飞。
    坐来客子浑忘倦，却听松声联翠微。

释绍嵩　叹命
    叹命无知已，吾徒却自宽。
    艰难为客惯，幽僻置身安。
    竟日霏微雨，空园浩荡寒。
    江山多胜境，到处得吟看。

释绍嵩　题白莲园亭
    塔影挂清汉，分明雨后山。
    云寒湖贴贴。钱样菊斑斑。
    有水园林活，无风溪树闲。
    临流兴不尽，复自笑中还。

释绍嵩　题德夫刘公江亭
    兄弟将知大自强，南山雾裹晦文章。
    睡轻可忍风敲竹，语妙何妨石作肠。
    碧瓦朱甍占肃爽，紫兰红叶共凄凉。
    渔舟去后天将夕，月入波心碎夜光。

释绍嵩　题海智寺壁
    步步入山门，门前众水分。
    上潮吞海日，古庙聚寒云。
    树影中流见，秋涛隔岭闻。
