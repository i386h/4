<!-- { "loadSidebar": true } -->
    渐看禾黍没，难使渭泾分。
    山泽才通气，天霄便作云。
    民忧昏垫苦，苦语不堪闻。

释文珦　狂吟
    槿篱三四掩，荒竹百十个。
    无人扣柴扉，偏称潜夫卧。
    梦作野云飞，觉来松日堕。
    随分有狂吟，吟长不须和。

释文珦　腊月立春雪后豩行偶作
    踽踽白头人，江湖寡所亲。
    故乡千里念，闰岁两番春。
    北雪歌黄竹，东风变绿蘯。
    此中来往熟，不问自知津。

释文珦　腊月立明年春
    闰岁两番春，流光故逼人。
    月筩将谢丑，斗柄倏旋寅。
    玉作梅容润，金归柳眼新。
    物情虽万变，变莫变吾真。

释文珦　兰谷
    猗猗谷中兰，青青饱香露。
    为语樵牧儿，莫采出山去。

释文珦　懒出
    年衰常懒出，经岁坐衡茅。
    适俗无新韵，因贫失故交。
    厨空鸣蟋蟀，檐静落蟏蛸。
    独有吟诗痴，如今亦尽抛。

释文珦　懒性
    懒性难趋世，深本自养蒙。
    得閒真可乐，未死已知空。
    阴壑长留雪，乔林易有风。
    见闻今又绝，眼暗耳全聋。

释文珦　老大
    老大偏多感，那堪客路中。
    凄凉经月病，安忍地生空。
    衰草凝霜白，高枫借日红。
    今朝方暂起，先问菊花丛。

释文珦　老耳聋聩乙酉岁绝不闻鹃啼
    湖海漂流岁月长，每闻杜宇辄思乡。
    如今耳与声尘绝，啼杀吾心也不伤。

释文珦　老怀
    终向江湖老此身，了无机事却难驯。
    沙鸥信是同盟者，白首相看意最真。

释文珦　老景
    日月如飞梭，为我织老景。
    苍艾浸成色，素丝飒垂领。
    短长任所裁，厚薄焉足省。
    善贾亦徒施，终然付泡影。

释文珦　老去
    老去寡交游，孤吟倚石楼。
    风生云渐散，虹见雨初收。
    苍莽天将暮，凄清气似秋。
    玄猿慰岑寂，长啸碧峰头。

释文珦　老去
    老去玄衣敝，归来白屋寒。
    故书多散失，时事转艰难。
    背日松悭长，经霜菊尽乾。
    邻翁犹念旧，扶杖数相看。

释文珦　老人
    老人方外人，观物又观身。
    得性无今古，随时亦故新。
    梅容微笑腊，柳意暗藏春。
    除是同怀者，知予此语真。

释文珦　老身
    老身到此合称翁，双足蹒跚两耳聋。
    聊托迂痚民世表，幸无名字到官中。
    生期槁木寒灰尽，性与孤猿野鹤同。
    去岁有锥无地卓，今年锥地并皆空。

释文珦　老子
    老子深栖趣已成，尘韟何计可相萦。
    寒泉一道知来脉，灵木多年产寄生。
    云外暗藏龙虎穴，风中清度鹤猿志。
    挝从等是无心侣，同吃山厨芋颗羹。

释文珦　雷峰
    不定似飞蓬，还来宿此峰。
    霜斯孤客枕，风乱四山钟。
    好梦如冰薄，归心与酒浓。
    旧房谁占住，门有最长松。

释文珦　立春日
    上国又逢春，衣裳化客尘。
    园庐空入梦，岁月但依人。
    生意归群物，穷愁老一身。
    喜余鸥鹭伴，犹不怪吾真。

释文珦　立冬日野外行吟
    吟行不惮遥，风景尽堪抄。
    天水清相入，秋冬气始交。
    饮虹消海曲，宿雁下塘坳。
    归去须乘月，松门许夜敲。

释文珦　林和靖孤山旧隐
    抱璞肯自剖，藏之在深椟。
    嗟彼荆山人，不能卫其足。
    生先有良贵，那爱分□禄。
    閒居五十年，祗着山人服。
    华衮有何好，此服安且燠。
    童鹤亦清真，梅边伴幽独。
    身后无子孙，高风许谁续。
    痚澹水边萤，飞来照吟屋。

释文珦　林卧
    林卧岁月久，閒襟颇孤清。
    静中观庶类，因之感予情。
    木伐以其材，膏煎以其明。
    兽槛以狡彯，禽笼以音声。
    人苟矜智虑，自械伤神形。
    纵使功业崇，或爱鼎鑪烹。
    今古无不然，念之殊可惊。
    世用常致患，时弃乃全生。
    所以箕颍客，翛然竟遗名。
    吾幸拙而愚，冀可终余龄。

释文珦　临安县
    霸业归王室，空城但黍苗。
    溪随山势转，路入市声遥。
    故俗多征敛，遗民尚寂寥。
    伤心到今古，祠树亦萧萧。

释文珦　灵泉篇
    高僧诵经经出泉，泉灵不许蛟龙眠。
    湛湛长开古明镜，冷冷暗泻朱丝弦。
    曾说煮茶甘入齿，为是心源功德水。
    渊然千古无是非，遮莫放人来洗耳。

释文珦　灵乌篇
    尝闻有灵鸟，其名为凤凰。
    九苞信嘉瑞，五色成文章。
    其宿必丹穴，其鸣在朝阳。
    有德斯出现，德衰还伏藏。
    始至於少皞，再巢於陶唐。
    舜恩被动植，闻韶复翱翔。
    闵其出非时，见歌於楚狂。
    仲尼叹不至，是亦为世伤。
    荡荡二千龄，孰能致斯祥。
    当今迈三五，君明臣且良。
    其或一来仪，足以慰万方。
    凤兮傥不来，吾泪徒滂滂。

释文珦　灵雨
    灵雨应时至，四野生新泉。
    眢井久废汲，湛湛成深渊。
    老农喜欲舞，田苗绿如烟。
    桔槔挂屋梁，坦腹清昼眠。

释文珦　柳花
    岸柳飞花老却春，负前何事巧随人。
    都缘漂荡先归处，全似天涯倦客身。

释文珦　柳下吟
    妸娜绿杨阴，深於夏屋深。
    居来身自在，胜与俗浮沉。
    坐暑堪忘箑，乘风或散襟。
    清閒消不尽，乞与野莺吟。

释文珦　柳言
    彭泽门前閒草木，丝丝那向路傍生。
    便教系得春风住，也与时人管送迎。

释文珦　龙井
    崖井涵虚碧，心尘望即空。
    遥通沧海脉，近出白云峰。
    旱夕翻为雨，饥年屡变丰。
    小鱼才似叶，谁识是真龙。

释文珦　楼头钟
    晨钟唤日出，夕钟号月升。
    两曜如辘轳，递转不曾停。
    人生於其间，谁能驻颓龄。
    楼头钟声催人入黄土，长生之学虚荒诞幻无可冯。
    君不见嬴政入海采灵药，回首翻作鲍鱼腥。

释文珦　旅感
    苦无住山资，千里远为客。
    兄弟会面难，双亲鬓毛白。
    故园书不来，愁绪日夜积。
    满庭枯草根，忽复化新碧。

释文珦　旅怀
    北风吹荒林，萧骚起寒声。
    客子耳中闻，展转伤离情。
    亲朋不在眼，他乡但{左女右上乃中日下子}{左女右上乃中日下子}。
    狐死亦亦首丘，奈此终身行。

释文珦　旅怀
    客路何当极，家林久未还。
    只今明镜里，又觉鬓毛斑。
    夜雨添春水，寒云没晓山。
    强吟无好思，佳句也应悭。

释文珦　旅况
    日暮投村馆，凄然逆旅情。
    地荒频有盗，城远不闻更。
    度岁无多日，思乡是几程。
    听鸡还束被，霜月伴晨征。

释文珦　旅夜
    秋宵似岁长，旅馆更荒凉。
    灯暗鼠出穴，天寒虫近床。
    羁栖弥岁月，老大易悲伤。
    幸有茅庐在，何为别故乡。

释文珦　旅夜
    离人厌夜长，独起坐空床。
    苦雨迟家信，秋云隔旧乡。
    烛残重作焰，桂湿不生香。
    倘得归期遂，閒居在上方。

释文珦　旅夜思亲
    故里多离别，他乡久滞留。
    虫声偏入夜，客梦不禁秋。
    枯叶兼风响，清溪带月流。
    倚门应望切，明日问归舟。

释文珦　旅吟
    故居抛水石，客路厌风霜。
    衰鬓从教短，余生不愿长。

释文珦　旅吟
    逆旅新寒入，荒林败叶飞。
    乡心空自动，衰病不能归。

释文珦　旅中秋晚
    秋露洗晴空，秋光处处同。
    枫霞明野树，芦雪覆沙丛。
    旅况悲寒蛩，归心寄断鸿。
    几时随牧竖，吹笛乱山中。

释文珦　绿阴满院
    一年花信过，满院绿阴多。
    老子於中住，新莺每到歌。
    萧閒遗世虑，清净合天和。
    好是孤云性，谁能管得他。

释文珦　落花
    昨日名园锦万丛，一宵风雨树头空。
    浮华往往皆如此，谁解看花似梦中。

释文珦　落叶
    落叶重得与砌平，流泉澹澹入池清。
    无人训我无人到，独自吟诗独自行。

释文珦　麦秋游兴
    心喜麦秋晴，贪游举步轻。
    泬寥无点翳，山水有余情。
    怕入红栏队，来寻白社盟。
    应门童子熟，认得老夫声。

释文珦　茅茨
    千重青嶂底，坐卧一茅茨。
    栖息今成乐，兴亡总不知。
    林居独脚鬼，壁画九头龟。
    自是山林样，休嫌欠入时。

释文珦　茅茨
    茅茨住得安，何必府潭潭。
    省祸由知足，防心在不贫。
    衣荷同纩暖，食蘖比饴甘。
    清苦人休讶，山翁已惯谙。

释文珦　茅屋
    道人不出山，偃卧一茅屋。
    独有南山云，时到檐前宿。

释文珦　梅花
    梅如姑射仙，桃李终难并。
    雪底暗传香，泉边孤照影。
    清声闻丽谯，至味入钟鼎。
    爱者虽繁多，知名独和靖。
    隐显不同功，因之发深省。

释文珦　梅花
    梅花如隐人，不与群芳竞。
    别坞春风多，寒流照清影。

释文珦　梅柟
    梅柟三四树，手种近岩房。
    始见条抽绿，俄惊叶陨黄。
    物情殊易变，身世岂能常。
    且尽修心法，休传却死方。

释文珦　梅友
    梅有岁寒姿，桃李非其偶。
    冰雪见凌厉，斯固梅之守。
    伊人清且妍，是曰梅之友。
    臭味得所同，不在金兰后。
