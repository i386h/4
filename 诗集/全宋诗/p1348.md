<!-- { "loadSidebar": true } -->
    矗天柳色新条改，垂地藤阴旧迹留。
    坐对黄花谁领会，犹疑蝴蝶是庄周。

李曾伯　偶得希真岩壑旧隐正在小圃因赋
    高人已逐烟霞去，此地犹余岩壑存。
    十数小峰缠古蔓，两三老木长盘根。
    月沉翠柳空梁影，雨洗苍苔带屐痕。
    留得清风师后进，绝胜金谷忆王孙。

李曾伯　琼筦雇守示和愚溪诗用韵饯之
    鲸浪中间一岛居，往时千虑笑狂愚。
    伏波方略今堪拟，渤海声名断与俱。
    小丑当从而靡矣，吾民其庶有瘳乎。
    双旌整顿双泉了，归佐清朝泽广区。

李曾伯　秋霖喜霁适睹庙堂酬唱相去数千里而阴晴同之因用韵
    胆良相正体坤乾，感格进暘本致虔。
    坐使群方皆见日，谁言千里不同天。
    只将精白承休德，岂在缁黄结善缘。
    更得北负无羽檄，不妨举酒乐康年。

李曾伯　秋日登楼眺望
    徙倚上危梯，云空望眼迷。
    雁声秋信北，鸦背夕阳西。
    岸远舟逾小，水高山陡低。
    家乡天际是，何日赋归兮。

李曾伯　全州道间
    竹里几椽茅屋，门前一树桃花。
    布袖蒿簪笑语，鸡豚社酒山家。

李曾伯　全州道间
    巷陌高题仪凤，桥梁横卧长虹。
    十里江山福地，满城桃李春风。

李曾伯　全州道间
    林坞禽鸣高树，溪桥人立危栏。
    芳草铺平绿野，白云界破青山。

李曾伯　劝驾桂林乡举
    十年复此主文盟，喜得名邦岁贡英。
    宴启鹿鸣珠照乘，堂开鹏运玉连城。
    梅花雪里传魁信，桂子风前送客程。
    若到天庭问南事，细陈长策为销兵。

李曾伯　壬辰过鄂渚简张子直总干二首
    一自檀溪把酒余，年来夷路崎岖。
    栖头落日人空老，局面西风事顿殊。
    故国山容增黯淡，旧时柳色半荒芜。
    草堂想见忧时切，曾赋官军近捷无。

李曾伯　壬辰过鄂渚简张子直总干二首
    三载三来汉水湄，做成底事又空归。
    尘埃暂解微官缚，雨雪犹存战士衣。
    黄鹤喜寻诗侣约，白鸥还悟海翁机。
    掀髯一接春风笑，例觅渔蓑老钓矶。

李曾伯　壬午昌化道间
    暑雨祁寒路两经，二童一马影冷竮。
    檐花夜滴溪添绿，云叶暮横山减青。
    箬笠芒鞋今古道，竹篱茅店短长亭。
    未妨老子登临兴，解却征鞍且暂停。

李曾伯　壬子江陵寄闻人松庵
    不见松庵又几年，书来云欲卜新椽。
    我方北寨愁供戍，君盍西湖喜结缘。
    多谢烹鱼勤客遗，薄言骑鹤寓腰缠。
    惜无广厦叹颜力，姑用长安作酒钱。

李曾伯　壬子劝驾
    人物从来盛楚南，新元诏士奉芝函。
    身逢熙运千之一，名占巍科十有三。
    好趁驿格催骑策，归来官柳映袍蓝。
    池边相祝趋闻喜，剩取宫花一杂簪。

李曾伯　壬子夏偶成
    心已灰如鬓已皤，迫人桑荫疾於梭。
    更尝万事不为少，恍悟一身犹是多。
    田里乞身斯可矣，功名到手竟如何。
    公余幸喜边烽静，且对樽前浩浩歌。

李曾伯　入祁阳县界即事
    境入祁阳驿堠迢，道旁烟火顿萧萧。
    茅冈丛簊路磊砢，蓬舍扃柴人寂寥。
    市粒颇艰缘岁俭，野芳交发自春饶。
    扶藜勇过黄罢岭，知竭精忠答圣朝。

李曾伯　入清湘界
    渐近湘山境，土风清且饶。
    林峦接墟市，水竹带溪桥。
    焙出新茶煮，帘垂老酒招。
    春和民气乐，几日是花朝。

李曾伯　入蜀垫江道间二首
    纸被夜受用，布袍朝奏功。
    光阴半行客，气象一衰翁。
    何事朝伊夕，才非雨即风。
    年华苦相背，归去又匆匆。

李曾伯　入蜀垫江道间二首
    驿路交游熟，江山契分生。
    故人梅扑面，薄倖柳忘情。
    马跃霜桥步，鸡啼月店声。
    豹狼俱敛迹，应避使车行。

李曾伯　入兴安界
    路入兴安境，风光异昔年。
    山川虽好在，井邑顿凄然。
    雨打半颓屋，烟荒未辟田。
    起丁征籴急，官府为防边。

李曾伯　入郢访张学宾因睹旧句有感
    此君尝识面，阅八载重来。
    倦鸟欣曾宿，栖鸾去不回。
    墙阴余旧墨，砌下长新苔。
    多谢东屏主，时时为拂埃。

李曾伯　阮梅峰举似题高沙郡圃醉醒亭绝句因继元韵并简萧使君三首
    客有谈君制小亭，旋栽轩竹荫池萍。
    应怜春色浓於酒，醉得园花睡不醒。

李曾伯　阮梅峰举似题高沙郡圃醉醒亭绝句因继元韵并简萧使君三首
    杨柳依依拂短亭，看看飞絮又成萍。
    老来世味都尝遍，不待邻鸡唤梦醒。

李曾伯　阮梅峰举似题高沙郡圃醉醒亭绝句因继元韵并简萧使君三首
    所寓皆同一旅亭，纷纷万事细如萍。
    醉翁能解邦人乐，时一中之勿太醒。

李曾伯　山中即事
    手挼岩菊嗅寒香，陡觉轻飚透薄裳。
    自是苍官添老色，不因青女眩寒妆。
    新簄未熟啜茶去，晚稻才收种麦忙。
    原学老冢惟苦懒，荷锄归去卧斜阳。

李曾伯　善权奇观
    粤从融结此山川，便作人间小洞天。
    香火丛林千古盛，神仙窟宅自今传。
    品分三洞中犹宇，脉贯两岩下出泉。
    我自有缘聊乞取，万松阴里一牛眠。

李曾伯　劭农归游白龙洞
    老龙昔未蜕，尝蛰此山中。
    霖雨春畴足，风云夜壑空。
    两崖高下倚，一径往来通。
    不原千金剂，惟祈百谷丰。

李曾伯　食河豚鲈鱼席间口占
    午食河豚晚食鲈，两鱼风味绝悬殊。
    怀归未必因兹品，适口何能计此躯。
    春岸荻芽常喜有，秋风莼菜不愁无。
    笑他俗子甘鳅鳝，为此杯羹戒不虞。

李曾伯　侍亲劳监游雪峰
    一水横桥碧作弯，两山排闼以城环。
    寺居野色烟光外，春在人情物意间。
    点检花稍香浅浅，摩娑苔刻字斑斑。
    门前车马空来去，云自无心鸟自还。

李曾伯　首夏而有秋意
    才过清如候，凄然感旅怀。
    新蛩吟古砌，落叶满前阶。
    榴火春仍驻，槐屯午自佳。
    凭诗记风土，归以语朋侪。

李曾伯　寿陈制垣
    十载肝油驻汉关，勋名高压岘南山。
    雨滋万顷春犁乐，月淡三边夜柝闲。
    为小朝廷留宿望，升真学士重崇班。
    九重银信知非远，白玉阶前一武间。

李曾伯　寿陈制垣
    向来荆楚说边州，人士今夸乐国游。
    千里潢池自交扰，一江汉水独安流。
    兵无敢惰身为率，民有独饥惠亟趒。
    阴德活人无量大，不须香火祝王侯。

李曾伯　寿陈制垣
    东皇妆就牡丹天，来献蓬莱不老仙。
    耆旧喜增羊祜传，蛮夷欣问晋公年。
    休怀苕水清风适，且醉檀溪绿草边。
    原向衣冠图上看，银屏千岁映貂蝉。

李曾伯　寿城凯还宴将帅乐语口号
    新墉屹屹解严围，十万全师破贼回。
    元帅拥旄朝授策，将军画箠夜衔枚。
    椎牛脔炙欢声动，伐鼓传觞哀拍催。
    尽道平淮动业盛，总须图像上云台。

李曾伯　寿城围解制参向君玉贶以凯歌和韵二首
    谁知匕箸落轰雷，三月新城两月围。
    吉语虽传淮鹤捷，惊心几动海鸥机。
    公毋夸伐称全璧，我为忧疑已佩韦。
    何处无鱼堪荐饭，不须跕跕看鸢飞。

李曾伯　寿城围解制参向君玉贶以凯歌和韵二首
    中流岌岌此舟同，对越皇天只寸衷。
    今夜千艘趋险进，明朝万马举群空。
    将军争上平戎捷，老子惭无守塞功。
    局面莫贪边用利，共思稳著待西风。

李曾伯　寿利州赵漕
    天禀银河一派清，蔼然中外播休声。
    金城方略今充国，斜谷规模旧孔明。
    屈久辔丝勤使指，再须班笋著宗英。
    九重侧席亲贤切，有诏西南起老成。

李曾伯　寿利州赵漕
    几载星轺惠汉关，埴培寿脉一分宽。
    数丝鹤鬓因民白，一片鸥心为国丹。
    绿野高风虽独慕，黄花晚节正争看。
    动名麟阁清芬在，且伴松椿傲岁寒。

李曾伯　寿蜀帅
    天遣长庚衍瓞瓜，几年清庙著声华。
    九重璇派周麟趾，千里金城汉犬牙。
    未驾说仪列鹭丝，已麾段笏击长蛇。
    堂堂一节鼎铛耳，岂借西山太史家。

李曾伯　寿蜀帅
    霄汉当年把绣衣，载持斋钺建侯珪。
    春城月淡铜梁北，夜檄星沉玉垒西。
    外阃规模萧葛上，中朝动望范韩齐。
    枫宸侧席亲贤久，早晚鸣珂步相堤。

李曾伯　寿蜀帅
    不用江山当寿卮，年年一佛住峨眉。
    崧高复见歌申伯，坰野宁无颂鲁僖。
    岁经绛人逾甲子，日逢皇览揆庚寅。
    书生愧乏梅花赋，引领东风上北枝。

李曾伯　寿遂宁李漕
    今世儒宗一泰山，暂乘紫气下函关。
    主盟道学周程上，伯仲诗名李杜间。
    少府暂分肤使节，甘泉合在侍臣班。
    春江一碧平於掌，好趣牙樯待赐环。

李曾伯　寿遂宁李漕
    自从岳牧著民庸，十载岷峨帝眷隆。
    草带雨锄周圃绿，粟和烟挽汉关红。
    活人阴德深无尽，寿国良方用不穷。
    一转钧间内阁去，天涯岁岁囿东风。

李曾伯　寿遂宁李漕
    自是清都紫府仙，德星躔次剑东川。
    香浮世界莺花地，人乐春风燕麦天。
    元佑贤材名合近，绍兴相业庆基绵。
    一年一佛为公寿，五百尊成百年。

李曾伯　寿襄阃
    江南三月春事浓，人间处处熙东风。
    山阴亭下羽觞举，长安小边箫鼓从。
    衣冠酣燕太平久，干戈浸钝铁钺朽。
    神州风景虽慷慨，已付新亭一杯酒。
