<!-- { "loadSidebar": true } -->
    时人只见波涛涌，不知新月出林梢。

释慧空　颂古十首
    丈二钢钉，八尺铁橛。
    插在眼中，犹自不瞥。

释慧空　颂古十首
    尀耐沩山老鬼精，垂钩便要钓鲲鲸。
    几多头多为龙去，虾蟹依前努眼睛。

释慧空　颂古十首
    一箭射落天边雁，千人万人著眼看。
    不知此箭自何来，湖南长老何曾见。

释慧空　听雨亭
    我行台雁之中途，一年两憩安公庐。
    不知昔人去此远，但见水石清而虚。
    向来破读有则语，悬水潇潇日夜举。
    道人似欲暗投明，故立此亭名听雨。
    客如镜清老更痴，入流截流谁得知。
    愿公竹扉且常启，我或发兴来无时。

释慧空　通海井
    疾风驾海生春潮，岩根石井澹不摇。
    是中何曾得通理，而以名字悬岩腰。
    道人眼空君勿怪，大小混融无杂坏。
    呼僮探井濡砚时，是君砚中有沧海。

释慧空　煨芋
    后生偷笑东山老，事无是非总曰好。
    布伽梨里老病身，山芋头煨红软火。
    日暖婆娑林下行，天寒堆危火边坐。
    人问祖室今安危，对道我此煨芋好。

释慧空　无规矩
    赫日光中强作主，忽然霹雳声中死。
    仰观不见太虚空，俯视分明无寸土。
    跨瞎驴，追猛虎，百战场中有文武。
    老来信手斫方圆，从教人笑无规矩。

释慧空　无心道人梁长道以偈见寄次韵
    法从本有何曾有，心自元无不用无。
    试问大雄山下虎，何如千里踏人驹。

释慧空　谢丹山秀首座竹筇
    老身一袖百无营，病骨人惊太瘦生。
    多谢枝筇解扶我，松阴石上听溪声。

释慧空　谢丹山秀首座竹筇
    山中久住成老宿，云水五湖来弟兄。
    放下茶瓯答了话，把得拄杖东西行。

释慧空　雪峰禅师真赞
    咸通已前，正与黱{左口右耶}。
    绍兴之后，端的别别别。
    松山撑破秋空月，毬门有路没遮栏，
    五月取霜六月雪。

释慧空　雪堂仍旧老师和予送可师新字韵见招复作五首寄之兼呈无证
    梦历百城路，笑翻床上身。
    惟应个些子，所以见吾人。
    玉蕴西山重，花开南浦春。
    异时冰雪里，仍旧一枝新。

释慧空　雪堂仍旧老师和予送可师新字韵见招复作五首寄之兼呈无证
    不触波澜手，而彰名句身。
    向来天上寺，得此眼中人。
    一别湘湖路，三回岭海春。
    何时清夜坐，听我话韶新。

释慧空　雪堂仍旧老师和予送可师新字韵见招复作五首寄之兼呈无证
    干戈平安日，湖海倦游身。
    况得君为社，招呼我辈人。
    初无家似燕，宜有喜如春。
    悬想西山下，雨余钟鼓新。

释慧空　雪堂仍旧老师和予送可师新字韵见招复作五首寄之兼呈无证
    妙湛清虚理，芭蕉立井身。
    惟君俱得地，独我不如人。
    书辱寒温问，茶分安乐春。
    殷勤拜佳赐，自汲井花新。

释慧空　雪堂仍旧老师和予送可师新字韵见招复作五首寄之兼呈无证
    木蛇头带角，古路独横身。
    大有傍观者，初无踏著人。
    病来思自养，此去或同春。
    送老须何物，窗明贝叶新。

释慧空　叶居士施直裰求颂
    广南叶顺居士，施我褐紬直裰。
    比之七斤布衫，这个犹难提掇。
    天寒雪落便披，日暖风和即脱。
    脱著毕竟是谁，惭愧观音菩萨。

释慧空　幽岩禅师赵赞
    一字不著划，古锦写回文。
    寒山指合得，斗柄插雷门。

释慧空　幽岩头陀求化
    火后幽岩山，中有四在句。
    院在要人兴，钟在要人铸。
    道在要人行，佛在要人饭。
    头陀寒拾流，四句尽分付。

释慧空　尤溪补陀岩
    岩下溪声倾法雨，岩头云根耸华冠。
    游人不入普门境，只作青山绿水看。

释慧空　又送出闽
    老人入我闽中居，如山有玉渊有珠。
    老人一日出山去，崖不自灵渊亦枯。
    我问天冠千眷属，如何不留老尊宿。
    飞鸾水急海天横，一道清辉照四明。

释慧空　又用前韵送僧
    空王子，出空门，敏於选佛讷於言。
    老少同科无异学，尽倾阿耨作词源。
    龙虎榜，辉乾坤，一字元无作黱分。
    汝见是汝为第一，我见是我作状元。
    有惊群，有独脱，可中丹桂和根技。
    把作枯柴灶里烧，谁能更著空王褐。
    只如剑，成家活，不犯锋芒有生杀。
    莫似章分句解徒，望却龙门头卉卉。

释慧空　与郛郎作骨董羹四首
    诗人例穷无可佳，借蔬贷粟东西家。
    胸中一字不疗馁，奈此满箧皆云霞。
    郛郎之贫亦相似，眼高视世如空花。
    两翁相值且相煦，薄糁藜羹终胜茶。

释慧空　与郛郎作骨董羹四首
    诗人说尽山中佳，一原春色秦人家。
    松自宫商竹自羽，空明楼观溪明霞。
    微言到耳万世事，香气熏人百种花。
    同栏立尽听吾语，蟹眼汤成催客茶。

释慧空　与郛郎作骨董羹四首
    寒士百葅食藉佳，敢比八珍五侯家。
    分甘长贫体生粟，谁能一饱面发霞。
    自羹青菘烧芦菔，更杂石耳相天花。
    愿留佳士宿清昼，细引炉香深炷茶。

释慧空　与郛郎作骨董羹四首
    上天既雨晴亦佳，黄云满垅金满家。
    政须与子加餐饭，何苦预人三咽霞。
    今年明年吾自老，十日五日梅当花。
    岂无诗力御强敌，已作睡魔闻酽茶。

释慧空　与符侍者
    秀峰三圣堂中，符也曾职其事。
    节制火箸香匙，使得灯笼露柱。
    圣僧颈上下来，天台山中入去。
    通玄不是人间，忽雨忽晴忽雾。
    出门且莫匆匆，道取末后一句。

释慧空　与暠副寺
    衲僧之勇惟法战，铁作浑身犹百炼。
    不知谁是最雠家，直入南方行一转。
    上门上户眼如铃，有黱有黱机如电。
    剔起便行何处寻，声前句后新罗箭。

释慧空　与梦石分岁
    岁尽人人有可分，翁今分岁亦随群。
    饼翻溪上团团月，鱠缕檐间细细云。
    漱壑醴泉春万斛，堆槃珠柳雪千斤。
    两翁一饱风颠在，倦仆饥僮总未闻。

释慧空　与沔上人
    参禅无悟处，如何得安乐。
    置之空劫前，即为空劫缚。
    任运日用中，拶著无不错。
    懵然百不理，柰此一络索。
    勇猛积勋修，翻成大过恶。
    端坐审思惟，不如更行脚。
    东山老病汉，闻之为喜跃。
    愿尔发足时，出门便蹈著。

释慧空　与妙庵主
    至道之宗，备在尔躬。
    求之则远，守之不通。
    不求不守，奇载灵叟。
    极离极微，应心应手。
    触目晴岚，到处成庵。
    捶呵弥勒，不与同龛。
    石虎抬头，泥牛入海。
    蓦劄相逢，一场风采。

释慧空　与性上人
    汝知东山空，胸中无窖子。
    说禅瞎人眼，书偈汙人纸。
    不知禅家流，於空何所取。
    脚要汝自行，死要汝自死。
    道不假他成，佛岂离自己。
    唯有老赵州，平生一则语。
    既是其中人，东山与之举。

释慧空　与虚上人
    止渴须是水，止饥须是饭。
    参禅须是悟，成佛不待旦。
    伽陀有底急，休来问老汉。
    既来无柰何，拄杖蓦头撺。

释慧空　圆悟禅师入灭说偈烧香
    濯锦江心一沤发，清涨四溟波浪阔。
    引得风流小玉归，无限龙鱼遭搅聒。
    紫罗帐里明月珠，把作栗蒲撩乱{上杀下木}。
    一方孤迥峭巍巍，十字纵横活鱭鱭。
    我昔堕渠齰瓮中，倔强依前淹不杀。
    而今寰宇幸清平，谁道岷峨在天末。
    昨夜西风撼太虚，石牛惊走泥牛喝。
    一吸沧溟彻底乾，憍梵钵提长吐舌。
    大悲千眼擘不开，无言童子空忉怛。
    炷香为寿阿僧只，绍兴五年八月八。

释慧空　造桥道者并诸化土写求
    去一得三，添六成四。
    有口无舌，有眼无鼻。
    写得十成，以何为是。
    挂在大目溪头，恰似守桥土寺。

释慧空　造桥道者并诸化土写求
    这汉一生担版，垂老出来住院。
    清真气味全消，恶业因缘顿现。
    说禅罔圣欺凡，乞食走州历县。
    试看帖上传来，辊得成甚觜面。

释慧空　造桥道者并诸化土写求
    咄这老冻齪，是甚黱面孔。
    似马头又圆，谓驴耳不耸。
    有毒鳖鼻蛇，无底破漆桶。
    遍处持来搅聒人，十分是个灭胡种。

释慧空　赠吴晦叔雪峰造金刚
    执金刚神安法界，塑之年深亦复坏。
    居士有力如金刚，一念成就金刚王。
    魔尘不飞佛日光，门外人趋选佛场。

释慧明　题天封寺
    华顶当空出，云霞宿殿庭。
    八荒同纳纳，一气转冥冥。
    日驭经檐过，天河俯槛听。
    长年苔径合，无客到岩扃。

释慧南　偈二首
    心王不妄动，六国一时通。
    罢拈三尺剑，休弄一张弓。

释慧南　偈二首
    得不得，傅不得，归根得旨复何言。
    忆得首山曾漏泄，新妇骑驴阿家牵。

释慧南　颂二首
    杰出业林是赵州，老婆勘破有来由。
    而今四海清如镜，行人莫与路为仇。

释慧南　颂二首
    生缘断处伸驴脚，驴脚伸时佛手开。
    为报五湖参学者，三关一一透将来。

释慧勤　偈
    八月二十五，有宾兼有主。
    辊出雪峰毬，打动禾山鼓。
    天帝释摇头，大梵王作舞。
    不透上林关，未敢轻相许。
    空生不解此家风，惹得岩前华似雨。

释慧勤　偈六首
