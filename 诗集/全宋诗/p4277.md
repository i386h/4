<!-- { "loadSidebar": true } -->
    名驹汗血得夷路，老柏凌霜只旧柯。
    桃李盛时随地有，芝兰生处近人多。
    春风二月年年事，莫问灵椿岁几何。

仲并　刘乾耀绍原昔同里巷以贫见过愧无以副其意辄成四韵为别
    旧时阡陌荆榛底，十载纵横豺虎群。
    绛帐并游那更得，乌衣群从断相闻。
    尚传是是非非语，翻坐奇奇怪怪文。
    谀墓平生吾岂敢，了无一物寿刘君。

仲并　陪王枢密饭坐间示新诗因次其韵
    相业兵韬材总堪，君王喜与阿戎谈。
    枢机旋转斗垂北，殿阁邃清风自南。
    主圣端如乾用九，公归当待汉登三。
    史家莫比唐房杜，大似商宗旧学甘。

仲并　平江守祷晴即应时近元夕矣寄呈五绝句
    丹邱雨裹看春回，密雾浓云拨不开。
    怪底寒窗烘晓日，朱辬亲祷梵宫来。

仲并　平江守祷晴即应时近元夕矣寄呈五绝句
    投晓家家笑语声，夜来风促雨如倾。
    都缘默祷胸中久，一瓣香焚唤得晴。

仲并　平江守祷晴即应时近元夕矣寄呈五绝句
    梅经多雨玉飘零，就有残枝因未醒。
    安得吴侬不歌舞，满畦扶起麦青青。

仲并　平江守祷晴即应时近元夕矣寄呈五绝句
    东风吹断雨如绳，一夜仍开曲沼冰。
    便试元宵强半月，孰知天意欲催灯。

仲并　平江守祷晴即应时近元夕矣寄呈五绝句
    安排灯火作鳌头，人乐公来再有秋。
    转雨作晴谈笑事，他州谁得似吾州。

仲并　平江太守生辰二首
    画戟从来瑞霭浮，顿回春意到南州。
    占熊馈鲤呈祥日，拖玉腰金得志秋。
    十载声名天下最，满怀韬略古人求。
    寿觞频举公休惜，明月催归侍邃旒。

仲并　平江太守生辰二首
    玉笋初辞鵷鹭群，一麾来此振余芬。
    三槐事业他年看，五裤歌谣随处闻。
    方丈可量閒日月，泰阶还赴旧风云。
    年年东注松江绿，浑欲朝来寿使君。

仲并　七月二十日过王村几到岸遇和中袭明舟回相拉宿於陈氏庵中蚊甚盛达
    畏暑肩暂息，初凉戒我行。
    王村去城市，捷帆片时程。
    到岸才咫尺，两君笑相迎。
    加棹不自由，剧谈底裹倾。
    却泊红莲渚，支筇叩禅扃。
    陎阾未有此，一见心眼清。
    日暮山萧然，风来竹有声。
    危亭仍解衣，坐久太清生。
    携枕共席地，醉言强作醒。
    蚊声喧不寐，谈余已窗明。
    他乡各蓬转，易散难合并。
    共居虽一溪，相望南北城。
    胜处偶同践，轻去宁无情。
    殷勤拂素壁，留诗当题名。

仲并　钱检法及代期以诗告别因次其韵
    昔年两岸柳，逢春正依依。
    扁舟转河曲，风光随处宜。
    弹指岁云何，秋风橘柚垂。
    折腰得斗粟，未救臣朔饥。
    儒宫一何有，惜哉壮观隳。
    采采池中芹，乱葑迷涟漪。
    萧条住槐市，庭空蔓草滋。
    丹雘堕煨烬，草木含疮痍。
    永怀千古人，杂佩思报之。
    我乃但便腹，未免儿辈嗤。
    斯辰况多艰，每怀废晨炊。
    畴昔请长缨，唾手平龟兹。
    西略收咸京，北伐空鲜卑。
    坐令王室尊，国风无黍离。
    力微不办此，千愁锁修眉。
    承惠谢微官，一室投荒陂。
    吴山险可攀，吴水清可窥。
    胜概苦邀予，投绂今去迟。
    王孙定伟器，尺璧无纤疵。
    顶枯棋屡贾勇，佳篇仍致师。
    一日不会面，悠悠勤我思。
    大轴插牙签，细字攻毛锥。
    朝廷罗群公，如君沧海遗。
    勿学贫贱交，自比山林姿。
    誓将友麋鹿，终焉寄锄犁。
    况君秀眉宇，异世元紫芝。
    新诗落我前，醉眼眩珠玑。
    言多意无他，恋恋新相和。
    男儿各行役，盍簪宁无时。
    期君在岁寒，素心无自违。
    君看千年柏，岂惮霜雪欺。
    慎勿倚市门，美货当自怡。
    怀璧忌暗投，按剑古所悲。
    吴门三年淹，冲天在一飞。
    征涂加餐饭，秋晚多寒晖。
    求仙岂浪语，渺茫那可期。
    行行快著鞭，献纳黄金扉。
    勿作儿女别，泪下如绠縻。
    我方戒多语，念念知昨非。
    恨无锦绣段，酬君黄绢辞。

仲并　日暮系舟
    新晴不受短篷遮，系缆持觞一太嗟。
    柳岸萧条难驻客，茅檐安稳不如家。
    百年有几欲华发，今日无多已暮鸦。
    五世乡关泽未斩，欲归心折雁行斜。

仲并　上孟郡王生辰三首
    霜余晴日照堤沙，早晚天墀下白麻。
    有吏当筵歌湛露，须公满斚泛流霞。
    篇章况是万人敌，阀阅相仍百乘家。
    落帽何须定重九，探先三日醉黄花。

仲并　上孟郡王生辰三首
    先门勋业画图中，又见麒麟第一功。
    吹帽龙山前日事，还珠合蒲昔人风。
    满籯何有简编足，荐牍无心天地公。
    谁说维熊契占梦，君王卜处本非熊。

仲并　上孟郡王生辰三首
    月挂微弦天未霜，初筵遽作十分凉。
    饱参平日安心法，自是长年却老方。
    诏下龙墀思旧德，名标雁塔看诸郎。
    殷勤为采瀼潭菊，满泛西风岁岁觞。

仲并　上平江李侍郎生辰
    持橐朝端誉有光，垂弧门左昼初长。
    功名唾手囊中物，药石关心肘后方。
    公念承流当振廪，人歌难老竞持觞。
    寿筵一举松江渌，便趁追锋侍帝旁。

仲并　上平江李侍郎生辰
    昔襦今裤雄藩守，佩玉峨冠近侍臣。
    十万人家等蒙润，三千风月政当仁。
    仙姿照坐桃如许，冷艳当檐梅一新。
    愿比秦淮与锺阜，郁葱佳气自长春。
    
    
仲并　上枢密生辰
    家住东南最上游，一从束发侍宸旒。
    文兼锺阜古今秀，庆与秦淮日夜流。
    盛业行刊千琬琰，余威坐折万貔貅。
    竚看拜后因荣异，槐鼎相联鲁与周。

仲并　上枢密生辰
    谤焰谗波岂易然，功成方验古无前。
    十年险阻忠偿国，万口纷纭诚格天。
    已遣烽消边障火，行看贯配大农钱。
    如今闻道持盈业，旦旦开陈黼扆边。

仲并　上枢密生辰
    儿童犹解仰芬芳，合缀韩门弟子行。
    久矣飘蓬疏望履，幸哉拥篲即升堂。
    夔龙会合时千载，鸥鹭留连天一方。
    遥愿衮衣仍鹤发，年年今日侍君王。

仲并　深正卿得男以诗庆之
    乃翁壁立千仞余，乃翁摛章锦不如。
    英风雅韵来无尽，川媚还复生明珠。
    华堂宁无侍巾栉，娉婷试问谁空姝。
    婵娟深锁人不见，忽惊清晓悬门弧。
    闻是高秋生骥子，充闾喜气相萦纡。
    大父大母顾之笑，乃翁再拜为亲娱。
    公家余庆得英物，渥洼自有名家驹。
    摩顶尚记前生误，堕地举手一笑俱。
    夙习如斯定夙寤，少小便应传父书。
    公卿衮衮自今始，行矣家庆端可图。
    佳辰清樽来宾友，母爱子抱集坐隅。
    臭味芝兰席上客，为公赞喜容歌呼。
    我衰我倦毋多酌，老矣醉倒须人扶。
    留取明年会汤饼，要看徐卿第二雏。

仲并　沈国录席上用赵监丞韵
    晚来无计障风饕，美酒十千价未高。
    成败两奁供夜战，醉醒一斗付春醪。
    流杯指日重修禊，琢句如公可命骚。
    多谢故人乐宾客，清欢十倍胜绨袍。

仲并　沈国录席上用赵监丞韵
    杯觞尽醉老仍饕，似觉胡床步步高。
    深院清香非柏子，公家重醖胜松醪。
    不须捧斚歌吴曲，看即挥毫继楚骚。
    未尽余春早归去，谈经当复慰青袍。

仲并　四老堂诗
    好是清班冠紫宸，抽身便作最閒身。
    疏梅茂竹几多目，曲槛方池随处春。
    两两脊令听自好，重重华萼见长新。
    灵椿一树婆娑甚，稳覆家庭四老人。

仲并　四老堂诗
    便胜从来三戟门，良金如友玉如昆。
    天边鸿雁空千里，堂上壎箎共一樽。
    自昔披榛扶社稷，几人衣锦向邱园。
    商山曾为留侯起，来作侯家异世孙。

仲并　送大理金少卿赴阙以老成耆德重于典刑为韵兼寄呈刑曹徐侍郎
    霜余日初杲，遮留人拥道。
    公来春向阑，公去秋垂老。
    公当侍丹墀，正人国之宝。
    行行那得留，仍视玉堂草。

仲并　送大理金少卿赴阙以老成耆德重于典刑为韵兼寄呈刑曹徐侍郎
    忆昔游成均，千言谈笑成。
    杰立群隽上，少日腾英声。
    大当持荷橐，小当登蓬瀛。
    戢翼久不振，一旦朝阳鸣。

仲并　送大理金少卿赴阙以老成耆德重于典刑为韵兼寄呈刑曹徐侍郎
    全璧公之归，有识为嗟咨。
    外祠三拜命，历岁艾且耆。
    乘流与遇坎，道在他何知。
    汪汪波万顷，未许儿辈窥。

仲并　送大理金少卿赴阙以老成耆德重于典刑为韵兼寄呈刑曹徐侍郎
    高山列松柏，岁寒宁动色。
    颜色一箪瓢，掩关养吾直。
    纷纷声利场，时胜时奔北。
    袖手了不关，昂然见全德。

仲并　送大理金少卿赴阙以老成耆德重于典刑为韵兼寄呈刑曹徐侍郎
    九重圣端拱，慨念人材重。
    澄清鸳鹭行，拔尤锄猥茸。
    辅郡与畿甸，连岁拜殊宠。
    付君天下平，民冤自无壅。

仲并　送大理金少卿赴阙以老成耆德重于典刑为韵兼寄呈刑曹徐侍郎
    畴昔公何如，尽读天下书。
    公今复何似，未如张与于。
    皋陶当日语，一一皆世模。
    但令犴狱空，安用高吾闾。

仲并　送大理金少卿赴阙以老成耆德重于典刑为韵兼寄呈刑曹徐侍郎
    浇风昔未殄，向隅或不免。
    上心天地心，哀矜用中典。
