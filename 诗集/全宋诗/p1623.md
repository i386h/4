<!-- { "loadSidebar": true } -->
    南庙推第一，雕鹗快九秋。
    得官愈嗜学，手抄不能休。
    馆殿要人物，众宝登琳璯。
    演纶及视草，如君真胜流。
    兰芷生颜色，暂烦为远游。
    君方俟瓜时，相依意绸缪。
    樽酒接从容，诗篇更唱酬。
    论文究今昔，析理到孔周。
    老我澹无伴，掺祛不容留。
    别乘澹庵子，倾盖当相投。
    公余文字饮，能思故人不。

楼钥　送赵伯藏添倅永嘉
    当代槔閒老吏师，佳儿官业具而微。
    已烦潘令宰花县，正要王祥康海沂。
    得助江山诗兴逸，平分风月羽觞挥。
    安车何日迎清献，又向堂向戏彩衣。

楼钥　送赵伯藏添倅永嘉
    分教分符恰五年，异乡几若故乡然。
    归来几作池塘梦，送别欲随驺御仙。
    目断甘林应饱熟，手栽栾实想芳鲜。
    邦人若问老州牧，为说清霜绕鬓边。

楼钥　送赵德老端明帅蜀
    身名俱泰老尚书，叱驭宁辞万里途。
    两地恩荣真赫奕，四川父老定欢呼。
    乖崖袍带今重见，清献琴龟我更无。
    频向筹边楼上望，归来方畧上新图。

楼钥　送赵德老观文东归
    趣还宗老侍经筵，宿望訏谟信岿然。
    引疾屡烦颁汉制，赋归先已买吴船。
    去年趋召叨同传，今日求闲愧着鞭。
    未得相随出关去，羡公徒御若登仙。

楼钥　送赵德老观文东归
    往还不过酒三行，成败同观棋一枰。
    东海敢言成二老，西湖自足度余生。
    朼来便觉废兹事，归去定须寻旧盟。
    锦里锦坊秋色里，梦魂先已到江城。

楼钥　送赵晦之丞彭泽
    淮甸归来涉学深，孤云又出亦何心。
    公余岩下读书去，远继风流石橘林。

楼钥　送赵晦之丞彭泽
    渊明事晋肯臣刘，仁杰忠良不附周。
    见说三贤参羽士，盍将吴簿配苹羞。

楼钥　送赵晦之丞彭泽
    陶令居官八十日，始为督邮方赋归。
    君家门户要兴起，未用飘然咏式微。

楼钥　送赵南仲丞溧水
    不用匆匆恨别离，版舆春昼彩衣随。
    往题斯立蓝田壁，更访清真溧上诗。
    公事毋庸卉牙角，邻封真是和埙篪。
    日哦新句频相寄，明月清风慰所思。

楼钥　送赵清臣宰姚江
    玉立君家好弟兄，蓝田风采照花城。
    版舆寿母人间盛，千里何曾去送迎。

楼钥　送赵清臣宰姚江
    鄞江水与舜江通，久矣威名满一同。
    试问何时到封部，数声柔橹一帆风。

楼钥　送赵清臣宰姚江
    长江东去跨虹桥，千丈横堤捍海潮。
    更向烛豨图永利，坐令百里沸歌谣。

楼钥　送赵清臣宰姚江
    才刃恢恢妙拨烦，邻封抚字尚何难。
    更能触事如长虑，自有甘棠向后看。

楼钥　送赵清臣宰姚江
    妇家故步懒重寻，藏拙年来恐不深。
    短棹有时乘兴去，径登竹所听鸣琴。

楼钥　送赵振文主簿
    去去江西不作难，片帆双桨荡秋澜。
    已知官业非时样，尤喜情亲耐岁寒。
    志大自然羞附骥，官卑何用叹栖鸾。
    少卿膝上加文度，更比年时辞眼看。

楼钥　送赵至道节推
    君来入幕恰三年，我幸投闲识此贤。
    婉画时时因事见，素风凛凛信家传。
    易林律本君须寄，月窟天根语未圆。
    问讯难兄无恙否，相忘千里各瀛壖。

楼钥　送赵仲礼守天台
    槹閒社稷臣，卷藏经济手。
    功名付诸郎，秀出诸公右。
    大儿倅东嘉，洗印未云久。
    次子镇赤城，急流去何骤。
    二者皆为亲，欲奉乔松寿。
    况有戏彩堂，可继清献后。
    邻封尤便养，荣侍各昼绣。
    春风扇微和，安舆云出岫。
    家传吏师法，从政於何有。
    还归鸳鹭行，金印当系肘。
    向来尝佐郡，山川若僚友。
    南渡多北客，风味中都旧。
    士夫喜公来，纷然迎马首。
    其中多故知，愿问老夫否。

楼钥　送赵子固吏部帅合肥
    少年文价重神京，游宦还闻政有声。
    南省但推韩吏部，北方犹问赵先生。
    人传殿上三千牍，上喜胸中十万兵。
    暂辍望郎分帅阃，淮南草木更知名。

楼钥　送赵子固吏部帅合肥
    老韩同传我多憀，意气相倾自不凡。
    忧患饱更俱白发，班行独立见青山。
    羡君真有虎头相，顾我方为马口衔。
    同舍几何俄话别，可堪目力送风帆。

楼钥　送赵子固吏部帅合肥
    襟带长淮地望崇，勋名当继古英雄。
    吴人止解依濡坞，晋将才能过八公。
    可但绥怀边境静，直须经略朔庭空。
    折冲不必居遐徼，颇牧尤当在禁中。

楼钥　送赵子直贰卿帅三山
    一蹴登从班，人胡谓公迟。
    建牙帅七闽，人胡为公疑，
    公今第一流，志操古与期。
    两州有遗爱，江西憺霜威。
    重来长道山，批敕兼琐闱。
    一片忧国心，辗转中夜思。
    正色抗危言，传诵满绅緌。
    造膝有启沃，削藁知者谁。
    此心与天通，此意上所知。
    所以名愈尊，万口同一词。
    进用恐不速，小却成叹咨。
    天语自昭然，更欲试望之。
    况彼三山重，谋帅皆衮衣。
    兹行岂细事，报政不待杘。
    登门恨最晚，臭味忘贱微。
    自憀空惜别，不解留孔戣。
    十连终敛惠，居中乃其宜。
    试问行道人，但知望公归。

楼钥　送郑楚客司法之岳阳
    先生作赋真八吟，高处独步无古今。
    少从三山来四明，一郡士子多青衿。
    我尝学事六七载，膏馥沾丐资之深。
    窃名文场掌帝制，至今不敢忘指南。
    英英二子俱秀爽，遗以一经无籯金。
    长公奉母上巴陵，念君远去因论心。
    见君诗编笔虽敏，三叹未见朱弦音。
    海濒熬波幸解组，未知宦路多岖嶔。
    先生赋编更熟读，非止骈俪夸词林。
    其中关键妙一世，字字谐协如鸣琴。
    谈经况有著述在，持论肯为向与歆。
    青箱但能世其业，前蹑隽轨将駸駸。
    君家曾无锥可卓，迟次幸此突不黔。
    不惟母老身非少，廉介又务循官箴。
    量入为出可不谨，斤斤饥食寒有衾。
    非求多藏第约己，瓶储纸裹迹可寻。
    法曹持平守三尺，平反一笑神所临。
    谨毋失己毋失人，同列当和时盍簪。
    上官善事免旷职，首上尻高宜致钦。
    岳阳楼号天下稀，地坼吴楚连衡郴。
    洞庭漫汗天立壁，君山当中出青岑。
    向来命名字以楚，宦游直到重湖浔。
    登楼谈笑领僚属，风流欣遇贤侯任。
    君行应得江山助，新篇寄我毋浮沉。
    掺祛欲言不尽意，更取濁酒从君斟。

楼钥　送郑惠叔尚书守建宁
    十五年前送别诗，道山持节向江西。
    今年又见送公别，大天拥麾镇闽越。
    向来惜别固已深，今日掺祛尤动心。
    尚书自是第一人，气义相许披胸襟。
    南宫五表平明入，列辟传闻俱耸立。
    寿皇圣孝冠百王，三复高文天为泣。
    擢处螭坳宠数新，果然百日掌丝纶。
    拭圭修聘称应变，握节不挠威殊邻。
    直上银台尤振职，李藩气概时批敕。
    嗣皇锐意新百度，笔端真有回天力。
    星辰听履冠文昌，急流勇退惊朝行。
    望之正欲试冯翊，长孺宁肯薄淮阳。
    孤拙自怜销壮志，三入修门空负愧。
    荐人不进终不已，独赖当时言有味。
    公在犹叹一居州，公去无人为王留。
    公乎行归佐天子，肯作管晏卑微休。

楼钥　送郑惠叔司封江西提举
    君名切斗魁，步武上霄极。
    蓬莱群玉府，图书照奎壁。
    郎官应列宿，寖觉象纬逼。
    胡为作吏星，炯炯向江国。
    仰奉鹤发亲，版舆映莱服。
    昔日红莲池，帅垣资婉画。
    方将散余润，连城被膏泽。
    官拥与民繇，丰俭烦振糴。
    小试活国手，疲甿赖休息。
    便归侍玉皇，拱立香案侧。
    富贵殊未已，行行上鸾掖。
    君其妙演纶，三能看齐色。

楼钥　送制帅林和叔归
    使君一何清，鹤骨天与瘦。
    少年场屋声，六艺饱芳漱。
    一行起作吏，所立已不苟。
    立朝凛大节，论事几及靋。
    发言必体国，平正无矫揉。
    藜藿为不採，风采照宇宙。
    出入有本末，眼见凡三就。
    来不为苟合，荐召乃结绶。
    去亦不好高，三宿徐出昼。
    天宫岂不贵，陈义坚素守。
    赣州尝报政，复来守鄞鄮。
    不求赫赫名，实出龚黄右。
    情伪千万端，到眼辄空透。
    抚民过婴儿，闾里息争斗。
    奸胥及强梗，时用霹雳手。
    人诵南山判，情通理亦究。
    六邑俱帖静，称赞不容口。
    律身至严冷，无能掣吾肘。
    吏事精且勤，呼烛侵夜漏。
    公退入家塾，诸孙后来秀。
    吏卒不识面，洛诵出窗牖。
    几年南塘路，来往困僵仆。
    一朝平似掌，行歌纷老幼。
    公心信如水，古井波不皱。
    荣观处超然，轩冕亦何有。
    翩翩欲赋归，排云屡腾奏。
    庙论终不许，斯民方借寇。
    上心重闵劳，祠官向庐阜。
    阖境极攀恋，人人怀杜母。
    君看卧辙人，谁能使奔走。
    挽须不得留，百拜愿公寿。
    老我幸同朝，倾盖已如旧。
    联事东西省，交情久益厚。
    我归公亦来，门户托云覆。
    黄堂间参语，惟我牲与舅。
    扬旌鸣鼓吹，贲此蓬荜陋。
