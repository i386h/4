<!-- { "loadSidebar": true } -->
    逸缀朱干动，多仪的马骧。
    麟题公有姓，鹭羽客分行。
    上宰陈瑶爵，黎贤抃绣裳。
    祈龄后天老，介福委山穰。
    翼翼心同竭，渠渠泽载靟。
    诗弦满坑谷，庖味益圆方。
    盛掩钧台旧，仪高鲁观祥。
    深仁跂喙逮，嘉唱股肱良。
    茨夏随天步，鱼龙屏戏场。
    晏温澄象纬，渗漉暨要荒。
    瑞典精销祲，涂歌圣择狂。
    樵苏无发哂，崖略蹈皇纲。

宋庠　冬至摄事南郊斋宫感怀作
    履至谨冬祀，摄职叨上公。
    洗心奉明诫，祗宿城南宫。
    芳岁正遒莫，熙阳殊未融。
    西郊淡颓景，北牖来朔风。
    鹜野骋归兽，缘云号征鸿。
    夕坐无晤言，情条结深衷。
    自抚韦布陋，奚堪廊庙崇。
    观瞻动众目，踨蹐愁我躬。
    自古经纬才，因势犹汙隆。
    夔禹值虞奋，孔墨遭周穷。
    如何一介士，蔑著横草功。
    仰被天宇施，遂济人爵丰。
    较能劣涓壒，荷宠踰华嵩。
    物理自非是，神鉴安可蒙。
    区区谢病志，终冀回天聪。

宋庠　冬至夜斋中不寐遥想郊丘盛礼二首
    阳郊陪礼忽三年，目想坛觚切绛烟。
    今夕织萝还不动，百神应到紫宫前。

宋庠　冬至夜斋中不寐遥想郊丘盛礼二首
    两扶天御陟圆丘，璧月珠星拂采旒。
    谁识从官兴感夜，卧听寒柝宿扬州。

宋庠　都官谢员外今年春榜舟奉使予饯别于东亭孟夏之初不幸卒于中道其孤
    沟水新伤掺袂人，何言便作死生分。
    地中玉树无期见，琴上牙絣忍再闻。
    几日离觞成渍酒，平时芳札代遗文。
    东亭哭罢愁回首，落照铭旌隔野氛。

宋庠　都下灯夕
    火树欝岧峣，山车切绛霄。
    层楼移旦阙，複道借星桥。
    花散非因雨，霞多不为朝。
    声来知佩近，香去惜车遥。
    遇扇还闻曲，逢台即听箫。
    更筹且莫尽，緕月正飘摇。

宋庠　鬬鷄
    对壘毰毸地，双惊滅玉尘。
    长鸣非后郭，利嘴欲专秦。
    鸱领聊延敌，鹰扬愿杀身。
    君恩定多少，引距即随人。

宋庠　读党人篇
    陈蕃推席偏忧国，孟国囊头不祭神。
    一自太官供赛具，皇天无意福忠臣。

宋庠　读贾谊新书
    谁谓贾生学，兼之文帝朝。
    死忧王坠马，生赋鵩如鸮。
    被召宣温密，矜功绛灌骄。
    勤勤论五饵，史笔未相饶。

宋庠　读史二首
    孝武威灵动百蛮，将军辛苦到阗颜。
    儒生未必无长策，枉使匈奴害狄山。

宋庠　读史二首
    贾傅感伤论表饵，董生推本对春秋。
    蹶张抵几能为相，谁序儒家冠九流。

宋庠　读书多所废忘
    旧学纷无几，幽怀断复寻。
    苍茫万机论，零落九州箴。
    枉嗜韦编读，犹依槁简吟。
    时无袁伯丛，孤陋任年侵。

宋庠　独坐郡圃北齐
    宿雨催秋物，清风卷岁华。
    残蜩初去柳，寒蝶尚寻花。
    密簊留苍雾，红梨染落霞。
    城头八九子，日昃乱啼鸦。

宋庠　杜门
    苫宇切郊寰，荆扉度岁关。
    宾綦秋藓合，童唱暮薪还。
    石上舂粱苦，墙东避世难。
    扊扅酋可爨，谁访陋居颜。

宋庠　度支苏员外耆以再续翰林志见遗辄成酬赠
    先烈光朝右，英才出庆馀。
    公卿太丘世，父子马谈书。
    首牍标宸藻，联篇叙禁庐。
    摛华毛得凤，刊画鲁无鱼。
    当备芸签目，俄光瓮牖居。
    汉家求异说，高致掩虞初。

宋庠　对雪有寄
    芳历峥嵘岁，平台沆漭天。
    初惊飞砾集，坐觉雨花妍。
    未夜珠还乘，非春玉作田。
    何尝甘絮后，正是占梅前。
    乱影都难拟，幽光只自鲜。
    辟寒金賏屋，障悼锦裁鞯。
    回旋凌波舞，轻明饮露仙。
    去应迷粉水，来欲助琼筵。
    有浦皆捐珮，何窗不列钱。
    幽兰君自许，侬意怯么弦。

宋庠　对月
    萧寂东轩坐，徘徊月驭来。
    风休凉晕缺，旬破晚弦开。
    紫汉沈星树，仙茎逼露杯。
    谁怜故林鹊，终夕自惊猜。

宋庠　恩忝西掖垣
    贤路尘消箧谤残，萧萧衰鬓得生还。
    久叨鸱尾三重阁，却趁蛾眉五日班。
    伤翼再来仍绕树，行云何处不思山。
    坐挥拙笔无文甚，正被中郎笑拙艰。

宋庠　二月社日到都门见花卉初发
    走马东来冒驿尘，今年重识帝城春。
    自怜已作衰瓮熊，苑树宫花笑杀人。

宋庠　泛舟新湖晚归呈坐客
    缭绕西堤接暮云，半天残日尚留宾。
    归桡直渡无多怖，纵有风波不陷人。

宋庠　访李生郊居
    林下一逢迎，幽人此养生。
    歌嬉入尧壤，种树漏秦坑。
    岁晏农囷实，宾欢野馔盈。
    松黄浮晚酒，薇叶芼晨羹。
    霜树榴房绽，阳畦药甲荣。
    归轩且莫驾，孤月在山楹。

宋庠　访宋氏溪园
    偶作城隅逝，居然物外期。
    林风瓢易觉，山雨石先知。
    藤老犹依格，沟斜更会池。
    看蝉琴误曲，过树路成歧。
    节近吹花酒，欢留败袄棋。
    主人名族后，啸竹客忘疲。

宋庠　废书
    断简孔堂坏，遗经汲塿虚。
    谩求芸辟蠹，先叹鲁成鱼。
    旧帛愁连盖，亡篇恨蠟车。
    吾家先训在，楹凿晏生庐。

宋庠　废园
    金谷苍茫旧里存，年年芳草怨王孙。
    游人慎莫寻荒径，霜露沾衣似泪痕。

宋庠　奉和御制龙图等阁观三圣御书
    群玉中天府，珍图绿错文。
    丛楹开禹穴，宝画烂尧云。
    万牒真行辨，千题甲乙分。
    圣心尊世烈，披玩不知勤。

宋庠　奉和御制赏花钓鱼次韵私赋
    秘苑神池帐殿开，钩陈遥卫斗车来，
    柳舒瑞雾迎仙跸，花献天香入寿杯。
    恋藻文鳞争聚散，听韶丹翼剩徘徊。

宋庠　奉送滁州赵学士
    灼灼书林彦，胡为江海滨。
    希迁杜陵客，出守始平人。
    夕萝螭隺远，前驱隼旆新。
    离觞君莫愬，去去易沾巾。

宋庠　奉诏赋后苑诸殿牡丹
    灵囿先春启，联跗应候开。
    根随一元毓，瑞协两宫来。
    吐艳迎丹旭，扬芬散薄埃。
    敛烟交钿合，侧露并霞杯。
    耀彩珠翻树，薰空蕙供煤。
    化工殚巧意，不为翦刀催。

宋庠　奉诏过都代书寄昭文相公
    六年衰鬓两为州，何意瓜时谒冕旒。
    去位本无三已色，过城应有复来讴。
    吹虀胆怯空思勉，沦骨恩深未易酬。
    即日诣门重谢罪，豫惭危涕满中篝。

宋庠　奉诏止雨宿斋建隆观
    汉家候神馆，奉诏穰沈灾。
    解缨就斋幕，恍若跻蓬莱。
    云罗絓朝舄，露掌承仙杯。
    众真拱象帝，宝宇正崔嵬。
    炉烟薰太虚，重阴为之开。
    单枕不成寐，俗魂自惊猜。
    心迷坐忘术，万虑无根来。
    天鸡殊未鸣，霜雁有馀哀。
    借问麋鹿姿，云胡尘国台。
    构极谢隆栋，裨山劣织埃。
    上惭稷契名，下愧丙魏才。
    惟馀止足戒，临路空徘徊。

宋庠　佛岭
    凤谷掩西岭，鷲宫联四陬。
    山晴岩独雾，林暑涧常秋。
    风御疏清磬，云柯抱晚楼。
    琼芝遍诸崦，岁暮傥来游。

宋庠　浮桥
    东潬双津隘，浮梁古制存。
    滩移淤岸势，标谑涨波痕。
    逆浪船排首，周阿缆植根。
    祀劳如举典，元凯有英魂。

宋庠　府斋秋日
    卷帷收扇暮凉初，秋意盈襟小疾除。
    池面宿烟荷盖老，阶唇漏日竹阴疏。
    虚舟触物真无意，高枕论才似有馀。
    学道知非堪自哂，眼昏方读贝多书。

宋庠　府斋岁晏节物感人辄成拙诗二篇上寄昭文相公枢密太尉虽俚调无取亦
    晓拂青铜感岁阑，萧萧华发强扶冠。
    病憎蛇影能为怪，老爱松心不受寒。
    世务焦头机已息，主恩沦髓报应难。
    镆铘自躶非吾意，且作洪炉旧物看。

宋庠　府斋岁晏节物感人辄成拙诗二篇上寄昭文相公枢密太尉虽俚调无取亦
    处世何尝尽值才，虚名高位自惊猜。
    千重浪里随流出，百尺竿头试险回。
    衰鬓不徒欺晓雪，孤心兼欲伴寒灰。
    嵩阳颍曲风烟接，已仗归云作隐媒。
    
    
宋庠　负暄
    旭日东南霁，霜天病骨寒。
    心同阳藿展，志鄙夏畦难。
    东洛貂裘坏。西华葛被单。
    嵇慵聊自乐，爱景始三竿。

宋庠　赴洛经郑马上偶成
    去国虽伤别，乘輚尚及春。
    荥风清翼盖，鞏树绿迎人。
    后队金铙响，前驱隼旆新。
    衰怀无丽赋，何以诧西宾。

宋庠　赴郑出国门经西苑池上
    十里商中抱帝畿，苑烟宫雾共霏微。
    长杨猎近寒熊吼，太液歌馀瑞鹄飞。
    碧护斗城天倚盖，光衔蓬岛日舒围。
    楼船法从年年盛，借问孤臣何岁归。

宋庠　赋风
    噫气含朝籁，离星动夕躔。
    威灵随汉筑，煦妪上虞弦。
    清拂兰台客，徐飘郑圃仙。
    来应凭虎啸，去不待蛇怜。
    塞外凄天马，林端饱露蝉。
    入松和韵古，转蕙逐光妍。
    黄落汾睢地，悲歌易水天。
    如何箕颍上，独取一飘捐。

宋庠　感花
    前日来攀小园树，枝头蓓蕾无万数。
    今朝置酒来赏花，已有残英伴飞絮。
    春花如此将奈何，白日虽迟终不住。
    莺歌蝶舞两矜春，见我长嗟亦飞去。

宋庠　感怀寄进士胡肃
    离怀何事共凄然，云路无因著祖鞭。
