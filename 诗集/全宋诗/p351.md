<!-- { "loadSidebar": true } -->
    搜诗杜老方须药，强项萧生且抱关。
    旧约偶耕犹念否，霜林雪竹正斓斑。

陈造　次韵袁提刑劳军许浦中路风雨
    方隅咫尺俨威颜，穷谷回春不作难。
    渥泽欲随金节到，先声已失铁衣寒。
    来时敢惮风将雨，泊处仍听浪卷滩。
    天自与公供壮观，海涵云物正阑干。

陈造　次韵袁宪打冰移舟三首
    倚柂扶篙待打冰，回思鹢首漱波声。
    定知行止非人计，料理诗愁唤麴生。

陈造　次韵袁宪打冰移舟三首
    留滞何曾念奋飞，君恩已布得徐归。
    贤劳肯羡膏粱子，醉眼瞢腾坐妓围。

陈造　次韵袁宪打冰移舟三首
    东行定见野桥梅，望望花随驿使来。
    曾约南枝春信否，急烦好句与催开。

陈造　次韵袁宪劳军许浦中路冰合二首
    风声雪意恣冯陵，更挟霜华夜气凝。
    水伯护河银作板，欲留公闹玉壶冰。

陈造　次韵袁宪劳军许浦中路冰合二首
    细读清诗拟泣岐，问津平山几河湄。
    只今西去须遵陆，平地风波恐更危。

陈造　次韵袁宪雪二首
    犯雪回帆岁遽残，自怜雨澁更风悭。
    从游已落邹枚后，著语渠能季孟间。
    梦逐蜚仙凌色界，谁因逋客护云关。
    独思快目毗陵晓，玉衬金波妥锡山。

陈造　次韵袁宪雪二首
    天怜梅蕊怯摧残，善后何妨小作悭。
    一雪应期真望外，三诗说喜想颜间。
    瑶花已兆食四鬴，沉炷为通天九关。
    卷帐盍酬民气乐，苏台持酒挹湖山。

陈造　次韵袁宪阅兵许浦
    皇泽泉及濒，戎索均帝阙。
    边屯笳箫地，弯弓睨胡月。
    万旅皆金缯，不待持阀阅。
    于时江流澌，极目云阁雪。
    嬉嬉忘其寒，恩宠自稠叠。
    使星照海徼，天意不虚设。
    劳勤需摩拊，勇怯要旌别。
    除器有良楛，扣阍许陈列。
    古来分君忧，下敢谢薄劣。
    叱驭陵九折，摧锋取三捷。
    况公经世才，翻浪海鲸掣。
    夷吾吾目中，江左伫茂烈。
    汾阳唐柱石，守器未应缺。
    衔命兹小试，鼓勇士眦裂。
    指挥用诸将，他日须此杰。
    圣君中兴主，诏语一见决。
    治具有罅漏，讵容惜扪舌。
    光眹贵先识，沉默真小节。
    鄙夫百僚底，欲隐尚不屑。
    几登王公门，面丑辞易竭。
    向公又一鸣，当复笑燕说。

陈造　次韵袁丈知府喜雨
    使君今代段荆州，指顾为霖旱不忧。
    比屋便令开笑口，散人亦复掉吟头。
    封君擅富宁容数，义廪趒贫可待求。
    想阅贺章天更喜，津津玉色动凝旒。

陈造　次韵臧秀才读苏集
    自我得苏集，玩阅几忘年。
    汲甘乏修绠，适远疲短牵。
    取一九不随，望若终茫然。
    子齿始半我，用志超我先。
    晶荧出秀句，妙斲遗雕镌。
    此翁深堂奥，骈阗谁敢专。
    潢污置不云，学海须百川。
    怪子介且方，落笔盘走圆。
    子真苏门徒，岂独长短篇。
    平生修月手，不补衣履穿。
    秦黄晁张陈，众星耿霜天。
    世儒昂其首，指似如登仙。
    子起斯人后，游刃牛无全。
    邢娥望可知，众女空丹铅。
    何时班荆地，解我心悬悬。
    即今清夜梦，不止怀昔贤。

陈造　次韵早春
    良辰邀醉得钱无，雪后郊原翠欲铺。
    无力晚风摇柳线，有情新日养花肤。
    寻芳拟贷愁边意，照水还惊病后舑。
    春到只思为圃乐，剩移杞菊种鸡苏。

陈造　次韵赠高宾王二首
    瓦注缘穷也自昏，扫除胶扰近清樽。
    瘦田可糾宜投劾，小子今年亦抱孙。
    惯病已拚疏药物，就闲聊免怆吟魂。
    径当云卧山南北，芋火醅缸昼掩门。

陈造　次韵赠高宾王二首
    滞留无地豁闲愁，诗将坛高许客投。
    过我肯论新旧雨，即君如望袞穮秋。
    几时雾縠搴蛟室，快意湍涛放鹢舟。
    搯抉肾肠须小息，请携霜竹上危楼。

陈造　次韵赠郭侯
    郭侯智勇两俱长，驿骑何时诏检黄。
    胡运于今已灰口，看君万旅出渔阳。

陈造　次韵翟元卿
    君是儒冠秀，源流况父兄。
    文堪一战霸，气欲五郎卿。
    与世甘多遻，谋生迄未成。
    其谁为推挽，小试合承明。

陈造　次韵翟元卿
    我困枘投凿，君才瓴建高。
    要之同臭吵，政以借熏陶。
    觞咏聊真乐，媸妍付尔曹。
    能来缓诗颊，芋火荐松醪。

陈造　次韵战舰
    下濑千艘旧擅名，汉家虓将况飞英。
    呼韩款渭人胥后，小耿平齐事竟成。
    击楫定无违庙算，覆盂端有奠神京。
    圣君动静天人合，持满何妨亦定倾。

陈造　次韵张丞
    政平民安之，不在书上考。
    君看道傍樗，苍云荫合抱。
    明时话英躔，佳气指蓬岛。
    孰知嵌岩幽，乃韫希代宝。
    张侯儒而吏，笞箠环台皁。
    政声载舆论，文价动诸老。
    学富食犹贫，志坚进不早。
    却今紫霄人，岂必皆横草。
    亦知名炜烨，曾上荐士表。
    静女家无媒，深闺自媚好。
    胡宁倚昌丰，浓抹且淡扫。
    会看邢娥前，妒妇付绝倒。

陈造　次韵张丞
    邦人邑吏总堪怜，茶供炉熏共吁天。
    占雨几孤霞粲晓，望霓何啻日为年。
    翻黄已熟村村麦，平渌行看处处田。
    拟倩龙公作霖手，更烦终惠息头燃。

陈造　次韵张丞
    官上绝无歌酒乐，堆貀了事孰非痴。
    开樽良省缠头费，却有新章赠雪儿。

陈造　次韵张丞
    县人灯夕旧尝看，夜敞窗扉晓不关。
    胜赏繼应追俗尚，晴晖巧与破天悭。
    招邀便拟日复日，容易遽吟山上山。
    更乞紫姑丰乐语，为添喜色到颜间。

陈造　次韵张丞
    长日官曹迄未闲，佳辰一笑颇相关。
    万情同乐那容失，四者来并每坐悭。
    歌酒恐孤灯市月，烟霏犹噎海门山。
    龙公可复会事发，汛扫阴霾弹指间。

陈造　次韵张丞二首
    夫君腹笥尽奇谋，每叩谈锋听不休。
    诵赋久嗟无此作，荐贤端合拔其尤。
    小迟荣路观掀趠，聊为同寮盖谬悠。
    政恐诸公有推挽，平时果艺仰由求。

陈造　次韵张丞二首
    槁梧闲据自沈吟，投老真成负此心。
    酒沃渴鲸悲事往，官随跛憋笑吾今。
    进为终愧周人朴，归去曾无陆子金。
    尚赖君诗慰牢落，时清聋聩发纯音。

陈造　次韵张丞月试士人
    居有斋庖教有官，诸生肯复计安闲。
    充庭数贡知非远，造物于人本不悭。
    思苦得无金注拙，眼明终眩锦花斑。
    自怜惯秉雌黄笔，案牍如今拄屋山。

陈造　次韵张德恭主簿二首
    一日乘闲燕画楼，连宵飞梦只楼头。
    掾郎谈麈惊飞雹，公子吟毫涨怒流。
    归去定谁扶下马，重来有约属驯鸥。
    可堪风雨妨人乐，却向卢家访莫愁。

陈造　次韵张德恭主簿二首
    汉南独步有登楼，肯为衰翁吟掉头。
    价比连城容品裁，句专八米见风流。
    生涯枯泽鸣饥鹤，老去惊波荡白鸥。
    当念饭山人似削，撩人更遣耐新愁。

陈造　次韵张守不欺堂
    使君古醇儒，内视保良贵。
    芸芸镜中影，了莫遁情伪。
    赋芧岂至术，机灌彼谁子。
    退食一堂间，百事反诸己。
    床敷但诗卷，庭砌亦屐齿。
    洞洞灵府闲，拳拳圣言畏。
    独传迂叟印，不作俯仰愧。
    何当拾级前，拱坐商略是。
    謦咳付元城，归咏如阙里。
    从俗倦执热，得意风雨会。

陈造　次韵张守垂虹小驻
    闻道垂虹舒远目，江波浩荡江天晴。
    江城竹马待已久，未妨小寒鸥鹭盟。
    郡民憔嗟岁不熟，丈夫慨慷志在行。
    盛时陈力要接淅，庶莫常谭嗤老生。

陈造　次韵张守泛春亭
    小退铃斋复此亭，自公喜色更津津。
    再纡皇眷分忧寄，坐镇江城与物春。
    长日雍容少公事，共谁谈笑作诗人。
    撚髭惯厕分题客，元亮柴车已命巾。

陈造　次韵张守赴真州辞家
    争引依风领，须公布惠慈。
    深恩手摩拊，数计月盈亏。
    岁事方援溺，情亲更语离。
    来时雁天阔，触目总宜诗。

陈造　次韵张守惠山
    诗伯心如水，熊辬再护边。
    教条父老舞，姓字裔夷传。
    客到牵铃索，诗成仰屋椽。
    平吞云梦泽，聊酌隐之泉。

陈造　次韵张守妻闵忌
    莱妻魂逝不容招，敢问何方处寂寥。
    老去更堪听薤露，病来久不近金蕉。
    声摇夜梦蛩相吊，垢翳篝衣雨辄潮。
    细读君诗重凄惋，隐侯肤骨不胜销。

陈造　次韵张守劝耕二首
    吾徒一笑似关天，离合胡宁付偶然。
    梦境萍蓬渺云水，旧游花柳更风烟。
    交情缱绻今犹昔，妙句传抄喜欲颠。
    廷尉归须结袜客，为公饱饭计留年。

陈造　次韵张守劝耕二首
    三揖清扬岁两更，烦公倒屣费逢迎。
    抽簪仕籍心弥厉，撰屦词坛计欲成。
    西洛况闻高纸价，苏州从昔擅诗声。
    拙衰枉作登龙客，领略玄谭自阿平。

陈造　次韵张守劝农
    东郊春好近清明，小队相羊为省耕。
    扶路人归皆喜色，应时雷殷亦和声。
    不妨密雨催花放，有底屯云妒月盈。
    遥想一尊同客夜，烛花未剪已诗成。

陈造　次韵张守劝农
    眼向囊书老不明，合遵宽教事农耕。
    雨馀骤变菖条绿，晓起欣聆布谷声。
    谭笑俾民无死徙，丰凶转手有虚盈。
