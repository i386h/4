<!-- { "loadSidebar": true } -->
    古人得道多深隐，贤守知名贵早收。
    林下频过君莫怪，自看骨相匪对侯。

杨蟠　次韵奉酬
    腊后东风扫翠微，同看芳柳破春机。
    三宵听水都无梦，四日登山未肯归。
    野老止凭云送客，家人应笑雨沾衣。
    君诗兼简佳公子，只恐囊倾一夜飞。

杨蟠　次韵奉和
    闻说西庵好，藤州恐不归。
    延年松可食，避世草堪衣。
    山坞雪应滚，林端梅亦稀。
    犹怜二禅老，佳句及城扉。

杨蟠　次韵和酬
    涧南一啸清风发，林下重来白日长。
    云远石深连鹫岭，水寒沙浅似鱼梁。
    漫因野老询前事，间伴幽人撷众芳。
    更欲穷源情未已，知君嗔我索归忙。

杨蟠　次韵和酬
    不问猿崖鸟道深，携筇著屐伴君寻。
    山中桂子惊寒夜，雪后梅花盒岁阴。
    欲住更逢青眼顾，相看须尽白头吟。
    他年若续高僧传，未放汤休与道林。

杨蟠　次韵和酬
    林扉厌听雨声频，为惜春风只九旬。
    裛扑山花将放杏，侵寻岁月已过人。
    何时好去游南涧，每夜空来望北辰。
    愁坐更无车马客，独怜诗笔谩相亲。

杨蟠　次韵和酬
    山风亦会山人意，卷尽天纷扫雪花。
    明月当楼情已兴，碧云落纸句还佳。
    天威忽应通物，仙侣相便合姓麻。
    群动已消林木响，卧看星斗隔窗纱。

杨蟠　次韵和酬
    数百招提隐乱峰，苍茫岂复辨君钟。
    春含未得黄鹂报，路转唯寻白鹿踪。
    庵在月边长不锁，兴来天外忽相逢。
    山人莫笑衣冠客，亦有鸿来待赁舂。

杨蟠　翠幄轩
    海榕树倒出，皮斡亦轮囷。
    或问寿几许，千年为一春。

杨蟠　翠樾堂
    野鸟久不去，清风长近人。
    山间岂有厉，只见办时春。

杨蟠　登孤屿
    把麾何所往，海上有名山。
    潮落鱼堪拾，云低雁可攀。
    一城仙岛外，双塔画图间。
    当路谁知己，天应赐我闲。

杨蟠　地炉
    天地风霜日夜新，地炉稳坐暖如春。
    筋骸已畅心无用，转愧窗间映雪人。

杨蟠　东岗古塔
    东岗人不识，野寺在樵渔。
    落叶年年满，春风为扫除。

杨蟠　法安院
    寂寞庵前草，春深鹿自耕。
    老僧垂白发，山下不知名。

杨蟠　飞来峰
    飞来天竺远，山秀已含春。
    不遇名僧识，千年岂有神。

杨蟠　枫木坞
    太平云外客，行采老山中。
    莫叹秋霜早，君看世上枫。

杨蟠　伏龙溅
    静久波涛散，溪深涌乱丝。
    悠悠山下客，将见水停时。

杨蟠　甘露寺
    沧江万里对朱栏，白鸟群飞云复还。
    云捧楼台出天上，风飘钟磬落人间。
    银河倒泻分双月，锦水西来转几山。
    今古冥冥谁借问，且持玉爵破愁颜。

杨蟠　歌樵岭
    衣冠仁义少，敢忽岭边人。
    亦恐修荣达，行歌自负薪。

杨蟠　葛坞
    此坞久无色，何年朝太真。
    晓井云下路，犹恐是仙民。

杨蟠　孤山
    袅袅云中路，沧浪四面开。
    诗人吟不得，唤作小蓬莱。

杨蟠　海月堂
    杳杳璧没水，亭亭珠在渊。
    落潮流不去，还向定中圆。

杨蟠　红云阁
    重重风日透，花气满地塘。
    谁把红云此，红云无此香。

杨蟠　虹桥
    雨岸履声云外合，三州帆影月边归。
    栏干独立秋风早，岂待鲈鱼始拂衣。

杨蟠　后永嘉百咏　放生池
    悠然已更乐，知是鼎中余。
    有海尚可在，慎毋重见渔。

杨蟠　后永嘉百咏　南塘
    出门日已晚，棹短路何长。
    赖有风相送，荷花十里香。

杨蟠　呼猿洞
    青松愁绝涧，日夜白猿吟。
    掌握多相就，安知世上心。

杨蟠　虎跑泉
    天藏物启有灵根，玉乳银浆岂易分。
    净鉴当空寒自照，流珠落涧远先闻。
    润生冉冉双林雨，香出蒙蒙一井云。
    今日石鱼行酒地，次山重为勒铭文。

杨蟠　华盖山
    七山如北斗，城锁几重重。
    斗口在何处，正当华盖峰。

杨蟠　华胥台
    歌舞飘飘百尺台，半天龙麝散香煤。
    初愁翠袖凌风去，却骑飞鸾下月来。
    云杪一声闻玉笛，露华千点落金杯。
    我缘众乐狂方盛，园锁从教日日开。

杨蟠　华严塔
    石下有灵骨，千年生玉芝。
    山神每藏护，不使世人知。

杨蟠　寄东山禅师
    高卧西林月，孤间独见君。
    杖藜探涧水，欹枕看山云。
    鹿过河人见，猿啼只自闻。
    篇章知几首，寄我莫辞勤。

杨蟠　寄勉冲晦速和拙作
    冲晦僧儒诗者豪，尤怜赖汝壮方袍。
    一千篇兴时无敌，三十年功格最高。
    白发逢春今更勇，清吟彻老莫辞劳。
    何朝始肯将珠玉，却报仙人换木桃。

杨蟠　江阴即事
    海上帆来何处客，烟中犬吠几人家。
    云寒雁影翻红照，水落鸥群占白沙。

杨蟠　巾子峰
    首出群山内，晴窗几处看。
    不因风雨折，开槛满溪寒。

杨蟠　金沙井
    细细沙痕落，流金在井泉。
    山人邀我饮，化骨共为仙。

杨蟠　九师堂
    易道已南矣，清风今尚寒。
    山人空再拜，不识汉衣冠。

杨蟠　就食
    未知田上劳，徒厌鼎中味。
    及与农事接，方惊食者贵。
    余生寡营求，念此岂易致。
    况敢怀寸录，平居但羞愧。

杨蟠　句
    浮生同是客。

杨蟠　句
    花湿转分明。

杨蟠　句
    看山坐石亭。

杨蟠　句
    仲□尝三逐，将军老数奇。

杨蟠　句
    动摇腊信随征使，勾引春情出苑墙。

杨蟠　句
    两州城郭青烟起，千里江山白鹭飞。

杨蟠　句
    三峡江声流笔下，六朝山影满樽前。

杨蟠　句
    许国莫疑动业大。

杨蟠　句
    杖藜林下云。

杨蟠　句
    中原今仗老臣安。

杨蟠　句
    吏退更无人迹到，一天魂梦任游扬。

杨蟠　客儿亭
    昔日林间汪，风流谢客儿。
    春山花又发，不见屐来时。

杨蟠　冷翠阁
    山杪一泉进，俯窥临日崖。
    明珠不待拾，自溅入人来。

杨蟠　理公岩
    日月岩前鸟，秋来不复闻。
    达人今已化，名击此山云。

杨蟠　笠泽
    行吟泽畔心空健，解剑江头事已非。
    把酒沧浪愧渔父，何人独向秋风归。

杨蟠　连岩
    岌岌青松外，安知鸟翼孤。
    寒猿三叫罢，便是蜀州图。

杨蟠　莲花庄
    会昌湖上客，今已化为尘。
    一束青刍奠，空思如玉人。

杨蟠　练江亭
    寒光万顷淡高秋，粉壁朱栏净客愁。
    晚月萧萧闻落叶，晴天厉厉数飞鸥。
    烟横绝岛疏难卷，月在平波莹不流。
    怀抱未忘知有处，且吟风笛醉沧州。

杨蟠　龙泓洞
    六月千里旱，偷泉心亦卑。
    不烦山老祝，神物久无思。

杨蟠　鹿端山
    千年白鹿地，今有佛楼台。
    昨日到山下，衔花犹出来。

杨蟠　玛瑙宝胜寺
    昔日岩栖处，松花落草根。
    瓦中匪是我，棺槨任乾坤。

杨蟠　玛瑙坡
    石径先光怪，传流玛瑙坡。
    天人曾布地，此物至今多。

杨蟠　墨池怀古
    书画尝闻晋右军，当时深遁乐天真。
    空山寂寞人何在，一水泓澄墨尚新。
    灵连也思轻印绶，季鹰还解忆鲈莼。
    高风夐古应相照，共是知几此避身。

杨蟠　南高峰
    日气层层秀，连山万丈孤。
    崔嵬天上影，一半入江湖。

杨蟠　南屏山
    日落游人散，山寒起树声。
    玲珑石上穴，处处有云生。

杨蟠　蟠雪夜登浦金楼远望西山忆仲灵洒然有迈世之风因思山阴王徵之雪夜
    家占西湖岛上云，雪光月色更侵魂。
    兴来烂漫心空老，诗罢苍茫眼正昏。
    晋国衣冠何处觅，梁朝殿阁俨犹存。
    思君不及山阴夜，遥望青松听雪猿。

杨蟠　陪润州裴如晦学士游金山回作
    世上蓬莱第几洲，长云漠漠鸟飞愁。
    海山乱点当轩出，江水中分绕槛流。
    天远楼台横北固，夜深灯火见扬州。
    回船却望金陵月，独倚牙旗坐浪头。

杨蟠　平南谣
    海南山似刀，溪恶如发弩。
    溪山毒烟中人骨，水有蛟蜃陆豺虎。
    蛮人徭贼行若飞，纵火劫民杀官府。
    溪中之水涨赤血，山头积尸变成土。
    经年斗战兵已穷，磔将屠城不可数。
    官家发军救死国，万里欢喜得时雨。
    诛擒凶党功德高，海水一清奏歌舞。
    山非无险，水非无阻，
    有地不城，城亦不武。
    将民赤肉致戈战，口不能言心自苦。

杨蟠　钱塘江上
    一气连江色，寥寥万古清。
    客心兼浪涌，时事与潮生。
    路转青山出，沙空白鸟行。
    几年沧海梦，吟罢独含情。

杨蟠　秦王缆船石
    色阴长带雨，疑是白云根。
    欲问东巡事，今犹不敢言。

杨蟠　青林岩
    鸟外无行迹，寒林引薜萝。
    山中僧已老，不信雪霜多。

杨蟠　清心堂
    前后坐亭上，饮水皆自持。
    其间贤太守，谁复畏人知。

杨蟠　去郡后作
    为官一十政，宦游五十秋。
    平生忆何处，最忆是温州。
    思远城南曲，西岑古渡头。
    缘觞春送酒，红烛夜行舟。
    不敢言遗爱，惟应念旧游。
    凭君将此句，寄写谢公楼。

杨蟠　山中回忆东山老
    山游兴发特寻君，屐齿筇枝绕四邻。
