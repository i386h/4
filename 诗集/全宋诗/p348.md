<!-- { "loadSidebar": true } -->
    纷纷过眼甚螽斯，胆掉惊逢骥騤驰。
    献替付君温省树，朝晡还我故山芝。
    荆江蜀栈聊舒啸，卷耳思齐正采诗。
    回首定传天上信，囊荷知傍紫皇持。

陈造　次韵石湖居士见梅
    东风犹是玉为尘，静女冰肌小带皴。
    尚压芳华擅春事，枉当穷腊议花神。
    仙姿绝俗遗群妒，鼎实收功看一新。
    痚影暗香吾袖手，天容诗伯继黄陈。

陈造　次韵石湖居士瓶中早梅二首
    诗翁静三昧，筇杖壁间横。
    小合自清绝，幽芳从瘦生。
    巧当窗影见，时映烛花明。
    底用寻春去，冲寒踏月行。

陈造　次韵石湖居士瓶中早梅二首
    罗帷护春色，群木未昭苏。
    绝苏翻香坐，聊陪琢句舑。
    天资便静独，冰影倚空无。
    后夜逢姑射，仙家白玉壶。

陈造　次韵石湖居士晴窗遣兴
    阊门车马隐晴雷，我亦临风咏快哉。
    平碧际空烟羃历，荐红照影水萦回。
    园公门巷初沾絮，游子杯盘欲荐梅。
    落晚小家还馔客，旋簄春瓮取新醅。

陈造　次韵石湖居士游虎丘
    山灵知我欲巾车，岫幌云扃已袚除。
    竹葆松幢平几席，碧烟红影认林庐。
    饭分禅供清无敌，饮属诗流兴有馀。
    莫话长安牢落客，付渠尘土曳长裾。

陈造　次韵苏监仓二首
    交朋又得一相如，高掩虞郎行秘书。
    妙论析微惊我倒，诸生到眼可人无。
    一官幸此分邻烛，五字渠能揽虎须。
    快读清篇病如扫，北轩风竹对森痚。

陈造　次韵同年诸公环碧叙同年会
    天瓢挹注拱仙官，更阅诗仙锦绣端。
    离合不忘车笠誓，留传当并画图看。
    玄谭想有蛟龙听，得醉仍均客主欢。
    挽仰谪仙三百载，从知乐事繼今难。

陈造　次韵同年诸公环碧叙同年会
    春意温然侍上官，松醪更劝语更端。
    行厨剩遣黄头载，下客何曾白眼看。
    烋在汉庭方眷注，功将周室更祗欢。
    孰知末至慈恩旧，老境犹歌行路难。

陈造　次韵同年诸公环碧叙同年会
    聚首论年不计官，寥寥故事复开端。
    俯容我辈输心语，更遣时流洗眼看。
    庾亮宾筵无尽兴，昌黎文饮有馀欢。
    舍人妙句还新样，白雪赓酬政自难。

陈造　次韵汪解元
    万里亨衢子旧期，故人留眼看蜚驰。
    低回尚作风黧面，遇合何妨物在颐。
    落笔每惊风雨驶，探囊或恐鬼神悲。
    禹门合有龙头信，小待桃花浪暖时。

陈造　次韵王编修二首
    落手新诗吮复吟，自甘壁角挂枯琴。
    祈光已吸金茎露，张野俄聆帝乐音。
    疗我平生风雅渴，放君高步隽英林。
    人间梦想珊瑚树，龙护灵湫万仞深。

陈造　次韵王编修二首
    老誓捐书断苦吟，君苗笔砚戴逵琴。
    因君又试推敲手，揆我终惭缴绎音。
    漫作蠹鱼餐朽策，倏听鹎鵪语中林。
    肉台盘客曾丁字，碧酒留宾听浅深。

陈造　次韵王漕起秀亭
    梦蹑常山万仞巅，宝符千载尚依然。
    乌丝有底枭凭夜，赤子能忘蚁就膻。
    正朔会须还禹服，登临聊复对吴天。
    明年重放危亭目，万旅公方北首燕。

陈造　次韵王漕燕玻璃
    轻飔度翠密，碧溜下岐赠。
    饮处凌埃壒，谈间忘郁蒸。
    何物辟尘犀，堕我玉井水。
    落手锦绣段，酬赠惭未能。

陈造　次韵王解王赁地筑屋
    饥麟不落毛，士生常百忧。
    何人金为埒，振客不待求。
    之子磊磈胸，贮书不贮愁。
    焉知奉二老，百指借岸舟。
    方耐冷侵骨，未暇吟掉头。
    目前帡幪托，忽於温饱谋。
    诗来愬穷状，读想寒飕飕。
    我亦寄别巢，其拙真病鸠。
    每惭乌所瞻，更羡莺出幽。
    君看沉沉者，生不谭轲丘。
    可食忘嗟来，至宝忌暗投。
    天地吾蘧庐。此理君信不。
    为亲傥可屈，三返无宜休。

陈造　次韵王解元
    观名计利心，惴惴日交战。
    洪涛探龙睡，赤手投虎圈。
    孰知青云士，眼静不及眩。
    中年琴书趣，早岁林壑原。
    我无适时具，未敢厌寒远。
    政须营一醉，尚喜春酒贱。
    前回所探花，扑蔌已如霰。
    反杯临清池。缬影中流见。
    可须催归语，且领提壶劝。
    向来眼中人，此客颇尝见。
    两王风流绝，声名到朝彦。
    新句如破竹，脱手金丸转。
    石交可忘年，时亦共酣醼。
    春来景物好，题品几时遍。
    莺花不无情，向君真自献。

陈造　次韵王勉夫晚春
    送春无酒未须嗟，却有新茶试大家。
    便惬轻凉生小扇，独怜扑蔌下荐花。
    霜肤解箨初尝笋，怒瘿因谁拟问蛙。
    嘉树著行森羽葆，翠青疏密俨排衙。

陈造　次韵王签判
    奥学闻君不近名，声华犹是压时英。
    诗篇向我肯挥扫，句法惊人浑老成。
    未厌泛莲依卫幕，只今荐鹗达周京。
    明朝置酒当投辖，万斛洪源看倒倾。

陈造　次韵王签判二首
    客中谁者伴闲身，只有苍槐与翠筠。
    回首昔游惊梦断，故人重见倍情亲。
    簿书简省官居好，月露清圆句语新。
    千里相思匪天意，聚头一笑此何因。

陈造　次韵王签判二首
    五鬼侵陵两鬓苍，振穷扫白分无妨。
    酒徒丛里投名懶，诗社中间趁课忙。
    尘暗凤笙空自叹，风惊雁字不能行。
    向君草草追强韵，政复通人笑楚狂。

陈造　次韵王省干
    南橘合嘉颂，为枳缘逾淮。
    黄浊转眼涸，一昨瀰两涯。
    志士抱根柢，千古容兴怀。
    后生事虫篆，蚁穴鏖檀槐。

陈造　次韵王省干
    一官初有禄，三月免无君。
    平时爱人学，蕲试百一分。
    羽俗南北异，所见违所闻。
    致化要无倦，儒者贵长文。

陈造　次韵王省干
    王侯文振奇，人作高山仰。
    世学方波颓。渠独不流荡。
    诸生畏雄骜，六艺厚涵养。

陈造　次韵王省干
    叔也过我们，往往接{上四下离}倒。
    惎以元亮止，终然刘伶祷。
    我此待鷑翔，夫合戒陵傲。
    惰游置耕耘，曷怨卤莽报。

陈造　次韵王省干
    大匠成风手，器就不待模。
    老夫默自哂，堆貀守一隅。
    论交独何幸，鱼目俪明珠。
    他年君邻墙，作意营一区。

陈造　次韵王统制喜雨
    公馀竞病挥诗笔，谁似风流老伏波。
    对雨肯来同把酒，当令阿素为君歌。

陈造　次韵王知军雪
    雪神濡物不遗时，嗣风悬知羡帝祺。
    沙界积苏烦阿母，天仙剪水倩风姨。
    郢城曲好无前调，梁苑宾来有后期。
    未办壶天陪一笑，夜深空敛索诗眉。

陈造　次韵王知军夜坐有怀
    梦想天兵下不其，壮心摇荡受风枝。
    摄衣试作听鸡舞，穷我庸非造物儿。
    腰下不悬苏子印，城中人笑董生帷。
    西来江左夷吾在，小敌才堪剑首吹。

陈造　次韵魏知元
    诗人索诗无乃俗，我乎索之更虚辱。
    从来东郭滥吹竽，缪使尾续阳春曲。
    此腹涸矣劳诛求，我老知耻吾罢休。
    使君拂云敞新楼，且可一醉同楼头。

陈造　次韵魏知元
    青楼琴客信超俗，俗外客子幸临辱。
    定知略眼岁寒枝，肯负平生白头曲。
    雌凰雄凤副所求，和鸣之乐方未休。
    暗香痚影春借力，更看青子骈枝头。

陈造　次韵吴江陈学长送行二首
    诗人六十合恩袍，平日周庠重誉髦。
    旧学堪重汉儒席，新文欲仆楚人骚。
    等观得丧心无累，饱阅豪英眼更高。
    闻道青箱富嘉颂，诏音早晚召王褒。

陈造　次韵吴江陈学长送行二首
    白首诗书未亢宗，还纡墨绶揖王公。
    玉堂金马拌身外，法护僧弥且眼中。
    自诡嘘枯酬雅志，肯从束湿就奇功。
    垂虹高士知心客，定信襟期出处同。

陈造　次韵吴守四首
    十日阴寒此日晴，归来趁赏大花春。
    主家千斛香泉碧，却自摩挱漉酒巾。

陈造　次韵吴守四首
    园林落粉吹香雪，魏光黄独步春。
    明日插花同一醉，小闲谭麈岸纶巾。

陈造　次韵吴守四首
    莫管龙公懶放晴，主宾笑语自生春。
    不妨妃子天香面，满压林宗折角巾。

陈造　次韵吴守四首
    当日谪仙随凤诏，毫端写出禁园春。
    沉香亭北人沉醉，误认龙香在领巾。

陈造　次韵小阁
    闻道委蛇地，金虬自炷香。
    心虽便静默，时恐后骞翔。
    物外贮春色，人间占夜乐。
    定谁传句法，俗骨点玄霜。
    
    
陈造　次韵谢陈守伯固
    投老登龙借齿牙，可能病骥待挥挝。
    清篇久矣窥修月，豠论琅然听粲花。
    小却御屏书姓字，行当宣室拜亨嘉。
    恩章衮衮从天下，浓墨疏行砌乱鸦。

陈造　次韵谢程帅复游习池见寄二首
    名园壮观还前日，禊事追游可后时。
    试问绣筵张绿野，何如诗客到昆池。
    绮罗香外莺偷眼，花柳稀间鸟唘儿。
    定许此民同此乐，春城无处不嬉嬉。

陈造　次韵谢程帅复游习池见寄二首
    风流羊杜不劳追，况复轻裘缓带时。
    醉倒莫孤桃李月，诏归恐便凤凰池。
    政传西蜀中和颂，笔跨东京大小儿。
    我亦抄诗支郡去，公馀吟玩取娱嬉。

陈造　次韵徐监岳四首
    文字挽回正始音，如君岂合安家林。
    干禄不和次且叹。读书方竞分寸阴。
    斯人与室幸孔迩，有底寻丈能汲深。
    两诗竟得摩老眼，慰我饥渴他年心。

