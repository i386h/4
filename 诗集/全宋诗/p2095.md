<!-- { "loadSidebar": true } -->
    驽群沓沓犹争先，骥騤胡然甘伏皁。
    君徒俯首不我答，我反惭颜汗如澡。
    丈夫贵富难近窥，一第定非论晚早。
    岂同祖谊名汉朝，位不公卿身已夭。
    何时却挂吴淞帆，霜蟹初肥恰新稻。

强至　赠净土嵩长老
    林泉久安住，心境两无尘。
    禅外牵馀想，诗中老此身。
    虚怀延海众，雄辩服谈宾。
    伟特如师少，相逢悟宿因。

强至　赠李熊先辈二首
    崷崒闽人秀，夫君得最完。
    文章醇不杂，气质浑无刓。
    场屋闻新诏，乡闾正素冠。
    天应老贤业，头角壮年蟠。

强至　赠李熊先辈二首
    诏书一日至，多士竞轩眉。
    独有儒林杰，方缠风树悲。
    饥肠惟饱学，正口绝柔辞。
    从古器大者，於中成就迟。

强至　赠陆元象文学
    汉世最优文学掾，因君官称复荣今。
    青春事业收名路，白首光华照士林。
    风月每邀花底醉，乾坤共老水边吟。
    安车正好追先烈，子舍唯增二百金。

强至　赠苏宣甫
    谪宦多因众口谗，犹君战衄困羁衔。
    鹰拿群雀翻遭网，舟驾长风忽断帆。
    曾拥貔貅交白刃，肯同儿女泣青衫。
    有才恐失朝廷意，不日房陵被诏函。

强至　赠霞长老
    大士本宿植，妙年离世纷。
    定心驯海鸟，诗语淡秋云。
    与物曾无着，收声恐有闻。
    唯将诸祖意，晚岁导迷群。

强至　赠徐君强
    浦阳穷僻山萦回，徐子匹马穷山来。
    十年不见安否外，怪子面黝身红埃。
    自言壮图醉无几，独有古胆刚不摧。
    日于篇章遣孤愤，袖出巨轴为我开。
    密行细书几千字，一一纸上皆琼瑰。
    浑然天成有警句，直若未剖元气胚。
    间工磨琢弄纤巧，真宰手把天葩裁。
    诗人古亦少达者，非特徐子如寒灰。
    孟郊老独张籍瞽，李杜落魄皆何哉。
    剔抉幽秘夺造化，虽甚寒饿天弗哀。
    又疑才命不俱得，既夺之命止与才。
    子今所往但逢蹇，绊骥两足犹驽骀。
    浦阳山深尚春浅，桃李才蕊花正梅。
    子时过我值讼简，花下一饮将百杯。
    酒酣慷慨起劝子，更厉头角需风雷。
    纵令不偶竟穷死，犹愈空腹冠崔嵬。

强至　赠杨尉纯甫
    君家茂族出关西，壮气长干万丈霓。
    斥鷃羡鹏舒海翼，驽骀观骥骋霜蹄。
    诗才多慕谪仙逸，宦绪犹嫌梅福低。
    千里霄程方策足，莫云今日是卑栖。

强至　赠於潜张定国
    萧散前川令，才高气亦刚。
    学攻诸子短，能涉众人长。
    日月销书卷，功名抚剑铓。
    他年有大用，莫漫比柴桑。

强至　赠芝公长老
    我爱师开方便门，闻人有疾足先奔。
    何须端坐禅床上，始是如来不动尊。

强至　斋宫独酌待晓入城
    青灯频照面，黄卷懒低头。
    危坐自醒醉，孤斟谁献酬。
    檐前落星宿，城里息更筹。
    上马即尘事，欲归欣少留。

强至　张君枉道顾予因书短篇以答来贶
    煌煌肉食有高冠，附者如驰顺坂丸。
    吾子与时诚异向，穷山为我肯相看。
    更烦溢幅投玑琲，自愧无门借羽翰。
    努力穷年求禄仕，而今行路倍云难。

强至　张升甫惠新笋走笔代简谢之
    粉箨迎霜嫩更匀，中厨未有许尝新。
    明朝便好供佳客，只恨杯羹欠紫莼。

强至　张文通以诗觅小桃走笔依韵和答
    名园闻说洛阳春，金谷前无石季伦。
    第一牡丹应惯见，怜君翻作觅花人。

强至　丈人生辰
    才过中元九日期，人间最重早秋时。
    当年间杰凝天粹，此际生贤作吏师。
    候属金行资义节，气钟庚宿究兵奇。
    愿公大用龄盈百，岁岁长吟祝寿诗。
    
    
强至　赵龙图自西川携鹿儿至秦相惠
    软毛金缕暗，细点雪花匀。
    林下远思母，阶前愁傍人。
    涧声微可听，野性渐能驯。
    公惠成愚好，他年伴幅巾。

强至　正月三日郊外马上作
    长日牵人事，新年散马蹄。
    和风吹冻柳，残雪点春泥。
    意惬境自胜，兴来杯屡携。
    徘徊羡飞鸟，晓逐野云低。

强至　郑君天常有诗贻杨尉因次韵以赠
    屡衄名场岁已高，此行谁赠一绨袍。
    久从客路嗟重趼，独对秋风感二毛。
    游倦几漫许都刺，愤深将广楚人骚。
    而今荐口难开吻，第爱穷途节可褒。

强至　知郡都官示答盱眙周令诗有感而作
    临淮郡事素称繁，太守才明此典藩。
    每岁欲甄群吏状，是人思出大贤门。
    孤生自恨方趋走，末迹无缘被荐论。
    异日愿公持大柄，毕身犹足望洪恩。

强至　志远法师挽辞
    寂寞湖边寺，荆溪目已瞑。
    窗云犹晓白，竹径自寒青。
    野鸟悲吟动，门人感涕零。
    里无梁补阙，谁可法师铭。

强至　中秋对月有感
    西风入夜扫微云，皓魄来无一点尘。
    楼阁通宵双玉户，水天随处两冰轮。
    光摇樽酒清宜客，影落关河思煞人。
    我向乾坤违乐事，孤蟾照泪滴衣巾。

强至　中秋京师对月
    今夜皇州月，秋光共几分。
    未全成皓魄，犹胜隔浮云。
    白发愁偏照，清樽喜独醺。
    遥怜江国弟，北望首殷勤。

强至　种药
    百药吾谁辨，农皇旧有经。
    倾金购善种，按谱验真形。
    易地防根瘦，他时欲剂灵。
    天时纵不雨，灌溉赖园丁。

强至　仲春感怀
    春色愁边已不浓，眼开天地久阴中。
    乱红杂下残花雨，暗绿兼飞弱柳风。
    生计荒芜有酒盏，交期零落减诗筒。
    多情惟有堂前燕，来往贫家与旧同。

强至　仲春摄太仆卿祭马祖宿斋城外作
    一年四出国门西，今喜春郊散马蹄。
    晴日自随河面动，宿云仍傍柳梢低。
    斋宫得句还挥笔，乡国寻芳忆杖藜。
    承祀九卿犹假摄，不应巧宦至通闺。

强至　仲冬十六日祭马步
    提辔傍险径，喜随双炬红。
    薄云笼淡月，苦雾卷严风。
    马害谁云屏，神休觊所蒙。
    晨门未开钥，残梦续斋宫。

强至　仲灵禅师以诗见邀辄走笔依韵附还使奉和
    世好元难合，便甘或弃辛。
    喜师同肺腑，偶尔异衣巾。
    文约牵常俗，诗情远过人。
    相邀松下别，山意入秋新。

强至　舟过三郡率值风雨呈同行沈氏昆仲
    冥冥细雨湿高秋，花底歌前也合愁。
    烟树几株疏雨岸，风帆一梦过三州。
    生涯未解谋根固，官路那能免叶浮。
    却羡邻船樽有酒，不妨弟劝与兄酬。

强至　昼眠
    酣酣枕上息吾形，日过南窗第几棂。
    所得高眠容幕府，为无深责系朝廷。
    苦遭浮蚁催来熟，忽被幽禽唤得醒。
    却整葛巾寻晚酌，竹间呼客尽吾瓶。

强至　朱郎中以梅花衣香分惠诸君皆有诗谢依韵和之
    百和殷勤出省郎，清真似有雪中香。
    风流不在金炉暖，自转馀薰到锦囊。

强至　属疾
    壮怀衰独早，乐事病全稀。
    静听闻花落，欹眠见燕归。
    冠裳成外累，尘土汩真机。
    强起亲曹事，遥惭旧隐扉。

强至　资国山口石桥
    前日枯槎接断溪，今朝白石跨完堤。
    牧儿静立牛磨角，诗客闲惊马驻蹄。
    涧雨涨来流浅濑，山风扫过断纤泥。
    十家岂乏相如辈，当有人从柱上题。

强至　紫微舍人宋公爱子侄三人同日得第作诗以纪盛美二首
    君王亲策集英年，始信常山子侄贤。
    白昼相将金榜上，紫微三谢玉阶前。
    衣冠近事尤为盛，阀阅清芬愈可传。
    马跃春风归里巷，芦花争看一行鞭。

强至　紫微舍人宋公爱子侄三人同日得第作诗以纪盛美二首
    君王赐第御灵和，兄弟同时捷隽科。
    名占风雷三级遍，恩沾雨露一门多。
    衣冠盛事喧金榜，里巷荣归缀玉珂。
    他日凤池须接翼，侍中阴德有馀波。

强至　自零口夜至渭南县作
    月黑征途暗，羸驹傍险行。
    村遥微认火，县近忽闻更。
    落寞殊乡意，喧啾小市声。
    故园流水在，想像见冰清。

强至　走笔成一篇答徐君先辈见寄
    定交初何年，昔齿会稽学。
    君壮我尚少，道复先我觉。
    子时于众人，百鸟一鹡鷟。
    学官程诸生，题品或义卓。
    众方缩手顾，君笔已一捉。
    落纸千馀言，浑如玉出璞。
    辞场或鼓行，无敢犯锋矟。
    有时谈遗经，圣贤在口角。
    愤疾异说妄，摘抉三传駮。
    语气清不休，旱天冽雷雹。
    南北俄乖张，同时去师幄。
    未几会京国，君羽正濯濯。
    以文试有司，好古拙雕琢。
    一失太常第，闻子继屯剥。
    翠铩累在毛，龟剔釁由壳。
    古人亦忧患，千载名愈卓。
    予虽缀小官，夙志负山岳。
    簿领但戕性，禄粟不周啄。
    再命作陋邑，举动尤龌龊。
    旋巢子何所，距我幸非邈。
    寄诗冬为期，当遂笑一握。
    待将得丧理，同付尊酒浊。

强至　走笔和杨蟠从事庭菊
    杨子门无载酒宾，菊开谁共醉天真。
    檐前寂寞逢吟客，霜后蹉跎伴主人。
    钿带缀花疑细翦，金钱绕屋岂全贫。
    东家早秀夸桃李，今日空枝不似春。

强至　走笔送杨正臣先辈还吴
    客衣沾魏土，归马望吴云。
    一纪困游宦，异乡愁送君。
    骅骝行得路，鸿雁去成群。
    何日江天酒，重论别后文。

强至　走笔送张伯起
    男儿刚肠逾古铁，每到伤离犹暂折。
