<!-- { "loadSidebar": true } -->
    诗以变成雅，骚以变达意。
    变其权者徒，中有至当义。
    水清石自见，变定道乃契。
    文章岂无底，过此恐少味。

袁说友　题尤提举惠双莲二首
    十年踪迹落修门，剩忆西湖菡萏风。
    今日江城秋浦上，舞绡依约旧相逢。

袁说友　题尤提举惠双莲二首
    六月炎歳苦盛长，一枝遣伴北窗凉。
    此花便合雄文记，拟为君书瑞应堂。

袁说友　天宁寺有白石日卞山脚石上多名公题识
    隐隐来岗续，沈沈土脉萦。
    一峰庭下立，十里地中行。
    石脚犹依佛，山腰恰近城。
    摩挱嗟岁月，风雨几题名。

袁说友　听道人弹琴
    东城寻春春事浓，长啸理策蓬庵中。
    道人饭了徒快睡，万虑一洗惟丝桐。
    高山不断春啧啧，流水无言声磔磔。
    月明露冷意有余，夜想朝吟恨谁释。
    平生心赏竹间寻，岁晚欣逢正始音。
    烦君更抚文王操，慰我寒窗在此琴。

袁说友　同鄂州都统制司登压云亭
    一带城头四望全，压云亭上更无边。
    手攀北斗轻飞肉，目盼南楼仅及肩。
    城郭千年高复下，江湖万里后还先。
    平生颇负昂霄志，便欲乘风送上天。

袁说友　同莫子章方舟下龟溪
    一舸相从下碧澜，城南百里话更残。
    绝知未减在家好，政自不愁行路难。
    舒望最堪诗眼纵，忘形只觉酒肠宽。
    归来颇讶山头黑，果是西风一夜寒。

袁说友　同张元善集癸未同年
    同年几合几分违，三十年间见日稀。
    尊酒相逢今也幸，诗书论政旧焉依。
    慈恩故事嗟回首，吴地清谈对落晖。
    一世功臣在公等，尚期努力佐龙飞。

袁说友　同周可大莫子章同游证通寺
    好友频相过，閒愁一笑忘。
    逶迤萧寺径，淡薄老僧房。
    饱饭溪山足，空门日月长。
    归来怀妙语，心地转清凉。

袁说友　同子隆次公小饮
    老境昏昏只醉眠，不知门外艳阳天。
    奚为有客携壶至，又以閒人到酒边。
    山路试登桃映口，溪城一望草如烟。
    春分花事今多少，未觉心情胜去年。

袁说友　铜铁堆
    千峰插碧绕江面，两石中分铜铁堆。
    东岫附庸方崒嵂，西山俨立更崔嵬。
    悬知造物精神巧，几误良工斧凿来。
    万里西舟今蜀境，安流到此莫辞杯。

袁说友　晚春过雨
    酒恶病成恼，春深愁转加。
    园林三月事，风雨一庭花。
    燕幕自相语，蜂屯争趁衙。
    傍栏迎霁色，溪上几人家。

袁说友　万元亨名所居为景马堂于其家求书记额
    公居虽未称潭潭，占尽湖山直到南。
    觅我新题留琬琰，少游高处要同谙。

袁说友　王醇父统帅舫斋
    将军忠勇贯家声，独擅长江十万兵。
    早誓中流夸击楫，料公犹小舫斋名。

袁说友　王恭父出守洋州二首
    胸中万卷书，足下四方志。
    士任重道远，渠以中外异。
    肯恋承明直，狭此天下计。
    方此议远略，慷慨谁襩被。
    翻然有抗章，属之英儒耳。

袁说友　王恭父出守洋州二首
    我怀粗忧世，所遇辄盾矛。
    自公握手初，臭味一一投。
    一麾感阳边，而岂但寝谋。
    应有齐人者，归此侵疆不。
    小策洋州勋，不止万户侯。

袁说友　王氏山居
    豆粥通幽径，松杉蔽野门。
    眼空楼外碧，身落洞前村。
    荷静风岩晓，梅开雪月昏。
    环山书未卷，林薄鸟声喧。

袁说友　文帝登虎圈问尉禽兽簿不能对虎圈啬夫对甚悉上拜啬夫为上林令张释
    辨舌机锋锐，言簧巧意倾。
    一闻贤者议，众鄙啬夫名。
    利口宜深戒，违颜愿力争。
    须知玄默化，帝已久躬行。

袁说友　文帝议以贾谊任公卿绛灌冯敬等害之乃毁谊日洛阳年少擅权于是天子
    诸老谗言入，长沙远地留。
    一闻天子议，众嫉少年谋。
    自堕奸谀术，谁宽痛哭忧。
    至今言绛灌，犹为孔门羞。

袁说友　巫山十二峰二十五韵
    巫山磊块山林姿，一邱一壑贪成痴。
    寸峰拳石瞥眼过，张皇攫觅惟忧迟。
    东南佳山多秀丽，就中所欠雄与奇。
    饱闻巫山冠巴峡，奇峰十二相参差。
    昔年图画常一见，欲见此山无路之。
    扁舟西溯上三峡，千岩万壑争追随，
    终朝应接已不暇，心目洞骇具忘疲。
    蓦然钟鼓高唐上，峰峦二六排旌旗。
    一峰霞彩迥在望，一峰展翠开屏帷。
    无心出岫云吐色，偃盖平峦松并枝。
    仙踪鹤驾羽衣近，坛石瑶台阊阖低。
    白云一起凤皇下，清泉四合蛟龙嬉。
    群峰角立变态异。一一大巧乾坤为。
    外堪击拊试声律，中含造化分四时。
    天下名山亦多矣，未有列岫奇如兹。
    九华一景固天巧，惜与江流相背驰。
    南北两峰喧众口，妆抹却恨同西施。
    何如此峰无限好，行行列列临江湄。
    烟云漠漠出寸碧，风雨时时横黛眉。
    舟人渔子漫回首，骚士墨客劳支颐。
    我来穿水入天去，貂裘章甫生尘缁。
    昂头见此大奇特，跻攀不上空嗟嘻。
    吾将欲访三岛登九嶷，上蓬莱道山之壁，
    绝泰华终南之嵋。飞凫去舄啸沧海，
    却来巫峡温前诗。

袁说友　屋后植竹
    稳袖三年手，新锄十丈园。
    傍山移早筴，扫径斸孤根。
    琐碎梢头影，凄凉竹外村。
    可人风月地，头角见龙孙。

袁说友　午晴观孔雀
    异雀逢人正美观，一鸣晴日傍栏干。
    昂头未展云霄翼，掉尾先摇锦绣盘。
    危坐我方诗兴切，薄寒谁伴酒肠宽。
    世间最是羇怀恶，犹得亭花著意看。

袁说友　午阴小饮
    草树涧边青，人稀自掩扃。
    阴沈端午水，晴映半天星。
    倦枕敷横榻，枯藜傍小亭。
    谁知一杯酒，小醉不嫌醒。

袁说友　武康县治松桂林二首
    松桂论交久，诗书造道深。
    犹于官事日，不忘岁寒心。
    此地赓酬句，他年蔽芾阴。
    男邦有佳政，应促诏纶音。

袁说友　武康县治松桂林二首
    诗竞山川秀，亭随草木新。
    弦歌鲁言偃，吏隐汉梅真。
    淇苑雪霜操，广寒宫殿春。
    相望不百里，一苇要身亲。

袁说友　西湖
    西湖历历旧嬉游，佳处欣逢辄少留。
    却恨草堂元不识，故教俗眼为君羞。

袁说友　息壤
    石城出壤水怀州，息壤藏城水复收。
    千载故侯犹未识，土能胜水有深谋。

袁说友　惜春
    不缘雨雪不缘风，九十风光半已穷。
    袅娜熟眠杨柳绿，夭娆浓醉海棠红。
    客怀不直韶光好，诗兴犹因景物雄。
    投分东君未应薄，乞花偿酒强迎逢。

袁说友　喜晴
    梦断窗全曙，儿单竞报晴。
    层云擘轻絮，飞鹊噪新声。
    一水长天静，双溪万橹鸣。
    傍檐聊觅句，乐处漫蝇营。

袁说友　喜晴放海棠
    春日海棠早，媚云开远岚。
    醉容犹未足，睡态已微酣。
    嫩绿千枝衬，殷红一点含。
    东君真有助，落笔为渠谈。

袁说友　喜晴即用前韵
    春田欲雨常忧迟，夏田得雨雨嗟逾时。
    春耕夏耨两无及，眼乾泪竭空沾衣。
    翻翻联联脚力尽，万车不救一尺泥。
    朝看东南暮西北，晚霞倏忽山头归。
    白日一照黄潦定，秋来准拟筛红粞。
    旱田拾得晚田熟，今年更救明年饥。
    念夫陇上一月宿，趁晴归欲呼妻儿。
    与夫岁岁同甘苦，未容恤纬惭嫠妇。

袁说友　喜雪
    玉龙方急战寒声，满阵江风雪作茵。
    准拟丰年须造物，编排佳境付诗人。
    莫辞樽酒偏劳劝，更喜江梅欲鬭新。
    愧我为州无善状，杨花何事已先春。

袁说友　峡路山行即事十首
    环山翠幄远尤清，柏叶丛枝到地生。
    恰傍浓阴深处过，无端杜宇两三声。

袁说友　峡路山行即事十首
    短篱深閟两三家，门外低畦长豆麻。
    急击芒鞋看行客，野花犹带一枝斜。

袁说友　峡路山行即事十首
    旌旗猎猎晓云风，扑面清微破午烘。
    更度幽香来细细，转头寻见野花红。

袁说友　峡路山行即事十首
    跳山踏草笑迎逢，要识新侯过眼中。
    寄语山翁吾老矣，冬裘夏葛与伊同。

袁说友　峡路山行即事十首
    双牛只叟一横犁，白水青秧透面肥。
    是处喜经连夜雨，田家十口可无饥。

袁说友　峡路山行即事十首
    老去纡行盍罢休，忙身閒虑足搔头。
    林烟岩雾鸟声远，独对遥山无限愁。

袁说友　峡路山行即事十首
    鼙鼓鸣山绿时摇，繁声嚣杂漫终朝。
    不如涧下一杯水，沃起行人心肺焦。

袁说友　峡路山行即事十首
    倚风修竹叶滋繁，穿石湍流浪吐吞。
    薄暮柴门人影寂，晓风烟树鸟鸣喧。

袁说友　峡路山行即事十首
    浩荡东风晚更严，黄埃得得上霜髯。
    细题今日山中景，更有前头万点尖。

袁说友　峡路山行即事十首
    千里山行一月程，攀层蹑级几宵征。
    明朝猛入遂宁路，闻说夷途砥样平。

袁说友　峡中瀑布泉
    万石枕山眠，千峰随路转。
    林深暝岩穴，一道寒泉溅。
    分明冰箒垂空壁，隐约珠帘挂苍石。
    深山寂寞有谁知，只与行人润诗笔。

袁说友　峡中闻杜鹃
    春风破晓晴岚湿，客子竛竮去程急。
    空山两两杜鹃声，回首家乡无羽翼。
    劝归不归声厌多，旅怀刺刺空奈何。
    君不见秭归城上今啼不，多少行人满江口。

