<!-- { "loadSidebar": true } -->
    只道今朝风色好，不知还有暗滩生。

郑獬　江行五绝
    西江庙前飞来鸟，紫金作翅尾毕逋。
    翻空趁船接红果，衔去却哺林中雏。

郑獬　金陵道中
    六国相排一局棋，岸头百草野烟微。
    树深啼鸟自相失，山静晚云犹未归。
    濡口潮回残照满，石城春尽乱花飞。
    周郎屈指图天下，谁道江南玉鱠肥。

郑獬　晋阳宫基
    金屋无寸瓦，苍然老树青。
    海枯露龙穴，火尽见坤灵。
    自昔流血处，於今土气腥。
    废兴千载事，过耳一飞霆。

郑獬　荆江大雪
    长鲸戏浪喷沧海，北风吹乾成雪花。
    漫空倾下不暂住，三日不见金老鸦。
    天工闹巧变物境，玉作荆州十万家。
    须臾堆地厚一尺，直疑天漏亡由遮。
    白头老柏最崛强，压折铁干纷鬺髿。
    竹屋夜倒不知数，但闻走下雷霆车。
    南方瘴土本炎热，经腊犹生碧草芽。
    忽遭大雪固可怪，冻儿赤立徒悲嗟。
    青钱满把不酬价，斗粟重於黄金沙。
    此时刺史颇自愧，起望霁景殊无涯。
    有民不能为抚养，安用黄堂坐两衙。

郑獬　九日登有美堂
    点检东山窈窕娘，直须醉倒为重阳。
    山光湖水一时好，酒面菊花同色黄。
    便好共谋长夜饮，未应排出少年场。
    伤时感旧知何限，还忆荆州落寞乡。

郑獬　久泊馀杭关外水涸不能行晚雨甚快解舟有日矣
    初看红芰小开头，今见青房结子稠。
    深谢晚云怜滞客，故飞凉雨送归舟。

郑獬　久不得孙中叔信
    秋风起天末，之子在穷途。
    久客住应闷，故乡归得无。
    清淮不到渭，晚树自沈吴。
    愿寄一樽酒，与君消壮图。

郑獬　酒寄郭祥正
    第一荆州白玉泉，兰舟载与酒中仙。
    却须捉住鲸鱼尾，恐怕醉来骑上天。

郑獬　酒寄通州吴先生
    往年醉倒先生家，今寄绿洒沧海涯。
    此酒到时春已晚，犹应趁得赏残花。

郑獬　菊
    菊花初抱叶，始见春光来。
    绿蓓今著花，又见秋风回。
    高天不容土，白日安可栽。
    一世如大疟，寒暑还相催。
    使我明镜匣，羞为苍颜开。
    流年可奈何，独有金螺杯。
    閒秋无丈尺，付与令翦裁。
    况兹佳节近，秋日宜楼台。
    菊花又密闹，烂若金缕堆。
    如何不自乐，行绕空徘徊。
    秋风不惜花，即见飞苍苔。
    惟此一樽酒，万事皆尘埃。

郑獬　菊
    宝钉万数拥寒枝，寂寞幽香蝶亦稀。
    未把玉栏移得去，直须翠帽插将归。
    定逢野客寻常折，忍逐秋风取次飞。
    好备一尊相就饮，醉来从遣露沾衣。

郑獬　句
    未识春风面，先闻乐府名。
    洗妆浓出塞，进艇客登瀛。

郑獬　句
    好拥双旌便东下，画船明月绿杨津。

郑獬　句
    东飞江云北飞燕，同寄青春不相见。

郑獬　句
    朝来已与碧桃约，留住东风不放归。

郑獬　句
    长亭搔首晚悠悠。

郑獬　浚沟庙蜥蜴
    不归大海不藏山，碧瓦朱栏绿树闲。
    应待老龙才睡著，便偷云雨落人间。

郑獬　客意
    已换青衫别后衣，此心长共白云飞。
    高堂寿酒年年事，趁取榴花及早归。

郑獬　客舟
    沧江落日动，宿鸟归故山。
    托巢在高木，朝去夕必还。
    客舟逐南风，大雪留楚关。
    何日扫吾庐，种秫郧溪间。

郑獬　哭渭夫二兄
    生平抱直气，鬼神不敢干。
    乃从异物化，使我涕泗澜。
    昔之初拜兄，申申从太原。
    府公颇好事，凿地种琅玕。
    筑学百馀室，吾徒得所盘。
    嘈嘈诵古书，邻家嫌聒烦。
    间日课辞章，据义相讥弹。
    兄时处乎中，竦竦如长竿。
    负气颇刚简，未尝媚语言。
    与众不相合，节角难为刓。
    而独顾我喜，谓如椒在兰。
    璞玉逢砺石，圭璧不为难。
    离合虽屡更，於义则相完。
    应举来京师，羁旅谁为欢。
    投箧寄兄舍，乃同在家安。
    我常剧醉归，吐呕几席间。
    独兄在我旁，抚眎夜不眠。
    虽非共饱乳，此意何疏亲。
    向虽闻兄病，已云不能餐。
    日唯饮醇酒，无乃酒为患。
    昨暮得报书，遂死不复还。
    掷书一痛哭，痛甚连心肝。
    恨我有此身，不生双羽翰。
    抟风一飞去，沥酒哭其棺。
    起坐空叹泣，腷臆何由宽。
    揽笔作此诗，颠倒不成篇。
    焚之寄地下，兄乎其来观。

郑獬　哭重伋兼穰令
    古剑沈来不可寻，白沙堆下葬黄金。
    凭君莫向大江哭，泪人黄泉冤更深。

郑獬　蓝桥送客回谒张郎中
    都无歌管伴金杯，草草蓝桥送客回。
    寒雨飘零不成雪，剡溪閒访戴逵来。

郑獬　老树
    老树十百围，赤日不满影。
    庙貌画鬼神，焰闪见光景。
    闾里颇惊动，豚壶日叩请。
    小巫口吟呀，祝奠屡折磬。
    安敢议翦伐，惟恐罹灾眚。
    乌雀不敢巢，繁阴实修整。
    岂有物所凭，阴奸设机穽。
    吾闻夏后氏，液金铸九鼎。
    窟穴尽发露，夔羊皆远屏。
    自从九鼎亡，草木亦有幸。

郑獬　雷震
    四月老阳尽，蛰雷方发声。
    七月连大雨，碾天三日鸣。
    夜或发狂震，卧者皆起惊。
    奔电晔然作，忽如烈火明。
    高树大百尺，霹倒烧其根。
    往往光曜中，时见怪物形。
    飞雹大如指，万弩相奔倾。
    椎击鸟雀群，掩地交纵横。
    雷者主号令，为天之常经。
    奋豫既过时，及此何匉訇。
    无乃号令失，安得四时平。
    春秋书震电，推之在五行。
    天道傥可信，使我心不宁。

郑獬　离蔡州
    风吹醉面出南州，两行红裙立马头。
    已过落花时节晚，不须再拜苦相留。

郑獬　离云中一首
    南归喜气满东风，草软沙平马足忪。
    料得家人相聚说，也知今日发云中。

郑獬　李道士
    金鼓破南粤，山中冷不闻。
    是非同一马，富贵自浮云。
    吐纳龙虎气，遨游麋鹿群。
    朝来问丹诀，已酌冻醪醺。

郑獬　李都尉芙蓉堂
    堂上芙蓉花最饶，开时不见玉栏桥。
    来从洛浦见罗袜，生在楚宫俱细腰。
    何处仙人来跨凤，夜深明月好吹箫。
    剩收秋蕊为佳酿，醉入飞云解画桡。

郑獬　梁卦孙过饮
    手搓两眼睡已足，落花满床红飘飖。
    山鸟不须报春曙，清明自放端门朝。
    夜来宾客偶过我，呼奴留客解金镳。
    花枝颠倒插翠帽，酒杯倾泼淋春袍。
    更深客去我亦醉，画帘残烛香初销。
    俛仰之间乃陈迹，酒醒梦断还无聊。
    白云已抱日光落，春水自共东风摇。
    圣贤劳心当万事，吾徒扫榻频相招。
    好花欲尽速来饮，为君倒瓮倾春醪。

郑獬　梁天机约重阳见访而汪正夫简报书斋丛菊辄有小蕊因书一绝呈正夫
    简报丛菊生小蕊，枝头应似拨冰醅。
    故人有信来相访，好祝秋风及早开。

郑獬　临淮大水
    大水没树杪，涉冬原隰平。
    蛟龙移窟宅，蒲稗出纵横。
    坏屋久不补，污田晚更耕。
    接春恐流散，何策活苍生。

郑獬　留别汪正夫
    夫子青云士，声名孰与齐。
    心经时事老，颜向俗人低。
    气象必冲斗，风雷犹蛰泥。
    行看万里志，聊尔谢群鸡。

郑獬　留侯庙
    留侯仗奇策，十年藏下邳。
    狙击秦始皇，独袖紫金椎。
    兹为少年戏，聊夸游侠儿。
    退学黄石书，始见事业奇。
    两龙闹不解，天地血淋漓。
    摄袖见高祖，成败由指麾。
    重宝啗诸将，峣关遂不支。
    斥去六国谋，辍食骂食其。
    卒言信布越，可以为骑驰。
    馀策及太子，四老前致词。
    立谈天下事，坐作帝王师。
    功名竟糠秕，拨去曾亡遗。
    往从赤松游，世网不能羁。
    韩彭死铁钺，萧樊困囚累。
    荣辱两不及，孤翮愈难追。
    陈留本故封，道左空遗祠。
    两鬼守其门，帐坐盘蛟螭。
    威灵动风云，飘爽回旌旗。
    我来谒祠下，文章竟何为。
    长啸咏高风，三日不知饥。

郑獬　柳湖晚归
    碧天写入柳湖底，天上醉游春日斜。
    便留画舫入城去，不忍马蹄踏落花。

郑獬　柳湖席上呈夏宫苑
    千条万条杨柳丝，好花不过三两枝。
    今日樽前为君饮，明朝酒病终不辞。

郑獬　鹭鸶
    小屏飞鹭雪褵褷，窗影初摇晚竹枝。
    独倚枕函无一事，无何乡里觉来时。
    
    
郑獬　吕稚卿唐彦范并赋游西池亦成菲句
    青翰龙舟云外横，黄金殿阁镜中明。
    波光柳色恰相似，酒味人心俱有情。
    醉洒珠玑留满纸，晚骑鸾凤下层城。
    游人应解笑狂客，隔水映花闻语声。

郑獬　落梅
    醉墨纷纷尽雅才，等閒携酒探花来。
    笙歌已散游人去，更逐东风拾落梅。

郑獬　买桑
    出持旧粟买桑叶，满斗才换几十钱。
    桑贵粟贱不相直，老蚕仰首将三眠。
    前日风雨乖气候，冻死箔卷埋中田。
    蚕不见丝粟空鬴，安得衣食穷岁年。

郑獬　梅花
    梅爱山傍水际栽，非因弱柳近章台。
    重重叶叶花依旧，岁岁年年客又来。

郑獬　勉陈石二生
    精金埋深山，凿土不难得。
    大贝贮沧海，破浪亦能识。
    山趋猛虎穴，海入长蛟室。
