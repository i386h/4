<!-- { "loadSidebar": true } -->
游师雄　汲泉烹茶寄叶君康直
    清甘一派古祠边，昨日亲烹小凤团。
    却恨竟陵无品目，烦君粗鉴为尝看。

游师雄　着棋台
    石桥跨两岫，野叟尝远跖。
    旁有枰棋处，云是仙人奕。

游似　黄鹤楼
    和江巨浪拍天浮，城郭相望万景收。
    汉水北吞云梦入，蜀江西带洞庭流。
    角声交送千家月，帆影中分两岸秋。
    黄鹤楼高人不见，却随鹦鹉过汀洲。

游彦举　赠画士林尧卿
    古称名画顾丹青，遗迹远绍难其人。
    迩来忽觛林尧卿，绘像工无殊绝伦。
    解后俾尔写吾形，妙处一笔夺天真。
    始知人杰间世生，何代无才充选抡。
    待需飞诏来枫宸，凌烟特命书勋臣。
    此时此意倍精神，宁复踷踷走路尘。

游志甫　贺侍郎
    松竹青青耐岁寒，长随初度喜相看。
    操同一节冰霜劲，身直三朝柱石安。
    顾问正资持从橐，佚闲坚乞领祠官。
    扶危筹力知尤健，肯向风涛袖手观。

游志甫　贺侍郎
    预喜新元八秩逢，渭川曾说兆非熊。
    清癯骨相今迂叟，纯雅文章昔醉翁。
    乔木旧推清望重，植槐新长绿阴丰。
    都将祝颂无穷意，写入金杯寿酒中。

于本大　诗一首
    自从明府升仙后，出入尘寰直至今。
    不是藏名混时候，卖柴沽酒贵无心。

于本大妻　诗一首
    醉舞狂歌踏落花，绿罗裙带有丹砂。
    往来城市买山药，那个西山是我家。

于定国　阅武喜晴和厉寺正韵
    元戎笳鼓闹新晴，风柳丝丝万马鸣。
    尺籍伍符亲点检，牙旗甲马喜晶明。
    潢池刀剑虽安帖，紫塞烟尘欠扫清。
    闻道玉皇新有诏，禁中虚席待谈兵。

于房　题左溪齐云阁
    篮舆游古寺，危阁倚天外。
    山川混一色，云霞忽万态。
    啼鸟声交呼，牧竖歌相对。
    凭栏增气味，披襟绝埃壒。
    飞泉出阴窅，清风来相背。
    文酒欢宾朋，乐哉时祶带。

于革　春晚
    舍南舍北草萋萋，原上行人路欲迷。
    已是春寒仍禁火，楝花风急子规啼。

于革　龙王庙云平阁
    枯梢突兀天风外，翠霭氤氲水石间。
    □吏不容今日去，老夫赢得片时闲。
    烟波艇子东西客，霜岸钟声上下山。
    解后真成观物化，白鸥无数舞江湾。

于革　清都观
    石坛雨洗月华新，白帢青藤曳履行。
    老桧不知仙驭远，屋头犹带玉箫声。

于革　咏笺
    七八叶芦秋水里，两三个雁夕阳边。
    笔头到处浑无碍，扫破寒潭一簇烟。

于格　梅林分韵得彭字
    庭柯卧苍龙，阅世如聃彭。
    朔风破檀蕊，零落滋玉英。
    江空人响绝，影落千丈清。
    今代文章籾，缙云主齐盟。
    跃马觇春色，觞客江上亭。
    三嗅韵胜华，霜霰饱曾经。
    及时剥其实，可用佐大烹。
    幸因輶轩使，锡贡充广庭。
    王明傥予烛，和羹登簋铏。

于观文　省试中式记梦
    东堂令史报来时，仙桂云攀第九枝。
    乍听言音犹似梦，却思公道即无疑。
    寒门仿佛春将到，幽径朦胧月渐移。
    残漏声中鞭马去，紵袍重戴已相随。

于倞　咏海棠
    和风春满园，草木皆芳薰。
    君看十八叶，具与凡卉群。

于九流　和陈倅游西湖
    高城连水石，对景未能还。
    白日临流坐，清风伴我閒。
    纵心移棹去，半醉入花间。
    未必逢僧语，莲香已解颜。

于石　八咏楼
    八咏诗传千古名，蹇驴何在井空澄。
    凄凉楼外双溪月，曾照齐梁几废兴。

于石　八月十四夜对月
    好风从西来，浮云忽中披。
    片月耿层空，清气入诗脾。
    皎皎万里光，谁言一分亏。
    亏者盈之渐，乘除迭相推。
    既圆终复缺，何如未圆时。
    过满易招损，极盛必有衰。
    人事无不然，一笑姑置之。
    愿我尊有酒，何喜亦何悲，
    颓然就一醉，月落吾不知。

于石　白杜鹃花
    蜀帝魂销恨不穷，野花开落倚东风。
    吻干无复枝头血，几度啼来染不红。

于石　白沙昭利庙
    百战收功老故山，寒溪怒涌白沙泉。
    云台不与四七将，庙食何传千万年。
    香冷谁能燃汉火，水流空自溉吴田。
    愚民不识前朝事，浪说神能驾铁船。

于石　半山亭
    万叠岚光冷滴衣，清泉白石锁烟扉。
    半山落日樵相语，一迳寒松僧独归。
    叶堕误惊幽鸟去，林空不碍断云飞。
    层崖峭壁疑无路，忽有钟声出翠微。

于石　抱膝吟
    治乱古来有，英雄今岂无。
    人情云聚散，世态草荣枯。
    事定见天理，时艰识丈夫。
    山川渺何许，烟雨暗平芜。

于石　秉国池亭
    曲曲阑干面面棂，红尘飞不到斯亭。
    避人幽鸟入深竹，恋钓游鱼弄翠萍。
    天阔倒涵秋水碧，墙低不碍远山青。
    翛然独占闲中趣，一枕荷风午睡醒。

于石　伯劳
    呜呼有生初，蠢蠢不知几。
    血气均有欲，扰扰靡穷已。
    伯益烈山泽，庭氏挟弓矢。
    驱除或未尽，遗类复纷靡。
    岂惟枭鸟恶，亦有伯劳氏。
    琐琐至微物，凶悖乃如此。
    不思天壤间，万物虽异类。
    子之於父母，恩爱均一理。
    卵翼哺尔成，胡为遽忘义。
    昔闻乌反哺，羔羊能跪乳。
    蜂蚁识君臣，豺狼知父子。
    寄语当世人，为此勿为彼。

于石　薄薄酒
    薄薄酒，可尽欢。
    粗粗布，可御寒。
    丑妇不与人争妍。西园公卿百万钱，
    何如江湖散人秋风一钓船。万骑出塞铭燕然，
    何如驴背长吟灞桥风雪天。张灯夜宴，
    不如濯足早眠。高谈雄辩，
    不如静坐忘言。八珍犀箸，
    不如一饱苜蓿盘。高车驷马，
    不如杖屦行花边。一身自适心乃安，
    人生谁能满百年。富贵蚁穴一梦觉，
    利名蜗角两触蛮。得之何荣失何辱，
    万物飘忽风中烟。不如眼前一杯酒，
    凭高舒啸天地宽。

于石　曹操
    心非禅代荀文若，目识奸雄许子将。
    身苟未亡终篡汉，不知何德比文王。

于石　蝉
    斜阳挂庭树，有蝉鸣树颠。
    无端聒人耳，惊我闲窗眠。
    吾观动物中，至清莫如蝉。
    翩然蜕污浊，饱餐风露寒。
    此外一无求，何苦浪喧喧。
    口给只屡憎，不如且忘言。

于石　赤松宫
    几人学道得成仙，兄弟俱仙世所难。
    白石不随秋草烂，赤松长锁暮云寒。
    月涵古井一泓碧，云护空山半粒丹。
    我欲乘风蜕凡骨，愿随鸡犬事刘安。

于石　春怀次韵
    弄晴天气半昏明，春思不如诗思新。
    芳草斜阳王谢燕，落花流水晋秦人。
    百年台榭几杯酒，一片笙歌九陌尘。
    可笑游蜂贪酿蜜，引渠儿辈口生津。

于石　春事
    白了江梅柳又青，游丝千尺网红尘。
    鹁鸠夫妇孤村雨，杜宇君臣故国春。
    客里易添芳草思，樽前谁是去年人。
    桃花源上空流水，安得渔郎一问津。

于石　春晚
    夕阳门巷静无尘，茶灶烟凝碧树阴。
    千尺游丝萦远思，一声幽鸟伴孤吟。
    落红庭院春多少，新绿池塘水浅深。
    每向静中观物态，荣枯过眼不关心。

于石　春兴
    春来无处不繁华，岂独公侯富贵家。
    青镜照眉地上柳，碧纱映目雾中花。
    贫谁知己燕相识，闲不求官蜂自卫。
    惟有东风无厚薄，年年芳草满天涯。

于石　春游集句
    兴来无远近，吾得及春游。
    江月谁人影，山光落钓舟。
    树交花两色，石横水分流。
    天外猿啼处，数峰生暮愁。

于石　次二子韵
    松边庭户竹边窗，归卧故山云半床。
    蕙帐夜寒眠鹤醒，芸签日暖蠹鱼香。
    读书喜汝眼如月，涉世嗟予鬓欲霜。
    莫道文章真小技，今人当与古争长。

于石　次韵秉国初夏
    团扇初分月桂芳，单衣乍试雪罗香。
    新荷只似世情薄，飞絮不如归兴忙。
    梅润图书晨雨暝，棋声庭院午风凉。
    日来竹报平安否，试向平泉问赞皇。

于石　次韵秉国种菊
    渊明令彭泽，自谓归来好。
    外物一无累，刚被菊花恼。
    东篱兴悠然，一醉舒怀抱。
    陶没已千载，爱菊人何少。
    谁能轻富贵，高蹈一世表。
    种菊学渊明，此意何矫矫。
    栽培春雨中，不待秋风老。
    南山无古今，世事何时了。
    先生笑不言，杜门方却扫。

于石　次韵杜若川春日杂兴集句二首
    行约青帘共一樽，牧童遥指杏花村。
    如今只有花含笑，悍吏催租夜打门。

于石　次韵杜若川春日杂兴集句二首
    九陌净无车马尘，不须移槛损天真。
    凡花俗草败人意，怅望烟云缥缈人。

于石　次韵芳卿一室
    一室志天下，何须山更深。
    英雄四海眼，道义百年心。
    蕉鹿梦中梦，松风吟处吟。
    幽泉鸣绝壁，不作世间音。

于石　次韵何寺薄闲咏
    居喜山深人不知，凝岚空翠淡含辉。
    隔林樵语惊猿去，倚石松枝碍鹤飞。
    留客眠云听涧瀑，呼儿踏月扫苔矶。
    冥心静坐勿轻出，门外藤萝露湿衣。

于石　次韵宏父初夏
    留得三分春意和，茶醾犹可入吟哦。
    人情疏密庭前竹，吾道卷舒池上荷。
    结友岂无今管鲍，论诗奚必古阴何。
    梅霖骤涨江天阔，还有长午可钓麽。

于石　次韵鉴中八咏
    青山削芙蓉，上有浮云生。
