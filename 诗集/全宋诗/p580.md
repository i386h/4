<!-- { "loadSidebar": true } -->
    狮子像前如拜伏，猿猴梯上若登空。
    龙田龙迹施鳞甲，蛇藏蛇身似锦红。
    罗汉数躯朝向北，斗星七位转回东。
    浮桥伫望金星座，仙径平瞻水月宫。
    丹井千秋泉不竭，芝田万顷草常丰。
    余清近酌潺潺水，耸翠遥观叠叠松。
    石柱经年坚且直，寿溪度岁淼无穷。
    吕仙隐迹居于壁，□□□容坐得穹。
    彩仗彩仪皆拥护，仙床仙室尽高雄。
    化岩夏月生寒凛，和洞冬天都暖烘。
    棋画台中人弈戏，树生石内月朦胧。
    列三寺观学俱近，会一楼堂阐洪。
    道院庵中居上道，风雩台畔自生风。
    桥名步扣登融石，楼号鸿音撞巨钟。
    花圃西南前可望，钓台泉石景堪充。
    刘侯布德于融郡，父宿兴祠立寿容。
    广地可容千位客，照天高挂一灯笼。
    洞天要比应难比，福地虽同未肯同。
    一石镌经显居士，万碑题咏称名公。
    想君足迹难穷览，敬为栽诗入画中。

杜于能　次韵经略吴及石门洞
    桂风泛泛桂江流，南师旌牙喜访求。
    诗刻苍崖留篆在，云生纤径称栏幽。
    而今入幕宾僚盛，又况褰帷政事修。
    更对酒樽堪醉傲，几多泉石助吟游。

杜曾　峡山古调
    滥觞岷山侧，朝宗盖自然。
    沸沸出幽窦，滔滔成巨川。
    深流疑彻地，远势欲浮天。
    万石攒若斗，一流泻如悬。
    二蜀通货博，三峡为防坚。
    上下比难险，往来争泝沿。
    冲高濆气盛，转急汹形圆。
    行人戒仲夏，招子尚耆年。
    风波虽灭裂，滩碛且丛骈。
    湍声混蛮市，涨润入畲田。
    旁临股且粟，顺下目无前。
    浮沫逢槎聚，垂瀑依岸穿。
    哀猿藏森耸，渴鹿听潺湲。
    幽胜祠宇密，倾危村舍联。
    寒沙淹宿雨，暖溆罩春烟。
    青芜随远曲，白鸟戏轻涟。
    常经祗名利，旧隐多神仙。
    至清逃鰌鱳，极奥容鲟鳣。
    楚臣忠义郁，巫女威福专。
    龙骧战具敏，鲧嗣导功全。
    瞿唐十里暗，滟滪一邱偏。
    砥柱未足攎，吕梁诚浪传。
    伊予非智者，被命徒勉旃。
    尺短纠列郡，寸进乘孤船。
    一步一篙探，百丈百夫牵。
    通夕但耿耿，终日惟乾乾。
    废职罹罪罟，委命通化甄。
    寄言千金子，狂狷可闻焉。

杜知仁　和范孙闲行溪西得梅数花韵
    寒梅我故人，岁必以文会。
    涴墨尚可覆，未知凡几醉。
    晚乃得此诗，山灵以为最。
    置身风月上，出语色香外。
    驾言孤绝处，坏枝委颠沛。
    悬崖折披竹，断涧强病桧。
    穷交仅如此，过是藐无辈。
    碧眼苦好奇，於焉有深嗜。
    迎长得一花，以为时可矣。
    遂若天下春，笔头顿生气。
    我属闭关日，一枝偕寤寐。
    敢贺微阳来，尚虞坚冰至。
    结束果何在，飘零初不计。
    政恐负岁寒，或为识者喟。

杜知仁　和范孙闲行溪西得梅数花韵
    孤根要先觉，一花已后会。
    而况万香中，晚乃夸狂醉。
    东皇兆群物，无物居其最。
    对梅欲着语，当在梅之外。
    君看龙蛇蛰，中有江河沛。
    其元阳复雷，其真岁寒桧。
    於梅观此妙，眼力怜湛辈。
    无能根本求，仅为色香嗜。
    一元元识者，孤真可知矣。
    君独邃玄机，命笔开风气。
    奇哉天根词，与世呼梦寐。
    犹疑转语下，未为梅之至。
    愿闻第一义，更作向上计。
    会有先天翁，当发无极喟。

杜子更　致爽轩
    西邻东老总为虚，料想君家乐有馀。
    白酒黄金都是幻，争如好客与收书。

杜子更　致爽轩
    西邻东老总为虚，料想君家乐有馀。
    白酒黄金都是幻，争如好客与收书。

杜子是　集元刺史句咏寒亭
    长山绕井邑，噀噀天外青。
    烟云无近远，水石何幽清。
    半崖盘石径，如见小蓬瀛。
    时节方大暑，忽若秋气生。
    高亭临极巅，登高宜新晴。
    俗士谁能来，野客熙清阴。
    漫歌无人听，有酒共我倾。
    时复一回望，心月出四溟。

度正　哀金堂张通判
    豫章惊早世，修节凛风林。
    松柏山中友，江湖物外心。
    茂陵多异赋，梁甫又悲吟。
    琢句藏深谷，他年尚德音。

度正　哀射洪陈隐居
    忆昔牝晨日，孤忠贯日星。
    川流平处静，山色本来青。
    浩浩何终极，嗟嗟尚典型。
    我思人不见，极目涕双零。

度正　哀通泉李佥判
    丰基根也厚，枝叶固其庞。
    地域云梦九，天街石笋双。
    圭璋沉下国，桃李烂他邦。
    寂寞涪江上，闻风意已降。

度正　八月中浣同官会于尘外亭分韵得烟字
    放步超阛阾，濯缨俯漪涟。
    清风来徐徐，玉宇明娟娟。
    平畴卷黄云，远浦凝寒烟。
    横空六六峰，一一来当筵。
    秋光助颜色，相对如高贤。
    三峨眇遐思，彷佛窥其颠。
    悠悠城南道，郁郁惠陵阡。
    怀哉千载人，乔木今参天。
    回头子云宅，池塘亦依然。
    奈何傍人门，不几丧我玄。
    沿河西复西，草草屋数椽。
    唐儒杜先生，向来此周旋。
    食我西山英，饮我西涧泉。
    吐出五色丝，无愧三百篇。
    遂令浣溪上，草木皆光鲜。
    我欲于其间，结茅近英躔。
    尚论古之人，永谢区中缘。
    鹪鹩翔蓬蒿，庶几避鹰鹍。
    但欲一区宅，不用土顷田。
    念昔怀此心，只今已十年。
    平生百事拙，为计亦可怜。
    家有万卷书，而囊无一钱。
    登临每怅望，兴味徒拳拳。
    珍重金石交，议论相磨研。
    求寻鸥鹭盟，摆脱簿书缠。
    风月为鼓吹，溪声为管弦。
    茗饮间醴醪，藜羹杂豆笾。
    谈谐各自适，洒落真神仙。
    哦诗纪胜游，他年草堂编。

度正　别坚甫伯修
    几日驰来别浩斋，偶然良晤尽吾侪。
    苛留归思主人恶，少驻征鞍客子佳。
    栗烈侵肤凝腊雪，纵横塞路困山崖。
    三家白发元相似，放去从教慰母怀。

度正　步自玉寀　会饮于判院涂丈廨舍正得日字
    肩舆访药市，散步困两膝。
    行行初　　门，品第已不一。
    细阅廊宇下，纷然莫穷诘。
    席地堆雄附　　连盘伫参术。
    云乳色晶荧，沈檀气芬苾。
    溪毛极草莽，水族包虫蛭。
    贵者如丹砂，贱者如乾漆。
    苦者如胆礬，甘者如石蜜。
    陈者如醫醢，新者如枣栗。
    来为中国用，往往四夷出。
    海贾冒风涛，蛮商经崒嵂。
    厚利诱其前，颠沛不遑恤。
    小亦挟千閕，多至金百镒。
    开张自寅卯，收拾过酉戌。
    富豪盛僮奴，羸老携儿侄。
    车马浩骈填，坌然皆迸溢。
    晚饮各酩酊，归装满箱帙。
    人生天地间，禀赋阴阳质。
    寒温傥乖误，未免生众疾。
    至人穷物性，扶世方开术。
    春冬别根苗，南北辨枳橘。
    形色与气味，审订皆具述。
    庸夫肆胸腑，妄以甲代乙。
    聩聩莫知诫，十疗宜十失。
    念我奉慈亲，春秋垂八秩。
    仰事则欣欣，退处常栗栗。
    尝闻仁者寿，又闻惠迪吉。
    版舆来三年，清健如一日。
    平生读医书，殆未通六七。
    甘草真国老，盐梅乃良弼。
    储蓄以待用，选抡贵纖悉。
    譬如天未雨，先已营居室。
    所以身强健，有若天阴隲。
    正惟养生外，万宝无所昵。
    往年忆曾游，初亦无固必。
    忽得九老图，如得清庙瑟。
    仪冠甚英伟，真是旧名笔。
    右太师潞公，左司马君实。
    弹棋以为戏，一局良未毕。
    君实思沈吟，心志何专一。
    潞公随所应，气貌加闲逸。
    诸公各注视，袖手观弹击。
    焚香与之对，想像见真率。
    携持恐失堕，固已藏之密。
    重来何所见，追叹空唧唧。
    他年玉局仙，希踪老蓬荜。

度正　漕司檄劝稼望见资州忆王褒李鼎祚
    文王既没易中没，孔子重明汉又衰。
    可惜李生真力学，但求象数不求词。
    秦接衰周汉接秦，汉儒议论尽真醇。
    如何独著贤臣颂，直使波流到圣臣。

度正　畅伯圭父子下第归乡携嗣由广文书并手佳章宠贶正旧读程门遗书知有
    先正传家逮泗滨，一言一论本诸身。
    是间极力窥真际，物外何心逐像人。

度正　畅伯圭父子下第归乡携嗣由广文书并手佳章宠贶正旧读程门遗书知有
    蹈履若迷天所赋，奔驰犹误实之宾。
    都将出处束高阁，明日从容傥细陈。

度正　呈晏制干二首
    陇西公府俱名胜，元献曾孙号最贤。
    玉陛新题翻墨榜，金门旧事付青毡。
    远游行橐诗千首，退食高斋易一编。
    再世起家调鼎鼐，中兴榜样更蝉联。

度正　呈晏制干二首
    忆昔归来自建溪，徘徊拟岘访前题。
    江山秀伟钟灵杰，文物光辉焕斗奎。
    历数儒绅真冀北，推源宗派孕江西。
    凤雏骥子今如许，称兕公堂傥许跻。

度正　春挽友三舅知县还山
    衣冠推甲族，诗礼自深长。
    雅意如诸谢，名章似晚唐。
    乱流浮小艇，绕屋种修篁。
    胸次浑如许，行藏已两忘。

度正　春挽友三舅知县还山
    晚来为令尹，此意亦云聊。
    举箑清风满，弹琴白日消。
