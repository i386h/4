<!-- { "loadSidebar": true } -->
    此石幸胜之，此举君勿再。
    姑置毋多谈，俱想增胜槩。
    会当携酒去，物理剖茫昧。
    此邦刘知道，光焰文章在。
    今将清风峡，与岩传百代。

辛弃疾　和赵晋臣送糟蟹
    人间缓急正须才，郭索能令酒禁开。
    一水一山十五日，从来能事不相催。

辛弃疾　和赵茂嘉郎中赋梅
    空谷春迟懒却梅，年年不肯犯寒开。
    怕看零落雁先去，欲伴孤高人未来。
    解后平生惟酒可，风流抵死要诗催。
    更怜雪屋君家树，三十年来手自栽。

辛弃疾　和赵茂嘉郎中双头芍药二首
    昨日梅华同语笑，今朝芍药并芬芳。
    弟兄殿住春风了，却遣花来送一觞。

辛弃疾　和赵茂嘉郎中双头芍药二首
    当年负鼎去干汤，至味须参芍药芳。
    岂是调羹双妙手，故教初发劝持觞。

辛弃疾　和赵直中提干韵
    万事推移本偶然，无亏何处更求全。
    折腰曾愧五斗米，负郭元无三顷田。
    城碍夕阳宜杖履，山供醉眼费云烟。
    怪君不顾笙歌误，政拟新诗去鸟边。

辛弃疾　和周显先韵二首
    暖日晴风晚蝶忙，平林先著夜来霜。
    寒花毕竟亡聊甚，野菜畦边惨淡黄。

辛弃疾　和周显先韵二首
    怒涛千里破空飞，洗尽青衫辇路泥。
    更惜秋风一帆足，南楼只在远山西。

辛弃疾　和诸葛元亮韵
    偊泛清溪李郭船，路旁人已羡登仙。
    看君不似南阳卧，只似哦诗孟浩然。

辛弃疾　鹤鸣亭独饮
    小亭独酌兴悠哉，忽有清愁到酒杯。
    四面青山围欲合，不知愁自那边来。

辛弃疾　鹤鸣亭绝句四首
    饱饭闲游绕小溪，却将往事细寻思。
    有时思到难思处，拍碎阑干人不知。

辛弃疾　鹤鸣亭绝句四首
    安石榴花翠竹枝，婆娑其下更何为。
    溪流自有无声处，鹤舞不如闲立时。

辛弃疾　鹤鸣亭绝句四首
    旧时秋水醉吟者，且作西山病叟呼。
    可惜黄花逢令节，樽中酒燥笔头枯。

辛弃疾　鹤鸣亭绝句四首
    清欢那复笑开口，閒事长令闷破头。
    更有不堪萧索处，西风过了菊花秋。

辛弃疾　黄沙书院
    隐几南窗万念灰，只疑土木是形骸。
    柴门不用常关著，怕有文殊问疾来。

辛弃疾　即事
    野人日日献花来，只倩渠侬取意栽。
    高下参差无次序，要令不似俗亭台。

辛弃疾　即事
    百忧常与事俱来，莫把胸中荆棘栽。
    但只熙熙闲过日，人间无处不春台。

辛弃疾　即事示儿
    扫迹衡门下，终朝抱膝吟。
    贫须依稼穑，老不厌山林。
    有酒无余愿，因闲得此心。
    西园早行乐，桃李渐成阴。

辛弃疾　江郎山和韵
    三峰一一青如削，卓立千寻不可干。
    正直相扶无倚傍，撑持天地与人看。

辛弃疾　江山庆云桥
    草梢出水已无多，村路瀰漫奈雨何。
    水底有桥桥有月，只今平地怕风波。

辛弃疾　江山庆云桥
    断崖老树互撑拄，白水绿畦相灌输。
    焉得溪南一邱壑，放船画作归来图。

辛弃疾　江行吊宋齐邱
    尝笑韩非死说难，先生事业最相关。
    能令父子君臣际，常在干戈揖逊间。
    秋浦山高明月在，丹阳人去晚风闲。
    可怜千古长江水，不与渠侬洗厚颜。

辛弃疾　句
    来看红衫百子图。

辛弃疾　句
    岁月都将曲糵埋。

辛弃疾　句
    多情为我香成阵。

辛弃疾　句
    酒肠未减长鲸吸，诗思如抽独茧丝。

辛弃疾　句
    身为参禅老，家因赴诏贫。

辛弃疾　郡斋怀隐庵
    天寒秋色入平林，更着西风月下砧。
    旧日醉吟浑不管，如今节物总关心。

辛弃疾　郡斋怀隐庵
    空山钟鼓梵王家，小立西风数过鸦。
    秋色无多谁占断，长廊西畔佛桑花。

辛弃疾　哭{匠斤换赣}十五章
    汝父诚有罪，汝母孝且慈。
    独不为母计，仓皇去何之。

辛弃疾　哭{匠斤换赣}十五章
    方看竹马戏，已作薤露歌。
    哀哉天丧予，老泪如倾河。

辛弃疾　哭{匠斤换赣}十五章
    玉雪色可爱，金石声更清。
    孰知催轮早，跬步不可行。

辛弃疾　哭{匠斤换赣}十五章
    念汝虽孩童，气已负山岳。
    送汝已成人，行路已悲愕。

辛弃疾　哭{匠斤换赣}十五章
    他年驷马车，谓可高吾门。
    只今关心处，政在青枫根。

辛弃疾　哭{匠斤换赣}十五章
    糊涂不成书，把笔意甚喜。
    举头见爷笑，持付三四纸。

辛弃疾　哭{匠斤换赣}十五章
    笑揖索酒罢，高吟关关鸠。
    至今此篇诗，狼籍在床头。

辛弃疾　哭{匠斤换赣}十五章
    泪尽眼欲枯，痛深肠已绝。
    汝方游浩荡，万里挟雄铁。

辛弃疾　哭{匠斤换赣}十五章
    中堂与曲室，闻汝啼哭声。
    汝父与汝母，何处可坐行。

辛弃疾　哭{匠斤换赣}十五章
    从人索莲花，手持双白羽。
    莲花不可见，莲子心独苦。

辛弃疾　哭{匠斤换赣}十五章
    足音答答来，多在雪楼下。
    尚忆附爷耳，指问壁间画。

辛弃疾　哭{匠斤换赣}十五章
    我痛须自排，汝痴故难忘。
    何时篆冈竹，重来看眉藏。

辛弃疾　哭{匠斤换赣}十五章
    昨宵北窗下，不敢高声语。
    悲深意颠倒，尚疑惊著汝。

辛弃疾　哭{匠斤换赣}十五章
    世无扁和手，遗恨归砭剂。
    嗟谁使之然，刻舟宁复记。

辛弃疾　哭{匠斤换赣}十五章
    百年风雨过，达者齐殇彭。
    嗟我反不如，其下不及情。

辛弃疾　林贵文买牡丹见赠至彭村偶题
    宝刀和雨剪流霞，送到彭村刺史家。
    闻道名园春已过，千金还买暨家花。

辛弃疾　蒌蒿宜作河豚羹
    河豚挟鸩毒，杀人一脔足。
    蒌蒿或济之，赤心置人腹。
    方其在野中，卫青混奴仆。
    及登君子堂，园绮成骨肉。
    暴乾及为脯，拳曲蝟毛缩。
    寄君频咀嚼，去翳如折屋。

辛弃疾　偶题
    逢花眼倦开，见酒手频推。
    不恨吾年老，恨他将病来。

辛弃疾　偶题
    人生忧患始于名，旦喜无闻过此生。
    却得少年耽酒力，读书学剑两无成。

辛弃疾　偶题
    人言大道本强名，毕竟名从有处生。
    昭氏鼓瑟谁解听，亦无亏处亦无成。

辛弃疾　偶题
    闲花浪蕊不知名，又是一番春划生。
    病起小园无一事，杖藜看得绿阴成。

辛弃疾　偶作
    至性由来禀太和，善人何少恶人多。
    君看泻水着平地，正作方圆有几何。

辛弃疾　偶作
    儿曹谈笑觅封侯，自喜婆娑老此丘。
    棋鬭机关嫌狡狯，鹤贪吞啖损风流。
    强留客饮浑忘倦，已办官租百不忧。
    我识箪瓢真乐处，诗书执礼易春秋。

辛弃疾　偶作
    一气同生天地人，不知何者是吾身。
    欲依佛老心难住，却对渔樵语益真。
    静处时呼酒贤圣，病来稍识药君臣。
    由来不乐金朱事，且喜长同垅亩民。

辛弃疾　偶作
    老去都无宠辱惊，静中时见古今情。
    大凡物必有终始，岂有人能脱死生。
    日月相催飞似箭，阴阳为寇惨于兵。
    此身果欲参天地，且读中庸尽至诚。

辛弃疾　寿赵茂嘉郎中二首
    玉色长身白首郎，当年麾节几甘棠。
    力贫活物阴功大，未老垂车逸兴长。
    久矣如今太公望，岿然真是鲁灵光。
    朝廷正尔尊黄发，稳驾蒲轮觐玉皇。

辛弃疾　寿赵茂嘉郎中二首
    鹅湖山麓湛溪湄，华屋眈眈照绿漪。
    子侄日为真率会，弟兄剩有唱酬诗。
    杨花榆荚浑如许，苦笋樱桃正是时。
    待酌西江援北斗，摩挲金狄与君期。

辛弃疾　寿赵守
    天孙锦字织云烟，来向红尘了世缘。
    前去中秋犹十日，后来甲子更千年。
    墙南竹韵调琴谱，堂北萱香载酒船。
    且与剪圭旧约，不妨却伴橘中仙。

辛弃疾　寿朱晦翁
    西风卷尽护霜筠，碧玉壶天月色新。
    凤历半千开诞日，龙山重九逼佳辰。
    先心坐使鬼神伏，一笑能回宇宙春。
    历数唐尧千载下，如公仅有两三人。

辛弃疾　寿朱文公
    玉漏声沉晓色回，五云绚彩映庭槐。
    持巾珠履搀称贺，飞鞚貂璫押赐来。
    黄菊尚迟三日约，碧桃已作十分开。
    洞天春色非人世，不记河第几回。

辛弃疾　书鹤鸣亭壁
    翠竹栽成占一丘，清溪映带极风流。
    山翁一向贪奇趣，更引飞泉在上头。

辛弃疾　书清凉境界壁
    从今数到七十岁，一十四度见梅花。
    何况人生七十少，云胡不归留此耶。

辛弃疾　书清凉境界壁
    江左何时见王谢，风流且对竹间梅。
    最怜飞雪苍苔上，时有珍禽蹴地来。

辛弃疾　书寿宁寺壁
    门前幽径踏苍苔，犹忆前回信步来。
    午醉正酣归未得，斜阳古殿橘花开。

辛弃疾　书停云壁
    学作尧夫自在诗，何曾因物说天机。
    斜阳草舍迷归路，却与牛羊作伴归。

辛弃疾　书停云壁
    万事随缘无所为，万法皆空无所思。
    惟有一条生死路，古今来往更何疑。

辛弃疾　书渊明诗后
    渊明避俗未闻道，此是东坡居士云。
    身似枯株心似水，此非闻道更谁闻。

辛弃疾　送别湖南部曲
    青衫匹马万人呼，幕府当年急急符。
    愧我明珠成薏苡。负君赤手缚于菟。
    观书到老眼如镜，论事惊人胆满躯。
    万里云霄送君去，不妨风雨破吾庐。

辛弃疾　送剑与傅岩叟
