<!-- { "loadSidebar": true } -->
仇远　题李益师谦所藏和靖吟梅图
    瓶插梅花一两枝，逋仙隐几自吟诗。
    北风酿作西湖雪，不顾山童冻得痴。

仇远　题溧阳市
    万家大县旧留都，一派中江入太湖。
    缩项鱼肥人鱠玉，长腰米贵客量珠。
    府分南北寒芜合，桥直东西夜市无。
    却是旗亭浮蚁美，杖头能费几青蚨。

仇远　题马秀卿郊墅
    仙人朝去莫知还，野色风光一草庵。
    少室何妨高索价，莫教轻指作终南。

仇远　题孟浩然图
    风吹衿帽不知寒，款段奚奴冻亦顽。
    缩项鳊鱼无可钓，归鞭遥指鹿门山。

仇远　题群仙图
    世代虽殊道不殊，衣冠气貌列仙儒。
    自怜无计攀灵辔，岂意相从入画图。
    把袂拍肩归福地，抗尘走俗笑泥涂。
    苔痕还绕榴皮相，风雨东林壁半芜。

仇远　题扇
    溪山隔岸好，风雨过桥危。
    何似高楼上，停云且赋诗。

仇远　题扇
    茂树坐终日，水流心不竞。
    谁识山中居，万动归一静。

仇远　题扇
    泉急喧溪碓，山深怯瘦驴。
    翟汤如肯隐，来此卜幽居。

仇远　题扇
    红紫委尘土，绿窗清昼长。
    安知两三竹，风已作秋凉。

仇远　题扇
    欹枕闻春雨，闭门见绿阴。
    可人歌扇底，犹有惜春心。

仇远　题沈子和德冲画龙
    红霞飞尽玄云同，深山大泽生春风。
    震雷一声蛰户启，老龙夭矫生苍穹。
    忆曾舣舟垂虹外，舟子传呼黑龙挂。
    须臾急雨暗吴淞，昔见真龙今见画。
    江南久旱草木空，湖水陡落如秋冬。
    苍生望霓心飆飆，阿香唤起隆中龙。

仇远　题石民瞻画鹤溪图
    鹤溪近与练湖连，一境秋水清无边。
    依稀淮岸潇湘浦，惯见月虹书画船。
    山翁几年吴下客，溪草溪花未相识。
    笔床茶灶老玄真，肯与沙鸥分半席。

仇远　题史寿卿二画
    香草何时号水仙，翠翘罗袜步蹁跹。
    风标宜作梅花伴，不入离骚亦偶然。

仇远　题史寿卿二画
    少年曾读在原诗，忽见飞鸣傍竹枝。
    忆着江南好兄弟，岁寒风雪欲何之。

仇远　题水轩
    水轩寒最早，偏称冷官居。
    老态重衾薄，秋声四壁虚。
    霜前蛩渐少，雨后叶全疏。
    渔叟顽如铁，鹑衣晓捕鱼。

仇远　题汤松年画卷
    貌得人间真乘黄，曹将军后有韦郎。
    奚官牵挽犹西望，似忆春风芷蓿长。

仇远　题汤松年画卷
    紫蜡团心栗玉忪，荼下蘼香色似同宗。
    因思弄蕊攀条处，花刺勾人晓露浓。

仇远　题天寿观清隐山房
    紫极秋声竹满轩，一尘飞不涴琴樽。
    白云自逐秋风去，卧看青山嬾出门。

仇远　题王师尹所藏三峡图
    庐山石桥天下奇，奔湍赴壑潜冯夷。
    倚阑俯瞰毛发竦，品题曾读坡仙诗。
    画师笔斡造化窟，岂必夜半夸娥移。
    蜀天茫茫千万里，仿佛猿声亦如此。
    何当谱入朱丝弦，水底鱼龙应洗耳。

仇远　题王师尹宜晚楼
    高卷书帘雨气寒，螺屏拥髻赴沧湾。
    去天一握屋上屋，斜日几重山外山。
    地展画图增暮景，风吹笑语落人间。
    栖鸦已寂归云急，却怪云犹未得閒。

仇远　题吴远秋塘双禽
    昔年曾听雪儿歌，此日池塘见败荷。
    寄语鹣鹣春已去，白苹红蓼奈秋何。

仇远　题五牧蒋氏所藏阎次平小景
    绿芜红叶照秋明，白雁孤飞我独行。
    谁识草堂穷杜老，江南江北正关情。

仇远　题西梵一翁双清轩
    上人碧云房，苔地不盈丈。
    古石六七株，修竹覆其上。
    石兄既奇秀，竹君亦高尚。
    岁晚永相依，屹不染尘坱。
    方参香严师，曾识牛丞相。
    解鞍时一息，吾其得閒放。

仇远　题西山真先生像
    何年霜月子，写此西山真。
    峨冠褐宽博，诗书发精神。
    可以寘岩壑，可以登麒麟。
    斯人不可作，令我思乾淳。

仇远　题小阁
    斲窗黏纸著方床，四面虚明取向阳。
    毡席坐来终日暖，皮帘揭动北风凉。
    挂瓶水满梅花活，折鼎汤鸣芋子香。
    布被蒙头昼眠熟，不知门外雪洋洋。

仇远　题徐寿画牛
    此大武者，二十八蹄。
    茂树之下，丰草萋萋。
    牧童且嬉，夕阳未西。
    何如桃林，归去来兮。

仇远　题烟竹图
    楚山晴雨未分明，淡锁苍筠晓更清。
    浑是一江秋色染，只疑无处著秋声。

仇远　题燕肃画卷
    溪路迢迢绕碧峰，白云迷却旧行踪。
    买舟归去山中住，终日茆亭坐听松。

仇远　题赵千里溪山春游图
    一溪流水数家村，短栎长松映荜门。
    不是花通辋川口，只疑路隔武陵源。
    小桥瘦马行春色，远浦青山带雨痕。
    楼观玲珑云缥缈，须知画里别乾坤。

仇远　题赵松云迷禽竹石图
    锦石倾欹玉树荒，雪儿无语恋斜阳。
    百年花鸟春风梦，不是钱塘是汴梁。

仇远　题赵松云竹石幽兰
    旧时长见挥毫处，修竹幽兰取次分。
    欲把一竿苕水上，鸥波千顷看秋云。

仇远　题赵希贤所藏墨竹
    一竿千百叶，凤尾翠交加。
    曾向仙坛种，和风扫落花。

仇远　题赵希贤所藏墨竹
    新梢雾如沐，断节霜不枯。
    西窗夕阳下，此君何可无。

仇远　题赵希贤所藏墨竹
    谢家庭下玉，化此青琅玕。
    风标夐不俗，谁谓骨相寒。

仇远　题赵希贤所藏墨竹
    直节豸献角，低枝鸾振羽。
    古色镇苍然，非烟亦非雨。

仇远　题赵信国墨梅后书宋广平赋
    广平铁石清便赋，信国水墨横斜枝。
    总是平生和卢手，更凭谁写简斋诗。

仇远　题赵信国墨梅后书宋广平赋
    素衣喜不污缁尘，贞女江头见似人。
    桃李门墙零落尽，江南犹有一枝春。

仇远　题赵仲穆山水二首
    绿林红树石峥嵘，有客攜琴访友生。
    今夜西轩风月好，殷勤为我鼓商声。

仇远　题赵仲穆山水二首
    王孙遗迹在桐乡，留意当年翰墨香。
    回首西风多感慨，不辞援笔赋嵇康。

仇远　题赵子固水墨双钩水仙巷
    冰薄沙昏短草枯，采香人远隔湘湖。
    谁留夜月群仙佩，绝胜秋风畹图。
    白粲铜盘倾沆瀣，清明宝玦破珊瑚。
    却怜不得同兰蕙，一识清醒楚大夫。

仇远　题仲宾竹石
    淇园绿猗猗，昌谷黑离离。
    谪仙砚池底，茁此两三枝。
    辅以小峥嵘，标度尤崛奇。
    愿坚岁寒心，勿为风雪欺。

仇远　田上暮归
    两鬓西风客帽斜，晚云横岭月笼沙。
    桑畴屈曲人踪绝，萤火飞来照稻花。

仇远　听杜将军帐下儿歌
    桓将军，军城南。
    牛将军，军城北。
    他军只有八千人，卒急临洮攻未得。

仇远　听杜将军帐下儿歌
    韞尖蹴城城未颓，马箠填河河未瞒。
    十岁健儿下马行，两足胡为自长短。

仇远　听杜将军帐下儿歌
    什什伍伍金人降，将军忍杀令归乡。
    归时说与汝郎长，纳土封汝异姓王。

仇远　通甫弟归里诗
    霜重江水缩，舣舟江之湄。
    子今戒行色，予亦数归期。
    已迫葵丘戍，何求买山资。
    酌别苦无酒，秉粟供妻儿。

仇远　同陈彦国汎湖
    斜堤高柳绿连天，且系閒人书画船。
    花事已空三月后，湖光还似十年前。
    洛阳园囿惟诗在，江左英雄托酒传。
    亦欲扣舷歌小海，恐惊沙上白鸥眠。

仇远　同段吉甫汎湖
    西湖春碧净无泥，画舫朱帘傍岸移。
    寒食清明初过后，杏花杨柳乍晴时。
    后从西日催歌鼓，莫放东风转酒旗。
    只恐明朝成雨去，暗惊浓绿上高枝。

仇远　同室
    同室过百指，一官寝四年。
    幸无乞米帖，何取买山钱。
    止酒陶元亮，思归孟浩然。
    乾鱼兼菜把，颇胜酌贪泉。

仇远　同杨心卿过孤山访静传不遇自游和靖祠下明日奉寄二高士
    飞仙又向别峰游，竹下閒房且小留。
    满鬓朔风吹客帽，倚阑落日在渔舟。
    梅花路冷难寻冢，葑草田荒半作洲。
    独往独来沙鸟怪，山空木短使人愁。

仇远　屠存博教授赴溧水任留饮寓舍
    只隔山中一日程，书船暂泊溧阳城。
    儒冠喜见贤翁季，道眼相看老弟兄。
    酒量吞江凉更阔，蝉声送客晚争鸣。
    青衫肯为琵琶湿，笑向天涯看月明。

仇远　晚晴
    浓云忽雨散秋声，屋壁斜捎沟浍盈。
    一阵西南风截断，月华且让夕阳明。

仇远　王母图
    蟠桃结实许谁偷，笑作承华殿里游。
    紫辇不留青鸟去，小儿空识茂陵秋。

仇远　为金陵宗人赋云谷诗
    英英天上云，洞洞天下谷。
    皎皎谷中人，精神皎如玉。
    卷舒一何心，怡悦亦自足。
    朝采孚丹砂，夕气被林麓。
    岂无茯苓芝，随春入锄斸。
    自是长生苗，根本元不俗。
    三千年桃花，八千岁椿木。
    不如采药归，枕石伴云宿。

仇远　为如镜净上人赋
    一片灵台月，圆明适中规。
    谁知相对者，曾悟未磨时。
    去垢元来净，观空了不疑。
    水边閒独立，照见白须眉。

仇远　闻鸡
    今夕知何夕阳，此声非恶声。
    窗前疑月色，枕上误天明。
    未必皆三唱，惟应只四更。
    姑苏城外寺，此际已钟鸣。

仇远　闻金之一邓牧心叶去文皆羽化山中
    独居学道坐柘禅，鹿豕交游七十年。
    能以幻躯当雨雪，终无虚腹坐神仙。
    平生文字知谁爱，老死山林绝可怜。
