<!-- { "loadSidebar": true } -->
    立雪精神两瘦芦，天风入羽思江湖。
    逋仙梅下曾相识，千载归来一语无。

张蕴　凤鹤鹊三题与江社同赋
    月树争枝影共寒，楂楂飞过屋头山。
    五陵年少多春闷，一弹千金落等闲。

张蕴　姑苏台
    故址耕残草树秋，无人曾见鹿来游。
    甬东亦是当时月，不照笙歌只照愁。

张蕴　顾迳
    海水还清浅，停杯问二豪。
    雨来江色暝，沙长岸容高。
    吏鞅何能脱，王程敢惮劳。
    秋风柁楼底，短发不禁搔。

张蕴　瓜洲
    如此江涛更有人，佛狸竟死不能兵。
    幅巾短櫂鸥前梦，未省当时有此城。

张蕴　归雁亭
    青云影里自由身，几倚阑干看不真。
    又是江湖春雪尽，年年肠断玉关人。

张蕴　何山
    山因人得姓，人去佛来居。
    邻有天章墓，碑无玉局书。
    幽蹊通古郭，荒磵入春畲。
    客子吟须冷，高峰夕照余。

张蕴　鹤田还江石
    欲留云共住，云去楚天长。
    此日吾犹惜，中年别易伤。
    搜吟梅下影，赌弈橘中香。
    谨勿移山诺，春风入帝乡。

张蕴　虎丘
    曼陀石上无根树，历历生公说法余。
    剑水一泓清澈底，至今人说有龙居。

张蕴　惠山
    石苔滑汰屋连斜，第二泉边古佛家。
    一壑松风听不了，却留僧坐自煎茶。

张蕴　寄鹤田
    鹤向孤山去未归，片云竹雁与心期。
    新诗不着工夫得，雪外看花独立时。

张蕴　金山
    江身台殿切空云，夜月鱼龙影不分。
    八十老僧相引说，潮痕不上郭公坟。

张蕴　京口运河上
    荒荒永岸水如沟，翁仲无言立上头。
    日日餫稍衔尾去，东南民力尚支不。

张蕴　九日
    细看黄花把一枝，东篱犹是昔人非。
    题糕酒外豪心在，吹帽风前素发稀。
    雁叫霜天悲故国，鸦翻溪树背寒晖。
    百年独有閒居乐，可怪东山事竟违。

张蕴　楝花
    绿树菲菲紫白香，犹堪缠黍吊沉湘。
    江南四月无风讯，青草前头蝶思狂。

张蕴　録録
    録録竟何为，衣尘日以缁。
    故人閒入梦，久雨颇妨脾。
    燕履登巢息，蜂程载蜜亏。
    独斟莲子酒，愁绝杏花诗。

张蕴　毗陵天庆观龙
    殿阴壁老怀仁笔，头角峥嵘春起蛰。
    有时麾斥惠山云，行雨归来半身湿。

张蕴　平山和韵鹤田
    琼花应自笑南翁，白发栖栖逐断蓬。
    兵后百年城郭是，尘间多事古今同。
    孤烟远堠如常夜，五月穷边尚冷风。
    可竺莼鲈归兴尽，长吟且复付杯中。

张蕴　平山堂吊古
    隔江山色画图中，故址荒来与庙通。
    画地雄吞淮海水，占星高直斗牛宫。
    试评蜀味长泉变，欲唱欧词古柳空。
    往事茫茫增感慨，聊凭戍卒指西东。

张蕴　钱氏东皋
    百年钟鼓园林在，人物萧疏更海乡。
    藤络湖嵌山解长，花移邺本土犹香。
    棋声靓昼松阴淡，扇影閒秋水气长。
    莫道官忙行乐少，也分物色到奚囊。

张蕴　秋思
    暑退凉生体气佳，卷帘听雨感年华。
    西风叶叶梧桐冷，开尽庭前白鹤花。

张蕴　上海
    梦断三更鹤，芦边系短篷。
    听潮看海月，坐石受天风。
    物至秋而化，年来我亦翁。
    长歌相劳事，犹喜此樽同。

张蕴　食蛎次韵芸隐
    相黏成什伯，峰耸若山王。
    攻处须犀铁，持来出蟹汤。
    梅花霜后味，竹色酒边香。
    坐忆游闽乐，今年始得尝。

张蕴　祀事
    误被鸡催起，隃听漏鼓稀。
    书檠风展卷，香碗火生衣。
    困嗅茶犹病，吟餐菊可肥。
    月明天路靓，亲到帝旁归。

张蕴　送晏桂山赴高沙郡
    青衫赴阙已三迁，红旆临州不五年。
    旧吏侉荣从事府，新民迎拥使君鞯。
    牡丹池馆春融日，莼叶汀洲水涨天。
    自是边筹谈笑办，归来仍侍玉皇前。

张蕴　送晏桂山赴高沙郡
    拦武容台彼一时，溪乡重幸得追随。
    鸥前心事沧浪影，梅下吟情汗漫期。
    感慨中年无近别，徘徊明月有相思。
    殷勤劝醉阳关晓，受尽耶歲只自知。

张蕴　酥
    兼味醍醐外，分身乳酪中。
    江南鸣穉犊，塞上寄飞鸿。
    乾雨看如幻，生盐讶渐融。
    腊残犹有待，煎取牡丹红。

张蕴　岁晏用赵谊父访云心韵以寄
    看春知几度，玄发故应非。
    世事真犹梦，人生瘦胜肥。
    竹边随意入，梅下得诗归。
    缅想羊何友，湖山乐所依。

张蕴　同寮约游香林分单韵得林字
    约我当休沐，同过支道林。
    棋边翻覆手，酒外太平心。
    石漱晴湍细，猿吟夏木深。
    归帆带疏雨，凉意满幽襟。

张蕴　维扬即事
    牛斗星边禹贡州，东南屏蔽大江流。
    向来明月珠帘梦，不信秋风夜柝愁。

张蕴　维扬即事
    皂角林前野地宽，新塘路口草泥乾。
    天乎如此功名事，成败观人自昔难。

张蕴　维扬即事
    茅屋芦门前市坊，居民无事亦军装。
    愁来莫上城头望，西北浮云接太阳。

张蕴　维扬即事
    月明城上响边笳，一枕三更梦到家。
    不耐楚氛真僻性，赋诗酌酒与琼花。

张蕴　维扬即事
    土雾如蒸暴暑天，烛龙偏驻柳边船。
    三清观里风廊午，满意题诗借榻眠。

张蕴　午日次韵池袭父
    小泊蘯香柳下矶，重逢佳节感年时。
    束蒿偶作人形想，采药须供国手医。
    江镜愿为明主监，楚菰愁赋逐臣词。
    酒边听尽敲篷雨，数日淮南去未迟。

张蕴　西湖清明
    芳天新霁惠风和，软录平堤凝不波。
    桃李无言看客惯，楼台如画占山多。
    游裾匝路填车马，翠榜开延斗绮罗。
    寂寂寒烟生水面，白鸥飘柰此月明何。

张蕴　溪上
    今夕知何夕，吾意亦良适。
    明月满船蓬，清风动帷席。
    过雨前溪浑，停云半空白。
    衰荷无娇红，老梧有枯碧。
    频更烛对棋，仍把酒浇石。
    岁行变暄凉，朋情慨离索。
    相思日以长，孤吟夜方寂。
    露下客衣单，草际萤光奕。
    年年修玩心，一醉不得惜。

张蕴　喜李鹤田至次阮云心韵兼寄
    月树秋来碧几寻，古芗熏彻紫芝吟。
    无因得去陪清赏，只寄山君一寸心。

张蕴　喜李鹤田至次阮云心韵兼寄
    浇酒逋梅又几回，愁吟旧雨独登台。
    星星鹤语山窗晓，割得云心古锦来。

张蕴　新晴
    林影熹微晓乍晴，老於世故独关情。
    连烽未撤边头戍，积潦犹妨陇上耕，
    几为饷蚕忧湿叶，得因漂麦困饥萌。
    龙公多事多劳耳，万理由来要得平。

张蕴　月泉纪游
    小春霜琮晓，閒访古招提。
    何岁斋鱼废，初弦顾兔迷。
    先民堂上像，寓客柱间题。
    僧户蜂分小，山形虎穴低，
    松青江庙北，竹老野桥西。
    亲汲卿煎茗，深登信杖藜。
    琴师年九址，相见手重携。

张蕴　云间
    倦倚柁楼闻鹤唳，半生此地一经过。
    机云故月荒凉宅，湖海新秋浩荡波，
    晓{左舟右定}红莲商客市，夜窗白苧女儿歌。
    吟边冷被沙鸥笑，衣化京尘鬓亦皤。

张蕴　霅川次韵鹤田
    苕霅双流合，帆樯万里通。
    连山黄独雪，一雁白蘯风。
    酒户春醅浅，鱼村晚市同。
    旧游蕉鹿外，未老已成翁。

张蕴　斋宫偶题
    众绿扶疏雨气清，柳花吹作小池萍。
    文窗昼寂斋房邃，三漱华池诵玉经。

张蕴　正月二日雪
    雨送冬雷了，如篵堕晓晴。
    萦盈溪树色，骚杀纸窗声。
    着瓦消还易，因风冻不成。
    纷纷门外屦，犹自贺元正。

张蕴　至后
    阳生七日验飞葭，衮衮天机岁载华。
    江草未圆青帝梦，香芸漏洩与梅花。

张蕴　重游大涤洞天
    涧水冷冷石发新，松花香靓翠崖深。
    云生不没仙人迹，丹化犹啼捣药禽。
    洗眼人多求圣水，醒心吾独爱清音。
    杖藜更欲过新洞，无柰春空又作阴。

张蕴　朱柿
    慈恩分种远，骈实渥如丹。
    垂野华星大，然云火树寒。
    蟹螯徵有忌，牲血讶难抟。
    七绝虽堪赏，无劳把核鑽。

张载　八翁十首
    步虚声裹八奇翁，八奇须信古英雄。
    宾朋未散山翁醉，听歌同入醉乡中。

张载　八翁十首
    傅岩岩下筑岩翁，幽通心与帝心通。
    忧勤未感思贤梦，相霖何日见成功。

张载　八翁十首
    磻溪溪畔钓鱼翁，濯缨溪水听溪松。
    龟猷未告非熊兆，渔蓑堪笑老龙钟。

张载　八翁十首
    老原原上卜年翁，感天功业动天聪。
    流言未信成王悟，悟成全得起禾风。

张载　八翁十首
    龟山山下感麟翁，麟翁知己几时逢。
    自从颜孟希踪后，几人今日更希踪。

张载　八翁十首
    青牛西去伯阳翁，当年夫子叹犹龙。
    立言为恐真风丧，岂知言立丧真风。

张载　八翁十首
    寓言豪诞漆园翁，夸谈名理浩无穷。
    早知悬解人间世，争知悬解不言中。

张载　八翁十首
    一身无碍竺乾翁，遍贺身世戒身同。
    船师从我乘桴去，顽空中与指真空。

张载　八翁十首
    褒斜谷口卧龙翁，遍圆身世戒身同。
    不应三顾逢先主，至今千载慕冥鸿。

张载　八翁十首
    篮舆多病八吟翁，云宾溪叟恣游从。
    清时无事青山醉，青山仍醉最青峰。

张载　芭蕉
    芭蕉心尽展新枝，新卷新心暗已随。
