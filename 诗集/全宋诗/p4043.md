<!-- { "loadSidebar": true } -->
    桂魄未及圆，列纬已让明。
    银潢谁决流，静向苍昮倾。
    引领欲纵望，众屋高峥嵘。
    又成兴局促，万里孤遐征。
    阴墙想露溥，夕蔓粘青萤。
    怯冷独归户，搔头对长檠。
    咨嗟分赋薄，煮药过半生。
    随缘但顺受，境逆或渐平。
    年年中秋夜，裴回晓钟鸣。
    屈指行复来，得失当除乘。

张閏　夜饮呈叶司户
    欲薄交难古，心亲话许深。
    更长银烛夜，院静石云阴。
    冷梦多孱骨，修程费老襟。
    松壶梅并插，投醉且高吟。

张閏　夜饮呈叶司户
    偻指抠衣日，于今岁六移。
    步趋徒愿学，忧患亦何为。
    窗晓鸦同起，天寒雁引悲。
    依仁方再幸，小耐了康时。

张閏　夜饮杨村
    转柁初投独树村，杖藜因叩小蓬门。
    殷勤翁媪吹茅火，饤饾鸡豚荐瓦樽。
    剩喜闰时无暴客，只愁连雨没禾根。
    招邀纵简真淳在，欲云犹嗔稚子喧。

张閏　夜自叔祖北园归
    夕霭生凉竹径迂，快风吹马出通衢。
    痚星落落边城阙，击鼓阗阗杂笑呼。
    竟日浪追河朔饮，几时真在辋川图。
    归来小憩松棚下，绕烛飞虫索扇驱。

张閏　夜坐放歌书兴
    列星光芒远近同，天河横来压孤篷。
    溪容一碧看未尽，转入客子诗筒中。
    筒中满贮千张纸，一路山川供役使。
    古来霅水足高人，吾宗首说玄真子。
    都缘抱负经济才，有口挂壁常懒开。
    樵青渔童与共载，大胜俗侣成群来。
    可怜法时只名重，野鹤乘轩失威凤。
    虽闻肖像登九重，收奖空言亦何用。
    过五百年孙更痴，布裘椶屩骨格宜。
    特来乃祖旧游处，三叫庶几亲见之。
    见之不见俱莫问，人生只合将閒论。
    倘来簪绂付儿嬉，圣贤用晦初未闷。
    拍舷还望星与河，此身或是张志和。
    一杯更醉投床睡，明日歌声犹震地。

张閏　夜坐示客
    身世长歌里，于今得好朋。
    露阶秋到竹，风屋夜吹灯。
    菱芡供馋口。图书伴曲肱。
    头颅知自揣，顾影笑鬅鬿。

张閏　夜坐因观杨伯虎和春字韵诗偶成五绝再寄
    挑尽灯花夜未眠，清寒浑忘是春天。
    霜侵绿鬓张居士，空坐书帏三十年。

张閏　夜坐因观杨伯虎和春字韵诗偶成五绝再寄
    案上因翻简铁堆，亲朋何日和诗回。
    高怀剩得清閒力，满纸溪山秀色开。

张閏　夜坐因观杨伯虎和春字韵诗偶成五绝再寄
    往事追思重惨伤，相从常醉德勋堂。
    每登屺岵数鸿雁，老泪风前必数行。

张閏　夜坐因观杨伯虎和春字韵诗偶成五绝再寄
    宦情侬自本来无，君亦琳宫暂逸居。
    西华武夷俱绝胜，可教诗卷此时痚。

张閏　夜坐因观杨伯虎和春字韵诗偶成五绝再寄
    苕霅从来著志和，子云宁久占烟波。
    速归迳上清班好，时过南湖伴浩歌。

张閏　谒丛霄馆
    奉真祠宇并丹房，露下层坛夜未央。
    玉绣球明依砌树，翠鬾云转罨炉香。
    何心轻举氛尘外，但愿闲居岁月长。
    却上竹舆归去路，约面灯认隔林光。
    飙御缤来下，储林答意虔。
    虽无名宦达，林墅保长年。

张閏　谒客不值夜梦见之
    澄湖楼畔梵王宫，门外陂塘尽日风。
    来访故人嗟未值，绝怜秋色与谁同。
    不遑将母君应叹，始可言诗我未工。
    须信梦多因境熟，夜深犹在寺门东。

张閏　谒陆礼部归偶成二首
    欲识清狂自在身，关门湖上独经春。
    今朝正接黄梅雨，却出冲泥访故人。

张閏　谒陆礼部归偶成二首
    有口宁论黠与痴，相投无过只谈诗。
    要知此客非忙客，欲去迟回尚读碑。

张閏　一日
    一日不炷香，已若神不清。
    一日不觅句，更觉身不轻。
    是身不地间，假物舒其情。
    君看屐与锻，自可了一生。
    世上纷纷蛮与触，两眼看渠怜不足。
    炉烟未断诗已成，更肯愁吟头白曲。

张閏　移石种竹橘
    野性乐閒寂，况值秋气清。
    旋即东墙隈，削苔方甽平。
    石立稍退步，薜荔缠珠缨。
    橘香湖海趣，竹翠山林情。
    二物昔所嗜，未暇同经营。
    环种近百竿，叶叶琴筑声。
    对植才两树，颗颗金玉明。
    交枝与丛稍，拂巾须缓行。
    其间两度地，幽致吾主盟。
    静极坐累刻，焉有世虑萦。
    人生会心处，小大景不争。
    长年兴无涯，风月随阴晴。
    抽萌及吐蕊，预喜春林荣。
    客来开茗炉，礼意固匪轻。
    作诗渐忘言，此语亦老成。
    杜门安蹇拙，何急谋虚名。

张閏　以道次韵因再和二首
    秋林何翅一般香，楚思无穷属野航。
    不必再参庞老语，要须先坐接舆狂。
    青灯渐向韦编熟，白露初添玉井凉。
    久矣荡除人我相，莫疑高尚鄙侯王。

张閏　以道次韵因再和二首
    顷年寻地喜初来，墙下松飘满迳钗。
    屈指五经寒暑候，教人一扫利荣怀。
    南湖又共诗翁住，东寺须连单位排。
    独景未尝瞒昧得，肯从颜氏学心斋。

张閏　以道学谕凤口有感诗写物记事备极词情不容继和矣既辱珍示可无奉酬
    人间盛衰理甚明，势去有如汤沃冰。
    听言一事足叹惋，恐君亦复伤中情。
    行都赫奕名王第，列屋珠玑多秀慧。
    主翁五十二本兵，宠冠诸家当盛世。
    其间属意字以端，姿品高妍兼妙艺。
    燕开云幄萃亲友，艳阵香藂尝窃睨。
    转眼陈迹俱已休，西风叶飞东水流。
    相逢应怪我鬓改，贪情省认俄惊羞。
    波明藏泪尚剪月，山浅带恨犹横秋。
    失身何心养儿女，啁啾耳厌山蛮语。
    困居村店少人沽，饤饾腥鹹污盘俎。
    无言脉脉话最深，为君写作溪妇吟。
    人生荣悴岂分定，有夫不必萌他心。

张閏　以洞庭橘寄杨秘监
    橘色浑如柿色黄，诚斋有句合为尝。
    岂为都市颇难是，要是洞庭亲寄将。
    雨露山中今有味，星辰天上旧无香。
    遥知老监开奁处，为釂椒花雨一觞。

张閏　以桂隐樱桃从益之博红酒诗
    闻道君家琥珀霞，杭州那更说梨花。
    樱桃颗颗堪持比，换取一尊来水涯。

张閏　忆南湖
    暖云台观绕歌弦，花底吹香翠鬓船。
    闹处如今浑懒去，可能心绪数年前。

张閏　忆夏墟山园
    松处筑亭何日见，霜时开径去年行。
    速排忙事成幽事，已觉贪山浪得声。

张閏　因过田倅坐间得姜尧章所赠诗卷以七字为报
    京廛舆马竞扬埃，何碍骚人独往回。
    我住水边奚自识，诗如云外寄将来。
    一从风袖携归看，屡向松亭静展开。
    应是冰清逢玉润，只因佳句不因媒。

张閏　因过张郎中识孙才翁教授时徐衡仲亦在坐成四韵送呈
    邂逅如相约，新交会旧知。
    轩窗浑未暑，宾主总能诗。
    小草浮冰楮，初篁映锦葵。
    星郎风韵杀，我辈盍幽期。

张閏　吟诗
    一日吟成九首诗，旁人都爱少瑕疵。
    直须作到无人爱，始是我诗长进时。

张閏　永嘉张仲思相士过访坐间索诗
    便静非形色，相逢子独知。
    功名槐蚁话，文字壁鱼痴。
    剩取朝贤誉，何须隐者诗。
    南湖鸥正狎，休误凤凰池。

张閏　咏千叶缃梅
    巧留芳艳待春回，不爱霜飚苦折摧。
    应对群葩羞冷淡，数花并作一花开。

张閏　咏千叶缃梅
    忍冻拖筇月下看，烟笼繁影共汗漫。
    缃裘不是多重数，争奈清宵尔许寒。

张閏　咏千叶缃梅
    一枝深雪绽前村，冷落犹能役梦魂。
    况有堆林春万叠，传餐甘此度朝昏。

张閏　咏千叶缃梅
    光摇层蕊望晴花，谁把鹅黄染练纱。
    已是被香清到骨，不须呼酒但烹茶。

张閏　咏千叶缃梅
    玉砌珠攒萼翠中，开时应是费东风。
    临摹不著诗人手，剪彩徒劳蠹女工。

张閏　咏清苦
    清苦任渠诗作崇，黑甜安尔睡来魔。
    七言赋就赏音少，一枕觉来佳兴多。

张閏　尤丈京丈和篇涅对四用前韵为谢
    江南从识桂花林，岁岁逢秋属意深。
    夜气未添承露掌，晓光先上辟寒金。
    玉笙殿迥应留月，铁杵岩高不用砧。
    争似吾家种流水，拥香亭榭绿沉沉。

张閏　游大中乾元寺
    突兀前朝寺，维舟又一来。
    殿空金像暗，径断石幢摧。
    物相依成坏，尘缘漫乐哀。
    僧残无悟语，犹幸结宗雷。

张閏　游韩氏园有客先归
    风日催荷作老香，便将新句责胡床。
    重山抱屋临幽爽，四月边湖纳晚凉。
    扇景不惊蛙黾坐，槃餐还爱笋蔬长。
    佳宾壮论能投俗，归路谁怜鬓雪光。

张閏　游九锁山
    九锁非凡境，烟云路不分。
    山寒长带雨，洞古不收云。
    夜宿听林鹤，晨炊摘野芹。
    黄冠皆好事，添注石炉熏。

张閏　游九锁山
    凉蝉乱叫朝暮雨，独鹤不迷前后山。
    芎叶煮汤胜茗碗，栗花然火照松关。

张閏　游南山普宁院院中止有数僧别立堂处村仆几百人号帅翁道友分执薪水
    入港晴芜远际山，鹭群翻处绿回环。
    林隈陷寺僧慵出，桥底通船客正閒。
    乍喜身心俱寂静，足怜名相惑愚顽。
    兴阑犹约寒梅发，月下来观侧近湾。

张閏　游舑庵
    入门黄叶拥危桥，竹里山茶刺乱梢。
    钓雪亭修人坐定，浮天阁废鹭应巢。
    百年劳役终奚为，一段风流忍独抛。
    寄语王家早营葺，他时相对我衡茅。

张閏　游石湖
