<!-- { "loadSidebar": true } -->
    吴云目断君思我，楚树天遥我忆君。
    别后酒尊应独酌，旧时棋局对谁分。
    狂言欲吐还须茹，俗子纷纷可得闻。

周必大　丁巳二月甲子蜀锦堂海棠盛开适有惠川绣昼锦堂记者招伯威德源为齐
    曾因客梦到西川，万户疏封只隔年。
    花重锦官思杜老，鹤飞沙苑看徐仙。
    衰颜尚许任争齿，浅量深惭赐及肩。
    照眼蜀妆依绣幌，共惊十载谶先传。

周必大　丁酉二月二十日同部中诸公游下竺御园坐枕流亭观放闸桃花数万点随
    万点红随雪浪翻，恍疑身到武陵源。
    归来上界多官府，人与残花两不言。

周必大　丁酉二月二十日同部中诸公游下竺御园坐枕流亭观放闸桃花数万点随
    清胜堂前花万重，玉堂署里两芳丛。
    应怜寓直清无侣，聊伴衰翁宿禁中。

周必大　东宫出示和御制秋怀诗恭和二首
    沛宫歌风云，威德加四海。
    雄词照千古，编简亦光彩。
    惟皇与同符，兴寄秋序改。
    宸章振远响，寂寞喑众籁。
    有如凉飚来，残暑去安在。
    愿言扫氛曀，廓廓天宇大。

周必大　东宫出示和御制秋怀诗恭和二首
    寒露零太空，清时出少海。
    昭融备万象，众目眩符彩。
    二南可无愧，一字不容改。
    金声玉振之，辽邈庆霄籁。
    毫芒落人间，神物护在在。
    惟惭小儒懵，未易识其大。

周必大　东坡像李伯时作曾无疑藏之命予赞之
    龙章凤姿，挥斥八极。
    天心月胁，照映万物。
    孟子之气，庄周之文。
    瞻之在前，尚有典型。

周必大　冻头王氏艺芳堂
    一闻编简香，如入芝兰室。
    况将百尺楼，高贮三万帙。
    清芬蔼阶庭，賸馥沾党术。
    从渠海上夫，颠倒放李赤。

周必大　读乐天诗戏效其体
    侧足二三臣，平头六十人。
    胸中冰与炭，镜里雪兼银。
    岂有花经眼，何尝酒入唇。
    劳生成底事，胡不早收身。

周必大　读史二首
    舜作九成乐，丹凤仪其宫。
    周备既醉福，高冈始鸣桐。
    区区汉宣帝，杂羁期群聋。
    恽诛广汉族，一变高文风。
    德教既不任，览辉理未通，
    惟昔周道衰，麟出大野中。
    尼父绝史笔，盖伤吾道穷。
    汉治非虞周，凤来与麟同。
    胡然颍川守，乃敢贪天功。
    下义上赏奸，甚哉其相蒙。

周必大　读史二首
    洪乔晋名士，耻为致书邮。
    扁舟石头路，百函委湍流。
    惠固有费，俛从谅何尤。
    性也倘自异，却之尚为优。
    奈何负诺责，而令任沉浮。
    天报在尔子，晚解桓温仇。
    答谢岂不审，何至空函投。
    坐此竟弃绝，侘傺归山丘。
    乃知网恢恢，小恶靡不酬。
    寄语轻薄子，勿贻子孙忧。

周必大　读张敬夫南轩集夜梦赋诗
    道学人争说，躬行少似君。
    中悯惟至一，馀事亦多闻。
    湖广规模远，濂伊讲习勤。
    平生忠与敬，彷佛在斯文。

周必大　堵{左阝右叟}智庄僧德永写余真求赞
    昔方三五少年，便作阿婆心切。
    今以八十老翁，却学小儿口说。
    如何不言不语，莫问是同是别。
    只愿年丰饱吃饭，肚皮解了三条蔑。

周必大　端明殿学士王日严挽词二首
    家世三珠树，文章五凤楼。
    中年穿豹尾，晚岁冠鳌头。
    夷雅推簪橐，清醇动冕旒。
    居然似岐国，只欠启金瓯。

周必大　端明殿学士王日严挽词二首
    念昔登黄甲，公时上玉堂。
    焉知叨儤直，尚及对批章。
    二纪光阴速，三年别恨长。
    怀贤已惆怅，感旧更凄凉。

周必大　端明殿学士张定叟挽词
    魏国勋劳四海知，南轩爱直古人遗。
    不兴家世谁如此，季氏豪英尚似之。
    金殿新班将得政，玉麟旧镇且移麾。
    落星小驻星还落，江路东西总去思。

周必大　端明尚书汪圣锡挽词二首
    性与天真合，心惟圣处求。
    有书皆默记，无事不冥搜。
    相业期黄发，祠官恃黑头。
    为霖几人望，谁料倏成休。

周必大　端明尚书汪圣锡挽词二首
    刻意追元佑，斯文未丧予。
    前生陈正字，今代傅中书。
    太末分携晚，东胶觌面初。
    追思二十载，痛哭泪盈裾。

周必大　端午帖子　皇帝阁
    令节传千古，休祥属圣时。
    炎图如日永，赫赫照华夷。

周必大　端午帖子　皇帝阁
    令月初登黍，嘉辰旧沐兰。
    宸心思解愠，时取舜琴弹。

周必大　端午帖子　皇帝阁
    扇暍仁风广，蠲烦瑞露瀼。
    万芳沾润泽，安用沐兰汤。

周必大　端午帖子　皇帝阁
    赫日中天正，清风养物深。
    葵倾多士志，草偃万方心。

周必大　端午帖子　皇帝阁
    民寿休颁术，人淳罢赐枭。
    尧贤不遗野，楚些岂劳招。

周必大　端午帖子　皇帝阁
    唐代重兹辰，王公各贡珍。
    忠诚惟李泌，只欲献其身。

周必大　端午帖子　皇帝阁
    讲劝停西学，番休寓北门。
    隆儒心不倦，夜夜赐冰盆。

周必大　端午帖子　皇帝阁
    殿阁南薰细，宫壶昼漏迟。
    皇恩隆宰辅，赐扇御书诗。

周必大　端午帖子　皇帝阁
    薰殿午风清，金盘满贮冰。
    愿言均此施，四海涤烦蒸。

周必大　端午帖子　皇帝阁
    缕缯采药谩区区，谁似君王用意殊。
    仁政便为医国艾，德威那假辟兵符。

周必大　端午帖子　皇帝阁
    日长珠箔漏声疏，案上苏文恣卷舒。
    时有佳篇符睿思，便将团扇作行书。

周必大　端午帖子　皇帝阁
    暑衣先进圣皇宫，时服分颁百执同。
    惟有清躬衣浣濯，更令蚕织被华戎。

周必大　端午帖子　皇帝阁
    揽衣切切念丝棼，当馈孜孜恤暑耘。
    今岁麦收蚕又熟，万方何以答吾君。

周必大　端午帖子　皇帝阁
    御前曾刻百篇书，可但常披无逸图。
    二帝三王俱宝鉴，江心百炼定何须。

周必大　端午帖子　皇帝阁
    东城谩祀汉苍梧，南楚空怜屈大夫。
    何似贤才遍中外，自然朝野足欢娱。

周必大　端午帖子　皇帝阁
    水殿开筵酒泛蒲，冰盘进膳黍纒菰。
    六宫莫度新翻曲，只咏明州瑞麦图。

周必大　端午帖子　皇帝阁
    尝记唐家逢五日，近臣藩镇贡衿韖。
    吾君教朴无来献，却叠香罗赐百官。

周必大　端午帖子　皇帝阁
    三殿晨开锡宴初，太官顺节进龟鱼。
    微臣笔力惭燕许，谩赋群官上玉除。

周必大　端午帖子　皇后阁
    宝典推重五，欢声沸六宫。
    等闲调玉瑟，聊助舜琴风。

周必大　端午帖子　皇后阁
    何处宜佳节，风光大内家。
    争新九子粽，竞巧五时花。

周必大　端午帖子　皇后阁
    筒黍尝思时献稑，彩丝击处忆亲蚕。
    女红躬俭今犹昔，应有诗人赋二南。

周必大　端午帖子　皇后阁
    逮下深恩浃后宫，斯蠡五月咏豳风。
    麝香草斗宜男绿，安石榴簪多子红。

周必大　端午帖子　皇后阁
    尚酝泼醅琼作液，汤官屑粉玉为团。
    常娥应侍天公宴，一曲霓裳即广寒。

周必大　端午帖子　太上皇帝阁
    剪舌双鸲鹆，朝来学语新。
    祝尧千万寿，岁岁乐端辰。

周必大　端午帖子　太上皇帝阁
    此日天中节，它年赤伏符。
    只因昭火德，不为记荆吴。

周必大　端午帖子　太上皇帝阁
    今月三长正，昌辰五日端。
    艾髯张绣户，菰黍簇金盘。

周必大　端午帖子　太上皇帝阁
    午节由来重，今符火德昌。
    炎图常有赫，圣寿共无疆。

周必大　端午帖子　太上皇帝阁
    甲库供团扉，宸毫御古诗。
    龙蟠仍凤翥，谁数晋羲之。

周必大　端午帖子　太上皇帝阁
    午位符炎德，真人感赤精。
    诞弥佳节近，四海祝长生。

周必大　端午帖子　太上皇帝阁
    桃结千年实，莲开十丈花。
    芦香并槿茂，应笑阿瞒家。

周必大　端午帖子　太上皇帝阁
    浩荡天同泰，清虚日自长。
    诞辰才半月，因以颂无疆。

周必大　端午帖子　太上皇帝阁
    宝箑裁新样，团团玉柄寒。
    御书真翥凤，仙女莫乘鸾。

周必大　端午帖子　太上皇帝阁
    噂噂蜩鸣柳，飞飞燕拂帘。
    尧阶无一事，象戏战斜尖。

周必大　端午帖子　太上皇帝阁
    境胜日偏长，心清夏更凉。
    超然远览处，何止傲羲皇。

周必大　端午帖子　太上皇帝阁
    衣进含风葛，觞称垂露浆。
    更缠长命缕，仍泛引年菖。

周必大　端午帖子　太上皇帝阁
    三纪跻民寿域中，艾人桃印本何功。
    如今坐享无穷报，几看龟巢莲叶红。

周必大　端午帖子　太上皇帝阁
    康寿高居德寿宫，天申元自近天中。
    千秋行献开元镜，五日先供扬子铜。

周必大　端午帖子　太上皇帝阁
    再兴炎祚抚华戎，成就南讹长养功。
    仁似薰风来不断，寿如午景恰当中。

周必大　端午帖子　太上皇帝阁
    日到蓬户已自长，身闲那更傲羲皇。
    薰弦旧解无穷愠，箑脯今摇不尽凉。

周必大　端午帖子　太上皇帝阁
    离明自昔照乾坤，太极如今道更尊。
    和气致祥禳百沴，艾人桃印谩垂门。

周必大　端午帖子　太上皇帝阁
    美景良辰二圣欢，时新络绎走雕盘。
    固应慈孝移风俗，安用枭羹赐百官。

周必大　端午帖子　太上皇帝阁
