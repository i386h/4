<!-- { "loadSidebar": true } -->
    佛魔削迹，凡圣泯踪。
    雨过云山空漠漠，日高花影乱重重。

释慧远　禅人写师真请赞
    道出古今，法超闻见。
    雨骤云驰，星移斗转。
    梦魂历尽百城余，觉后端知一物无。
    打鼓看来君不见，拈花笑杀老臊胡。

释慧远　禅人写师真请赞
    师子哮吼，象五回旋。
    左顾右盼，七穴八穿。
    平地和声便拶，等闲{左孛右攵}跳上天。
    筑著梵王香案，然后退身归本位，
    叉手而立。自去法徽伏修台旨，
    未敢自专。

释慧远　禅人写师真请赞
    入魔王队，住邪见林。
    修菩萨行，现夜叉心。
    舌头托地有谁识，鼻孔辽天无处寻。

释慧远　禅人写师真请赞
    蓦地拓开北郁单越，海涌波腾。
    淮山两踞，拨火求冰。
    问渠西祖之道，何曾□□□□。

释慧远　禅人写师真请赞
    大道廓然，真空泯迹。
    金裹淘砂，玉中辨石。
    衲僧用处脱罗笼，熨斗煎茶铫不同。
    一声师子吼，遍界绝狐踪。

释慧远　禅人写师真请赞
    到处说禅说道，为人入水入泥。
    半生出来住院，一□断送头皮。
    赞也得，毁也得，
    临济便是白拈贼。贼贼，
    也只当甚乾罗卜

释慧远　长髭和尚赞
    突兀神光万寻，{毛上加合}{毛上加及}髭须百结。
    声冤瑞应峰前，解道红炉片雪。
    我今岙首问行踪，敢向虚空钉铁橛。

释慧远　陈道士乞颂
    先生道妙一时传，我亦随机叩两端。
    拈却司农无字印，百川从此绝波澜。

释慧远　船子和尚赞
    老手当年靠夹山，全机丧尽结深冤。
    父南子北家何在，拨转天关地轴翻。

释慧远　船子和尚赞
    风卷云天小艇斜，烟波深处作生涯。
    丝纶掣断双关手，抉出骊龙眼裹沙。

释慧远　次陈秘书韵
    保福当年闲借问，鹅湖骤步入僧堂。
    定盘星上无深意，莫认钩头些子香。

释慧远　次陈秘书韵
    一句单提脱正偏，百川风月自陶然。
    优楼不敢轻开口，合党擎拳在佛前。

释慧远　次陈秘书韵
    旋机倒用从前事，夺食驱耕验作家。
    星电交驰玄路绝，从教努目视深沙。

释慧远　次陈判院韵
    谤佗佛法坏佗禅，剑树刀山在目前。
    井底乌龟吞夜月，木人回首哭苍天。

释慧远　次万年贲和尚韵
    就得头来正好参，倚佗门户不相谙。
    导师故有眠云句，应笑空生梦裹谈。

释慧远　次万年贲和尚韵
    一丘一壑笑谈开，安用相逢把酒杯。
    雨后雨前牙爪在，细磨春色待君来。

释慧远　达磨祖师赞
    不是梁皇勘过，肯来少室冷坐。
    累佗二祖失心，被人唤作达磨。

释慧远　答葛通判
    醯罗正眼尘中现，列祖玄机格外提。
    打鼓看来冤未雪，从来赤土画团箕。

释慧远　答松窗居士
    万机消烁眼头空，一点不来谁与同。
    未问维摩先杜口，如何作得住山翁。

释慧远　答曾侍郎
    辉天绰地金刚眼，再锻重烹铁蒺藜。
    脱体顿抛无朕迹，瞎驴从此丧全机。
    当阳活脱向上路，收放应须阔著步。
    印泥印水目前观，日面月面没回互。
    脱笼掣辔绝名模，棒喝交驰得也无。
    不落化门成底事，紫罗帐裹撒真珠。

释慧远　大慧禅师赞
    参禅阙典，学佛无功。
    破杨岐道，灭临济宗。
    直下单提，佛祖不犯令。
    掣颠掣狂，住双径峰。
    等闲拈却衲僧定命索，将错就错，
    名闻九重。阿呵呵，
    见也麽？竹篦触背，
    失钱遭罪。天道不放还，
    骊珠绝瑕飇。

释慧远　典午和尚赞
    濯锦之源，怒涛汹涌吞三峡。
    合浦之渊，巨浪腾空接五湖。
    夺双标随手便掷，考丹霞复得贤无。
    颅顶方衣，踞死心席面而饱饮鴆毒。
    雕眉象准，造湛堂虎穴而断命丧躯。
    彻黄龙三关巴鼻，脱临济十世规模。
    牛关马头出没，佛病祖病痛除。
    稽首瞎驴，非横灭族。
    水无鳞介，岩有涂毒。
    义断情忘，亲承付嘱。

释慧远　东阳光化士乞颂
    古殿烧残不记年，冷光相射斗牛寒。
    投机会有挥斤手，碧瓦朱甍翠插天。

释慧远　福胜寺香风堂
    袭袭闻天都，飘飘满衣{左衤右区}。
    高出威音前，平超楼至后。
    不堕四时春，肯与百花斗。
    鼻观岂能收，河神安可诟。
    陶然水镜空，云冷香风透。

释慧远　赴鸿福示众
    十处住山今已老，半生云水未忘机。
    今朝又作浮山梦，暗写愁肠寄与谁。

释慧远　葛通判请益非心非佛因缘以偈示之
    即心即佛眉拕地，非佛非心双眼横。
    蝴蝶梦中家万里，子规枝上月三更。

释慧远　观音大士赞
    大哉观世音，功德不思议。
    来说是非人，是非人便是。

释慧远　国清振锡桥
    五峰翠挼蓝，双涧声振锡。
    中有老频螺，倒吹无孔笛。
    不许行云作伴归，谁来踏破苍苔迹。

释慧远　和石解元白莲
    玉女欹冠莹夜塘，雪敷仙掌犯秋香。
    江南五月多风韵，素艳天资难点妆。

释慧远　和石解元白莲
    初从莲杜泛池塘，摄入群贤鼻观香。
    粉露已随云雨去，冰姿留得小残妆。

释慧远　洪秀才乞颂
    列圣丛中独许君，空王令下急翻身。
    会须别有拿云手，指出威音那畔人。

释慧远　鸿福普同塔
    海底红尘起，山头白浪飞。
    若能如是会，永劫堕泥犁。

释慧远　偈
    至道无难，唯嫌拣择。
    但莫憎爱，洞然明白。
    毫厘有差，天地悬隔。

释慧远　偈八首
    道绝名言，法离闻见。
    打破虚空，成七八片。
    直饶锢鏴完全，也是由基副箭。

释慧远　偈八首
    昨夜来报五参，正值老僧洗脚，
    起来抖擞精神，末上输他一著。

释慧远　偈八首
    天道亏盈，地道变盈，
    鬼神害盈，人道恶盈。

释慧远　偈八首
    自小出家，横草不拈，
    竖草不把。路转山回君自看，
    南不龟头北不厦。

释慧远　偈八首
    滴水冰生分外寒，冻云环合锁峰峦。
    根尘不昧心珠露，眨上眉毛子细看。

释慧远　偈八首
    好是仲春渐暖，那堪寒食清明。
    万叠云山耸翠，一天风月为邻。
    在处华红柳绿，湖天浪稳风平。
    山禽枝上语谆谆，再三琐琐碎碎，
    嘱付叮叮咛咛。

释慧远　偈八首
    闹处莫出头，冷地著眼看。
    明暗不相干，彼此分一半。
    一种作贵人，教谁卖柴炭。
    向你道，不可毁，
    不可赞，体若虚空没崖岸。
    相唤相呼归去来，记取明年正月半。

释慧远　偈八首
    拗折秤锤，掀翻露布。
    突相机先，鸦飞不度。

释慧远　偈颂一百零二首
    千尺身中丈六长，斩新拈出恰相宜。
    长针短线君看取，节角请讹我自知。

释慧远　偈颂一百零二首
    龙幡胜概落群峰，水石清奇叠万重。
    燕坐不辞提祖令，微躯那更继前踪。

释慧远　偈颂一百零二首
    虾蟆跳上梵天，蚯蚓蓦过东海。
    洞庭湖顶门著地，龙蟠山脑后见腮。

释慧远　偈颂一百零二首
    陇麦青春燕色过，岭云散尽楚天高。
    翻思欢喜园中事，八万魔军争奈何。

释慧远　偈颂一百零二首
    如来不说无余说，迦叶无闻无异闻。
    体得无闻无说说，玉石难分亦自分。
    国恩佛恩总报，人王法王道存。
    仰祝圣明逾日月，更祈睿筭等乾坤。

释慧远　偈颂一百零二首
    黄面瞿昙，虽则分疏应口。
    车不横推，文殊仗剑逼佛。

释慧远　偈颂一百零二首
    佛祖由来总是冤，电机旋处直如弦。
    金毛若解和声拶，月裹麒麟笑揭天。

释慧远　偈颂一百零二首
    扫尽衲僧踪，裂破祖师印。
    蹋翻香水海，透出威音前。
    生断主人公，不落第二见。

释慧远　偈颂一百零二首
    今朝九月初一，败叶凋零满室。
    钵盂高挂悬崖，拄杖依前靠壁。
    几许溪山风月，且无遮个消息。
    诸祖不解提掷，久参那辨端的。
    云黯黯兮胡汉何分，风萧萧兮鼻孔突出。
    自是捕盗无功，只管抱脏叫屈。
    捉得也，捉得也，
    在什么处？晚风吹动不楼春，
    归来一径花狼藉。

释慧远　偈颂一百零二首
    醉翁亭畔寒梅折，庶子泉边瑞雪铺。
    不二法门从此入，更於何处觅文殊。

释慧远　偈颂一百零二首
    今朝四月八，邪师坏正法。
    累及释迦文，死水裹庵杀。

释慧远　偈颂一百零二首
    鹤立松梢月，渔行水底天。
    风光都买尽，不费一文钱。

释慧远　偈颂一百零二首
    先师□住独龙山，四十余程自买船。
    今日琅瑘归普济，借婆裙子拜婆年。

释慧远　偈颂一百零二首
    直下犹难会，寻言转更赊。
    若论佛与祖，特地隔天涯。
    看看，普济拄杖子，
    化作天龙夜叉。

释慧远　偈颂一百零二首
    南山匼匝云遮日，西坞逡巡水满塘。
    三日不来成话霸，叶公若在□郎当。

释慧远　偈颂一百零二首
    白枫坞荆棘寒路，清潭山草莽缠身，
    牛栏头鳢鱼{左足右孛}跳，朱岭榨出油三斤。

释慧远　偈颂一百零二首
    掬水月在手，弄花香满衣。
    若作佛法会，永劝堕泥犁。

释慧远　偈颂一百零二首
    元正启祚旧时事，万物咸新今日春。
