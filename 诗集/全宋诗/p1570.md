<!-- { "loadSidebar": true } -->
    第一江山酒两壶，送君鼓箧入皇都。
    直须第一收名第，莫使江山擅美呼。

刘宰　送张晋望倅湖州
    风月平分古治中，挂帆直指水晶宫。
    祗今第宅多亲贵，自昔闾阎有阨穷。
    勿用弥缝乖直道，毋烦歌舞竞新功。
    举头见日长安近，诏入元非藉子公。

刘宰　送赵居父入淮东漕幕
    仪真在昔发运司，承平旧事犹可稽。
    岁漕东南六百万石米，自淮入汴趋京师。
    周原六辔光陆离，建台想像因遗基。
    水浮陆走舟车驰，转输十九资残寇。
    古今事异吁可悲，民力已困国不支。
    长才入幕宜深思，皇华使者须良规。

刘宰　送赵玉甫赴穿山监场
    辟书朝东来，海上便拟寻蓬莱，
    坐令斥卤皆春台。辟书暮西至，
    颁春又拟陪千骑，江水江花尽和气。
    浮屠将就要合尖，洊雷唤起蛰中潜，
    东西惟命夫何嫌。诸么争令出门下，
    意岂专为一日雅。君姿秀整气清遒，
    露华凝晓月澄秋。胸中武库森戈矛，
    笔下倒演三峡流。甘泉持橐侍凝旒，
    青氊旧物唾手收。幡然正应侧席求，
    东行西行宁久留。祖帐驰华轩，
    嗟余定环堵。赠言古有证，
    临分敢无语。纷纷曳紫腰黄金，
    俨然望之真天人。万世在其后，
    念之徒酸辛。富贵诚可乐，
    名义吁可畏。此意傥无忘，
    雁来频寄字。

刘宰　送赵子野归
    秦淮契阔几经春，钓月临风入梦频。
    万灶无哗新号令，一樽相属旧殷勤。
    绿波南浦予回棹，落日孤城子问津。
    聚散云萍浑若此，临分一笑大江滨。

刘宰　送郑节夫
    盛年已去壮心阑，此别慈知后会难。
    愿使乾坤同日月，不妨闽浙异江山。

刘宰　送钟元达赴馀杭
    知音十九在岩廊，姓字高县日月旁。
    视草祗今虚省署，种花聊复向河阳。
    困穷已甚情当察，富贵徐来味更长。
    梵宇仙宫最佳处，诗成数寄水云乡。
    
    
刘宰　速陈李二居士还茅山
    髯李魁然玉抱璞，淡陈萧散出林鹤。
    华阳洞口笑相逢，三风自奏钧天乐。
    飞云出岫本无心，大隐不必皆山林。
    朱弦自振出水音，王乔梅福古犹今。
    君不见洛之南涯温生北涯石，明月滩头弄澄碧。
    河阳御史一张罗，晓猿自掩松关寂。
    久旱得雨方一犁，山南种豆犹其时。
    山僮倚担迟君归，语君雨过黄独肥，
    亦有晚笋穿疏篱。急归烧笋煮黄独，
    北山移文可无续。

刘宰　宿云边感怀
    虚馆怯朝寒，幽寒不可续。
    展转复展转，万感起心曲。
    世涂嗟枘凿，亲养悲风木。
    悔往舌噬脐，念来弓拟鹄。
    悠悠穹壤间，方寸浪驰逐。
    西山有仙子，胸次湛寒玉。
    何年白鹤归，就我云边宿。
    挽衣起凝睇，飞鸥下平绿。

刘宰　宿直里店二首
    扁舟泛泛逐惊湍，朔吹飚飚作晓寒。
    舣棹远来投野店，应门幸喜得儒冠。

刘宰　宿直里店二首
    稻获田空宿水禽，去来终夜有清音。
    投床卷客无他想，祗有江湖万里心。

刘宰　汤参议惠莲走笔以谢
    莲实同房若弟昆，人情乖异不堪纶。
    只今昆弟成胡越，蔓草犹能庇本根。

刘宰　题布金寺钟楼
    云间飘缈出层楼，楼上钟成四百秋。
    当日繁华今不见，钟声依旧满林丘。

刘宰　题戴氏稼庵
    小泊寻前约，同行得伟观。
    乾坤开玉宇，日月走金丸。
    高岸城池固，平田井牧宽。
    京尘障游日，从子税征鞍。

刘宰　题德源庵
    牖户绸缪实父基，豆区积賏训承师。
    老来事业仅如此，惭愧平生祗小知。

刘宰　题冯公岭旅邸
    层楼杰阁耸朱栏，楼下行人自往还。
    但见彩云横木未，不知身在翠微间。

刘宰　题恭靖兄志庵二首
    宅兆当从志所安，故山松竹舞林峦。
    莫嗟外有封疆隔，自觉中含宇宙宽。

刘宰　题恭靖兄志庵二首
    山势西来如凤舞，林峦左转若龙蟠。
    门前一水流新绿，须信神心万古安。

刘宰　题虎丘剑池
    石壁千年立，池泉百尺深。
    萧萧陵下木，贵恨古犹今。

刘宰　题解生山水图
    长江水水西南来，江北江南图画开。
    君从何处得此景，锦帆似泛长江回。
    槎牙老树连荒岛，两两人家出林杪。
    鸥飞欲下洲渚宽，云横不断关山杳。
    图穷双屿金焦峙，仙宫缥缈浮寒水。
    柂楼捩转吴波平，阊阖中天日月明。

刘宰　题刘文简所藏墨梅卷
    烟雨和成宛擅场，新来翻著雪衣裳。
    以吾不可学渠可，善学杨君祗此郎。

刘宰　题龙祠米元晖词后
    醉笔淋漓纪胜寻，重来尚想百年心。
    浪将一字殊先后，谁识朱弦太古音。

刘宰　题吕城庙
    吕公遗壘沈高罔，落日西风草木荒。
    王气县知南国在，不妨北面俨冠裳。

刘宰　题茅山泼墨池庆云庵
    路转几山腰，地寻双海眼。
    涧咽吕公泉，桥横蜀道几。
    主人去不归，山空春事晚。
    何时具蔬笋，开门延客饭。

刘宰　题明伦堂
    六树庭前过屋山，一枝仙桂许高攀。
    风云有幸逢千载，里社应先庛万间。

刘宰　题明秀轩
    波摇山绿浸云根，山压波回不受吞。
    镜面平开三万顷，当轩管领属王孙。

刘宰　题槃斋
    不到槃斋十一年，旧时梧柳已参天。
    应乘天上浮云去，忍看梁间淡月篇。

刘宰　题屏雨
    野旷乾坤大，身閒日月迟。
    有生均自得，造物本无私。

刘宰　题瀑布画
    洩云澒洞遮山腹，古木差牙缭山足。
    举头百丈演寒泉，知有高峰插天绿。

刘宰　题石门奉真观
    叠障为屏石作门，阴云漠漠雨昏昏。
    清游到晚不知去，要上峰头望晓暾。

刘宰　题王荆公半山图
    归来心事平，蹇驴踏秋风。
    举鞭问髯奴，何如浣花翁。
    道旁几高松，风来自相语。
    桃李今何之，岁寒予与汝。

刘宰　题王氏天开图画卷后
    浓淡非妆点，纵横谢剪裁。
    凭栏一凝睇，图画信天开。

刘宰　题仪真常平仓壁
    苦被微官缚此身，汗衣亭午亚红尘。
    维舟醉卧垂杨下，输与江湖自在人。

刘宰　题永嘉寺壁
    石泉飞下宝莲宫，似听钧天奏未终。
    千古风流谢康乐，可无屐齿此山中。

刘宰　题张端衡竹木石画
    槎牙高树萧梢竹，绝岛风烟开短轴。
    更烦点笔作衰翁，啸月　　风饮山渌。

刘宰　题真州广惠仓仓即故船场居南楼及天宁寺后中有大池塔影浸其中法
    淅淅风摇业苇，霏霏雨弄新晴。
    坐对江南山色，往来无闀　离情。
    塔影参差波面，歌声宛转楼头。
    山负少年行乐，更轮衲子清幽。

刘宰　题子登侄环绿斋
    竹树回环一亩宫，红尘不到绿　′浓。
    堆前祗有书千卷，善后县知禄万钟。

刘宰　天马歌书刘子淮海秋思诗藁后
    贰师城空渥洼涸，百年徒费秦川榷。
    眼明见此玉花骢，画工如山笔难貌。
    朔风号，朔雪舞，
    交河水冰连后土。一声嘶入玉门关，
    掣断阴云日当午。超八骏，
    六友龙。天人一笑和鸾雍，
    驽骀百万那能从。

刘宰　天台道中
    花重朝霏散，鸟啼春意深。
    风光自流转，行役负登临。
    涧水流新绿，山云卷夕阴。
    病容兼白鬓，漂泊此时心。

刘宰　天台道中用陈氏园亭韵
    笋舆穿过万重山，邂逅登亭一解须。
    剩欲题诗偏苍石，举头羞儿岭云閒。

刘宰　天台道中用陈氏园亭韵
    亭俯澄波对碧山，山头古木总苍颜。
    爱山未辨还山计，猿鹤还应伴我閒。

刘宰　同叶恭叔郑节卿饮于赵子野官舍
    相望各千里，相逢酒一壶。
    交情贯金石，诗思渺江湖。
    夜雨滋园菊，秋风落井梧。
    归欤吾有日，聚散一长吁。

刘宰　挽陈德亨
    宅枕烟波胜，人钟风露清。
    蟾官孤壮志，蜕室悟浮生。
    月下扁舟去，花边短策横。
    锦囊遗藁在，端可振家声。

刘宰　挽陈运干
    三载毗陵旧长官，棠阴犹锁暮烟寒。
    红莲幕下筹方运，细柳宫中食已宽。
    家近不妨同昼锦，才难正合整朝冠。
    如何又作堂堂去，只有新诗付不刊。

刘宰　挽戴主簿
    妙年笔势已飞扬，便合收功翰墨场。
    黄甲未容登上第，青衫聊用慰高堂。
    一同簿领棠犹在，三迳归来菊未荒。
    下榻忍思畴昔事，送车空忆水云乡。

刘宰　挽丁嘉里
    里选居前列，胪傅冠一科。
    一官期远大，十载欢蹉跎。
    仅喜瓜时及，俄惊薤露歌。
    天高不可问，吾道竟如何。

刘宰　挽范氏孺人二首
    兰砌秋风早，莱衣晚岁孤。
    天乎畛劬瘁，季也足欢娱。
    得算几中寿，生孙竞远图。
    平生尤喜事，落日澹平芜。

刘宰　挽范氏孺人二首
    侍见嗟亲健，论姻动母怀。
    殷勤留北棹，钉饾出东斋。
    回首流年速，升堂往事乖。
    遣车门外去，老泪堕宾阶。

刘宰　挽葛签判二首
    先帝龙飞第一春，霜袍济济对严长。
    祗今旧侣能多少，又对西风哭此人。

刘宰　挽葛签判二首
    少长相望五十年，君须未白工华颠。
    拟求勾漏还丹术，忍赋山阳怀旧篇。

刘宰　挽葛知录母二首
    人间盛事古难并，结发相看两寿宁。
    彤管忽成贤母傅，紫霄独耀老人星。

刘宰　挽葛知录母二首
