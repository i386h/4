<!-- { "loadSidebar": true } -->
    料想日寒风色惨，可堪寂寞冷沙洲。

赵希逢　和暮秋闻雁有怀
    有腹夫谁肯贮愁，笑他宋玉浪悲秋。
    征鸿纵使声多恨，怎得无声过小楼。

赵希逢　和南剑水阁
    莫把铅刀比莫邪，匣藏文采锁烟霞。
    可怜建水踪犹梗，因忆洛阳酒与花。
    寸念空劳驰北闻，真经早合诵南华。
    几回魂断云山外，一掬乡心未到家。

赵希逢　和南浦客邸
    路滑山边石，滩浑水底沙。
    晓风动银烛，夜漏滴檐花。
    身伴灯为客，心随梦到家。
    顽云痴未散，合唤阿香车。

赵希逢　和南浦水阁
    受风蓬鬓三千丈，何日金钗十二行。
    逆旅相逢成白眼，可怜空学捧心妆。

赵希逢　和倪尚书生祠
    风流醖藉绝绚都，炼得身形似鹤癯。
    要为阎闾伸郁抑，促教松菊就荒芜。
    贪残安得市中虎，恩爱由遗屋上乌。
    不识在朝共尔位，用心皆似若人无。

赵希逢　和宁川冷渡
    解鞍饱有山林兴，入耳都无市井声。
    一榻萧然谁是伴，琴樽相对太清生。

赵希逢　和藕花
    小池清晓试芒鞋，水国真仙簇仗来。
    微动袜尘移稳步，半酣卯酒晖娇腮。
    千重倚盖随风漾，一笑倾城特地开。
    口不能言犹可咏，那堪解语肯心灰。

赵希逢　和平政桥
    潮之距京数千时，长短邮亭几屈指。
    脚踏富沙路恰分，山傍云飞峰乱起。
    低头万时瞰长江，如羊很石争跳梁。
    篙师骈首帽裹黄，舟行如飞电掣光。
    褰裳浅不比涉洧，舍安就危岂得计。
    何人鞭石压涛惊，巨川不假舟楫济。
    俶谋计直凡几缗，千柱津梁谈笑成。
    遂令深谷化平陆，飞翚直上凌空青。
    行尽吴头并楚尾，多少风光经眼底。
    胜绝未有如此桥，虹光映水洞表里。
    春来雨涨添洪波，波底森森剑戟罗。
    群鱼拨刺惯砰磕，跃水欲作龙腾梭。
    示寒石卷浪花雪，清晓日浴金盘赤。
    更如鏖战万鼓鸣，俯观颜容变行客。
    人间无限事不平，吞恨饮气那能名。
    谁能似此翻长舌，日夜怒号如诉声。

赵希逢　和浦城买舟
    倦客逢萸节，生涯寄叶舟。
    穷途危不雇，飞棹去难留。
    旧菊重阳日，寒芦两岸秋。
    多情惟破帽，犹恐老人头。

赵希逢　和浦城买舟
    丈夫偿知命，身肯委虚舟。
    不为君亲重，徒知道路忧。
    危机甘失脚，苦海莫回头。
    接迹岩墙下，滔滔皆若流。

赵希逢　和巧松
    肯将生意待春回，尺寸灵根破雪栽。
    爱护成阴十年后，漫山彷佛鲁祖来。

赵希逢　和巧松
    何人厦屋诧渠渠，路入松关阴满衢。
    都把万间庇寒士，又分余荫憩征夫。

赵希逢　和巧松
    秦人无故起阿房，赤立千林赭众冈。
    更觅长生游海上，不钭松实作津梁。

赵希逢　和琴
    四时那得如秋清，夜静无人琴有声。
    月华如水不动尘，无端耳畔寒蛩鸣。

赵希逢　和青楼赠别
    凭高座久渐生寒，远水明楼夜正残。
    月色照人人似月，椅栏一曲为谁弹。

赵希逢　和清富楼
    禅味曾参老释昙，混融万象就中观。
    眼前风月随时幻，胸次乾坤别样宽。
    自是临流清可赋，不成无酒白相看。
    碧潭秋月唯堪比，光莹吾心一片寒。

赵希逢　和清富楼
    对景谁能不赋诗，凭高着眼到幽微。
    下临无地仙三岛，水远兼天山四围。
    岂但追陪闲着句，更应珍重为留衣。
    北山他日移文去，蕙帐无人月满扉。

赵希逢　和群鸥
    素衣缟服道家流，羽化江湖作白鸥。
    清节夷齐无以过，可怜不解饿沧洲。

赵希逢　和容膝
    □□□常裕，看书日易消。
    乾坤同广大，风雨任飘摇。
    坐□□穿榻，安然免折腰。
    奴颜羞俗辈，华屋插云遥。

赵希逢　和三衢道中
    飘飘兴动酒家帘，身世都拚醉大千。
    愁逐梦魂回夜半，思随诗句到天边。
    再兴炎祚诸公力，一线桐江万古贤。
    何日洗心来伴此，不须别办买山钱。

赵希逢　和山居
    峨云羞杀鵵{仪去亻加鸟}冠，半掩山扉日不关。
    林下一般安分好，人生万事转头间。
    忘机禽鸟傍人语，入暮牛羊带日还。
    多少江山足诗料，一蓑更好伴鸥闲。

赵希逢　和山水吟
    七闽佳山水，秀气郁苍苍。
    种而为人物，事业亦叵量。
    我生古瀛州，地匪中州愧。
    虽然得文公，木舌而金口。
    自惟禀受不坚申，安得玉肌秋水神。
    几番分欲躬樵苏，手足况有禹偏枯。
    禹犹心力导河洛，功业何啻等山岳。
    予惟食粟类曹交，所至於人成落落。
    勿谓广之东，安得万人雄。
    地本不爱宝，赋予由来公。
    闽广虽异地，人物差可拟。
    尔来擢伦魁，亦复有人耳。
    声价压天下，争睹如得凤。
    泰山一毫芒，更有万丈长。

赵希逢　和舍后植花竹
    东西地袤里千余，三径环栽松大夫。
    竹比渭川知几亩，梅移庾岭可千株。
    清叹不减巴丘橘，胜境如悬费氏壶。
    况欲万间恢广厦，莫须更有空闲无。

赵希逢　和寿昌道中
    债甘偿道路，脚惯踏江村。
    蓦地心生愧，何人日掩门。
    安贫居陋巷，无事对清樽。
    我亦动思静，此怀与谁论。

赵希逢　和双桂堂
    排云直上叫天门，路入蟾宫不问人。
    缥缈飞梯高着步，广寒有殿四无邻。
    天香飘泛非凡境，仙桂栽培今几春。
    拟欲和根都拔取，有辞还恐到严宸。

赵希逢　和水禽
    一水微茫天尽头，淡烟痚雨暗沧洲。
    白鸥远远随潮上，隐映寒芦两岸秋。
    
    
赵希逢　和思故人
    踪迹江湖任所之，雄文到处写明玑。
    诗书未得一儿用，豪杰空令众誉归。
    千里云山飞不到，寸心日惄如饥。
    几番清梦随蝴蝶，一觉回来又已非。
    握手论怀屡合并，自居谪籍玷时名。
    剡溪无路访安道，北海何人知子卿。
    千里凭诗驰意马，一樽赖酒破愁城。
    秋风若有南来雁，未忘故人烦寄声。

赵希逢　和岁寒三友亭
    春来到处富群英，浮浪应无实副名。
    独有岁寒三冷友，凌霜傲雪伴诗盟。

赵希逢　和桃花
    一抹残红散绮霞，因风吹恨落谁家。
    那堪移向瑶池种，留得千年看实花。

赵希逢　和桃花
    万种莫动孟柯喜，箪食难生颜子愁。
    醴酒当年如□□，□□□□□□□。

赵希逢　和桃花
    红雨随风散落霞，行人几误武陵家。
    牧童若向青帘见，应认枝头作杏花。

赵希逢　和套筒
    长鸣谁敢扼吾咽，掉臂天门不受牵。
    岂是转喉能触讳，自缘贼柳欲为圈。
    几回怒起横长剑，何日归来老数椽。
    林下也休惊曲木，一般安分赛当钱。

赵希逢　和题丹青阁
    落日残霞映绮痚，群山横翠壮规模。
    登临那更添风月，唤作凌烟阁内图。

赵希逢　和题丹青阁
    回合江流作梦环，谁将杰阁幻人寰。
    身腾寒碧临无池，目断空青送远山。
    渔笛一声苹蓼末，烟帆几片水云间。
    求田问舍非吾事，高卧何人似我闲。

赵希逢　和题富沙庙
    瞬息鳞鳞万瓦空，伊谁叱驭半空中。
    郁攸饮气收残焰，群祀甘心处下风。
    坤转乾旋神有□，离居坎上水无功。
    乞灵可日趋祠下，借助青霄作凤冲。

赵希逢　和题莲花壁间
    乱云翠拥千层盖，拳落时听雨打声。
    长笛隔江吹晚霁，水光月色两分明。

赵希逢　和题溪庄
    遥望秋千露短墙，垂垂杨柳拂西庆。
    涨天无处着飞絮，过雨残红惊褪妆。
    禁火寒庖成辟谷，而饥醉腹喜如囊。
    人生能有几寒食，回首东风梦一场。

赵希逢　和题易村
    路入萦纡半里村，忆达清兴起山阴。
    对床喜有人如玉，寄远何劳书抵金。
    万壑凉风生骑气，一天离恨更蛩吟。
    丈夫对景休儿女，慷慨相期一片心。

赵希逢　和题泽民庙
    落霞晴云淡白黎，何人清梦绕山溪。
    邯郸枕上占炊黍，审雨堂中慰望霓。
    血食不随今古变，洪休直与国家齐。
    乞灵仆仆纷行客，得意都忘筌与蹄。

赵希逢　和田家
    门外无人水满池，独□一犬护门帏。
    蓦然踊跃闻声喜，翁媪犁锄带月归。

赵希逢　和田家
    笠蓑懒把一身包，沾体何曾怕雨浇。
    待得年丰饶一饱，大家买酒醉溪桥。

赵希逢　和田家
    挛耳蓬□色似烧，晚山归负错薪翘。
    逢人犹作娇羞态，无力轻将手托腰。

赵希逢　和田家
    茅舍围围护刺笆，寂寥无处着纷拿。
    斜阳急趁牛羊下，社酒招邀三两家。

赵希逢　和田家
    布衫裁就短平腰，两两三三步小桥。
    粗态撩人在何处，山花鬓畔露村娇。

赵希逢　和田家
    豪门方夺吏还催，打户捶门陆续来。
    力弊筋驽不入腹，愁肠料得日千回。

赵希逢　和田家
    赢粮破晓自薪樵，有米无柴着甚烧。
    更有一般欠区处，淡餐粝饭鼎中焦。

赵希逢　和田家
    秋深场圃已登禾，窗下寒机暂释梭。
    积贮不教如栉比，索逋门外苦多多。

赵希逢　和头巾
    休言抱道更怀才，大叫天门云欲排。
    独自一冠犹屡变，事几何以御方来。

赵希逢　和晚醉金楼
    少年曾客帝王州，醉倒不知何处楼。
    厌饮清叹成逐夜，时邀明月入帘钩。

赵希逢　和巫山
