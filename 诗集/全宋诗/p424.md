<!-- { "loadSidebar": true } -->
    山茶风香酒微波，杏花日长人笑歌。
    儿孙欢拥白发婆，煮菜解醉不厌多。
    人生乐事恐蹉跎，世事等是一梦柯。
    孝义两字不可磨，当与兄弟相切磋。
    我家兄弟三世过，谨勿令人说如何。

陈铸　句
    云头落日半规明，林际炊烟一抹横。

陈铸　任公仙台祠堂
    任公何代此升仙，万仞仙台倚翠巅。
    石径层层封绿藓，松萝步步拂青烟。
    海中岛屿分诸国，野外云霞萃一川。
    贤守乘秋纵登赏，不妨吟到夕阳天。

陈翥　桐竹君咏
    高桐凌紫霞，修篁拂碧云。
    吾常居其间，自号桐竹君。
    不解倣俗利，所希脱世纷。
    会交但文学，启谈皆典坟。

陈翥　西山桐十咏　桐风
    分材植梧桐，桐茂成翠林。
    日日来轻风，时时自登临。
    拂干动微毳，吹叶破圆阴。
    虚凉可解愠，轻鼓如调琴。
    莫传独鹄操，愿述栖凤吟。
    岂羞楚襄王，兰台堪披襟。
    亦陋陶隐居，高阁听松音。
    无为摇落意，慰我休閒心。

陈翥　西山桐十咏　桐根
    吾有西山桐，密邻桃与李。
    得地自行根，受芘逾高藟。
    上濯春云膏，下滋醴泉髓。
    盘结侔循环，岐分类枝体。
    乘虚肌体大，坟涨土脉起。
    扶疏向山壤，蔓衍出林地。
    愿偕久深固，无为半生死。
    倘仪大厦材，合抑由兹始。

陈翥　西山桐十咏　桐孤
    高梧已繁盛，萧萧西山陇。
    毳叶竟开展，孙枝自森耸。
    擅美推东南，滋荣藉萋萫。
    不能容燕雀，只许栖鸾凤。
    宁入吴人爨，堪随伯禹贡。
    雨露时加润，霜雪胡为冻。
    况有奇特材，足任雅琴用。
    中今太古音，可美清风颂。

陈翥　西山桐十咏　桐花
    吾有西山桐，桐盛茂其花。
    香心自蝶恋，缥缈带无涯。
    白者含秀色，粲如凝瑶华。
    紫者吐芳英，烂若舒朝霞。
    素奈亦足拟，红杏宁相加。
    世但贵丹药，夭艳资骄著。
    歌管绕庭槛，耫赏成矜夸。
    倘或求美材，为尔长所嗟。

陈翥　西山桐十咏　桐径
    时人羡桃李，下自成蹊径。
    而我爱梧桐，亦以成乎性。
    中平端队道，还往非辽夐。
    直入无欹斜，横延亦径挺。
    月夕叶景碎，春暮花光映。
    清朝蒙露湿，落日随烟暝。
    不使草蔓滋，任从根裂迸。
    堪诣蒋诩徒，惟任蓬蒿盛。

陈翥　西山桐十咏　桐乳
    吾有西山桐，厥实状如乳。
    含房隐绿叶，致巢来翠羽。
    外滑自为穗，中虚不可数。
    轻渐曝秋阳，重即濡绵雨。
    霜后威气裂，随风到烟坞。
    虽非松柏子，受命亦知土。
    谁能好琴瑟，种之向春圃。
    始知非凡材，诸木岂予伍。

陈翥　西山桐十咏　桐叶
    吾有西山桐，下临百丈溪。
    布叶虽迟迟，庇根亦萋萋。
    密类张翠幄，青堪翦封圭。
    滑泽经日久，濡毳随干跻。
    近风带影动，坠雨向身低。
    宁隐凡鸟巢，自蔽仪凤栖。
    松柏徒尔顽，蒲柳空思齐。
    但有知心时，应使常弗迷。

陈翥　西山桐十咏　桐阴
    枝软自相交，叶荣更分茂。
    所得成清阴，仍宜当白昼。
    荫疑翠帟展，翳若繁云覆。
    日午密影叠，风摇碎花漏。
    冷不蔽空井，高堪在庭甽。
    吾木闲野人，受乐忘茕疚。
    亭亭类张盖，翼翼如层构。
    月夕独裴回，犹思一重复。

陈翥　西山桐十咏　桐栽
    吾有西山桐，栽之未盈握。
    所得从野人，移来自乔岳。
    节凝叶尚秘，根疏土自剥。
    匪为待篱鷃，庸将栖鹡鷟。
    异日成茂林，论材谁见擢。
    巨则为栋梁，微亦任楹桷。
    仍堪雅琴器，奏之反淳朴。
    大匠如顾怜，委躯愿雕斲。

陈子常　井田封建图
    为成者十复为终，终十还为百里同。
    只为诸儒泥方法，不知起数总皆纵。

陈子浩　寄题武夷
    武夷山水称奇绝，历历仙源路可通。
    人古道尊精舍在，曾玄世隔幔亭空。
    万年宫接青冥上，九曲溪流碧嶂中。
    几欲相期游汗漫，披图陡觉驭天风。

陈子全　军中寄内
    一望潇湘遍露迷，胡笳吹月夜凄凄。
    回天无力心难死，矢日同仇志应齐。
    但使首阳存汉地，不教阴塞牧羌羝。
    声名一堕谁能赎，珍重雌雄剑化蝩。

陈子予　秋思
    柳岸风条顿老，橘林露叶犹香。
    门对一天秋色，人行十里斜阳。

陈自新　金峰寺
    金峰寺外望蓝桥，只尺溪山路许遥。
    世事昏人心似醉，倚栏无计遗愁消。

陈自新　栖云龙潭
    石刻仙潭神笔题，我来观感仰灵祠。
    千年墨浸东风里，一掬吟魂秋水湄。
    日暖香生起莺凤，月明影动舞蛟螭。
    飞鸾白鹤俱王土，底事人家尽黍离。

陈自新　瑞迹山
    雨过山溪生虎迹，云归岩洞长龙威。
    烟钟古寺敲残日，樵笛一声江鸟飞。

陈自新
　瑞龙寺
    寺外寒流玉一泓，白云如繀　挂危层。
    青山绕屋柴门掩，只见梅花不见　§。

陈自新　坐叹
    琴声意似泉声淡，剑气威如霜气雄。
    世事关心忧不寐，萧萧白发月明中。

陈自修　白日吟
    白日不我待，志士心悲伤。
    功业一无就，双鬓镜中苍。
    古人有遗训，日进期无疆。
    读尽天下书，拄腹复撑肠。
    谈笑折强虏，风尘靖四方。
    收复旧版宇，万国来梯航。
    爵禄安可羁，高蹈从子房。
    兹事属吾辈，终夜不能忘。

陈宗　题拿洋驿
    畲田高下趁春耕，野水涓涓照眼明。
    孰道深山最深处，人人解说长官清。

陈宗臣　题东洞
    蔚蓝胜概世应稀，中有高人隐翠微。
    那日徽书来古洞，恩光荣耀倍山辉。

陈宗道　寒窗听雪
    水浸楼台月，山围花柳春。
    宸居一望近，风景四时新。
    画舫断桥聚，清箫夹岸闻。
    游人归去晚，车马闹红尘。

陈宗道　旅怀
    清波渺前滩，白鸟下寒渚。
    樵斧空山鸣，归舟夕阳暮。
    去来风中人，明灭云外树。
    双轮何时休，愁心此羁旅。

陈宗道　送别
    江边出相送，君去我当返。
    徘徊未忍还，孤帆夕阳远。

陈宗道　送戴石屏归天台
    天台四万八千丈，一根直下寒银浪。
    青莲老子夜不眠，往往飞魂到其上。
    诗情不灭流白云，千载重见戴叔伦。
    莲花峰下赤城洞，芒韕翻笑山中人。
    秋风孤篁八九尺，老面百摺趙铜色。
    田文席上摩吟髭，鹘立苍苔烟雨黑。
    我家竹屋栖龙冈，夜捣孤月餐寒霜。
    醉骑白鹿军峰下，一见赠我青瑶珰。
    南山台前春正好，万壑千涯清梦晓。
    苍苔石磴抚阑干，往事飞鸿天亦笑。
    君今东首回牙樯，我亦西去凌苍苍。
    截江桥南春水急，酒酣不记攀垂杨。
    军峰江南最高处，我上峰头望君去。
    归时定入天台山，举首云音一相雇。

陈宗道　送宁都陈令
    梅花楼头立晴雪，松叶亭根听夜雨。
    鼪鼯息响月千山，桃李无言春万树。

陈宗道　题谢氏西谷
    江东风流会稽伯，玉壶贮香倾琥珀。
    春风十里东山云，一局寒楸晚空碧。
    盘盘石磴红泉仙，春梦草断瑶池笺。
    蒙茸曲笠雨花湿，老屐踏损苍苔钱。
    双鸾翩翩跨元岛，月白香魂翠山杳。
    玉兰千载流芳馨，清风凌厉连红晓。

陈宗道　洗马行
    玉溪溪头波绿玉，玉溪溪上沙金粟。
    晓营出马五花云，鸣榜齐首桥南浴。
    马高如屋长如龙，四蹄如铁声如钟。
    青刍几束粟几斗，豢汝爱汝争奇功。
    编騬抹刷解色罢，黑面雄儿齐上马。
    就中一马不敢骑，云是将军临陈者。

陈宗道　游麻姑山
    千秋云气龙犹在，午夜松声鹤自寒。
    仙子偶来成梦事，至今游客示尝閒。

陈宗傅　军中行
    胡马出幽燕，风尘起北陬。
    天兵偶不利，王气黯然收。
    六龙守沙漠，谁复为报仇。
    耿耿孤臣衷，长怀麦秀忧。
    回首望京阙，血泪相和流。
    安得众猛士，尽如穰苴俦。
    戳力共厮分，枭取可汗头。
    扫清犬羊群，釐复旧神州。
    奇功勒燕石，芳名播千秋。

陈宗古　游大涤山
    洞天三十六，奇邃此无俦。
    笙鹤有时下，神仙何处游。
    岩花自照水，谷鸟不啼秋。
    尽日松阴底，闲听寒涧流。

陈宗古　游洞霄
    闲访洞霄宫，幽奇景莫穷。
    溪山虽极远，岩穴自相通。
    若不寻尘外，无由到此中。
    高真在何处，笑我白头翁。

陈宗礼　澹山岩
    永州澹岩天下稀，山灵妙斲涪翁知。
    蹲猊翔凤献颖异，中有仙佛来娱嬉。
    我生骨相□冰雪，心境相□生怿悦。
    缘轻自笑来已迟，犹见岩前古时月。

陈宗礼　句
    山川半为蛮烟累，人物多因谪籍香。

陈宗礼　山行
    川原绿已张，春去今何在。
    深树涵幽姿，微云弄晴态。
    禽声互酬应，林霏閒明晦。
    渐远人迹稀，清音自虚籁。

陈宗礼　石仙观
    千丈飞崖倚半空，火云时节此清风。
    身闲一日俱仙思，何用藏形古木中。

陈宗礼　题虞帝庙
    南国熏风入帝歌，至今遗庙只嵯峨。
    一天晓色怀明哲，四野春光想太和。
    存古尚瞻虞衮冕，抚时几换禹山河。
