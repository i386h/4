<!-- { "loadSidebar": true } -->
    病肺燥不治，嘘吐气欲然。
    玉醴埋九地，凿井不得泉。
    我欲涉洞庭，采橘秋云边。
    骇浪破我舟，蛟龙怒腾骞。
    安得万里风，吹落堕我前。

郑獬　感秋六首
    日车辗东井，一阴穿土生。
    死草出飞火，杀机从此萌。
    况及八月秋，大昴腾光精。
    气势日发励，乾坤露峥嵘。
    万木赤立死，百虫相吊鸣。
    菲菲黄菊花，幽丛发孤英。
    采撷对樽酒，悲歌不能倾。
    所悲阳德消，日与群阴争。

郑獬　感秋六首
    林杪一蝉噪，翛翛凉风来。
    清响断复连，裂耳增馀哀。
    浩露洗明月，珠树凉璀璀。
    蜕飞各有时，讵能人力裁。
    儒生守文字，舌腐犹蒿莱。
    空肠贮古书，独立谁为媒。
    咄哉丈夫气，胡为久徘徊。

郑獬　感秋六首
    轩轩苍角鹰，杀气凌高秋。
    一息一万里，独与长风游。
    猎骑走霹雳，落臂无虚投。
    古冢白鼻狐，立死不得留。
    飞霜未杀草，拥翅寒胡愁。
    畜力以待奋，仁如林中鸠。
    今兹顺天诛，狡穴破奸谋。
    美哉青骹姿，识时谁与俦。

郑獬　恭和御制赏花钓鱼
    辇路鲜云五色开，一声清跸下天来。
    水光翠绕九重殿，花气醲薰万寿杯。
    绣幕烟深红匼匝，文竿风引绿徘徊。
    蓬山绝景无人到，诏许群仙尽日陪。

郑獬　贡麟
    麟本出中国，无闻贡海滨。
    岂将远方兽，烦我太平民。
    烹割罗牲饩，奔趋扫路尘。
    汉高尝聘士，此礼属蛮人。

郑獬　古井
    百尺青梧桐，下有寒泉井。
    分明古镜中，照见梧桐影。
    朝汲水花清，暮汲水花冷。
    愿持沆瀣杯，远寄蓬山顶。

郑獬　故人梁天机家岢岚即五台山之南也余驰使云中道出山后跂望不及因成
    君家在山南，我行在山北。
    山如碧连城，千里万重隔。
    我行君不知，乘冰赴异域。
    异域无春风，未晚日先黑。
    思君应在家，游衍甘眠食。
    复恐为荐书，去谒天子国。
    寒云在山头，应见真消息。
    我欲讯寒云，云飞攀不得。
    我马不行空，如何度山侧。
    相望两不知，立马情何极。

郑獬　观涛
    怒涛沃日为之阴，下有蛟龙不测深。
    若比人间恶风浪，长江风浪本无心。

郑獬　过三十六洞
    草深树密不见溪，但闻地底溪声回。
    忽从山口渡流水，始知此溪山北来。

郑獬　过三十六洞
    苍山连环不断头，溪声绕山无时休。
    后溪已穿绿树去，前溪却向山前流。

郑獬　过三十六洞
    高溪却泻低溪水，溪里分明见白沙。
    夜来山上暴风雨，溪口流出红桃花。

郑獬　过十丈山
    惯向长安事朝谒，满衫尘土厚於泥。
    行人若爱青山好，何不暂时留马蹄。

郑獬　过魏都
    忆把貂裘买玉壶，重来不敢解金鱼。
    当时曾谒将军府，今日还乘使者车。
    歌管渐非人去后，楼台依旧雪消初。
    韩门弟子偏怊怅，泪满朝阳耆旧书。

郑獬　翰林夜直
    中使传宣学士家，君王令草侍中麻。
    紫泥金印才封了，莲烛然残一寸花。

郑獬　杭州喜雪
    吴儿经年不识雪，忽惊大片遮空来。
    黑帝不分苦荒拙，六花一夜随风开。
    平明扫径招佳客，座上岂无邹与枚。
    荆州新酿泼醅熟，清光透彻黄金杯。
    
    
郑獬　和人柳溪
    三月二十七，春丛已半空。
    细草著露作团绿，落花拥溪相压红。
    南北游人归未归，日斜飞絮撩东风。

郑獬　和汪正夫梅
    少陵老杜独怜才，长句还如铁马来。
    酒味渐佳春渐好，苦教陆凯咏寒梅。

郑獬　和汪正夫梅
    世上庸儿苦忌才，脱身曾把虎须来。
    他年若隐吴门去，从此真仙不姓梅。

郑獬　和汪正夫梅
    江南江北谪仙才，为爱湖山特地来。
    愿得春寒过三月，樽前留得腊前梅。

郑獬　和汪正夫梅
    禁林自笑老无才，觅得杭州刺史来。
    饮散凭栏却怊怅，不堪忆著故园梅。

郑獬　和汪正夫梅
    好花赋与本天才，料得灵根天上来。
    应为长安恶风土，故教北地不栽梅。

郑獬　和汪正夫梅
    妖花烂漫敌清才，邺骑还惊宝玦来。
    郑国枉教兰作佩，定应不识楚江梅。

郑獬　和汪正夫梅
    座中豪客洛阳才，醉舞春风拂袖来。
    明日却寻歌管地，中庭空有折残梅。

郑獬　和汪正夫梅
    丽赋多传楚客才，新诗还自楚江来。
    雪痕未涨龙池水，风信先飞庾岭梅。

郑獬　和汪正夫梅
    探花最费庾郎才，欲把琱盘折取来。
    不奈雪花苦相误，梢头无处认真梅。

郑獬　和汪正夫梅
    诗入鸡林白傅才，当年曾佩左符来。
    尊前依旧江山好，不见章台驿使梅。

郑獬　和汪正夫梅
    刘蕡直气压群才，却束尘衣取次来。
    开府刚肠破金石，可能刻意赋寒梅。

郑獬　和汪正夫梅
    欲酬强韵若为才，昨夜归时趁月来。
    寂寞后堂初醉起，金盆犹浸数枝梅。

郑獬　和汪正夫梅
    好花有意似怜才，时泛清香入袂来。
    待得繁梢都结实，莫将细核比杨梅。

郑獬　和汪正夫梅
    流俗休教见美才，不如长入醉乡来。
    江南蚤是多风雨，莫向花前唱落梅。

郑獬　和汪正夫梅
    江南还有谢娘才，试数春期几日来。
    彩胜未随钗上燕，玉台先插鬓边梅。

郑獬　和汪正夫梅
    木秃风摧正为才，几将挤陷九渊来。
    见君说著须酸鼻，何必樽前更食梅。

郑獬　和汪正夫梅
    穷通系命不由才，富贵偏宜老后来。
    花草犹教有先后，凭君试看北枝梅。

郑獬　和御制赏花钓鱼
    晓日开阊阖，春风满未央。
    水摇天仗影，花杂御衣香。
    覆槛红梢接，连钩紫鬣长。
    千钟浮帝酒，五色染天章。
    邹马摛嘉颂，夔龙拜寿觞。
    金舆归晚处，正在五云旁。

郑獬　和张公达暮春寄宋使君
    独绕栏干正惜春，不堪西望陇头云。
    弄烟细柳才三尺，著地残花厚一分。
    梁苑草深平似熨，秦关山暖翠如薰。
    骑鲸李白时过我，未引金尊先说君。

郑獬　和仲巽荆州大雪
    黑云扑下一天雪，开帘正见花飘飖。
    渌樽覆案不能饮，缅怀白发同心交。
    拈毫竮纸聊自戏，不觉大语惊连鳌。
    呼儿謄本寄之去，岂敢有意夸雄豪。
    谚称抛砖引鸣玉，遂蒙老手来相嘲。
    且言本出将家子，惯看飞云连沙起。
    常骑快马臂苍鹰，走屠赤豹裂青兕。
    燕山崛岉郁天起，玉关石壁俱天垒。
    昔缨汉冠为汉民，今埋胡沙作胡鬼。
    欲携熊虎十万师，独以一帚扫群螘。
    左钤休屠批谷蠡，直出龙沙五千里。
    呜呼君言岂不伟，单于闻之须怖死。
    莫羞茜袖双鬓华，盘屈肺肝生叹嗟。
    君不见东海老翁含两齿，投竿起载文壬车。
    又不见荆州长史年七十，手提九鼎还唐家。
    穷通变化不可测，蟠蛟宁久藏泥沙。
    况君著意经营久，奇策峥嵘烂星斗。
    殿前即日拜将军，缚取单于不引手。
    我实读书枉用心，伊皋功名竟何有。
    待君金甲破敌归，且作长歌倾贺酒。

郑獬　后阁四松
    丞相当时植，幽襟对此开。
    人知舟楫器，天假栋梁材。
    错落龙鳞出，襹{徙竹换礻}鹤翅回。
    重阴罗武库，细响静山台。
    得地公堂里，移根涧水隈。
    吴城梦寐远，泰岳岁年催。
    转觉飞缨谬，何因继组来。
    几寻珠履迹，愿比角弓培。
    柏悦犹依社，星高久照台。
    后凋应共操，无复问良媒。

郑獬　湖上
    秋影落西湖，渌波净如眼。
    摇船入芰荷，船里清香满。
    花深不见人，但听歌声远。
    还从过船处，折倒青荷伞。
    为采秋芳多，不觉飞霞晚。
    回船未到堤，更引金莲盏。

郑獬　湖上
    湖山只合住真仙，家在郧溪未有缘。
    欲把金钱三百万，万松岭上买云眠。

郑獬　湖上晚归
    江梅向腊雪初飞，莫向花前酒数稀。
    为报玉堂批诏客，夜来乘月北山归。

郑獬　湖上遇雨
    老龙怒相搏，快雨忽喷洒。
    天公白羽箭，竦竦射万瓦。
    电眼窥人屋，狂雷震欲下。
    直疑恶溪山，扫除重造化。
    顷之苍云裂，天光出缝罅。
    变怪忽寂寥，乾坤似新画。
    秀霭翠堪包，清风健可跨。
    林影走群龙，溪声回万马。
    更无一尘飞，清光熨平野。
    沙路净无泥，侵凉宜早驾。
    高堂应念归，屈指期到舍。

郑獬　画屏
    翠筱疏明临晚水，紫葵点缀落晴沙。
    山鸡对卧绿蒲叶，野鸭争衔黄荇花。

郑獬　怀顾子惇
    托身事权门，譬如狎彫虎。
    餧之得其欲，弭首乃无怒。
    苟或咈其心，腾爪必伤汝。
    权门爱曲从，破壳出毛羽。
    一语不相酬，随手覆尘土。
    祸福非不明，焦烂犹奔赴。
    耸动会稽山，山前有直路。
    铸金不作钩，断木宁为矩。
    终岁守衡茅，藜藿甘辛苦。

郑獬　淮上
    桐柏山中草木灵，淮源潏潏绕山鸣。
    谁人凿出浑河水，污却长波万丈清。

郑獬　淮上
    车盖飞云不放船，长疑水府贮神仙。
    淮灵须信疏慵甚，欲住荆州不计年。

郑獬　淮西道中
    夹道柳梢长，竹桥风影凉。
    行人残照里，归路白云旁。
