<!-- { "loadSidebar": true } -->
    予因窃觇见本末，却笑家人反能否。
    主人养猫不知用，谬薄狸能服花厚。
    花虽利鼠乃欺主，窃狸之功亦花丑。
    人间颠倒常大此，利害于猫复何有。

强至　予解邑过杭遇介之学士谒告南归
    同时两郡冠乡书，屈指俄经一纪馀。
    顾我冗涂移蹇足，羡君荣路驾奔车。
    方从解绂辞岩邑，已见飞章厌石渠。
    自古盖棺人事定，未应今日较龙猪。

强至　予累日卧病适张文通惠教亦云服药漫成小诗呈之
    功名心寸折，岁月鬓双蓬。
    病畏酒杯绿，愁怜花蕊红。
    杖藜成暇日，行乐步春风。
    唯有张公子，翛然此意同。

强至　予连日奔走吏事蚤出暮还君然兄数赐临问乃不果一见辱遗佳句谨依韵
    朝出鸡声新，暮归马蹄苶。
    思君不得往，一饭或三辍。
    自从伐木兴，友道寝欲灭。
    夫子眷独勤，聊解予心结。

强至　予以病久不赴朝谒因灸三里穴罢信笔偶书
    窃禄了无补，卧疴惭有日。
    空听朝鸡鸣，阻挂朝衣出。
    启处不自安，灼艾加诸膝。
    庶几起沈苶，犬马委微质。

强至　予在病告君玉见过翌日成短篇奉招
    官居冷落人稀到，病枕欹移日几回。
    薄宦淹留无处说，平生怀抱为君开。
    盘中饤饾延粗饭，瓮面澄凝泛好醅。
    更有无穷欲言事，可能重跨蹇驴来。

强至　渔者
    身世扁舟里，飘飖可奈何。
    万生劳白日，一笑属沧波。
    阔网施能几，闲机用未多。
    余颜自憔悴，莫作楚臣歌。

强至　与任道及顺久二师赋小阁见月
    醉领玉川子，夜入支公院。
    危阁邀共登，身在霜空半。
    缺月穿云来，尘区未应见。
    长飚荡寸霭，天宇痕无线。
    坐久吹青灯，寒光可对面。
    飘飖释苑秀，洒落儒林彦。
    相逢爱忧清景，险语写幽玩。
    野令才素悭，斗为吟毫健。
    诗成万象索，孤影转楼殿。
    游屦绝出门，高僧应作伴。

强至　与盛毅同赋暮角行
    城头滚滚寒烟起，城里无人冷如水。
    一声暮角聒地来，声中宛转含馀哀。
    逡巡流入单于调，耳边似近单于台。
    坐客未终听，对面泪双迸。
    那复将军绝塞眠，朔风吹落玉帐边。
    狼烟未尽不待晓，恨不立起铭燕然。
    何人始制角中曲，幽怨到今传不足。
    吁嗟画角终无情，百年日月销此声。

强至　与王仲密诸君泛湖
    十月清霜后，孤舟颢气间。
    酒边颓白日，棹底倒青山。
    境胜欢忧泯，吟频物象悭。
    吾侪一笑后，鱼鸟伴谁閒。

强至　羽师院假山
    累石作危峰，轩然曲沼中。
    山形在眉睫，人意自衡嵩。
    影骇鱼虾避，路疑猨鸟通。
    宦途尤巧险，匠手莫言工。

强至　雨夜舟中
    岸鸣连夜雨，舟系数家村。
    防盗频敲柝，愁吟早闭门。
    呼儿陈小酌，忆弟动归魂。
    安得晴风起，吹开波浪浑。

强至　雨中呈丁评事
    骚雅丁夫子，年来客路岐。
    故关春梦后，独馆雨留时。
    诗有龟儿掌，游须骥子随。
    君家千岁鹤，应解念归迟。

强至　御河舟中
    浮舟不用力，一水静於出。
    沙鸟晴相唤，河云晚更闲。
    微吟穷有象，清思入无间。
    河策谁云补，从公漫往还。

强至　元卿舟次丹阳读予与诸君前年送别联句因作以道南还愆期之意远垂寄
    归舟南过练塘时，重阅前年送别诗。
    人世阖棺方始定，客程流梗固难期。
    君还里闬寻三雅，我尚山城守一枝。
    涵碧春来应倍好，何缘吟对举清卮。

强至　元夕观驾御端门诗
    仙韶楼底弄春和，帘额随风卷绣波。
    午夜九霄开宝扇，一声万寿彻明河。
    灯缠月影祥光动，酒入天颜喜气多。
    侍从有班无籍去，花边空听太平歌。

强至　园竹为大雪所折
    露叶烟稍拂草亭，雪中颠倒翠虬形。
    且留完处裁吹律，莫听傍人议杀青。
    却恐看来愁野客，若为扶起属园丁。
    寂寥数亩清风地，宿酒从今不易醒。

强至　月卿大师以书抵予言到自永嘉今将还杭因索诗送行聊书短章塞来请之
    京洛多年作意游，撇然归思满林丘。
    尘衣才洗吴中水，吟锡还寻海畔州。
    独夜挥弦泣山鬼，几旬谈妙动藩侯。
    孤云高迹真无定，又理轻装买客舟。

强至　月夜与陈行父杨公济吴常甫出诣蔡子难
    月色无云喜共看，葛衣藜杖到君边。
    宦游易作浮云散，人事难同好月圆。
    菊露凄清吟可老，竹风幽洒坐疑仙。
    明年席上天南北，合破高斋此夜眠。

强至　岳庙斋宫与崔伯宪都官王正甫殿丞饮别二君各以诗送行席上作短篇奉
    乡人分散几流萍，长乐坡头已涕零。
    太华相逢聊永日，故交渐少似残星。
    别杯犹恨樽前缓，诗笔那容席上停。
    车马东西从此隔，明朝惟见乱山青。

强至　再次前韵
    晻暧秋昮气象浓，对时览物两无穷。
    才开又合烟光重，欲落还收雨意空。
    直恐客头先老白，却思日脚带斜红。
    天真不扰无馀感，谁似前溪下钓翁。

强至　再次韵和纯甫红叶之什
    徒密嗤翠幄，有文殊紫屏。
    因霜变颜色，点树作丹青。
    废苑扫还聚，疏林生易形。
    秋风无别艳，祝尔莫飘零。

强至　再次韵礼之见贻之什
    传家素业志雄轲，乌足区区羡决科。
    以道自尊今古少，不才而第苇麻多。
    圣门奥阃期君至，宾馆清谈许我过。
    文酒有时留剧饮，长教阿买到醺酡。

强至　再和
    公到层轩雪已残，萧林素节晓相看。
    山融爱日酥千点，地接顽云缟万端。
    曾有金樽开兔苑，况无铁甲戍桑乾。
    清风落纸成佳句，身世浑疑在广寒。

强至　再和
    有客秋郊旷望中，更凭佳句发才雄。
    牛羊饱食眠平野，鵰鹗乘时击迅风。
    倦目几随残照断，汤肠惟藉浊醪充。
    登临不用频兴感，忧喜能忘是塞翁。

强至　再和
    我行平野览秋空，物象吟怀觉两雄。
    远水有时明返照，疏林无限战西风。
    京坻相望农收足，庐井多欢岁计充。
    亦向此时追乐事，归来倒载效山翁。

强至　再和都官见答
    离幽便欲趁芳时，越分非能守一枝。
    多语羞随禽反舌，逢辰强学凤来仪。
    故林有约依前去，落絮无踪逐处随。
    若得东风聊借力，免教燕燕竞差池。

强至　再寄元真宫读书
    读书曾寄此轩头，官路归来十二秋。
    文酒故人无一在，蓬蒿荒径有馀愁。
    差池岁月辜金印，憔悴乾坤复布裘。
    却扫尘埃张旧榻，云中鸡犬笑淹留。

强至　再宿白岩院
    寺在疏林积霭间，举头无处不苍山。
    老松怪石莫知岁，幽鸟孤云相与闲。
    衮衮红尘嗟宦路，时时飞梦绕禅关。
    上方大士观空坐，应笑喧卑数往还。

强至　早春寄择之
    北陆寒威尽，东郊昼景添。
    风和引禽唘，水暖出鱼潜。
    草木回生意，乾坤待泽渐。
    宁知岩谷下，经岁叹才淹。

强至　早行渑池道中
    二年别咸秦，八月过崤渑。
    碎石隐地起，险涂抱山转。
    我马无完蹄，我仆有重趼。
    林红烈炬暴，涧白乱流浅。
    夙驾露湿衣，夕休独临馔。
    辙迹环九州，孔子未能免。
    咨予独何人，安坐颜辄靦。
    区区适其宜，誓将策疲软。

强至　曾元恕累日不相见以诗垂寄依韵和答
    丈夫收功名，要在少壮时。
    今予四十强，才短良时遗。
    俯首入掾曹，所托真一枝。
    动静系他人，何异马受縻。
    事业乖圣贤，饥寒愧妻儿。
    浩歌望青云，致身分已迟。
    江湖久去眼，终日怀钓丝。
    元恕知我深，爱恶非众随。
    怜我事冗宦，役役犹儿嬉。
    十日不一见，敢以奔走辞。
    与子结永好，交情保无移。
    相从文酒欢，晚岁沧洲期。

强至　赠辟疆
    人讥徐子迹飘零，我爱文章辅六经。
    大笔疑争造化力，幽吟难遁鬼神形。
    良金纵毁刚无耗，宝剑虽埋气自灵。
    进则皋夔退荀孟，莫容得丧扰中扃。

强至　赠承天月长老
    几年巾屦四方游，倦足还逢胜地留。
    电迅禅机超达磨，云闲诗意等汤休。
    绝尘貌与烟霞古，叠石心存岱华秋。
    今我取师观所向，岂嫌儒墨不同流。

强至　赠杜谘秘校
    唐代诗人杰，家居世杜陵。
    祖风今不坠，君学善相承。
    气直横秋鹗，文雄绝汉鹏。
    风骚如命将，坛复让谁登。

强至　赠黄任道
    辞源浩荡输沧海，笔势飘飖薄紫霞。
    公府荐才犹未试，士林沦滞不须嗟。
    相逢转更开怀抱，一跌何尝挂齿牙。
    文帝欲兴三代治，可容贾谊在长沙。

强至　赠贾麟
    贾君貌古文章老，虬髯铺胸犀插脑。
    戏夸才力惊众人，谈笑千篇笔端扫。
    酒酣座上披天真，铲去崖岸露怀抱。
    今年礼部更新书，续诏九州登俊造。
    宿儒晚秀趋术茫，肝愁胃苦搜辞藻。
    独君所向异尔为，长袖陂陀踏幽草。
    行穷两径跻岩巅，指点晴江辨秋岛。
    却骑匹马归湖山，古寺相逢情愈好。
    空樽无物醉故人，辄出囊钱具梨枣。
    更长坐久然青灯，语杂讥谐欲颠倒。
    我方正色起问君，何乃终年事枯槁。
    齿牙未豁才有馀，一赋从容成腹藁。
    琢磨高论驰古今，足历天衢骋王道。
