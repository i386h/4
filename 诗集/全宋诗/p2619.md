<!-- { "loadSidebar": true } -->
    一笑相欢无吏责，张扶应悟坐曹非。

宋祁　脩竹
    北户静无尘，萧萧玩翠筠。
    此时刀笔手，惭愧杀青人。

宋祁　虚名
    身外虚名莫妄求，强关事事判悠悠。
    试看云将三年役，止博鸿蒙一掉头。

宋祁　徐帅北归
    旧国青山阔，仙岩绿桂春。
    金壶柱史客，玉札上清人。
    学雾应成市，泠风肯待旬。
    他年留半剂，牝谷愿凝神。
    
    【卷14】

宋祁　续抒感怀
    出案屯营卧治州，黄云三结塞垣秋。
    敦诗未必真谋帅，有恨何妨老不侯。
    百虑参差非壮境，一樽寥落但边愁。
    此时自躶知无愧。万物炉中许见收。

宋祁　宣徽太尉郑公挽词二首
    秘幄留高议，雄边倚茂勋。
    风流自南国，礼乐得中军。
    卧疾初无损，遗忠忍遽闻。
    寝门今日恸，长作死生分。

宋祁　宣徽太尉郑公挽词二首
    谁为云亡恨，曾无可赎身。
    江山归国路，桃李泣蹊人。
    追册君恩厚，题功史笔新。
    所嗟经济事，不及相平津。

宋祁　宣室
    宣室崔嵬冠未央，殿帷深掩上书囊。
    贾生始得虚前席，董偃寻闻献寿觞。

宋祁　学舍石榴
    曾见芳英上舞裙，缘何此地寄轮囷。
    烟滋黛叶千条困，露裂星房百子匀。
    未羡扶南收作酿，曾经骑省赋为珍。
    须知博望来时晚，莫促幽芳趁暮春。

宋祁　学舍直归
    衣满天街车马尘，学庐番下已迎曛。
    敝裘欹帽驱羸马，官长多能骂广文。

宋祁　学舍直归晚霁三首
    聚雨挫炎威，归轩广陌西。
    渠声流作瀑，日脚侧成霓。
    换锦龙媒埒，淹花燕子泥。
    比来巾角垫，李郭定相携。

宋祁　学舍直归晚霁三首
    雨罢残阳在，风微酷暑收。
    馀昏淡云翳，聚沫泛河流。
    桃簟双纹展，盘瓜五色浮。
    潘郎最多感，庭树莫先秋。

宋祁　学舍直归晚霁三首
    密雾披层宙，浓云霁四溟。
    乱流初潄玉，红日不藏萍。
    万叶张晴幄，千山卓翠屏。
    无烦事铙吹，蛙响自堪听。

宋祁　学舍昼上
    风射长廊雪絮春，经筵无客有流尘。
    扪心自问何功德，五管支离治纓人。

宋祁　学舍诸生罕至或累旬倚席不讲愧而成咏
    直舍沈沈掩回廊，古坛槐柳对苍凉。
    一囊有客愁饥死，三尺无人问喙长。
    瞑据槁梧真用拙，束归高阁分深藏。
    日斜广陌驱归鞅，更似笭箵作漫郎。

宋祁　雪后与张转运任通判何都官游湖上
    湖天初日驻彤幨，雪霁楼台朔气严。
    浮湿浅花全裂缟，拂沙残白暂成监。
    澌迎客棹容徐进，寒著宾罍喜细添。
    农壤遍膏民疠息，相君馀兴付厌厌。

宋祁　雪里寻梅
    雪里逢梅近腊时，梅姿雪态两相宜。
    羡君此处留清赏，看遍溪头南北枝。

宋祁　雪夕
    恩华绵帝宇，花出瑞王年。
    阴魄交光地，风霙杂下天。
    监波熬巨浸，缟顷界中田。
    有客方愁卧，先时履欲穿。

宋祁　寻春溪上
    溪上寻春春已来，小桃初似剪刀裁。
    今朝判与诸人醉，暂见芳菲眼亦开。

宋祁　巡视河防置酒晚归作二首
    古戍连沙曲，层阿属岸隈。
    天长倦鸟没，山晚跛牂回。
    斜日低官树，轻寒犯客杯。
    还城闻暮角，三叠落江梅。

宋祁　巡视河防置酒晚归作二首
    夹石双堤转，逍遥千骑留。
    川昏多昼雾，水落足寒洲。
    岸石危相倚，桥澌暮不流。
    风烟非渭曲，谁有钓璜钩。

宋祁　旬沐二首
    薄澣还私室，陶嘉属小园。
    箂馀林向密，花后果初繁。
    燕口将泥重，蜂脾抱蜜喧。
    此时萧散意，都欲忘乘轩。

宋祁　旬沐二首
    待诏官非急，还家体不勤。
    里无休汝骑，窗有上羲人。
    密树稍迎夏，晚花犹及春。
    幽怀谁与晤，杯酒强相亲。

宋祁　旬休
    火云叠影抱炎曦，沾沐身閒与胜宜。
    卷叶初开芰荷沼，轻房半击石榴枝。
    茶枪早翠吟魂适，蔗境馀佳渴肺知。
    汗马属韐非我事，到头攘臂是支离。

宋祁　旬休
    门依北郭最閒坊，休令归来白昼长。
    司马苦消非我事，次公无酒是真狂。
    午鸡初下繁阴合，梦蝶徐翻倦枕凉。
    自笑此生疲挟筴，不知呼塞亦亡羊。

宋祁　旬休
    散带家居首任蓬，闭关穷巷避雌风。
    官非言责如馀裕，流在儒家觉少功。
    慢熊已成书几积，黠姿无半画厨空。
    此生信有天年乐，堪置蒙庄大社中。

宋祁　言志
    　　岂观非圣，才犹耻壮夫。
    穷愁五经笥，感慨八驺呼。
    昔隐思投耒，今行誓裂繻。
    莫邪方有请，谁为鼓洪炉。

宋祁　晏寝
    栩栩庄园梦正酣，曙霞分色照东南。
    闭门更费当关报，已是嵇康一不堪。

宋祁　讌集
    素节倐已宴，高风送浮凉。
    拂席进宾客，酾酒罗壶觞。
    黄鷄跖跖美，紫蟹螯螯香。
    莫矜来欢早，须念后戚长。
    奔川无缓澜，徂日不还光。
    愿客且安坐，调絣未遽央。

宋祁　扬雄墨池
    宅废经池在，人亡墨溜乾。
    蟾蜍兼滴破，科　　共书残。
    蠹罢芸犹翠，蒸馀竹自寒。
    他杨无可问，抚物费长叹。

宋祁　杨备永嘉市征
    汉祀坛边望画衣，故人杯酒怨歌骊。
    几枝北道梅传信，一味南方桂补羸。
    后雨蒸青贻素业，旧塘生草继妍辞。
    他年第颂归何处，名应唐家十二时。

宋祁　杨初归九江
    方领思归集鹳庭，樵风千里漾舟舲。
    歌翻桃岸双飞鹄，梦绕天鄣九叠屏。
    上苑昔游赋飘雪，故林良友望贤星。
    迟闻乙奏藂云幄，紫桂窅窊袭袂馨。

宋祁　杨都官日严赴郓州
    连年三换左朱轮，正用台郎第二人。
    帷殿程书清刻永，家床添笏赐袍新。
    润波仍跨洪河曲，敏政将肥瘠鲁民。
    趣引前旍向桑野，汉皇恩诏重方春。

宋祁　杨都官知随阳
    栈道迴忠驭，牢盆幹计赀。
    文书三署草，兄弟五常眉。
    遽尔分符竹，欣然捧诏芝。
    疾驱关外传，奉引汉东旗。
    夕月同离恨，春膏遍我私。
    他年五君咏，应记阮咸麾。

宋祁　杨柳词四解
    垂杨无态不堪夸，犹有馀情解作花。
    三月纷纷飞似雪，白门啼杀叛儿鸦。

宋祁　杨柳词四解
    天幕风和毕雨馀，翠轻黄浅亚春衢。
    不知张绪当年日，似得长条濯濯无。

宋祁　杨柳词四解
    苑路黄黄隔翠霏，三眠初熟倚春晖。
    枝枝柔曼皆堪爱，不分羌人拗折归。

宋祁　杨柳词四解
    玉树森森拂晓空，子云辛苦赋青葱。
    不知苒弱当君意，却就长杨便作宫。

宋祁　杨秘校秋怀
    上天分四序，素秋独可悲。
    商风劲危条，寒露鲜繁蕤。
    依依燕去巢，噂噂蝉抱枝。
    抚物喟然叹，流光忽已驰。
    危衿恧新壮，华领移故缁。
    愿君策高足，无后功名时。

宋祁　杨秘校秋怀
    凉风飒彫年，遥昔耿多虑。
    冽冽寒螀鸣，离离客鸿度。
    之子怀茂器，有志康庶务。
    未蒙徐乐召，方感董生遇。
    道局骏愿违，絣絙危响赴。
    此际怊怅情，偕之岁云暮。

宋祁　杨秘校秋怀
    治畹当树兰，治林当植桂。
    兰生可香国，桂茂绝聚荟。
    邈哉志士节，所趣与人异。
    意经千古上，心包九垠际。
    道胜外物轻，矧复疆锁细。
    所以抢榆者，局局笑鹏翅。

宋祁　杨太尉后园假山
    韬戟严中府，磓星写翠岑。
    岚分一轩翠，云护半庭阴。
    谷响迎壶柘，岩光射庑金。
    时平非聚米，缓带恣幽寻。

宋祁　野渡
    行路到溪穷，寒流自浼浼。
    客立平沙上，篙人舣船待。

宋祁　野路见棠梨红叶为斜日所照尤可爱
    叶叶棠梨战野风，满枝哀意为秋红。
    无人解赏如丹意，抛在荒城斜照中。

宋祁　野望
    皋壤一摇落，年华此向阑。
    雪云从北暝，霜日带西寒。
    浆酒喧神鼓，风毛送猎鞍。
    去邦犹未远，差认汉宫盘。

宋祁　叶道卿监太平州
    堵波题墨素尘昏，犀棹横江重黯魂。
    束帙乍抛三铁{擿扌换木}，将军兼映两朱轮。
    淋漓鹭下秋涛阔，蹀{左足右习繁体}檛狂宴鼓喧。
    速报政成归待诏，铸金双夹鲁班门。

宋祁　叶司封知宣州
    岁久中台鹄领垂，牢盆罢计拥藩麾。
    新加绶艾天香袭，密对帘须禁刻移。
    青舸信潮随早暮，赤辬灵雨遍公私。
    树犹如此成前感，重荫当年蔽芾枝。

宋祁　夜出溪上
    陇首孤云断，坳塘绿水周。
    萤光不欺夜，蟲织自悲秋。
    早雁离离度，归舟泛泛流。
    萱苏共摇落，底处是忘忧。

宋祁　夜分
    此夕炎氛罢，浩然天意秋。
    桂华兼月上，槎影带星流。

宋祁　夜分
    夜分群动息，秋意久劳劳。
    林净月华上，河明天界高。
    街风遥叠鼓。园露暗僵桃。
    万事蹉跎外，惟应得二毛。

宋祁　夜分不寐二首
    晴缸红花久未落，耿耿秋思饶端倪。
    倾荷破月共天宇，女子墙高乌夜啼。

宋祁　夜分不寐二首
    西风已飘上林叶，北斗直挂建章城。
    愁人底事最堪恨，络纬啼时无妇惊。

宋祁　夜绪
    炎氛歇层宇，清气肃重帷。
    籁远天人杂，宵閒甲乙迟。
