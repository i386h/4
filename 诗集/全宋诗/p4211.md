<!-- { "loadSidebar": true } -->
    三者若还有一焉，须防损失真元气。
    欲求长先生戒性，火不出兮神自定。
    木还去火不成灰，人能戒性还延命。
    贪慾无穷忘却精，用心不已走元神。
    劳形散尽中和气，更仗何能保此身。
    心若太费费则竭，形若太劳劳则歇。
    神若太伤伤则虚，气若太损损则绝。
    世人欲识卫生道，喜乐有常瞋怒少。
    心诚意正思虑除，顺理修身去烦恼。
    春嘘明目夏呵心，秋呬冬吹肺肾宁。
    四季长呼脾化食，三焦嘻却热难停。
    发宜多梳气宜炼，齿宜数叩津宜咽。
    子欲不死修昆仑，双手揩摩常在面。
    春月少酸宜食甘，冬月宜苦不宜咸。
    夏要增辛聊减苦，秋辛可省但加酸。
    季月少咸甘略戒，逢然五臓保平安。
    若能全减身康健，滋味偏多无病难。
    春寒莫放绵衣薄，夏月汗多须换著。
    秋冬衣冷惭加添，莫待病生才服药，
    惟有夏月难调理，内有伏阴忌冰水。
    瓜桃生冷宜少餐，免至秋来成虐痢。
    心旺肾衰切宜记，君子之人守斋戒。
    常令充实勿空虚，日食须当去油腻。
    太饱伤神饥伤胃，太渴伤血多伤气。
    饥渴饮莫太过，免致膨脝损心肺。
    醉后强饮饱强食，未有此身不生疾。
    人资饮食以养生，去其甚者将安适。
    食后徐行百步多，手摩脐腹食消磨。
    夜半灵根濯清水，丹田浊气切须呵。
    饮酒可以陶情性，大饮过多防有病。
    肺为华盖倘受伤，咳嗽劳神能损命。
    慎勿将盐去点茶，分明引贼入其家。
    下焦虚冷令人瘦，伤肾伤脾防病加。
    坐卧切防风入脑，脑内入风人不寿。
    更兼醉饱卧风中，风才一入成灾咎。
    枞有序兮犬有义，黑鲤朝北知臣礼。
    人无礼义反食之，天地神明俱不喜。
    养体须当节五辛，五辛不节养伤身。
    莫教引动虚阳发，精竭容枯疾病萦。
    不问在家并在外，若遇迅雷风雨至。
    急须端肃敬天威，静室收心须少避。
    恩爱牵缠不自由，利名索绊几时休。
    放宽些子自家福，免致中年早白头。
    顶天立地非容易，饱食暖衣宁不愧。
    思量无以报洪恩，晨夕焚香谢天地。
    身安寿永是如何，胸次平夷积善多。
    惜命惜身兼惜气，请君熟玩卫生歌。

真德秀　舞鹤亭歌
    舞鹤亭空亭，无鹤胡为名。
    亦如西山赋招鹤，无鹤可招也不恶。
    何必玄裳缟袖二八真娉婷，想像标致便足使人毛骨清。
    仙翁好鹤非徒尔，鹤德从来比君子。
    坡仙自谓吾不如，今翁与坡岂其殊。
    苍苔白石有余乐，一似箪瓢甘澹泊。
    笑杀飞鸢太不灵，贪腥嗜腐哗然争。
    九皋一唳醒人耳，又如片言之善应千里。
    更笑荒林老木终日号皆逋，说吉说凶谁听渠。
    仙翁爱鹤爱其德，我读翁诗三叹息。
    便好从翁痛饮醉倒斯亭边，振袂起舞学胎仙。

真德秀　闲吟
    闲中意趣定何如，静把陈编自卷舒。
    希圣希贤真事业，潜天潜地细工夫。
    林泉有分吾生足，钟鼎无心世味疏。
    政使一贫真到骨，不妨陋巷乐颜癯。

真德秀　新桥行
    去年寿君时，清溪无梁涉者危。
    今年寿君时，长虹卧波指可期。
    珍材远林天发隐，文石象玉神效奇。
    蛟龟为桥顷刻就，又似仙伯工娱嬉。
    官自忧民民自乐，此事更属无穷思。
    要须移此济川手，栋我王国无倾欹。

真德秀　以青毡与志道
    冲寒暂行役，遗汝以青毡。
    要识夜眠处，当如亲膝前。
    凊温供子职，清白保家传。
    小令多堪法，毋颛字画妍。

真德秀　挹仙亭
    汉宫苇箧儿呱呱，济南梓柱阴扶疏。
    富平家人正愉乐，安昌帝师工献谀。
    子真东南一尉耳，黄绶凄凉百僚底。
    手持短疏叩天阍，义激丹衷泪横眦。
    翩然一朝径拂衣，爱君无路空依依。
    人传九江已仙去，吴门再见是邪非。
    神仙茫茫那可恻，上帝从来赏忠直。
    天上果有骖鸾人，合领群真朝北极。
    自从举手谢世间，千年白鹤保时还。
    玉箫声断杉桧冷，只余丹灶留空山。
    谷口之孙古肤使，亭斸青冥挹仙袂。
    耿耿应怀贯日忠，飘飘岂羡凌云气。
    我来快读华星篇，清彻毛骨风泠然。
    何当结茅最高顶，一榻容我分云烟。

真德秀　咏仁
    程子精微谈谷种，谢公近似喻桃仁。
    要须精别性情异，方识其言亲未亲。

真德秀　游鼓山
    严宸有追诏，趣上太守符。
    疲民未苏醒，还雇空踌躇。
    来寻灵源盟，喜与佳客俱。
    始酌清泠泉，一浣丹墨洿。
    超然烦溽中，著身在冰壶。
    迟明陟危亭，云涛渺空虚。
    烟霏倏一阖，峰峦时有无。
    伟哉此绝观，雄压东南隅。
    苍崖万仞立，四面环琼琚。
    翠木巧蔽亏，亭午清阴敷。
    令人澹忘归，似到真华胥。
    忆昨泛莲日，选胜邀朋徒。
    摩挲岩上刻，慨仰赵与朱。
    举觞酹且盟，一节期终初。
    重来三址年，恍如隔朝晡。
    并游四五人，存者独老癯。
    有怀子陈子，感叹为欷嘘。
    子抱明月终，我方长涂趋。
    颠踣惧不免，儆省当何如。
    原言祝同社，著力相携扶。
    禅伯亦可人，新结峰顶庐。
    老我故倦游，轩冕非所娱。
    会须脱尘韟，来依懒瓒居。

真德秀　游上天竺
    事事不可了，还须入此山。
    遥寻黄叶路，迥出白云间。
    沦茗止烦渴，谈空得笑閒。
    飘飘有余兴，归去掩柴关。

真德秀　赠陈子长
    粉省郎官出把麾，故人何以赠箴规。
    孔门仁恕真心法，汉吏循良乃吏师。
    听讼莫刀嫌似笔，爱民终见□成碑。
    玉麟夜语如相问，为说如今两鬓丝。

真德秀　赠邵邦杰
    五寸管能摹造化，七弦琴解写人心。
    平生不作麒麟梦，且听高山流水音。

真德秀　赠吴景云
    锟鋙切玉烂成泥，妙手镌铜亦似之。
    若会此机来学道，石盘木鑽有通时。

真德秀　赠吴景云
    腰间争佩印累累，真印从来少得知。
    不向圣传中有省，黄金斗大亦何为。

真德秀　赠夏宗禹
    虎头自合取侯封，好为明时立隽功。
    做了玉关班定远，却陪芝岭夏黄公。

真德秀　赠夏宗禹
    丹经千卷浩如林，妙诀无多底处寻。
    但要灵台常似水，自然元海会生金。

真德秀　赠小铁面王相士
    君以铁面名，自谓相人软语。
    我亦铁心人，不把穷通来问汝。
    独有一事欲扣君，学海无底难穷寻。
    几时铁拳透铁壁，直窥千年贤圣心。

真德秀　赠昩江张平仲
    去圣既云远，至理日以冥。
    言道指虚玄，语性杂精灵。
    正传久芜没，异学得魁横。
    卓哉周程张，磊隗三代英。
    妙蕴发天地，微言昭日星。
    后来紫阳翁，抑又集大成。
    煌煌八书训。凛凛万世程。
    学者生此时，坦然有规绳。
    但患舍康庄，自趋柴与荆。
    张君江西来，颇尝得师承。
    敝衣虽悬鹑，猛志欲掣鲸。
    袖出文一编，其辞峻而清。
    此士不易有，归欤更研精。
    勿受俗学变，而为宠辱惊。
    贫者士之常，未合宁躬耕。
    高门谨勿谒，养此气峥嵘。
    不见商歌人，洋洋金石声。

真德秀　赠徐碧鉴
    人言得罪为狂疏，若论狂疏罪不无。
    亦既自呵还自笑，只缘内相合崎岖。

真德秀　赠徐碧鉴
    论命岂能修造化，相形那解脱头颅。
    知君藻鉴真超绝，试问穷通改得无。

真德秀　赠叶子仁
    易象推占妙入神，劝人忠孝更谆谆。
    只今谁似君平术，唯有南阳卖卜人。

真德秀　赠叶子仁
    花正纷红俄骇绿，月才挂壁又沈铭。
    世间万事都如此，莫遣双眉浪自愁。

真德秀　赠叶子仁
    知天焉用尤臧氏，有命何须主瘠环。
    若向此中能照破，许君已透利名关。

真德秀　赠岳相师
    平生惯读横渠铭，不读许负天纲书。
    穷通欢戚若有二，天之玉女元非殊。
    但应内省无所疚，所必从君问休咎。
    北窗燕坐寂无言，时听幽禽唘晴昼。

真德秀　赠张童子
    虎头燕颔及鸢肩，自笑都无一事全。
    惟有数条瓜样骨，尚堪山泽作舑仙。

真德秀　赠张童子
    闻君早号张童子，雇我初非韩退之。
    可惜浪抛洙江业，只看风鉴学希夷。

真德秀　赠梓潼袁君西归
    君辞万时蜀，东游海之壖。
    所挟大易数，自谓探幽玄。
    纵横布筹算，妙若蓍之圆。
    殷勤扣其说，得数须得全。
    人生穹壤间，其孰司陶甄。
    短长辨凫鹤，百一分夔蚿。
    造物初何必，赋受自尔偏。
    数有饶与乏，定命谁能迁。
    理则无夸盈，一性各浑然。
    颜跖偶寿夭，尧桀非愚贤。
    缅怀乐正子，圣门得真传。
    全生必个归，此语星日悬。
    予生故多奇，荣枯听诸天。
    独有任道心，未死须乾乾。
    君提空囊至，又复垂橐旋。
    岂尝卜而来，所遇非昔泉。
    术工用乃拙，为子笑且怜。
    矢诗苦不多，聊压瞿唐船。

真德秀　志道生日为诗勉之
    我闻洙泗言，惟仁静而寿。
    汝欲绵修龄，斯义盍深究。
    越从开辟来，新故更禅受。
    巍巍独山岳，屹立镇宇宙。
    其体固而安，其形博而厚。
