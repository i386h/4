<!-- { "loadSidebar": true } -->
    何妨此夕玩，况是不羁人。

释智圆　久病
    五月茆堂卧，穷秋疾未除。
    乔林叶尽落，旧识分皆疏。
    讲室萦蛛网，书床长蠹鱼。
    医王有妙药，饮了万缘虚。

释智圆　久病有感因示后学
    羸病身未死，轻安人屡亡。
    穹昮不可问，浮世转加伤。
    三十共嗟短，百年同好长。
    未能齐一梦，何以事空王。

释智圆　君不来
    前年送君空江上，张帆正值西风起。
    今日西风君未归，茫茫祇见空江水。

释智圆　君复处士栖大师夙有玩月泛湖之约予以卧病致爽前期因为此章聊以道
    凉风吹众木，羸病转加前。
    伏枕谁相问，中秋月又圆。
    清光浮远峤，冷色混平川。
    不得同支许，乘舟乐浩然。

释智圆　哭辩端上人
    平昔于诗苦，精搜省未闲。
    坏房空鸟外，清句满人间。
    瘦影悬邻壁，孤坟接旧山。
    吊回高树下，寒水自潺潺。

释智圆　哭叶授
    今春闻落第，为君心栖然。
    束书独南还，愤气胸间阗。
    迹寄浙河旁，家延南海边。
    遘疾既弥留，一命成弃捐。
    囊中无馀金，零落空文编。
    龟鹤本微类，享寿皆千年。
    如何君子儒，三十归重泉。
    天高不可问，为君强问天。

释智圆　苦热
    平湖日炙沸如煮，庭树色干鸟渴死。
    何人万里驱征车，红尘涨天方入市。

释智圆　酷热
    酷热如小人，到处苦相侵。
    清风如君子，时来宽我心。
    酷热驱不去，清风留不住。
    此情无以诉，吟傍阴阴树。

释智圆　老将
    画堂升降子孙扶，白发毵毵胆尚粗。
    不省时清身已老，逢人犹说斩单于。

释智圆　冷泉亭
    亭幽无俗状，清景涤烦襟。
    砌压寒流浅，簷分积翠深。
    晚花闲照影，古木冷垂阴。
    凭槛不能去，澄澄发静吟。

释智圆　李秀才以山斋早起诗见赠因次韵和酬
    搜李适异兴何全，鸦句分明敌惠连。
    丹桂平窥君有分，红尘闲去我无缘。
    陶情岳雪时同望，解睡山茶夜共煎。
    静语前涂俱有意，谢公红药远公莲。

释智圆　链丹井
    仙去遗踪在，泠泠翠岳边。
    泠光涵碧甽，暗脉洩寒泉。
    月映冰壶浅，秋澄古鉴圆。
    羽人居止近，闲汲灌芝田。

释智圆　留题闻氏林亭小山
    簷前状奇险，咫尺见清幽。
    鸟下疑灵鹫，僧过认沃洲。
    危遮虚槛月，冷夺远峰秋。
    始信红尘里，豪家有胜游。

释智圆　留题因师院石楠花
    阳和资万木，独此异群花。
    映草惊残烧，临窗认晓霞。
    色虽因雨减，势不逐风斜。
    幸赖栽培力，繁枝斗日华。

释智圆　柳
    融融春色伴花荣，浓翠参差雨乍晴。
    低拂冷烟元亮宅，静笼明月亚夫营。
    叶浮晚水愁眉细，絮落春衣雪片轻。
    莫上隋堤思往事，万株萧索傍河声。

释智圆　陋巷歌赠友生
    噫颜子兮居陋巷，身虽羸兮道弥壮。
    商受兮有皇都，位虽尊兮名独夫。
    朝恣瑶台之乐兮，暮遭黄钺之诛。
    是知不义之富贵如浮云兮，惟道德为性命之要枢。
    海滨有士兮慕颜子，心重朝闻兮轻夕死。
    纷纷糖粃兮视雄豪，凛凛冰霜兮洁行止。
    荜门寂寞何琐琐，执卷忍饥终日坐。
    杨雄免遭甄丰戮，朱建终罗辟阳祸。
    射群高墉会有时，于君无可无不可。

释智圆　鹭鸶
    烟雨苇森森，飞翔岂易寻。
    印沙踪自浅，傍水意还深。
    顶撼丝难断，翎飘雪未沈。
    终宜鸳作侣，宁肯杂凡禽。

释智圆　旅舍言怀
    旅舍少相识，孤吟俗态分。
    客情生夜雨，归梦入秋云，
    砌冷萤频过，窗幽雁忽闻。
    西峰泉石在，终去谢人群。

释智圆　旅中别赵璞
    策马将登路，星河曙色分。
    残灯照离席，来雁咽寒云。
    乡远书难到，吟狂酒易醺。
    堪嗟经济术，未得致明君。

释智圆　旅中即事寄友生
    欹枕不成梦，寒虫叫壁阴。
    高梧深夜雨，远客故乡心。
    分与浮名背，年将白发侵。
    终须约宗炳，结社向东林。

释智圆　落花
    花开花落尽由风，数日荣衰事不同。
    庭下晚来犹可耫，绿苔芳草缀残红。

释智圆　玛瑙坡即事
    玛瑙坡前住，清幽绝世缘。
    湖澄秋夜月，山碧晚晴天。
    了性方成佛，烧丹漫学仙。
    会逢温伯雪，目击道还全。

释智圆　玛瑙坡四咏
    玛瑙坡前树，春来亦著华。
    雨晴烟乍敛，浓艳斗朝霞。

释智圆　玛瑙坡四咏
    玛瑙坡前水，泠泠夏亦寒。
    夜深明月上，珠颗落冰盘。

释智圆　玛瑙坡四咏
    玛瑙坡前路，秋宵独倚筇。
    草深藏鬼火，苔老绝人踪。

释智圆　玛瑙坡四咏
    玛瑙坡前石，坚贞可补天。
    女娲何处去，冷落没寒烟。

释智圆　玛瑙院居戏题三首
    水边闲卧万缘休，言欲无瑕行欲修。
    草屋冲门任穷困。屠龙终自胜屠牛。

释智圆　玛瑙院居戏题三首
    湖光淡淡涵幽户，苔色依依满破廊。
    寂寞便同夫子庙，更无流俗入焚香。

释智圆　玛瑙院居戏题三首
    白傅湖西玛瑙坡，轩窗萧酒瀥烟波。
    讲馀终日焚香坐，毁誉荣枯奈我何。

释智圆　勉隐者
    潺潺涧中水，不入贪夫耳。
    茫茫陌上尘，不沾静者身。
    静者贵寡欲，贪夫常患贫。
    躁进陷邪佞，洁已废大伦。
    况当文明时，草泽罗贤人。
    行道尚中庸，蠖屈宜求伸。

释智圆　莫言春日长
    莫言春日长，一坐又西暮。
    众芳荣复落，万事新成故。
    临川久兴嗟，藏舟孰云固。
    萧然荡斯虑，空门归路。

释智圆　牧丹
    栽培宁暇问耕桑，红白相鲜映画堂。
    泪湿浓妆含晓露，火燔寒玉照斜阳。
    黄金剩买心无厌，绮席闲观兴更狂。
    谁向风前悟零落，百年荣盛事非长。

释智圆　暮秋
    嗈嗈宾雁又随阳，兔走乌飞两共忙。
    露冷小池荷减绿，风高幽砌菊添黄。
    圆明自喜心如月，皓白谁愁鬓似霜。
    闲卧不堪思往事，星河耿耿夜偏长。

释智圆　暮秋书齐述怀寄守能师
    杜门无俗交，尘事任浩浩。
    空斋学佛外，六经恣论讨。
    仁义志不移，贫病谁相恼。
    天命唯我乐，百神非吾祷。
    为文宗孔孟，开谈黜庄老。
    谀谄音声恶，寂寥滋味好。
    褰帷愁绪绝，凭栏寒气早。
    雁影沈远空，虫鸣咽衰草。
    伊余何为者，力拟行正道。
    愿扬君子风，浇浮一除扫。

释智圆　南塔寺上方
    绝顶深栖万虑平，路盘危石雨苔青。
    江涵迥汉供闲望，雪映幽窗卷旧经。
    磬击晓霜禅乍起，枕摇秋浪梦初醒。
    为邻自有忘机者，月下时时扣竹扃。

释智圆　拟洛下分题
    递诗筒元白旧裁製，
    规模传至今。凌霜重高节，
    容物贵虚心。岂倦关河远，
    宁辩雨雪深。雅言如见托，
    终为报知音。

释智圆　拟洛下分题
    松石琴薦松石为琴薦，
    鳞皴状颇奇。补天虽变质，
    映涧尚含滋。静砌和烟立，
    虚堂带藓移。最宜弹别鹤，
    况有旧栖枝。

释智圆　拟洛下分题
    文石酒杯良匠凿顽璞，
    为杯异彩存。云蒸犹有润，
    藓駮已无痕。静爱如冰洁，
    闲怜似玉温。野民便古质，
    长把近竏罇。

释智圆　拟洛下分题
    茯苓人本自松根得，
    名因象物彰。为医君可信，
    除疾我偏良。捐躯必自强。
    无劳问踪迹，名字在仙方。

释智圆　偶成
    世态如轮转，劳生岂定期。
    否终还受仄，乐极又生悲。
    商代尊伊尹，秦庭戮李斯。
    未能知纪化，安得证无为。

释智圆　偶作
    急急西落日，浩浩东去波。
    日落波不停，浮生能几何。
    青云身未上，白发头已多。
    金印未佩腰，道路成蹉跎。
    一朝忽得志，顿忘贫贱事。
    八珍食方丈，华毂驾天驷。
    民瘼无术医，贪狠有心恣。
    无何触天网，祸淫谅不爽。
    馀殃及子孙，岂祇身长往。
    寄语求名士，得志莫如此。
    不善宜先知，行道慎莫止。
    仁恕及苍生，忠贞辅天子。
    好爵终自縻，盛烈垂千祀。
    西日与东流，任彼催寒暑。
    须知君子人，身死名不死。

释智圆　贫居
    山厨灶上苔痕碧，齐盂生尘无粒食。
    可怜雀鼠未知贫，穿屋穿墉不暂息。

释智圆　砌下老梅
    傍砌根全露，凝烟竹斗遮。
    腊深空冒雪，春老始开花。
    止渴功应少，少羹味亦嘉。
    行人怜怪状，上汉采为槎。

释智圆　潜夫咏
    有叟匿姓名，自号为潜夫。
    潜身在云泉，潜心入虚无。
    身心俱已潜，质直反若论。
    智者谓之智，愚者谓之愚。
    愚智自彼异，潜夫未曾殊。
    陶陶乐天和，任性何曾拘。
    宗儒述孟轲，好道注阴符。
    虚堂踞高台，往往谈浮图。
    漫衍虽无家，大方贵无隅。
    俗人每侧目，订之为狂徒。
    素隐而行怪，执政宜先诛。
    天公既保全。幸得存微躯。
    冲雪登高山，乘月泛平湖。
    性灵敌云闲，形骸类松枯。
    何以免饥寒，认得衣中珠。

释智圆　秋病
