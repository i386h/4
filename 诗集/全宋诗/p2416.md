<!-- { "loadSidebar": true } -->
释印肃　三昧诸颂
    无根树子，混眤非出入。
    头尾应皆急，妙了过这边，
    渡海何曾湿。

释印肃　绍椿行者求颂
    假使八千五百岁，绍椿松鹤未为奇。
    不若绍明光不变，此中实应出家时。
    念道何忧衣食事，千光影裹听莺啼。
    闻声一啭浑消息，满目莲花不见枝。

释印肃　诗一首
    普庵见一个虾蟆，度日常吞鳖鼻蛇。
    独立卓然真可畏，身和云月粲星花。
    太公一见便收钓，谢三得意号玄沙。
    几多独兽无藏隐，不断声孤问水涯。

释印肃　十二时歌
    平旦寅，鸡鸣犬吠足圆音。
    祗这圆音无二听，何劳妄想别求真。
    击锺鼓，了无声，
    了本无声真好听。声馆无体门前客，
    体合声空个裹人。

释印肃　十二时歌
    日出卯，斋粥无□心觉饱。
    钵盂洗了自闲闲，方信赵州机便巧。
    师子见，全牙爪，
    惊杀百年老虎豹。捏怪文殊劈脑骑，
    二乘皆道庄严好。

释印肃　十二时歌
    食时辰，金牛作舞笑忻忻。
    漆桶漆桶吃来□，参方谁识老婆心。
    佛祖意，只如今，
    且无自己及他人。雪峰指作一面镜，
    轮劫猕猴佩苦辛。

释印肃　十二时歌
    禺中巳，报君学道无门户。
    佛语诸经标此心，此心现时寂灭度。
    本无迷，曷有悟，
    真我非身谁作做。贪嗔痴爱属众生，
    达者无非涅槃路。

释印肃　十二时歌
    日南午，大地元来没寸土。
    天上天下独为尊，耀目连晴无可睹。
    石巩痴，逢马祖，
    自己如空谁射弩。三平了道劈开胸，
    不拄箭锋徒自苦。

释印肃　十二时歌
    日昳未，担板玄沙爱鳖鼻。
    丧身失命几多人，张口送晴何处避。
    不通宗，浑寐语，
    业识茫茫无本据。盲参不体弄蛇人，
    常被弄蛇穿却鼻。

释印肃　十二时歌
    晡时申，衙鼓冬冬妙意新。
    括地该天人不会，如飘野马入迷津。
    不敢相，勿疏亲，
    露体堂堂绝翳尘。屠儿一念无诸业，
    龙女逡巡作佛身。

释印肃　十二时歌
    日入酉，万户千家无别有。
    相呼相唤去还来，谁识一身非妍丑。
    也无头，也无手，
    劫火洞然渠不朽。猪羊牛马化为真，
    毫发不留无可守。

释印肃　十二时歌
    黄昏戌，更点分明黑如漆。
    一道常光绝世伦，来往不通金密积。
    知不知，识不识，
    自古至今非外觅。木女清宵何所为，
    混月闲吹无孔笛。

释印肃　十二时歌
    人定亥，坠石痴人犹捣碓。
    忽然舂出古菱花，照地照天无向背。
    今时人，会不会，
    未了先须除渴爱。情忘想尽至无依，
    体若虚空非内外。

释印肃　十二时歌
    夜半子，万事无心谁到此。
    一毛头上了遍圆，永劫不遭邪魅使。
    升高台，挝大鼓，
    努目摇头如老虎。猪羊咬尽更伤人，
    自己不真长劫苦。

释印肃　十二时歌
    鸡鸣丑，飞空著地波波走。
    演若达多再得头，依前不换旧时首。
    无不无，有不有，
    有无不到休开口。拈槌竖拂有谁知，
    逐迹寻臊真猎狗。

释印肃　十恒河沙
    尘尘刹刹号南无，末后收来付老卢。
    结果传灯周法界，谁人肯辨此工夫。

释印肃　示弟子彭资深心斋居士
    灵山话月，曹溪指月，
    禅可禅而成大过。一念顿超没量人，
    六月雪歌向猛火。参方侣，
    休打坐，学至无学得什么。
    自从打破赵州关，收放纵横句不堕。
    这雪曲，谁解和，
    举意万机无两个。拈题颂古若河沙，
    须是金毛师子子。这资深，
    被谁苦，梦中踢发千钧弩。
    射过山河石壁空，枯髅烁尽无纤阻。
    希奇希奇谁得知，心空及第心斋子。
    古贤无限学无为，罕遇明心轮劫苦。
    闻不闻，岂小补，
    识破天下老婆子。箭锋相拄道应难，
    针芥相投万事闲。不如佛祖只谈心，
    悲悯盲参往别山。没弦琴，
    谁会弹，卢公便就指风幡。
    直饶不是风幡动，不识真心转见难。
    我意无尽非言说，离百非兮四句绝。
    首观梁武梦胡僧，未达修山龙济决。
    一百一十四重玄，大冶炉中捞片雪。
    生不生，灭不灭，
    万法千机谁透彻。普庵不舍一微尘，
    本末双彰□无说。肯将法界作红心，
    一箭虚空浑漏泄。

释印肃　示徒
    我有陀罗名解脱，在在处处和尘拨。
    莫令拨著个风夫，何用剃头并展钵。
    咦，连妻带子庞居士，
    一时成佛都包括。妄心不灭祸难除，
    任向祈求卜大虚。了道不消多语话，
    当轩自有颗明珠。半夜三更莫费油，
    澄潭捉月几时休。冬年莫惹红尘客，
    家道安然体自周。寄语门徒诸弟子，
    得心安乐外何求。

释印肃　示徒
    未得尘劳息，须依善知识。
    若肯慈悲学，发愿施心力。
    入泥并入水，莫作闲戏剧。
    扬眉动目庭，法身无穷极。
    於中习懒者，管取没饭吃。
    趁队只□饱，披毛无了日。
    不信佛乘经，逐末本却失。
    咄哉大丈夫，你乘谁气力。
    当本无我人，贪忙有何益。
    何似歇无明，听吹无孔笛。
    五音六律全，皓月悲风寂。
    一声宇宙宽，个中闻的实。
    和同为智身，无物堪遮窒。
    奉劝草木影，闲时急收拾。

释印肃　示行者
    绝顶无人处，融会亦非难。
    独步依无住，圆心岂往还。
    深深妙在无言说，莫教闲指动风幡。
    大事彻头须进步，白云千里故乡关。

释印肃　示杨仲质
    谁识一微尘，於中藏本佛。
    时时常放光，照烛一切物。
    只许信心人，在处无轻忽。
    这回味未应，不离金刚骨。
    逢本分钳锤，煆成非外物。

释印肃　示众法语
    矿去金存百练周，自从索价没人酬。
    腾今耀古非声色，曾为沩山作牯牛。
    身若浮云心若风，居常不定在虚空。
    忽然风卷云无迹，谁人解识主人公。

释印肃　示众法语
    大隐居廛小隐山，了心无事没多般。
    休缘到此磨尘垢，绝爱终须耐岁寒。
    百草上参多宝佛，镬头边勘赵州关。
    莫教一击连天地，震动坤维顷刻间。

释印肃　数珠歌
    如是数珠祗一颗，离珠摩尼光不破。
    佛说刹说众生说，三世一切说这个。
    未了人，休将过，
    成佛人希念佛多。却将妄念数和麻，
    念来年久却成魔。假慈悲，
    当什么，顺时吉，
    逆时祸。行住坐卧似风牵，
    诳谤佛法如行货。木槵子，
    麻穿过，假名一百单八个。
    和酒和肉耀心光，谁觉死来连汝堕。
    心念肉，口波波，
    业识如是怎奈何。灵府未清徒念佛，
    身心将土自弥陀。旃檀成，
    来惠我，拈起连天笑一和。
    自家不比这般人，黄叶止啼元是我。
    聪明人，犹较可，
    二乘闻说心如火。几百劫中用数珠，
    今日教人都诀破。善男子，
    不恁麽，法无断灭言无过。
    一人道假百千虚，何不学西来达磨。
    不立文字无唱和，寂灭光中神护佐。
    九年面壁没人知，直指人心少林坐。
    雪齐腰，割臂堕，
    犹自惺惺不放过。徽诘神光勿得心，
    忽然解悟方担荷。报参玄，
    休懡{左忄右罗}，决择身心是什么。
    虚空何物可相当，体得一如闲打坐。
    十方诸佛念珠同，法界圆明无两个。

释印肃　四字书窗以印实相
    得正无非离一安，印空圆足宝弥漫。
    天魔外道从何有，体若虚空世岂干。

释印肃　四字书窗以印实相
    佳乘两口草标头，共见同看水牯牛。
    昨夜牧人无被盖，今朝犹笑道无求。

释印肃　四字书窗以印实相
    实离贯穿理不俱，一人直下体同渠。
    久停顽坐邪思起，返谤如来正觉虚。

释印肃　四字书窗以印实相
    田头十字路堂堂，钳口收心便厮当。
    领得摩尼真宝藏，却来警梦表提纲。

释印肃　送米与百丈颂
    百丈孤支入道林，真如不动意难寻。
    道人相见非来往，语默全彰亘古今。
    近日庐陵亲得价，一时分付老婆心。

释印肃　颂
    一轮心月耀昏衢，梦幻吞侵谁得知。
    幸遇知音重为举，息心回念理元辉。

释印肃　颂
    一句当天正信希，欲谈词丧懒投机。
    高峰既远休寻访，不惜眉毛为发挥。

释印肃　颂
    一身清净本无瑕，了了归家胜出家。
    红叶舞风须早觉，莫将有限逐虚华。

释印肃　颂
    一心圆持种种心，信心诸境绝追寻。
    此中无分应难到，便好回光免陆沉。

释印肃　颂断觜瓶
    心法无断灭，踢倒一净瓶。
    华林不奈何，不脱声色名。
    真如俱是戏，心境一等平。
    不落有无用，三昧本空清。

释印肃　颂古九十八首
    周匝无余不著言，未离竺国意光圆。
    廓然无圣谁饶舌，万古腾辉世莫传。

释印肃　颂古九十八首
    迷悟是谁先起立，忘躯失命老婆心。
    东西岂离摩耶腹，南北弥纶针不任。

释印肃　颂古九十八首
    一念心开解脱门，倒骑铁马绕昆仑。
    一条脊骨纯金打，传与人间荫子孙。

释印肃　颂古九十八首
    不奈何，不奈何，
