<!-- { "loadSidebar": true } -->
利登　杂兴
    滞并释阳渊，嫩和改阴囿。
    草色谁与媒，青青一何骤。
    美人振长袖，伫立伤年少。
    芳红不少留，况乃飘残照。
    飘零可柰何，四气如环珂。
    白云虽有反，不反亦已多。
    曲流伤直水，远荫无近柯。
    谁令天有汉，杳杳隔秋娥。
    桂林有秋色，洞庭有秋波。
    濯衣千仞溪，涤垢非悦眼。
    涓辰万里游，宁以霖雨缓。
    丈夫秉道心，摧挫志逾勉。
    岂如甘与橙，南北随所变。
    大鹏击逍遥，鹪粒有余羡。
    嗜好非固殊，夫亦各所愿。

利登　杂兴
    朝吾出东门，回首瞻长坂。
    凄然数根松，枯华困凌践。
    时春百卉肥，绿苔亦青婉。
    如何虬凤姿，独尔失崭岸。
    伐明根下摧，樵炊枝上剪。
    忍此棘荆蕃，宁此栋梁爨。
    栋梁君自遗，文木固不贱。

利登　杂兴
    西登巫阳峰，怅望高唐女。
    灵顾不须叟，而自亏澄素。
    伫叹为君怀，惜此兰台赋。
    不惜兰台赋，惜此天下云。
    茫茫八纮中，是非谁得论。

利登　杂兴
    松柏托茂林，高不寻太至。
    寸乔附太山，未长已千里。
    置身患不高，余事安足拟。
    游必蓬莱游，栖必昆仓栖。
    仙游必祥云，仙茹必灵芝。
    凤凰虽自饥，妄食固不回。
    痴鸢嚇腐鼠，可笑空自疑。

利登　杂兴
    我昔此园游，寒梅吐孤艳。
    重来几何间，丛青倏以遍。
    谁云花与叶，同树不相见。

利登　杂兴
    昨宵狂风起，折我桑树枝。
    徘徊履桑园，贱妾当何依。
    岂无薜萝生，亦有柔苧肥。
    素情在君子，绮帛良重斯。
    无桑蚕安食，无蚕我安衣。
    长叹反初路，渺渺天四垂。

利登　早起见雪
    折竹声高晓梦惊，寒鸦一陈噪冬青。
    起来檐外无行处，昨夜三更犹有星。

利登　赠南丰宰赵虚斋二章
    芳鲜桃李花，烨弈春风道。
    春风不可名，桃李花自笑。
    人闲双睫净，玉立军峰峭。

利登　赠南丰宰赵虚斋二章
    有口宁食薇，有身宁衣褐。
    居然观八荒，独立招皓月。
    清风亦知人，萧萧动幽樾

利登　至家
    明时射策难为合，尘世求名本是浮。
    整顿书签还夜课，增添酒翁与寒谋。
    羞逢山友长低面，悔把渔竽不到头。
    尽日小楼凝远望，白云黄菊十分秋。

利登　稚子
    双双稚子戏柴关，抟土为人半印钱。
    更过十年那有此，短蓑篷笠种荒田。

利登　走佛岩道中
    避乱走佛岩，依依绝溪水。
    有客六弟昆，遮予访行事。
    一云分路亡，庶或一不死。
    一云相为命，生死同所值。
    远逝宿无舂，近逃寇能至。
    垂涕赠之言，此身苦难避。
    山剽无崖巅，兵骄有城市。
    共宋固已非，分光岂云是。
    风闻宜邑郛，聚落复烟爏。
    沸鼎无清鳞，四瞻谁善地。
    不辰自至斯，乾坤古无际。

利书记　天柱雉儿行
    当年江上扬风舲，淮山望极排空青。
    今登天柱赏潜皖，元是吾家翡翠屏。
    禅业一室因栖寄，选胜寻幽产真伪。
    虚廊揩藓读残碑，三百年前刊异事。
    此山开陃至唐初，乾元中作金仙居。
    彭门大师日崇惠，裁基创始成茅庐。
    牛头道化将雄镇，浮世劳生未知信。
    乘开石上诵莲文，非谓疏慵效精进。
    空山白尽接清宵，坏衲披肩度寂蓼。
    玲珑宛转断人虏，七轴圆音震海潮。
    奇哉有物名缘会，锦绣毛衣胜彩绘。
    常伴山难兴鹧鸪，优游饮啄烟霞外。
    山梁畴昔叹时哉，此日祗园应世来。
    昂头敛翼傍禅石，下风侧听忘惊猜。
    醍醐洒尽烧心火，暮去朝还无不可。
    宜成永向佛菩提，春燕秋鸿岂知我。
    俄闻荒草蜕其身，梦魂夜告生为人。
    幽奇溪石验端的，右胥遗翎迹尚新。
    妙龄自厌居民俗，祝发依师隐林麓。
    他经虽授难遽通，唯有芬陀利精熟。
    师因叹息省前缘，法种慈薰岂偶然。
    立名定骨標殊特，灵休表示为佳傅。
    闲行宴坐何超脱，古鉴无麋罢挥拂。
    登高临远快幽情，满目风光旧时物。
    几席巾瓶侍服勤，半首孜孜十九春。
    西原危坐顺圆寂，武珠数粒辉香新。
    真源始觉初无碍，月转祭空水归海。
    千圣徒中孰后生，一片灵台长不昧。
    回观轮裹漫周啾，暖日和风戏未休。
    恩冤追逐荡不返，六道三途岂自由。
    君不见潘安夸射赋，洞尔胸兮穿尔嗉。
    又不见退之咏猎诗，马前五色随离彼。
    云间哮声惧鹰隼，草中窟伏尤狐狸。
    鲁恭去后无消息，更有仁恩沾动植。
    桑下驯游哺影时，未必儿童能隐恻。
    浮屠窣堵镇盘罔，累闻继夕胜禅光。
    圣贤田地亦如此，方寸凡情未可量。
    蜀川鹦鹉持经法，舍利精荧满金匣。
    至今忆日惨严滋，群类悲鸣绕层塔。
    近几濡须释子家，松枝雀化皆称嗟。
    织毫不动几寒暑，鄱然只恐临苍霞。
    贤王国士称奇绝，巨石岂碑争颂说。
    妙墨高文璨斗星，陵迁谷变相磨减。
    也知灵识尽超冥，证出斯禽事顾相。
    寄言嗜欲沈迷者，请看天柱雉儿行。

利州路运判　句
    嘉陵横其阴，剑门屹其阳。
    绿野宋江细，绝磴九陇长。
    黑水环禹迹，青原带秦疆。
    蜀道万里险，黎城千古荒。

连涧　题琴堂
    堂下肃且清，琴声淡而古。
    学道则爱人，岂独闻其语。

连涧　题莞尔堂
    人心深百川，世路险九折。
    牛刀岂非宜，能巧不如拙。

连久道　白云歌赠白云道人
    君不见白云万顷还□去，来去谁能留得住。
    去处放他秋月明，来时寒破太虚路。
    等闲为雨复为晴，玄空一点元青青。
    道人何异白云意，此心了然游杳冥。

连久道　翠微亭
    涌壁千寻古面颜，仰凭天柱俯仙关。
    松间琱镂轩墀月，未许诗人见一□。

连久道　翠微亭
    行迹年来酬□希，独□岩壑有深期。
    □□道士能相属，请和空山木落诗。

连久道　洞霄琳宫
    玲珑万状石欺玉，开阖千层秀结峰。
    尚有炎蒸疑夏日，未令新爽洗秋容。
    龙翔凤舞来天目，水秀山明巩帝封。
    新见钱塘王气好，中原我欲指迷踪。

连久道　洞霄琳宫
    栖真已得寻西洞，神应谁能辨雨锺。
    水奏五音鸣玉凤，山回九锁踞苍龙。
    古杉疑复天台去，怪石时从福地供。
    它日重游应更好，拟登天柱最高峰。

连三益　蓬莱山
    蓬莱一境最奇哉，门外坑流傍石隈。
    巨竹不知何日裂，乔松总是昔年栽。
    石移莫匪神功运，岩篵更无山鬼来。
    料得众僧行道处，天花馥郁遍苍苔。

连文凤　八月病中
    此病从何得，蹉跎过六年。
    家贫无长物，药债似随肩。
    衰飒形如鬼，清舑骨不仙。
    死生俱一梦，吾自乐吾天。

连文凤　丙戍送李元晖归
    剑影悠悠出故都，酒边临别重踌躇。
    吴江霜早愁闻雁，楚泽天宽老钓鱼。
    瑶草春风香未歇，美人秋水意何如。
    西湖莫忘间鸥鹭，强健不妨频寄书。

连文凤　病后
    一病忽半载，囊无挑药资。
    生逢千劫后，死较十年迟。
    老色从侵面，间愁并上眉。
    惟余清思在，瘦尽尚能诗。

连文凤　参寥泉
    羽羽竹风吹古井，点点苔花生断绠。
    寒泉不浸诗人脾，谩乞山僧泼春茗。

连文凤　仓庚
    谁将晚秋菊，染作新春衣。
    立当花枝上，惊散群鸟飞。
    一声复一声，声声如嘘欷意何如，
    乔木空无依。相呼入幽谷，
    今人交道非。

连文凤　昌化道中
    水因来此地，不识别山春。
    几处坟无主，多年树有神。
    闻猨惊落日，畏虎问行人。
    忽到孤峰顶，白云飞满身。

连文凤　呈赵侍郎
    飘缈蓬壶隔俗尘，尘中日月易因循。
    白驹皎皎犹空谷，秋水娟娟自美人。
    何限溪山分晓梦，无情天地著间身。
    抱琴来问吟边信，见说池塘草正春。

连文凤　酬高景仁见寄
    忆昔邮亭奉别裾，不知别后意何如。
    夕阳树外烟尘隔，明月河边笑语疏。
    客路惊回飞去梦，天风吹落寄来书。
    西湖莫问残春色，且好白茅山下居。

连文凤　酬虑宗说见始
    我有离别肠，一日回百周。
    流光日以迈，离别何时休。
    仓庚求友声，朝莫鸣相酬。
    暖风老麦熟，秀野新阴稠。
    美人隔吴树，皓月明苏州。
    相望倚寥廓，孤怀抱绸缪。
    郁志不得语，愁思纷如抽。
    遐想江湖人，长作鸥鹭俦。
    雨花落笔床，水芳萦钓舟。
    赠我锦绣篇，坐之芰荷洲。
    好语尉心曲，喜色栖眉头。
    君子怀友生，小人徇俗流。
    颓波日靡靡，恶风声飕飕。
    喧啾乱孤皇，舞跃沸群鳅。
    抚景发浩欢，举觞不成讴。
    自顾蒲柳衰，敢望桑榆收。
    一生犹转蓬，百年如传邮。
    聚会苦不恒，浩荡宜纵游。
    拍浮酒在船，枕籍糟成丘。
    一醉乐陶陶，千古空悠悠。
    愿从虑博士，盘礴仙家楼。

连文凤　酬婺郡学高广文
    十载持竿浙江滨，江空岁晚更愁人。
    秦楼歌舞多燕剑，洛社风流少晋巾。
    伏枥已甘存老马，随波不解纵穷鳞。
