<!-- { "loadSidebar": true } -->
陈造　次韵徐监岳四首
    落落过眼谁知音，故山桧枝森碧林。
    白鸥盟坚不待亩，岂应辟影忘息阴。
    末路功名梦已断，生平丘壑情自深。
    素琴浊酒般礴地，颇领渊明千载心。

陈造　次韵徐监岳四首
    湖间波声环佩音，湖上游子纷如林。
    坐窗日梦旧游处，屯云重务专积阴。
    凄风剥香梅坞滑，轻烟暝翠松行深。
    画船载酒年少事，老不耐闲犹此心。

陈造　次韵徐监岳四首
    抱枝山鸟虽好音，未放红糁黏青林。
    东风一扫寒雨尽，羲驭明晦云移阴。
    嶝岭熹晴乱屏合，涟漪湛渌半篙深。
    翩跹舟子得我羡，笑傲山影眠波心。

陈造　次韵徐秀才十首
    冷官卧漳滨，书奁漫栖埃。
    餐鱼芼瓠叶，局缩养不才。
    穷鬼不受送，与君作陈雷。
    将军视将浼，夫岂馈无台。

陈造　次韵徐秀才十首
    杜陵将诗坛，受歃凑多士。
    黄陈大其传，券契密付委。
    徐君万卷腹，诗作风雷起。
    春秋富有余，著眼置余子。

陈造　次韵徐秀才十首
    向来孟浩然，醉眼高宇宙。
    清诗落京师，苏李欲束哹。
    蔗陇槎头鳊，未觉黄金富。
    纤钩饵暇蝇，但取浮阳嗅。

陈造　次韵徐秀才十首
    翕赫公侯门，下客亦方闻。
    惨澹埃壒地，高贤绝通津。
    蠹书分此老，华国须奇文。
    渠观有旁招，子行当冠军。

陈造　次韵徐秀才十首
    毅毅挂榻翁，孺子来如家。
    长安聚蚊儿，车马纷嚣哗。
    裔孙会两穷，韶颜映苍华。
    长啸叙孔李，惊翻篱角鸦。

陈造　次韵徐秀才十首
    霄霏上冥鸿，山雾卧文豹。
    饿鸱嚇腐鼠，啄啄诧飞趠。
    吾徒为己学，欣慼置不校。
    小草或远志，诡遇乃近效。

陈造　次韵徐秀才十首
    钩妙如悟禅，去瑕等居雠。
    学诗得是法，善刀无全牛。
    脱手希代珍，原子毋轻投。
    衮衮谭项斯，愧非古人俦。

陈造　次韵徐秀才十首
    阅世难衣食，眼中子能贤。
    万像入吟笔，摹写皆其天。
    蹇孑我荒学，一字不蕲传。
    子家文章录，得书或牵联。

陈造　次韵徐秀才十首
    钓湖鱠红鳞，斸山饭黄独。
    书生甘若饴，八珍不在目。
    出处有余裕，趐屃营寸禄。
    一舟指三径，不远傥许复。

陈造　次韵徐秀才十首
    堂笑伊优登，米笑侏儒索。
    见笑与笑人，等可付束合。
    从俗心易波，瞩理眼无膜。
    但求种秫田，归疗酒肠涸。

陈造　次韵许节推喜雪
    雪后缄诗送春燠，何异祠坛起只肃。
    吟哦三叹思答报，几欲挥毫纸随缩。
    多闻实藉益者三，敬客不啻需之六。
    别君方看月弦下，及六仅比羊胛熟。
    前时为雪谒仙佛，俯伛叩神如问卜。
    阴阳妙由帝把握，寅帝傍赖公迪笃。
    死生休戚系雨暘，此柄不轻果谁属。
    天公欠雪如负券，得之无庸计迟速。
    盈尺告功遽放晴，孰谓十寒财一暴。
    念子诗愁替酒狂，几日风餐仍露宿。
    想见晨窗误月明，催汲溪泉煮山蔌。
    云际群峰駮粉绘，日下众壑淙哀玉。
    我虽赵俎政无补，犹饱官饔住官屋。
    不嗟破履印遗趾，更免长鑱劚黄独。
    剥啄或肯送尺书，倾箱中有麖鹿肉。
    遥知合围羒蹄角，惊奔窘怖彻毛骨。
    放麑歠羹未恝然，老子平生蔬茹足。
    瓶中疗饥馀白粲，瓮里度寒仍旨蓄。
    隐几日日而南山，捉笔时时泻悬瀑。
    但有赤脚侍不川，分无散花间粟。
    春前三白盛世瑞，幸此迂愚宽谴逐。
    朝来徙倚观稼上，宿麦泛烟青极目。
    佻天之功敢侥罪，含生有自如其欲。
    寒梅妩格妆更新，弱柳珑璁眉上蹙。
    风日清妍近试灯，载路已听歌鼓腹。
    不辞三夜同此乐，瓮蚁妓衣预催趣。
    浓欢共贷家山梦，小队重按年时曲。
    仕逢岁稔信可喜，人仕天真或为福。
    长翁一切文字馀，可是营生有机轴。
    径来同作醉乡游，聚散回头车转毂。

陈造　次韵许节推喜雨
    昨夕听雨喜不寐，清晓欲作喜雨诗。
    捻髭临纸笔未落，堕前乃获琼瑰辞。
    白鹅免烹巫不鼓，麦田欲乾沛甘雨。
    玄璧扬辉珠剖蚌，诗思方悭得奇语。
    似闻比屋歌谣中，如我与君欢喜同。
    偕渠一饱已入手，锡羡阴隲繄谁功。
    民是天民天自恤，佻天之功天所疾。
    君言宠矣吾敢荷，更喜因诗识诗律。
    吾侪丰悴悬诸天，此雨无亦天兴怜。
    转头匕箸荐饼托，鼓腹可但田家乐。

陈造　次韵许节推喜雨
    旧雨新雨不后期，丰年当复歌周诗。
    手调玉烛属廊庙，归功假手敢固辞。
    妇子赴工听晓鼓，山歌和应挥汗雨。
    麦黄蚕老十分熟，坐衙日日闻此语。
    偕君薄宦群山中，与我忧喜大抵同。
    畏垒谬诧庚桑楚，醉乡盍访王无功。
    向来小旱烦忧恤，喜雨新来慰衰疾。
    焉得妙思作强对，如埙如篪吕应律。
    行藏老矣不问天，一饱肯受儿辈怜。
    炉熏频炷窗频托，公馀还我文字乐。

陈造　次韵严上舍
    待月尚思前度月，中天圆璧不留分。
    即今霜气挟灵籁，如许金波乘坏云。
    念我吴牛终喘夜，忆君冀北忽空群。
    睡魂作魔病作祟，犹赖清诗来解纷。

陈造　次韵严上舍读书目昏
    声利营营阅蜚电，人生悲欢更几遍。
    群儿沈迷如病酲，尚念醇醪梦酣醼。
    吾侪较之唯阿尔，书淫仅逃红绿眩。
    短檠半世课蝇头，老阅旧藏纷莫辨。
    近从损读得奇分，稳坐幽窗憩吾倦。
    严侯著书定千载，尚向枯策求闻见。
    可无一洗窦郎痴，捉笔因君拂尘砚。

陈造　次韵严文炳兼简张守二首
    嬉游有愿自今傥，回首春容已浩茫。
    霁景偏迟张锦也，小园秀出卧云庄。
    梅林破玉香沾袂，池水摇漪渌泛堂。
    茶具笔床陪语笑，未妨日饮慰还乡。

陈造　次韵严文炳兼简张守二首
    梅梅柳柳护深行，倦客重游眼更明。
    谷鸟自应寻旧约，渚兰潜欲换新萌。
    诗工已可醒人醉，赋就当须冰坐清。
    老我客渠真得计，梦魂无复凤凰城。

陈造　次韵严文炳暂别归吴门
    白驹絷维之，君乃再岁住。
    政如何蓧翁，鸡黍止季路。
    得句推敲余，每肯向予吐。
    平生识丁字，颇亦指佳处。
    只今妙著述，讵云工训故。
    东陆方播和，南云遽回顾。
    似闻汉诸公，交口河东赋。
    挽袖不转头，歨作翩鸿去。
    郡舍虽旧约，侯门有晚遇。
    可忘酒招携，况识棋胜负。
    老景乐事稀，春意骏足骛。
    无令归骖前，怒风鏖花絮。

陈造　次韵言怀
    房陵回首望淮东，物土人情未易同。
    比屋蜂悬人带瘿，乱山戟立势凌空。
    污鲰共餍川人食，简朴仍存太古风。
    破我残年七百日，尽抛诗卷酒杯中。

陈造　次韵杨枢视圩游隐静
    劝相江糜畚锸忙，却回小队访山房。
    松风不约炉烟直，昼晷潜随僧话长。
    政外辍闲知有味，区中得醉浪名乡。
    铜丸好句长哦罢，坐听惊猿堕莽苍。

陈造　次韵杨枢喜雨
    神护天关色正庄，挽回帝眷一丝香。
    人间雨信先鸣鹳，仙界雷翁叱卧羊。
    剡剡青身迷迥野，浮浮白水溜方塘。
    丰年信出为霖手，恳悃忧民意叵忘。
　¨宋诗　陈造　次韵杨帅留客賀　雪二首
    锡羡端知自杳冥，暴′资和气与烘成。
    餍观搅海翻云势，旋听摧帘泻竹声。
    狎坐鸳鸯方荐笑，窥帘乌鹊已熹晴。
    从公草赋梁园罢，未羡将军下蔡城。

陈造　次韵杨帅留客赏雪二首
    园林花絮忽冥冥，水墨工夫忆李成。
    琼树挽春争炫昼，玉龙转野寂无声。
    绮罗樽俎诸宾醉，箫鼓楼台九陌晴。
    不比游仙向来梦，真陪仙伯燕曾城。

陈造　次韵杨宰
    我方獭髓疗蜂腰，渠自才华盖代豪。
    州掾聊容养文豹，玉音催去踏金鳌。
    联芳君亦花只取，双峙人推玉笋高。
    看即提衡霄汉上，得无交口话啼号。

陈造　次韵杨宰
    君方总辔冒尘沙，我亦青灯未著花。
    县宰忧民暇黔突，道人有饭即为家。
    倦温村酿萁火暗，笑撚吟髭风帽斜。
    等有灞陵桥上兴，不妨频著小诗夸。

陈造　次韵杨宰
    头颅敢意封户牖，饮处往往推祭酒。
    宜人珍果亦鼎来，把杯未省嗟不偶。
    拳栗御枣玉山奇，南北气殊仍地丑。
    少日诗人鱠鲸兴，莫年醉客持螯手。
    令君未负将军腹，襞积琅玕向谁剖。
    三珍荐盘侑从事，悠然径访无何有。
    诗来可但落馋涎，万卷更惭王季友。

陈造　次韵杨宰
    淮俗日就薄，识者颇借忧。
    天变不徒然，旱暵将谁尤。
    日来闻见同，比屋声悲愀。
    令君不鄙夷，疋马走道周。
    似闻疄陇间，蛰蛰霰雨稠。
    课功扑燎余，准粟秉庾收。
    一毙乃非孳，皁坚肥螟蟊。
    服劳岂容已，善后良未谋。
    即君认和諝，为邦似求由。
    佩兰扈玄蓠，所向多暗投。
    世贤刘是宗，芥视东家丘。
    方将解倒垂，未遑赋归休。
    横前觞深渊，君其万斛舟。
    原天开老眼，一雨洗叹愁。
    旄倪饫菽粟，羁罢安田畴。
    探丸等和扁，沈痾洒然瘳。
    我亦民之一，担石略不留。
    遭罹本自致，未敢忘反求。
