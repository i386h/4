<!-- { "loadSidebar": true } -->
    平生一瓣香，何曾举似人。
    子上与济翁，真若吾同生。
    我穷无人共，二子慰眼明。
    济翁往荆州，君作石井行。
    一老便落莫，有话从谁评。
    怀哉勿重陈，呼酒且细倾。

杨万里　送邹元升归安福
    我昔见子卢溪南，烟如玉雪照晴岚。
    子今访我南溪北，凛如騤骥成骨骼。
    袖中文字细作行，读来病眼生寒光。
    炎新句子入时样，故应破阵翰墨场。
    春风春雨春山路，喜子能来愁子去。
    故人一别二十年，且对青灯夜深语。

杨万里　送族弟子西赴省
    吾家词伯达斋翁，阿季文名有父风。
    笔阵千军能独扫，马群万古洗来空。
    嗟予还笏归林下，看子乘船入月中。
    淡墨榜头先快睹，泥金帖子不须封。

杨万里　送左元规三诣太常
    晋侯三驾楚莫争，薛侯三箭天山平。
    江西今代再丘明，亲到杏坛授麟经。
    笔阵独扫万人军，两魁槐花再荐名。
    来年兰省与集英，三元不数冯家京。

杨万里　苏木滩
    滩雪清溅眸，滩雷怒醒耳。
    落洪翠壁立，跳波碧山起。
    船进若战胜，船退亦游戏。
    若非篙师苦，进退皆可喜。
    忽逢下滩舟，掀舞快云駃。
    何曾费一棹，才瞬已数里。
    会有上滩时，得意君勿恃。

杨万里　夙兴待且旦二绝
    觉後难重睡，醉余还独醒。
    东窗不肯白，挑尽一灯青。

杨万里　夙兴待且旦二绝
    村里无铜漏，金鸡管杀更。
    百声犹未晓，却等第三声。

杨万里　宿白云山奉圣襯寺
    径夹长松照地青，眼看高阁与云平。
    出林殿脊先知寺，满路花枝未见莺。
    上到峰头千嶂合，下临岭脚一溪横。
    山寒入骨冰相似，冰杀人来却道清。

杨万里　宿长安闸
    野次何销追水程，昏时即住晓时行。
    惊眠幸自无更点，犹有船头击柝声。

杨万里　宿长乐县驿，驿皆用葵叶盖屋，状如棕叶云
    都将葵叶盖亭中，树似桄榔叶似棕。
    欲问天公觅微雪，装成急响打船篷。

杨万里　宿长林
    雾月撩人白，风灯恼客青。
    倦多资美睡，酒薄免迟醒。

杨万里　宿潮州海阳馆独夜不寐二首
    醉来还睡睡还醒，长是三更梦便惊。
    细数更声有何益，不然作麽到天明？

杨万里　宿潮州海阳馆独夜不寐二首
    腊前蚊子已能歌，挥去还来柰尔何。
    一只搅人终夕睡，此声元自不须多。

杨万里　宿城外张氏庄早起入三首
    灯火频挑只管残，雨声终夜恼空山。
    幸蒙晓月多情白，又遣东风抵死寒。

杨万里　宿城外张氏庄早起入三首
    破店无鸡报五更，只将梦觉当鸡鸣。
    匆匆上却蓝舆了，隔壁人家政睡声。

杨万里　宿城外张氏庄早起入三首
    眠云跂石十余年，回首抛官一瞬间。
    送旧迎新也辛苦，一番辛苦两年闲。

杨万里　宿池州齐山寺，即杜牧之九日登高处
    我来秋浦政逢秋，梦里曾来似旧游。
    风月不供诗酒债，江山长管古今愁。
    謪仙狂饮颠吟寺，小杜倡情冶思楼。
    问著州尼浑不识，齐山依旧俯寒流。

杨万里　宿度息
    薄云翳佳月，风为作金篦。
    我行以事役，云行亦壮为。
    如何今夕寒？只与客子期。
    志情岂我辈，能禁秋兴悲。
    短檠不解事，唤我哦新诗。

杨万里　宿峨桥化城寺二首
    忽从平地上高城，乃是圩塘堤上行。
    厚赛柳神销底物，长腰云子阔腰菱。

杨万里　宿峨桥化城寺二首
    一溪秋水一横桥，近路人家却作遥。
    柳遶溪桥荷遶屋，何须更著酒旗招。

杨万里　宿枫平
    休说江西西路行，东来骨瘦却诗清。
    恐缘桂玉疏云子，敢对溪山唤麴生。

杨万里　宿横冈
    我岂忘怀一亩居，谁令爱读数行书。
    秋南春北鴈相似，柳思花情莺不如。
    上市鱼虾村店酒，带花菘芥晚春蔬。
    长亭一醉非难事，造物相撩莫管渠。

杨万里　宿湖甫山
    夜泊湖甫山，绿杨护危堤。
    迅雷将残雨，似猛竟复微。
    晓月解风缆，熟睡初不知。
    起来问宿处，千山翠相围。
    霁峰有剩谒，旭溪无停辉。
    远树芦外出，若与船争驰。
    多情东林塔，寸步不相离。
    後送欣已远，前迎复在兹。
    不知塔意厚，为复船行迟。
    谁能仆此塔，庶不淹吾归。
    独感夜来雨，政作朝凉资。

杨万里　宿化斜桥，见鸡冠花二首
    出墙那得又高鸡，只露红冠隔锦衣。
    却是吴儿工料事，会嵇真个不能啼。

杨万里　宿化斜桥，见鸡冠花二首
    陈仓金碧夜双斜，一只今栖纪消家。
    别有飞来矮人国，化成玉树後庭花。

杨万里　宿黄土龛，五更闻子规
    通宵不睡睡方奇，梦里惊闻新子规。
    秪是一声已肠断，况当三月落花时。
    不论客子愁无那，便遣家人听亦悲。
    归到江西归始了，江东归得未为归。

杨万里　宿鸡林坊
    路觉往而复，意迷东与西。
    元来八九渡，只是一条溪。
    亭午虽微暑，兹辰较少泥。
    诸峰云上出，不但与云齐。

杨万里　宿鸡林坊
    草有清无俗，田生不用耘。
    菰花琱品字，荇叶缺钱文。
    出水浮难没，摇风净更芬。
    物情岂难状，作麽未前闻。

杨万里　宿金陵镇稳寺，望横山
    再见横山滴眼新，山曾劝我脱官身。
    灯笼箫鼓年年社，酒醆莺花处处人。
    忽忆诸公牡丹会，转头五柞去年春。
    野云墟月空荒寺，两袖寒风一帽尘。

杨万里　宿孔镇观雨中蛛丝五首
    雨打蛛丝不打蛛，雨来蛛入画檐隅。
    网罗满腹输渠巧，也只蝇蚊命属渠。

杨万里　宿孔镇观雨中蛛丝五首
    雨罢蜘蛛却出檐，网丝小减再新添。
    莫言辛苦无功业，便有飞虫密处粘。

杨万里　宿孔镇观雨中蛛丝五首
    空中仰面却飞身，寂似毘耶不动尊。
    忽有一蚊来触网，手忙脚乱便星奔。

杨万里　宿孔镇观雨中蛛丝五首
    走得团团织得窠，群飞来往不逃他。
    网罢外面逃多少，枉了辛勤设网罗。

杨万里　宿孔镇观雨中蛛丝五首
    网罗最密是蛛丝，却被秋蚊圣得知。
    粘著便飞来不再，蛛丝也解有疏时。

杨万里　宿兰溪水驿前三首
    击缆兰溪岸，开襟柳驿窗。
    人争趋夜市，月自浴秋江。
    灯火疏还密，帆樯只更双。
    平生经此县，今夕驻孤幢。

杨万里　宿兰溪水驿前三首
    合眼波吹枕，开篷月入船。
    奇哉一江水，写此二更天。
    剩欲酣清赏，翻愁败醉眠。
    今宵怀昨夕，雨卧万峰前。

杨万里　宿兰溪水驿前三首
    水色秋逾白，山光夜不青。
    一眉画天月，万粟种江星。
    小酌居然醉，当风不觉醒。
    谁家教儿子，清诵隔疏棂。

杨万里　宿乐平县北十里西塘
    破店能无漏，孤灯肯更明。
    中间通客路，终夜有人声。
    坐又坐不得，眠来眠未成。
    如何故山友，抵死怨躬耕。

杨万里　宿灵鹫禅寺二首
    暑中带汗入山中，霜满风篁雪满松。
    只是山寒清到骨，也无霜雪也无风。

杨万里　宿灵鹫禅寺二首
    初疑夜雨忽朝晴，乃是山泉终夜鸣。
    流到前溪无半语，在山做得许多声。

杨万里　宿龙回
    大熟虚成喜，微生亦可嗟。
    禾头已生耳，雨脚尚如麻。
    顷者宫收米，精於玹绝瑕。
    四山云又合，柰尔老农家。

杨万里　宿庐山栖贤寺，示如清长老
    清风迎衣襟，白云捧脚底，
    飘然径上庐山头，谁道栖贤三十里。
    乡禅引到狮子峰，旃檀喷出香雾浓。
    此一辨香为五老。一笑问我颜犹红。
    右看南狱左东海，方丈祝融抹轻黛。
    群仙遥劝九霞觞，金盘玉箸鲸鱼脍。
    急呼清风与白云，送我更往会列真。
    乡禅恐我忽飞去，挽著衣襟复留住。
    下视落星石一拳，长江一线湖一涓。
    醉掬玉渊亭下泉，磨作墨汁洒醉篇。

杨万里　宿牧牛亭秦太师坟庵
    两关只有一楼侯，瀛馆宁无再帝丘。
    天极八重心未死，台星三点坼方休。
    只看壁後新亭策，恐作栘中属国羞。
    今日牛羊上丘垄，不知丞相更嗔不。

杨万里　宿南岭驿二首
    茅花似雪复如茸，一望平原浅草中。
    尽日向人挥玉尘，知将何事语春风？

杨万里　宿南岭驿二首
    蕨手犹拳已箸长，菊苗初甲可羹尝。
    山村富贵无人享，一路春风野菜香。

杨万里　宿青山市四首
    青山业主是玄晖，太白无钱典得伊。
    总是诗仙休更讼，两蓑分钓一鱼矶。

杨万里　宿青山市四首
    云涂雾抹澹葱曨，万匹霜绡罩王龙。
    中有双峰不争长，诸峰情愿长双峰。

杨万里　宿青山市四首
    近看青山却朗然，更无半点雾和烟。
    一峰是石高多少，到得峰头即到天。

杨万里　宿青山市四首
    市心酒店客来尝，且酹仙家十二郎。
    鹦鹉鸬鹚何处觅，只将老瓦当瑶觞。

杨万里　宿三里店，溪声聒睡终夕
    破驿荒村山路边，斜风细雨客灯前。
    子规一夜啼到晓，更待溪声始不眠。

杨万里　宿四望山下，望庐山
    过湖见远岫，澹若横碧烟。
    晨蔚动霁晖，春滋涵雨鲜。
    人世那有此，心疑是庐山。
    宿惊恍未定，欲问无暇言。
    落日泊四望，诸峰森在前。
    老夫急亲指，舟子答果然。
    平地起屏障，倚空开旗旃。
