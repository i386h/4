<!-- { "loadSidebar": true } -->
罗公升　题邹安斋诗卷
    兵余十八载，乃忽见此诗。
    乾坤发危涕，未论言语奇。
    古音乃泗磬，丽色藻鲛丝。
    想见堵墙人，倾倒落笔时。
    奈何清平调，变入寒笳吹。
    苍茫同谷意，天遣放厥词。
    墓槚忽可材，所患访何迟。
    空余两家子，把卷惊合离。
    九原不可起，可起更可悲。
    祝君藏名山，小作千岁期。

罗公升　脱身军府暂憩先月亭前挹湖光左右花木交映壁间题字亦有可观惜未及
    四年尘沙中，奔走日不给。
    空歌下泉诗，颇愧夔子集。
    今晨出军府，心与归鸟急。
    花迎晓日笑，树沐清露湿。
    清漪无游鳞，照影孤小立。
    重来期秋风，领略蟾影入。

罗公升　挽何见山二首
    大父平生友，惟公意莫违。
    山嵇欣月托，张许竟同归。
    光岳留英笑，阳秋见是非。
    终天臣子泪，今日重沾衣。

罗公升　挽何见山二首
    试手闻弦化，焦头谕檄驰。
    鹏方从海运，鳌已戴山移。
    虚哭玄元庙，还赓鹫领诗。
    寥寥岛中客，不负故王知。

罗公升　挽章
    忆昔垂髫日，相期志已深。
    国家当日事，父母此时心。
    劫火分南北，秋风隔古今。
    病躯可堪此，无泪足沾襟。

罗公升　为游叔蕃觅苦椎
    丘中有佳人，被褐抱白玉。
    百年老风雨，坐阅成毁速。
    霜余乃脱颍，磊落隐者屋。
    平生苦硬姿，卓尔受命独。
    虞翻终老辣，严挺笑软熟。
    世情乐肥甘，有齿但食肉。
    封题欲远赠，惧以蜇口渎。
    的应山林味，雅称藜藿哹。
    聊持诗百字，为博珠一斛。
    我本看泉声，茅斋添夜读。

罗公升　闻息有变
    斗粟将谁憾，关弓只自怜。
    竟成瓜蔓摘，深愧棣华翩。
    甘苦同三月，幽明冀百年。
    衰宗更如此，愁绝古松烟。

罗公升　西楼火
    祝融下省方，掉鞭鞭火龙。
    夜行失故路，误入书窗中。
    红光拂斗极，幻出琉璃宫。
    鱼龙沸幽壑，台观游太空。
    六丁摄图史，羽化茫无踪。
    成毁有定理，那足介我胸。
    造物解相补，放入山数重。
    此境如此心，空洞无垣墉。

罗公升　溪上
    往岁贪奇览，今年遂老槃。
    门前溪一发，我作五湖看。

罗公升　戏萧高风曾孟声二友二首
    丹凤辞旧楼，四海求其凤。
    偶来梧竹间，振翮鸣朝阳。
    众禽不自揣，竞欲依余光。
    神物要自珍，微羽那足当。
    了知霄汉姿，不集灌莽场。
    所忧燕雀杂，坐更鸿鹄藏。
    丹山有佳侣，足以陪双翔。
    人间勿为留，归哉白云乡。

罗公升　戏萧高风曾孟声二友二首
    飞鸿响遥空，抱弋空遗影。
    游鳞纵前川，把钓睨枯井。
    相看各如梦，欲求几延颈。
    劳心纵有获，所获仅蛙黾。
    行人见之笑，千唤不一省。
    沧溟四无边，尽纳天地境。
    巨鳌载三山，未足污吾绠。
    相顾作清游，濯足壶峤顶。

罗公升　相国寺
    白璧犹书唐岁月，都城更记旧朝廷。
    如何六代明天子，不及缁衣独有灵。

罗公升　晓起
    危柯早得秋，羁鹤易知晓。
    幽人带星起，古木叫孤鸟。
    帘影一丈高，曙色万里杳。
    人衡苍茫内，树立浩荡表。
    安知南征云，不自厌纷扰。
    秋光接岩气，终觉风味少。
    红矜古蓉丽，白惜渚莲夭。
    观妄眼已空，触物思还悄。
    贺公岂真狂，有激或成矫。
    归登神圣台，一笑万缘了。

罗公升　谢松野叔惠菊
    囷粟分公瑾，千金寿仲连。
    山人不须此，再拜菊花前。

罗公升　谢松野叔赠诗用首句惊舟出瞿塘还有平流安十字为韵
    庭中鸟鹊噪，门外鸡犬惊。
    知有锦绣章，来作金石声。
    松因屈子耻，菊为渊明清。
    今我独何者，照几新诗明。

罗公升　谢松野叔赠诗用首句惊舟出瞿塘还有平流安十字为韵
    君字若修竹，潇洒风雨秋。
    君诗若轻帆，沧海万斛舟。
    快读意自醒，痼疾一剂瘳。
    细读殊味益，汲井百丈忧。

罗公升　新秋
    团扇初辞暑，虚檐恰受风。
    帘花孤月冷，秋在不声中。

罗公升　雪后望庐山
    一别炉峰十载余，重来相对雪消初。
    湖中怒长也侯气，林外先生佛子庐。
    鼎镬梦回山屐在，尘埃业重草堂疏。
    匆匆未副登临愿，终拟诛茅赋卜居。

罗公升　演福寺
    祎翟当年让福人，早知何用羡长春。
    帝乡抔土真无憾，怨绝龙沙万里身。

罗公升　燕城读史
    主父变服强公叔，魏武迁都违众臣。
    战国犹有知礼士，后世还同问俗人。

罗公升　燕城读史
    敖仓转粟走天下，山积云委加蒿蓬。
    子孙粒粟不到日，留与楚汉争英雄。

罗公升　燕城读史
    始皇渡江项籍笑，魏朝失政高欢讥。
    奸雄觇国自有在，岂必儒者能知几。

罗公升　燕城读史
    秦王手创万世业，四海不足充侈心。
    孝文田家眼孔小，露台欲作悭百金。

罗公升　燕城读史
    辽佐遣戍函谷举，平怀构兵江都亡。
    秦隋失道自速死，可是东海真不祥。

罗公升　燕城读史
    千秋一言致宰相，匈奴已谓朝廷轻。
    那知汉家有故事，倒取屠贩居公卿。

罗公升　燕城读史
    中屠蹶张一健卒，欲斩嬖幸尊朝廷。
    如何董贤小竖子，迨退宰辅如优伶。

罗公升　燕城读史
    晋武深鉴前代失，诸王竞握兵马雄。
    何须更待东门啸，始叹铜驼荆刺中。

罗公升　燕城读史
    石虎父子恃兵刀，卜世谓与天地期。
    那知喋血宫庭者，尽是怀中抱弄儿。

罗公升　燕城读史
    隋唐晋汉本胡种，自入中国皆衣冠。
    不知耶律称皇帝，何似文皇号可汗。

罗公升　燕城读史
    德宗急治相鬼质，间架算尽琼林开。
    鲁宣强聒亦徒耳，直到山南未觉来。

罗公升　燕城读史
    锱郎璀贼世台家，卖主知作他邦臣。
    当年只算孙供奉，犹胜纷纷误国人。

罗公升　燕城读史
    亚子十指得天下，尽取国用供至尊。
    一朝颠沛罂子谷，费尽软语谁知恩。

罗公升　燕城读史
    李生平生嘻佛去，厕筹拭面邦计空。
    那知铁马浮江日，却是神僧建塔功。

罗公升　扬州
    琼姬羽化归天去，花后香销扫地空。
    要觅扬州旧风物，夕阳禅智立秋风。

罗公升　夜月怀超然故台
    中宵雨声歇，好月满我屋。
    开门四无人，老树立於独。
    巡檐不成寐，送影过墙竹。
    赏弄情未央，矮屋碍远目。
    故山有层台，千里旷游瞩。
    主人三年别，坐使万瓦覆。
    鹏程本逍遥，蚁穴自羁束。
    乾坤有兴废，岂必善者福。
    是身且非我，而况土与木。
    但听雍门弹，忽效孟尝哭。

罗公升　乙酉元日游长春宫奚真人所居之地雕砌文礱皆汴都宫殿旧物
    元日能关一日开，解鞍杖策访云端。
    树冲剑气千秋老，泉遇松声六月寒。
    朝市未妨閒野乐，山村犹恨世途难。
    凄凉龙德宫中石，装点琳宫处道冠。

罗公升　忆故人
    檐前一矫首，云冻天欲愁。
    客心急岁晚，留滞此何州。
    黄金不疗饥，暖老各一裘。
    珍重山中人，幅巾自无忧。

罗公升　有感
    车骑将军结束新，长安那记昔年身。
    南来尽是干名者，无复平阳下泪人。
    龙首黄扉老大臣，婆娑听履上星辰。
    西风一点违天血，同是先朝拣拔人。

罗公升　有念
    方招东渚魂，又送北阡窆。
    交游亦余几，日觉眼中欠。
    向来所憎者，一一皆可念。
    忧愁鬓先霜，形影吾自厌。
    春华已零落，秋木岂阳艳。
    绯怀郢人质，徒挂季子剑。

罗公升　庾楼
    万里淮山万晨江，庾公曾此据胡床。
    西风尘土谋诚误，故国关河念未亡。
    对策记谈乘塞事，倚阑今送入京航。
    六朝人物知多少，只有东篱百岁香。

罗公升　杂诗三首
    叔夜七不堪，投笔窜耕垄。
    被毛学新鄙，暴虎悔旧勇。
    敛身蜗壳间，榻外即关陇。
    □无奏记手，门绝问奇踵。
    人言明府骄，我欲廷尉重。
    可人忽东来，明月云乐拥。

罗公升　杂诗三首
    世故如游尘，朝扫暮还有。
    向平待毕婚，谢事计已后。
    耳堪几枕流，口但宜饮酒。
    门前泰华压，老子一搔首。
    秋来四壁寂，草色上户牖。
    好山喜笑人，客至但摇手。

罗公升　杂诗三首
    形驱世鞅缚，妄灭天刑逃。
    我身不失我，荣辱谁能操。
    蔬肉等一恋，耕学两不高。
    未应泉石癖，可笑州县劳。
    秦人跨四海，不及源中桃。
    但看逸名姓，已足贤萧曹。

罗公升　杂咏二首
    帝历千年统，神州百代居。
    但看今日事，莫信古人书。

罗公升　杂咏二首
    胡羯宁知分，中原欲并驱。
    设兵生建武，堪与赤眉俱。

罗公升　再如吴门
    地冻江空雁不飞，孤帆何事又乘危。
    更无残雪山阴兴，漫有穷通蜀道诗。
    自笑大瓢长瀋落，可辞群鸟议瑕玼。
    吴门市隐非梁籍，名姓宁须假手知。

罗公升　早起
    冬冬五鼓动，客子推枕起。
    余灯明壁间，照我发垂耳。
    呻吟与鼻息，彻晓声未已。
