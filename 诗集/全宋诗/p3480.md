<!-- { "loadSidebar": true } -->
    翁妪齐眉妇亦贤，小姑颜貌正笄年。
    头发乱，髻鬟偏，
    爱把花枝立柂前。

薛嵎　渔父词七首
    湘妃泪染竹痕斑，风雨连朝下钓难。
    春浪急，石矶寒，
    买得茅柴味亦酸。

薛嵎　渔父词七首
    满湖飞雪搅长空，急起呼儿上短篷。
    蓑笠具，画图同，
    铁笛声长曲未终。

薛嵎　渔父词七首
    离骚读罢怨声声，曾向江边问屈平。
    醒还醉，醉还醒，
    笑指沧浪可濯缨。

薛嵎　渔父词七首
    白发髼忪不记年，扁舟泊在荻花边。
    天上月，水中天，
    夜夜烟波得意眠。

薛嵎　渔父词七首
    只有青山可卜邻，妻儿语笑意全真。
    休识安，莫嫌贫，
    方是安闲第一人。

薛嵎　渔家
    生涯渔业在，屋漏旋增茅。
    莫道直钩拙，翻同稚子敲。
    夜灯切竹火，宾坐具山肴。
    中有白头者，离骚手自抄。

薛嵎　育王寺
    寺中众山里，白云深更深。
    不知行乐意，何似坐禅心。
    护塔龙常在，倚松僧独吟。
    渡江前赐字，珍重到于今。

薛嵎　园中
    莫道趋时拙，书中乐未涯。
    荷锄依树歇，联句笑人迟。
    仙去井犹在，年荒草不衰。
    近来筋力减，累失看花期。

薛嵎　月海远上人游方过灵隐
    一点灵光在，月生沧海深。
    此中难着语，何处可相寻。
    野寺庙无定，穷冬日易阴。
    听松行九里，却坐冷泉吟。

薛嵎　越僧一书记索赋二绝　松风阁
    何处笙箫起半空，满山斜日动蛟龙。
    老僧无语凭栏久，过尽白云千万重。

薛嵎　越僧一书记索赋二绝　月泉
    月色泉声境自真，有身终不若埃尘。
    山中受用只如此，住者知为澹泊人。

薛嵎　再别徐太古主簿
    枌社过从久，新知尽不如。
    素心非必仕，此别遂成痚。
    清苦辞藜藿，寒暄慎起居。
    川途修复阻，相忆眇愁予。

薛嵎　早起即事
    隔水钟声枕上闻，城中人事已纷纷。
    开门放鹤溪边去，冲破闲阶一片云。

薛嵎　赠渔者
    几度看山愧白鸥，身名心事两悠悠。
    如何醉醒寒江上，风卷芦花雪满头。

薛嵎　赵东阁倅越
    百指忍贫埯远次，壮心销尽鬓丝如。
    身如韦素居常泰，官被声名折得迟。
    束檐喜闻千里戍，出山唯有十年诗。
    兰亭风月应须记，人物依稀似晋时。

薛嵎　赵东阁奏院去国
    帆远浙江风，莼鲈趣一同。
    无人持国是，举世咎诗穷。
    身退山林重，心怡学问充。
    冥鸿离罾缴，瞬息九霄空。

薛嵎　真隐寺呈延上人
    塔光圆照室，香炷读经晨。
    林下有清福，尘中无悟人。
    岩阴常候雨，松色不知春。
    青草何年墓，标题界碣新。

薛嵎　郑氏时斋
    力学竞分阴，俄惊岁月深。
    岂为科举地，自遂读书心。
    名教有余乐，尘埃不可寻。
    肯同碌碌者，白首尚籯金。

薛嵎　中秋家人玩月
    年年照离别，今夕喜团栾。
    不是人心异，全胜昨夜看。
    八荒同皎洁，列宿让清寒。
    自有银河路，乘槎到不难。

薛嵎　重游雁山分得六题　荡顶
    高平余十里，湖湗落中间。
    此地可耕凿，长年迷草菅。
    一庵犹有路，四望忽无山。
    道者了经课，慰余灯陟艰。
    
    重游雁山分得六题　龙鼻水
    怪极生真想，饥凶祷请勤。
    半身鳞甲具，一勺渺瀰分。
    应谷声如鬼，飞空石碍云。
    精诚随寓在，亦以感通闻。

薛嵎　重游雁山分得六题　水帘谷
    石壁斧修痕，风泉断续闻。
    琉璃光闪日，空洞湿飞云。
    妙出神功造，源从湫底分。
    谁能为钩起，深处谒龙君。

薛嵎　重游雁山分得六题　天聪洞
    天听本非耳，形容独费吟。
    岂伊空凿团，能探杳冥心。
    混沌开中窍，空虚纳众音。
    下临千仞险，当暑骨毛森。

薛嵎　重游雁山分得六题　五老峰
    岩前看不足，化此石为身。
    忆昔白头者，於中第几人。
    相逢应失笑，久立岂迷津。
    勿厌薜萝密，痴容免俗嗔。

薛嵎　重游雁山分得六题　照胆潭
    彼我俱澄澈，中涵理趣深。
    游鯈具龙体，幽洞通潭心。
    影动猿摇树，沙明日耀金。
    片岩经霹雳，痕凿到于今。

薛嵎　舟泊曹娥祠下
    身没一朝事，孝名垂至今。
    江空夜涛泣，日落雾天阴。
    社祭陈箫鼓，蛮歌进宝琛。
    予生无愧怍，风浪不惊心。

薛嵎　朱氏云壑
    舒卷悠悠付太空，居然丘壑具胸中。
    人生知已终难必，世上无心自不同。
    片石若浮龙在水，远峰欲露树吟风。
    羡君隐处有如此，想见诗成字字工。

薛嵎　追惜永嘉前政知县赵大猷时景定改元
    兴言民父恩犹在，何故年来尽不如。
    清节苦於为士日，归装轻似到官初。
    月明往事寻思遍，灯下怀人音问痚。
    矫首天朝除目到，放教田里得安居。

薛嵎　自君之出矣三首
    自君之出矣，泪对花枝洒。
    风窗挑夜灯，心在无油泻。

薛嵎　自君之出矣三首
    自君之出矣，荏苒度寒燠。
    譬彼双鲤鱼，书辞长在腹。

薛嵎　自君之出矣三首
    自君之出矣，抱此离恨情。
    春蚕不作丝，缠绵过一生。

薛寘　泄潭瀑布
    秋高水壮雪飞涛，岩木招风怒窍号。
    不是玉虹低涧饮，白龙拖雨下山腰。

薛仲庚　春日
    晨游每及晡，夜游不知旦。
    春风似醇醪，盎盎消我闷。
    春月似新茗，泠泠清我困。
    人生能几逢，月圆花烂漫。
    何为守幽独，忽忽音容换。
    沂水舞雩人，天机自游玩，
    叔子登岘山，浮名何足叹。

薛仲庚　读书
    忧来驱我行，困来驱我睡。
    文章堆案头，时复一开视。
    岂能皆通说，偶然聊适意。
    骏马骤平途，里程何足计。
    万我罗目前，忽为尘所昧。
    虎豹贵搜猎，狐兔从委弃。
    五鼎虽共珍，闻名岂知味。
    均此一卷书，今日与昨异。
    求名无欲速，要当毕斯世。
    古人不为经，言动人偶记。
    悲哉汉诸儒，白首闇文义。

薛周　留题楼观
    结草终南下，云萝下迳深。
    人穷文始迹，谁到伯阳心。
    古木含天理，清风快客襟。
    劳车行计促，空媿负长吟。

学士院　宁宗郊祀二十九首
    合祀丘泽，登侑祖宗。
    顾諟惟粗，灵承惟恭。
    有岩皇备，有庄帝容。
    监于克诚，肃肃雍雍。

学士院　宁宗郊祀二十九首
    ［圜钟为宫］天门荡荡，云车阴阴。
    百神咸秩，在灵顾歆。
    神哉来娭，神神溥临。
    乡时宋德，翼翼小心。

学士院　宁宗郊祀二十九首
    ［黄钟为角］华盖既动，紫微洞开。
    星枢周旋，日车徘徊。
    灵兮顾佑，灵兮沛来。
    载燕载娭，式时坛垓。

学士院　宁宗郊祀二十九首
    ［太簇为徵］泰尊媪釐，祖功宗德。
    辰躔陪营，岳渎受职。
    神哉来下，神哉来格。
    乡德惟声，留虞嘉席。

学士院　宁宗郊祀二十九首
    ［姑洗为羽］金石宣昭，羽旄纷纶。
    洁火夕照，明水夜陈。
    娭哉惟灵，娭哉惟神。
    凤马招摇，惟德之亲。

学士院　宁宗郊祀二十九首
    皇帝剑勤，兴用陶瓦。
    礼神颂祗，奠币献斝。
    月鉴阴肃，醒液融治。
    挹彼注兹，礼无过者。

学士院　宁宗郊祀二十九首
    崇台穹窿，高灵下堕。
    庆阴彷佛，从坐肉峨。
    宵升于丘，时通槿火。
    维天之命，百禄是荷。

学士院　宁宗郊祀二十九首
    帝乡于郊，一精二纯。
    紫觚陟降，嘉玉妥陈。
    神方留娭，瑞贶纷纶。
    申锡无疆，螽斯振振。

学士院　宁宗郊祀二十九首
    肃肃礼度，鋗鋗宫奏。
    天行徐谧，皇闪昭懋。
    光连重壁，物介簋豆。
    于皇以乡，无声无臭。

学士院　宁宗郊祀二十九首
    列俎孔陈，喜笾维实。
    鼎煁阳燧，玉流星液。
    我牲既硕，我度既苾。
    神监下昭，安坐翔吉。

学士院　宁宗郊祀二十九首
    帝登初觞，礼岩再兴。
    精明满昭，齐飆洞贯。
    灵娭留俞，神光炳焕。
    我宋受福，永寿于万。

学士院　宁宗郊祀二十九首
    紫坛岳立，神光夜烛。
    有俨旒采，有莺佩玉。
    霄垠顾何，祖宗熙穆。
    对越不忘，俾尔戬觳。

学士院　宁宗郊祀二十九首
    天容澄谧，景气晏和。
    瓒斝度醇，鋗璯叶歌。
    帝降庭止，夜其如何。
    神助不休，宜尔众多。

学士院　宁宗郊祀二十九首
    甘露流英，卿云舒来。
    灵俞有喜，神光晻暧。
    穆穆来莅，洋洋如在。
    帝用居歆，泽及四海。

学士院　宁宗郊祀二十九首
    听惟乡德，监惟棐忱。
    顾諟思明，灵承思钦。
    永言端莅，肃对下临。
    上帝是皇，毋贰尔心。

学士院　宁宗郊祀二十九首
    羽籥陈容，干戚按节。
    德闲而泰，功劳而决。
    虞我神祗，扬我谟烈。
    尽美尽善，福流有截。

学士院　宁宗郊祀二十九首
    帝临中坛，神从八陛。
    华玉展瑞，明声计醒。
    亦有嘉德，克相盛礼。
