<!-- { "loadSidebar": true } -->
    雕鞍长剑纷纷是，人物如斯岂易求。

方回　万山堂饮归
    追怀往者数贤侯，得得经营续续修。
    依旧夜栏低北斗，几番春絮委东流。
    同游尽道山能好，半醉谁知我独愁。
    乃后吾徒身亦死，题诗更有昔人不。

方回　王干三岭
    澄练平皋水屈盘，青苍松栎拥峰峦。
    霜晴村落全如画，一见都忘上岭难。

方回　王御史野塘图歌
    野塘之水兮其色油油，以畜以泄兮灌我良畴。
    弋有凫雁兮盟有鸥，我出而仕兮可则进，
    脱如不可兮还我锄耰。水之上兮山之下，
    稷黍枣栗兮野塘之坞。秋收其实兮于粲满筥，
    车既膏兮马不前，退而家食兮孰予敢侮。
    我思野塘兮繄古之沂，有怀其人兮瑟声希。
    可由求赤兮贤宁不希，登之廊肆兮佩玉黼黻，
    否则岂无春服兮咏雩风而与归。

方回　望大江
    春草茫茫阔，春江渺渺流。
    断魂欲谁诉，极目使人愁。
    更过天垂处，应无地尽头。
    豪商似差乐，槌鼓发盐舟。

方回　望湖
    涌金楼下路，小艇尚堪呼。
    衰疾吾如此，湖山了不殊。
    兴亡忽今昔，红绿自莲蒲。
    近说迁渔户，穷鳞气稍苏。

方回　望庐山怀旧
    夜入庐山路，开元万柱宫。
    穿廊石渠水，凉座竹林风。
    羽客谈霏雪，星郎气吐虹。
    劫灰如可问，无复昔人同。

方回　望南山别峰见树间烟出知有隐者
    南山有别峰，石树相因依。
    兹晨偶流目，遥见青烟微。
    未知此林下，谁家掩荆扉。
    我亦欲一往，结茅纫槲衣。
    秋饭所种粟，春羹自生薇。
    今年四阅月，孤城闭贼围。
    当其薪粲绝，无翅何由飞。
    客谓郊关外，似觉事转非。
    岁俭剽夺急，村荒游徼稀。
    豺狼方磨牙，择人以自肥。
    市隐世态恶，岩栖心事违。
    四海岂不广，惆怅将焉归。

方回　望西太乙宫四圣观半为僧寺
    红墙半旧粉墙新，泥塑金涂各有神。
    僧道不须閒计较，等为和靖守坟人。

方回　为合密府判题赵子昂大字兰亭
    神奇变化莫若龙，屈蟠可藏螺谷中。
    一声霹雳起头角，金鳞万丈横苍空。
    右军禊帖不盈咫，善临摹者子赵子。
    一觞一咏十九之，方如带玉满疋纸。
    小字古称黄庭经，大字焦山瘗鹤铭。
    小敛大纵出一手，譬如写真妙丹青。
    写真但要写得似，小纖大浓皆可喜。
    小如眼中见瞳人，大如镜中见全身。

方回　为黄仲宣赋山中四章章四句
    山中之朝，有溪可瓢。
    饮我之水，亦逍以遥。

方回　为黄仲宣赋山中四章章四句
    山中之暮，岂不风雨。
    心与一灯，耿耿千古。

方回　为黄仲宣赋山中四章章四句
    山中之人，耘夫耕民。
    鲭厥五侯，其如子真。

方回　为黄仲宣赋山中四章章四句
    子疏于躥，朋来其学。
    彼恶知兹，山中之乐。

方回　为陆元德题擅谦斋
    四体非槁木，焉得常无为。
    下士蔑轨则，德人慎容仪。
    屈伸一时间，良复关安危。
    举手一不当，尚难令童儿。
    横目愚而神，岂可易指撝。
    造次肆亵慢，合沓来轻欺。
    臂且有所使，衔袖未出时。
    恂恂君子心，于此先有思。
    脱若役吾仆，未容盛气施。
    刚桀世讵乏，受侮宁无辞。
    画一发狗纵，厥规曹也随。
    年老益畏谨，请苑犹召疑。
    捉麈授生徒，秉钺行军师。
    一如执玉恭，庶几无悔追。

方回　为牟德范题石湖遗墨意有未尽复赋五首
    青春日月羁尘鞅，朱夏乾坤炽暑炉。
    略对风檐紬古卷，閒愁吹得一星无。

方回　为牟德范题石湖遗墨意有未尽复赋五首
    汉陵往事余金碗，湘步空名尚铁炉。
    地下中郎今不作，典刑真属虎贲无。

方回　为牟德范题石湖遗墨意有未尽复赋五首
    不寻蓬岛求仙药，肯羡铜山侈赐炉。
    独有平生嗜古癖，谁知东郭履全无。

方回　为牟德范题石湖遗墨意有未尽复赋五首
    传道府中浇茗碗，灵坚陇畔炷薰炉。
    银钩茧纸闲舒卷，锥也无时未是无。

方回　为牟德范题石湖遗墨意有未尽复赋五首
    日长饥雀窥铛釜，雨过跳蛙上灶炉。
    莫笑晒书亡玉轴，荆州还识半人无。

方回　为孙同签瓒题赵子昂马
    画马当年李伯时，长怀鲁直子瞻诗。
    朝廷□道人才盛，元佑风流再见之。

方回　为魏塘王居士留三日二首
    水乡熟处未全饥，舟楫安行盗亦稀。
    乘兴聊为三日客，魏塘酒贱蟹螯肥。

方回　为魏塘王居士留三日二首
    魏塘酒贱蟹鳌肥，久要人情忍重违。
    呼妓访僧俱不必，醉三昼夜可言归。

方回　为吴太初题初邻斋二首
    此宅元无一物遮，问君隔壁是谁家。
    伏羲未画前头事，篱落傍边靠得些。

方回　为吴太初题初邻斋二首
    三两茅庐一径深，略知住处未知心。
    元来有物先天地，难向君家屋畔寻。

方回　为徐企题李伯时马
    此画良真李伯时，形容飞动卒难诗。
    但将元佑苏黄作，开卷焚香朗诵之。

方回　为徐企题赵子昂所画二马
    相马有伯乐，画马有伯时。
    伯乐永已矣，伯时犹见之。
    长林之下无茂草，此马得无半饱饥。
    一疋背树似揩痒，一疋齕枯首羸垂。
    赵子作此必有意，志士失职心伤悲。
    我思肥马不可羁，不如叟马劣易骑。
    焉得生致此二疋，马亦如我老且衰。
    破鞍弊鞯骨硉砵，狂豪敢学幽并儿。
    无世尘处天地阔，我后子先缓辔看山时赋诗。

方回　为张都目益题爪哇王后将相图
    阛婆之国古来有，其人裸体蓬厥首。
    后来改号作爪哇，君僭称王妻僭后。
    跣足露乳布缠腰，往往自妍不知丑。
    千岛万岛南海南，谓远无虞险可守。
    成周通道八蛮朝，旅獒越裳孰敢后。
    真腊彭彭亨皆人贡，巴尚答洽尔独否。
    壬辰腊月明日望，三平章往命招诱。
    泉州出门七州洋，飞樯舞帆朔风吼。
    五旬有余至其境，惊禽骇兽破胆走。
    前主初丧后主立，国乱未定内掣肘。
    生擒瞎直吃当王，癸巳三月之十九。
    先降土汉必者牙，水陆引道分左右。
    继获昔剌小大子，□□留屯岂容久。
    所俘病亡或逋逃，穷则反噬如野□。
    □秋班师会占城，诸国降表肯相受。
    梢工满载槟榔果，征夫烂醉椰子酒。
    生金铜钱暨百宝，搜山讨掳恣意取。
    蝤蛑虾蟹玳瑁螺，芭蕉豆蔻皆可口。
    风俗可怪亦可怜，食无匕箸但用手。
    生年月日都不记，淫乱混杂忘牝牡。
    得此诗料告者谁，滕良伯父乃吾友。
    我赋长篇当凯歌，甘誓胤征同不朽。

方回　文公故居有怀
    慷慨怀人独倚楼，定应故国此神游。
    共知道派传洙洒，犹觉文星贯斗牛。
    八佾舞移谁有鲁，两楹梦断已无周。
    先生不遇关何事，更作离骚一段愁。

方回　文公书院新创
    新堂育士焕榱椽，突起文公故宅边。
    孟子向来推亚圣，邹人谁不企先贤。
    遗书会萃垂千古，缺典因循近百年。
    为问杏坛旧邻里，颜曾以后岂无传。

方回　闻谤
    修身可用要人知，暗室孤灯敢自欺。
    赤口烧城市有虎，熨平寸地听群儿。

方回　闻盗
    全吴称富庶，一水忽萧条。
    稍辱君公察，焉容盗贼骄。
    浦荒橐物谢，田落介虫饶。
    见说塘西路，人家总被烧。

方回　闻盗发亡男雷孙墓
    得非阿瞒党，忍作发丘郎。
    谁实驱为贼，官今视若常。
    故无金碗出，岂有竹书藏。
    风俗衰如此，非徒痛此殇。

方回　闻笛叹
    读书夜倦灯影暗，屋外笛声何处来。
    邻翁吹笛意本乐，闻笛如我心何哀。
    如说生离苦，天涯海角无由回。
    又如诉死别，委骨黄壤埋蒿莱。
    失身羁妇过昭君冢，偾军老将上李陵台，
    东坡澹庵惠州新州更海外。经义字说蛊场屋，
    格天之阁高崔嵬。元佑太母地下负废立之谤，
    昭慈再废入道冷屋扃荒苔。济阳一去饮霅水，
    不得其死二十七年，老奸擅位污公台。
    分明历历道此事，使我颜色黯然如死灰。
    岂止山阳向秀感，徒为嵇吕二子空徘徊。
    平生不识音与律，但喜乐工奏曲作技倾金罍。
    不谓今夕此何夕，江淹别恨二赋尽到眼，
    玉川子涕泗虾蟆食月万古不可开。铁肠石肺百杂碎，
    惊魇不顾闺中孩。壁下偶有酒，
    顾谓斟一杯。一杯薄酒何足御此大愤怨，
    不如愚无知者酣卧鼻息长如雷。须臾笛声寂无有，
    出视空庭但星斗。

方回　闻过
    秋来火伞尚高张，心定还能热处凉。
    自古及今谁不死，宁人负我亦何伤。
    缗钱琐碎争多少，杯酒纷纭说短长。
    旧管钓台时入梦，人间未有两严光。

方回　闻军过
    老胆堪多恐，焦脾更积忧。
    军声时汹汹，债事日悠悠。
    西路危单骑，东滩乏便舟。
    情怀无一可，风雨五更头。

方回　闻南盗
    试与呼苍昊，云何共绿林。
    谁欤能受谏，吾欲告司箴。
    稍有偷生路，应无守死心。
    古书今不信，衰腐独沈吟。

方回　闻汪昌宗讣
    四海旧知识，乱来俱白头。
    时闻一人死，身复几年留。
    相遇长安市，频惊□尉侯。
    胸中皂白事，梦逐杞天休。

