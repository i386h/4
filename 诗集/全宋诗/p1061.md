<!-- { "loadSidebar": true } -->
    枣林蔽天日，交阴不容繖。
    仰看实离离，忆见花纂纂。
    异乡怀节物，不共斟酒盏。
    举场下马入，深锁严龠管。
    诸生所程书，捃束若穖秆。
    蜜灯坐回环，丹砚精料柬。
    披榛拔芝兰，断石收琰琬。
    纷争一日事，声实溷端竨。
    天球或弃遗，斗筲尚何算。
    西归到官舍，尘土昏案版。
    寒窗穿碧疏，润础闹苍藓。
    诗书鹊巢翻，帷幔蛛丝羒。
    果知兄未来，光阴坐晼晚。
    昨蒙叔父报，亦叹音书简。
    薄言使事重，激切被天遣。
    逋流一方病，责任媲和扁。
    咨询怀靡及，不遑暇息偃。
    嚼冰进糜餐，冲雪踏层巘。
    严霜八月飞，貂狐无余暖。
    念嗟叔母刘，穷年寄甥馆。
    尚怜公初黠，诱掖到昭宛。
    庭坚薄才资，行又出町疃。
    浮云与世疏，短绠及道浅。
    匠伯首暂回，大樗终偃蹇。
    学宫尸廪入，奉养阙丰腆。
    学徒日新闻，孤陋犹旧典。
    小材渠困我，持斲问轮扁。
    大材我屈渠，越鸡当鹄卵。
    未能引分去，恋禄幸苟免。
    平生报一饱，从事极黾勉。
    岂如不见收，放身就闲散。
    思伯卧江南，无心趣轩冕。
    庞翁迹颇亲，黄蘖门屡款。
    斋余佛饭香，茶沸甘露满。
    逢人问进退，余事寄一莞。
    仲父挟高才，甘为沟中断。
    青黄可牺樽，荐庙配瑚琏。
    季父有逸兴，未尝入都辇。
    临流呼钓船，拂石弄琴阮。
    雍容从朋交，林下追游衍。
    田园虽足乐，及时思还返。
    阴寒木鸣条，望损倚门眼。
    南枝喜鸣鹊，尺素托黄犬。
    又以窀穸留，归期指姑洗。
    寄声问僧护，儿发可以绾。
    妙言对宾客，称渠万金产。
    尔来弄笔砚，墨水恶翻建。
    大字如栖鸦，已不作肥软。
    鲁论未彻章，正苦诸叔嬾。
    新诗开累纸，欲罢不能卷。
    远怀托孤高，别思盈缱绻。
    秋月明夜潮，柘浆冻金碗。
    疏杵韵寒砧，幽泉流翠笕。
    吟哦口垂涎，嚼味有余隽。
    传示同好人，我家东床坦。
    风烟意气生，挥毫写藤茧。
    猎山穷鹑鴽，罩海极虾蚬。
    银钩乱眼膜，嘉句渥肺脘。
    且言伯在野，朋友必推挽。
    五泰列清庙，圣绪今皇缵。
    真儒运斗枢，道化迪天显。
    朝论惜才难，逸民大搜猕。
    岂闻任方物，包贡遗羽簳。
    招车必翘趐，前席思謇謇。
    王甥欲好怀，高意恐难转。
    长篇题远筒，封寄泪空潸。
    遥知云际开，灰飞黄锺管。

黄庭坚　奉和文潜赠无咎篇末多见及以既见君子云胡不喜为韵
    龟以灵故焦，雉以文故翳。
    本心如日月，利欲食之既。
    後生玩华藻，照影终没世。
    安得八紘羋，以道猎众智。

黄庭坚　奉和文潜赠无咎篇末多见及以既见君子云胡不喜为韵
    谈经用燕说，束弃诸儒传。
    滥觞虽有罪，末派弥九县。
    张侯真理窟，坚壁不与战。
    难以口舌争，水清石自见。

黄庭坚　奉和文潜赠无咎篇末多见及以既见君子云胡不喜为韵
    野性友麋鹿，君非我同群。
    文明近日月，我亦不如君。
    十载长相望，逝川水泇泇。
    何当谈绝倒，茗椀对炉薰。

黄庭坚　奉和文潜赠无咎篇末多见及以既见君子云胡不喜为韵
    北寺锁斋房，尘钥时一启。
    晁张跫然来，连璧照书几。
    庭柏郁葱葱，红榴罅多子。
    时蒙吐佳句，幽处万籁起。

黄庭坚　奉和文潜赠无咎篇末多见及以既见君子云胡不喜为韵
    先皇元丰未，极厌士浅闻。
    只今举秀孝，天未丧斯文。
    晁张班马首，崔蔡不足云。
    当令横笔阵，一战静楚氛。

黄庭坚　奉和文潜赠无咎篇末多见及以既见君子云胡不喜为韵
    张侯窘炊玉，僦屋得空垆。
    但见索酒郎，不见酒家胡。
    虽肥如瓠壶，胸中殊不麤。
    何用知如此，文彩似於菟。

黄庭坚　奉和文潜赠无咎篇末多见及以既见君子云胡不喜为韵
    荆公六艺学，妙处端不朽。
    诸生用其短，颇复凿户牖。
    譬如学捧心，初不悟己丑。
    玉石恐俱焚，公为区别不。

黄庭坚　奉和文潜赠无咎篇末多见及以既见君子云胡不喜为韵
    吾友陈师道，抱独门扫轨。
    晁张作荐书，射雉用一矢。
    吾闻举逸民，故得天下喜。
    两公阵堂堂，此士可摩垒。

黄庭坚　奉留楚金长老
    长安甚闹不须惊，好与牛儿著鼻绳。
    方便把他悲愿满，斩新然佛大明灯。

黄庭坚　奉留楚金长老
    但将饭向无心椀，自有人扶折脚铛。
    不用重寻旧巢穴，胡蜂窠挂万年藤。

黄庭坚　奉送刘君昆仲
    游子归心日夜流，南陔香草可晨羞。
    平原晓雨半槐夏，汾上午风初麦秋。
    鸿雁要须翔集早，脊令无憾急难求。
    欲因行李传家信，姑射山前是晋州。

黄庭坚　奉送时中摄东曹狱掾
    公退蒲团坐後亭，短日松风吟万籁。
    黄葵紫菊委榛丛，雪梅靓妆欲无对。
    遣骑相呼近酒樽，言君晓鼓前征旆。
    苍崖按辔虎豹号，野水呼船风雨晦。
    昨日归来有行色，未曾从容解冠带。
    府中夺我同官良，简书趣行将数辈。
    王事君今困马鞍，田园我亦思牛背。
    安得归舟载月明，鸬鹚白鸥为友生。
    一身不是百年物，五湖无边万里行。
    欲招蓑笠同云水，念君未可及吾盟。
    富于春秋貌突兀，睥睨满世收功名。
    参军虽卑狱司命，多由阴德至公卿。
    顉颐折额秦相国，不满三尺齐晏婴。
    丈夫身在形骸外，俗眼那能致重轻。

黄庭坚　奉送周元翁锁吉州司法厅赴礼部试
    江南江北木叶黄，五湖归雁天雨霜。
    系船湓城秣高马，客丁结束女缝裳。
    贡书登名彻未央，不比长卿薄游梁。
    南山雾豹出文章，去取公卿易驱羊。
    与君初无一日雅，倾盖许子如班扬。
    囚拘官曹少相见，忽忽岁晚稼涤场。
    一杯僚友喜多在，谢守不见空澄江。
    澄江如练明橘柚，万峰相倚摩青苍。
    暮堂醺醺客被酒，艳歌聒醉烛生光。
    椎鼓发船星斗白，明日各在天一方。
    寒鸦满枝二桥宅，樽前顾曲忆周郎。
    鲈鱼斫脍蔗为浆，恨君不留谁与尝。
    殿前春风君射策，汉庭诸公必动色。
    故人若问黄初平，将作金华牧羊客。

黄庭坚　奉同公择作拣芽咏
    赤囊岁上双龙璧，曾见前朝盛事来。
    想得天香随御所，延春阁道转轻雷。

黄庭坚　奉同六舅尚书咏茶碾煎烹三首
    要及新香碾一杯，不应传宝到云来。
    碎身粉骨方余味，莫厌声喧万壑雷。

黄庭坚　奉同六舅尚书咏茶碾煎烹三首
    风炉小鼎不须催，鱼眼长随蟹眼来。
    深注寒泉收第一，亦防枵腹爆乾雷。

黄庭坚　奉同六舅尚书咏茶碾煎烹三首
    乳粥琼糜雾脚回，色香味触映根来。
    睡魔有耳不及掩，直拂绳床过疾雷。

黄庭坚　奉同子瞻韵寄定国
    风云开古镜，淮海熨冰纨。
    王孙醉短舞，罗袜步微澜。
    老骥心虽在，白鸥盟已寒。
    斯人气金玉，视世一鼠肝。
    南归脱虫蛊，入对随孔鸾。
    忽以口语去，鼓船下惊湍。
    收身薄冰释，置枕泰山安。
    后土花药丽，海门天水宽。
    伐木思我友，知人良独难。
    遥怜须鬓绿，犹复耐悲欢。

黄庭坚　奉谢刘景文送团茶
    刘侯惠我大玄璧，上有雌雄双凤迹。
    鹅溪水练落春雪，粟面一杯增目力。
    刘侯惠我小玄璧，自裁半璧煮琼爢。
    收藏残月惜未碾，直待阿衡来说诗。
    绛囊团团余几璧，因来送我公莫惜。
    个中渴羌饱汤饼，鸡苏胡麻煮同吃。

黄庭坚　奉谢泰亨送酒
    风扫三峨山外雨，霜摧五柳宅边花。
    非君送酒添秋睡，可耐东池到晓蛙。

黄庭坚　奉约宣叔颂
    贵魁梧，贱琐尾。
    强分别，蚿怜虺。
    雨新霁，月未死。
    欲循城，将数子。
    烦置酒，摘苍耳。

黄庭坚　伏仙岩颂
    生死浪中涅盘宅，与人司黑非同白。
    谁令避世作聋盲，独来寒岩伏石壁。

黄庭坚　赋陈季张北轩杏花
    青春不拣势薄厚，春到人家尽花柳。
    杏园主人殊未来，岂谓一枝先入手。
    天晴日暖笼紫烟，镜里红妆犹带酒。
    江梅已尽桃李迟，此时此花即吾友。
    栏边渐满枝上空，叹息踌躇为之久。
    荣衰何异人一生，少壮蹔时成老丑。
    狂痴未解惜光阴，不饮十人常八九。
    岂如大醉升糟邱，太古乾坤随处有。
    更当种子如董仙，抟米谁能问升斗。

黄庭坚　赋未见君子忧心靡乐八韵寄李载
    同升吏部曹，往在纪丁未。
    别离感寒暑，岁星行十二。
    我惭鸡荩谷，子叹天且劓。
    空余山梁期，尚不昧初志。

黄庭坚　赋未见君子忧心靡乐八韵寄李载
    会合良艰期，系匏各异县。
    千里共明月，如披故人面。
    浮云蔽高秋，此岂心中愿。
    雾重豹成文，水清鱼自见。

黄庭坚　赋未见君子忧心靡乐八韵寄李载
    齐地谷翔贵，排门无爨饙。
    二仲有甘旨，奉亲亦良勤。
    原田水洸洸，何时稼如云。
    无民愿岁丰，正自不忘君。

黄庭坚　赋未见君子忧心靡乐八韵寄李载
    古人有成言，岁暮于吾子。
