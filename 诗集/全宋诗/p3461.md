<!-- { "loadSidebar": true } -->

许应龙　皇帝阁春帖子
    东风昨夜扫氛埃，四表咸欣寿域开。
    都护已飞三捷奏，凌烟同上万年杯。

许应龙　皇帝阁端午帖子
    卑服即康功，君王俭德隆。
    却颁罗与葛，恩渥被群工。

许应龙　皇帝阁端午帖子
    内外期无患，兢兢理万几。
    延英勤讲论，遑恤汗沾衣。

许应龙　皇帝阁端午帖子
    清净无他好，歌风舞舜琴。
    阜财并解愠，总是爱民心。

许应龙　皇帝阁端午帖子
    离明赫赫正当中，万物咸欣长养风。
    陇麦已登蚕又熟，更多膏泽兆年丰。

许应龙　皇帝阁端午帖子
    诞敷文德洽寰区，赳赳明明运庙谟。
    自是不争应善胜，何须更佩辟兵符。

许应龙　皇帝阁端午帖子
    殿阁凉生昼景长，翠烟缥渺御炉香。
    经帷讲罢看章疏，至昃犹闻食未遑。

许应龙　皇后阁春帖子
    一气转洪钧，阳和触处新。
    上林春更早，草木已精神。

许应龙　皇后阁春帖子
    一岁两逢春，皇都景物新。
    发生何处早，甲拆验庄椿。

许应龙　皇后阁春帖子
    椒殿霞觞举，金花拆胜鲜。
    年年庆佳节，眉寿祝绵延。

许应龙　皇后阁春帖子
    日融阆苑红初露，冰泮瑶池碧半涵。
    管取新年多胜事，当知风化自周南。

许应龙　皇后阁春帖子
    腊前三白兆年丰，即更弥旬雪满空。
    岁籥未经春已到，从今物物被和风。

许应龙　皇后阁端午帖子
    玉切菖蒲细，金包黍角香。
    年年庆佳节，燕衎侍君王。

许应龙　皇后阁端午帖子
    宝篆烟轻绕，瑶台日正中。
    等闲调玉瑟，聊助舜琴风。

许应龙　皇后阁端午帖子
    重午宫衣赐百工，香罗叠雪葛含风。
    谁知此日荣恩被，端自称丝效茧功。

许应龙　皇后阁端午帖子
    辟邪不用符为佩，续命何须彩结丝。
    逮下徽音继樛木，穰穰福履已来绥。

许应龙　皇后阁端午帖子
    三千玉女斗群芳，并蓄兼收百药良。
    咸愿东皇与西母，无穷眉寿等天长。

许应龙　潘上舍父挽诗
    狗苟蝇营笑俗情，机心降尽倒风旌。
    人生六帙不为夭，家累千金能享成。
    老去月评推吉德，生前天爵谢虚荣。
    悲风瑟瑟飞丹旐，行道歔欷亦失声。

许应龙　潘上舍父挽诗
    兰玉贤关隽誉飞，词场几见捷音驰。
    登云将慰椿庭望，陟岵俄惊薤露悲。
    荣养痛嗟今日隔，嘉封赖有异时追。
    前冈已卜牛眠地，螭首行镌九尺碑。

许应龙　荠菜
    拨雪挑来叶转青，自删自煮作杯羹。
    宝阶香砌何曾识，偏向寒门满地生。

许应龙　钱王郎中赴湖南仓
    明明天子御丹扆，首择英贤将使指。
    湖湘以南阙仓台，环顾在廷谁足倚。
    蓬山兰省辍名流，礼乐光华共心企。
    看看六辔载驰驱，爰度爰诹逮田里。
    散财发廪苏阨穷，扬善举贤律贪鄙。
    第恐崇台未突黔，趣上亨衢诏泥紫。
    与君同齿复同寅，那更著庭绍英轨。
    交情金石久益坚，人虽渐远心则迩。
    衡阳雁过可传书，时愿刘公贻一纸。

许应龙　送人赴仓台
    帝念畿甸民，财力俱有限。
    俗吏肆贪残，侵渔荡赀产。
    致治在得贤，刺史尤当拣。
    明公如范滂，清节迈杨绾。
    疏宠畀仓台，一道俱刮眼。
    籴贵望公平，敛苛冀公划。
    察吏贵精明，临民当敬简。
    高才固优为，伫见鸠功僝。
    将令愁叹民，喜至笑声莞。
    绣节暂驰驱，玉堂资著譶。
    行矣促公归，饯行聊兴盏。

许应龙　送天台李守
    天台罹洚水，平陆几成渊。
    经理阅再祀，民瘼犹未痊。
    将令田里安，须得牧守贤。
    畴咨能俾乿，佥曰蓬莱仙。
    君侯宽且明，履节金石坚。
    吏事素精敏，公心无党偏。
    分符膺重寄，为政将奚先。
    租赋盍蠲减，狱讼无淹延。
    奸黠须禁戢，阨穷当悯怜。
    庶销愁叹声，播作谣颂传。
    使华闻有命，丹书下日边。
    复使兹郡民，鼓舞戴二天。
    政成彻丹扆，驿召归甘泉。
    嗟予十载间，稠叠同班联。
    学馆暨郎省，昕夕相周旋。
    喜君驾朱辬，恨我违英躔。
    同寅举饯觞，佳句联华笺。
    枯肠强搜索，缀缉仅成篇。

许应龙　送杨郎中守嘉兴
    君昨粹嘉禾，施设皆儒者。
    千里称廉平，六邑荷宽假。
    海沂虽赖祥，宣室俄思贾。
    召还甫再期，出守荣五马。
    旧治闻重来，懽呼溢田野。
    正苦夏日炎，将沐秋霖洒。
    君侯宽且明，义利审取舍。
    愿推一片心，大作万间厦。
    苛敛戒分肥，严刑去衣赭。
    当令愁汉声，转作诗歌写。
    如君梁栋才，一麾宁久把。
    只虞席未温，又赋公归雅。

许应龙　题西岩寺
    第一岩前风景殊，山僧去后野云孤。
    归来不费丝毫力，幻出天宫一画图。

许应龙　题西岩寺
    修行极则到心安，静处忙中只一般。
    谈笑打开新铺席，此身元不离蒲团。

许应龙　挽节使少保
    一节忠喵绍祖风，貂蝉七叶擅华宗。
    版曹羡利巍迁秩，强敌知名特敛容。
    荐士半跻青琐闼，为民数奏皂囊封。
    龙旗虎节今何在，纪绩还须仗蔡邕。

许应龙　挽节使少保
    衮衣赤舄我公归，共傒登庸翊政机。
    枫禁荐颁天语渥，薤歌我叹露华晞。
    真王未复青毡旧，亚保空馀紫诰辉。
    突兀麒麟图绘处，仰瞻遗像倍歔欷。

许应龙　挽李文昌
    顒顒德望重朝廷，况有胸中千万兵。
    蛮獠未擒宵旰虑，轺车一出笑谈平。
    囊封力沮和戎议，制阃咸推料敌精。
    壮志未酬天不憗，空馀草木识威名。

许应龙　挽李文昌
    盛名从古号难居，公独峥嵘四纪馀。
    禁陛几年闻曳履，帅垣三度拜除书。
    寿祺合享千龄永，往事俄惊一梦如。
    久矣辱知惭未报，仰瞻丹旐倍欷歔。

许应龙　赠韩粹
    凤城久矣饮韩公，华胄重来振祖风。
    关决藩条明且恕，待人接物春融融。
    散为和气遍南土，雨顺年丰民按堵。
    海沂虽喜赖王祥，骥足治中难久驻。
    向来文惠粹瀛洲，藉藉声名动冕旒。
    愿君凌厉绍前美，南涧事业当同休。
    于今且庆生申旦，敬爇瓣香祈鹤算。
    中秋节近月婵娟，正好平分通夕宴。
    君家自有旧毡青，合上星辰听履声。
    明年此会知何处，宣劝黄封下帝廷。

许应龙　赠林粹
    元是清都紫府仙，出为名世应半千。
    发矢两科俱中的，英名煊赫斗横天。
    鄞水富沙典芹泮，黜浮崇雅文风焕。
    沙阳之政宽而明，吏不忍欺民不玩。
    双飞凫舄造皇州，三台八座俱挽留。
    辞荣避宠姑别驾，恬退高节前无俦。
    千里提封勤赞理，恕以待人严律己。
    一轮秋月照无私，百尺春潭清见底。
    须知作善天降祥，俾耆而艾寿而臧。
    萱闱朱颜映苍鬓，诜诜兰玉如鸾翔。
    匪伊丹诏日边至，策足乌台陟端揆。
    年年衮绣舞莱衣，瑶池屡献蟠桃瑞。

许应龙　赠郑枢密
    丘壑方将窈窕寻，肯贪斗印耀黄金。
    几颁中鐆留行诏，莫返元枢勇退心。
    红旆分藩虽足乐，丹诚恋阙自难禁。
    浮云出岫知无意，只恐苍生望更深。

许应龙　自叹
    仆诉无衣婢诉饥，老妻终日不开眉。
    十年待得齐瓜熟，又似齐瓜未熟时。

许元　城阳祭祖
    仙翁醉卧南山头，吸月餐霞听鸟讴。
    丹沼祇今留旧迹，云孙千载薦春秋。

许元　句
    芍药琼花应有恨，维扬新什独无名。

许元发　春日田园杂兴
    片云岂是出山时，曾被东风误一吹。
    归意不烦啼鴂动，闲情只许落花知。
    桑麻穷巷扉长掩，烟火空林黍自炊。
    粟里辋川非谬计，晴窗子细味渠诗。

许元信　刘磐幕
    山悬翠幙几千丈，我疑山顶即天上。
    扪萝蹑蹬到山巅，犹如平地上青天。
    始知天高应无极，幕阜苍苍一卷石。
    洞庭八百古所传，对此遥看一镜圆。
    当此再上三千丈，那知天下有山川。

许元信　幕阜山
    幕阜山高一千八百丈，二十五洞大元天。
    雪花飞满水冲石，翠嶂拨开风卷烟。
    金鲤一双游碧沼，石田二亩产红莲。
    我来绝顶无他事，为访仙翁葛稚川。

许元佑　风水洞
    野寺依山立，松桥避石斜。
    坏梁飞白蚁，枯木挂青蛇。
    道露悲蓬转，功名惜鬓华。
    聊将洞中水，试洗眼前花。

许源　和题落笔峒
    袖拂仙风上翠微，山禽窥我怪儒衣。
    岩编石室真奇趣，烟盖云幢似远围。
    彩笔不随仙子去，青峰空伴野云飞。
    我来续就承天赋，铁笛一声横鹤归。

许源　和题落笔峒
    落笔古仙峒，天开一段奇。
    林深云挂搭，石乱路委蛇。
    彷佛禅僧骨，糊涂墨客诗。
    何当了公事，相与问仙期。

许月卿　八角
    八角亭中天似水，七言城里夜未央。
    主人解榻贤材馆，门客避堂上下床。
    籁寂寂时星历历，泉涓涓处山苍苍。
    主人门客皆觞咏，羽扇纶巾独篆香。

许月卿　除月二十三日夜梦
    仙君重瞳衮衣明，红云一朵当殿楹。
    千官拜舞环佩鸣，中有一人摄齐升。
    琅琅敷诵百辟惊，首云有臣许月卿。
    合在帝所式群英，煌煌召节来帝廷。
    肤使奕奕华弓旌，我时荷边食芡菱。
