<!-- { "loadSidebar": true } -->
    虞舜游苍梧，帝子夜向潇湘啼。
    时既禅禹妃亦老，老泪洒竹无高低。
    流根及昏駮红藓，此情乃与天地齐。
    我今斋寝泰坛下，侘傺愿嚏朱颜妻。

梅尧臣　月蚀
    有婢上堂来，白我事可惊。
    天如青玻璃，月若黑水精。
    时当十分圆，只见一寸明。
    主妇煎饼去，小儿敲镜声。
    此虽浅近意，乃重补救情。
    夜深桂兔出，众星随西倾。

梅尧臣　月下怀裴如晦宋中道
    九陌无人行，寒月净如水。
    洗然天宇空，玉井东南起。
    我马卧我庭，帖帖垂颈耳。
    霜花满黑鬣，穴欲致千里。
    我仆寝我厩，相背肖两巳。
    夜深忽惊魇，呼若中流矢。
    是时兴我怀，顾影行月底。
    唯影与月光，举止无猜毁。
    吾交有裴宋，心意月影比。
    寻常同语默，肯问世俗子。

梅尧臣　月夜与兄公度纳凉闲行至御桥
    夕月吐澄明，阴云净如扫。
    空庭引天翠，爽气生怀抱。
    家近御桥头，因为桥畔游。
    倚栏波上影，不共水东流。
    思归此清液，何处是江楼。
    四望远寂历，微风动飕飀。
    观阙垂万象，山河趋九州。
    壮哉帝王宅，顾我一蜉蝣。
    富贵非可取，田园今向秋。
    明当拂衣去，试与问扁舟。

梅尧臣　月晕
    月晕已知风，灯花先作喜。
    明日挂帆归，春湖能几里。

梅尧臣　云间月
    明明云间月，皎皎莫可指。
    雄乌与牡兔，万岁不生子。
    三旬後乃合，徒用成甲癸。
    焉见下土物，长养各私己。
    蛇蝎满窟隙，嗣毒自未已。
    天地岂有意，盛德名不死。

梅尧臣　云沈生
    稚子每多疾，始与药物亲。
    由兹沈生迹，遂历吾门频。
    我居无鸟鼠，乃知屋室贫。
    举世竞趋利，尔非闾井人。

梅尧臣　云中发江宁浦至采
    泊舟斫枯葭，歳火爇岸傍。
    冒岭云冥蒙，漫江雪飞扬。
    拖冰修网涩，出水朱鬵殭。
    旷然起远怀，风旗转危樯。
    千帆共辞浦，搀错逆水翔。
    落星始前瞻，瞬目已後相。
    鮦鱼何时来，杨花吹茫茫。
    沙草不可辨，雁立知汀长。
    山头化石妇，忽变素质光。
    岂复愿闻笛，莫逢桓野王。

梅尧臣　运使刘察院因按历归西京拜省
    在昔志四海，所遇非一途。
    朝以言悟主，夕即被金朱。
    于兹亦未几，用直升云衢。
    台分东西属，御史从子除。
    天马日千里，岂并局促驹。
    朔北遏乱萌，褒嘉赐玺书。
    乃衣汉使绣，威誉倾国都。
    借问世上荣，万国与此殊。
    明朝归洛阳，聊且饯高车。
    亭堠况非远，春郊无疾驱。

梅尧臣　韵语答永叔内翰
    世人作肥字，正如论馒头。
    厚皮虽然佳，俗物已可羞。
    字法叹中绝，今将五十秋。
    近日稍稍贵，追踪慕前流。
    曾未三数人，得与古昔俦。
    古人皆能书，独其贤者留。
    後世不推此，但务於书求。
    不知前日工，随纸泯已休。
    颜书苟不佳，世岂不宝收。
    设如杨凝式，言且直节修。
    又若李廷中，清慎实罕侔。
    乃知爱其书，兼取为人优。
    岂书能存久，贤哲人焉廲　　
    非贤必能此，惟贤乃为尤。
    其余皆泯泯，死去同马牛。
    大尹欧阳公，昨日喜疾瘳。
    信笔写此语，谓可忘病忧。
    黄昏走小校，寄我东郭陬。
    缀之辄成篇，聊以助吟讴。

梅尧臣　杂拟
    忽闻胡骑渡河水，月魄夜胁阴貂寒。
    独侍金舆立城肚，龙蛇不展绕旗竿。

梅尧臣　杂诗绝句十七首
    蛙行动萍叶，误观作游鱼。
    稍稍引两股，已变科斗书。

梅尧臣　杂诗绝句十七首
    青草生水中，日日随水长。
    水落何所依，撩乱为宿莽。

梅尧臣　杂诗绝句十七首
    有虫托断葑，断葑日夕流。
    不知止息处，随夫非自由。

梅尧臣　杂诗绝句十七首
    荒水浸篱根，篱上蜻蜓立。
    鱼网挂绕篱，野船篱外人。

梅尧臣　杂诗绝句十七首
    茸茸翦熟丝，雨染燕脂晕。
    满树敛黄昏，槿花无此分。

梅尧臣　杂诗绝句十七首
    青青老镜叶，下有繁实尖。
    浪头拨船女，刺手终不嫌。

梅尧臣　杂诗绝句十七首
    岸傍草树密，往往不知名。
    其间有啼鸟，似与船相迎。

梅尧臣　杂诗绝句十七首
    青蝇何处来，聚集满盘间。
    谁知腹中物，变化如循环。

梅尧臣　杂诗绝句十七首
    水上卖瓜女，摘瓜陂上田。
    长麻已不识，满把青铜钱。

梅尧臣　杂诗绝句十七首
    买鱼问水客，始得鲫与鲂。
    操刀欲割鳞，跳怒鬵鬣张。

梅尧臣　杂诗绝句十七首
    沙头风雨来，帖水野云黑。
    如观曹公营，万弩射船侧。

梅尧臣　杂诗绝句十七首
    前时双鸳鸯，失雌鸣不已。
    今更作双来，还悲旧流水。

梅尧臣　杂诗绝句十七首
    度水红蜻蜓，傍人飞歟歟。
    但知随船轻，不知船去远。

梅尧臣　杂诗绝句十七首
    塘上挽船人，塘泥深及胫。
    落日望前村，心将道途竞。

梅尧臣　杂诗绝句十七首
    燕立茅屋脊，燕衔芹岸泥。
    巢成同养子，薄暮亦同栖。

梅尧臣　杂诗绝句十七首
    鹊衔高树蝉，危胁缫车响。
    露腹不曾肥，杀之嗟已往。

梅尧臣　杂诗绝句十七首
    河畔有钧翁，团泥为瓮缶。
    坐想秦人声，思倾杜陵酒。

梅尧臣　杂兴
    苦楝树，青鹁鸪。
    啄盐土，鸣呜呜。
    老鸦衔茶子，争噪落岭隅。
    不觉茶满山，渔利入江湖。
    盐由鹁鸪起，茶由老鸦趋。
    诱以触禁网，二鸟谁与诛。
    东家月吐明，西家犬争吠。
    月兔在中天，曾何竞窥秽。
    姮娥虽夜行，莫比淫奔废。
    呶呶篱下音，胡不钤其喙。

梅尧臣　杂兴
    主人有十客，共食一鼎珍。
    一客不得食，覆鼎伤众宾。
    虽云九客沮，未足一客嗔。
    古有弑君者，羊羹为不均。
    莫以天下士，而比首阳人。

梅尧臣　杂言送当世待制知杨州
    广陵老人争持壶酒，朝言送少年使君，
    暮言迎少年太守，少年俱是玉墀人，
    文章快利生铜吼。莫作芜城赋，
    事往复何有。莫听嵇康琴，
    商声岂堪久。今当太平非不偶，
    星宿煌煌罗北斗。杨州古富变荒凉，
    万俗一心依父母。地包淮海江湖宽，
    货走荆吴楚越厚。开酿刲羊愿遇宾，
    天下泇泇不轻口。

梅尧臣　杂言送王无咎及第後授江都尉先归建昌
    白袍来，黄绶回。
    来跨骞驴回跨马，麻源三谷桂花开。
    江都作尉入风埃，主人刘向西京才。
    心如明月无不照，恐君已到还鸾台。

梅尧臣　再别仲仪
    前别岁月远，道同情相亲。
    三旬忽相见，愈厚不厌频。
    昔云思数面，今无愧古人。
    瞔然东去怀，纷若陌上尘。

梅尧臣　再和
    廉纤小雨破花寒，野雀争巢斗作团。
    手卷白云光引素，舌飞明月响倾盘。
    群公锦绣为肠胃，独我应埃满肺肝。
    强应小诗无气味，犹惭白发厕郎官。

梅尧臣　再和公仪龙图
    千重海浪渔人醉，百战沙场野叟闲。
    能向闹中还得静，乃知朝市即青山。

梅尧臣　再寄歙州潘伯恭
    青山截天去，古路蔽云中。
    不有行人至，安知与郡通。
    高楼虽窈窕，古树已溟蒙。
    今日劳君问，衡门一老翁。

梅尧臣　再送蒙寺丞赴郢州
    弯弓落飞鸟，少也向幽州。
    来作汉官属，耻为戎国留。
    身轻抛马辔，地暖厌狐裘。
    惯见颜如玉，江边问莫愁。

梅尧臣　再送正仲
    拟君杜鹃花，发当杜鹃时。
    朱袍照白日，光彩生路岐。
    自比青鼠爪，中心如乱丝。
    丝乱复不理，况复远别离。
    倾觞恨不深，立马恨不迟。
    千山从此隔，三岁或前期。
    尔後各寄书，空识满纸辞。
    非如笑言乐，但有牵怀悲。
    念昔苏与李，徘徊问何之。

梅尧臣　再依韵
    一嫁异域去，不复临镜台。
    念昔辞家时，岂为单于来。
    适遐固亦命，配丑非由媒。
    始欲并日月，今嗟随风埃。
    仆侍共惨戚，山川空徘徊。
    鸿鴈为之悲，肝肠为之摧。
    宁闻琵琶乐，但闻琵琶哀。
    休言羊酪甘，谁喜氊庐开。
    故国万余里，此生那得回。
    乃知女子薄，莫比原上莱。

梅尧臣　再至洛中寒食
    西洛逢寒食，依依似昔年。
    千门方禁火，九野自生烟。
    飘泊梨花雨，追随杏叶鞯。
    游人莫惜醉，风景满伊川。

梅尧臣　臧子文剡县主簿
    剡水无浅深，历历能见底。
    潜鳞莫见窥，尘绂聊堪洗。
    古木潭上阴，遗祠岩下启。
    应识道傍碑，因风奠醪醴。

梅尧臣　糟淮鲌
    寒潭缩浅濑，空潭多鲌鱼。
    网登肥且美，糟渍奉庖厨。
    昔闻渔父贤，尝勉楚人餵。
    楚人怀沙死，葬腹千岁余。
    今兹有遗意，敢共杯盘疏。

梅尧臣　早春书局即事
    蔷薇结旧蔓，夭桃种新红。
    伤根桃不死，著架蔓依丛。
    要以玩芳物，亦宁负春风。
    谁念太行下，移谷学愚公。

梅尧臣　早春田行
    风雪双羊路，梅花溪上村。
