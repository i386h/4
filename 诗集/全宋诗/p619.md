<!-- { "loadSidebar": true } -->
范成大　桃花舖
    老蕨漫山凤尾张，青枫直干如攒枪。
    山深岚重鼻酸楚，石恶淖深神惨伤。
    阴崖风生吹客急，草中枯株似人立。
    昳晡卓幕先下程，将士黄昏始相及。

范成大　桃花坛下望龟峰
    石坛无土谩嶔岑，何自能生小柏林？
    拟擘蛤蜊龟壳上，病来不杀懒登临。

范成大　提刑察院王丈挽词
    谕蜀三年戍，还吴万里船。
    云归双节後，雪白短檠前。
    百世春秋传，一丘阳羡田。
    浮生如此了，何必更凌烟！
    日者悲离索，公今又眇冥。
    门人办韩集，子舍得韦经。
    此去念筑室，空来闻过庭。
    平生无路见，终古泣松铭。

范成大　题宝林寺可赋轩
    十里山行杂市声，道傍无处濯尘缨。
    宝林寺里逢修竹，方有诗情约略生。

范成大　题毕少董翻经图
    绛帐胡沙暗，青编古意深。
    谁知洛下咏，中有越人吟。

范成大　题查山林氏
    户庭清深宅翠微，雪如佳壁唤题诗。
    烟梢矗矗青围屋，露叶鲜鲜绿满篱。
    宿雨一春才泛鸭，新芜几日已藏碑。
    山僧见客如枯木，疑是懒残南岳师。

范成大　题城山挂月堂壁
    百叠烟鬟得眼明，坐来心迹喜双清。
    秋阳满地西风起，犹有啼莺四五声。

范成大　题城山晚对轩壁
    一枕清风梦绿萝，人间随处是南柯。
    也知睡足当归去，不奈溪山留客何！

范成大　题传记
    莫将彩笔寄朝云，红泪罗巾隔路尘。
    说与东风无限恨，倩风吹断去年春。

范成大　题传记其
    彩舟归去海山青，寂莫瑶台月自明。
    啼雨落花春已尽，梦魂何必更多情。

范成大　题范道士二牛图
    西畴涤场兆无尘，原头远牧秋草春。
    一牛疾行离其群，一牛返顾如怒嗔。

范成大　题范道士二牛图
    目光炯炯狞而驯，点缀毫末俱逼真。
    不颠不狂笔有神，妙哉吾宗散仙人。

范成大　题夫差庙
    纵敌稽山祸已胎，垂涎上国更荒哉。
    不知养虎自遗患，只道求鱼无后灾。
    梦见梧桐生后圃，眼看麋鹿上高台。
    千龄只有忠臣恨，化作涛江雪浪堆。

范成大　题羔羊斋外木芙蓉
    慵妆酣酒夕阳浓，洗尽霜痕看绮丛。
    绿地团花红锦障，不知庭院有西风。

范成大　题画卷五首
    凿落秋江水石明，高枫老柳两滩横。
    君看叠巘云容变，又有中宵雨意生。

范成大　题画卷五首
    欹倾栈路绕山明，隔陇人家犬吠声。
    无限白云堆去路，不知谁识许宣平。

范成大　题画卷五首
    春阴十日溪头暗，夜半西风雨脚收。
    但觉奔霆吼空谷，遥知万壑正争流。

范成大　题画卷五首
    暑云泼墨送惊雷，坐见前山骤雨来。
    今夜一凉千万里，更无焦卷与尘埃。

范成大　题画卷五首
    秋晚黄芦断岸，江南野水连天。
    日色微明鱼网，鴈飞行人苍烟。

范成大　题黄居寀雀竹图
    群雀岁寒保聚，两鹑日晏忘归。
    草间岂无余粒，乔地风号雪飞。

范成大　题黄居寀雀竹图
    蔓花露下凝碧，丛竹秋来老苍。
    噪雀群争何事？ㄠ禽自啭清篁。

范成大　题黄州临皋亭
    夏口风帆赤壁矶，雪堂酾酒竹楼棋。
    系舟一日黄州下，只办登临不办诗。

范成大　题记事册
    划破虚空一剑闲，六根同转上头关。
    如今宴坐庵中事，政在凡夫道法间。

范成大　题记事册
    北山山下小庵居，佛劫仙尘只故吾。
    八万四千空色界，不离一法认昆庐。

范成大　题金牛洞
    故乡江吴多好山，笋舆篾舫相穷年。
    春风吹入江南陌，叠障双峰如旧识。
    闻道金牛更孱颜，古来铁锁高难攀。
    自从仙伯弭芝盖，凤舞鸾歌开洞天。
    新诗剩说山中妙，我不曾游先梦到。
    从渠弱水隔蓬莱，云山何处无瑶草。

范成大　题锦亭
    手开花径锦成窠，浩荡春风载酒过。
    来岁游人应解笑，甘棠终少海棠多。

范成大　题径山凌霄庵
    峰头非尘寰，一舍谁所茏。
    轩眉玉霄近，按指沙界豁。
    万山纷累块，众水眇聚沫。
    来云触石回，去鸟堕烟没。
    向无超俗缘，兹路讵可越。
    偕行木上坐，同我证解脱。

范成大　题径山寺楼
    浴日苍茫水，扪星缥缈楼。
    神光来烛夜，寿木不知秋。
    海内五峰秀，天涯双径游。
    爱山吾欲住，衰疾懒乘流。

范成大　题开元天宝遗事
    御前羯鼓透春空，笑觉花奴手未工。
    一曲打开红杏蕊，须知天子是天公。

范成大　题开元天宝遗事
    谢蛮舞袖贵妃弦，秦国如花虢国妍。
    不赏缠头三百万，阿姨何处费金钱？

范成大　题开元天宝遗事
    朝天车马诏频催，斸得新汤未敢开。
    忽报猪龙掀宇宙，阿瞒虚读相书来。

范成大　题开元天宝遗事
    剥啄延秋屋上鸟，明朝箭道入东都。
    宫中亦有风流阵，不及渔阳突骑粗。

范成大　题李云叟画轴，兼寄江安杨简卿明府二绝
    苍烟枯木共荒寒，篱落堤湾汹涨湍。
    归路宛然归未得，闲将李叟画图看。

范成大　题李云叟画轴，兼寄江安杨简卿明府二绝
    新图来自雪边州，皴石枯槎笔最遒。
    明府能诗如此画，为渠题作小营丘。

范成大　题立雪图
    堂下心如铁，庵中语似雷。
    有人参此语，三个一坑埋。

范成大　题漫斋壁
    汉阴无械可容机，岁晚功名一衲衣。
    槁木闲身随念懒，浮云幻事转头非。
    三彭已罢庚申守，五鬼从教乙丑归。
    富贵神仙两俱累，此心安处是真依。

范成大　题米元晖吴兴山水横卷
    道场山麓接何山，影落苕溪浸碧澜。
    只欠荷花三十里，橛头船上把渔竿。

范成大　题南塘客舍
    闲里方知得此生，痴人身外更经营。
    君看坐贾行商辈，谁复从容唱渭城？

范成大　题请息斋六言
    洞门昼挂铁锁，阁道秋生绿苔。
    蓍下略同龟伏，瓜中且免蝇来。

范成大　题请息斋六言
    多谢纷纷云雨，相忘渺渺江湖。
    坐隅但忌占鵩，屋上何烦誉乌？

范成大　题请息斋六言
    灩澦年年似马，太行日日摧车。
    笑中恐有义甫，泣里难防叔鱼。

范成大　题请息斋六言
    见影蜮犹铋铋，闻声厖尚狺狺。
    问谁毛生名纸，知我角出车轮。

范成大　题请息斋六言
    不惜人扶难拜，非关我醉欲眠。
    劳君敬枯木耳，恐汝见湿灰焉。

范成大　题请息斋六言
    税驾今吾将老，结庐此地不喧。
    恐妨蝴蝶同梦，笑傅颠当守门。

范成大　题请息斋六言
    口边一任醭去，鼻也慵将涕收。
    闲门冷落车辙，空室团栾话头。

范成大　题请息斋六言
    冷暖旧雨今雨，是非一波万波。
    壁下禅枯达磨，室中病著维摩。

范成大　题请息斋六言
    亲戚自有情话，来往都无杂言。
    酒熟径须相报，文成聊与细论。

范成大　题请息斋六言
    园丁以时白事，山客终日相陪。
    竹比平安报到，花依次第折来。

范成大　题秋鹭图
    昨夜新霜冷钓矶，绿荷消瘦碧芦肥。
    一江秋色无人问，尽属风标两雪衣。
    
    【卷14】

范成大　题日记
    谁言万事转头空，未转头时亦梦中。
    若向梦中寻梦觉，觉来还入大槐宫。

范成大　题如梦堂壁
    勃姑午啼唤雨，鹎鵪晓啭留春。
    片云不载归梦，两鬓全供客尘。

范成大　题山水横看
    烟山漠漠水漫漫，老柳知秋渡口寒。
    尽是西溪肠断处，凭君将与故人看。

范成大　题山水横看
    霜入丹枫白苇林，横烟平远暮江深。
    君看鴈落帆飞处，知我秋风故国心。

范成大　题蜀果图四首木瓜
    沈沈黛色浓，糁糁金沙绚。
    却笑宣州房，竞作红妆面。

范成大　题谭德称扇
    蛮风吹雨瘴江肥，短草荒山鸟不飞。
    尽是泸南肠断句，如今分与故人归。

范成大　题汤致远运使所藏隆师四图欠伸
    春风吹梦蓦江飞，行尽江南只片时。
    深院无人自惊觉，夕阳芳树乳鸦啼。
    背立妆台髻鬟懒，镜鸾应见茸茸眼。
    不须回首更嫣然，刘郎已自无肠断。

范成大　题天平寿老方丈
    二十三年再入山，此山于我有前缘。
    时人不用怜衰病，天与丹房一线泉。

范成大　题现老真
    三十年来共葛藤，如今莲社冷如冰。
    茶瓜樱笋游山会，从此斋厨欠一僧。

范成大　题湘山大施堂
    重倚春林泪竹枝，南游风物鬓成丝。
    难寻桂岭千峰梦，更了湘山一段奇。
    来云别无心外法，行藏休问塔中师。
    若论大施门前事，竿木逢场且赋诗。

范成大　题徐熙风牡丹──白花
    寒入仙裙粟玉肌，舞余全不耐风吹。
    从教旅拒春无力，细看腰支嫋嫋时。

范成大　题徐熙风牡丹──紫花
    蕊珠仙驭晓骖鸾，道服朝元露未乾。
    天半刚风如激箭，绿绡飘荡紫绡寒。

范成大　题徐熙杏花
    老枝当岁寒，芳蘤春澹泞。
    雾绡轻欲无，娇红恐飞去。

范成大　题杨商卿扇
    君归我去两销魂，愁满千山锁瘴云。
    后夜短檠风雨暗，谁能相伴细论文。

范成大　题杨子容扇
    双竹轩窗听读书，垂天云翼要搏扶。
    与君只作三年别，射策东来过石湖。

范成大　题药方
    孤童亦复梦槐柯，无德无功用福多。
    天理乘除当老病，巢源王诀奈群何。

范成大　题药簏
    合成四大本非真，便有千般病染身。
