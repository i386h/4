<!-- { "loadSidebar": true } -->
    学力隐一敌，才健追二刘。
    与时君有用，漫仕我非优。
    它日霄霏上，诗成复寄才。

陈造　次韵归中微雪
    卓荦康时略，昂藏报主身。
    冲风还按辔，飞雪却宜人。
    帝渥先春遍，诗题触目新。
    行行何样好，归路玉为尘。

陈造　次韵郭教授雪二首
    皇心忧喜与民同，帝意深怜岁不丰。
    瑶检何时下仙界，瑞花一昔覆寰中。
    和声已自消疵疠，陈廪从知饱困穷。
    今世皋夔活国手，信知人职代天工。

陈造　次韵郭教授雪二首
    霏霏透隙上承尘，想见园林玉树春。
    明日银杯随宝马，城东应有探梅人。

陈造　次韵郭教授雪二首
    世纷长作眼中尘，酒力能回物外春。
    清论挟霜诗映雪，即今超俗赖斯人。

陈造　次韵郭教授雪二首
    诗力駸駸雅颂同，人言平处逼熙丰。
    清篇自昔传平水，妙曲何人和郢中。
    颇怪鲸牙须手揽，悬知鼠技笑吾穷。
    衰慵合袖推敲手，且可旁观斲鼻工。

陈造　次韵郭帅梅三首
    客子徒烦赋忆梅，怯寒未肯腊前开。
    定知酒处频回首，有待江南信使来。

陈造　次韵郭帅梅三首
    薄游他日为寻梅，烂赏菁村十里开。
    冰影玲珑想仍旧，梦为庄蝶认香来。

陈造　次韵郭帅梅三首
    后乘从公访古梅，梢含笑脸未全开。
    不妨东合撩诗兴，未分愁听起夜来。

陈造　次韵何符山人二首
    门下轩裳不转头，何人皮底著阳秋。
    独烦客子冲泥屐，屡到衰翁听雨楼。
    从昔诗声追正始，即今宾友验宣州。
    清篇快读强人意，未觉京尘厌薄游。

陈造　次韵何符山人二首
    晓看明玑下网丝，物华俱属喜晴诗。
    一词不措重呈拙，七字鼎来富更奇。
    喜鹊啅人真作意，蜗牛屏迹似知时。
    湖山好处长谣去，拟赴苏堤胜日期。

陈造　次韵何学谕送行二首
    新诗念报答，呫嗫未能书。
    落笔群英右，惟君一敌如。
    穷愁痚翰墨，客路费羲舒。
    延合青冥上，摩研正望渠。

陈造　次韵何学谕送行二首
    湖山迎客棹，触目总宜诗。
    回首蓬莱近，平生汗漫期。
    衰年得奇观，往事属怀思。
    何日鸱夷去，扁舟共翠眉。

陈造　次韵胡学长喜雨
    胡君著述间，动作千载计。
    雅奥三百篇，挹取欲无艺。
    一源发至醇，万象赴傲睨。
    平生笑此癖，论交惜晚岁。
    君诗信入神，我眼本无翳。
    屈膝邢娥前，酬赠惭丑戾。
    忆初拜雩坛，遽恐枵腹毙。
    徒然阴枢纵，宁止乾胏噬。
    敢徐救焚步，颇徇非鬼祭。
    端知世兴道，密若有司契。
    神孚圣君德，家汀良牧惠。
    天人隔显幽，论理不论势。
    朝来望阡陌，白水涨天际。
    歌呼满中田，不勉渠自励。
    黍稌分后先，稂稗易耘藄。
    清泉向小歉，比屋念遗穧。
    饥饱巧相补，上帝亦已谛。
    老夫办叠期，是恩良不细。
    仙曹有佳招，天阍不坚闭。
    长安粟一囊，或许引前例。
    不然买青山，补破仍茹粝。
    出处顾何心，一沤寓斯世。
    众雏能稼穑，暇日训孝悌。
    相望渺海涯，恩勤未渠替。
    张侯本万中，苏子劳再说。
    排霄眄世儒，笑阅风外带。
    草麻侍金銮，云空澹溶泄。
    丈夫要特达，不必须援系。
    即今转圜句，可荐五方帝。
    如今县麻雨，立见万生济。

陈造　次韵胡元善
    柳间莺友羽衣轻，花外溪流镜面平。
    胜处过君时得醉，今春属我老归耕。
    吏尘只可黄粱梦，棋社聊寻白鹭盟，
    犹计浮名孤乐事，风烟满眼得无情。

陈造　次韵黄簿
    先生不著惠文冠，须信论才当价难。
    法律剡章真未尽，盍言粹学辈豪韩。

陈造　次韵黄簿
    挥毫丽句得旁观，字字悬黎间木难。
    可但诗声高海内，有人金换过三韩。

陈造　次韵回涂打冰欲遵陆
    转头风日破坚冰，未用穿危冒滑行。
    瀚海无波聊整棹，阳春有脚莫论程。
    诗情动处髭频捻，使事閒时酒细倾。
    冯问逢迎黄发叟，里间欢意为谁生。

陈造　次韵记别程帅谷城旅梦
    金翘摇曳玉丁东，宾主依然醉笑同。
    旧事忽随残漏断，新愁不逐晓云空。
    挑灯旋拂穿帷雪，揽辔还禁逆帽风。
    回首梦魂飞到处，壶公窟宅五云中。

陈造　次韵寄陈主管
    轺輟七十晓相追，记得张园叙拜时。
    香衬蕙兰来北里，云随笙鹤燕仇池。
    朋簪重盖宁人力，贫仕居卑听化儿。
    只冀幕莲分靫菂，诗坛棋社与闲嬉。

陈造　次韵寄汪教授二首
    友贤端许写中怀，千丈孤标十倍才。
    黄绢旧知儒业富，黑头宁受岁华催。
    笔囊小却司盘诰，鼎实终期荐傅梅。
    指日元侯矕龙衮，未容文学久低回。

陈造　次韵寄汪教授二首
    客路何人起病怀，论交今得谪仙才。
    每当玉麈玄谭胜，不问铜壶漏箭催。
    鲁泮旧常烹瓠叶，广平聊复赋江梅。
    揆予傥可陪英轨，莫向诗筒靳往回。

陈造　次韵寄王帅属
    才华奔逸可能追，我识王郎自壮时。
    酒处每看鲸吸海，书成还想墨为池。
    穷交徒自怜东野，孰看于今敬道儿。
    莫斩诗筒数还往，人生何处不儿嬉。

陈造　次韵寄叶进卿
    回车记我君能贤，席门忽下凫背仙。
    参辰相避徒自惜，但有妙语邦人传。
    阿戎齿录虽牵联，陆沈父书如缚禅。
    题凤不寘嵇喜下，杀鸡容羞季路前。
    才名放君一头出，高山可仰井用汲。
    小儿弄笔不及嗔，顾捐郑璞收和璧。
    作十日饮当有时，岸花水芝皆可诗。
    祗忧老气不复振，挑大国楚提偏师。

陈造　次韵解枢干二首
    我方首儒冠，颇亦易此人。
    尚友卑自汉，读书考先秦。
    士或暗郑朴，识面蕲卜邻。
    计痚志空勤，敝帚浪自珍。
    口前齐东语，瞢欲润帝纶。
    学如村社醖，百璃间一醇。
    老蘖媚衰红，饱阅姚魏春。
    顾惭误题品，五字极清新。
    君才允文武，行矣拱帝宸。
    余年念桑榆，归去侪编民。

陈造　次韵解枢干二首
    阿文钝于学，莫计故新年。
    向微他出错，讵彻醯瓮天。
    论交置才否，如君政自贤。
    为导有源水，俾加视后鞭。
    譬彼千仞登，投足得攀缘。
    君生英卫家，造诣超儒先。
    余论分吾儿，一一当手编。
    繄我液樠木，卧沙不受镌。
    鹊音晓见谂，群玉纷堕前。
    政使高纸价，敢蕲世儒传。

陈造　次韵解禹玉
    夫君官职虽西班，夫君不独师孔颜。
    画手人言逼曹{羁去马换月}，诗力自诡追子山。
    对客每游庖丁刃，得兴笑解齐女环。
    般礴舏前笔未落，竞病韵险思不悭。
    掀髯扫出山河影，就醉或放风月闲。
    我亦平生弄翰墨，诸公颇置齿颊间。
    侧身南望常仰高，肯交下风俄二毛。
    京口市楼听度曲，广陵帅席陪挥毫。
    悲吟自作夜虫响，绝唱傍羡秋鹰豪。
    虚孰高名擅顾陆，仅识妙思陵庄骚。
    金阜老仙宪文武，醴筵继日唤我曹。
    银台吐焰眩金翠，绣帷护暖闻兰膏。
    挈挈去寻樵牧盟，贷我抗俗惭山灵。
    风流云散有悲唶，目前赤脚仍樵青。
    府公忽驾西蜚鹄，言访剑阁摹旧铭。
    女娲青泥万山外，争突云日寒峥嵘。
    前观弦断更容续，一纸寄意良未能。
    向者望望君不来，谈舌攒棘胸填埃。
    叩门剥啄粲一笑，洒然一洗衰病怀。
    新诗绝妙不我靳，笑口忽复缘君开。
    骥足争先真老矣，屠门大嚼亦快哉。
    但令石交不遐弃，此外扰扰付一咍。
    几时携将好东绢，倩卷吴山水回。

陈造　次韵犒士
    万灶连连俨旧屯，朝来喜气袭人温。
    固知除器须平日，政复毁醪亦至恩。
    帝紘函春击垒壁，使星回耀照和门。
    文经武纬君王圣，汗简须公纪治原。

陈造　次韵李寿卿明府忆梅
    不分无花空折枝，探梅要趁未纷披。
    忆常月地携筇去，似许风裳倚竹时。
    庄蝶认香怜梦短，墨君写影竟谁欺。
    故人底事江南北，驿使来时仅好诗。

陈造　次韵李寿卿明府忆梅
    炯若横陈耐冻枝，清篇细读更重披。
    即令扶病揩尘砚，痛忆寻芳载酒时。
    政使雪霙来眼底，却愁霜鬓被花欺。
    暗香疏影君能事，何处羁人敢语诗。

陈造　次韵梁广文重午吊古
    去年重午饮酒归，赓歌酬酢无俗子。
    今年重午约同饮，更向诗人阅诗史。
    平生玩物游戏尔，把酒孰知情所寄。
    交朋径略形体中，嗜好本非杯勺里。
    自昔骚人吟九辩，亦知令尹安三已。
    宗英分严君恩重，一身摧折财稊米。
    空遗楚俗千古哀，沈菰鼓鷁喧江涘。
    属世休明偕五细，尚论取友吾谢此。
    但制荷裳扈明月，无复凄风起苹芷。
    明日菖盘荐急觞，容我客间先坐寐。
    君来何止四者并，九室之春贱如水。

陈造　次韵梁广文重午吊古
    菰粽蘸蜜彩作丝，竹萌尚箨榴未子。
    官居端午不可孤，小却文移谢胥史。
    酒社切戒屐声痚，诗邮莫漫奚奴寄。
    与君相望淮南北，宦游适偕乱山里。
    老纡章绂我不称，路指云霄君未已。
    相期玳席醉九室，先向花笺惊八米。
    自昔词源浩千顷，粗许老子窥涯涘。
