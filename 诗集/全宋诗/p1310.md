<!-- { "loadSidebar": true } -->
    人生得意处，每每乖所期。
    神仙不可学，富贵不可规。
    此心恐未了，付与秋风吹。

李若水　种荔枝核有感
    荔子欲传种，他年养老饕。
    试将千颗植，已喜寸萌高。
    岂耐雪霜苦，空惭浇灌劳。
    何殊茂陵客，藏核种蟠桃。

李若水　诸刹紧水激磑磨殊可观为赋此诗
    叠石壅寒派，满流泻回溪。
    谁将方便智，成此圆妙机。
    轮辐互高下，波涛郁翻飞。
    磨牙递旋斡，磑杵纷昂低。
    玉粒已粲粲，琼花亦霏霏。
    术存机械巧，利泽成博施。
    试语汉阴老，使知浑沌非。
    惟当善用心，功与天地齐。

李若水　竹宫长句
    断云托月天南东，梦魂初下蓬莱峰。
    绕街敲金戒天晓，乌帽遡凉奔竹宫。
    神明之囿严且邃，踵门已觉尘凡空。
    温温妙友隔窗语，徐徐好日常庭红。
    案头书帙万卷富，门外帘影三秋风。
    东家所慎盖先此，小人曷敢不精衷。
    绯衣赞者趣行事，升降拜起庄微躬。
    丁东环佩众泉咽，荧煌星斗千炬烘。
    瘦羊端笑古人细，肥马暂逐儿曹雄。
    指日欃枪落天外，告庙还看礼更丰。

李若水　醉中偶题
    小人拙直颇近真，放论动取儿曹嗔。
    何似饮醇浇舌本，醉来卧唱江南春。

李若虚　过浯溪观中兴磨崖因成一绝
    元颜文字照浯溪，神物於今长护持。
    崖边尚有堪磨处，留刻中兴第二碑。

李若拙　奉赠宣义大师英公
    昔岁高名动九重，衡山别后碧云空。
    紫袍亲受龙墀上，白足频登虎殿中。
    小篆每轻秦相法，隸书犹鄙晋臣功。
    多才多艺如师少，当世群贤尽嚮风。

李若拙　句
    家寄碧湘滨。

李山甫　禅窟寺
    迟日浓花午，闲云小阴天。
    半岩春洞水，万片晚林烟。
    惭愧华巅客，来分紫府仙。
    倚窗山竹夜，风溜响朱絣。

李山甫　和五漕使逵游麻姑山
    铃阁清虚刺史闲，廉车因得访仙山。
    旌旂飘缈烟霞外，冠盖追随水石间。
    丹井寂寥终古在，鸾骖怅望几时还。
    人来谢史留诗笔，今日遗风尚可攀。

李山甫　慧光寺二首
    梦游山寺有余清，邂逅来游却自惊。
    珍重秋风知客意，又吹好梦到江亭。

李山甫　慧光寺二首
    僧堂拂拭旧时尘，莺老花残五换人。
    四海干戈如鼎沸，山中犹有太平人。

李山甫　句
    多谢灞陵阳上柳，与人头上拂尘埃。

李山甫　牡丹二首
    邀勒春风不早开，众芳飘后上楼台。
    数苞仙艳火中出，一片异午天上来。
    晓露精神妖欲动，暮烟情态恨成堆。
    知君已解相轻薄，斜倚栏杆首重回。

李山甫　牡丹二首
    嫚黄妖紫间轻红，谷雨初晴早景中。
    静女不言还爱日，彩云无定只随风。
    炉烟坐觉沈檀薄，妆面行看晓黛空。
    此别又须经岁月，酒阑把烛绕芳丛。

李山甫　题瑞相寺
    路入禅关僻，僧迎取衲披。
    自怜重到此，还忆旧游时。
    泉石清虚境，松筠古老姿。
    问师从此别，鹤驾几回知。

李山甫　同知县陈公颜游章山寺
    想见寻幽到此山，诗成珠玉笑谈间。
    莲花社里千年约，柏了香中半日闲。
    寂历松窗连远籁，萦纡竹径断荒湾。
    琴堂吏散帘垂书，舁徇何妨数往还。

李山节　咏杨妃菊
    命委马嵬坡畔泥，惊魂飞上傲霜枝。
    西风落日东篱下，薄倖三郎知不知。

李善　句
    无穷基有无穷问，第一人为第一官。

李善美　大堤曲
    酒旗相望大堤头，堤下连樯堤下楼。
    日暮行人争渡急，桨声幽轧满中流。

李善美　句
    岘首何人碑，行客独垂泪。

李商　记化蝶异闻
    碧梧翠竹名家儿，今作栩栩蝴蝶飞。
    山川阻深网罗密，君从何处化飞归。

李商叟　句
    初日放晨光。

李商叟　寿陈左相
    龟蹲印势接灵峰，杰出真贤盛代中。
    玉燕昔符仙梦异，金瓯果覆相名雄。
    两京政拟汾阳复，六计应论户牖功。
    世合中兴多喜色，边头时有捷书通。

李商叟　寿陈左相
    祥风吹晓动帘旌，香袅狻猊几缕青。
    佳气远浮黄阁满，老人高拱紫微明。
    月将圆影来华席，梅放新香入宝觥。
    千岁定知仁者寿，喜看无汗玉枝横。

李商叟　寿陈左相
    愚生自幼感磨镌，才拙惭非宅相贤。
    甘遁山村承素萼，滥随轩冕厕官联。
    困鱼止箔今谁念，倦鹊依巢只自怜。
    拜寿不辞千里远，欲陪珠履侍陶甄。

李商叟　寿陈左相
    万方名教赖薰陶，相国由来德业高。
    固有才华亚韩柳，岂惟功业并萧曹。
    恩逢图像登麟阁，采戏文鸣列凤毛。
    可是平生耐官职，不容车马闹庭皋。

李商叟　寿傅宪
    籍甚何阳地，江山秀色连。
    家声自岩野，帝梦协台躔。
    彝鼎功镌勒，衣冠喜接联。
    相门当出相，贤父又生贤。
    岁必为霖雨，舟宜济大川。
    渥洼龙种异，丹穴凤毛鲜。
    击瓮知奇略，惜阴起妙年。
    五车胸磊磊，万卷腹便便。
    韩柳堪同步，班扬可并肩。
    千言看落纸，一扫快飞烟。
    未说才如锦，端知□似椽。
    斯文当振耀，吾道不沉绵。
    挥麈谈喷麝，书麟思涌泉。
    鴒原真孝友，雁塔压儒先。
    声价机云上，风流王谢边。
    两科能俯拾，百和地更兼全。
    当代江都相，今时司马迁。
    紬书蓬馆盛，主爵粉闱专。
    致主心公正，经邦力勉旃。
    嘉谋辰必告，宣席夜应前。
    遽向急流退，犹为郡绂牵。
    道州迎竹马，漳浦示蒲鞭。
    一节方持远，十行俄促还。
    云霄知有路，雨露正无偏。
    复喜升华省，重闻拥使权。
    望尘将负弩，夹道看帷褰。
    善化能均被，仁风自广宣。
    片云时作雨，长夏水盈田。
    赋已无三窟，民今戴二天。
    江湖欣有岁，鱼稻不论钱。
    爵未称德耳，天家厚报焉。
    宣劳更内外，清禁召腾骞。
    岂但狨遮坐，仍须锦护韉。
    华才方烨烨，王道正平平。
    草诏金门手，调羹凤阁仙。
    勋华联竹帛，仪表称貂蝉。
    馈鲤嘉辰应，垂弧异气躔。
    中元明日是，皓月隔宵圆。
    南圃开奇卉，东湖泛瑞莲。
    屈卮浮蚁绿，曲篆引香旋。
    善颂诗三百，深祈岁八千。
    再摩金狄久，不许玉枝坚。
    鸿雁昂霄远，芝兰满砌妍。
    定知仁者寿，宁羡老而传。
    自愧微生迹，尝蒙先正怜。
    顾方纡墨绶，应念忝青毡。
    剩喜逢初度，将何见意虔。
    祺维遥献祝，敢继颂申篇。

李商叟　寿韩尚书
    一时冠冕竞加鞭，谁似先生晚节贤。
    鬓雪自因忧国选，颜丹端为省尘缘。
    山林喜近生申日，海宇争期致主年。
    闻道相看起安石，宁容高卧乐诗禅。

李商叟　寿韩尚书
    灵峰高映玉溪光，花草时薰知见香。
    未用胡麻金椀饭，且浮昌歜碧霞觞。
    松棂照北尘埃无，涧水流南气象长。
    舞鹤独知千岁永，风云犹欲会明良。

李商叟　寿时相
    龙盘虎踞王金陵，杰出天人致太平。
    千载精神真会聚，一朝文物益彰明。
    扶持直使乾坤正，指顾能令海岱清。
    二纪同□□□□，□□□□□肥民。
    农家鼓舞总安田，亿兆欣逢大有年。
    道路渔樵争击壤，江乡薪米不论钱。
    含淳咏德声盈耳，易俗移风事格天。
    守郡深渐无报称，但陪民社感陶甄。

李商叟　寿吴宰
    神仙风骨本巍峨，日角珠庭气更和。
    绛丝丹颜长不老，灞城铜狄会重磨。
    风高鹤算三千远，天阔鹏程九万多。
    弱水蓬莱归未晚，道山瀛馆看先过。

李商叟　寿吴宰
    清规三尺信持平，何独声华百里称。
    易俗移风乃余事，抑强扶弱见真能。
    翩翩气岸真冲斗。湛湛心台清映冰。
    为问回资封寿母，不知今昔几人曾。

李商叟　孀　吴宰
    向晓亲闱共举觞，老人星出翠岩傍。
    狻猊奁暖沉香袅，孔雀屏开纱蜡光。
    霜月正当圆此夕，江梅先已发奇祥。
    定知与国长无极　　寿考祺维颂鲁章。

李商叟　寿辛太尉
    昭代群龙用，名家奕世昌。
    储精生辅佐，挺秀诞忠良。
    郁郁充闾瑞，荧荧照室祥。
    莲花雄址峻，竹箭庆源长。
    硕德宜廊庙，英材命栋梁。
    公清凌灏气，严肃厉秋霜。
    宝运符千载，威名赡八荒。
    量陂吞玉海，言派泻银潢。
    功业彝章显，谋猷棣萼芳。
    检身金井洁，落节翠螭骧。
    列郡依仁牧，千英服智囊。
    精忠禆主圣，膏泽致时康。
    邓禹重兴汉，汾阳再造唐。
    公心平国是，勠力振朝纲。
    斧钺安南服，威棱振北疆。
    温恭谦节著，仁惠德风扬。
    鹡鷟金昆盛，貔貅虎旅强。
    望风辞印绶，当路悚豺狼。
    电扫除妖孽，雷驱息叛亡。
    一心仁以厚，五福寿而臧。
    论议留青简，勋庸纪太常。
    鸿恩非易报，盛德固难忘。
    便合持枢极，那容着海乡。
    庄椿祈不老，辽鹤竚来翔。
    愿向中书府，年年荐寿觞。

李商叟　寿周少保
    皎皎银河夜气开，众星重喜见三台。
    白麻诏自日边下，紫府人从春际来。
    身被玉阶新衮绣，手调金鼎旧盐梅。
