<!-- { "loadSidebar": true } -->
    平生欢意苦不尽，正欲老大相因依。
    空房萧瑟施繐帷，青灯半夜哭声稀。
    音容想像今何处，地下相逢果是非。

王安石　揖仙阁
    结阁揖仙子，疏塘临隐扉。
    水花红四出，山竹翠相围。
    云度疑輟下，凫惊恐舄飞。
    蜀姜宁可恃，投钓此忘归。

王安石　欹眠
    翠幙卷东冈，欹眠用半床。
    松声悲永夜，荷气馥初凉。
    清话非无寄，幽期故不忘。
    扁舟亦在眼，终自懒衣裳。

王安石　沂溪怀正之
    故人何处所，天角浪漫漫。
    寂寞断音驿，徘徊愁肺肝。
    世情纷可怪，旅况浩难安。
    愿化东南鹄，高飞托羽翰。

王安石　宜春苑
    宜春旧台沼，日暮一登临。
    解带行苍藓，移身坐绿阴。
    树疏啼鸟远，水静落花深。
    无复增修事，君王惜费金。

王安石　移柳
    移柳当门何啻五，穿松作径适成三。
    临流遇兴还能赋，自比渊明或未惭。

王安石　移松皆死
    李白今何在，桃红已索然。
    君看赤松子，犹自不长年。

王安石　移桃花示俞秀老
    舍南舍北皆种桃，东风一吹数尺高。
    枝柯蔫绵花烂熳，美锦千两敷亭皋。
    晴沟涨春绿周遭，俯视红影移渔舠。
    山前邂逅武陵客，水际彷佛秦人逃。
    攀条弄芳畏晼晚，已见黍雪盘中毛。
    仙人爱杏令虎守，百年终属樵苏手。
    我衰此果复易朽，虫来食根那得久。
    瑶池绀绝谁见有，更值花时且追酒。
    君能酩酊相随否。

王安石　乙巳九月登冶城作
    欲望锺山岑，因知冶城路。
    跻攀隐木杪，稍记曾游处。
    红沉渚上日，苍起榛中雾。
    即事有哀伤，山川自如故。

王安石　乙未冬妇子病至春不已
    天旋无穷走日月，青发能禁几回首。
    儿呻妇叹冬复春，强欲笑歌难发口。
    黄卷幽寻非贵嗜，藜床稳卧虽贫有。
    二物长乖亦可怜，一生所得犹多苟。

王安石　忆北山送胜上人
    苍藤翠木江南山，激激流水两山间。
    山高水深鱼鸟乐，车马迹绝人长闲。
    云埋樵声隔葱蒨，月弄钓影临潺湲。
    黄尘满眼衣可濯，梦寐惆怅何时还。

王安石　忆江南
    城南城北万株花，池面冰消水见沙。
    回首江南春更好，梦为蝴蝶亦还家。

王安石　忆金陵三首
    覆舟山下龙光寺，玄武湖畔五龙堂。
    想见旧时游历处，烟云渺渺水茫茫。

王安石　忆金陵三首
    烟云渺渺水茫茫，缭绕芜城一带长。
    蒿目黄尘忧世事，追思陈迹故难忘。

王安石　忆金陵三首
    追思陈迹故难忘，翠木苍藤水一方。
    闻说精庐今更好，好随残汴理归艎。

王安石　忆昨诗示诸外弟
    忆昨此地相逢时，春入穷谷多芳菲。
    短垣囷囷冠翠岭，踯躅万树红相围。
    幽花媚草错杂出，黄蜂白蝶参差飞。
    此时少壮自负恃，意气与日争光辉。
    乘闲弄笔戏春色，脱略不省旁人讥。
    坐欲持此博轩冕，肯言孔孟犹寒饥。
    两子从亲走京国，浮尘坌亦缁人衣。
    明年亲作建昌吏，四月挽船江上矶。
    端居感慨忽自寤，青天闪烁无停晖。
    男儿少壮不树立，挟此穷老将安归。
    吟哦图书谢庆吊，坐室寂寞生伊威。
    材疏命贱不自揣，欲与稷契遐相希。
    昰天一朝畀以祸，先子泯没予谁依。
    精神流离肝肺绝，眦血被面无时曦。
    母兄呱呱泣相守，三载厌食锺山薇。
    属闻降诏起群彦，遂自下国趋王畿。
    刻章琢句献天子，钓取薄禄欢庭闱。
    身著青衫手持版，奔走卒岁官淮沂。
    淮沂无山四封庳，独有庙塔尤峨巍。
    时时凭高一怅望，想见江南多翠微。
    归心动荡不可抑，霍若猛吹翻旌旗。
    腾书漕府私自列，仁者恻隐从其祈。
    暮春三月乱江水，劲橹健帆如转机。
    还家上堂拜祖母，奉手出涕纵横挥。
    出门信马向何许，城郭宛然相识稀。
    永怀前事不自适，却指舅馆接山扉。
    当时髫儿戏我侧，于今冠佩何颀颀。
    况复丘攀满秋色，蜂蝶摧藏花草腓。
    令人感嗟千万绪，不忍苍卒回骖騱。
    留当开樽强自慰，邀子剧饮毋予违。

王安石　阴漫漫行
    愁云怒风相追逐，青山灭没沧江覆。
    少留灯火就空床，更听波涛围野屋。
    忆昨踏雪度长安，夜宿木瘤还苦寒。
    谁云当春便妍暖，十日九八阴漫漫。

王安石　阴山画虎图
    阴山健儿鞭鞚急，走势能追北风及。
    逶迤一虎出马前，白羽横穿更人立。
    回旗倒戟四边动，抽矢当前放蹄入。
    爪牙蹭蹬不得施，迹上流丹看来湿。
    胡天朔漠杀气高，烟云万里埋弓刀。
    穹庐无工可貌此，汉使自解丹青包。
    堂上绢素开欲裂，一见犹能动毛发。
    低徊使我思古人，此地抟兵走戎羯。
    禽逃兽遁亦萧然，岂若封疆今晏眠。
    契丹弋猎汉耕作，飞将自老南山边，
    还能射虎随少年。

王安石　鄞县西亭
    收功无路去无田，窃食穷城度两年。
    更作世间儿女态，乱栽花竹养风烟。

王安　3　尹村道中
    满眼霜吹宿草根，谩知新岁不逢春。
    却疑青嶂非人世，更觉黄云是塞尘。
    万里张侯能奉使，百年曾子肯辞亲。
    自怜许国终无用，何事纷纷客此身。

王安石　饮裴侯家
    裴侯饮我日向中，四坐宾客颜皆红。
    扫除高馆邀我入，自出粜麦怜民穷。
    天边眼力矴′万里，桑麻冥冥山四起。
    野心探寻殊未已，更欲湔衣北城水。
    忽见碧树樱桃悬，下马恣食不论钱。
    赤星磊落入我眼，恐是半醉游青天。
    裴侯方坐尘沙里，役身救物当如此。
    我曹偶脱簿领闲，何忍爱惜一日闲。
    且归拂席饱眠睡，明日更看滁南山。

王安石　英宗皇帝挽辞二首
    御气方尊极，乘云已泬寥。
    衣冠万国会，陵寝百神朝。
    夏鼎传归启，虞羹想见尧。
    谁当授椽笔，论德在琼瑶。

王安石　英宗皇帝挽辞二首
    玉册上鸿名，犹残警跸声。
    忽辞千岁祝，虚卜五年征。
    羽卫悲哀送，山陵指顾成。
    讴歌归圣子，世孝在持盈。

王安石　永济道中寄诸舅弟
    灯火匆匆出馆陶，回看永济日初高。
    似闻空舍鸟乌乐，更觉荒陂人马劳。
    客路光阴真弃置，春风边塞只萧骚。
    辛夷树下乌塘尾，把手何时得汝曹。

王安石　永庆院送道原还仪真作诗要之
    岁暮青条已见梅，余花次第相争开。
    淮南无此山林胜，作意春风更一来。

王安石　永寿县太君周氏挽辞二首
    永寿开新邑，长沙返旧茔。
    金葩冷钿轴，粉字暗铭旌。
    薤久露难湿，兰余风尚清。
    庆锺知有在，令子合升卿。

王安石　永寿县太君周氏挽辞二首
    子引金闺籍，身开石穷封。
    露輴悲吉路，象服俨虚容。
    楚挽虽多相，莱衣不更缝。
    谁知逝川底，剑自喜相逢。
    
    【卷16】

王安石　咏风
    风从北海起，至此南海上。
    问风来何事，去复欲何向。
    谁遣汝而号，谁应汝而唱。
    汝於何时息，汝作无乃妄。
    风初无一言，试以问云将。

王安石　咏谷
    可怜台上谷，转目已阴繁。
    不解诗人意，何为乐彼园。

王安石　咏菊二首
    补落迦山传得种，阎浮檀水染成花。
    光明一室真金色，复似毗耶长者家。

王安石　咏菊二首
    院落秋深数菊丛，缘花错莫两三蜂。
    蜜房岁晚能多少，酒盏重阳自不供。

王安石　咏梅
    颇怪梅花不肯开，岂知有意待春来。
    灯前玉面披香出，雪後春容取胜回。
    触拨清诗成走笔，淋漓红袖趣传杯。
    望尘俗眼那知此，只买夭桃艳杏栽。

王安石　咏月
    追随落日尽还生，点缀浮云暗又明。
    江有蛟龙山虎豹，清光虽在不堪行。

王安石　咏月三首
    寒光乍洗山川莹，清影遥分草树纤。
    万里更无云物动，中天只有兔随蟾。

王安石　咏月三首
    江海清明上下兼，碧天遥见一毫纤。
    此时只欲浮云尽，窟穴何妨有兔蟾。

王安石　咏月三首
    一片清光万里兼，几回圆极又纤纤。
    君看出没非无意，岂为辛懃养玉蟾。

王安石　用前韵戏赠叶致远直讲
    叶侯越著姓，胄出实楚叶。
    缙云虽穷远，冠盖传累叶。
    心大有所潜，肩高未尝胁。
    飘飘凌云意，强御莫能慑。
    辟雍海环流，用汝作舟檝。
    开胸出妙义，可发蒙起魇。
    词如太阿锋，谁敢触其铗。
    听之心凛然，难者口因嗋。
    抟飞欲峨峨，锻堕今跕跕。
    忘情塞上马，适志梦中蝶。
    若金静无求，在冶惟所挟。
    载醪但彼惑，馈浆非我谍。
    经纶安所施，有寓聊自惬。
    棋经看在手，棋诀传满箧。
    坐寻棋势打，侧写棋图贴。
    携持山林屐，刺擿沟港艓。
    一枰尝自副，当热宁忘箑。
    反嗤褦襶子，但守一经笈。
    亡羊等残生，朽筴何足摺。
    欢然值手敌，便与对匕筴。
    纵横子堕局，腷膊声出堞。
    樵父弛远担，牧奴停晏饁。
    旁观各技痒，窃议儿女嗫。
    所矜在得丧，闻此更心惵。
    熟视笼两手，徐思捻长鬣。
    微吟静愔愔，坚坐高帖帖。
    未快岩谷叟，斧柯尝烂浥。
