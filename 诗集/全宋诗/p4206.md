<!-- { "loadSidebar": true } -->
    竹密风犹劲，窗幽月愈明。
    瓦炉香断处，一榻洒然清。

赵与泳　麦秋劭农随侍郡侯杖屦获遂澹岩一游浪吟古句聊志岁月
    玲珑岩窍高倚空，雾霭山巅气郁葱。
    征途倍喜憩美荫，石室况乃来清风。
    屈曲两门最虚敞，不斤不斧谁施工。
    眼高城郭喧嚣外，诗在烟云缥缈中。
    我来情思良不恶，尽洗朱墨尘埃胸。
    惜哉距城稍辽邈，归鞭未著心冲冲。
    天开地辟此岩峒，山谷品题名始穹。
    安能广作万间屋，震凌风雨皆帡幪。

赵与泳　偶侍郡侯游群玉浪吟二绝聊记岁月时淳佑乙巳菊节前一日
    玲珑奇石绕林间，屈曲高低未易攀。
    非斧非斤谁运巧，偏来琢就此蓬山。

赵与泳　偶侍郡侯游群玉浪吟二绝聊记岁月时淳佑乙巳菊节前一日
    此景元来已不凡，高人那更说尘寰。
    清幽爽垲舒情思，频赏无非吏事閒。

赵与俥　句
    溪月涵虚影，山云护断香。

赵与杼　游大涤
    九锁閟仙关，长歌入翠峦。
    青松飞羽盖，修竹动琅玕。
    雪霁千岩瘦，云深六洞寒。
    客来尘虑息，一笑倚阑干。

赵元清　题江湖伟观
    凤舞龙飞王气蟠，两都赋在一阑干。
    伍员不死江潮壮，西子如生越水寒。
    春日百花连上苑，秋风落叶满长安。
    钱塘尽占东南美，河洛何人著眼看。

赵元鱼　书富阳驿壁
    少年书剑几经过，沽酒谭文远自歌。
    今日重来春意闹，老梅枝上着花多。

赵元鱼　夷陵道士
    山麓林梢烟翠横，寒天日色半阴晴。
    道边废宅空椽瓦，岩下居人困甲兵。
    破胆每惊腰剑客，伤弓时怯羽书声。
    痴儿弱土浑多病，留寄乡村念尔情。

赵源　九日山中宴集
    九日登临老奈何，强将幽恨寄悲歌。
    疲欹巾帽愁风动，病著饥肠厌酒多。
    东岭荒榛藏马鬣，西岩空榻锁蜂窠。
    独怜堂下千章木，跨历齐梁未改柯。

赵院判　寄苏小娟
    当时名妓镇东吴，不好黄金只好书。
    借问钱塘苏小小，风流还似大苏无。

赵月泉　游虎丘见瞎堂扁额有感
    入山认得本来踪，识破机关境界同。
    水自东流山自秀，因缘只在笑谈中。

赵云　题汪水云诗卷
    江南江北马如飞，曾着金门羽客衣。
    李泌暂游衡岳去，陈抟已请华山归。
    风云万里气无敌，雨露两朝恩有辉。
    偶尔江头相邂逅，细听流水十三徽。

赵宰父　句
    野水多於地，春山半是云。

赵载　和杨礼侍六言
    围青绕绿近在，虚白羊玄本同。
    须知满眼叠嶂，不碍举头太空。

赵泽　仙鹤楼
    嘉陵天虹饮东海，西溪玉带萦南山。
    诸峰四面罗髻鬟，周遭百里如一环。
    炊烟万灶斜阳里，繁弦脆管东风起。

赵泽祖　甘泉洞
    银河泻落万山巅，玉界遥驰一道泉。
    夜浴丹沙浮暖气，晓凝寒碧沁晴烟。
    灵泉透海流香细，雪液澄虚抱影圆。
    三咽只因凡骨换，坐临盘石看飞钱。

赵泽祖　署中书怀
    庭下幽花照眼醒，绿阴成幄晚风清。
    何时抛掷铜章去，小艇烟波弄月明。

赵曾頀　游延福寺
    行行出西郊，稍觉嚣尘远。
    风景既已殊，硗确颇忘倦。
    南安古雄州，今亦壮哉县。
    九日一佳景，居然在郊甸。
    地高瞰川原，林杪露堂殿。
    晋朝松百章，存者才一见。
    岁月不我留，寒暑几更变。
    当年秦隐君，轩冕非所羡。
    间关剡溪来，至此获胜践。
    结庐巢其巅，穴石为之砚。
    城市不到足，公卿罕窥面。
    邂逅有至交，相从情缱绻。
    顷怀兴元年，致位在台铉。
    扶持公道开，不绝几如线。
    一言才见疏，斥逐遽遭谴。
    天教流落馀，乃遂山林愿。
    当年篵室处，遗址了难辨。
    独有高士峰，千载猿鹤怨。

赵瞻　比干台
    九阍大坏一木支，势知不可诚不欺。
    商之三仁异所归，死谏不欲狂囚为。
    贤哉万世忠臣师，比干而已前其谁。
    谏不当显何所持，忠必爱君无拂辞。
    帝舜载赓歌康隳，风雅比兴陈盛衰。
    君贤臣圣流书诗，光华荣辉同葳蕤。
    扶起不欲忧颠危，剖心血颈鼎获糜。
    此意不独在一进，死者一传星日垂。
    犹有佞人乘其机，顺正逢恶称讽规。
    甘言好语解人颐，如鼷食角寝不觜。
    聪明蔽密蔀莫知，微干之节世亦疑。
    章华非不穷峨巍，姑苏一同宗社移。
    名与土灭扫无遗，但为世鉴那中议。
    兹台巍巍存遗基，尚觉清风洒肝脾。
    妖狐狡兔不敢依，飞沙落日予心悲。

赵瞻　鹤鸣古洞
    山势嵯峨接远峰，九皋鹤唳彻长空。
    清音仿佛苍松外，疏影依稀皓月中。
    石洞云封仙去俊，桑田世换水流同。
    登临厌听黄鹂语，弄巧绵蛮噪碧丛。

赵瞻　句
    天犹有仓廽，三十六峰中。

赵瞻　魏文侯城
    曰自战国争雄来，何城不荒为壘培。
    治乱兴废讵足哀，矧无名号寒於灰。
    晋壤剖裂分家陪，魏至文侯功业恢。
    三师经术王迹开，五臣御侮强敌摧。
    况有成子相君才，吴起将兵亦伟哉。
    内谘礼乐古典该，外强量旅腾风雷。
    足尊天子朝灵台，乌用此城高崔嵬。
    城之峻矣维其颓，宫之广矣今蒿莱。
    黍离兴难悲邅回，如侯万国徒尘埃。
    一时火炽俄烬煨，惟有陋俗知营财。

赵瞻　文湖渔唱
    湖光潋滟之莲荷，歡乃渔郎贯此过。
    笛韵吹残红蓼岸，橹声摇出锦鳞窝。
    狂歌明月间愁少，放浪扁舟适兴多。
    蓴菜鲈鱼供一醉，掉头归去卧烟蓑。

赵瞻　子夏山
    山因先师成令名，人心仰止悬青冥。
    文侯北面款山扃，石室至今犹南倾。
    直松万林天籁声，长材大东资连甍。
    溪泉四出照骨清，润物功溥民冈争。
    朝兮新云泽根茎，暮兮和风发勾萌。
    山种气穉天地英，民何知为夫子灵。
    魏最称治由师经，晋俗自是多诸生。
    时尚辞华取未精，皓首学行徒修明。
    非无神降弼王庭，国朝当议平广衡。
    斯文未丧吾道亨，商之传授今可行。

赵榛　送马扩诣行在
    全赵收燕至太平，朔方寸土比千金。
    氛祲一扫銮舆返，若个将军肯用心。

赵榛　送马扩诣行在
    遣公直往面天颜，一奏临朝莫避难。
    多少焦苗待霖雨，雨霖只在月旬间。

赵轸　感怀
    群鳞戏清波，天青云影白。
    濯足歌沧浪，一笑天地窄。
    山色秀而深，都言秘神物。
    眼底有真龙，何必云中觅。

赵镇　临安还游金龙洞志感
    几年岩径违清赏，今日云萝蹑旧踪。
    刹阁春阴宜燕雀，天池雷雨起蛟龙。
    崖流玉液空莲座，风激筼箉送梵钟。
    沿口愁迷去路，樽前聊与话从容。

赵镇　题妙庭观玉泉池
    一脉冷冷绝点埃，方池幽洞自潆洄。
    源从白石云边出，流向青莲座下回。
    禹穴鳞游残雪喷，祗园花堕暗香来。
    可人最是清秋夜，月白沙青宝镜开。

赵政夫　妙峰亭
    尘世有仙镜，清绝不可言。
    寒江露沙迹，晚嶂埋云根。
    暇日推吏案，呵道穿僧门。
    来饮岩下水，何必携芳樽。

赵知军　句
    战血肥春草，妖魂附野狐。
    风吹沙草落日黄，鸦啄髑髅飞不起。

赵植　句
    芳草连云暮色深。

赵至道　咏瀑布
    飞落寒泉一派高，初闻响似浙江潮。
    松阴无雨云长润，石窦虽晴雪未消。
    素练几时悬绝壁，白虹千尺跨层霄。
    丹山自是神仙府，弱水流来故不遥。

赵仲藏　福胜院
    千骑踏清霜，东游古道场。
    灵笼山骨秀，风引水声长。
    晓日依稀暖，寒花取次香。
    后随吹管急，空谷答宫商。

赵仲修　冬至祀先有感
    井臼辛勤又一年，仗谁齰恨到重泉。
    离骚空纪高阳后，蓝缕过如蚡冒前。
    终亦有人分鼠璞，只今无俸置豚肩。
    男儿七尺须如戟，独掩蓬蒿扫纸钱。

赵众　题倅厅吏隐堂
    满耳江声满目山，此身疑不在人寰。
    民含古意村村静，吏束刑书日日闲。

赵竹屋　太平州
    拍栏一笑大江横，号太平州亦浪名。
    春水秋涛流不尽，半年农事半年兵。

赵谘　过越
    地有千岩与万津，霸图无计老青春。
    抱冰漫刷栖山耻，争奈倾吴是归人。

赵子觉　书怀
    柳影板阴绿绕村，日长细得话诗情。
    迎风紫燕忽双去，隔雨黄鹂又一声。
    笔黑生涯成冷淡，笋蔬盘馔易经营。
    世间微利真刀蜜，有底驱驰取重轻。

赵子书　泛舟鉴湖同程致道赵来叔联句题宗兰馆圃
    胜境兹辰得重寻，史人同厉碧溪深。
    两公未遽嘲糠秕，旧悉山林勇往心。

赵子书　泛舟鉴湖同程致道赵来叔联句题宗兰馆圃
    疏食深山谢击鲜，瓠肥那得此枵然。
    祗应久绝纷华念，变笑舑儒不是仙。

赵子潚　宰余姚道咏上虞山水二首
    重华遗泽在东州，景物留奇聚胜游。
    翠湿金罍山独秀，碧环玉带水交流。

赵子潚　宰余姚道咏上虞山水二首
    山自南来崇地位，水从东去泳江流。
    徘徊四顾情何限，直欲於中构小楼。

赵子潚　早朝十绝
    门门阊阖早春初，恭构龙飞御太虚。
    圣德巍巍隆誉望，坐令四海诵唐虞。

赵子潚　早朝十绝
    文德辉煌宝炬然，侍臣身染御炉烟。
    丹心一点惟怀报，愿祝皇图亿万年。

赵子潚　早朝十绝
