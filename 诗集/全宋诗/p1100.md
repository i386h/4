<!-- { "loadSidebar": true } -->
黄庭坚　赠别几复
    风惊鹿散豫章城，邂逅相逢食楚蘯。
    佳友在门忘燕寝，故人发药见平生。
    只今满坐且樽酒，後夜此堂还月明。
    契阔愁思已知处，西山影落暮江清。

黄庭坚　赠别李次翁
    利欲薰心，随人翕张。
    国好骏马，尽为王良。
    不有德人，俗无津梁。
    德人天游，秋月寒江。
    映彻万物，玲珑八窗。
    于爱欲泥，如莲生塘。
    处水超然，出泥而香。
    孔窍穿穴，明冰其相。
    维乃根华，其本含光。
    大雅次翁，用心不忘。
    日问月学，旅人念乡。
    能如斯莲，汔可小康。
    在俗行李，密密堂堂。
    观物慈哀，涖民爱庄。
    成功万年，付之面墙。
    草衣石质，与世低昂。

黄庭坚　赠别李端叔
    我观江南山，如目不受垢。
    忆食江南薇，子独于我厚。
    在北思江山，如怀冰雪颜。
    千峰上云雨，岑绝何由攀。
    当时喜文章，各有儿子气。
    尔来颔须白，有儿能拜起。
    读书浩湖海，解意开春冰。
    成山更崇崛，顾我丑丘陵。
    白玉著石中，与物本落落。
    泾渭相将流，世不名清浊。
    乞言既不易，赠言良独难。
    古来得道人，挂舌屋壁间。
    牧羊金华道，载酒太玄宅。
    支颐听晤语，愿君喙三尺。
    我行风雨夜，船窗闻远鸡。
    故人不可见，故人心可知。

黄庭坚　赠陈公益
    陈子善学问，正色鉯其骄。
    束身居言前，析理在意标。
    心随出处乐，性与寂寞超。
    安安而雅雅，不以行险徽。
    王良驭骥子，冉弱六辔调。
    自吾与之游，忘味如闻韶。
    志道斯近神，庄生说承蜩。
    顾恐陈子止，谁能中道要。
    我求一饭饱，黄绶强折腰。
    取舍不由己，悲哉马衔镳。
    长啸天地闲，搔首独无聊。
    雅约青山云，伊人与逍遥。
    有如渝此盟，白日尚昭昭。
    平时多英豪，楚楚在本朝。
    吾徒固长物，分当老箪瓢。

黄庭坚　赠陈师道
    陈侯学诗如学道，又似秋虫噫寒草。
    日晏肠鸣不俛眉，得意古人便忘老。
    君不见向来河伯负两河，观海乃知身一蠡。
    旅床争席方归去，秋水黏天不自多。
    春风吹园动花鸟，霜月入户寒皎皎。
    十度欲言九度休，万人丛中一人晓。
    贫无置锥人所怜，穷到无锥不属天。
    呻吟成声可管弦，能与不能安足言。

黄庭坚　赠陈元舆祠部
    武成园木锁中秋，久得汀州刺史游。
    招唤丁宁方邂逅，谁言天网漏吞舟。

黄庭坚　赠成都六祖沙弥文信颂
    尘是文信，界是沙弥。
    积尘成世界，析界作微尘。
    界喻人天果，尘为有漏因。
    尘因因不实，界果果非真。
    因果皆如幻，堂堂出世人。

黄庭坚　赠答晁次膺
    次膺豪健如霜鹘，空拳误挂田犬牙。
    果输司空城旦作，付与步兵厨人家。
    野马横郊作凝水，牵牛引竹上寒花。
    无酒醉公不甚惜，诵公五字使人嗟。

黄庭坚　赠法轮齐公
    法轮法眷有齐公，曾探斑斑虎穴中。
    不必老夫亲到也，自然千里便同风。

黄庭坚　赠高子勉四首
    文章瑞世惊人，学行刳心润身。
    沅江求九肋鳖，荆州见一角麟。

黄庭坚　赠高子勉四首
    张侯海内长句，晁子庙中雅歌。
    高郎少加笔力，我知三杰同科。

黄庭坚　赠高子勉四首
    妙在和光同尘，事须钩深入神。
    听他下虎口著，我不为牛後人。

黄庭坚　赠高子勉四首
    拾遗句中有眼，彭泽意在无弦。
    顾我今六十老，付公以二百年。

黄庭坚　赠花光老
    浙江衲子静无尘，个个庄严服余新。
    何似乾明能效古，渠知北斗里藏身。

黄庭坚　赠惠洪
    数面欣羊胛，论诗喜雉膏。
    眼横湘水暮，云献楚天高。
    堕我玉麈尾，乞君宫锦袍。
    月清放舟舫，万里渺云涛。

黄庭坚　赠李辅圣
    交盖相逢水急流，八年今复会荆州。
    已回青眼追鸿翼，肯使黄尘没马头。
    旧管新收几妆镜，流行坎止一虚舟。
    相看绝叹女博士，笔研管弦成古丘。

黄庭坚　赠李彦深
    琼枝虽疗渴，萱草忘人忧。
    李君气萧萧，翠竹摇清秋。
    步竹来过门，日色在帘钩。
    开云睹白雉，临水对虚舟。
    言少常造极，色夷似无求。
    醉尉厅索寞，寒泉沃茶瓯。
    四坐愁水厄，并缾犹屡投。
    斮锡碎玉札，闲荐当众羞。
    微物不足贵，且延君少留。
    行役阻相见，心如旆悠悠。
    春鱼出清涔，社酒欲胜簄。
    时来得晤语，呼客尽更筹。

黄庭坚　赠刘静翁颂四首
    念念皆空更莫疑，心王本自绝多知。
    艰勤长向途中觅，掉却甜桃摘醋梨。

黄庭坚　赠刘静翁颂四首
    一瓶一钵非难办，住得山时更莫来。
    千年粪扫堆头物，优钵罗花特地开。

黄庭坚　赠刘静翁颂四首
    万缘空处真如佛，八面风中不动尊。
    困便横眠饥吃饭，十方无壁又无门。

黄庭坚　赠刘静翁颂四首
    净名庞老摠垂须，君幸元无免破除。
    心若出家身若住，何须更觅剃头书。

黄庭坚　赠黔南贾使君
    绿发将军领百蛮，横戈得句一开颜。
    少年圯下传书客，老去崆峒问道山。
    春入莺花空自笑，秋成梨枣为谁攀。
    何时定作风光主，待得征西鼓吹还。

黄庭坚　赠秦少仪
    汝南许文休，马磨自衣食。
    但闻郡功曹，满世名籍籍。
    渠命有显晦，非人作通塞。
    秦氏多英俊，少游眉最白。
    颇闻鸿雁行，笔皆万人敌。
    吾早知有靓，而不知有觌。
    少仪袖诗来，剖蚌珠的皪。
    乃能持一镞，与我箭锋直。
    自吾得此诗，三日卧向壁。
    挽士不能寸，推去辄数尺。
    才难不其然，有亦未易识。

黄庭坚　赠清隐持正禅师
    清隐开山有胜缘，南山松竹上参天。
    擗开华岳三峰手，参得浮山九带禅。
    水鸟风林成佛事，粥鱼斋鼓到江船。
    异时折脚铛安稳，更种平湖十顷莲。

黄庭坚　赠石敏若
    才似谪仙惟欠酒，情如宋玉更逢秋。
    相看领会一谈胜，注目长江天际流。

黄庭坚　赠嗣直弟颂十首
    饥渴随时用，悲欢触事真。
    十方无壁落，中有昔怨人。

黄庭坚　赠嗣直弟颂十首
    去日撒手去，来时无与偕。
    若将来去看，还似不曾斋。

黄庭坚　赠嗣直弟颂十首
    正观心地时，丝发亦无有。
    却来观世间，冬後数九九。

黄庭坚　赠嗣直弟颂十首
    涪陵萨埵子，且道也旁行。
    亦嚼横陈蜡，不爱孔方兄。

黄庭坚　赠嗣直弟颂十首
    江南鸿雁行，人言好兄弟。
    无端风忽起，纵横不成字。

黄庭坚　赠嗣直弟颂十首
    万里唯将我，回观更有谁。
    初无卓锥地，今日更无锥。

黄庭坚　赠嗣直弟颂十首
    江南十兄弟，长被时一共。
    梦时各自境，独与君同梦。

黄庭坚　赠嗣直弟颂十首
    虽受然灯记，不从然灯得。
    若会翻身句，弥勒真弥勒。

黄庭坚　赠嗣直弟颂十首
    向上关捩子，未曾说似人。
    困来一觉睡，妙绝更通神。

黄庭坚　赠嗣直弟颂十首
    往日非今日，今年似去年。
    九关多虎豹，聊作地行仙。

黄庭坚　赠送张叔和
    张侯温如邹子律，能令阴谷黍生春。
    有齐先君之季女，十年择对无可人。
    箕帚扫公堂上尘，家风孝友故相亲。
    庙中时荐南涧蘯，儿女衣裦得补纫。
    两家俱为白头计，察公与人意甚真。
    吏能束缚老奸手，要使鳏寡无颦呻。
    但回此光还照己，平生倦学皆日新。
    我提养生之四印，君家所有更赠君。
    百战百胜不如一忍，万言万当不如一默。
    无可简择眼界平，不藏秋毫心地直。
    我肱三折得此医，自觉两踵生光辉。
    团蒲日静鸟吟时，炉薰一炷试观之。

黄庭坚　赠王环中
    丹霞不蹋长安道，生涯萧条破席帽。
    囊中收得劫初铃，夜静月明狮子吼。
    那伽定後一炉香，牛没马回观六道。
    耆域归来日未西，一锄识尽婆娑草。

黄庭坚　赠无咎八音歌
    金马避世客，谈谐玩汉朝。
    石门抱关人，长往闭寂寥。
    丝虫日夜织，劳苦则以食。
    竹生罹斧斤，高林乃其贼。
    匏樽酌吾子，虽陋意不浅。
    土德贵重迟，水德贵深远。
    革能谈鲲鹏，晚乃得庄周。
    木雁两不居，相期无待游。

黄庭坚　赠吴道士
    吴山十二棋，一击玄关应。
    探人怀中事，如月入清镜。

黄庭坚　赠希孝
    金玉虽满堂，一去谁能守。
    石交千秋期，程婴报杵臼。
    丝随丹青染，变态非复旧。
    竹杖寒苍苍，草木黄落後。
    匏从曲沃来，管是汶阳有。
    土性本高明，天材更浑厚，
    革之成国器，实假匠伯手。
    木平非斧斤，是事公信否。

黄庭坚　赠谢敞王博喻
    高哉孔孟如秋月，万古清光仰照临。
    千里特来求骥马，两生於此敌南金。
    文章最怨随人後，道德无多只本心。
    废轸断弦尘漠漠，起予惆怅伯牙琴。

黄庭坚　赠益阳成之主簿
    两祖门中种阴德，名塞四海世有人。
    诸儿莫断诗书种，解有无双耸搢紳。
