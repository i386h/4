<!-- { "loadSidebar": true } -->
    来而不往非世法，聊效芹忱愧不多。
    两角茶，十袋曲，宝瓶飞钱五十万。
    虔心献此一瓣香，奉为禅师作清荐。
    且问先师来不来，玉山庵顶碧云开。
    更烦大众打圆相，拨取青莲火里灰。

徐明叔　判词
    科笋如刳佛面皮，科灯如点佛膏脂。
    重科叠科何时了，奉劝诸官发大悲。

徐某　句
    至诚感格合天意，露零青松真上瑞。

徐某　句
    仙台之阳石坛东，下有亭亭太古松。

徐某　示女
    深宫富贵事风流，莫忘生身老骨头。
    因与太师欢笑处，为吾方便觅彭州。

徐木润　题刘原父书南华秋水篇
    不识刘公字，今方睹一斑。
    笔兼鸥蔡体，品在上中间。

徐木润　题忠悯公墓志后
    初心直欲复关河，保蜀劳不局自多。
    诸葛大名垂宇宙，北山千古共巍峨。

徐木润　题忠悯公送婿邢得昭归婺女诗后
    中军叹韩甥去，潮州喜湘侄来。
    欲识邢郎高谊，但看郑老饯诗。

徐木润　题忠悯公送婿邢得昭归婺女诗后
    小人护局可畏，君子得与常迟。
    老秦殁已一岁，胡李方始量移。

徐木润　题忠悯公送婿邢得昭归婺女诗后
    准用於丁殒后，瓘亡在京死前。
    惜是苍生无福，北方不待隆乾。

徐木润　题忠悯公送婿邢得昭归婺女诗后
    仲方主和局忝祖，保蜀功劳不自多。
    诸葛大名垂宇宙，北山千古共巍峨。

徐柟　题集福院
    松豩竹坞密藏村，行尽杉阴始到门。
    一鸟不啼春有思，千山都绿烧无痕。
    自惭俗吏尘埃久，来伴禅僧语笑温。
    瓶水炉香三十载，阅人此地几朝昏。

徐琦　濒死自悼
    每说天兵出守疆，忽闻劲敌犯睢阳。
    火焚郡邑人民苦，血染江淮鬼物伤。
    忠报君恩名不朽，孝随亲死义难忘。
    皇天后土宜知鉴，白日英魂腾剑光。

徐起滨　吴越王庙
    天晴四塞蔼苍苍，古殿秋阴下夕阳。
    急管向传流水咽，残碑空覆落花香。
    绵坳钱库遗千载，涧藻溪毛祀一乡。
    玉辇不游芳草合，屯云翠盖寄寒螀。

徐千里　茉莉花
    炎洲绿女雪为肌，十二朱阑月未移。
    香逼簟纹眠不得，为渠醒过打钟时。

徐侨　安溪
    潮回尽处晓江清，百丈滩头舟子情。
    饶我静观黄卷罢，为渠卧看白云轻。
    炫蓬滉漾龙蛇影，喧枕萧骚风雨声。
    无限青山饱秋色，去来谁暇与将迎。

徐侨　常自在歌
    常自在。常自在，
    莫受物触随变改。心常澄太虚，
    胸常涵沧海。志常明秋霜，
    气常融春霭。常自在。
    常自在，莫或欺心旋遮盖。
    此心常与天地通，日月神明环内外。
    万物森森在吾下，我自小之自伤害。
    常自在。常自在，
    诗书乐处安精神，道义合时行身世。
    贫何足嗟，贱何□慨，
    富何足淫，贵何足泰。
    静惟饬身而无愧，动惟利□而尽爱。
    常自在。常自在，
    此外何求哉。有时诗一篇，
    有时酒一杯。庭花野草为宾友，
    清风明月相追陪。陶吾真兮适吾性，
    常自在。常自在，
    何处有愁来。

徐侨　晨兴耕萩
    往来乌兔底匆忙，老去身心只自将。
    理栉不胜浑种种，繙书未了苦忙忙。
    情知世俗风光浅，日觉山林气味长。
    有负夙心依屺岵，更将余力事松篁。

徐侨　初晴出南山过西湖往九峰复饮於湖光
    积雨郁愁思，初日破春泥。
    胜处欲何往，游情翻自迷。
    柳招追绿渡，梅引逐香蹊。
    却忆杜陵老，殷勤出碧鸡。

徐侨　次陈和仲惠云山歌韵
    幽人寻坦道，为言柔履刚。
    所利在艰正，未取马逐良。
    云山坐深窈，无人兰自芳。
    青青松与竹，障暑拒雪霜。
    人迹所罕到，亶为烟云乡。
    老我志彫落，发苍而视茫。
    怀哉此丘壑，闲踪寄忀徉。
    人事辄往复，世虑忘暄凉。
    书数种，琴一张，
    竹布充野服，筇杖替游缰。
    生来坦率得自遂，客至嘲诮庸何伤。
    非故逃名甘寂寂，攻嫌助长病茫茫。
    君诗明澹起予意，留取伴我山中藏。

徐侨　次韵能之贺除
    初无家学赡三余，滥被君恩有此除。
    非取金华能占对，但令东观与观书。
    汗颜莫称英髦选，冷眼终输山泽居。
    自昔与君忧世切，只今何策塞侵渔。

徐侨　次韵谢滕丞惠诗
    一从驱迫入通陎，望渺江湖梦绕山。
    日堕红尘转湮没，天教群玉与跻攀。
    莫孤文字澹中趣，要识人情奔处间。
    多谢故人相警发，骊珠特地出沧湾。

徐侨　道中口占呈能之
    阙然不见怀千虑，特地相过无一言。
    平日交情如水淡，暂时客里似春温。
    酒随深浅有余味，事向细微无不论。
    漫道与君心莫逆，谁知朴直个中存。

徐侨　得严陵推官
    拟乞四明幕下客，忽得严陵阙两年。
    造物故怜贫已甚，去家不费一篙船。
    世事低昂吾有分，人生出处亦关天。
    钓台高士不可尚，赢得桐江在眼前。

徐侨　殿庐考证毕
    地禁尘难到，亭深暑不奸。
    一杯天上把，千策日边看。
    频劳君恩重，危言士志殚。
    治安浑道未，臣亦欲披肝。

徐侨　读艺文志
    所存诸子少知名，自古陈编浩莫程。
    未说合神老成子，谁传谈易杜田生。
    到头法语那能废，终久浮言自不行。
    只向孔门详答问，正涂坦坦甚分明。

徐侨　对雷峰
    雷峰顶上两三松，挺秀扶痚印碧空。
    坐石倚筇看不足，此心游泊太虚中。

徐侨　归自寿昌
    舟子长歌下急滩，江风吹我怯衣单。
    一轮明月为谁好，无限清光照夜寒。

徐侨　过吴江
    北风猎猎送吾船，夜过吴江炯不眠。
    月色微明天覆水，倚看银浪欲无边。

徐侨　韩退之蓝田丞厅记所谓雁鹜者相承以为吏每切不然往往人未之信偶读
    退之作文自天巧，读者未免加人私。
    纸尾连衔行雁鹜，同僚翻作刻木期。
    句读中分肯趣短，一辈抱睨何多为。
    自唐及今袭讹舛，文公有神应点嗤。

徐侨　和杜叔高相约湖上韵
    湖上朝市两忘言，胜趣何须频出门。
    要并雪岩寻酒伴，更从梅隐觅诗魂。
    风低雁溆数行影，烟障凫波几叠痕。
    此意古为谁领得，可无同调与同论。

徐侨　和吕巽伯韵
    何事贪乘逆水船，此心长向白云边。
    琴书篷底一樽酒，花柳江头三月天。
    逸兴只将诗句遣，清襟那就俗尘牵。
    簿书不到斑衣底，进学输君属壮年。

徐侨　和邵康节苍苍吟
    穹窿奠计几层苍，缭绕难输九曲肠。
    七曜运空机不断，百川流下碍无妨。
    千林松柏独坚正，一草薰莸异臭香。
    祥戾毛群若麟獍，爱憎羽簇类鸮凰。
    最宜春风与秋月，忽作冬雷或夏霜。
    万变杂兴虽错糅，一元不动固安详。

徐侨　和滕丞元秀韵
    秋期载酒子云居，春柳还惊绿映渠。
    几欲出门阻风雨，半因居幕困文书。
    自违清隐三时久，空拟忧怀一日舒。
    想见湖边尝独立，不禁鸥鹭问何如。

徐侨　和吴子开访省中韵
    自公不退准为常，永昼深帘坐此堂。
    今日与君添转语，共参云石与风篁。

徐侨　和徐敬伯知县别喻伯经韵
    深院杨花闲暇，小亭林影清微。
    忙里不知客去，病中无柰春归。

徐侨　和章父兄春归韵
    元化浑沦迹已希，不缘风雨翳明辉。
    静中会得生生意，满眼春光未始归。

徐侨　后坡
    扶筇剥啄一山中，幽兴偏於此处浓。
    前屏树柯呈列岫，旁开林隙出奇峰。
    座迎夜月分吾石，樽度朝云对汝松。
    俗客不来人籁寂，省心时听数声钟。

徐侨　虎邱谒和靖祠
    涵养当用敬，进学在致知。
    如车去只轮，跬步不可移。
    夫子受师说，惟敬实所持。
    升堂逮易箦，参倚日在兹。
    遗言落人间，考论极研几。
    是心要收敛，中不容毫厘。
    大学著明怯，格物及楷梯。
    放心苟不收，穷格将安施。
    古人贵为己，末俗多外驰。
    岂无实践者，兹焉当反思。
    晚生拜遗像，敷衽跪陈词。
    愿言服予膺，没齿以为期。

徐侨　即事
    关吾朝夕事，月岭与云岑。
    坐册澹中味，竹筇老者襟。
    酒随深浅酌，诗任短长吟。
    时与七贤语，知音在素琴。

徐侨　即事
    白墁蠲败壁，墨烬沃尘楹。
    瓦阙删茅补，墙穿埏土平。
    竹栽檐外个，花植盎中茎。
    次第成吾趣，婆娑乐此生。

徐侨　即事
    在家贫亦好，居官贫更宜。
    布被不妨温，菜羹有余滋。
    客至草具杯，事闲遣兴诗。
    外此了无挠，澹然心地夷。

徐侨　寄题赵仁父两山堂
    两山对立着君三，山意无穷勿浪参。
    静底规摹随处有，忙时事业个中涵。
    移文肯为轻离北，采菊何尝索见南。
    会取孔门仁者意，等闲风月不虚谈。

徐侨　鉴湖
    个中岩壑欠相羊，秋色无边古兴长。
    寒尽鉴湖仅荷浦，灵遗禹庙尚梅梁。
    追寻游舫空千载，物色先贤但一堂。
    征□倚风归路晚，可堪晴月照凄凉。

徐侨　近陈和仲访山间不值留诗今次韵招之
    寄迹云山澹澹心，旧盟得得荷君寻。
    偶缘他客追游屐，却使良朋误盍簪。
    政苦寒飚妨剥□，□□□□□□□。
    □□□□□□□，□□□□□□□。

