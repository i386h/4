<!-- { "loadSidebar": true } -->
    邻寺钟鼓晦，顿与常时殊。
    果即骤倾注，屋漏衣巾濡。
    平明视荒园，破鞋涉泥途。
    讵惜葵卉仆，但喜豆叶腴。
    西溪报桥断，渡舫若纡。
    遥想农出野，蓑笠争奔趋。
    吾虽乏良畴，窘饥意已纾。
    天下免沟瘠，敢叹瓶无储。

方回　五月十一日生朝三首
    浊醪儿辈尚能谋，本勿惊忧且勿愁。
    不肯前朝峨豸角，可于当世较蝇头。
    永无紫绶金章梦，甘与青鞋布袜休。
    旦夕贼平岁中熟，茅柴杯外更何求。

方回　五月十一日生朝三首
    本非高蹈挂朝冠，自是危途举足难。
    世上十年人不识，山中五月夜犹寒。
    感风垂死骨骸痛，止酒近旬杯杓乾。
    牵率亲朋致嘉惠，时危敢作等閒看。

方回　五月十一日生朝三首
    强展愁眉进一杯，年年红熟见杨梅。
    至亲阻寇全无信，时贵嫌贫近不来。
    京兆旧游张敞马，督亢遥望剧辛台。
    华荣寂寞手翻覆，好在徉狂老万回。

方回　五月十一日早问政山房三首
    道士携壶酒，相迎劝瓦卮。
    野葩芳杖屦，林霭润须眉。
    自说夜频醉，不知朝有饥。
    问曾辟谷否，擘树嚼松芝。
    
    【卷22】

方回　五月十一日早问政山房三首
    四十里苍翠，中环万屈盘。
    望城藏谷底，觅路上云端。
    笋出一春醉，樵深三伏寒。
    山翁无将相，只是敬苋冠。

方回　五月十一日早问政山房三首
    纵不烧丹汞，村人总是仙。
    今朝才酒债，明日有柴钱。
    指草能医病，争棋每让先。
    活龙肯相赠，竹杖掘深鞭。

方回　午节
    年年节与物相符，笋已成竿燕欲雏。
    客里不知端午近，卖花担上见菖蒲。

方回　午困
    老人无所嗜，惟书尚喜读。
    矧又昼正长，聊此展卷轴。
    阅久困已极，端坐闭我目。
    稍稍收神明，内观默往复。
    谓可略欹枕，童子致委曲。
    心惧圣师责，美材化朽木。
    倦惫不可奈，一偃寐辄熟。
    何事忽惊觉，客至义当速。
    与语了无味，退就一影独。
    □□□□□，尚赖有脱粟。
    朱墨工未竟，点勘继以烛。
    还将夜有余，用补日不足。
    行年过七十，焉用强自勖。
    起倒不由人，曷不返空谷。

方回　武林感旧又二首
    钱塘多少少年人，孰识回头迹已陈。
    绿草地元无绿草，红尘天更不红尘。
    三茅观顶灯犹在，六部桥南塔顿新。
    试问众生诗得意，袈裟底下自由身。

方回　武林感旧又二首
    吴侬青盖已云何，郎罢犹能歡乃歌。
    湖上船稀西子老，城中马响北人多。
    珍烹富户金千埒，负贩贫民雨一蓑。
    倏忽虚盈三十载，世间春夏几南柯。

方回　武林书事九首
    明年老子六十一，最忆只身三十时。
    岂料衰迟脱离乱，三孙三女四男儿。

方回　武林书事九首
    竹林七贤六有子，何独无闻刘伯伦。
    梦想先师授书处，城东风雨卧荒坟。

方回　武林书事九首
    金石典古吕伯可，风霜清耸方巨山。
    尚见八音合韶乐，早能九鼎象神奸。

方回　武林书事九首
    公田坐谪魏京兆，一往不招江上魂。
    天道无知善人哑，全家死盗五孙存。

方回　武林书事九首
    狐狸夜号歌舞地，荆棘非复向朱门。
    有人政自不可测，一斛槟榔五百裻。

方回　武林书事九首
    岁在戊午正月五，代宰臣供万寿诗。
    凤凰山下芙蓉阁，龙础无踪世不知。

方回　武林书事九首
    论斤买虀遗俗在，街头商贾问童儿。
    不知此菜从何采，指似深宫帮殿基。

方回　武林书事九首
    兰阛兰阛一弹指，高鼻人人俱喜欢。
    北客近知郎罢语，南人许拜乞银官。

方回　武林书事九首
    我有敝庐在何许，南紫阳山北黄山。
    烟耕雨钓付儿辈，一榻高枕松声间。

方回　武宁茶提举相台郑君思恭之萱堂太夫人冯氏大德乙巳年八十六紫阳山
    孝子不愿为高官，履危未必亲心安。
    孝之不愿食厚禄，移此禄为亲之福。
    亲家堂上太夫人，九九之算饶五春。
    令郎江西三十载，董提茗事职不改。
    他人公台天上飞，我不袞衣但莱衣。
    谁其总戎动百万，我宁不作麒麟楦。
    夫人愈老愈优游，发白返黑此之由。
    夫人内丹保坚固，齿落更生此之故。
    君不见庄椿一岁秋八千，彭祖十分之一焉。
    夫人寿骨比彭祖，尚余七百一十有四年。

方回　戊戌端午
    退休敢望赐宫衣，破箧重寻旧暑絺。
    梅子黄时端午又，葵花红处故园非。
    画符焉用元无病，标锦休争但合归。
    赖有故人饷新煮，一杯草草勒鱼肥。

方回　戊戌生日二首
    贪得真迷境，持平实悟门。
    未妨人负我，各要子生孙。
    动辄闻谁死，猗嗟幸独存。
    荣华何足记，衰翠不须论。

方回　戊戌生日二首
    客舍逢生日，邻家送寿星。
    循彝须答礼，恃熟莫忘形。
    把笔迟赓和，开樽共醉醒。
    五儿一随侍，心窃愧椿庭。

方回　戊戌元日三首
    班春逾半月，献岁换新正。
    马动人声喜，星明晓意晴。
    寒袪和气胜，病愈老身轻。
    七十二年事，沉吟暗自惊。

方回　戊戌元日三首
    炉香礼天地，再过古来稀。
    此日仍逢节，何时定许归。
    年高还拜怯，客窘久留非。
    遥忆小儿女，新春只故衣。

方回　戊戌元日三首
    仿佛晓钟鸣，家家起五更。
    物宜春后暖，人喜岁初晴。
    衰老犹能饮，虚空误得名。
    题诗思旧日，无此好新正。

方回　戊子生日
    去年苦雨客西湖，汤饼经营至午无。
    穷老复能逢顺境，归林聊得保残躯。
    亲情饮食烦相问，朋友歌诗似稍腴。
    永感情怀更衰病，可怜儿辈事庖厨。

方回　戊子元日凡阳道中二首
    夜卧田家牯犊傍，晨兴籼饭煮葱汤。
    阨穷未觉英豪耻，清苦应容寿命长。
    客路天晴聊可喜，家园春动自难忘。
    已欣旧岁交新岁，却向丹阳忆紫阳。

方回　戊子元日凡阳道中二首
    轧轧箯舆猎晓霜，孤征无复共椒觞。
    浮生物物身为累，垂老年年节是常。
    稍听村田喧鼓笛，遥怜儿女欠衣裳。
    于潜西上王干路，苦忆茅柴白酒香。

方回　婺源道中
    盘山莫讶去程赊，风俗真淳尚可嘉。
    行客门前方下马，主人店里已烹茶。
    百泉怒喷常疑雨，万木阴森不见花。
    倚杖苍崖忆何事，白云深处晦翁家。

方回　婺源邑中
    天地初开孰结融，一溪千折万山重。
    县城似绕流觞水，郡路多由对镜峰。
    祠庙骏奔乾竺会，乡邦鸿硕兗邹封。
    版图三万东南有，二事无能可比踪。

方回　西湖答
    浓妆淡抹比蛾眉，多谢苏仙内翰诗。
    若使朝适无宰嚭，未妨宫掖有西施。

方回　西斋
    偶得西斋字，向西开此斋。
    人间诗眼少，天下夕阳佳。

方回　西斋不寐三首
    夜卧户不闭，夫岂无窥觎。
    偷儿定知我，空室一物无。
    向来穷太守，解官五载余。
    小儿近挈累，故乡已宁居。
    弃屋竣买□，竣事将届途。
    囊中米几斗，案上数帙书。
    弊衣及破褐，载之不盈车。
    饥寒久安命，不寐何所谟。
    欹枕背暗灯，自笑如鳏鱼。
    早知事乃尔，曷不倾我壶。

方回　西斋不寐三首
    午醉稍就寝，甜梦何翩翩。
    晚醒漱茗饮，终夕斯无眠。
    初数一二鼓，乃至三四迁。
    草根沸蟋蟀，鸱鸮号树颠。
    众静汝独否，谁实使之然。
    聚萤车生愤，饭牛宁子叹。
    吾衰百念灰，曷为不遑安。
    天宇未肯白，秋气令人酸。
    孰是无忧者，恬然衾帷间。
    鬼神知此心，起盥书短篇。

方回　西斋不寐三首
    寒近衣犹单，暑退扇已掷。
    生世成何事，卧念夜叹息。
    四壁候虫鸣，不啻千且百。
    其鸣果何谓，霜□还复蛰。
    大块□□民，生死互促迫。
    嗷嗷食土毛，灭去竟无迹。
    髧髦昔何□，□今曶六十。
    于道粗有闻，屡空未为厄。
    意长岁年短，虑阔世俗窄。
    欲为熟睡谋，可无伯伦德。

方回　西斋秋感二十首
    少年妄有意，与世扶危颠。
    神游渺八极，讵尝□□□。
    □□覆天地，鼎沸同熬煎。
    勺水空自扬，偶兹微命完。
    贪夫遂□欲，得所恬以安。
    君子抱古见，十事十不然。
    观人眼难开，不如返自观。
    此心既已了，口亦何必言。

方回　西斋秋感二十首
    尼父叹逝川，匪惜岁月流。
    斯道未尝绝，是身当自修。
    苍姬尚可为，遽已云继周。
    代谢理必尔，天命夫何尤。
    骚人痛楚亡，哀怨悲刢秋。
    汝能护青阳，终不黄落不。
    至人尽其心，分外非吾忧。
    所以牛山泪，徒为晏子羞。

方回　西斋秋感二十首
    寂静无所为，宴坐观我天。
    此心俨不动，岂即非圣贤。
    孰谓轲也死，斯文遂无传。
    凤麟有嘴角，煎胶寄遗编。
    敛之入方寸，可续千古弦。
    世人不识察，自眩良独难。
    仲舒聊下帷，子云姑草玄。
    与世留医方，良医其舍旃。

方回　西斋秋感二十首
    血气少未定，所见恨浅局。
    百炼至老成，精力已不足。
