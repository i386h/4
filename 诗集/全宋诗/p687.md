<!-- { "loadSidebar": true } -->
方回　美许孝子
    圣善已云远，义方犹此亲。
    须尝许止药，未老窦郎椿。
    竹院深床稳，烟庖垢面尘。
    曾参养曾皙，剩阅舞雩春。

方回　孟浩然雪驴图
    往年一上岳阳楼，西风倏忽四十秋。
    诗牌高挂诗两首，他人有诗谁敢留。
    其一孟浩然，解道气吞云梦泽。
    其二杜子美，解道吴楚东南坼。
    浩然诗不多，句句尽堪传。
    天下诗人推老杜，老杜又专推浩然。
    我亦尝遨江汉边，梅花腊月犹年年。
    一句新诗学不得，谩饱槎头缩项鳊。
    雪天谁写诗穷状，冻合吟肩神气王。
    短褐长夜死不朽，貂蝉何必凌烟上。
    偶随故人直玉堂，龙鳞不顾婴君王。
    李太白、贺知章，三郎不识放归云水乡，
    子美先生饿欲僵。浩然先生不直内{外广内殷乙换二}一疋马，
    可是蜀栈骑驴山路长。

方回　孟君复赠王侯元俞诗两皆英妙神奇次韵
    孟侯与王侯，妙年俱作州。
    穷穷鬼揄我，汝堪并英游。
    汝无曲逆计，汝无裨谌谋。
    汝乃蹄涔水，可配江河流。
    仓卒不能答，吐舌瞠双眸。
    二侯不自贵，屑与耄叟俦。
    歌岂有檀板，舞亦无珠{篝竹换韦左}。
    磨玉藉沙石，以故交情绸。
    盖公曹参舍，{甪下不出头}里张良求。
    绿鬓间白发，一献还一酬。
    俗态动枘凿，对面风马牛。
    二侯不我弃，庶哉企前修。

方回　孟君复仲春来杭相聚三月余一日必三胥会忽焉告去直叙离怀为四言一
    九年三见，昔疏未亲。
    一日三见，今也何频。
    有来者马，于霅之滨。
    有柳未絮，时维仲春。
    岂无可交，华屋朱轮。
    接膝握手，岂无他人。
    眷焉陋巷，总是累臣。
    孟献忘势，王翰愿邻。
    嗟子之意，孔厚且真。
    揣我所有，閴无一珍。
    英英令节，穆穆良辰。
    泛彼清涟，出其阛闉。
    和风吹衣，芳露滴巾。
    载听其嘤，载采其辛。
    乃馔我鲜，乃酌我醇。
    我酣子谑，子吟我呻。
    我无子阋，子无我颦。
    厥月三团，百笑弗嗔，
    积潦满道，朝炊无薪。
    系鞍于门，致此嘉宾。
    我窥子胸，万卷横陈。
    目电舌雷，笔圣诗神。
    锻以一字，衡之千钧。
    吉甫史克，蒙庄灵均。
    出其下者，诅楚过秦。
    等而上之，清庙生民。
    子逾立年，我登七旬。
    顾影自怜，发秃肤皴。
    衰颜槁悴，老语谵谆。
    送子此谣，肝胆轮囷。
    子之家世，凌烟麒麟。
    子之爵位，曲逆平津。
    我幸未死，山林食贫。
    两不相忘，云鸿水鳞。

方回　梦东坡先生
    夜梦东坡公，分我龙脑香。
    玉指撮冰雪，佩之韖带囊。
    江湖衰老踪，十度游寻阳。
    始入紫极宫。勉和琼田章。
    太白实首唱，继以双井黄。
    此诗岂容续，束纭侪朝阳。
    孺子可教欤，驭风来帝傍。
    跛鳖傅羽翼，恍惚追龙骧。
    文通五色笔，尚为文字祥。
    公名蔽天壤，让敢邀余光。
    再拜眉山集，一上秋声堂。

方回　梦觉闻香
    湖海余生在，桑榆暮景闲。
    只堪娱老圃，焉用访名山。
    邻屋晓舂急，客床乡梦还。
    江天啼鴃处，残月几回弯。

方回　梦作
    几年于此矣，愁鬓雪垂垂。
    已悟身为幻，犹能梦作诗。
    百骸谁不朽，一念未全衰。
    用尽平生力，唯吾影自知。

方回　闽中郑君炎南仲两魁乡赋比自霅教为昌化簿
    三山鹄袍十万众，两纪知名郑南仲。
    妙年官赋甲秋闱，一发辄中仍再中。
    岂知天地大变革，原夫八韵竟无用。
    虽然改尔亦得力，斗南斗北声价哄。
    黄金台降中书敕，水晶宫请博士俸。
    得人岂必泥古法，省场舍选同乡贡。
    儒风未尽弃端章，学徒尚多习弦诵。
    但苦官冷饭不足，三载诳腹虀百瓮。
    终更受代颇已久，始闻巨轴以诗送。
    定是弟子多贤才，吴兴先生实梁栋。
    即今佐邑号为簿，尹丞不殊权任重。
    况乃唐昌风俗淳，山深岁稔少争讼。
    丈夫讵皆作卿相，一命关系民疾痛。
    偏见私意勿力竞，潜转密移但微讽。
    方册频窥身尽贫，苞苴不纳心奚恐。
    崇卑有无置度外，时一极目天宇空。
    江东接壤异西浙，桑蚕春忙田晚种。
    樽俎盘馔极俭啬，无大牲脔及乳湩。
    吾闻易彖识时义，未妨枳棘栖鸾凤。
    聊复亦耳磨岁月，慎勿轻为棺粪梦。

方回　牟德范题范石湖墨迹次韵
    亨衢进补华虫哀，暮景归调姹女炉。
    此老笔端今或有，乾淳蹉了后来无。

方回　牟献这提刑来杭纳婿庆予七十次韵二首
    论交未觉白头新，闭户车成合辙轮。
    自古云希七十老，即今仅见两三人。
    欲心久绝身宜健，醉鼻常鼾梦不春。
    嫁女婚男多少事，忘怀任运莫伤神。

方回　牟献这提刑来杭纳婿庆予七十次韵二首
    扁舟一水接湖杭，久别先生道德光。
    名子我方思右咳，隔邻公此选东床。
    彭聃上寿终澌尽，刘白同年各健强。
    梅子黄时雨如许，小留信宿共清觞。

方回　木绵怨
    湖山一笑乾坤破，欺孤弱寡成迁播。
    不念六宫将北行，太师双拥婵娟卧。
    甬东香艳到漳南，争看并蒂芙蓉过。
    天兵及颈幸全屍，想见骈肩泪珠堕。
    木绵花下痛犹新，已向谁家踏舞茵。
    长头未及死肉冷，折齿遽专妆面春。
    赤城战场夜避火，万里又随燕塞尘。
    肉食酪浆更苟活，不惭金谷坠楼人。
    万户郎君遄卒死，却自金台还故里。
    嗟尔薄命两佳人，三为人妾亦可已。
    巧画蛾眉拙针线，空自纖纖长十指。
    后堂执乐换小名，更事少年贵公子。
    忆昔军中入相时，潜搜密逻渔妖姬。
    民间妻女刢不保，何啻如花三五枝。
    曲江近前少陵恐，今日总孕他人儿。
    贱获淫婢何所知，但为权臣深惜之。

方回　木香花
    海南药物木香重，何似{上髟下龙}忪高架花。
    春晚日长香满院，天教富贵属诗家。

方回　南高峰至其下不高
    远望生愁陟降劳，峥嵘窣堵据金鳌。
    今朝身到南山下，渐近元来总不高。

方回　南山寺潇洒阁呈川无竭二首
    独骑瘦马破枯苔，要与高僧共茗杯。
    山阁云晴天上□，□帆潮紧日边来。
    藤阴树影东西缺，野色秋光左右□。
    □□中间无障碍，豁然宇宙一灵台。

方回　南山寺潇洒阁呈川无竭二首
    每从水际上山巅，历磴攀梯欲到天。
    北岱南嵩前后阁，东吴西楚去来船。
    诗牌字没先朝藓，梵磬声飘下界烟。
    □□登临定分首，不知重会是何年。

方回　南唐
    中原赤气已龙兴，岂必桥江罪若冰。
    花不忍看春哭后，金何曾惜岁斋僧。
    失身亡国非无痛，保士全民尚可矜。
    复遇大梁爱文艺，余臣往往与瀛登。

方回　泥行叹
    一彀十石弩，一吸三斗醋。
    叵堪宁可耐，莫行烂泥路。
    江皋一夜雨，田水纵横注。
    深泥三尺余，浅泥没草屦。
    大似叱犁耙，溅面涴裦。
    今年命大乖，十事九谬误。
    昨日湖口西，欲渡不得渡。
    今日湖口东，一步成十步。
    最念荷担夫，马上屡回顾。
    我马亦虺雙，临危更多怖。
    谁使汝为客，可叹不可怒。

方回　拟古五首
    达人安天命，养器以待时。
    匪谓闭其门，端坐无所为。
    东家田中苗，既种且溉之。
    西家不复尔，秋至或忍饥。
    一得异一失，非天有偏私。
    口实云自求，曷不观诸颐。

方回　拟古五首
    高台垂钓竿，不过一渔翁。
    三径连东篱，略与寒士同。
    何独严与陶，百代流清风。
    文叔本侥幸，寄奴非英雄。
    我评夷与齐，大胜营丘公。

方回　拟古五首
    江南九月后，无日非重阳。
    十月十一月，岂不雪且霜。
    严冻杀百草，菊花弥更黄。
    于兹偶有酒，十觞至百觞。
    □□□□了，复醉梅花傍。

方回　拟古五首
    骚人称屈宋，宋岂敌子平。
    诗家推陶谢，谢岂肩渊明。
    鲁直爱水仙，以梅为其兄。
    梅似可祖父，吾今改兹评。

方回　拟古五首
    知十与知二，回赐同补哲。
    所以孟坚表，九品较优劣。
    人貌无明镜，妍丑孰分别。
    物无权与衡，轻重亦不决。
    
    【卷14】

方回　拟咏贫士七首
    陶渔起畎亩，在野贤无遗。
    世岂有贫士，贫民且无之。
    鳏寡不敢侮，俊乿斯可知。
    末季尚贪欲，高位多穷奇。
    有如元恺者，岂不寒与饥。
    寒饥士之常，苍生良足悲。

方回　拟咏贫士七首
    生不逢尧舜，夜歌齐国门。
    短布适至骭，顾此何足言。
    得无慕反　　，颇欲致饱温。
    区区霸者佐，治躬乏本原。
    易地可禹稷，独许陋巷颜。
    管卑况彼宁，人品当尔论。

方回　拟咏贫士七首
    周公昔下士，一饭不遑餐。
    四海颂声作，白屋无复寒。
    三家柄鱼国，阳虎盗屿璠。
    曾原二三子，忍饥依杏坛。
    士当察时命，固穷心所安。
    何至挟长铗，特为无鱼弹。

方回　拟咏贫士七首
