<!-- { "loadSidebar": true } -->
    檐雨初乾团扇风，夕阳芳树绿葱葱。
    蕉心榴萼俱无赖，要与春衫相并红。

范成大　偶箴
    情知万法本来空，犹复将心奉八风。
    逆顺境来欣戚变，咄哉谁是主人翁？

范成大　偶至东堂
    岸帻萧骚雪满簪，一闲真是直千金。
    归来栗里多情话，病后香山少醉吟。
    久坐蒲团焦叶放，闲拖藜杖藓花深。
    饥时吃饭慵时睡，何暇将心更觅心。

范成大　盘龙驿
    闻鸡一唱罢，占斗三星没。
    天高月徘徊，野旷山突兀。
    暗蛩泣草露，怨乱语还咽。
    凉萤不复举，点缀稻花末。
    惟余络纬豪，悲壮殷林樾。
    小虫亦何情，孤客心断绝！
    魂惊板桥穿，足侧石子滑。
    行路如许难，谁能不华发？
    高城谩回首，叠嶂屹天阙。
    遥知秋衾梦，千里一飘忽。

范成大　蟠龙岭
    夷陵至胸{月忍}，复岭苦丝乱。
    初程尚勇往，少日还季顿。
    安得长剑挥，尽劖叠嶂断。
    虽云北山愚，聊快南溟运。
    此意竟萧索，劳歌谩凄曼。
    日日望平陆，念念到彼岸。
    人言束马险，但欠蟠龙峻。
    摧颓强弩末，黾勉焚舟战。
    譬如已偿逋，犹有未折券。
    山根治晓装，峰顶寄朝饭。
    稍脱蚓瘴染，还探虎窠耫。
    性命乃可忧，筋力何足算

范成大　蟠龙瀑布自山顶漫汗淋漓，分数道而下，望之宛从天降，当为城中布
    银汉来从左界天，天风吹浪落苍巅。
    人间只见秧田润，唤作蟠龙洞里泉。

范成大　判命坡
    钻天岭上已飞魂，判命坡前更骇闻。
    侧足三分垂坏磴，举头一握到孤云。
    微生敢列千金子，後福犹几万石君。
    早晚北窗寻噩梦，故应含笑老榆枌。

范成大　朋元不赴湖上观雪之集，明日余召试玉堂，见寄二绝，次其韵
    雪溪清兴未渠阑，晚上西楼带月看。
    公子自贪低唱酒，肯来同对玉峰寒。

范成大　朋元不赴湖上观雪之集，明日余召试玉堂，见寄二绝，次其韵
    文场宁复鬓霜宜，白玉堂前雪霁时。
    不惜狂言枨忌讳，秃毫冰砚竟无奇。

范成大　澎浪矶阻风
    浦口舟藏寻丈悭，篙师抱膝朝暮间。
    逆风来从水府庙，浊浪欲碎小孤山。
    太白犹高缺蟾堕，长江未尽归鬓斑。
    短歌聊复怨行路，当有听者凋朱颜。

范成大　缥缈峰
    满载清闲一棹孤，长风相送入仙都。
    莫愁怀抱无消豁，缥缈峰头望太湖。

范成大　平云阁
    背倚天峰涌化宫，横空阁道拖双虹。
    火云六月应奇绝，青琐玲珑八面风。

范成大　瓶花二首
    水仙镌蜡梅，来作散花雨。
    但惊醉梦醒，不辨香来处。

范成大　瓶花二首
    小梅未可折，不折惜空回。
    拥鼻燃一枝，也道探春来。

范成大　婆罗坪
    仙圣飞行此是家，路逢真境但惊呀。
    神农尝外尽灵药，天女散余多异花。
    岚雨逼衣寒似铁，冰泉炊米硬于沙。
    峰头事事殊尘世，缺甽跳梁笑井蛙。

范成大　七宝岩
    天如碧玉瓯，下覆白玉盘。
    晶光眩相射，我独居两间。
    正视不胜瞬，却立聊少安。
    但觉风浩浩，骨毛森似寒。
    神仙杳无处，宁论有尘寰。
    身轻一槁叶，两腋如飞翰。
    同行挽我衣，何往何当还。
    少留作诗去，奇哉此凭阑。

范成大　七里店口占
    分手暮江寒，徘徊立马看。
    寻常相见易，倍觉别离难。

范成大　七十二冢
    一棺何用冢如林，谁复如公负此心。
    闻说群胡为封土，世间随事有知音。

范成大　七夕至叙州登锁江亭，山谷谪居时屡登此亭，有诗四篇，敬用其韵
    水口故城丘垄平，新亭乃有緪铁横。
    归艎击汰若飞渡，一雨彻明秋涨生。
    东楼锁江两重客，笔墨当代俱诗鸣。
    我来但醉春碧酒，星桥脉脉向三更。

范成大　七月二日上沙夜泛
    困倚船窗看斗斜，起来风露满天涯。
    亭亭宿鹭明菰叶，闪闪凉萤入稻花。
    月下片云应夜雨，山根炬火忽人家。
    江湖处处无穷景，半世红尘老岁华。

范成大　七月十八日浓雾作雨不成
    晓雾障朝晖，日脚战未透。
    傥我成一雨，亦足洗尘瞀。
    江南富秋暑，老稚呻永昼。
    田间翻畏凉，能秕嘉谷秀。
    昨朝东有虹，光彩照高柳。
    占云天掠剩，政恐耗升斗。
    阳光趣坚实，乘除或相捄。
    舑儒虽病暍，且复忍污垢。

范成大　七月五日夜雨快晴
    丰隆坎坎夜伐鼓，灵湫老龙撇波舞。
    褰云掣电上清空，倒卷天潢作飞雨。
    向来炎官作夏旱，万里彤霞烘玉宇。
    岂惟牛马困蚊虻，垄上行人口生土。
    我从雪浪叶舟来，不谓山城热如许。
    天公知我愁欲病，施与一凉苏逆旅。
    稍闻水绕屋除鸣，不觉星从云罅吐。
    千山濯濯净鬟髻，缺月娟娟炯眉妩。
    浮生此景万事足，但欠清歌对芳醑。
    天上秋期正多事，趣驾星桥跨银渚。
    人间四者自难并，莫妒黄姑迎织女。

范成大　祁门
    石梁平波心，金刹驾岩腹。
    溪藤卷霜绘，山骨琢紫玉。
    东堂有嘉名，窈窕窗纱绿。
    落花扫无迹，蕉叶森似束。
    主人甚爱客，挽袖语陆续。
    冲雨出门去，役役媿童仆。

范成大　起岩又送立春日再得雪诗，亦次韵
    十分佳景媚冬残，好事天心不复悭。
    已遣梅花斜竹外，更飘瑞叶向人间。
    渔蓑晚色都堪画，羌笛春光亦度关。
    想得东风来处路，白银宫阙锁三山。

范成大　千石岭
    晨光挂高岭，晴色媚远客。
    哀湍吼丛薄，宿雾袅绝壁。
    露重蓟花紫，风来蓬背白。
    迷涂朴渥跳，饮涧于菟迹。
    层巅多折木，迮磴有飞石。
    不知山几重，杳杳入丛碧？

范成大　签厅夜归用前韵呈子文
    簿书堆里解归鞍，我亦肃然辔勒宽。
    炉篆无风香雾直，庭柯有月露光寒。
    闲思喜鹊填河鼓，静数流萤绕井栏。
    明日又驱官里去，从教白鹭侣红鸾。

范成大　乾道癸巳腊後二日，桂林大雪尺余，郡人云前此未省见也。郭季勇机
    忆昔北征秋遇雪，穹庐苦寒不堪说。
    飞花如席暗燕然，把酒悲歌度佳节。
    胡儿馆客类西河，鐍户不容浮蚁泄。
    当时已分餐毡莩，宁复梦游炎岭热。
    忽逐梅花行万里，又与故山轻话别。
    天公恐我愁瘴雾，十日号风吹石裂。
    同云乃肯度严关，一夜玉峰高巀嵲。
    老榕蓊密最先缟，稚竹枵虚时一折。
    须知桂海接蓬瀛，满目三山白银阙。
    不管楼高翠袖单，但嫌酒浅金杯凸。
    东郭先生履虽敝，诗情却斗冰壶洁。
    归檒冻髭搜好句，山馆青灯对明灭。
    为怜叶气到黄茅，何止森森松柏悦。
    丰年作守会饱暖，羁宦思归自愁绝。
    岂无菊径乐琴书，亦有秫田供麴糱。
    东冈雪後一犁春，谁在陂头忆调燮？

范成大　乾道己丑守括，被召再过钓台，自和十年前小诗，刻之柱间。後五年
    浮生渺渺但飞埃，问讯星宫又独来。
    天上人间最高处，为君题作郁萧台。
    拙疏何计补涓埃，惭愧双旌云复来。
    三过溪门今老矣，病无脚力更登台。
    界天山雪净黄埃，溪上扁舟夜沉来。
    匝地东风劝椒酒，山头今日是春台。

范成大　墙外卖药者九年无一日不过，吟唱之声甚适。雪中呼问之，家有十口
    十日啼号责望深，宁容安稳坐毡针。
    长鸣大咤欺风雪，不是甘心是苦心

范成大　缲丝行
    小麦青青大麦黄，原头日出天色凉。
    姑妇相呼有忙事，舍後煮茧门前香。
    缲车嘈嘈似风雨，茧厚丝长无断缕。
    今年那暇织绢著，明日西门卖丝去。

范成大　亲戚小集
    避湿违寒不出门，一冬未省正冠巾。
    月从雪后皆奇夜，天向梅边有别春。
    秉烛登临空语旧，拥炉情味莫怀新。
    荣华势利输人惯，赢得尊前现在身。

范成大　秦淮
    不将行李试间关，谁信江湖道路难。
    肠断秦淮三百曲，船头终日见方山。

范成大　秦淮
    祖龙驱群龙，疏此万丈沟。
    雨工恋故栖，十步九回头。
    至今秦淮曲，蜿若春蛇游。
    舟师厌回互，叹息倚柁楼。
    维昔东巡初，八极围寸眸。
    天端有佳气，郁郁东南浮。
    卜云当兴王，在後五百秋。
    叱吒召六丁，惨淡风云愁。
    凿渠断地脉，自谓神与谋。
    乾坤有端倪，已露不可收。
    大帝开吴天，定鼎临江陬。
    融融秣陵日，始照十二斿。
    经营暨六代，兹地称神州。
    乃知历数定，昧者徒私忧。
    兹事故老传，未知信然不？
    姑置勿重陈，作诗叹迟留。

范成大　秦楼
    栏街看幕似春游，斑犊雕车碧画油。
    奚女家人称贵主，缕金长袖倚秦楼。

范成大　青城山会庆建福宫
    墨诏东来汹驿传，璇题金榜照山川。
    祥开圣代千秋节，响动仙都九室天。
    触石涌云埋紫逻，流金飞火烛苍巅。
    祗应老宅庞眉客，长记新宫锡号年。

范成大　青城县何子方使君同年园池
    桤塍芋垄意中行，浩荡薰风不计程。
    雨脚背人归玉垒，江声随马入青城。
    五桥今日新知路，千佛当年旧缀名。
    水竹光中同一笔，丐君荷露濯尘缨。

范成大　青青涧上松送致远入官
    青青涧上松，廖廖涧底柏。
    松森上曾云，柏局抱幽石。
