<!-- { "loadSidebar": true } -->
方回　六月二十三日立秋喜闻贼平镇将凯回归府官俱还
    乱起杏花落，贼平梧叶飞。
    顿忘三伏暑，竟解万山围。
    大将伤流矢，诸军曳血衣。
    先登不如此，焉得凯歌归。

方回　六月二十四日秋夜书
    昨朝交末伏，今日立新秋。
    故是凉犹未，终须热渐休。
    酒醒兴午夜，月上倚西楼。
    暍死端能免，江天问去舟。

方回　六月十七日十八日大雨闻贼欲降
    谁遣青天变漏天，人閒无复有平田。
    女娲链石端何物，子产秇龙未必然。
    死徒衔冤终不雪，生存忍饿更堪怜。
    腐儒自笑穷今极，旬月曾无一醉眠。

方回　六月雨
    六月今年雨，千山每日云。
    稻登全可望，树密最宜闻。
    预免忧饥色，先收破暑勋。
    稍容骄蛤黾，且为屏蝇蚊。

方回　楼夜
    危栏空阔上，牛斗转天心。
    为底常无寐，频来故独临。
    船声终夜静，楼影半河阴。
    诗就忘工拙，随宜莫苦吟。

方回　陆君实哀挽
    亘古无斯事，于今有若人。
    龙绡同把手，鲛室共沉身。
    蹈海言能践，忧天志不伸。
    曾微一坏土，鱼腹瘗君臣。

方回　路傍草
    野火燎荒原，霜雪日皜皜。
    牛羊无可噍，众绿就枯槁。
    天地心不泯，根芽蛰深杳。
    春风一披拂，颜色还媚好。
    如何被兵地，黎庶不自保。
    高门先破碎，大屋例倾倒。
    间或遇茅舍，呻吟遗稚老。
    常恐马蹄响，无罪被擒讨。
    逃奔深谷中，又惧虎狼咬。
    一朝稍甦处，追胥复纷扰。
    微言告者谁，劝我宿须早。
    人生值艰难，不如路傍草。

方回　旅次感事
    溪港周遭曲，田原迤逦赊。
    猿猱崖刻削，乌鸟树槎牙。
    近水皆宜竹，先春已报茶。
    千村经劫火，万境叹虚花。
    破落余神庙，荒残少富家。
    见人唯欲却，问事只成嗟。
    俗异言难晓，程修路恐差。
    前朝题壁士，往往字如鸦。

方回　旅况戏题
    行役亦何聊，听予旅况谣。
    水须分岭顶，路必过山腰。
    早问人求店，无轻马度桥。
    衣袍不解带，侧卧几寒宵。

方回　旅闷十首
    病恐医难谢，贫惊籴愈昂。
    未甘频饵药，只欲暂休粮。
    暑殆无凉处，饥容有熟乡。
    归欤谋藿食，不敢畏秋阳。

方回　旅闷十首
    久閒仍久客，焉敢罪奴僮。
    灶下横蛇蜕，门前积马通。
    分衣犹恶敝，彻馔即闻空。
    儿子扶行好，秋溪望乃翁。

方回　旅闷十首
    旧观繁华绝，余风巧伪滋。
    人穷何不至，俗薄故堪嗤。
    敝帚犹艰借，劳薪自暗炊。
    扶摇九万里，遥谢庶风雌。

方回　旅闷十首
    彼姝复此粲，人面外堪看。
    鹦鹉虽能语，芙蓉岂耐寒。
    舌酣元可畏，背毁更多端。
    昵昵徒为耳，云龙许控抟。

方回　旅闷十首
    吟窗委巷间，四顾尽尘阛。
    屋角才孤树，楼西仅远山。
    群饥乌谩噪，高举鹄容攀。
    夜静看星斗，秋风喜渐还。

方回　旅闷十首
    年饥身复病，食尽药无良。
    此老何其窘，于诗自不妨。
    暑窗从纸破，晴井放绳长。
    稍觉愁眉展，初秋夜欲凉。

方回　旅闷十首
    运启奎占瑞，途殚彗告危。
    晚生违盛际，后死值衰期。
    何啻三归备，宁虞九鼎移。
    焉知专夜妾，竟孕别人儿。

方回　旅闷十首
    西湖西畔路，死魁复游魂。
    早作千年调，能容一尺浑。
    国刑修己怨，王爵报私恩。
    纵许留遗孽，终无令子孙。

方回　旅闷十首
    升沉元有命，不大巧谋身。
    政使魁廷彦，兼能位谏臣。
    一时侪恶党，百世号憸人。
    所得都能几，风花瞬息春。

方回　旅闷十首
    浩浩观今古，憧憧角利名。
    学如未闻道，死似不曾生。
    琐碎禽虫语，芳鲜草树荣。
    过时随变灭，历代几公卿。

方回　旅穷中报生孙名曰守
    瘦面皴肌暗自扪，薪殚粲尽复空樽。
    浪言官至同三品，且喜家生第四孙。
    孰谓将军骓不逝，其如处士菊犹存。
    忍穷守道吾心定，胙土专城莫更论。

方回　屡至红云亭并苦无酒
    小阁虚窗手自推，碧池天净镜奁开。
    深涵树影无风动，骤唼鱼声似雨来。
    六月今年全未热，一诗吾辈易为才。
    欲呼邻友相酬唱，官禁何由致酒杯。

方回　洛社晓行
    船摇不能卧，起问夜如何。
    煜煜明邻火，遥遥起暗歌。
    暖知残雪尽，晴见大星多。
    良喜前程稳，无风水不波。

方回　马军自杭至雨少止
    春尽雨还雨，山寒云更云。
    昼常无日色，夜不见星文。
    蜂起此狂贼，马来皆劲军。
    尅期可平尽，玉石恐难分。

方回　马惜蹄
    家居岂不好，事此鞍与羁。
    春前三日雨，仆夫畏深泥。
    江南万山中，冈岭互高低。
    踏土不踏石，马亦惜其蹄。
    野逈暮有虎，村荒晨无鸡。
    升斗安所籴，囊杰千里赍。
    身汝不自爱，茹荼甘旅栖。
    曰予匪得已，伐木诗有稽。
    交谊重金石，星霜怅分携。
    一觌庚夙愿，投老歌归兮。

方回　买花
    客中无玩好，日喜买花看。
    酒债千金易，春晴一刻难。
    担惊红杏过，案惜玉梅几。
    蜂蝶知何处，犹应怯晓寒。

方回　漫兴九首
    索文僧送纸，赌酒客争棋。
    定要全无事，何由更有诗。

方回　漫兴九首
    吐纳谁能较故新，更须大药锻金银。
    有诗传世书傅子，自是人间不死人。

方回　漫兴九首
    汹汹战场元不惧，恓恓贫巷亦无忧。
    千金浪费如泥土，今日何人识故侯。
    
    漫兴九首
    老岂堪从仕，穷应不为诗。
    死生元有命，病亦莫求医。

方回　漫兴九首
    我欲培修竹，新添笋几根。
    徘徊看不已，爱惜似儿孙。

方回　漫兴九首
    才到黄花有酒倾，今人动欲作渊明。
    瓶无储粟夜无被，此事知君学未成。

方回　漫兴九首
    饿信黥英遇汉皇，攀龙附凤化侯王。
    河豚鱼毒亡身耳，何至身亡族亦亡。

方回　漫兴九首
    半落酴醾雪，空庭皓月明。
    薰风交割近，特地更春寒。

方回　漫兴九首
    阴阴白昼似昏黄，平地愁城万里长。
    稻卧三秋常是雨，菊残十月尚无霜。

方回　漫兴九首
    静院幽花馥，空庭皓月明。
    春寒夜更好，未有一虫鸣。

方回　漫兴九首
    索果娇儿怒，胹羹老仆顽。
    欲嗔仍复笑，掩卷看南山。

方回　漫兴九首
    枕上半醒中酒病，楼前时过卖花声。
    千门万户俱更换，惟此依稀旧太平。

方回　漫兴九首
    袍絮无堪换，柴钱久未还。
    有人来问字，赊酒醉花间。

方回　漫兴九首
    向人开口便言閒，每一题诗便说山。
    请俸坐曹食梁肉，又闻满考转官班。

方回　漫兴九首
    淡虀淘大麦，甘酪荐含桃。
    风调谁优劣，田家似颇高。

方回　漫兴九首
    兴赋雍容诵麦陂，徐徐别颐用金椎。
    通身都是藏污罪，揖让如仪解说诗。

方回　漫兴九首
    欲跨羸骖去，江村访酒家。
    杖头无阿堵，肯听锦囊赊。

方回　漫兴九首
    新莽穷奸卓极凶，奸人更有阿瞒雄。
    纷纷竖子成何事，野火山林一烧空。

方回　茅田汪王庙
    殿阁犹如许，兵戈岂不无。
    终然香火在，直与子孙俱。
    绪德垂千古，全功保一隅。
    唐陵已烟草，谁作降神巫。

方回　梅
    玉楼仙去老逋坡，天下诗人奈尔何。
    茅舍一枝元不少，水村千树未为多。
    力排杀气回元造，善保阳神养内和。
    暗处寻香疏认影，可容冶思羡凌波。

方回　梅魂次周斐然韵
    搜香索影夜凝神，楚些招还萼绿真。
    月底似逢和靖老，风前恍见寿阳人。
    清寒不类巫山梦，素豾全非洛浦尘。
    尤物有灵生幻相，凭谁貌取补之春。

方回　梅雨大水
    积年梅雨动兼旬，咎证源源殆有因。
    狐假虎威饶此辈，鼠穿牛角念吾民。
    涎流白饭难侥幸，汗滴青秧浪苦辛。
    曲许乖龙啖梁燕，何如饥溺拯穷人。

方回　梅雨连日首
    蓑笠千村外，乾坤五月中。
    若无梅子雨，焉得稻花风。
    深贮陂塘满，交流畎浍通。
    还知周廩积，敢叹阮途穷。

方回　梅雨连日首
    草树加蒙密，波涛计渺冥。
    似宜穿野屩，直与眺江亭。
    薪湿厨烟重，泥浑井汲腥。
    虚堂坐昏黑，时见一流萤。

方回　梅雨连日首
    雨应犹不止，终夕汗如湍。
    胡蝶魂才返，蒲牢韵已残。
    身今栖歙谷，家尚寄严滩。
    江涨忽如许，乘流未觉难。

方回　梅雨连日首
    骤骇寒成暑，难求簟换毡。
    通身都是痒，彻晓竟无眠。
    鼠侮貓犹幼，蚊邀蚤共儇。
    顺流日千里，便合上江船。

方回　梅雨连日首
    岂不苦于雨，江昏水迫城。
    市民扃暗户，军妇哭空营。
    萤外无灯影，蛬边有柝声。
    百忧余一喜，晓望稻畦平。

方回　每旦闻钟鼓诸声
    鸟雀次第起，鼓钟更迭鸣。
    只应迫人老，岂是报天明。
    隘巷喧丧事，遥风过市声。
    有为无不尽，何苦更刀兵。

