<!-- { "loadSidebar": true } -->
    剪花汰葵冗，护笋观竹成。
    诗就意偶到，事罕心无营。
    忽复佳客至，取酒相与倾。
    熟醉径高卧，颓然忘送迎。
    余龄能几何，聊用遨此生。

方回　夏商
    牛下悲哀宁戚讴，捐汤置禹此何由。
    父初传子风差薄，臣至干君德转輶。
    归启旧家犹几在，升陑从旅已相仇。
    何人得似鼓铿寿，见夏为殷复见周。

方回　夏夜闻雨
    可以逃袢暑，征徒盍少休。
    病多全为老，醉极暂无愁。
    雨气昏灯夜，蛬声古屋秋。
    钱塘湖上路，到日与谁游。

方回　夏自然惠五言古体久之以律体和谢
    古五言诗今罕见，把看愈久愈精神。
    何能笔下有斯作，似觉眼中无此人。
    政用整严藏细润，元从冷淡出清新。
    着鞭更与追陶谢，莫向齐梁踵后尘。

方回　先天易吟三十首
    不识第一画，羲皇运腕初。
    凭空说仪象，枉著汗牛书。

方回　先天易吟三十首
    舜禹昔禅位，曾将易问蓍。
    即知重八卦，已自伏羲时。

方回　先天易吟三十首
    高下乾坤位，东西日月门。
    正身当午立，一点认心源。

方回　先天易吟三十首
    太极元无物，群生性命根。
    一奇仍一偶，万象满乾坤。

方回　先天易吟三十首
    四象写老少，两仪书偶奇。
    四从两上判，惟一邵翁知。

方回　先天易吟三十首
    八卦各为八，枝从干上横。
    厥初有何物，万物一根生。

方回　先天易吟三十首
    钟律及星历，军师兼井田。
    方圆两图在，万古立鳌天。

方回　先天易吟三十首
    从来二生四，谁谓二生三。
    迷路求玄牝，精微未许探。

方回　先天易吟三十首
    首言天地易，次语赞羲皇。
    系传谁精玩，先看第一章。

方回　先天易吟三十首
    子半至午半，南方旋北方。
    往来分逆顺，治乱判阴阳。

方回　先天易吟三十首
    有画无言语，斯文岂易知。
    人心对天一，更向画前窥。

方回　先天易吟三十首
    天地有定位，地天阳泰三。
    更于通气处，细认泽山咸。

方回　先天易吟三十首
    乾坤坎离位，元会运世篇。
    三百六十岁，才似一周年。

方回　先天易吟三十首
    瀛登唐治日，奎聚宋兴年。
    子午复南北，一声啼杜鹃。

方回　先天易吟三十首
    圆象天仪转，方侔地里分。
    独超形器外，寂感一灵君。

方回　先天易吟三十首
    河图天地数，五与十居中。
    所拱中一点，心为八位宗。

方回　先天易吟三十首
    六爻六画后，六位六虚中。
    此处曾着眼，玄哉无极翁。

方回　先天易吟三十首
    万世复万世，人心无改时。
    此理本非古，伏羲先得之。

方回　先天易吟三十首
    先觉欲觉后，三峰列四图。
    求精由蕴入，言说本来无。

方回　先天易吟三十首
    心法先天易，盍于离位求。
    傥非明出地，长夜使人愁。

方回　先天易吟三十首
    天地囿于气，圣贤修此心。
    范围非有许，生聚尚斯今。

方回　先天易吟三十首
    水旱尧汤有，行天数可推。
    圣君得贤相，翻是太平时。

方回　先天易吟三十首
    神农尝毒药，轩后设难经。
    认取卦中意，仁心救未形。

方回　先天易吟三十首
    水平民不溺，谷播世无饥。
    气数如寒暑，能无理转移。

方回　先天易吟三十首
    谁识归奇意，专为御患谋。
    将寒储纩絮，未暮贮膏油。

方回　先天易吟三十首
    两重三画卦，半束百茎蓍。
    避就殊凶吉，元无巧与奇。

方回　先天易吟三十首
    画处本天地，占时通鬼神。
    自然大道理，丝发不由人。

方回　先天易吟三十首
    嗜慾损为益，荣华降是升。
    圆图观起处，生意伏阴凝。

方回　先天易吟三十首
    独妙先天学，恭惟击壤翁。
    返观心是易，万化出胸中。

方回　鲜于伯几举近诗有一官屡厄黄杨闰之句忘其全联因赋呈之
    与世相违已背驰，樽前各举近吟诗。
    一官屡厄黄杨闰，万卷难充画饼饥。
    浪说炎蒸今可畏，悬知摇落即堪悲。
    山潜涧蛰吾当去，自有髯侯奋迅时。

方回　蟏蛸
    窗眼蟏蛸粟许微，早能结网伺虫飞。
    都来口腹容多少，狼虎操心伏杀机。

方回　小本兰亭二种
    子云可拟易论无，颇似兰亭细字模。
    始信圣经非小艺，不羞依样画葫芦。

方回　小长桥书事
    似觉晴光稍不同，天成奇句与衰翁。
    雪滋死草芽先绿，冰浴新鹅掌倍红。
    荏苒客途惊岁暮，凄凉家事忆江东。
    小长桥畔谁知许，一棹孤舟万籁风。

方回　小楼
    乾坤今古事，尽在倚栏间。
    初上似登塔，忽高都见山。
    醉眸天共远，吟思暮忘还。
    城市如岩壑，谁能共此閒。

方回　小雪日观残菊有感
    欲雪寻梅树，余霜殢菊枝。
    每嫌开较晚，不道谢还迟。
    早惯饥寒困，频禁盗贼危。
    少陵情味在，时讽浣花诗。

方回　小饮张季野宅分韵得张字
    涂潦访远客，未免褰我裳。
    同行二三子，先后相扶将。
    达官肯忘势，鳞次升高堂。
    具言大雨水，民饥籴估昂。
    西成已无望，颜色俱恻怆。
    斗升弃孩稚，此事真可伤。
    今年劣足支，所虑明年荒。
    肉食念沟瘠，岂无筹策良。
    有司执所见，猾吏尤不臧。
    老夫颇涉历，意欲输毫芒。
    窃虞水投石，徒用热中肠。
    不如归去来，涤闷寻杯觞。
    平生济物心，已{拖扌换弓}不复张。
    尚于朋友间，未減诗酒狂。
    华屋旧公孙，燕室书画香。
    娱琴适情性，悟棋知兴亡。
    万事不挂口，逍遥参蒙庄。
    缪恭相如右，终惭思旷傍。
    淫霖苦未已，积阴翳秋阳。
    时艰近至此，盗贼将披猖。
    一醉岂易得，悲歌成短章。
    邂逅即分首，相思云树长。

方回　小园
    累土为台就浚池，小园聊尔寄娱嬉。
    栽花谁觉似贫户，煮菜自量无厌时。
    月下秋声长不寐，水中树影最宜诗。
    客来客去频欢喜，只为能饶一着棋。

方回　小至日书
    谁知缇室动葭灰，总道阳从九地回。
    年近六旬愁里过，身行万里死边来。
    诗存瘦骨全如我，花倚春风不是梅。
    偶有友朋仍有酒，看云聊与釂深杯。

方回　晓发富阳县
    长山礲石片帆斜，小雨初晴日眩沙。
    回首遥看富阳县，青烟低罩一丛花。

方回　晓发秀州城南
    较似苏湖郡，无山四渺然。
    近城先见塔，出户即乘船。
    晓泽升红日，秋光际碧天。
    稻粱无不足，最忆旧丰年。

方回　晓起
    夜凉无寐起吟诗，正是秋风欲动时。
    百尺楼高蟾独挂，五更钟过马交驰。
    道怀了了元无事，世故纷纷总不知。
    但欠山头埋骨穴，归欤分付与诸儿。

方　　　晓思
    霜天钟鼓趣晨兴，老我无毡脚似冰。
    千骑马尘跑玉勒，一枝￠　影伴香灯。
    年当致仕元无位，心亦怀归苦未能。
    政用括囊保衰暮，可劳|　妇愤填膺。

方回　晓枕
    春来何事客江城，欹枕怀人意屡惊。
    遥夜欲明风雨止，老人无睡鼓钟清。
    苦难辞酒真成病，强欲酬诗曲徇情。
    竹密花浓归去好，万山深处听莺声。

方回　写心五首
    见恶巷伯嫉，闻善皋陶都。
    空言非{衣中加八}挞，焉有赏与诛。
    君子定相忘，小人将见图。
    口过信未免，心过吾实无。
    浪自作臧否，了不关生枯。
    龟壳爱鑽灼，何如伏泥途。

方回　写心五首
    今日忽不愁，脱然体无病。
    糊饰窗棂明，整齐书册正。
    生无快意事，适此悦我性。
    雨足明当晴，更喜天宇靓。

方回　写心五首
    世人好图画，山水及动植。
    墨煤与粉绘，轴而挂之壁。
    画岂有天趣，识假真不识。
    我有古盆瓶，清晨井自汲。
    时花簪数枝，悠漾泳金鲫。
    静坐玩生意，默然若有得。
    此见亦浅狭，抚几忽起立。
    我家山水乡，莺啼春草碧。

方回　写心五首
    我既不干世，人故不我知。
    我能自不轻，人亦莫我欺。
    夏潦江湖溢，云雨翔蛟螭。
    两涯一以涸，岂无藏蛰时。
    外冻内不死，复雷潜地维。
    何必慕荠菜，窃借春风吹。

方回　写心五首
    此身修至此，尚恐玉有瑕。
    自兹修更修，庶几宽我涯。
    不然轮生角，岂不柅厥车。
    故无熊虎卜，亦未梦龙蛇。
    学不取临川，文不取永嘉。
    诗不取晚唐，有正宁无葩。
    真魏吾所师，未觉朱程赊。
    此身修至此，馁死曾何嗟。

方回　谢康使君见访示诗观奕庆之
    妙年曾到凤凰池，五马能临六枳篱。
    量浅最难胜潢酒，着低何敢抗高棋。
    森严法度蚕头字，瘦硬丰标鹤膝诗。
    自笑书痴了无得，文章太守是吾师。

方回　谢客二首
    梦到红云玉殿来，骨凡无路住蓬莱。
    鹤身欲向仙官舞，病翅褵褷展不开。

方回　谢客二首
    时脱蓑衣当酒钱，江天身世一渔船。
    七旬衰老人无识，林下休官十五年。

方回　谢汪以南借书惠米
    政是黄梅欲近时，山城云滃雨垂垂。
    断桥没碓惊新涨，湿藁泥蔬续晚炊。
