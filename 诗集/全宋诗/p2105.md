<!-- { "loadSidebar": true } -->
    越绝山川远相属，万壑千岩抱青绿。
    卧龙一峰称是奇，遶趾清漪如带束。
    镜水春生鶂尾衔，稽山日暮猿声续。
    三休上与蓬莱接，登眺使人遗宠辱。
    我昔东游观禹穴，痛饮狂歌得所欲。
    上天何曾有官府，鸾凤日日遭鞭扑。
    僧坊画壁阅几遍，神妙难忘独金粟。
    华胥梦断已十年，又见春风煮饧粥。
    苎罗若耶固依旧，可怜云月谁追逐。
    故人淡泊出天性，鹪鹩巢林一枝足。
    不肯弦歌甘筦库，还同市门隐梅福。
    惟应用下小丛歌，尚有哀音传旧俗。

秦观　送陈太初道录
    先生簪绂後，世系本绵瓜。
    驻马生枯骨，回车济病蛇。
    带云眠酒市，和月醉渔家。
    落日千山路，西风一枕霞。
    几年流俗笑，一旦五侯夸。
    棋惜春深日，琴憎雨後蛙。
    背因书字曲，发为注经华。
    地转东淮水，天回北斗车。
    新宫黄道近，旧隐白云遐。
    顾我身多累，逢君意谩夸。
    空提方士剑，未上客星槎。
    何日同归去，重飞九转砂。

秦观　送佛印
    抱包初舍蔚头蓝，江月松风处处参。
    他日惠林为上首，几年弥勒作同龛。
    真珠撒帐开新座，飞鸟衔花绕旧庵。
    云散虎溪莲社友，独依香火思何堪。

秦观　送洪景之循州参军
    寒梅不自重，辄花桃李先。
    矫枉有佳菊，最後众芳妍。
    各因一时美，难以相嗤怜。
    物理固若是，士林亦宜然。
    夫子南国俊，声猷推妙年。
    数奇晚方偶，参军古龙川。
    龙川虽云远，风物号清鲜。
    罗浮不相下，颉颃巉荒天。
    云鬓二三子，聊足奉周旋。
    行矣试老拳，归欤远翔骞。

秦观　送蒋颖叔帅熙河二首
    侍臣不合出都门，为有威名蕃汉尊。
    户部左曹回妙手，匈奴右臂落清樽。
    挥毫珠璧生谈笑，转盼龙鸾在梦魂。
    瀚海一空何足道，归来黄合坐调元。

秦观　送蒋颖叔帅熙河二首
    天马蒲萄隔玉门，汉廷谁更勇如尊。
    行台晓日屯千骑，祖道春风属一樽。
    莫许留犁轻结好，便令瓯脱复游魂。
    要须尽取熙河地，打鼓梁州看上元。

秦观　送酒与泗州太守张朝请
    莫笑杭州别驾村，昔曾柱下数承恩。
    而今虽是江湖吏，犹有当时七字尊。

秦观　送李端叔从辟中山
    人畏朔风声，我闻独宽怀。
    岂不知凛冽，为自中山来。
    端叔天下士，淹留蹇无成。
    去从中山辟，良亦慰平生。
    与君英妙时，侠气上参天。
    孰云行半百，身世各茫然。
    当时儿戏念，今日已灰死。
    著书如结氂，聊以忘忧耳。
    駸駸岁乃尽，淮海归无期。
    功名良独难，虽成定奚为。
    念君远行役，中夜忧反侧。
    揽衣起成章，赠以当马策。

秦观　送刘承议解职归养
    征马萧萧柳外鸣，议廊归养洛阳城。
    登山尚记飞云处，罢吏端如弃唾轻。
    为米折腰知我拙，下车入里见君荣。
    堂前嵩少宜秋色，献寿还应旋制声。

秦观　送刘贡父舍人二首
    虎去藜藿采，珠在其川媚。
    君子一诎信，实系天下事。
    念昔元丰间，公初谪南裔。
    托词吊湘水，闻者为心醉。
    踰年憸臣逐，国老起相继。
    除公守襄阳，士始有生意。
    兹焉归法从，乃是朝廷计。
    在公何足云，事业本余弃。
    掖垣美花木，入直春正丽。
    同僚看家风，立马挥九制。

秦观　送刘贡父舍人二首
    观也本诸生，早与世参商。
    方枘不量凿，交亲指为狂。
    末路辱公知，赐出非所望。
    相期古人处，岂止事文章。
    汝南虽奥区，校官实始张。
    解鞅百无有，栖栖寄僧坊。
    筑室从有徒，皆公借余光。
    一壼千金直，所济在仓黄。
    万里犹比邻，别离无足伤。
    何以报公德，修好以为常。

秦观　送罗正之两浙提刑
    岂为鲈鱼忆故丘，东南昏垫赖良谋。
    一封暮别云间阁，三组秋归海上州。
    子政暂为都水使，千秋终作富民侯。
    赠君一语君应笑，竞注江河本不流。

秦观　送裴仲谟
    君才出於德，妙高如匠石。
    但见广厦成，不见斧斤迹。
    厚为诸兄奉，自奉颇云啬。
    三先阳亢宗，薄俗有惭色。
    汝南古佳郡，月旦评一易。
    尔来似扬州，不办龙蜥蜴。
    短簿髯参军，喜怒移顷刻。
    正平竟获免，实我文举力。
    念公当乖隔，忧思如纺绩。
    耻为儿女仁，到此泪横臆。
    熙朝大烹饪，贤者不家食。
    朝为郡县吏，暮作台省客。
    矧闻诸法从，久欲荐言责。
    去去勿重陈，九万自此击。

秦观　送乔布圣
    鷃翔蓬蒿非所悲，鹏击风云非所喜。
    贵贱穷通尽偶然，回头总是东海水。
    我思田文昔相齐，朱袍照日如云霓。
    三千冠佩醉明月，清歌一曲倾玻璃。
    如今陈迹知何在，但见荒冢烟芜迷。
    又思原宪昔居鲁，门户东西闭环堵。
    杖藜对客骋高谈，自觉胸襟辈尧禹。
    如今寂寞已成尘，空有声名挂千古。
    送君去，何时回，世间如此令人哀。
    我徒驻足不可久，笑指白云归去来。

秦观　送僧归保宁
    西湖环岸皆招提，楼阁晦明如卧披。
    保宁复在最佳处，水光四合无端倪。
    车尘不来马足断，时有海月相因依。
    上人弱龄已隶此，心目所证惟瑰琦。
    白玉芙蓉出清沼，天然不受缁尘扰。
    坐客一语不入意，目如明星视飞鸟。
    冠切云兮佩玉难，上人顾之真等闲。
    应缘聊入人间世，兴尽却归湖上山。
    伊余久欲窥禹穴，矧今仲父官东越。
    行挽秋风入剡溪，为君先醉西湖月。

秦观　送僧归遂州
    宝师本巴蜀，浪迹游淮海。
    定水湛虚明，戒珠炯圆彩。
    飘零乡县异，晼晚星霜改。
    明发又西征，孤帆破烟霭。

秦观　送少章弟赴仁和主簿
    我宗本江南，为将门列戟。
    中叶徙淮海，不仕但潜德。
    先祖实起家，先君始缝掖。
    议郎为名士，余亦忝词客。
    风流以及汝，三通桂堂籍。
    汝弱不好弄，文章有风格。
    久从先生游，术业良未测。
    武林一都会，山水富南国。
    下有贤别驾，上有明方伯。
    干将入砥砺，騕褭就衔勒。
    勿矜孔鸾姿，不乐栖枳棘。
    吴中多高士，往往寄老释。
    辨才虽物化，参寥犹夙昔。
    投闲数访之，可得三友益。
    少来轻别离，老去重乖隔。
    念汝远行役，惘惘意不怿。
    道山虽云佳，久寓有饥色。
    功名已绝意，政苦婚嫁迫。
    终从大人议，税驾邗沟侧。
    追踪满两疏，父子老阡陌。

秦观　送孙诚之尉北海
    吾乡如覆孟，地据提楚脊。
    环以万顷湖，粘天四无壁。
    蜿蜓戏神珠，正昼飞霹雳。
    草木无异姿，灵气殊郁积。
    所以生群材，名抱刑山璧。
    小为百夫防，大为万人敌。
    夫子少迈伦，喑呜阻金石。
    奏赋明光宫，玉座瞻咫尺。
    翻身堕云霄，十载迫穷厄。
    焚舟更一战，得尉沧海北。
    五月乘画船，箫鼓事远适。
    天横齐山青，雨带楚水黑。
    勿云晚方仕，四十乃古昔。
    勿云名位卑，九万自此击。
    幽求尉朝邑，鬓发森己白。
    元振尉通泉，律令非所即。
    一朝会风云，顾眄立四极。
    行矣壮旧图，勉。

秦观　送王元龙赴泗州
    子猷风味最诸王，试吏聊怀筦库章。
    鹄峙碧桐初振羽，珠遗沧海渐腾光。
    淮山暮眺千峰擢，洛水秋输万鷁翔。
    顾我行为大梁役，一卮薄酒话愁肠。

秦观　送杨康功守苏
    公於万事轻，独嗜山水重。
    寓直西掖垣，沧洲长入梦。
    广陵一都会，厨酒万斯瓮。
    每叹阙登临，持此将焉用。
    比持苏台节，论郁缙绅共。
    翻云美泉石，汔可小嬉弄。
    匆匆治行李，草草别宾从。
    乃知仁智心，所乐异庸众。
    梅花发春端，百卉日兴动。
    公等行复反，台阁俟鸾凤。

秦观　送张和叔兼简鲁直
    汝南如一器，百千聚飞蚊。
    终然鼓狂闹，啾啾竟谁闻。
    议郎盛德後，清修继先芬。
    未试霹雳手，低回从此君。
    学官冷於水，虀盐度朝曛。
    间蒙相暖热，破忧发孤欣。
    君今又复去，冀北遂空群。
    岂无一樽酒，谁与通殷勤。
    大梁多豪英，故人满青云。
    为谢黄叔度，鬓毛今白纷。

秦观　送周裕之赴新息令
    丈人淮海英，抗节浮云外。
    挥毫错星锦，抵掌参竽籁。
    青春抱修能，脱略无范蔡。
    晚营三径资，百里聊束带。
    扁舟岁欲徂，古刹夜仍艾。
    去去整羽仪，行与高风会。

秦观　宿参寥房
    乡国秋行暮，房栊日已暝。
    惊风多犯竹，破月不藏星。
    钩箔檐花动，抄书烛烬零。
    非关相见喜，自是眼长青。

秦观　宿金山
    山南山北江水流，半空金碧随云浮。
    我来仍值风日好，十月未寒如晚秋。
    山僧引客寻苍翠，历尽参差到平地。
    万里风来拂骨清，却忆人间如梦寐。
    夜深无风月入扉，相对老人如槁枝。
    流水与天争入海，共笑此心谁得知。
