<!-- { "loadSidebar": true } -->
    妆额浅深知内样，舞衣裁翦胜京华。
    自怜已作高唐梦，须信饥肠眼易花。

韩元吉　再至凌风亭
    目尽西风落照边，危亭负景故依然。
    重来身忝二千石，老去心惊十九年。
    种柳已高丹槛外，栽花犹占绿窗前。
    不堪纱发纷垂领，还愧青春令尹贤。

韩元吉　曾丰惠文编
    簿领装怀笔拥尘，经年舌强不论文。
    跫然步武心还喜，籍甚声华耳旧闻。
    曲水赋诗须鲍谢，甘泉第颂忆渊云。
    相期稳上芸香阁，要策清时翰墨勋。

韩元吉　赵仲缜梅川
    堂前面群山，堂下俯流水。
    扬雄一区宅，岁晚休在此。
    将无山水佳，更为风物美。
    城隅三家渡，华屋照清泚。
    举手招梅仙，低头叫陆子。
    前松后梧竹，左桂右兰芷。
    江花漾茶瓯，岩树排棐几。
    客来索无有，樽酒间图史。
    不作隐士庐，合号君子里。
    吾人天潢秀，时至当决起。
    饱餐南岳芋，閒曳东郭履。
    山名不负侬，因之得名字。
    弹垸坷前卜，问舍真早计。
    笑杀陶渊明，酒资良未遂。

韩元吉　浙江观潮
    江翻海涌势难平，鳌掷鹏鷑自不停。
    端为君王洗兵马，参旗井鉿万雷霆。

韩元吉　郑宋用前韵见示因亦和答四首
    腊里三看雪满衢，使君当奉十行书。
    先生履敝人应笑，泥滑东家许借驴。

韩元吉　郑宋用前韵见示因亦和答四首
    九陌歌呼属后游，一蓑风景付渔舟。
    相逢且向南溪看，玉作灵山万石楼。

韩元吉　郑宋用前韵见示因亦和答四首
    振廪縻金气自和，政声谁为勒嵯峨。
    牛羊垅上饥民绝，鹅鸭池边勇士多。

韩元吉　郑宋用前韵见示因亦和答四首
    天巧由来不露机，冰澌剪出万花飞。
    琼珰似识汉川女，瑶瑟更逢湘浦妃。

韩元吉　郑仲南五梅图
    江南酒美樽不空，十年醉倒梅花中。
    经行所见略可谱，一一秀骨含仙风。
    不将向华污真色，亦有醉脸匀春红。
    重英千叶两何好，玉立但喜肌微丰。
    红绡金缕变新样，品异独许天香同。
    花开到处即吾圃，水寒月淡烟空蒙。
    醉来踏雪更起舞，长歌目送南飞鸿。
    自后春归厌寂寞，坐觉桃李难为容。
    忽惊横轴入吾手，世上犹有丹青诗穷。
    诗成妙手傥不惜，画我曳杖穿芳丛。

韩元吉　纸鸢
    排风决起闹群儿，势力由来一线微。
    天上鹓鸾徒似耳，却惊遮日傍云飞。

韩元吉　至日建德道中
    圣皇初款帝中坛，羽檄交驰玉仗寒。
    佳节又看当警争，劳生底用较悲欢。
    腐儒忧国成千虑，强敌窥人谍一端。
    梦想淮南风雪里，可无消息报平安。

韩元吉　致政龙图给事吴公挽词二首
    风采仪三院，循良著六州。
    誉高青琐闼，名动紫云楼。
    经世余闳议，兴邦閟远猷。
    君王问黄发，柱石可能留。

韩元吉　致政龙图给事吴公挽词二首
    勇退湖山地，心期白傅论。
    仙风占苍岭，乐土并桃源。
    壮节传交旧，儒科付子孙。
    修龄才八十，殄瘁只声吞。

韩元吉　致政龙图给事徐公挽词二首
    磊落南州士，家声二百年。
    失身几利吻，得路已华颠。
    青琐元虚位，黄扉久伫贤。
    九原宁可作，东望益潸然。

韩元吉　致政龙图给事徐公挽词二首
    今代询黄发，临雍缺盛仪。
    久从曾釜乐，俄重鲤庭悲。
    德履嗟如在，功名误见期。
    平生拄颐剑，聊挂墓门枝。

韩元吉　致政许侍郎挽词二首
    海内循良政，高名实吏师。
    铜符尝五换，玉节更三持。
    慷慨平戎策，雍容对德诗。
    甘泉仅持橐，功不负明时。

韩元吉　致政许侍郎挽词二首
    蜀道烦司马，宣城屈谢公。
    风行万里外，身老十年中。
    厚德今畴继，深知昔误蒙。
    佳城閟千载，鸡酒恨何穷。

韩元吉　种竹
    香苞吹尽翠成围，墙角萧萧一径微。
    已喜轩窗无俗韵，更怜风月有清辉。

韩元吉　重建极目亭
    曲阑十里画屏开，气压凌歳百仞台。
    不尽溪光空外见，无穷山色望中来。
    旋规北槛栽新竹，更辟东窗对野梅。
    老子兴来真不浅，清秋忍负十分杯。

韩元吉　重九日中甫子云二兄会别龙山
    秋风作霜枫叶丹，扁舟未发龙山湾。
    山头窣堵半天出，十年笑我几往还。
    今年结束值重九，爱此山水照高寒。
    亲朋话别情总厚，兄弟白首仍苍颜。
    相留一笑不易得，争挈美酒罗盘餐。
    登高正尔在高许，下视扰扰直尘寰。
    追思姑孰有故事，雅宴亦复同此山。
    虽云小异得佳客，主人须蝟怀胸奸。
    沧波至今洗遗恨，岂若我辈同清欢。
    是时郊原新雨足，历历烟树明江干。
    放怀自知人境异，极目顿觉天宇宽。
    惜无五弦寄妙手，已有征雁横云端。
    南飞休论九万里，东游更渡五百滩。
    明宵酒醒会相忆，梦绕百级凭飞栏。

韩元吉　重午斋宿读蔡迨文编以酒馈之
    长安米贱不难居，玉署金闺有直庐。
    提日君王嗟见晚，凌云谁似马相如。

韩元吉　重午斋宿读蔡迨文编以酒馈之
    沈香亭上示传宣，斗酒挥毫自百篇。
    研雪新蒲瓯弄碧，遥知独酌意悠然。

韩元吉　周航定国携诸公所赠诗求次韵
    拾青紫本一经时，得夫由来信可惊。
    美玉固应不未识，千钧何自俗能轻。
    马曹寂寞心空在，骥子昂藏骨更清。
    稳步烟霄迟速耳，笔端梦觉已花生。

韩元吉　周济美挽词
    乃翁持橐旧知名，两郡分符见典型。
    禁闼方应驰儁步，中台俄忽随修翎。
    故人零落风前叶，北空漂流雨后萍。
    白马素车三巷路，沔兼腊雪酒林坰。

韩元吉　周彦广待制挽词
    淮海欢腾五裦歌，政声京光益中和。
    邺侯井在功堪纪，郑国渠成利更多。
    紫禁遄跻知异眷，珍台归卧本微疴。
    功名方展凌云步，奈此佳城白日何。

韩元吉　周元特詹事挽词二首
    道学尊闾里，衣冠见伟人。
    鸡群真野鹤，麕角目祥麟。
    谠论追前辈，清时识诤臣。
    他年激贫懦，风动霅溪滨。

韩元吉　周元特詹事挽词二首
    黄发趋严诏，青宫启太微。
    园公方入侍，疏傅已言归。
    奏牍三千在，流年七十稀。
    无从奠难酒，老疾只沾衣。

韩元吉　昼寒亭
    月里琼宫不禁寒，谁令白昼堕人间。
    阴风淅淅来深谷，晴雪霏霏溅雨山。
    静爱飞流聊洗耳，坐看绝磴可怡颜。
    红尘势客那知此，赤脚青松意自閒。

韩元吉　朱元晦清湍亭
    青山足佳游，远睇欲无路。
    稍寻绝涧入，始辨云间树。
    泉声若招客，倚杖得夷步。
    惊湍泻乱石，激激有清趣。
    风微鸟唘幽，日彻鱼影聚。
    居然鱼鸟乐，正欠幽人住。
    野僧岂忘机，作亭以兹故。
    因君赋新诗，我亦梦其处。

韩元吉　子云兄命赋禄隐
    子牟居江湖，而有魏阙心。
    方朔待金马，与世相浮沈。
    古为旷达士，岂必栖山林。
    吾兄官湖南，一室横古今。
    朝披祝融高，暮涉湘水深。

韩元吉　子云兄命赋禄隐
    閒为漫郎饮，戏效愚溪吟。
    圣贤虽云邈，彝训夙所钦。
    斗水幸见收，西江等蹄涔。
    吁嗟咸阳市，敝帚希千金。
    庆携忘言子，一和无弦琴。

韩元吉　紫极观二首
    小雨轻云却解晴，菰蒲冲当过船声。
    已无桃李占春事，浓绿满山风更清。

韩元吉　紫极观二首
    杨柳花飞杏子新，园林无地可留春。
    却寻风雨江边路，惭愧烟霞物外人。

韩元吉　自国清寺至石桥
    出郭天气阴，驱车日亭午。
    漫漫山中云，犹作衣上雨。
    仙山八百里，胜概随步武。
    稽首金地尊，栖心玉京侣。
    浮空方广寺，楼殿若可睹。
    石梁泻悬流，下有老蛟怒。
    我来净焚香，千花发茶乳。
    拟访林下仙，飞来但金羽。

韩元杰　吉祥寺
    黄尘久厌市朝梦，青蒻已孤鸥鹭盟。
    谁解携琴来此宿，夜深随意写江声。

韩缜　崇法寺
    外闻云际山，中有古招提。
    新秋喜远览，锐意穷攀跻。
    出郭值微雨，凉风晓萋萋。
    陂陀越大岭，沙路净无泥。
    野活稻田秀，耒耜洞沟畦。
    登岑复入谷，渐过西山西。
    举首望华屋，双岸郁相携。
    虚桥烟霭，峻卷闼排虹霓。
    下马踏危级，褰裳涉修梯。
    超然层阁外，仰视穷苍低。
    俯眺亦人有，森森乔木齐。
    喧嚣从吏语，嘲唽惊禽啼。
    既饭复搜讨，林间得幽蹊。
    岩阿访灵迹，大士常高棲。
    古殿蚀苔鲜，丹青暗尘{罀3羽换土}。
    俯身践危蹬，侧足缘深溪。
    老树阴潭黑，风修乱蝉嘶。
    悬泉洗阴壁，莹色如玻璴　。
    佳观诚可恋，迟留惧颠挤。
    扪萝出天险，始免魂神睽。
    缓步凌巀嵲，双旌随杖藜。
    回瞻花雨地，已被烟云迷。
    顿辔下平陆，晴川留马蹄。
    新篁映碧宇，野寺临长堤。
    乘倦驻归策，荒园步柔荑。
    婆娑两高树，磊落垂红离。
    汲井漱甘液，拂尘观旧题。
    出门尚斜日，隐隐闻城鼙。
    胜概亦陈迹，茫然失端倪。
    为诗记仿佛，吾友无诃诋。

韩缜　庚子八月八日再游东山寺
