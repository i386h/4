<!-- { "loadSidebar": true } -->
司马光　之美访及不获展奉以诗为谢
    昔君来阙下，定馆必吾庐。
    今者虽相值，依在是索居。
    不堪休沐少，便使往还疏。
    深愧原思巷，空回长者车。

司马光　之美举进士寓京师范此诗寄之
    结发声华盛，无疑屈未伸。
    何妨久垂翅，从此欲惊人。
    鹰击天风壮，鹏飞海浪春。
    行当解故褐，不惜化京尘。

司马光　执酒
    执酒劝君君尽之，今朝取醉不当疑。
    好风好景心无事，闲利闲名何足知。

司马光　至政王侍郎挽歌二首
    习冠献奇策，居然终贾才。
    赋成平乐馆，歌奉柏梁杯。
    丽藻留昭世，英游隔夜台。
    土中埋美玉，谁见不兴哀。

司马光　至政王侍郎挽歌二首
    振鹭辞灵沼，冥鸿翔太虚。
    清朝解鸣玉，旧里挂安车。
    诗酒江山胜，园林俸禄余。
    所忠今不往，谁奏茂陵书。

司马光　致政邵少卿挽词
    北固启佳城，东吴陨德星。
    繐帷长寂寞，羽扇遂飘零。
    泉烛千年碧，霜松数寸青。
    庆余和有在，玉树满阶庭。

司马光　致政杨侍郎挽歌二首
    时论归清德，皇心重老臣。
    祖风终骾直，家学本深淳。
    便殿谈经久，安车就第新。
    如何金未尽，奄忽弃乡人。

司马光　致政杨侍郎挽歌二首
    忧国心如石，当朝有古风。
    挂冠虽在远，遣札不忘忠。
    飞旐西归洛，新阡背倚嵩。
    还令往来客，下马白杨中。

司马光　中秋陪张龙图晏射堂初夕阴酒行顿解喜而成咏
    飞盖共徘徊，西园高宴开。
    秋云惜明月，留待庾公来。

司马光　中秋夕始平公命与考校诸君赋诗
    月华秋色两鲜新，万里澄空不受尘。
    兔濯素毛腾浩露，桂飘香实下飞轮。
    光侵酒面寒无力，清入诗豪健有神。
    座客何须辞醉倒，相君应不惜车茵。

司马光　种竹
    种竹南墙阴，竹生皆北向。
    苟非阳在北，竹性安可强。
    乃知就阳意，草木皆有情。
    园葵最柔弱，独取倾心名。

司马光　仲庶同年兄自成都移长安以诗寄贺
    蚕丛龟印解，鹑野隼旟新。
    借问锦江乐，何如兴庆春。
    骊歌遮去辙，竹马望行尘。
    惠政如膏雨，遥知彼此均。

司马光　重过华下
    昔辞莲幕去，三十四炎凉。
    旧物三峰雪，新悲一镊霜。
    云低秦野阔，木落渭川长。
    欲问当时事，无人独叹伤。

司马光　重经车輞谷
    昔车道经车輞谷，直上七里监南皮。
    今年行役复到此，方春流汗如翻波。
    中涂太息坐盘石，涕泗不觉双滂沱。
    我生微尚在丘壑，强若麋鹿婴虞罗。
    人逾三十只有老，后时过此知如何。
    云泉佳处须速去，登山筋力行蹉跎。

司马光　重九日忆菊
    节物都何晚，佳辰容易过。
    黄花不足念，当奈酒杯何。

司马光　竹坞
    二何迹相继，竹坞日阴森。
    欲识养民意，先观爱物心。
    低垂樽俎冷，密映管弦深。
    勿怪湖光少，年来碧影侵。

司马光　伫月亭
    灯火动渔矶，湖边过鸟稀。
    孤蟾久未上，五马不成归。
    长啸风生座，高吟露满衣。
    闲情无日厌，岸帻对清辉

司马光　追和张学士从沂公游广固城
    苍鹅集宋幕，游鹿上燕台。
    霸气山河尽，王师江汉来。
    重围经岁合，严锁夜深开。
    废殿余沙砾，颓墙翳草莱。
    清时间千岁，良牧借三台。
    狱市乘余暇，芜城赋上才。

司马光　子高有徐浩诗碑昌言借摹其文甫及数本石有微衅惧而归之子高答简有
    徐公精笔老生神，石刻犹能妙夺真。
    几为通书翻丧宝，愈令好事惜传人。
    锋鋩半折犹能健，圭璧微瑕自足珍。
    直使尽随如意碎，石家玉树未全贫。

司马光　子厚先生哀辞
    先生负材气，弱冠游穷边。
    麻衣揖钜公，决策期万全。
    谓言叛羌背，会可执而鞭。
    意趣小参差，万金莫留连。
    中年更折节，六籍事精研。
    羲农讫周孔，上下皆贯穿。
    造次循绳墨，儒行无少愆。
    师道久废阕，模范几无传。
    先生力振起，不绝尚聊绵。
    教人学虽博，要以礼为先。
    庶几百世后，复睹三王前。
    释老比尤炽，群伦将荡然。
    先生论性命，指示令知天。
    声光动京师，名卿争芦延。
    寘这石渠阁，岂徒修简编。
    丞相正自用，立有荣枯权。
    先生不可屈，去之归卧坚。
    孤嫠聚满室，糊口耕无田。
    欣欣茹藜藿，皆不思肥鲜。
    近应诏书起，寻取病告旋。
    旧庐不能到，丹旐风翩翩。
    人生会归尽，但问愚与贤。
    借令阳虎寿，讵足骄颜渊。
    况於朱紫贵，飘忽如云烟。
    岂若有清名，高出太白巅。
    门人俱絰带，雪涕会松阡。
    厚终信为美，继志仍须专。
    读经守旧学，勿为利禄迁。
    好礼效古人，勿为时俗牵。
    修内勿修外，执中勿执偏。
    当令洙泗风，郁郁满秦川。
    先生傥有知，无憾归重泉。

司马光　紫微石舍入挽歌二首
    地胜岷峨秀，时清俊又生。
    扬雄晚得禄，何开少知名。
    性有图书癖，心忘绂冕荣。
    前年归谕蜀，不使里人惊。

司马光　紫微石舍入挽歌二首
    顾我非君比，最为相得欢。
    平生游处久，美行始终完。
    长夜忍埋玉，秋霜不借兰。
    西风湿襟袖，空有涕阑干。

司马光　自嘲
    英名愧终贾，高节谢巢由。
    直取云山笑，空为簪组羞。
    浮沉乖俗好，隐显拙身谋。
    惆怅临清鉴，霜毛不待秋。

司马光　自嘲
    盘飧罗新蔬，充腹不求余。
    穷巷书扃户，闲轩卧读书。
    有心齐塞马，无意羡川鱼。
    世道方邀逐，如君术已疏。

司马光　自都往余杭怀聂之美
    阁上新文卷，欲逢知己开。
    相思不能已，欹枕梦君来。

司马光　自渑于洛循谷水行百余里
    已烦谷水远相送，更得嵩峰遥见迎。
    水碧峰青看未足，却愁前到洛阳城。

司马光　自题写真
    黄面霜须细瘦身，从来未识漫相亲。
    居然不可市朝往，骨相天生林野人。

司马光　自用前韵
    耿耿官不成，迢迢夜未阕。
    良朋梅不留，负此当轩月。
    怀想空郁陶，眺听转清绝。
    他时重见过，余樽犹可洁。

司马光　走笔和君锡尧夫
    先生洛社坐忘机，大尹朝天去佐时。
    今日梅花浮别酒，青云早晚重来披。

司马光　走索
    伎儿欲夸众，喜占衢路交。
    击组不厌长，缚竿不厌高。
    空中纷往来，巧捷如飞猱。
    却行欠肤寸，倒絓连秋毫。
    参差有万一，虀粉安可逃。
    钱刀不盈掬，身世轻鸿毛。
    徒资旁观好，曹偶相称褒。
    岂知从事者，处之危且劳。

司马光　醉
    厚於太古暖於春，耳目无营见道真。
    果使屈原知醉趣，当年不作独醒人。

司马伋　点易亭
    洞天占胜作新亭，曲槛危檐揖翠屏。
    四顾风烟入怀裹，一湾溪水抱沙汀。
    羽人不见论平昔，双鹤犹存有典型。
    幸得官闲成吏隐，何妨续脱旧羲经。

司马伋　送汪洞书大猷归鄞
    忆昔铨衡地，为郎得并游。
    惟公合明陟，顾我分夷犹。
    功业行将遂，轩车去莫留。
    祠庭固诚请，帝眷益绸缪。

司马伋　送汪洞书大猷归鄞
    日者真奇中，春风画鷁行。
    东山须继起，南浦独伤情。
    越岸江山丽，都门祖道荣。
    里闾高卧际，趣诏逐追程。

司马俨　白紵词
    遥夜迢迢论据未央，井梧月色啼寒螀，
    感时念往谁不伤。婕妤宠绝辞昭阳，
    手中团扇箧中藏。吴姬织紵秋蝉翼，
    一丝往复千情积。金粟尺量金斗熨，
    为君裁袍为君惜，同盛同衰莫相失。

司马俨　姑苏台
    春光开，秋雁来，
    长风几度姑苏台。不是台上人，
    台下月徘徊，一树梧桐生绿苔。

司马俨　仲夏赏月次雪斋韵
    世事故前定，冥符今夜圆。
    诗同人遇合，酒与月俱全。
    万物自有数，一毫皆系天。
    人生莫惆怅，对景数招延。

司马允中　陈公楼
    陈公汲深实奇计，转向人间作丰岁。
    辘轳声晓潜虬寒，玄猿啼在深深树。

司马允中　陆羽井
    百尺寒泉浸崖腹，藓蚀题名不堪读。
    只今此味属谁论，自把铜瓶汲新渌。

司马允中　千顷云
    且与祖龙相颉颃，大施霖雨谩悠扬。
    归来好护安禅石，莫作巫山一梦长。

四明士子　上吴履斋
    来则非邪抑是邪，缘堤何必更行沙。
    瑟当调处难胶柱，棋到危时见作家。
    公论有谁能着脚，事机至此转聱牙。
    不如叠嶂双溪下，行对青山坐看花。

四锡　采莲曲
    南豨秋水深沦莲，南村美人来采莲。
    莲花灼灼叶田田，芳桂轻桡兰作船。
    采采红莲几成束，莲枝交衮相撑绿。
    莲蕊满衣金粉扑，莲子为杯叶为足。
    唱歌相并画舸舷，愿得采贤如采莲。
    樊姬昔时进燕赵，几人精彩朝霞鲜。
    中有二人贤於已，柔明婉顺君王前。
    堪嗤羊侃锦绣妾，艳歌留怨朱丝弦。

四锡　呈杨侍郎
    权分忧寄理漳滨，惠化何曾及相民。
    条奏事宜思复古，兴修风教望还淳。
    静当细雨初封印，吟对余花自送春。
