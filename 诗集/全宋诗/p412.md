<!-- { "loadSidebar": true } -->
    如何如何，可全其粹。
    亦曰珍藏，光华自贲。

陈著　示都儿学书
    都子方知砚石亲，字虽小技盍留神。
    鲁公米帖犹存古，王氏兰亭已失真。
    莫事锋鋩多巧锐，要令骨肉两停匀。
    中心端正手圆活，此外无方可教人。

陈著　示梅山弟八句
    浮世蘧庐付一呀，诗书余沥子孙家。
    两池分受高低水，四岸量栽次第花。
    笑傲溪山如故旧，招邀云月共生涯。
    相逢数酌春风酒，不信人间有战蜗。

陈著　示内
    婚娶不在早，在此两相宜。
    岂得人无妇，能如子者谁。
    科名图我取，家务以身支。
    要见看承处，颓然白发时。

陈著　示王侑翁二首
    垂髫已解吟，仿佛学何阴。
    暗动梅窗喜，遥传桂种心。
    染声毋市井，近拙要山林。
    耄矣不成句，中閒意自深。

陈著　示王侑翁二首
    硕果生机在，从他剥五阴。
    南山四时面，残屋百年心。
    家薄有书种，客多成笑林。
    要閒元自老，不在卜居深。

陈著　示侄泳求牡丹
    见说东家有牡丹，有花欲觅数枝看。
    若还溺爱悭分送，却与无花是一般。

陈著　试墨三首
    元圭珍重镇书房，紫石磨来滃墨香。
    老去苦无閒著述，以分寸计□时长。

陈著　试墨三首
    墨卿与我是相投，了得时需便罢休。
    不见江南井中藏，只为相国寺门留。

陈著　试墨三首
    兔毫染上何妨浅，蝉翼写来可放轻。
    为爱淡中多酝藉，却嫌浓处太分明。

陈著　收芋偶成
    数窠岷紫破穷搜，珍重留为老齿羞。
    粒饭如拳饶地力，糁羹得手擅风流。
    家贫自盍勤多种，岁晚何当饱一收。
    回首人閒剑炊米，谁知煨烬有炉头。

陈著　首夏
    花尘絮雪已茫茫，一景清和便可量。
    胁霁惊风眠秀麦，尾云疏雨健新秧。
    莺啼未怯随春去，犬吠相催入夜长。
    酒兴诗情都懒散，只将清梦试藜床。

陈著　寿炳同长老
    飞雪亭边欲雪天，当年生日又今年。
    云山卓锡闲心外，湖海烧香笑面前。
    每为寒交倾钵施，更多雅客问诗禅。
    最高高处长长寿，赞叹中閒欢喜缘。

陈著　寿法椿长老二首
    慈云一坐十年过，耐受空门末劫魔。
    晨粥应缘千里到，秋粮入供寸功磨。
    当风松干神弥爽，经雪梅花韵更多。
    大地山河供一笑，底须天女问云何。

陈著　寿法椿长老二首
    一相从后便相知，结得因缘似许奇。
    如水笑谈多尽日，与云来往本无时。
    为莲社约非吾事，读藕花诗欲汝师。
    熟处处妨安稳住，江湖风浪更交谁。

陈著　寿马裕斋观文　右东山，二章，章四句
    我徂东山，以敖以游。
    彼采葛兮，谓我何求。

陈著　寿马裕斋观文　右东山，二章，章四句
    凤凰于飞，出自幽谷。
    载好其音，集于灌木。

陈著　寿马裕斋观文　右江之水，三章，章四句
    春日载阳，薄言采芑。
    泳之游之，民之洽矣。

陈著　寿马裕斋观文　右江之水，三章，章四句
    江之永矣，其流汤汤。
    整我六师，告成于王。

陈著　寿马裕斋观文　右江之水，三章，章四句
    清且沦漪，有美一人。
    怀哉怀哉，率土之滨。
    
    
陈著　寿马裕斋观文　右山之高，三章，章四句
    天作高山，大邦之屏。
    外御其侮，王国庶定。

陈著　寿马裕斋观文　右山之高，三章，章四句
    维石岩岩，维德之基。
    天实为之，是以似之。

陈著　寿马裕斋观文　右山之高，三章，章四句
    人亦有言，如山之寿。
    万有千岁，保艾尔后。

陈著　寿马裕斋观文　右有鹤，三章，章四句
    有鹤在林，怀之好音。
    载飞载止，食野之芩。

陈著　寿马裕斋观文　右有鹤，三章，章四句
    倡予和汝，爰得我所。
    何斯违斯，自贻伊阻。

陈著　寿马裕斋观文　右有鹤，三章，章四句
    陟彼崔嵬，岂不怀归。
    英英白云，跂予望之。

陈著　寿天宁寺主僧可举八十
    □□□□□，化身千百亿。
    应世来住山，谁是直翁直。
    海眼□□脚，春心有铁脊。
    阅历十五期，作为万分一。
    洗尽旧氛□，□出新金碧。
    层霄撼鼓钟，证明大功德。
    法嗣镇别洲，澎湃好消息。
    欢喜不闻声，赞叹自生福。
    今日是何日，相庆开九秩。
    我亦有偈言，自知非本色。
    □凭南风便，吹入庄严域。

陈著　寿同父兄七十二首
    光风颜色雪髯鲜，已到人閒稀有年。
    心好共称生下佛，身闲自谓饮中仙。
    安贫真味齐眉馈，养善良方高枕眠。
    更看镫宵儿迎妇，一家春与月团圆。

陈著　寿同父兄七十二首
    吾家兄弟笃天伦，晚景怡怡仅两人。
    门户相依杏阴旧，藩篱不隔棣华春。
    难逢燕夜如今日，回愧鳞年以次身。
    造物倘容顽健在，愿为老栎伴庄椿。

陈著　寿王修斋枢密　采若行
    楚楚青琅玕，亭亭上碧落。
    层层凛秋棱，不与春芳约。
    动摇清风生，尘浊空万壑。
    常时一味静，水月环采若。

陈著　寿王修斋枢密　南津梅
    凛凛霜雪根，拍拍天地仁。
    皎皎枝上花，卷舒几冬春。
    结实调古鼎，味深薄俗颦。
    珍重不尽用，严风护南津。

陈著　寿王修斋枢密　石林松
    矫矫千尺强，苍苍起层阴。
    纷纷相投依，百鸟谐春吟。
    风饕冰雪严，谁共岁晚心。
    独鹤从何来，徘徊行石林。

陈著　寿王修斋枢密　霜杰菊
    的的芳种传，足足清气结。
    鲜鲜擢寒丛，色正香自冽。
    世人岂不爱，或者随境别。
    木落百草黄，独也寿霜杰。

陈著　寿吴景年
    托迹红尘不染尘，径梅溪竹共精神。
    字真正逼张居士，禅味曾参印上人。
    声色素轻非为老，须眉虽皓却如新。
    儿孙须得文章力，富贵丛中一寿椿。

陈著　寿雪窦寺炳同长老
    昌黎大颠相接识，为说道理惊孤寂。
    欧公喜与惟俨交，爱其文逸通经术。
    自顾拟非韩欧伦，漫游亦到沙门释。
    明觉后人少野师，湖海宿尊推第一。
    胸中自有大藏经，此外三兼翰林笔。
    坐断名山皆梵家，能有几人知本色。
    不从钵盂计颗粒，则向栋宇争寸尺。
    彼滔滔者何足云，我油油然自相得。
    年年荷师寿我生，今何以寿师生日。
    欲写丹霞赞其高，师自有流乳一峰矗天碧。
    欲倾嵩渌扬其清，师自有飞雪千丈挂空白，
    但有数语一溪藤，相伴瓣香飞入室。
    缘师法门本是空，我也将空当真实。
    世閒何事非戏剧，请师一笑撼动天开图画壁。

陈著　书范景山先丈逸事
    朼来范公亭，闻昔范老子。
    盛德自有铭，逸事有来纪。
    如彼沙汇坟，实葬外舅氏。
    累累冢十四，谁计后不祀。
    怀券售之人，枯骨吸掷弃，
    公心恻恻然，能忘我先妣。
    猛捐十倍价，复此不毛地。
    至今上冢饭，免为若敖鬼。
    又如域西山，寸山寸金置。
    山人已过望，我怀不自已。
    当公未死时，而适山人死。
    顾斥眠牛冈，欲葬惟其意。
    夫先妇随后，同穴坟隆起。
    世降俗日薄，安识仁与义。
    先世未百年，来者已弗记。
    况于外氏家，代尽子孙事。
    买山未一刻，卖者不敢视。
    况容卖主葬，为人重于己。
    中心所乐为，焉有一毫伪。
    死者岂无知，造物非块尔。
    公虽不求报，感应乃常理。
    后嗣何其贤，相与继前志。
    范氏其兴乎，吾无閒然矣。

陈著　书于灵济方丈
    信步领儿行，又来天尽堂。
    老衰凭酒健，春好得诗香。
    花柳年年事，江山处处乡。
    拍阑一相和知，白鸟入微茫。

陈著　四安县道中望一山最尖青问轿夫云是馒头山因有诗
    眼前山忽好，他处特纷绿。
    四下正铺野，一尖高入云。
    乾坤分外阔，江浙此閒分。
    我欲更村号，尊为卓秀君。

陈著　四次寄意
    正大从来不径由，穷崖今却伴暖愁。
    栖栖宇内知师孔，吃吃人閒爱说侯。
    昨夜撞钟搜句到，他年笼壁把名留。
    崆峒麦熟关时事，此意还曾入咏不。

陈著　四月八日携子侄到上乘偶成
    白首犹堪数里行，相过一笑见山堂。
    残僧门径静于夜，新夏林塘暖自凉。
    且借吟床娱半日，何妨归笠戴斜阳。
    我来岂敢辞筋力，先陇松楸倚寺旁。

陈著　四月三日与家小人酌转官球花因花八句略为花吐气也
    红芳销歇后，天质最分明。
    剪衬青云薄，团成白雪轻。
    官途荣进取，时样妄推评。
    本色相看处，幽窗不世情。

陈著　四月十一日与妇小酌玉莲花前有感
    西湖西山坡，水乐洞之恻。
    有池当轩绿，有花当夏白。
    风润脉柔茎，午芳擅正色。
    方来玉八瓣，圆中珠一的。
    曾携真率杯，相看契清閴。
    主人自城居，会与乘閒客。
    回头一十年，今日为何日。
    窗前小盆池，又见此花发。
    花于我何心，我见花自恻。
    老妻颇解事，一笑复太息。
    胡为不自知，君已八十一。
    洛阳白牡丹，杨家红芍药。
    魂梦且不到，何独□怀昔。
    □□垂头答，风雨天昏黑。

