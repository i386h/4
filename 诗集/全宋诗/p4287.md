<!-- { "loadSidebar": true } -->
    昌歜随宜泛绿醽，茧光依旧写黄庭。
    寿康莫采三年艾，瑞应从敷五荚蓂。

周必大　端午帖子　太上皇帝阁
    闻道天公近效奇，涧松特长万年枝。
    蜿蜒正作祥龙舞，移得清阴覆玉墀。

周必大　端午帖子　太上皇帝阁
    清晖亭畔吸光亭，入眼湖光分外明。
    岂是荷花似云锦，都缘宝墨照檐楹。

周必大　端午帖子　太上皇帝阁
    节迩天申竞祝尧，官家重叠赐轻绡。
    自然舜孝移风俗，寓意枭羹鄙汉朝。

周必大　端午帖子　太上皇帝阁
    槐夏风清麦已秋，三千珠翠从宸游。
    玉阶斗采忘忧草，水殿临观竞渡舟。

周必大　端午帖子　太上皇帝阁
    抱朴传方定不虚，日中试觅小蟾蜍。
    君王万岁从今数，看汝多年颔下书。

周必大　端午帖子　太上皇后阁
    雾縠含风细，云绡叠雪香。
    虽膺天下养，犹服浣衣裳。

周必大　端午帖子　太上皇后阁
    令节仍丰岁，宫闱乐事全。
    千祥并万寿，善颂入薰弦。

周必大　端午帖子　太上皇后阁
    命缕五丝长，菖醪九节香。
    尧年方有永，文母共无疆。

周必大　端午帖子　太上皇后阁
    艾叶双人巧，菖花九节荣。
    玉皇膺曼寿，金母共长生。

周必大　端午帖子　太上皇后阁
    池药风烟净，壶天日月长。
    宝书繙蕊笈，碧穗袅炉香。

周必大　端午帖子　太上皇后阁
    积雨收梅夏，清风度麦秋。
    六宫争献寿，不觉月沉钩。

周必大　端午帖子　太上皇后阁
    椒殿南薰远，蓬壶清昼长。
    黄庭书茧纸，笔法似慈皇。

周必大　端午帖子　太上皇后阁
    赫奕蕤宾月，宫庭乐事频。
    便从端午节，排当过天申。

周必大　端午帖子　太上皇后阁
    得道本无为，加餐亦应时。
    雕盘初荐冰，玉食更葅龟。

周必大　端午帖子　太上皇后阁
    对席瑶池宴，凭栏竞渡船。
    薰风清漏坐，钩月夕侵筵。

周必大　端午帖子　太上皇后阁
    瑞雀巢珍木，双双枕石圆。
    翠娥谁采得，传旨赐金钱。

周必大　端午帖子　太上皇后阁
    丹篆钗符小，朱丝臂缕鲜。
    都无邪可辟，只有寿方延。

周必大　端午帖子　太上皇后阁
    问安勅使马如飞，络绎时新奉母慈。
    蜀产吴包何足道，蟠桃熟处是瑶池。

周必大　端午帖子　太上皇后阁
    聚远楼头面面风，冷泉亭下水溶溶。
    人间炎热何由到，真是瑶台第一重。

周必大　端午帖子　太上皇后阁
    槛有榴花沼有莲，瑶池欢宴晚凉天。
    一年一度为重午，此去应须过万年。

周必大　端午帖子　太上皇后阁
    水晶宫阙净无尘，姑射神仙绰有真。
    宝录自应表万善，冰台安用结双人。

周必大　端午帖子　太上皇后阁
    十椽水殿枕湖流，时从东皇御画舟。
    楚俗不须夸竞渡，新荷香处且夷犹。

周必大　端午帖子　太上皇后阁
    两宫眉寿古来稀，节物年年盛禁闱。
    桃印巧镌虫篆古，艾针斜映虎形威。

周必大　端午帖子　太上皇后阁
    挥笔将如解愠何，层冰列鉴谩峨峨。
    要知心地清无暑，端为全钟四气和。

周必大　端午帖子　太上皇后阁
    暑衣初进满宫床，雾縠云绡五月凉。
    化洽周南无一事，尚吟絺綌葛覃章。

周必大　端午帖子　太上皇后阁
    炎官火伞谩高张，心静何妨五月凉。
    百和暖添香篆永，一编徐展道经长。

周必大　端午帖子　太上皇后阁
    午节人传百药良，三千玉女斗群芳。
    销忧萱草名空美，长乐宫中乐更长。

周必大　端午帖子　太上皇后阁
    粉团菰黍族金盘，仙术昌阳滟玉樽。
    小小角弓夸射中，两宫欢燕似开元。

周必大　端午帖子　太上皇后阁
    清晓宫中献彩丝，盘龙结凤斗新奇。
    欲教嫔御知勤俭，闲说当年茧馆仪。

周必大　多叶白牡丹一干两花其一重台其一每叶之上间以青纯前所未闻名之曰
    品极王封壶有妃，其馀国艳视诸姬。
    上黄贵紫知无敌，藏白分青合付谁。
    旧谱由来虚爵邑，新名此去备藩维。
    古之兄弟方华鄂，今以公侯属缥枝。

周必大　恩许奉祠子中兄重寄臣字韵诗再次韵
    迂儒岂足助维新，日奉威颜谢主臣。
    可罢本非缘一事，致疑初不怨三人。
    弟兄有禄供温饱，畎亩何阶答圣神。
    此去读书真事业，向来正字误根银。

周必大　二老堂会七兄乐语口号
    早似机云入帝乡，晚如广受出咸阳。
    旧游应忆鱼同队，倦翼还欣雁著行。
    甲子八百九十朔，醉乡三万六千场。
    新阳渐漏春消息，二老风流日月长。

周必大　二月二十六日携家游青原归入阳园酴醾盛开诵子中兄摛云摇碧露繁星
    偶从山寺赏春还，问讯名花已破悭。
    清绝比梅加馥郁，丰容似菊更妖娴。
    碧云重忆尊前句，红缬遥思醉后颜。
    寒食清明只旬日，绿斋芍药待君攀。

周必大　二月十二日夜梦奏事
    曾抱疲驽佐圣明，枕中议政似平生。
    五更鼓角惊残梦，彷佛待司报点声。

周必大　二月十七日葛守钱粹出所和胡邦衡羊羔酒诗再次韵简二公
    德似羊羔春共颁，政如醇酎野多欢。
    属厌靖节杯中物，屡费将军竹里槃。
    畴昔调饥惟饮湿，祗今软饱不言寒。
    唱酬妍丽归公等，自笑梅翁语带酸。

周必大　二月十七夜与诸弟小酌尝榧实误食乌喙乌喙堇也古书云以堇寘酒杀人
    伏神老芋不伤生，江蠏蟛蜞祸亦轻。
    我独好奇尝酒堇，误思榧实杀三彭。

周必大　二月十五日同兄弟甥侄游西台次子载弟韵
    地饮成真率，天风恕涩悭。
    台临平野迥，人对老僧閒。
    已是寻春至，仍容载月还。
    郊坰有如此，能不数追攀。

周必大　法华院僧祖月写余真戏赞
    老子七十七，到处遮人壁。
    住世更十年，化身千百亿。

周必大　泛清溪至玉镜潭
    清溪水色胜于蓝，祖石移舟下镜潭。
    妙绝画屏并碧玉，谪仙不见与谁谈。

周必大　范致能以诗求二色桃再次韵二首
    霓裳舞罢醉流霞，翠袖频揎眼欲花。
    丈室萧然那用此，春深料得客思家。

周必大　范致能以诗求二色桃再次韵二首
    翰墨场中蔡少霞，如今悟彻颂桃花。
    看朱成碧吾方眩，试把横枝问作家。

周必大　方孺人挽词
    处士诗名满古今，外家文采切星辰。
    中郎有女曾传业，武子趋庭更慰人。
    谖草正开堂北向，扶桑莫返日西沦。
    可怜寂寞湘江路，燐走萤飞翠柏新。

周必大　访胡邦衡庭前四菊茂其因赋二绝
    大杓亲分两玉瓶，东篱手植万金英。
    荒园有酒愁无菊，拟乞繁华助眼明。

周必大　访胡邦衡庭前四菊茂其因赋二绝
    挥毫曾对沈郎花，好事今同元亮家。
    看即槐庭满桃李，霜枝留与野人夸。

周必大　奉常林黄中博士以黄甘食陆务观司直陆赋长句林邀予次韵
    林子勇报国，太华欲力学。
    吾尝叹其材，浮海中巨舶。
    向来固不用，今用犹迫迮。
    此兴柑累累，霜饱实未摘。
    不使供王羞，何异弃道侧。
    山东一百郡，风气久限隔。
    子如又思归，殊勋定谁册。
    孝哉狄梁公，伫立望云白。
    亲舍岂不念，王事正求索。
    前闻献果馀，手饷怀橘客。
    虽非木奴千，殆过庭实百。
    两公相亲意，初不主殽核。
    当于古人求，未可度以臆。
    如我乃无用，甘作下惠阨。

周必大　奉酬新剑南守朱叔止次旧韵宠寄之什
    竹使分符化剑川，政成应不俟期年。
    买臣聊引会稽绶，长倩即登廷尉仙。
    棋户虽高犹易敌，诗坛弥峻却难肩。
    通家有契无纖隙，恶语深藏莫遍传。

周必大　奉词还家侄驿以诗相迎次韵
    圣朝有道合羞贫，清昼那容裹路珍。
    金马玉堂辞汉殿，桃花流水访秦人。
    敢吟莫莫休休句，且佚胶胶扰扰身。
    高会竹林欣有日，剩簄玉友钓溪鳞。

周必大　奉新宰杨廷秀携诗访别次韵送之
    诚斋诗名牛斗寒，上规大雅非小山。
    向来志气薄黄散，忽为五斗辍万卷。
    儿童笑君非良图，丈夫出处宁知渠。
    吴公适为南州起，昔日河南今在此。
    好贤荐士任以身，门下贾生子其人。
    鄙夫料事倘不误，早寄重修滕阁句。

周必大　敷文阁学士李仁甫挽词十绝
    万古仇池一老仙，前身游宦忆西川。
    令威化鹤空千岁，何似重来十五年。

周必大　敷文阁学士李仁甫挽词十绝
    父子才名震蜀都，家风人道似三苏。
    不知岷岭英灵气，底向眉山特地殊。

周必大　敷文阁学士李仁甫挽词十绝
    经学渊源史笔高，文章余力埒风骚。
    纷纷小技夸流俗，磨灭身名笑尔曹。

周必大　敷文阁学士李仁甫挽词十绝
    频驾輶轩析左符，直从梁益到江湖。
    棠阴处处留遗爱，芹泮人人忆大儒。

周必大　敷文阁学士李仁甫挽词十绝
    鸣佩甘泉不乏人，谁能博古复通今。
    直如汲黯非游侠，忠似更生不铸金。

周必大　敷文阁学士李仁甫挽词十绝
    千卷长编已刻闽，争传副墨价兼金。
    冠篇不得同迂叟，遗恨犹应记玉音。

周必大　敷文阁学士李仁甫挽词十绝
    是是非非口即心，扫除人伪只天真。
    身全五福仍通贵，造物因公劝善人。

周必大　敷文阁学士李仁甫挽词十绝
    病后精神更湛然，挂冠刚欲及生前。
    去来自在浑无碍，抚掌僧徒浪学禅。

周必大　敷文阁学士李仁甫挽词十绝
