<!-- { "loadSidebar": true } -->
    诏跸承冬令，郊几陃狞场。
    钩陈来作卫，袀服正腾装。
    表野千旌合，舒围万骑张。
    清尘风效职，捧辔日呈祥。
    宝畤遥惊翟，天弧即射狼。
    林空平陆险，云断见鹰扬。
    猛圈聊夸汉，恩罗遂祝汤。
    数功浮白饮，均惠割鲜尝。
    别苑黄山外，仙城北斗傍。
    辅臣忠力盛，馀思满雕章。

宋庠　和参政丁侍郎洛下新置小园寄留台张郎中诗三首
    勤勤高意念林丘，新买溪园洛水头。
    千载圣贤方契会，恐君难作赤松游。

宋庠　和参政丁侍郎洛下新置小园寄留台张郎中诗三首
    芝廛松坞富烟霞，更接西台御史家。
    借问贤人何日聚，定知郎宿映台华。

宋庠　和参政丁侍郎洛下新置小园寄留台张郎中诗三首
    十亩名园隔世尘，山嵇风义暗相亲。
    只应岁晚凌霜操，并托松篁待主人。

宋庠　和柴天休郑舍人奉祠太一见怀之作
    初启冬冥琯，知祠毫忌坛。
    云環赓夜曲，琼蕊供朝餐。
    真御扶飚远，仙威抱斗寒。
    劳君怀晤语，此夕宿坡銮。

宋庠　和答并州经略太尉相公元日见寄
    边亭春色感离居，犹记衰龄本命馀。
    樽味阻陪曹相国，带围空老沈尚书。
    军中鼓吹千蹄马，物外风烟一壑鱼。
    幹栋不材须适分，愿公容我作庄樗。

宋庠　和答李学士见寄长韵
    璇源多清派，兰谷无绝芳。
    之子相门裔，高才映周行。
    妙年弄文史，雅志含圭璋。
    中岁困官簿，铢两争低昂。
    一通金闺籍，荏苒潘鬓霜。
    剖符屡麾阮，执戟更疲扬。
    闻君近多暇，归偃三经堂。
    左右褫绅组，纵横罗巾箱。
    安驱仁义涂，弭节名声场。
    战酣道始胜，心泰无癯尫。
    壮思挟飞藻，诏我临霞章。
    我时坐铃阁，寂寞如禅房。
    开缄一快读，隽味腴且长。
    高义溢句流，清风随篇翔。
    感人不无意，在水河汤汤。
    吾匪辩音者，空冀怀仁藏。
    矧属岁躔暮，百贲皆芸黄。
    何以谢君子，松柏同苍苍。

宋庠　和答吴充学士见寄长韵
    多士秀王国，珍群鹜天衢。
    其间延陵季，煜煜承华跗。
    盛藻班蔡流，芳年终贾徒。
    籤芸拥石室，札绨纷鸿都。
    刊伪富清暇，壮思弥天隅。
    投我尘外什，粲然风义俱。
    幽襟恣申咏，不觉颓阳乌。
    渴吻潄仙液，饥肠涵道腴。
    衰翁牵夙尚，骚雅尝驰驱。
    疲足道虽顿，流波心未渝。
    过门辄大嚼，临博犹狂呼。
    讵云獲真赏，聊复惬所娱。
    矧繄绝唱赠，无胫来明珠。
    报之乏琼玖，宝玩徒区区。

宋庠　和答越州吕乡见赠之作兼以为别
    绿发仙郎得郡新，颍川重喜拂征尘。
    樽前道旧情无改，马上裁篇笔有春。
    万里江山迎使旆，九门冠剑别朝绅。
    请君更读韦平传，莫把家声苦让人。

宋庠　和梵才寄林逋处士
    白首江湖传散人，天弢解尽有天真。
    汉家不惜青蒲费，终为枚生一裹轮。

宋庠　和河间通博王太博见贶春雨应时雅什
    东来春色变层阴，甘霈前符望岁心。
    云叶乍惊重礱润，土膏先过一犂深。
    皇慈已浃流根泽，芳节殊非贯序霖。
    忽枉新篇真寡和，鼻声衰浊费长吟。

宋庠　和寄花诗
    省访春丛艳最殊，寄来犹识锦霞舒。
    名园自宝仙葩种，可是全因勿翦馀。

宋庠　和经略宣徽吴太尉以将经洛阳旧隐之作
    公有长才动缙绅，朝廷不肯弃名臣。
    高怀空结山中社，远略今清塞外尘。
    竹坞未荒溪叶密，菊丛虽旧径花新。
    南台素壁题名处，莫惜麾铙一驻轮。

宋庠　和龙图王学士经涂洛邑见寄
    谢病台阶别邃旒，更荣符钥守司州。
    箧书已辩恩难报，台礼虽颁政未修。
    潄石洛波鸣佩晓，插云嵩色绀屏秋。
    烦君丽句催登览，欲便长随麋鹿游。

宋庠　和通判刁博士属疾交韵
    退食仍移疾，消烦尚偃床。
    玉姿经爏润，松色贯寒芳。
    潄液仙池满，观心慧炬光。
    清魂同鹤警，妙数喜龟长。
    且答毗城问，休回楚客肠。
    定知灵气复，新句有风霜。

宋庠　和吴侍郎答汝州诸官唱酬之作
    青管裁篇属旧僚，赓歌奇意亦飘飘。
    横徽曲妙谁逃赏，过物风清尽应箫。
    此路烟霞催入洛，他年簪笏庆归朝。
    乘秋不奈多高兴，重取兰薰答楚谣。

宋庠　和吴侍郎惠诗
    最乐乘秋浩气全，洛台归兴满新篇。
    霞浆不杂甘辛味，庙瑟都遗掩抑弦。
    崑岭希珍惊倦鹊，兰台清吹饮吟蝉。
    欲知传诵人多少，正似三都纸贵年。

宋庠　和吴侍郎见贶白莲
    田田香叶满桥阴，镂玉仙葩照玉浔。
    应恐天姿太明洁，浅红微绿护芳心。

宋庠　和吴侍郎留题北楼
    疾间勤勤解郡章，北楼舒啸寄徜徉。
    山围轩后乘车野，水接尧民洗耳乡。
    拂衽风头迎爽籁，压林霞尾送残阳。
    冶城极望虽高世，争奈临秋鬓未霜。

宋庠　和吴侍郎龙门宝应寺设斋
    阙塞千岩入画图，八关修供柅征车。
    半斤运泰贤将用，不二门深疾始除。
    香钵净羞熏宝席，法螺仙曲逗晴虚。
    从兹定许陪登觉，肯效区区栗里舆。

宋庠　和吴侍郎题宾应僧房白鸡冠花
    野卉秀禅庭，瑶华发素英。
    托根真不染，肖质似先鸣。
    露叶疑藏羽，烟蕤更作缨。
    何妨依忍草，休辩好丹名。

宋庠　和吴侍郎微雨中与一二亲友同登香山石楼
    伊濑鸣秋麓，香楼隔雨溪。
    天形林罅出，山脊雾中迷。
    岸峻灵龛密，沙平野路低。
    只应观佛土，物物便堪齐。

宋庠　和吴侍郎相从经岁忽有陕许之别见贶长句
    接武西台属钜贤，琴樽欢意满山川。
    论交共到忘言地，感别空惊易守年。
    陕界霜氛迎喜气，颍郊秋色犯华颠。
    卜邻自有归休约，终就溪林占一廛。

宋庠　和吴侍郎曏号乐城居士今复职守陕临歧自哂二绝
    竹圃云斋谢病还，更将禅号拟香山。
    诏恩叙旧君何让，从古英贤不得闲。

宋庠　和吴侍郎曏号乐城居士今复职守陕临歧自哂二绝
    催拜连翩凤诏飞，乐城幽概愿相违。
    高云出岫虽无意，且待商岩作雨归。

宋庠　和吴侍郎谢予送酒
    岁稔兵厨富酒材，几槽新溜滴芳醅。
    秋香自与兰英合，春色潜依竹叶回。
    蟹甲佐欢宾斝溢，鸱幐参贡县邮催。
    虽非平乐十千斗，愿奉康成三百杯。

宋庠　和吴侍郎谢余洎诸朝客见过亭沼
    碧瓦新堂压素波，主人欢意驻鸣珂。
    风清共觉烦襟快，觞急都忘醉弁俄。
    江苇有情侵岸出，野鸥无事掠船过。
    西墙墨妙须珍护，皇祐高秋胜永和。

宋庠　和吴侍郎游普明禅院
    履道遗坊敞净庐，昔人曾此赋闲居。
    园经汉传挥金罢，石记商贤作砺馀。
    绿玉千竿多映水，苍帷双树竞凌虚。
    神交不必论年辈，一夕清吟万境如。

宋庠　和吴侍郎寓赵中令韩王宅
    平昔元勋第，多年洛水头。
    荒池威凤去，高栋野鸱愁。
    木老争侵日，花寒各媚秋。
    犹欣宾馆在，临赏寄名流。

宋庠　和吴侍郎自陕归阙
    几日星催召节飞，迎车千盖溢郊畿。
    秦城璧返蝇休汙，轩阁巢高凤始归。
    两憩甘棠歌美化。重攀温树怅流晖。
    因君更感忠虔意，夕萝翩翩绕帝闱。

宋庠　和谢酒
    腊脚春槽细溜香，一杯何幸得君尝。
    十年离恨无销处，且付山公酩酊乡。

宋庠　和晏尚书宣德门侍宴观灯
    梵楼佛火千轮出，汉畤神光百道来。
    为报金吾休禁夜，太平箫鼓宴钧台。

宋庠　和晏尚书宴归马上醉题
    宝阙凌云宴罢初，纷纷归骑遍春衢。
    灯光月彩留清玩，不觉车前甚宠呼。

宋庠　和杨学士和答中丞晏尚书西园玩菊
    憭慄众芳歇，金英无与俦。
    香疑饮潭日，欢似漉巾秋。
    润蘤霜华入，薰丛野色留。
    郢兰休自咤，冰玉此赓酬。

宋庠　和友人晚出池上
    节物更徂候，幽衿属钓台。
    兰苕兼佩长，桂叶学旗开。
    鹊避惊弦去，鱼随晚饵来。
    谢塘多藻思，弭盖一相陪。

宋庠　和运使王密学见赏公醖
    公秫丰秋酿，兵厨絜燕罍。
    如何勤使传，不许釂离杯。
    蚁瓮方涵液，鸱幐幸载醅。
    欢游虽暂隔，飞藻已先回。
    左手螯初美，东篱菊尚开。
    故人宽礼分，一笑伫行台。

宋庠　和运使王密学西亭未开牡丹
    新年西圃带轻寒，芳意含华洽客欢。
    瑞露只知催濯锦，朝霞犹欲隐乘鸾。
    暗期玉蕊蜂窠润，偷裛天香蝶粉乾。
    应为主人恩不浅，併留颜色占春兰。

宋庠　和致政王子融侍郎喜昭文庞相公登庸
    感会由来属俊贤，谁知出处更相先。
    蒲且卷弋冥鸿日，荀令开池浴凤年。
    佚老疏金催具酒，济时商楫正横川。
    高风盛德俱难状，留与名山信史传。

宋庠　和中丞晏尚书乘舆宿殿致斋日巡仗遇雪
    十里甘泉卤簿新，即时天借雪清尘。
    光含九陌疑无暝，花拂千旗旋作春。
    夹路緕楼偏著粉，中天峣阙更成银。
    绛驺案仗传呼盛，宁似梁王不悦辰。

宋庠　和中丞晏尚书观上御青城案警场
    崔嵬缯阙倚云梯，三叠鸣笳引夕鼙。
    使范雄严天意悦，瑞氛斜日紫垣西。

宋庠　和中丞晏尚书和答十二兄夜归遇雪之作
    有客天街夜辔还，霰花无数拂雕鞍。
