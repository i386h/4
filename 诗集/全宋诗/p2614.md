<!-- { "loadSidebar": true } -->
    左契铜鱼照绶囊，上头车骑冠东方。
    三交荐技中军戏，一割牛心右客尝。
    烽静塞垣宵燐灭，桥横河曲暮虹长。
    归来竞病喧笳鼓，不畏休文赋韵强。

宋祁　送张法曹
    驶骑柳枝鞭，春逵望雒廛。
    赋才宾右俊，掾诺府中贤。
    宫榡含樱密，王渠泛醳联。
    胜期资一笑，刑矢措周年。

宋祁　送张清臣学士省侍金陵
    仙阁三休紫雾平，金门试罢得蒸青。
    同时第赋留宸幄，他日闻时恋相庭。
    逗箭夕流催桧楫，赐花春豫忆云屏。
    吴天此夜瞻台座，并是荀家父子星。

宋祁　送张士安同年赴上元尉
    千名联唱第，一尉滞徒劳。
    山入黄旗国，江浮白鹭涛。
    苑葩依日晚，官树共秋高。
    少赋思归恨，潘才是二毛。

宋祁　送张司勋福建转运使
    晚花吹酒送行人，迢递风烟上七闽。
    江海身孤虽恋阙，豺狼路静不埋轮。
    阳林撷露茶腴早，侧树烘霞荔子新。
    毛竹乾鱼仙祀古，请君寻遍武夷春。

宋祁　送张问南游
    草远花明沟水头，同君此地并离愁。
    盖馀瓮酒沈三赋，合作盘鲭厌五侯。
    觉在他乡应有梦，信非吾土少登楼。
    楚山不见西江远，莫反骚文剩驻留。

宋祁　送张元安肃知军
    星闱几罢日薰衣，万里题封换使麾。
    都外鸱夷催輗酒，塞南杨柳望春旗。
    中军尺檄閒飞羽，前队鸣髇列素支。
    竞病不须贪赋韵，路人笳鼓记归时。

宋祁　送张状元监丞通理陕郊先觐亲蜀道
    苑树樱残罢宴瓯，骊驹籍籍望西州。
    左思丽赋都中贵，张载新铭剑外留。
    几日戏裳贪洁膳，即时归雨劝耕畴。
    如何蔽芾甘棠国，再见临淄第一流。

宋祁　送赵御史仲礼之任南台并柬兼善遯公经歴元载王公用道孔公二御史
    天子龙沙拜法官，议郎亲戴辟邪冠。
    晓辞漠北冰霜重，秋到江南草树寒。
    谏疏频烦明主听，题诗长共故人看。
    应怜闾里诛求急，尚布朝廷礼意宽。
    幕下风清鸣一鹗，台端雪霁见双鸾。
    寥寥渡海三冬翮，聀聀凌空五色翰。
    晋代新亭苍藓合，梁朝旧地土花残。
    石城慷慨悲袁粲，别墅风流忆谢安。
    千里凭高麾绣斧，几回揽辔并银鞍。
    诤臣事业须公等，努力明时匪素餐。

宋祁　送郑天休
    春筠蒸遍擿锋摧，剡奏飘然别上台。
    授简客惊枚乘去，探书人继史公来。
    爆桐度曲离筵惨，樵的分风使棹催。
    千万禊滨传善序，永和三月有流盃。

宋祁　送朱进士赴举
    汉家廉诏举翘英，银紵观宾望斗城。
    北地高门传玉节，西京旧学秘金籯。
    邮亭续食星轺急，岭路驰烟月狖惊。
    几日东归荣昼锦，度关遥识弃繻生。

宋祁　送朱十翁
    手把临涡酒，人归如梦城。
    何言一欢笑，便作两离情。
    园树丹蕤老，家山钿髻明。
    不妨还轸促，芝崦趁春耕。

宋祁　送祝熙载
    昔誓繻仍在，今行绶已新。
    春莺得迁友，夜鹤怨归人。
    倦枕低潮月，征帆截渚蘯。
    清时偏乐职，寒鳖佐吴醇。

宋祁　肃　　鲁公挽词四首
    拂世谟谋盛，端朝载采熙。
    上前推汲直，天下咏曹随。
    密启多焚草，加餐餍嗜葵。
    不图霜露疾，奄忽丧元龟。

宋祁　肃简鲁公挽词四首
    震邸陪翔凤，天坛侍祭牲。
    参谋大丞相，别对小延英。
    上栋方隆国，颓山　　奠楹。
    武公年不至，辅德是功名。

宋祁　肃简鲁公挽词四首
    忧国神无爱，呼医体浸舑。
    人忧一台坼，帝遗两驺扶。
    临视回襄御，遗言入舜谟。
    七兵荣赠册，沉礱贲龟趺。

宋祁　肃简鲁公挽词四首
    密勿千龄旦，生平三命恭。
    承家男得凤，择婿女乘龙。

宋祁　宿直
    三重仙阁道家山，寓直由来恧素餐。
    漏近章沟先报暝，树连温省未知寒。
    兰鈍静对朱花结，芒帙闲披白蠹乾。
    前膝正宜无夜召，贾生衰鬓仅胜冠。

宋祁　岁除
    彫节真如借，良宵此向阑。
    家储宿岁酒，乡送大傩寒。
    旧卉回新物，来情续往欢。
    匆匆馀几刻，催具五辛盘。

宋祁　岁丰
    皇天降丰年，本忧贫土食。
    贫士无良畴，安能得稼穑。
    工傭输富家，日落长叹息。
    为供豪者粮，役尽匹夫力。
    天地莫施恩，施恩强有得。

宋祁　岁稔务閒因美成都繁富
    岷峨俗美汉条宽，野实呈秋照露寒。
    卖剑得牛人息盗，乞浆逢酒里馀欢。
    锦波濯采霞湔浦，磑浪催轮雪沸滩。
    告稔不须腾驿奏，自应铜爵报长安。

宋祁　岁晚家居自勉
    朝阳浓澹雪云垂，汤沐馀闲似标枝。
    药有不龟聊击絮，管无窥豹任□碁。
    垣阴剥紫迷寒藓，池溜含光结晚澌。
    饮取醇醪作佳士，莫因蒿目强忧时。

宋祁　岁晚私感
    已嗟官落魄，更值岁峥嵘。
    一絓区中累，千惭谷口耕。
    休文偏恨瘦，夷甫太钟情。
    借问长安米，侏儒有底荣。

宋祁　岁周移书课版
    汉史传循吏，唐家秩省郎。
    海禽惊庙乐，池鹜费君粱。
    巾秃聊蓬首，帷閒即偃床。
    案杯过永昼，寺鼓报残阳。
    束帙云签冷，窥园李树僵。
    后车常击毂，猥酒不空肠。
    未易矜刀笔，徒烦裹服章。
    岁周无吏最，天极正包荒。

宋祁　孙沆从事宰吴兴邑
    舳尾东衔鸟羽轻，沧浪馀沫恣沾缨。
    尚沈幕府千人俊，却劝疁田二耦耕。
    莲有艳歌邀夕泛，蔗留佳境析朝酲。
    行行正及吴蚕咡，脆尽商弦别曲声。

宋祁　孙集仙世领东海
    云岊苍郁照城郛，奕叶乡州拥使符。
    昼绣愈知今日贵，子庭犹忆向时趋。
    故新笥绶薰相续，前后郊棠影不孤。
    绛帐诸生今史氏，炙青容补世家无。

宋祁　孙景赴怀宁尉
    一行为吏日，千里背淮人。
    兰助朝昏膳，丝垂宛转纶。
    云容侵驿晓，江熊引帆春。
    静治龙舒邑，氂生盗向秦。

宋祁　孙景随侍赴举
    蜡凤当筵占美名，文斋大被集时英。
    人同颍水将车乐，赋待尚书给笔成。
    乡酒出郊浮蚁釂，故林驰雾暝猿惊。
    省知唱第藂云幄，归梦因君到斗城。

宋祁　孙抗寺丞宰晋陵
    旧笔刑丹燥，新辞苑雪妍。
    一名迟上月，再击始垂天。
    鹢首凌波稳，凫翁赐绶鲜。
    邑歌丰暇日，擿句暮争传。

宋祁　太庙侍祠雪霁有作
    喜雪静氛埃，繁云即日回。
    清光动冠剑，馀素著楼台。
    树杂琼枝竦，途平玉辙开。
    惟应馀两骑，知是海神来。

宋祁　太学建讲殿割王第西偏营置
    王家赐第曾开府，天子营宫此嚮儒。
    坏壁有经还阙里，废台无鹿叹姑苏。
    泉疑自湧供池溜，柱欲飞来荷栋桴。
    献岁成工观盛礼，愿陪希瑟趁风雩。

宋祁　太宗永熙陵
    白虎晨湍迥，青龙夕雾和。
    汉陵人易识，流水记岥峚。

宋祁　太宗永熙陵
    故老今多丧，严祠日愈新。
    青青陵上杏，神护五株春。

宋祁　太祖永昌陵
    石马开陵道，阴虬结庙阿。
    飞云似不去，疑误大风歌。

宋祁　探题得小桥
    寻幽路穷处，略彴跨回溪。
    一水虹相映，双华鹤自栖。
    浅痕过钓艇，斜势截横堤。
    弭节谁凭望，秋光遍水西。

宋祁　唐李卫公庙
    斯人天挺杰，贼胆畏膏肓。
    疾战江陵破，长驱颉利亡。
    成功在不伐，垂烈付无疆。
    血食雄京辅，于今异姓王。

宋祁　唐诏监簿池阳市征
    五鼓歇津亭，风帆去斗城。
    美材王国秀，独木县官征。
    萍密浮罂剂，蒪丝杂釜羹。
    袁郎秋咏去，江月对盈盈。
    
    【卷12】

宋祁　桃
    春香摇曳夏阴繁，蹊曲愔愔静可攀。
    不是仙园三食罢，何缘灵核到人间。

宋祁　桃
    绛蕊迎春五出齐，开时未识早莺啼。
    不应尽占游人赏，留取馀芳付李蹊。

宋祁　桃
    为就东君得早红，年年开趁落梅风。
    凌寒拂晓相看意，争合尊中放酒空。

宋祁　滕寺守丞弃导江宰还家侍太夫人
    戴罢华星輗帐催，紫兰芳意遍南垓。
    人思孟母三邻养，车避王阳九折回。
    渐北征鞭多拗柳，稍西官驿尚传梅。
    板舆素有家园乐，早趁新年进寿杯。

宋祁　提刑劝农使者还嘉州
    案部聊北征，肃舲复东下。
    江溜澹泱泱，樯乌纷雅雅。
    离醑不馀杯，征棹亟沿洄。
    还岫随时见，幽花无候开。
    清氛霁平陸，林艿信重複。
    僰路缭山颜，龙田耨岩腹。
    属此屡豷期，仍当省敛时。
    击壤系途乐，馀紌寻畝棲。
    嘉阳信嘉处，时与赏心遇。
    霁树抱空轮，寒涛下翔鹭。
    还辕眷仲秋，秋序日方遒。
    归诺果无负，遲子临江楼。

宋祁　提刑使者还嘉州
    使者舣行舟，是行及凄序。
    祖帐俯平沙，从骑罗前渚。
    一进酒惟醴，再进鲂及鱮。
    还客已少悰，況将暌宴语。
    劲风自薄林，寒流稍分浦。
    讼矢久已闲，农坻矧就绪。
    岁晏亟言旋，无为负延伫。

宋祁　提刑张都官回文诗
    欢馀惜对清谈剧，远路行嗟又怆违。
    寒蚁酒空催客别，晓骊歌罢怨人归。
    乾风摆柳衰条短，骤霰迷鸿侧阵微。
    残岁念君同恨恨，丽章贻我慰依依。

