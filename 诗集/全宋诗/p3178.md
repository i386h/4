<!-- { "loadSidebar": true } -->
    未教疑雪似，早已夺春妍。
    少缓芳蕤放，多令秀句传。
    输君探山意，日日醉花前。

卫宗武　和象翁绝句
    春花色色俱成梦，夏实累累结满枝。
    独有葵榴媚清昼，薰风时度五弦诗。

卫宗武　和象翁绝句
    恰好轩窗傍竹开，绝胜舞榭与歌台。
    枞枞甲刃丈夫立，弹压炎威不敢来。

卫宗武　和象翁绝句
    舟行必水陆行车，此地无桑只种麻。
    安得野蚕生活万，化成丝茧遍家家。

卫宗武　和象翁绝句
    浮生一梦寄南柯，乌兔双驰迅若梭。
    世事如棋如几变，捄时无著奈时何。

卫宗武　和象翁七夕吟
    暗度双星见者希，那堪雾气更霏霏。
    为云为雨观如梦，一岁一宵来即归。
    玄鹊有灵劳翼负，素娥含恨减腰围。
    彩楼误却穿针女，玉宇银潢欠发挥。

卫宗武　和象翁雪
    谷把青空一色糊，集先维霰作花疏。
    寸余凝积常年有，尺许坚牢自昔无。
    粉阵成围攒戏蝶，盐车疑覆失前驴。
    新吟便是有声画，何必鹅溪写作图。

卫宗武　和象翁雪
    剪水天为农发祥，岂知寒卧俗成僵。
    朱门快意酒肉会，墨客驰神词翰场。
    梁苑集中呈赋手，灞桥行处吐诗香。
    羊羔茗饮评清浊，相去何殊千丈强。

卫宗武　和新篁韵
    竹君清绝润於玉，谱牒出自淇之澳。
    移根分种置吾庐，才隔樊墙即家塾。
    塾之所有无非书，师友摛文剪其芜。
    此君儿郎趣亦雅，骈头相过纷铺舒。
    鲜鲜绿色照邺架，髒髒宗祖可方驾。
    钩章题品得骚翁，倍使新篁长光价。
    矛甲鐆鐆看击云，未逊六千君子军。
    琅玕一一如椽大，此中更有风月存。
    巨细何异公领孙，低昂尤若主承宾。
    有宾如君诚可人，西窗六月暑如焚。
    会见为君涤除势恼来凉薰。

卫宗武　和雪吟
    庖无美炙惟野蓛，爨无积薪用劳轴。
    夜半烹酒和雪吞，賸喜吾庐银作屋。
    须臾清气散入脾，不觉吟肩楼耸玉。
    映书更宜剔鱼蠹，拥被那肯作龟缩。
    饱看衮衮来玉尘，搥璧断圭随所触。
    地凝瑞气盈欲尺，水剪飞霙出犹六。
    化工纤巧妙无伦，春卉秋葩总成仆。
    最欣岁岁为农祥，散作阳和遍云谷。
    去年一白兆年丰，幸为民力舒穷蹙。
    今年将见腊前三，欲为民生洗荼毒。
    不思金帐饮羊羔，不思朱门厌酒肉。
    目前多幸生苟全生，稍得伸眉犹胜哭。
    可怜赤子寒欲僵。生理不遗升斗蓄。
    忧时第杜徒咏嗟，破庐冻死宁令独。
    闭门犹喜得高眠，绝胜鲁公书食粥。

卫宗武　和野渡春雪
    天教滕巽互驱驰，令下东皇莫敢违。
    云擘碎绵迷眼界，山遮新黛抹腰围。
    众芳被虐难争巧，二麦呈祥不用祈。
    片片吹将入檐幕，佳人错认落梅飞。

卫宗武　和野渡赋双竹松梅古风
    挺然昂霄蟠涧阿，彼美松者非凡槎。
    千林摇落乃孤艇，舞春杨柳傞傞。
    翛然照水溪一涯，彼美梅者非凡葩。
    冰姿皎洁抱清独，漫山桃李徒繁华。
    昔人品题信不苟，每以此木与此花。
    伊谁挈置小盆盎，高标盘曲良可嗟。
    然虽矫失真性，幽香贞色仍堪夸。
    况分瑞竹与鼎立，岁寒之侣何以加。
    竹尤挺特过二者，逸鞭吐秀吐兰芽。
    两枝撑出露头角，一类襁褓髻未丫。
    於中此更拔其萃，似觉小异如孟嘉。
    会从尺寸达寻丈，摩拂穹汉生云霞。
    可亲雅与书帙称，相对慎勿肉食奢。
    君这取友莫此尚，此友宁久留君家。
    须知调鼎待侍实，岂但水影夸横斜。
    须知大才作隆栋，岂但古干森虬蛇。
    虚心劲节岂无用，宁在楚楚仪容佳。
    为龙致雨行矣神，变化轰雷制电与世驱奸邪。

卫宗武　和野渡家园杂兴
    幽人非嗜石，适意在嶙峋。
    万形何足多，一卷未为贫。
    山奚必泰华，水奚必海滨。
    藏珠川乃媚，韫玉璞足珍。
    傥存丘壑意，可障世俗尘。
    烟霞从此生，自足怡性真。

卫宗武　和野渡家园杂兴
    雅士酷爱竹，无肉饥亦忍。
    即之俗自祛，对此酌宜引。
    好尚契子猷，题咏迈元稹。
    二友独与交，十客何敢并。
    丈夫意气豪，少年精爽紧。
    春至长子孙，班班森玉笋

卫宗武　和野渡家园杂兴
    谁谓野烧生，恶草不须藄。
    为萧易成丛，滋蔓或布地。
    不别小人俦，恐昧前贤意。
    舞茵含晴曛，经带摇轻吹。
    拂拂来野香，萋萋动幽思。
    坐对一庭芳，煮茶消午睡。

卫宗武　和野渡家园杂兴
    绿稠红欲尽，架竹引酴醾。
    葳蕤晴雪艳，汗漫无边际春风枝。
    燕莺相见晚，蜂蝶正忙时。
    芳辰似历块，乐事犹残棋。
    可怜香骨销，但有绿鬓垂。
    春归恨难挽，浮絮盈芳池。

卫宗武　和野渡甲申雪吟
    盈尺为祥须应占，洪纤著物类形盐。
    幻成列阜兽城涌，散作千林蝶阵粘。
    清友不妨添玉骨，苍官俄怪变银髯。
    只怜岁岁催人老，染尽华颠亦可嫌。

卫宗武　和野渡甲申雪吟
    三白先春花尺围，玄冥喜不逊伊耆。
    盖深岩穴兽无迹，冻合林围鸟不飞。
    金帐从教姿侈泰，银城未必可凭依。
    卷怀经济姑藏密，闭户高眠未必非。

卫宗武　和野渡为青溪赋
    好士不论亲与疏，绝甘分少宁求余。
    孔程一见便倾盖，懽如故旧其非欤。
    世多奇俊无南北，平昔可曾致佳客。
    吾乡良友无出君，二仲之交犹欠一。
    青溪人瑞名闻扬，剑气上射牛斗光。
    淋淳笔下走风雨，其势浩浩声浪浪。
    双鹄俱堪侪野鹤，宜与翱翔天地廓。
    一为羁羽一仝巢，羁者飞来慰寥寞。
    人生遇合天实为，远方朋来从尔思。
    但亲益友非损友，何间新知与旧知。
    吾侪所臭在投合，有来馆粲须延纳。
    不妨北海常开樽，岂但休源乃施榻。
    我家有竹门可款，植此不徒悦俗眼。
    批风抹月待嘉宾，绝胜肉食供翰晚。
    嵇吕交情虽似漆，千里相遇难再得。
    何如耆俊里社仝，时得亲薰才学识。

卫宗武　和野渡雪消二律
    雪晴吟弄句仍佳，满纸鲛珠屡拜嘉。
    刻玉林林空楮叶，沾泥处处失杨花。
    消成滴沥原归旧，润入根莇生有涯。
    賸洗瓶罂储此水，待驱炎暑煮春茶。

卫宗武　和野渡雪消二律
    可亲余暇复奚为，雪霁何妨剩赋诗。
    应怪玉峰还翳荟，更怜银屋变茅茨。
    结成冰笋方连夜，散作檐花特顷时。
    物物要知须返本，冰仍旭水更何疑。

卫宗武　和野渡咏梅
    傍宅林园巧，亭垂剪剪茅。
    雪香藏冷艳，月影浸疏梢。
    桃李陪台等，松先道义交。
    巡檐频索笑，应不厌推敲。

卫宗武　和叶干庆七秩诗
    不图闻达老何求，久矣甘为农服畴。
    晚岁但知书甲子，希年徒自富春秋。
    作朋何敢班耆父，招隐犹堪共钓游。
    寄语纷纷朝市客，狐裘未秘似羊裘。

卫宗武　和叶野渡易古铜瓶韵
    此方而彼圆，何异冰与炭。
    彼工而此朴，土簋眎玉瓒。
    达人以道观，万殊等一贯。
    我有四耳尊，自谓今之冠。
    刻画尽精微，光泽加璀璨。
    流传知几年，器不减周汉。
    肯使居水湄，敬用如始盥。
    殆类古罍洗，盆盎不可乱。
    以好易所好，在昔有公案。
    张砚晋卿石，坡老诗可按。
    于以笃心盟，岂但荣目观。
    缅思古之人，未尝不三叹。
    君这螭文壶，相去未能半。
    痴儿厌家鸡，咄咄求互换。
    四美欲其并，片言为之赞。
    慨然湖海襟，弗以锱铢算。
    捷于响斯答，不宝已所玩。
    折简墨未乾，订金言靡叛。
    信云义易利，殆类耕逊畔。
    将以舂容篇，兴目珠玑粲。
    捧持簪春花，恨无双玉腕。
    凡物各有匹，以时而合散。
    干将与莫邪，蛟龙可水断。
    方其埋丰城，雌雄元示判。
    神光射斗牛，如烈山以爨。
    方册纪载详，晋史稽所窜。
    一谓归张华，一谓属雷焕。
    变化复成偶，奔逸不可绊。
    嗟予欠义方。所谓亦云谩。
    求得既膺铭，负惭尤汗涣。
    命之谨所藏，珍重勿亵玩。
    子孙其永怀，岂但目前看。

卫宗武　和吟友月夜遇风雨不见薄蚀韵
    麟经纪载浩岁月，天家妖祥互分别。
    所书薄蚀三十六，独於黑夜泯无说。
    岂以为阳义所崇，可略者阴辞遂轰。
    曩年月蚀无风雨，风雨胡为为月设。
    三百六旬惟此宵，羞使望舒颜面缺。
    第怪飞廉逞怒号，摆撼广寒枝欲折。
    海涛助势卷地来，万户千门一时撤。
    天目舮卼秦望摇，奚问区区小丘垤。
    明朝揭日出虞渊，疑是天工手亲挈。
    群阴散駮世清夷，蛟螭那复为妖孽。
    我欲作诗颂阳明，文思久枯笔屡制。
    但愿合璧常光明，年谷顺成风雨节。
    中秋把酒对嫦娥，处处团圆天下悦。

卫宗武　和咏梅
    独占东风第一筹，孤芳不与众芳侔。
    飘零犹待调金鼎，未逐凡花浪蕊休。

卫宗武　和咏梅
    点检春工首到梅，枝枝羞涩未全开。
    试看诗句相料理，换得清香入梦来。

卫宗武　和咏梅
    年前疏秀明於雪，年后芬敷蓊若云。
    有色有香尤耐久，十分春事占三分。

卫宗武　和咏雪二首
