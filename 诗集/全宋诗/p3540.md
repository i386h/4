<!-- { "loadSidebar": true } -->
    是身何曾动，忽然超八极。
    秪言半窗间，不是华胥国。

杨万里　观书
    客从远方至，遗我书一编。
    览旧眼全痛，诵新神顿还。
    初披愁欲尽，久耫翳不妍。
    情知无住处，闵免复竟篇。
    庶几槁滓中，或沥腴一涓。
    终然寂无获，所获倦且昏。
    倦甚得佳睡，犹胜不得眠。

杨万里　观水叹二首
    我方卧舟中，仰读渊明诗。
    忽闻滩声急，起视惟恐迟。
    八月溅飞雪，清览良独奇。
    好风从天来，翛然吹我衣。
    凉生固足乐，气变亦可悲。
    眷然慨此水，念我年少时。
    迄今四十年，往来九东西。
    此日顺流下，何日泝流归。
    出处未可必，一笑姑置之。

杨万里　观水叹二首
    乱石厄江水，要使水无路。
    不知石愈密，激得水弥怒。
    回锋打别港，勇往遮不住。
    我舟历诸滩，阅尽水态度。
    一闻一喜观，屡过屡惊顾。
    不是见不多，观览不足故。
    舟人笑我痴，痴黠未易语。

杨万里　观汤田铺溪边汤泉
    下泓堪浴上堪煎，阴火熬成未必然。
    海底日升波自沸，偶分一眼作汤泉。

杨万里　观田中鸲鹆啄粟，因悟象耕鸟耘之说，戏题二首
    鸟衣缁布外无华，白锦中单分外嘉。
    只麽跳行人不觉，忽然飞起自成花。

杨万里　观田中鸲鹆啄粟，因悟象耕鸟耘之说，戏题二首
    粟黄荞白未全秋，谁报乌衣早作偷。
    只在林梢筑仓廪，便知去处若为搜。

杨万里　观小儿戏打春牛
    小儿著鞭鞭土牛，学翁打春先打头。
    黄牛黄蹄白双角，牧童缘蓑笠青簅。
    今年土脉应雨膏，去年不似　　看乐。
    儿闻年登喜不饥，牛闻年登愁不肥。
    麦穗即看云作帚，稻米亦复珠盈斗。
    大田耕尽却耕山，黄牛从此何时闲？

杨万里　观雪二首
    银屋瑶阶顷刻成，缓飘急洒总无声。
    屑云作粉如何湿，琱玉为花乃尔轻。
    空里仰看元不见，日光未透不妨晴。
    满庭更遣迟销著，剩借书窗几夜明。

杨万里　观雪二首
    坐看深来尺许强，偏於薄暮发寒光。
    半空舞倦居然嬾，一点风来特地忙。
    落尽琼花天不惜，封它梅蕊玉无香。
    倩谁细檒成汤饼，换却人间烟火肠。

杨万里　观蚁二首
    偶尔相逢细间途，不知何事数迁居。
    微躯所馔能多少，一猎归来满後车。

杨万里　观蚁二首
    一骑初来只又双，全军突出阵成行　　
    策勋急报千丈长，渡水还争一苇杭。

杨万里　观迎神小儿社
    花帽铢来重，绡裳水样秋。
    强行终较嬾，妍唱却成羞。
    鹦鹉栖葱指，芙蕖载锦舟。
    休看小儿社，只益老人愁。

杨万里　观鱼
    老夫不柰热，跣足坐瓦鼓。
    临池观游鱼，定眼再三数。
    鱼儿殊畏人，欲度不敢度。
    一鱼试行前，似报无他故。
    众鱼初欲随，幡然竟回去。
    时时传一杯，忽忽日将暮。

杨万里　观张功父南湖海棠，杖藜走笔
    看尽都城种海棠，只将一径引教长。
    约斋妙出春风手，人在中央花四傍。
    百株都好却嫌渠，拣中东边第一株。
    开与未开相间著，浓红密密淡疏疏。
    天工信手洒明霞，若遣停匀未必佳。
    却得数株多叶底，殷懃衬出密边花。

杨万里　官
    翠旌绿纛夹车轮，龙作长身铁作鳞。
    莫笑道傍数松树，古来老却几官人。

杨万里　光口夜雨
    峡江清空峡雨急，寒声夜半萧潇发。
    玻璃盆面跳万珠，一颗一声清入骨。
    梦中搔首起来听，听来听去到天明。
    一生听雨今头白，不识春江夜雨声。

杨万里　归路过南溪桥二首
    霜风一动岭云开，云外樵歌暮更哀。
    童子隔溪呼伴侣，并驱水牯过溪来。

杨万里　归路过南溪桥二首
    爱他风物重徘徊，归路迟迟却快哉。
    曲折缘溪非细好，忽逢断岸却回来。

杨万里　归涂观刘寺新叠石山
    风月肝脾水雪胸，道人妙手凿虚空。
    斫翻诸岭云烟骨，幻出山岩紫翠峰。
    细看分明非飣餷，如何雕得许玲珑。
    为谁若死忙归去，知是斜阳是晚锺。

杨万里　归途轿中读参寥诗
    车中无作惟生睡，卷里何佳却胜闲。
    会意贪看三五句，回头悔失数重山。

杨万里　归云三首
    可杀皈云也爱山，夜来都宿好山间。
    偶看一絮翩然起，引得崩腾相趁还。

杨万里　归云三首
    三足鸦儿出海东，飞光一朵染天红。
    只销半点皈云动，立地蒙蒙暗太空。

杨万里　归云三首
    坐看山头托宿云，一云才动万云奔。
    霍然散作千村雾，远处昏来近处昏。

杨万里　归舟大雪中入运河，过万家湖
    雪漫水面淡模糊，酿出羔儿酒一壶。
    已被膻腴翳醽醲，更添牛乳点春酥。
    销金帐下有此否，药玉船中不用酤。
    忽见琼缸清彻底，蒲萄一色万家湖。

杨万里　归自豫章，复过西山
    一眼苕花十里明，忽疑九月雪中行。
    我行莫笑无驺从，自有西山管送迎。

杨万里　龟峰
    明发大琛山，龟峰引颈来对面。
    亭午过戈阳，龟峰缩头不相见。
    绿毛蒙茸净如染，紫壳轮囷有班点。
    不知七十二钻神不神，桃花市里看最真。

杨万里　癸丑正月新开东园
    长恨无钱买好园，好园还在屋东边。
    周遭旋辟三三径，只怕芒鞋却费钱。

杨万里　癸亥上已即事
    怪底风光好，还当上已辰。
    柳莺樊子口，梁鷰赵家身。
    花落春容瘦，阴浓夏意新。
    晒书仍焙药，幽事也劳神。

杨万里　癸己省宿咏南宫小桃
    孤坐南宫悄，桃花故故红。
    晴曛半脸日，寒惨数须风。
    昔岁山村里，春光痛饮中。
    不烦渠伴宿，今我巳衰翁。

杨万里　癸未上元後，永州夜饮赵敦礼竹亭闻蛙醉吟
    茅亭夜集俯万竹，初月未光让高烛。
    主人酒令来无穷，恍然堕我醉乡中。
    草间蛙声忽三两，似笑吾人悭酒量。
    只作蛙听故自佳，何须更作鼓吹想。
    尚忆同登万石亭，倚栏垂手望寒青。
    只今真到寒青里，吾人不饮竹不喜。

杨万里　桂源铺
    万山不许一溪奔，栏得溪声日夜喧。
    到得前头山脚尽，堂堂溪水出前村。

杨万里　郭汉卿母挽诗
    妇节今安仰，斯人古有光。
    鸡鸣不知雨，荠茂独凌霜。
    未拜金花诰，空悲玉树郎。藤舆帘蹙绣，无复出萱堂。

杨万里　郭母孺人李氏挽歌辞
    李郭俱名族，华姻合两家。
    槁砧巾角雨，郎罢笔头花。
    树秀庭双玉，荪荣砌百芽。
    半生冰雪节，再赋白山茶。

杨万里　过安仁岸
    野水工穿石，疏林不掩巢。
    雨蒲拳病叶，风筱秃危稍。
    短胫知难续，长腰强自抄。
    兹游良不恶，物色困诙嘲。

杨万里　过安仁市得风挂帆二首
    明发山溪一雨余，昨来暑气半分无。
    何人道是三衢远，桂起东风十幅蒲。

杨万里　过安仁市得风挂帆二首
    西望柯山正蔚蓝，衢州只在此山南。却愁路尽风犹剩，回纳清风与破帆。

杨万里　过八尺遇雨三首
    垂虹亭登劣归船，又复毛空暗水天。
    节里无多好天色，阑风长雨饯残年。

杨万里　过八尺遇雨三首
    去年今日凤山头，儿女团栾争劝酬。
    不及松江烟雨里，独搔华发一扁舟。

杨万里　过八尺遇雨三首
    细雨无声忽有声，乱珠跳作万银钉。
    呼僮速买庉村酒，更煮鲈鱼蒪菜羹。

杨万里　过霸东石桥，桐花尽落
    老去能逢几个春，今年春事不关人。
    红千紫百何曾梦，厌尾桐花也作尘。

杨万里　过白沙渡得长句呈澹庵先生
    收红拾紫消几许，也费一春强半雨。
    不辞长江万波阻，来听先生夜深语。
    尚忆向来待樽俎，微雪斜飞小梅吐。
    先生半酣染霜免，金章玉句空万古。
    今年寒食还相聚，明年寒食知何处？
    只道先生押班去，不道门生折腰苦。

杨万里　过白沙竹枝歌六首
    穹崖绝嶂入云天，乌鹊才飞半壁间。
    远渚长汀草如积，牛羊须上最高山。

杨万里　过白沙竹枝歌六首
    田亩浑无寸尺强，真成水国更山响。
    夹江黄去堤粟粟，一望青来谷谷桑。

杨万里　过白沙竹枝歌六首
    绝怜山崦两三家，不种香粳只种麻。
    耕遍沿堤锄遍岭，都来能得几生涯。

杨万里　过白沙竹枝歌六首
    东沿西泝浙江津，去去来来暮复晨。
    上岸牵樯推稚子，隔船招手认乡人。

杨万里　过白沙竹枝歌六首
    昨日下滩风打头，羡他上水似轻鸥。
    朝来上水帆都卸，真个轻鸥也自愁。

杨万里　过白沙竹枝歌六首
    绝壁临江千尺余，上头一径过肩舆。
    舟人仰看瞻俱破，为问行人知得无。

杨万里　过白土岭，望见芙蓉峰，七八峰最东一峰特奇，里人名为芙蓉尖云
    看山须是高处看，低处看来元不见。
    君看矮子仰高人，只识长身那识面。
    今晨雨止升火轮，一光销尽千山云。
    千山数日眼中失，今晨头角都争出。
    初登峻岭也心惊，上到绝顶忽眼明。
    天外数枝青玉笔，飞入锦囊寒突兀。
    问来还是芙蓉尖，阔开两窗高卷帘。

杨万里　过百家渡四绝句
    出得城来事事幽，涉湘半济值渔舟。
    也知渔父赴鱼急，翻著春衫不里头。

杨万里　过百家渡四绝句
    园花落尽路花开，白白红红各自媒。
    莫问早行奇绝处，四方八面野香来。

