<!-- { "loadSidebar": true } -->
    况逢燕国为删润，可信千年说尚行。

徐钧　山涛
    身心已逐竹林游，为国搜贤事却优。
    持正拟官觇上意，事君可作不忠谋。

徐钧　申不害
    相国终身保治平，不同非鞅死刑名。
    只缘用志能卑逊，纵曰伤残亦觉轻。

徐钧　沈约
    佐梁图禅尔开先，舌断徒劳上诉天。
    一梦功名成底事，东阳风月自千年。

徐钧　史万岁
    征南轻仆孔明碑，想见生平暴可知。
    一死虽因奸计陷，亦由廷辩忿招疑。

徐钧　始皇
    三山有药身旋死，万世无期祚竟亡。
    速死趋亡皆自取，鲍鱼才歇火咸阳。

徐钧　叔孙通
    秦府藏书熟见闻，三王遗意可追寻。
    如何绵蕞因秦陋，古礼沦亡恨到今。

徐钧　司马相如
    卖赋名成卖酒馀，归来驷马拥高车。
    锦衣只欲湔前耻，不道开边困里闾。

徐钧　四皓
    避乱商山且茹芝，遽因厚币起幽栖。
    母强子弱几危汉，悔杀先生一出低。

徐钧　宋弘
    淫色繁声已力排，义存夫妇岂容乖。
    君王莫作图婚想，未问悬知事不谐。

徐钧　宋瓃
    一片刚方铁石心，梅花冷淡独知音。
    君王外貌虽加敬，卖直谁知内忌深。

徐钧　宋之问
    百丑只能博寸荣，趋权恃势苦营营。
    早知触宪终归死，何似閒吟过一生。

徐钧　苏秦
    本图富贵快心期，谩借从亲说便宜。
    五国攻秦齐不至，客卿正是在齐时。

徐钧　苏飂
    两相同寅喜协和，此心合处直无阿。
    广平补衮虽良手，公与弥缝力最多。

徐钧　苏味道
    万事模棱持两端，脂韦自饰巧求全。
    如何身处周唐际，党武翻成猣一偏。

徐钧　苏武
    胡沙不隔汉家天，一节坚持十九年。
    白首微官甘属国，耻随李卫老戎旃。

徐钧　苏源明
    满朝比比拜边尘，伪命难污守节臣。
    褒赏但令知制诰，如何只待作文人。

徐钧　苏章
    国法已难私故人，一杯缱绻岂真情。
    不知直正奸贪罪，何必容心强立名。

徐钧　孙膑
    百年家学妙兵机，知彼犹怜己未知。
    绝爱奇功成砍树，何缘卫足不知葵。

徐钧　太子深
    擒虎临门事已休，独馀孺子不惊忧。
    阁中危坐能宣令，略洗双亲入井羞。

徐钧　陶弘景
    缚屋倚松志本清，援图成趣若为情。
    预闻国政无虚日，笑杀山中宰相名。

徐钧　陶侃
    荡除国难功勋盛，王室因之得载安。
    最是南陵千里外，拾遗屏迹化尤难。

徐钧　陶潛
    公田种秫供朋酒，三径黄花手自栽。
    为米折腰刚不就，翻然解印赋归来。

徐钧　滕公
    日奉车音语易亲，朱奴立受再生恩。
    淮阴元是公全活，末着何妨更一言。

徐钧　田单
    鼓讁奔牛亦壮哉，一城力挽众城回。
    谁知辟土明封赏，即墨曾经培养来。

徐钧　田子方
    君侯坐问所从谁，极口惟谈顺子奇。
    可叹今人多不让，始知无择解称师。

徐钧　王霸
    寇迫兵单路已穷，河冰偶合片言中。
    但令有道蒙天助，阻水犹图背水功。

徐钧　王宏
    乃翁江左辅中兴，忍助奸渠篡计成。
    黄菊白衣空送酒，可怜心事愧渊明。

徐钧　王梁
    台辅尊贤菲报功，况因符命策司空。
    平生只为耽言谶，待此登庸恐未公。

徐钧　王烈
    窃牛尚恐彦方知，德化乡邦不拾遗。
    若使此风推四海，盗窥神鼎亦羞为。

徐钧　王陵
    抗议争封独犯颜，周陈只合共持难。
    若能坚守长陵约，不但刘安吕亦安。

徐钧　王戎
    清虚外托内营财，手运牙筹亦富哉。
    不料晋朝名位上，士风如是亦堪哀。

徐钧　王通
    太平十二策空陈，得似河汾讲道真。
    缕指隋唐名将相，多君交友与门人。

徐钧　王维
    凝碧池头听乐时，不能身死但能悲。
    辋川他日成名胜，藉得朝天一首诗。

徐钧　王羲之
    人物风流世所推，操持议论每清奇。
    自量才位难牟弟，故乞馀年请代之。

徐钧　王祥
    卧冰得鲤供亲养，至孝诚能上格天。
    每信天人常吻合，应知容谷响声传。

徐钧　王昭君
    画工虽巧岂堪凭，妍丑何如一见真。
    自是君王先错计，爱将耳目寄他人。

徐钧　威烈王
    大柄潛移势可忧，朝网未正况诸侯。
    时人只咎轻分晋，不道东西已剖周。

徐钧　韦皋
    抚边年久赋徭宽，善政春秋俗自安。
    蜀道虽危今坦易，登天不比向时难。

徐钧　韦贤子元成
    遗金何得似传经，爵让难兄风感深。
    卒使淮阳谋遂寝，潛消一点废储心。

徐钧　卫鞅
    心术刑名太刻残，网深文峻众心寒。
    仓忙客舍无归处，始悔当年法欠宽。

徐钧　魏惠王
    鞅已归秦膑入齐，有才不用孰持危。
    后来医国非无药，仁义良方惜不施。

徐钧　魏文侯
    闻道西河久服从，陶成国治蔼文风。
    政缘馀泽沾洙泗，比似群侯故不同。

徐钧　温峤
    刚肠出仕岂徒然，须信天伦有后先。
    可怪绝裾违母事，伤哉遗恨后人传。

徐钧　温造
    威行藩将来朝觐，胆落金吾畏击弹。
    牛刃恢恢方用世，青山虽好去应难。

徐钧　文帝
    倚女专朝旋篡位，因妃诉子竟戕身。
    兴亡反掌都缘色，枉作车书混一人。

徐钧　文帝
    才输十倍德何如，窃位称尊启帝图。
    自料孔明非可敌，终身不敢眠成都。

徐钧　文君
    修眉横映远山青，却寄芳心一曲琴。
    可惜相如今病渴，薄情犹赋白头吟。

徐钧　文宣洋
    奸谋远袭父兄基，一醉荒淫自盛衰。
    万古网常俱扫地，独于临死未忘儿。

徐钧　吴汉
    智谋勇略已过人，况拥幽州突骑兵。
    拉朽摧枯功盖世，可令纵掠损威名。

徐钧　吴起
    兵书司马足齐名，盟母戕妻亦骇闻。
    主少国疑身不免，先知已自服田文。

徐钧　吴佑
    观过知仁民不欺，多因德化匪刑齐。
    片言一忏权臣意，拂袖归来自灌畦。

徐钧　武帝
    手灭燕秦固大勋，辄攘神器遽称尊。
    向来曹马虽云篡，犹避污名付子孙。

徐钧　武帝
    休道君王学苦空，要知积善福无穷。
    二梁犹僪存遗号，八相与唐同始终。

徐钧　武帝
    东南离析僪遗馀，枉受污名僭帝名。
    输却当年曹马巧，不先受禅且驱除。

徐钧　武帝
    一曲秋风已悔心，此机开导竟无人。
    后来不下轮台诏，黩武求仙又一秦。

徐钧　武帝
    上袭篡攘三世业，下承丕祚本无功。
    平吴获竟男戎虑，不悟荒淫有女戎。

徐钧　武三思
    群贤逐去在朝空，宫禁潛归掌握中。
    若使当时诛不早，崇恩庙貌又兴隆。

徐钧　夏侯胜
    精推洪范罚常阴，一语知几耸在廷。
    却道取青如拾芥，是贪利禄始明经。

徐钧　显王
    国微地蹙政无网，其奈嬴秦势日强。
    遣胙已非仍入贺，却因致霸遽称王。

徐钧　献帝
    卓操馀凶事可知，空临南面竟何为。
    奔驰关洛还迁许，终作奸雄盗取资。

徐钧　向秀
    心慕庄书善说玄，发明奇趣理昭然。
    世人窃取公遗论，却把前言作己言。

徐钧　项伯
    霸上孤军势莫支，鸿门一剑事尤危。
    射阳不与留侯旧，楚汉兴亡未可知。

徐钧　项羽
    猴冠不肯王关中，衣锦思归意气雄。
    一曲虞歌数行泪，悬知无面见江东。

徐钧　萧何
    相国人夸佐沛公，收图运饷守关中。
    不知用蜀为根本，此是兴王第一功。

徐钧　孝静帝善见
    奸臣擅国佐空临，议禅从容尚付吟。
    在俭不思身未保，却怜弊履与遗簪。

徐钧　孝闵帝觉
    生长朱门十五春，废兴无奈属权臣。
    当时枉作开基主，翻被虚名误却身。

徐钧　孝武陈皇后
    阿娇宠极爱还衰，何用黄金买赋为。
    覆水欲收宁复复，此情惟有谪仙知。

徐钧　孝武修
    去洛逃欢事已悲，入关依泰势尤危。
    两强分魏终亡魏，是为周齐受禅基。

徐钧　谢安
    高卧东山意豁如，端然笑咏只清虚。
    晋朝负荷伊谁力，堪叹身亡国亦除。

徐钧　谢惠连
    千里相思一段奇，精交神契及心期。
    池塘春草天然句，不梦此人无此诗。

徐钧　谢灵运
    眼空朝市爱山林，放浪登临寄笑吟。
    毕竟趋荣成异代，耻秦空抱鲁连心。

徐钧　谢玄
    战败苻坚百万兵，晋家宗社赖而存。
    当时若使玄犹在，国祚桓玄未可吞。

徐钧　谢玄晖
    归舟云树句能工，吟到澄江迥不同。
    非是笔端多变态，如何人道有唐风。

徐钧　信陵君
    侯朱决计全危赵，毛薛谋归保大梁。
    得士信知明效速，去留果是国存亡。

徐钧　熊安生
    周礼宏深熟讨论，鸾舆造请亦登门。
    虽居异壤人争慕，纵阅千年书尚存。

徐钧　徐陵
    一代词章世共珍，文成九锡句尤新。
    石麟本是梁家瑞，不瑞梁家却瑞陈。

徐钧　徐穉
    万里冥鸿惜羽毛，安车虽聘邈难招。
    清名自足高天下，岂独南州擅得高。

徐钧　许远
    自度才卑乐尚贤，输忠直欲保城全。
    如公岂是偷生者，一死何庸较后先。

徐钧　荀卿
    老废兰陵已可悲，著书强欲晓当时。
    一言性恶真成缪，读者何云但小疵。

徐钧　荀淑
    家号八龙名父子，学传二李好师生。
    风标想见当时少，况是闲居绝宦情。

徐钧　严光
