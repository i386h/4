<!-- { "loadSidebar": true } -->
    君月金斗盍自珍，持此量我非其人。
    欲我觅印如苏秦，我宁满吃三斗尘。

姚勉　赠俊上人雪崖
    雪崖来觅雪坡诗，崖险坡平雪总宜。
    每羡僧房闻竹折，终强俗客听窗知。
    岩收泉窦无声溜，石压梅花侧出枝。
    到了红炉融一片，须还门外尺深时。

姚勉　赠李森幞头
    如龙骄马出东华。竞指横乌席帽遮。
    尽道李家模样好，最宜头上带宫花。

姚勉　赠李枢干三首
    身方否极当如泰，命到能时亦似穷。
    此事总皆由自己，算来都不属天工。

姚勉　赠李枢干三首
    尽道抡魁世所荣，谁知须要似王曾。
    凤池身到浑閒事，如董如何岂足称。

姚勉　赠李枢干三首
    富贵功名不足夸，肯将一第博荣华。
    春分正欲均天下，何必长安看尽花。

姚勉　赠刘仲圭占牌
    书衔莫羡一条冰，美职高官不足称。
    何事只存天爵贵，令名长与日俱升。

姚勉　赠刘仲圭占牌
    天巧都存篆刻中，得君刀笔即荣通。
    凤池谁信曾三人，关吏犹猜八十翁。

姚勉　赠庐陵三刘神童
    唐时刘正字，今复见庐陵。
    珠树三根秀，金门一日登。
    赠君无句锦，觅我到溪冰。
    不为炎凉变，童年有此能。

姚勉　赠陆伯容
    挂琴无壁一长吁，可是儒冠竟误儒。
    好把清波回涸辙，莫教白眼哭穷途。

姚勉　赠吕南叔谈命二首
    开口谈天数似麻，向人谄笑诧荣华。
    惟君说命能穷理，说到精微别一家。

姚勉　赠吕南叔谈命二首
    龙首皆求到凤池，此心只为利名驰。
    吾侪所志惟天爵，厚禄高官总不知。

姚勉　赠墨客吕云叔
    昔我奏赋趋南宫，路逢墨客回仙翁。
    笔端搅动云雾起，裹送龙入天门中。
    薰风入对经前路，更觅仙翁一丸去。
    砚光旗影照丹墀，一笑天颜承雨露。
    谢恩独拜虽偶然，回翁墨好蜕使仙。
    时人从此填户买，锱铢可博黄金千。
    一名一第秋蝉翼，视草判花儿戏剧。
    殿头渍笔和金盂，方得回翁龙剂力。

姚勉　赠彭花翁牡丹障
    洛之花图欧公诗，惊怪天巧呈新枝。
    自言当时记者数十种，姚魏后有潜溪绯。
    蜀之花图景仁句，香雪蕊金藏不露。
    径围三尺瑞云红，尚有二花添未具。
    此花非惟今所无，世间久亦无此图。
    东南花样自来小，如盘能几多如盂。
    晓来明眼花翁作，风韵宛然如蜀洛。
    写作花中第一花，群类一时都脱落。
    想渠欹笔小盘礴，心去化工无一膜。
    天上司花巧不神，笔底春风光欲烁。
    笼寒不假青蒻庵，护日何须碧油幕。
    月坡堤，张家园，
    郭公公宅东街偏。锦衾绣帐相接连，
    一夜移入歌堂巅。吴台教战娃数百，
    汉宫列侍娥三千。鲛绡十丈思公谱，
    锦茵万态元舆赋。花自长春蜡不封，
    根无下土虫难蠹。花翁蓊翁子诚能，
    见渠此画万感增。此花昔惟载本草，
    流传至唐花始好。移来从武曌，
    爱重由环儿。名花与倾国，
    初著沉香词。从此帝城春，
    争逐赏花期。径尺夸千朵，
    万钱买一枝。三街九陌沸游赏，
    冠盖车马相追随。自入天朝花最盛，
    长寿不数唐崇敬。岂非洛阳天下中，
    和气又非长安同。故令百卉巧变幻，
    黄绯紫白深浅红。簪花不至采樵子，
    献花上至蓬莱宫。或言此花特妖媚，
    只解趋时争富贵。阿曌移来丑此妍，
    阿环贵重荣犹悴。四香阁上属谁家，
    朝恩宅里知何地。世人浪自相矜夸，
    看到子孙能几家。我言此罪不在此，
    自是时辈争荣华。洛人珍重姚黄不轻畀，
    一根不入权豪第。花知天朝真冶世，
    万古天藏发奇秘。洛不爱宝蜀出珍，
    如凤如麟王者瑞。洛中富推程与邵，
    蜀之苏范辉相照。人品亦如花品高，
    斯人斯花古来少。后来罗洛党小分，
    世间万变如轮云。洛阳名园占治乱，
    读书至此空三叹。洛宫禾黍今离离，
    蜀道峨眉更惨凄。蓊翁作此岂无意，
    要见祖宗全盛时。

姚勉　赠棋翁挟二童皆高弈
    蓬莱阆风白云乡，琼楼玉馆相低昂。
    蟠桃影滴仙露湿，壶天昼日和春长。
    老仙鬓眉白于雪，双侍女仙冰玉洁。
    龙牙棋子琅玕盘，消遣洞中閒日月。
    乘风来戏尘凡中，皓鹄骖以双鸾红。
    女仙似是王屋妇，老仙似是商山翁。
    一声飞雹枰中落，应手钧天仙乐作。
    环看侧睨惊相呀，尽是人间未曾着。
    人间事变如云轮，面势更改番番新。
    抚枰不是少奇着，往往当局多迷人。
    五老峰前白鹤址，昼眠扃门日清美。
    棋声流水古松间，忽然闻之雪堂喜。
    雪堂欲学竟不能，不如旁观眼自明。
    马鞍听朽柯听烂，局中有路能长生。

姚勉　赠饶春卿
    扁鹊华佗不可作，龙宫宝方闭金籥。
    春卿奚氏剑江饶，老眼荧荧仙授药。
    传翳五世活几人，计日而愈功何神。
    悬疣附赘夜惊失，立使笑语开嚬呻。
    方今气运乖生眡，天地中盘大痈痔。
    护疽养疾谁见忧，彼何人斯甘吮舐。
    石犹生我痬毒多，能治不使如图何。
    呜呼安得医国之老如此手，勿谈时事且饮酒。

姚勉　赠僧雪翁
    雪翁来觅雪坡诗，冰雪相看太绝奇。
    一片红炉参彻了，梅花香透玉横枝。

姚勉　赠山月道士
    山高月小赤壁游，梦中道士鹤掠舟。
    当时此鹤是君否，犹爱山月悬高秋。
    夜深万籁寂不嚣，金波行空烂将流。
    划然一啸拍栏玉，宇宙万物皆浮沤。

姚勉　赠施大夫履鞋
    漏院穿霜听彻更，催班影踏禁花行。
    不须更待尚书谏，听履先知有直声。

姚勉　赠石工二首
    削玉裁成巧自然，云根水骨更无坚。
    不知可助娲皇否，补取人间缺处天。

姚勉　赠石工二首
    禹世龙门巧凿人，传来心法妙通神。
    倩渠斲取擎天柱，撑拄明堂亿万春。

姚勉　赠术士姚有应自号通灵心神仙口
    一点灵虚镜样明，只须提掇要常醒。
    微几才动先知吉，万象交森独测灵。
    至寂静中能有感，遍酬应后却无形。
    死灰枯木都非法，但读吾儒一字经。

姚勉　赠术士姚有应自号通灵心神仙口
    仙在虚怀不可知，神仙有口欲何为。
    餐风吸露嚣尘表，说地谈天烂醉时。
    不带一星烟火气，尽饶三寸帝王师。
    到头莫把真机泄，静默元来未是痴。

姚勉　赠谈天星数王子贵
    谈天客子昼敲门，相对晴窗话一樽。
    到底忘言方是妙，梅花枝上看乾坤。

姚勉　赠天台相士
    龙榜凤池俱细事，十年身到待何如。
    问天乞取百年活，图得山中饱读书。

姚勉　赠霆伯侄
    灵源聚英气，融作云霞精。
    霆伯挹其秀，胸府怀光晶。
    诵书过万卷，落笔超群英。
    文章有余力，武诗吟性情。
    短章或大篇，点翰长风生。
    或吐健丽句，气象高峥嵘。
    云涛汹万里，出没蛟龙惊。
    或写閒逸句，句法如天成。
    微泉溜石壁，清吹调松声。
    或句和且婉，纯如奏英茎。
    晴风舞雪絮，晓日歌春莺。
    或句端且严，凛凛不可轻。
    星辰列云汉，营垒森甲兵。
    变化千万状，发越无定名。
    清标镇浮态，沈谢隳文成。
    劲气拟古作，甫白焚诗泓。
    不负飘逸姿，孰争前辈衡。
    学海不汗漫，安见酌复盈。
    文章用无尽，盖以天才宏。
    宏才戏翰墨，笔势宜如倾。
    譬之一轮月，皎皎当天明。
    晴辉照春夜，花柳皆敷荣。
    高秋爽气盛，桂影翻凄清。
    又如百川水，滔滔地中行。
    江湖风雨霁，碧色连天平。
    奔流出三峡，豠吼雷霆争。
    诗歌具众体，古人所难并。
    子诗得神助，逸思随纵横。
    失手堕之地，声作金石铿。
    俊才有如此，九万飞鹏程。
    卑哉沟渎中，安可容鱣鲸。
    子以见吾家，人才世登瀛。
    勉哉复祖业，谨勿寒宗盟。
    某也习箕裘，生涯风露檠。
    家徒四壁立，独以道为耕。
    文章厌卑薾，壮志思轩轰。
    纷纷笑余子，藐视如孩婴。
    诗书自娱悦。终日关柴荆。
    欣然得子至，倒屣来相迎。
    佳篇出见遗，未读颜先頳。
    迁乔不择木，求通乃于盲。
    视我如土鷃，视子如鹪鹏。
    英风当远避，况敢事酬赓。
    新簄日初熟，我姑酌彼觥。
    晚风入帘幕，窗外斜阳晴。
    红　　坐相对，檐马声鐆铮。
    试将今古诗，与子细共评。
    幽怀味此乐，鼓瑟仍吹笙。
    胡为不留处，驾言欲西征。
    清饮不可再，使我摇心旌。
    努力各自爱，共濯江湖缨。

姚勉　赠王生
    三年刻楮多苦心，不龟手方只百金。
    近来自笑巧成拙，舍去二艺趋鸡林。
    文章小巧虫雕刻，大巧天机五云色。
    单传此印到人间，君亦当成近朱赤。
    松麓先生叹数穷，请君专志毋　　功。
    悲丝正谓可白黑，斲雕庶得还淳风。
    方今天诏兴贤急，家家倒屣迎君入。
    试按春风官柳汁，更刊进士题名集。
    从此君应百不忧，十万腰缠鹤扬州。
    虽然文章亦徒耳，万言不直一杯水。
    闻君一艺尤更精，明珠为人买娉婷。
    血色罗裙掩雕字，囊金柜帛当充庭。

姚勉　赠吴相士二首
