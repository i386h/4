<!-- { "loadSidebar": true } -->
    曲廊青琐午阴迟，一朵红云拥缉熙。
    便座询猷亲帝问，近珰承诏引朝仪。
    小臣曾是鵷鸿旧，夙幸还瞻龙凤姿。
    出殿陛郎惊漏下，两行帘日影参差。

岳珂　六月二十一日内引赐对缉熙殿玉音宣问漏下数刻将退赐金币香茗有差
    二纪身陪献纳班，今朝始得拜金銮。
    褭蹄范铸分天馥，鲛织开奁荐月团。
    奎壁近沾琅钮湿，斗牛直身宝光寒。
    糜捐虽有平生志，自觉郡恩报称难。

岳珂　六月二十一日内引赐对缉熙殿玉音宣问漏下数刻将退赐金币香茗有差
    曾窥遗制辨中朝，更帖骁游八座貂。
    空有丹心酬雨露，讵应赤脚踏烟霄。
    人繇汲汲知尧舜，我岂区区事管箫。
    不是鸾台勤再诏，狂言何以发刍荛。

岳珂　六月二十一日内引赐对缉熙殿玉音宣问漏下数刻将退赐金币香茗有差
    单轺从此历湖阴，自愧便蕃圣泽深。
    赠策不烦秦士叹，埋轮聊见汉臣心。
    主忧未解诚知辱，民瘵犹思力不任。
    表语拳拳美怀报，用中聊以当虞箴。

岳珂　陆文安书稿泛舟二帖赞
    自吾道之既南，闽浙湘潭，
    鼎立而三。圣涂康庄，
    先生盖与之扬镳而并骖矣。观其家人唯诺之际，
    惟理义是探，似人物是耽，
    惟世道是参。公取饱谙，
    包罗浑涵，舍是弗谭。
    其亦如夫任重道远，必求其所谓合人己而无惭者耶。
    璧{彀去弓加王}骈，有此尺函。

岳珂　鹿鸣宴中走笔呈林教授
    三级催龙浪，朋来盛鹿宾。
    渊源识馀润，腾踏已通津。
    融帐知方盛，陆庄应未贫。
    成功岂无日，况复值词人。

岳珂　吕成公宽平通鉴佚老三帖赞
    治粹于隆古，元{凯加丶}之懿，
    根于笃诚。世泽未倾，
    英髦代兴。非不卓荦，
    绝乎迳庭。而斯道之正，
    独未有以韦平之家，而继孟荀之鸣者。
    岂天心之昌我朝，固得其人而后行耶。
    儒服独立，出于簪缨。
    百圣微言，阐我金籯。
    使万世而下，洙泗有所系，
    伊濂有所承。正传未坠而迄续，
    绝学将晦而复明。所谓派历许，
    沿申遡荣。篑覆基峙，
    源澄流清。殆匪一日之积，
    偶然而生。至于道以身立，
    忠以死争。斡泰否之机，
    开剥复之萌。其昆弟刚毅之操，
    家庭讲贯之精，又何其集义之之馁，
    而为人之难能也。我读五帖，
    言言典型。文史潘吴，
    诗书邵程。望群贤于忠谠，
    验本体于宽平。则虽小而见诸简牍之接物，
    亦奚以异于埙篪之同声。晻若前陈，
    如龟之明。仁远德輶，
    欲举曷胜。於戏二难，
    古谁与京。

岳珂　吕居仁瞻仰收召二帖赞
    吕氏一门，我朝韦平。
    衣冠既南，孰为典型。
    猗欤北扉，翰墨腾英。
    难进之风，蔼于心声。
    其进维何，风雷隐砰。
    贱霸尊王，万古作程。
    天将开之，以豁聩盲。
    孰遏其萌，维盗实憎。
    观公初心，何止惩羹。
    亲朋斯升，方喜汇征。
    私书之饴，犹欲却行。
    岂原空言，与乳臭争。
    道之将宏，非人所能。
    俯首事雠，众方若酲。
    讵知祸胎，自汉公卿。
    沦胥一谈，大吕为轻。
    纶音一颁，四海竦聆。
    臧宫鸣剑，贾谊请缨。
    书下奉天，已识中兴。
    曲笔谁欤，反肆讥评。
    阴险何知，云收雾明。
    公帖初犹，我心未宁。
    谓彼噂沓，臆度以情，
    是或鼠腐，犹疑鸿冥。
    既见公书，恳恳至诚。
    视彼傥来，虽宠若惊。
    肯以王言，屈于奸朋。
    公义既昭，公论既明。
    迨今百年，犹歉混并。
    时欤数欤。迄莫我听。
    公帖云烟，公心日星。
    彼犬之狺，何吠非形。
    天澄气清，修竹兰亭。
    阅此帖焉，对于汗青。

岳珂　吕文靖亭候帖赞
    嘉定乙亥，珂丞军器，
    居于宝莲。邻有善士，
    曰范择能，实祖太史。
    百年相承，文献攸萃。
    暇日启钥，扶奇出秘。
    有三轴者，实公程艺。
    捧玩再拜，始识公字。
    丁丑禾兴，刻置官寺。
    枣肥失态，莫尽体势。
    粤来维扬，岁在癸未。
    客出公帖，相示叹喟。
    如昔所见，毫发毕似。
    于翰墨间，更著风谊。
    客谓此书，伐木无愧。
    亟以归我，备名臣体。
    琼函锦缲，明窗棐几。
    时一展玩，若锵剑佩。
    是岁七月，日维乙已，
    淮海堂下，清阴蔽芾。
    我时受藏，午暑犹炽。
    月纪岁合，时又其位。
    于日之吉，与初览对。
    载见载识，若合符契。
    岂非天耶，尚勿失坠。

岳珂　馒头
    几年太学饱诸儒，余伎犹传笋蕨厨。
    公子彭生红缕肉，将军铁杖白莲肤。
    芳馨政可资椒实，粗泽何妨比瓠壶。
    老去齿牙辜大嚼，流涎聊合慰馋奴。

岳珂　梦尚留三桥旅邸
    天上归来打六更，梦回搔首正瞢腾。
    玉霜初上三更月，绛彩犹明九市灯。
    声彻铜鱼催勘箭，影斜金鹊在觚棱。
    帝乡东望重回首，佳气何时到五陵。

岳珂　米玄晖书简帖赞
    父子而善书，自羲献而始也。
    寥寥千载，固已莫之拟也。
    至于我朝，有楚国之芈也。
    不陨其名，虽未济厥美也。
    其读父书，亦非括之比非。
    瞠乎望洋，混混犹此水也。

岳珂　米玄晖秀轩诗帖
    山气之微明，湖光之清浚。
    轩中之人秀而隐，予固未之论。
    独是一篇之题，自是于古无所与逊。
    知益知损，予意犹有俪乎孔门国之哂也。

岳珂　米玄晖阳春词帖赞
    予家有山林集，观宝晋自制之词，
    每不逮乎平日之文。岂句律之未工，
    疑用志之或分。伟笔力之扛鼎，
    得过庭之异闻。陶冶性情，
    自为阳春。既寓意于馆甥，
    亦秘笈而自珍。予尝商略函书，
    仿佛梁尘，规矩合作，
    勺箫夺伦。窍以为夫君金缕之衣，
    亦未足以换墨练之裙也。

岳珂　米元间临晋武帝大水帖赞
    论帖至晋，书法之祖。
    遡晋而西，又举一试。
    扑散质寓，意妍态鲁。
    禁脔之藏，尚觌真古。

岳珂　米元间狱空行帖赞
    事上官当以主。溢美而言，
    是谓私徇。唐君果何人，
    面临是此于宝晋。予盖于是三叹，
    则前朝之得士，而未暇及笔法之神隽也。

岳珂　米元章宝月观诗帖赞
    月之行空，四海清辉，
    岂独于一观见之。览层宇之翚，
    地高而天随，而后可以观公之诗。

岳珂　米元章蚕赋帖赞
    桑枯之利被天下，而不足以芘一女。
    鬓蓬手筥，而身不缕。
    云织雾组，便疏曲户。
    世之类此者，又何可胜数。
    是将谁尤，曰本是务。
    彼弃我取，维终以无窭。

岳珂　米元章曹子建应诏诗帖赞
    呼嗟乎丕，摧干弱支。
    予读此诗，何异乎煮豆而燃萁。
    吊古以诗，观帖以奇。
    瑶钿银泥，以侈厥题。

岳珂　米元章催租诗帖赞
    赈济者何人，催租者何司。
    有令如斯，而无救于背驰。
    此古人所以设官以采诗也。

岳珂　米元章道林诗帖赞
    道林之名，予不得而知。
    云泉松石之胜写于涟漪，必其地之景物足以称其诗也。
    今其陈迹杳然，已无复遗。
    予盖尝登瑞墨之基，涉一境之陂陀，
    皆平芜与荒畦，又恶睹所谓毕世相忘之奇。
    泉陊云归，松桥斧随，
    世固多有之。而予独于此奇其北向之悲也。

岳珂　米元章甘露诗帖赞
    公尝有净名之诗曰：殷勤雇景物，为尔老南徐。
    考乎此篇，则出无晴雨之待，
    观无阴霁之殊。昼呼竹舆，
    暮咏归涂。既不舍于斯须，
    共必迩于海岳之故庐。如曰易砚山之宝储，
    登楼平章，维王及苏，
    自西徂乐，乃犹奠居。
    此所谓舍其旧而新是图，予固因以验予记与跋之皆不诬也。

岳珂　米元章姑孰诗帖赞
    天上文章一酒星，生平只欠换鹅经。
    奇才逸思通千古，留待南宫眼为青。

岳珂　米元章海岳诗帖赞
    海岳之东西，见于印而验于碑。
    观乎此诗，景与物随。
    於虖噫嘻，此皆是也，
    夫岂复有今是而昨非。江汤汤其不移，
    山窿窿其不亏。登兮览兮，
    予言其如之。

岳珂　米元章槐前竹后诗帖赞
    槐竹之与居，栩栩乎华胥。
    予方发韩滉之连舻，午阴这繁维，
    以驱原显之车。盖健羡乎一身之闲，
    所以纵玩乎八体之书。

岳珂　米元章黄龙帖赞
    
    华胄遥遥楚国，宗风的的曹溪。
    唤起争名米老，奎光长照珍题。

岳珂　米元章鉴远后诗帖赞
    野烧之观，予尝以为叹。
    此诗之存，予又以为欣。
    一鉴远耳，而戚休之以身，
    天乎非人。

岳珂　米元章鉴远前诗帖赞
    登览之胜，随寓有感。
    野烧之观，不石俱惨。
    逞志一快，忘彼物情。
    是以老氏恶夫佳兵。观乎观乎，
    彼以为观而予以为惩。

岳珂　米元章临笔精日寒二帖赞
    义献之迹，临者米也。
    遡观欣书，乃二体也。
    随珠卞璧，萃此纸也。
    以鉴得之，亦可纪也。

