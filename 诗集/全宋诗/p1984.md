<!-- { "loadSidebar": true } -->
    鸟呼知木暖，云湿觉山昏。
    妇子来陂下，囊壶置树根。
    予非陶靖节，老去爱田园。

梅尧臣　早渡长芦江
    带月出寒浦，残星浸水濆。
    帆开风色正，舟急浪花分。
    雾气横江白，鸡声隔岸闻。
    天晴建业近，锺岫起孤云。

梅尧臣　早发
    吴鸡鸣隔山，江月半在水。
    啮啮出岸潮，霅霅入蒲苇。
    解{左纟右乍}泛明镜，接天知几里。
    我家今不遥，正住句溪尾。

梅尧臣　早发大信口
    犬吠知船解，村墟尚闭门。
    霜泥黏缆尾，冰水阁潮痕。
    撇撇鹓鹈去，纤纤舴艋昏。
    梅湖到不远，寄信向田园。

梅尧臣　早梅
    江南近腊时，梅亚雪中枝。
    一夜欲开尽，百花犹未知。
    人心空共惜，天意不教迟。
    莫讶无穠艳，芳筵最好吹。

梅尧臣　早夏陪知府学士登叠嶂楼
    高陵自可眺，况复更层楼。
    峨峨众山翠，活活寒溪流。
    新篁未扫箨，缘险已修修。
    曲道出林杪，飞宇跨城头。
    春余众芳歇，子结累蔓抽。
    庭空野鼠窜，日暝啼禽留。
    谁知郡府趣，适有林壑幽。
    主人易吾土，惟袭是瀛洲。
    伊我去闾井，尔来三十秋。
    昔望白云下，今从轻轩游。

梅尧臣　早行道中相逢
    黯黯雨云晦，駸駸车马繁。
    唯忧不及见，及见反无言。

梅尧臣　早至颖上县
    夜发晓未止，独行淮水西。
    明知寒草露，暗湿瘦骢蹄。
    半灭竹林火，数闻茅屋鸡。
    秋天畏残暑，不为月光迷。

梅尧臣　责躬诗
    所禀介且拙，尝耻朋比为。
    皎皎三十年，半语曾未欺。
    身微德不著，尚使人见疑。
    省己当自责，实负圣相知。
    圣相虽明察，不假束蕴辞。
    扣言已可罪，引去岂非宜。

梅尧臣　赠陈无逸秀才
    良犬不取鼠，其人苦尤之。
    近识固未辨，善相又能知。
    在鹿忘守八，挃足乃焉而。
    士有志功名，局缩秉书诗。
    憔悴未得展，磬折忽言卑。
    举酒一以赠，愿无羞尔为。

梅尧臣　赠陈孝子庸
    康州水边龙母坟，草树蒙蒙起风雨。
    五色五蛇时往来，野鼠不穴坟上土。
    嗟哉异类犹厚亲，岂彼人兮忘恃怙。
    果生陈子孝且仁，终日劬劬在民伍。
    天清天顺感其和，嘉禾骈枝立如股。
    遐乡叹慕为尔邻，太守欣言出吾部。
    中州士人传以夸，照顽烁孽良有补。
    唯时火德君道明，粤南祝融孝所生。
    若然宁独一陈生，筑堠表庐从此数。

梅尧臣　赠狄梁公十二代孙国宾
    雄雉飞上天，牝雉白日鸣。
    驱逐凤皇雏，百鸟不出声。
    岂无雕与鹗，至死莫得争。
    孤鹤独不惧，使风羽翼成。
    鹤性本君子，嘹唳通太清。
    至今有其孙，踉跄田中行。
    明时与稻粱，重节亦贵名。
    尔无冲天力，且与鶖鷌并。
    慎勿啄泥秽，坐使白鹭轻。

梅尧臣　赠黄庭筠举进士
    橘柚生南国，幽林日匆蒨。
    上有嘉禽鸣，五色被余绚。
    彼美发华英，厥包待秋荐。
    根本当自持，无为风土变。

梅尧臣　赠江宁王高士
    自古江南风俗美，喜君高趣慕先贤。
    药无远近宁论报，家有图书不计钱。
    已住秦淮借风月，遍寻吴国旧山川。
    尘缨我系未能解，每一来过驻画船。

梅尧臣　赠京西陈郎中
    忽枉乘轺车，锵然响金辔。
    驻轸与我言，琅琅有深意。
    乃知故相家，事业已不坠。
    信哉渥洼种，千里可立致。
    显祖实令君，名声取高位。
    伯叔与懿考，联荣重当世。
    于今多昆孙，朱紫纷曳地。
    勉勉崇令德，苏李何难至。

梅尧臣　赠刘谋合副
    声名赫赫在穷塞，眉宇堂堂真丈夫。
    腰剑臂弓轻赴敌，无人不伏魏黄须。

梅尧臣　赠裴直讲水梨二颗言太戡答吴柑三颗以为多走笔呈之
    绿橘似甘来太学，大梨如水出咸阳。
    莫将多少为轻重，试擘霜包几瓣香。

梅尧臣　赠仆射侍中刘相公挽词三首
    处外诸侯重，居朝圣主知。
    妖逢庚子日，梦异武丁时。
    归椁关山远，凝笳道路悲。
    欲传千古迹，佐世本无为。

梅尧臣　赠仆射侍中刘相公挽词三首
    古今皆可见，富贵不常存。
    歌者未离席，吊宾俄在门。
    朱轮鑋逢辙，绿酒尚盈樽。
    人事固如此，令名贻後昆。

梅尧臣　赠仆射侍中刘相公挽词三首
    叹此微末迹，见公三十年。
    贵为天子相，能择大夫贤。
    东第门阑在，南州陇隧延。
    立碑思叔子，堕泪岘山前。

梅尧臣　赠琴僧知白
    上人南方来，手抱伏牺器。
    颓然造我门，不顾门下吏。
    上堂弄金徽，深得太古意。
    清风萧萧生，修竹摇晚翠。
    声妙非可传，弹罢不复记。
    明日告以行，徒兴江海思。

梅尧臣　赠太子太傅王尚书挽词二首
    周原开陇隧，卤部葬名臣。
    北极履声绝，东朝车迹湮。
    藏舟移夜壑，栖鵩去承尘。
    共看刘宽墓，碑阴几许人。

梅尧臣　赠太子太傅王尚书挽词二首
    平生性忠厚，所守必尊君。
    面实贤愚混，心惟白黑分。
    事光中执法，书集右将军。
    天意苦埋没，北邙松柏坟。

梅尧臣　赠许待制岁旦生日
    天历重更端，哲人兹命世。
    尝闻月旦评，况是高阳裔。
    椒花作寿杯，爆火通炉桂。
    穹龟及苍鹤，尚以千年系。
    曰惟五行秀，复与明时契。
    他日求老成，不须从渭沬。

梅尧臣　赠叶山人
    倾珍奉宾客，傲物去珥貂。
    贵来不以屈，饮酒且逍遥。
    黄金百镒尽，左右无纤腰。
    但存丹砂术，有道在一瓢。

梅尧臣　赠袁大监
    人以禄为荣，当知身所重。
    禄荣身且劳，岂要权衡用。
    达人唯止足，曷顾百锺俸。
    今朝西山归，芝术不须种。
    庄生逸老言，此必久已诵。
    矩法况自持，推年心可纵。

梅尧臣　赠月上人弹琴
    人闲溪上横刳木，素琴寒倚一枝玉。
    吴王城畔锁深房，月下空弹孤雁曲。

梅尧臣　赠张伯益
    张伯益，
    风义自足常游遨，醉弹琵琶声嘈嘈。
    雷车急辊蛟龙号，曲终放拨解紫绦。
    勇气索笔作小篆，李斯复出秦碑高。
    不数宣王石鼓文，快健欲敌横磨刀。
    弈棋丝桐且置之，众善多取精神劳。

梅尧臣　赠张处士
    闻尔闲於琴，寝处未尝辍。
    抱之京师来，岂与工师列。
    一奏流水声，落指鸣决决。
    既曰林壑人，安事尘土辙。

梅尧臣　张淳叟献诗永叔同永叔和之
    张君献诗诗词巧，美女插花娇醉春。
    公答七言夸笋筩，我无千里学骐驎。
    夜吟谢杋澄江练，露湿陶潜漉酒巾。
    归去应将锦囊贮，已胜珠玉莫愁贫。

梅尧臣　张法曹归阙
    海底日未上，屋头群雀喧。
    晨兴溪馆迥，坐听橹声烦。
    出户望行舸，羡心如野猿。
    暮春余亦去，为见故人言。

梅尧臣　张圣民席上赋红梅
    吾家有嘉树，红蕊开朝雾。
    笑杏少清香，鄙梅多俗趣。
    江都别乘居，似见句溪圃。
    坐中勿苦疑，结子看春暮。
    
    【卷29】

梅尧臣　张圣民席上听张令弹琴
    一听履霜霜满足，再听绿水声缘谷。
    我行日月候春波，嫩苔沙雨侵鱼目。
    渔歌晚唱泛水来，天浸沧浪光可掬。
    坐中此意自弦生，中郎五弄人难熟。
    人知难熟独善弹，弹拍未终脂驾速。
    郑卫古来多喜闻，卒章为我歌淇奥。

梅尧臣　张圣民学士出御书并法帖共阅之
    冰胶楚舸岁将穷，广陵别乘怜老翁。
    殷勤来邀强一往，虚堂肴酒罗甘丰。
    我病胃寒不下咽，匕筹谩举叨席中。
    主人欲客心意欢，出以飞帛腾龙鸾。
    刑政二字布楷法，古今书帖未足观。
    坐间杜子好弄笔，诋讥前辈无全完。
    一见宝踪天下妙，稽首赞仰舌吻乾。
    如此别识已太险，我不颂咏还应难。

梅尧臣　张侍郎中隐堂
    畴昔人归老，於兹望白云。
    门高知後庆，宾至诵先芬。
    草树中园秀，衣冠旧里闻。
    宁同江令宅，寂寞向淮濆。

梅尧臣　张斯立遂州司理
    自身买马箠，为妇置幂{上四下离}。
    将出咸阳门，同涉蜀道危。
    畴昔未禄仕，日夕讲书诗。
    不能青云高，乃作黄绶卑。
    前人未遇时，往往甘栖迟。
    如筑九层台，始起一板基。
    虽然用功深，岁久终莫隳。
    我今惜君行，无力可致之。
    去勿藉芳草，世俗多夸毗。

梅尧臣　张太素之邠幕
    应幕向豳郊，晨装辞郏鄏。
    长亭欲少留，飞鹄初成曲。
    鲁酒上离颜，行尘生骥足。
    悠悠关戍遥，黤黤烟云属。
    塞邑多苦寒，国风遗旧俗。
    寄音文醼余，莫待霜条绿。

梅尧臣　张修赴威胜军判官
    青骊渡河水，侠气动刀环。
    入幕沙尘暗，临风鼓角闲。
    地形通栢谷，秋色满榆关。
    谁复轻儒者，难淹笔砚间。

梅尧臣　张尧夫寺丞改葬挽词
    洛阳交旧里，过半已凋残。
    在昔义投漆，最先悲阖棺。
    谁知二纪水，重卜九原安。
    闻说塞门路，白杨风更寒。

梅尧臣　张尧夫寺丞改葬挽词
    当时嗟遽殁，二子未能言。
