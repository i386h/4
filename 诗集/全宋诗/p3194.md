<!-- { "loadSidebar": true } -->
    聘币鸣驺选实才，辇输使者作行媒。
    般添春意和毡墨，嗺送花风上翠桅。
    世论且然聊尔耳，诸君行矣勉之哉。
    邦人此意毋虚辱，满贮香名万里回。

魏了翁　高不疑与客登梁昭明钓台李肩吾和前诗见遗用韵谢之
    篮舆轧轧度齐山，文献风流数百年。
    遥想牧之歌晚月，閒寻白也咏平天。
    只余钓水梁台在，未办登出谢屐穿。
    多谢秋风吹好语，如陪杖屦俯鱼渊。

魏了翁　高承事挽诗
    长身拘矮屋，雅志压华颠。
    已矣宁非命，猗其尚有传。
    饱餐广文饭，不击陆侯鲜。
    惜也文明县，耆黄欠此贤。

魏了翁　高公权之母郭氏挽诗
    妇道始衷终，宁过三者从。
    髧髦维我特，蓬首为谁容。
    但识同心处，宁拘异域封。
    坛前两溪水，昼夜自溶溶。

魏了翁　高开国挽诗
    并游英俊半归泉，何事夫君又弱焉。
    廉退风标留万口，勤劳心事入尘编。
    团团故步八千石，落落浮名四十年。
    除地江东肤使在，一时旧话几谁传。

魏了翁　高龙学挽诗
    蜀自开禧后，西垂畏廪秋。
    更经两单阏，尽弃五边州。
    新沔依同谷，中梁恃武休。
    匆匆移米领，往往阻金牛。
    嶓冢略逋寇，益昌随解舟。
    近犹趋剑阆，远或至渝涪。
    弃守侪民旅，奔军齿寇雠。
    乱生宁有豸，众溃已无鸠。
    伯也伤时久，民兮作己忧。
    升沈随分定，行止与天谋。
    高尚辞丹诏，低回佐碧油。
    封疆资屏翰，原显赖咨诹。
    事变方濡首，人情苦掉头。
    誓言捐一死，力与障横流。
    固分为忠鬼，安能效泣囚。
    诀辞贻子弟，壮语骇朋俦。
    愤极拳穿扑，兵交血染髅。
    不随蜍志在，甘逐远巡游。
    志士闻风起，顽夫背面羞。
    公身无复憾，疆事更谁筹。
    学士标龙直，文阶列禁游。
    湛恩沾骨肉，新庙贲林丘。
    三秞虽云厚，百身安足酬。
    游魂如可作，近事亦知不。
    惩败从娄敬，交邻激叛侯。
    未论轻汉鼎，长恐误梁瓯。
    后吏谁莑螫，前修不憗留。
    玉棺行有日，丹旐送无由。
    渺渺河山隔，皇皇兄弟求。
    非惟在原急，亦为念宗周。

魏了翁　歌诗三十五韵送前知隆庆任侯赴召
    向来虎豹蹲天关，啄噉人命无敢干。
    任侯干时外小官，有笔如刀剚权奸。
    权奸未夷骨先寒，有开天诛乱旋刊。
    寘我宗社于山安，忽焉倚伏不可抟。
    天心克复理好还，是时增秩纶言颁。
    扶耸义烈增壮颜，迩来十载国步艰。
    国以吉士仪清班，侯今以选赐之环。
    进退语默人所瞯，侯以时考以事观。
    庆元眎今奚易难，浮骖妄辙纷多端。
    大车槛槛长自閒，中原胡尘暗河山。
    行人载书墨未乾，深仁大信而敢奸。
    彼民玄黄走壶箪，我复翦刈如草菅。
    惟皇上帝悯人寰，鸣呼言之鼻辛酸。
    侯兮去去心体胖，允矣直道非俗观。
    士所欠者非朝冠，要令反覆耐久看。
    前陈亟与摅肺肝，且使志士兴长叹。
    欢言此士尝讥韩，始终激烈心如丹，
    寘名大小任公间。

魏了翁　阁学袁侍郎以朝鲤豢龙两图见寄索和　朝鲤
    物生宇宙间，巨细统有宗。
    鳞虫三百余，厥长称维龙。
    滃雾弥六合，神渊閟千重。
    维时赤鲤公，坐制纤鳞穷。
    纤鳞何足言，什百来追踪。
    亦有横江鳞，望洋丧其雄。
    于于圉圉然，等辨殊卑崇。
    一鳜掉头去，恝然若将终。
    三公不易介，谁谓惠不恭。
    鲁生陋汉仪，商皓婴秦锋。
    行吾之所安，匪以惊愚庸。
    又如秦汉后，俗学千载同。
    卓哉无极论，上配禹孟功。
    吾言聊自警，毋诮惟少通。

魏了翁　阁学袁侍郎以朝鲤豢龙两图见寄索和　豢龙
    
    乾坤包万有，纳纳百囊罟。
    人位乎两间，利与害为御。
    一气贯四时，五风偕十雨。
    神龙以为畜，扰御不予侮。
    河有背负图，庭无漦流女。
    义理之不明，人情自疑沮。
    范围吾职分，往往吾违拒。
    同室操戈鋋，一身隔肺俯。
    帝王豢龙意，弃置那复取。
    四灵非不灵，有不得其所。
    生息之相吹，古今镇如许。
    古人体天意，万物我其主。
    虫莫知於龙，拊循如士伍。
    今何故无人，亦足验胸府。
    声和凤来仪，心平辔如组，
    矧伊人中瑞，治乱俿嘿语。
    欲入而闭门，谁出不由户。
    兹事阙人心，作诗附农圃。

魏了翁　恭和闻喜宴赐毛自知以下御制
    昭代宾贤礼意诚，镐京设席蔼儒缨。
    龙飞十二周星纪，鹏运三千击水程。

魏了翁　恭和闻喜宴赐毛自知以下御制
    云汉万章新宠渥，钧天张乐播和平。
    微臣置馈申规戒，贤纲虽恢用欲精。

魏了翁　恭和闻喜宴御制
    祖宗德泽被生民，列服山川各效神。
    几见高冈鸣凤集，又盾层浪化鱼新。
    升歌幸听三间雅，佩印行纡五两纶。
    圣世宾贤如此厚，致君忍负不赀身。

魏了翁　恭挽宁宗皇帝
    内禅逾三甲，中兴会百年。
    归疆才汶上，勒石未燕然。
    忽怅龙髯堕，旋瞻燕翼传。
    遗民满关洛，南望涕萦涟。

魏了翁　恭挽宁宗皇帝
    玉册宗昭考，宁王德比纯。
    宫庭天事业，庙室祖精神。
    遣奠俄弎马，书言痛获麟。
    人穷天亦慼，雨雪故连春。

魏了翁　观南堤
    吏报南郊役事休，好风吹袂到江头。
    长堤饮水马非马，叠石护田牛戴牛。
    处处女筐蚕望岁，村村社鼓麦祈秋。
    守臣不办康时策，只把农夫作己忧。

魏了翁　郭孺人挽诗
    一性根原匪自今，厥生异甚理难寻。
    因思出腹恩难称，不恤伤肤念极深。
    雷殷饥肠旋斂蛰，春温好语解移阴。
    华堂命服蕃孙子，天报还渠一片心。

魏了翁　郭宣教挽诗
    趋义古君子，辞荣真丈夫。
    里门车下泽，子舍骑传呼。
    霜柏寒逾劲，庭荆老不枯，
    典刑今已矣，宰木叹群乌。

魏了翁　过大安军黑水阻涨憩崇道观以需涨落乃济
    川游不停息，雨集有满除。
    卓哉鄹鲁叟，即兹验功夫。

魏了翁　过虎头狼尾滩避险出陆到谭晋仲故居有谢公昌国刘公德修薛公仲章诗
    尚记翩然下帝傍，七年才入屈公乡。
    山衔西日去家近，风递北氛吹袂凉。
    新事感伤心力短，旧交零落话头长。
    况堪刘薛吾师友，黄壤堂堂閟夜光。

魏了翁　过虎头狼尾滩避险出陆到谭晋仲故居有谢公昌国刘公德修薛公仲章诗
    纷纷操罟入山林，我自终朝不犹禽。
    远物只知肥遁利，穷幽不问浚恒深。
    毕逋啼日满荒戍，款段行云供醉吟。
    宇宙穷空岁迟暮，平沙独立数寒金。

魏了翁　过屈大夫清烈庙下
    鸾皇栖高梧，那能雇鸱枭。
    椒兰自昭质，不肯化艾萧。
    人生同一初，气有善不善。
    一为君子归，宁受流俗变。
    云何屈大夫，属意椒兰芳。
    兰皋并椒丘，兰藉荐椒浆。
    骚中与歌首，兰必以椒对。
    谓椒其不芳，谓兰不可佩。
    经言混凡草，臭味自尔殊。
    亡何岁时改，二物亦变初。
    以兰为可恃，委美而从俗。
    椒亦佞且慆，干进而务入。
    椒兰信芳草，气质自坚好。
    胡为坏於廷，晚节不可保。
    意者王子兰，与夫大夫椒。
    始亦稍自异，久之竟萧条。
    迨其羽成性，甘心受芜秽。
    不肯容一原，宁以宗国毙。
    禹皋於共鲧，旦封与鲜度。
    同根复并生，何尝改其故。
    原非不知人，观人亦多涂。
    治朝中可上，乱世贤亦愚。
    况原同姓卿，义有不可去。
    所望於兄弟，谓其犹可据。
    我本兄弟女，孰知胡越予。
    以是观离骚，庶几原心乎。
    或云芷蕙等，岂必皆名氏。
    骚者诗之余，毋以词害意。
    仲尼作春敉，定哀多微词。
    楚这嬖小臣，况亦有不知。

魏了翁　海潮院领客观梅
    竹外蒲牢挂晚晴，霜威洗出月精神。
    山无此客林泉活，诗到兹游景气新。
    元是当年鄓县北，不知几度梓州春。
    梅边认得真消息，往古来今一屈伸。

魏了翁　韩少谟挽诗
    早年豪气盖区中，晚岁颓然一病翁。
    负许才华竟何事，有皇上帝岂梦梦。

魏了翁　韩少谟挽诗
    据鞍新息困壶头，款段何如弟少游。
    马革裹尸吾原足，不然肯向死前休。

魏了翁　韩少谟挽诗
    镜里孤鸾背影飞，庭前玉树向人稀。
    尚思别我成都去，忍听虞歌薤露归。

魏了翁　韩圣问挽诗
    蜡貌宁违俗，规行不竞时。
    苦思头没膝，勤诵涕垂颐。
    州县频劝驾，藩方尝挽眉。
    飘零竟何益，风雨脊令枝。

魏了翁　韩叔冲约客泛舟沧江分韵得落宇
    炎炜避无所，意行出东郭。
    客以声气聚，舟於树泉泊。
    江动云意閒，林幽鸟声乐。
    山川孰流峙。鸢鱼自飞跃。
    天分随所适，豁然无空阔。
    有客犹谓余，底处认真活。
    是心无间断，本体自呈豁。
    一笑各会心，星河挂碧落。

魏了翁　韩主簿挽诗
    当年门列三株树，马足髒髒桐木韩。
    谁谓平生萤雪事，姳名盘古榜中看。
    不趋益守杜国辅，醉伴邻翁王庆源。
