<!-- { "loadSidebar": true } -->
    翟门罗可去，轲宅仁已熟。
    似闻结驷多，每见后骑属。
    鲁台时遣馈，监侯已发粟。
    竞欢王俭莲，肯问颜公粥。
    家贫愿邻富，蒹葭欣倚玉。
    颇容滑稽叟，来簉堂上烛。
    犹能辨丝簧，渐近不如竹。
    浊醪慁兵醖，庸行参圣读。
    愿为善颂祷，既醉备五福。
    谋妇拟提壶，敲门惊啄木。
    持螯两从事，来就桑下宿。
    美味均适口，双明喜增目。
    命驾匪千里，星言怕不夙。
    联名乏追韩，补诗聊继束。
    终当效乐天，骆马为酒鬻。
    
    
郑清之　荷花
    一样娉婷绝代无，水宫鱼贯出琼铺。
    缘何买得凌波女，为有荷盘万斛珠。

郑清之　虹出
    轻红浇翠抹弓腰，高映斜阳跨碧霄。
    半似一条琼玉带，合成五色水晶桥。

郑清之　湖风不顺
    推篷滉漾失船踪，万顷玻瓈在沌东。
    政恋湖光挟山色，知心龙伯赠横风。

郑清之　湖上口占
    卖葑千艘底处藏，娲天濯热卧湖光。
    山云既雨犹相逐，水草无花亦自香。
    野径遍穿人借问，僧茶旋点客先尝。
    翻思举世趋炎者，谁识苹风五月凉。

郑清之　花间见蝶
    粉翅萦花几度忙，惜花长是为春光。
    争如个个蜂须上，到处分甘作乳房。

郑清之　画马图
    房精夜陨渥洼水，中有天马变如鬼。
    籬云流赭登玉台，清风谡谡生双耳。
    无端遣入天子闲，足底百趼如关山。
    隔河唐将浴牝马，哀鸣顿足将奔还。
    风毛雨鬣不自整，肯顾苑北云锦斑。
    但有风棱余瘦骨，窃衔不管霜蹄蹶。
    大星昨夜落旄头，好载阏氏媒突厥。

郑清之　怀可斋简林郑二从事
    可斋严冷如古书，庄语敢下铅与朱。
    读之不厌味有余，箫韶闻奏愁爰居。
    文墨政事同机枢，照人炯炯悬冰壶。
    昆弟亲我同二苏，对床风雨夜梦俱。
    别来半岁意郁纡，赖有二客能从余。
    或寄可斋双鲤鱼，道甫问讯今何如。

郑清之　还云岑鲁直诗
    蟠空健笔虎蛟腾，九折羊肠万马登。
    裁剸燠寒真儿圣，牢笼泉石肯输僧。
    命意得了兔走穴，放字未安狐听冰。
    句法当头飞棒喝，就渠言下辨三乘。

郑清之　惠墨
    老龙卧苍海，千年抱明珠。
    神禹决淮泗，偃蹇不受驱。
    怒走崧岱顶，风雨撼八区。
    亭亭立天柱，化作青松株。
    蟠根蛰九地，融液如流酥。
    嶙峋脱支节，幽人拾肌肤。
    虹光夜穿屋，盎突明膏腴。
    芳薰渐凝渍，玄霜出冰壶，
    糅以丹凤髓，摹以青龟趺。
    捣以明月兔，曝之暘谷乌。
    或润似玉玦，或坚如金觚。
    六丁下取将，香蔼流清都。
    绛阙注仙籍，白日飞凡夫。
    借问何神灵，黑质分龙躯。
    干将昨已至，莫耶复来趋。
    二龙适吻合，变化尤其殊。
    君看一滴水，双双跃天衢。

郑清之　即事
    微云疏雨一分月，折苇枯荷强半秋。
    犹有远禽飞不尽，急翻孤影暮江头。

郑清之　纪龙井上所见
    摇曳轻阴羃柳堤，坳塘日暖漾凫鹥。
    无端崖下鸣榔发，飞起一声过水西。

郑清之　家园即事
    乐天故不忧，作德心逸休。
    鸡虫笑杜甫，蝴蝶梦庄周。
    苛政猛於虎，蹊田夺之牛。
    书传乱人意，周易在床头。

郑清之　家园即事十三首
    水满横塘占晓凉，莲腮霞举叶云生。
    鱼儿富贵真难比，翠盖红妆拥队行。

郑清之　家园即事十三首
    新竹地肥方怒长，幽花晚发自欣荣。
    飞来野蝶多情思，不逐晴蜒点水轻。

郑清之　家园即事十三首
    池荷岸行閟寒清，肱枕欹眠梦欲成。
    珍重四邻知好事，隔河送过读书声。

郑清之　家园即事十三首
    千岩万壑自秋春，静处观山能几人。
    叠得假山人竞看，世间宜假不宜真。

郑清之　家园即事十三首
    绿阴乐静未号蝉，藕叶扶娇泛水眠。
    输杀蜂屯深闭壁，峙粮宿饱蜜中边。

郑清之　家园即事十三首
    侏儒饱愧东方朔，妪母呼回郭舍人。
    博局由来更胜负，雉卢那复较疏亲。

郑清之　家园即事十三首
    早作南风午北风，暄凉翻手雨无踪。
    田翁举似霖霪日，脚踏鸣车笑杀侬。

郑清之　家园即事十三首
    书带环生缭岸青，叶间虫篆学阳冰。
    墨池文冢非难化，芝菌从教子厚蒸。

郑清之　家园即事十三首
    树底鸣鸠相唯诺，花间飞蝶自绸缪。
    二虫得失聊堪笑，鸿鹄谁能问弈秋。

郑清之　家园即事十三首
    游鱼绕石日千里，反舌鸣声已百能。
    老鹤易饥增廪稍，乳鸡勤哺领孙曾。

郑清之　家园即事十三首
    客有可人君子竹，书无问至大王风。
    此风此竹堪谁共，着得茶经桑苎翁。

郑清之　家园即事十三首
    人心似铁炉犹在，世事如棋路不移。
    闲著目光牛背上，英雄千古竟儿嬉。

郑清之　家园即事十三首
    老红拟佔春光住，嫩绿枝头更娇妒。
    随风宛转未肯落，犹作霓裳羽衣舞。

郑清之　简雪窗董寺丞
    世路机心走兔迒，雪窗一缕不遮藏。
    籬云梯月真游戯，茅舍何曾外玉堂。

郑清之　简雪窗董寺丞
    圣贤事业在心槃，禹稷颜回岂异观。
    世故波澜同起灭，姓名千古要清寒。

郑清之　江汉亭百韵
    山川自高深，开避由邃古。
    长江泻岷峨，横亘截区宇。
    东流为沔津，疏凿仗神禹。
    襟带成奥区，都会称鄂渚。
    环城得修冈，雄胜著台府。
    上有江汉亭，凭高欲骞举。
    云谯护左方，南楼以为辅。
    飞甍立嶕峣，才去天尺五。
    星辰近梯级，岚霏日吞吐。
    横陈极苍茫，万象互昂俯。
    晴光敞双明，景物恣枚数。
    炊烟接空翠，下列十万户。
    榱栋出棱角，陎阾分脉缕。
    川涂竞走集，水陆跨重阻。
    东南引湖湘，西北控淮楚。
    舟车所交属，人物森萃聚。
    歌谣杂谐合，来往纷伛偻。
    溟蒙尘蔽空，挥霍汗成雨。
    游盖惊云飘，联辔识骖舞，
    驱驰溢阡陌，时节相媚妩。
    裾袖翳朝日，光曜烛绡组。
    憧憧蚊迁穴，纭纭茧抽绪。
    亭亭肆遐睎，一一可细睹。
    至如城中边，万灶宅貔虎。
    春秋谨教阅，什什而伍伍。
    红旆罗旌幢，中军立旗鼓。
    冰霜顷戈甲，雷霆震弓弩。
    后先严车徒，坐作中规矩。
    被庐犹晋蒷，少长悉有序。
    礼成既饮至，络绎还所部。
    俯瞰了不遗，清流数鲂鱮。
    乃若天空澄，江色入环堵。
    云水渺相接，斜阳落晴坞。
    千艘卧平沙，片帆归远浦。
    微茫泛一叶，咿轧响双橹。
    报译认樯乌，航琛知海贾。
    微阴转层峦，轻烟生宿莽。
    栖鸟绝重澜，归鸿集寒屿。
    夜深渔火明，孤洲记鹦鹉。
    晴阴与朝暮，景色若夸诩。
    方春及韶淑，莺燕争鸣乳。
    桃李出新妆，周张环绣黼。
    修眉横柳堤，遗钿错花圃。
    孟夏薰风来，草木自蕃舞。
    翠幄帷清阴，密叶覆幽墅。
    入林梯空昮，影团修月斧。
    露掌逼高寒，金波沃肝腑。
    隆冬雪纷飞，琼楼耀江浒。
    万花著林端，晃不分细钜。
    兹维四时媚，代谢听寒暑。
    荣枯虽异撰，去来莫追拒。
    彼动此静观，群鱼沸鼎釜。
    纷纷各状态，天械发机杼。
    或如怀袖物，俯拾恣所取。
    或如海陆珍，搜罗寄庭庑。
    或如观大驾，旄头先卤簿。
    或如亲校猎，玉虬挖翠羽。
    或富若武库，宝物穷积贮。
    或丽若上林，鸟兽罗禁御。
    或纾若绮縠，或列若簨簴。
    或背若相违，或进若相与。
    或蓊若兴云，或林若率旅。
    或惊若脱兔，或拱若礼鼠。
    或若鸡出埘，或若马奔圉。
    或变若龙蛇，或怪若{左豸右契}貐。
    或奋焉若仇，或比焉若侣。
    或矫若怒嗔，或偃若戏侮。
    或剩若赢余，或匮若贫窭。
    或聚散翕觖，或纵横旁午。
    或禽声咿嚘，高下参律吕。
    或人语叫噪，历落写筐筥。
    或以琴置膝，丝音宜搏拊。
    或时棋满枰，石韵杂珩瑀。
    或欹枕高眠，胡蝶梦栩栩。
    或相对啜茶，舌本跃清语。
    或暇日观书，肠腹自撑拄。
    或乘兴飞觞，醉后忘尔汝。
    或即境挥毫，图画入缣楮。
    造物无尽藏，傥来亦何忤。
    晚仰已陈迹，恍惚已陈迹，
    恍惚失处所。达观萃兹亭，
    宇宙一秬黍。斯亭名者谁，
    儒林得鼻祖。昔贤维南轩，
    心学绍东鲁。瞔焉西南游，
    芳洲撷蓠莟。遗墨尚淋浪，
    隶刻照亭柱。迩来三十年，
    轩桷渐颓窳。堂堂魏国孙，
    玉节蓋兹土。英声凛荆扬，
    盛事踵遐武。曾侯庐陵秀，
    一笑不龃龉。风月喜平分，
    江山藉宗主。兴仆追前修，
    遗迹扆蒷补。飞翚抗雄梁，
    石花呈古础。荒榛得奇观，
    幽思发新杼。公余多胜概，
    往往压诸庾。赓酬驾元白求恩，
    光焰陵李杜。领客共落成，
    而我亦同俎。半生嗟镂冰，
    一字不堪煮。乐事纪末颠，
    鸿笔愧燕许。吾伊补书债，
    歡乃效渔父。傥继竹枝词，
    编入武昌谱。

郑清之　金峨途中
