<!-- { "loadSidebar": true } -->
    玳席邀欢酬令节，羽觞湛碧转微漪。
    绮罗围外香风远，弦管声中漏刻迟。
    莫道兰亭已陈迹，胜游端复嗣芳规。

陈造　杨家会小坐
    断蝩收尽有云屯，月映苍茫山敛昏。
    白露素空犹暑意，碧林危叶已秋痕。
    鸟乌定为何人乐，络纬惟能竟夕喧。
    老阅流光易凄惋，惜无佳客共清樽。

陈造　杨侍郎召饭再用韵
    升沉渠敢话齐年，妙句推褒辈行然。
    高燕况叨琼作醴，凡骀底称玉为鞭。
    歌终画扇犹庶面，舞困欹花半压肩。
    此去隽游萦客梦，梦陪笙鹤下琼田。

陈造　叶进卿寄和章次韵复之
    君文如泛涛渊里，方快惊澜忽清泚。
    手抄口诵欲忘年，小窗长日铜炉烟。
    端宜饮我三斗墨，有底向人矜此客。
    平生歌颂仍歌风，宽柔静直能形容。
    心知公瑾胜醇酒，人仰韩公真北斗。
    词坛正倚君主盟，笔驱化工钩物情。
    诗来得我玩世意，刻石便当幽居记。
    儿曹转手作云雨，陈雷输心可人否。
    中牟报政径青云，此老洗眼久徯君。
    重逢首理车笠语，定指渠侬笑城府。

陈造　夜宿商卿家
    萑蒲无警南塘静，歉岁村讴鼓罢挝。
    更喜良宵共谭麈，几烦亲手剪灯花。
    酌无多酒仍馀味，懶不吟诗政自嘉。
    蝶梦蘧蘧才一霎，邻鸡啼罢又啼鸦。

陈造　夜雨
    窗声呼梦断，灯影尚微茫。
    忽扫蚊专夜，从知雨献凉。
    佳眠嗟莫续，残漏耿犹长。
    却忆檠三尺，冯书怯曙光。

陈造　仪真诸公饯别
    旅怀我岑寂，诗语君隽永。
    新篇蜚堕前，坐阅仙府景。
    晓林媚红酣，春池涵渌静。
    叱吸风起籁，模写灯取影。
    东园固成言，此境亦深靓。
    应世足变迁，为谋难要领。
    酒车且新图，客棹非旧整。
    明朝鸥鹭前，鸭绿渺千顷。
    飞觞击钵地，独夜起重省。
    还应蓬背雨，闲滴魂梦冷。

陈造　吟诗自笑用前韵
    文字光腾万丈长，锦官老杜豫章黄。
    投荒忍死经人鮳，讨饭充肠上岳阳。

陈造　吟诗自笑用前韵
    退归我欲学真长，君定才名江夏黄。
    考父旧尝睎吉甫，陵阳端的嗣黔阳。

陈造　银葫芦
    山水佳有余，我与之周旋。
    江行已久矣，今复领其全。
    漾舟银葫芦，雪在春渐妍。
    素琼间苍玉，化工与雕镌。
    屏围无空缺，护此百顷天。
    图画别浓淡，粉墨生云烟。
    人间有此境，定属水府仙。
    先生嗜奇胜，久驻无由缘。
    命名失雅驯，吾意终慊然。
    玉鉴扁山石，取重须时贤。
    可无泊舟所，作亭近江壖。
    登临付楚客，当有云锦篇。

陈造　饮客
    暑气凭秋已自消，可能枯策伴良宵。
    试开玉友招诗客，共吸金波对舞腰。
    人近笙歌堪耐老，天非风月定无聊。
    簿书正使无闲暇，卜夜时须慰寂寥。

陈造　饮寓隐
    轩亭晓清旷，行乐未妨频。
    无客不堪醉，有花长是春。
    凭栏尚红药，结伴擅芳辰。
    笑驻凌波步，香分折角巾。
    莺声殊自健，杏子况尝新。
    仰止宗英伯，来为郑驿宾。
    言辞独乐乐，仍命可人人。
    鸿弄舞时影，梁蜚歌处尘。
    棋枰谁得隽，诗笔自疑神。
    欹倒何妨屡，歌呼却甚真。
    升沈塞上马，容易鬓如银。
    奈许追欢地，回头迹便陈。

陈造　饮殖轩
    病骨今朝觉倍轻，云天昨夜已全晴。
    烂游花木欣荣处，剩喜风烟指顾生。
    春草池塘频入梦，夜窗灯火会寻盟。
    怅然又与禽鱼别，波影沉堤晚照明。

陈造　隐静道中
    晴日暝复出，烟云尚飞浮。
    东风解人意，松间作飕飀。
    罢马不用鞭，正惬道涂修。
    凉气濯毛骨，百疾洒然瘳。
    萦纡草根泉，激激冰玉濑。
    篱头蔷薇花，娜娜新妇头。
    空林人语寂，野鸟时啁啾。
    名山无窘步，春色况未休。
    盘礴翠微寺，判作三日留。
    曾非躭禅寂，聊此乐深幽。
    文移暂见贳，清境与心谋。
    晞发五峰影，濯足双涧流。

陈造　隐静简堂老赠籰杖
    两枝籰杖各过头，一赠诗翁一自留。
    借力崎岖知意厚，分岐喧静果谁优。
    拄归山路烟岚好，横向禅堂魔魅愁。
    偿尽阿师行脚债，不妨分我老沧洲。

陈造　郢州二首
    古郢繁华得少留，披云更喜识贤侯。
    径容拱挹侍谭笑，怪底咄嗟成献酬。
    罗绮香中偷醉眼，蕙兰丛里掉吟头。
    何如白玉堂中客，试问樽前小莫愁。

陈造　郢州二首
    满慰人间渴雨心，未收云霭定为霖。
    怜渠沾水论涓滴，况我行舟苦滞淫。
    已涨麦田千里碧，更添沙料一篙深。
    小輟会指晴山去，布谷提壶各好音。

陈造　郢州守风二首
    惊风清旦卷黄沙，薄暮蜚云尚砲车。
    今夜石城楼上角，不妨重听小梅花。

陈造　郢州守风二首
    瓮盎込貀恣击撞，佩环时亦奏铿锵。
    风涛欲静犹须怒，一付天吴自抑扬。

陈造　咏史二首
    暴楚狂秦席卷中，谋臣战将各言功。
    端知四百绵炎祚，只属商山秃鬓翁。

陈造　咏史二首
    平侧区分偶俪匀，无阶更复古真淳。
    浪言此秘无前睹，毕竟休文是罪人。

陈造　用前韵酬雪霁
    东风吹暖擅年华，不放江云颺素葩。
    嫩碧忽看摇水面，暗香已复辨梅花。
    尘埃怜我褐之交，名德思君留子嗟。
    沈辱清诗祁滞思，真成酒病荐真茶。

陈造　用赠朴翁旧韵二诗送徐南卿南归
    飞鹏尺鷃计穷通，今古幽人一笑中。
    等是劳生浮大块，谁能诡遇诧良工。
    书堪引睡聊遮眼，酒可祛愁胜作公。
    此意平章有同社，绝怜相望马牛风。

陈造　用赠朴翁旧韵二诗送徐南卿南归
    莫将半菽羡千钟，生世谁非囿数中。
    荐福议碑雷已震，浩然遻意句徒工。
    我知寒饿怜颜阖，人说乘除有志公。
    穷鬼趁渠来败类，秋禾一昔仆霜风。

陈造　游北山
    有客可与游，阙酒得无病。
    岂意四从事，过我不待请。
    洗杓挹风度，免惭林花盛。
    公学此味如，浑厚兼醇正。
    公量虚谷如，有来良善应。
    肯分兵厨沥，少佐笔力劲。
    罢营杖头钱，徐取松间径。
    登临旧能赋，七发踵枚乘。
    此兴老未衰，西日尚馀映。
    风怒雷再鼓，云破天一镜。
    山花下野鸟，诗题一堪命。
    府公文章伯，声称耸群听。
    明圾倒锦囊，非是庶所订。
    岂伊彩凤鸣，而聆露鹤警。
    定知谢东山，凡百易子敬。

陈造　游慈溪龙虎轩
    坐曹可胜劳，出郭复行役。
    半年定海令，三度慈溪客。
    慈溪足胜处，出秀江缭碧。
    终然萦梦寐，遑此事游历。
    高轩閟龙虎，表表市陎侧。
    得兴不暇慵，徙倚且数刻。
    洞户初推敲，阶除旋登陟。
    向来攫怒势，枯干抱顽石。
    乃知名实间，未易胶今昔。
    尚喜诗翁碑，不受苍藓蚀。
    可但神所护，人未忘翁德。
    非使老眼明，斯游竟无得。

陈造　游灵山二首
    高人避俗水云居，客子偷闲簿领馀。
    本自毗耶病居士，不妨僧饭小躇蹰。

陈造　游灵山二首
    何年山股创禅房，陵谷迁移不易量。
    旧日中流小浮玉，如今欲到只褰裳。

陈造　游普向十首
    西湖西岸三百寺，一一题名嗟未能。
    他日诛茅追胜赏，却寻诗版验吾曾。

陈造　游普向十首
    一老昂藏物外高，陈陈胸次尽龙韬。
    功名未疗湖山癖，却著袈裟替战袍。

陈造　游普向十首
    青林果熟星宿烂，修竹风来环佩鸣。
    翠影扶疏僧宇静，吟馀屋角见云生。

陈造　游普向十首
    虀盐未必劣僧蔬，尘里光阴易破除。
    他日摩肩霄汉上，却须此室与藏书。

陈造　游普向十首
    日冒风埃鬓脚黄，归怀绊骥可能忘。
    谁知碧岭苍云外，占断人间五月凉。

陈造　游普向十首
    寺壁龙蛇石刻新，夔州十绝典刑存。
    鹅溪为卷湖山去，拟与诗人到处论。

陈造　游普向十首
    远近僧垣共白云，萧然不著世间尘。
    朝参夜讲庸何计，野饭山栖已可人。

陈造　游普向十首
    处士前身自水仙，天教清句纪山川。
    即今秋菊寒泉意，双鹤飞来若个边。

陈造　游普向十首
    崇冈回首路萦盘，夕照明边小凭栏。
    船合浅沙催客上，玻璃影里见长安。

陈造　游普向十首
    行穿老桧千寻影，归受凉荷十里风。
    从此胜游萦客梦，梦随黄鹄下云空。

陈造　游乾明分韵得山字
    竹风清如水，浣我尘埃颜。
    老禅贫无锥，小破蔬箸悭。
    短辕下鸱夷，共此半日闲。
    住笔讯莺燕，把杯属江山。
    老夫病止饮，苦语涩莫删。
    揆予郊岛寒，著君季孟间。
    江柳未遽折，园花且同攀。
    后夜短亭梦，漫寄东风还。

陈造　游乾明分韵得山字
    一从隽轨得追攀，日日江皋倒载还。
    贪向诸公论友义，未容老子忆家山。
    酒边鲸吸仍畴昔，笔底羊肠出险艰。
    莫便樽前话分袂，此心不与石俱顽。

陈造　游山阳十首
    山阳城外舣舟初，先问黄公旧酒垆。
    空有向来觞咏意，岁华不贷白髭须。

陈造　游山阳十首
    邗沟帆席即长淮，鬓未霜时惯往回。
    绛县老人今若此，此生更复几番来。
