<!-- { "loadSidebar": true } -->
    烦嚣念萧散，兹晨正休沐。
    篮舆试经行，胜概入遐瞩。
    纡余缘清溪，窈窕得幽谷。
    一岩四壁净，千仞落飞瀑。
    雷霆鞭蛰户，风雨撼林簏。
    光寒白虹下，势剧天河覆。
    缤纷曜冰雪，激射碎珠玉。
    危亭著佳处，尽日看不足。
    澒洞开心胸，眩晃新耳目。
    龙脐更奇事，滴滴挂岩腹。
    微吟忽忘归，俗驾不可宿。

孙应时　游凌云峰答陈同年韵
    行行欲尽剑南州，满意凌云九顶游。
    樽俎楼台一长啸，江山风月几清秋。
    古人胜赏分明在，滩水悲鸣日夜流。
    万里重来渺难必，扁舟去住总成愁。

孙应时　又答韵
    连阴漠漠锁春寒，间检新年历日看。
    节里人言太幽独，休头书喜报平安。
    山林决计应宜早。藜苋谋生未苦难。
    归对妻孥真大笑，点鱼元不解缘竿。

孙应时　又寄潼川漕仲房
    巴蜀劳肤使，溪山隔岁华。
    一身知放国，万里岂忘家。
    腊雪装归辔，春风阅禁花。
    君王定前席，不必赋长沙。

孙应时　又寄潼川漕仲房
    郡县仍荒政，朝廷念远方。
    向来传诏札，不独戒戎羌。
    帝德乾坤大，天聪日月光。
    边防须至计，社稷倚安疆。

孙应时　又寄潼川漕仲房
    鸿雁天涯到，云泥未阔心。
    汉卿来子墨，秦殿识中书。
    欲作辽东献，空惭楚地馀。
    寒虫吟露草，此意合怜渠。

孙应时　又谒武侯祠
    城南风景故堪怜，胜日经行意洒然。
    江上竹寒偏却暑，庙前柏老尚参天。
    堂堂不配能千古，鼎鼎何能漫百年。
    醉里狂歌心浩荡，为君一吸倒觥船。

孙应时　佑侄实赴乡法吾家读书三世至此侄才七人作十八韵诲之
    家学今三世，儒流甫七人。
    生涯无窭悴，存没几酸辛。
    父干真吾责，孙枝见汝新。
    提携从总乷，成长及冠巾。
    幸有源流正，应先器质醇。
    绪馀虽耳染，缘饰菲天真。
    黄卷心怀古，青灯坐达晨。
    定无钱使鬼，当见笑如神。
    科目诚尚龙，朝家重选抡。
    桂分清夜月，花趁曲江春。
    此日云霄路，他年柱石臣。
    成功期济世，私喜因荣亲。
    俗薄堪长笑，才轻不自珍。
    胮肛夸小枝，屑窣较微尘。
    努力初濡翰，驰心谨问津。
    利名卑汲汲，教诲实谆谆。
    莫滥齐庭吹。空惭越里颦。
    裁诗不尽意，持付合书绅。

孙应时　于彝甫用许右丞别黄岩韵见寄亦用韵答之
    世道从来久，襟期我辈知。
    踌躇遂初赋，叹息考槃诗。
    歌断尊长破，心存喜未衰。
    江湖秋叶外，千里更愁思。

孙应时　予顷至鄞中常馆同叔之筠轩修篁交阴奇石中峙清风爽致袭人肌骨今年
    玉立众君子，岩瞻一丈夫。
    老苍何突兀，密节各敷腴。
    风日清如许，尘埃到得无。
    主人三益友，不厌著舑儒。

孙应时　余生日具杯酒为母寿思壬子岁在荆州癸在成都诸公为余作盛集而余意
    两年荆益度兹晨，罗绮传觞苦劝人。
    多谢圹公怜远客，岂如一笑奉吾亲。
    蓴鲈此日无馀恨，菽水从前得讳贫。
    快倒村醪供寿斝，也分汤饼及比邻。

孙应时　与宋廻父昆弟唐升伯偕游庐山
    征帆西过忆匆匆，咫尺匡庐怅望中。
    天意留为今日计，春游恰与故人同。
    酒醒月落行侵晓，云断风来翠满空。
    识取庐山真面目，会来栽杏作仙翁。

孙应时　与赵伯藏信叟游天衣寺
    渺渺湖风引桂舟，竹舆沙径晚山稠。
    千峰影底鸣双涧，三伏日中含九秋。
    邂逅襟期俱洒落，等间归计少迟留。
    何时更约云门路，踏破青鞋布袜休。

孙应时　雨中过湖
    烟雨平湖棹归，清秋休作楚词悲。
    关心千里蓴鲈兴，转眼一年橘柚时。
    好景何妨间处得，胜怀应少欲人知。
    相过拊掌有奇事，添得锦囊无数诗。

孙应时　玉虚洞
    驾言玉虚游，奇绝慰心赏。
    馀雪明层阴，初旭上清朗。
    寒溪玻璃色，远壑风雨响。
    刺船度石濑，散策步林莽。
    洞门划褰开，瑶室下深广。
    分明堂九筵，帢匝旗五丈。
    壁纹妙雕刻，石骨工划磢。
    云霞夹日月，麾幢导龙象。
    异哉非人境，俨然故仙仗。
    犬鹿访前闻，笙鹤寄真想，
    天宝本衰运，灵扃为谁敞。
    峥嵘昔祠殿，萧瑟今废壤。
    谢公诗绚丽，黄郎笔豪爽。
    断碑亦可怜，英标复何往。
    把酒酹孤亭，回头叹尘鞅。
    幽讨方自兹，当费屐几两。

孙应时　元日自警
    王春肇嘉气，天命未敢知。
    四十六年非，今日正一之。
    昭昭汝初心，敬戒以自持。
    神明监屋漏，此语不可欺。

孙应时　爰亚夫自涪陵以小舟追路相送及予於枥木观下同至万州游岑公洞其归
    不辞一舸下三州，送我能为信宿留。
    腹有琅玕元自润，气兼熊豹不妨遒。
    清尊近对洒云湿，乌帽高寻洞卉秋。
    莫负武夷当日语，几披尺素泪横流。

孙应时　月前韵感事
    驹去不食藿，马佚能伤葵。
    烈士多慷慨，耿耿谁当知。
    起吟清夜阑，边月明春闺。
    雨心杜陵老，澒洞终南齐。

孙应时　月前韵感事
    竽门抱瑶瑟，雅与时好乖。
    闭门守长饥，毅然丈夫哉。
    南楚卧龙士，北燕黄金台。
    但使本根在，功名真傥来。

孙应时　阅书库
    寒儒事业趁三馀，细字篝灯手自书。
    眼底牙签富连屋，妙年公子意何如。

孙应时　再答陈同年游字韵纪龙岩之集
    凌云胜概压西州，又作龙泓尽日游。
    数树寒梅香较晚，一坡修竹意藏秋。
    酒间健笔能千字，胸次圆机综九流。
    人境双清定难得，相从何处有羁愁。

孙应时　再答沙字韵
    羊裘簅笠惯烟沙，强走尘埃合自嗟。
    幸有蠹鱼供老丑，何劳汗马战纷华。
    情亲过我谈无底，语妙我君点不加。
    晴日西湖重载酒，梅梢应及未飘花。

孙应时　再和
    此生只全饮无何，懒读丹经学按摩。
    得失塞翁无定在，浊清渔父有遗歌。
    蛟龙快意生云雨，鱼鸟全身避纲罗。
    万事忘言君会否，月明来共舞婆娑。

孙应时　再和
    文章富贵自两事，脱欲其全天定悭。
    平生萧瑟也不恶，未妨诗赋动江关。

孙应时　再和
    庭帏日听乌鹊喜，里社相思鸡凫肥。
    独身浪走一万里，忽忽平生心事违。

孙应时　再和
    君诗音节中弦歌，报我英瑶百倍过。
    江村老人衣钵在，同参今有更人麽。

孙应时　再和
    欲望中原双目断，听谈往事几心酸。
    百年故家好人物，尘沙流落太无端。

孙应时　再和
    衮衮诸公鸳鹭群，年来看熟已忘情。
    四明相寻风雨过，一丘一壑便悭盟。

孙应时　再和商卿
    近识城南吴市仙，千岩活句得真专。
    令人向壁卧三日，悔我读书空十年。
    樽酒细论还得否，风帆欲去独依然。
    从今千里清秋梦，长在高山流水边。

孙应时　早秋独出初行邑西湖
    双湖带山郭，三岁甫来过。
    猎猎葭芦老，飞飞鸿雁多。
    晨晖明野树，晚思渺烟波。
    怀我孤山下，归欤具一蓑。

孙应时　早行
    畏暑装行早，江村鸡未鸣。
    林庐相远近，河汉正纵横，
    思眇关山迥，心依斗极明。
    小桥聊驻马，流水有佳声。

孙应时　赠本子真
    轩然意气决浮云，见子真堪辟楚氛。
    未许座驰能万里，故应守约对三军。
    磨砻心事须经历，斟酌人情有见闻。
    且辨工夫成吨持，可无老手为挥斤。

孙应时　赠策选军将张仲举其父故居乡与先君游也
    铁马横戈三十秋，天涯肯忘旧父游。
    看君材气万人敌，何日关河一战收。
    判把身心专报国，不忧骨相晚封侯。
    尊前感动书生恨，听说当年下宿州。

孙应时　赠淳安赵令
    吴越风声近，邾滕壤地邻。
    频书期面语，一见剧情亲。
    我本江海士，君真台阁人。
    莫忘今夕话，努力寿斯民。

孙应时　赠分水奚令
    分手桥门外，风尘二十年。
    相逢非偶尔，话旧各依然。
    饮啄宁无地，穷通故有天。
    文书有馀力，心事约加鞭。

孙应时　赠闾近道人
    子下几人能具眼，世间万事可忘言。
    犹将笔墨澜翻说，多笑先生不惮烦。

孙应时　赠桐庐县令
    偶然姓字齿乡评，若误旁人问弟兄。
    五斗还来作邻社，一杯真此定宗盟。
    公怀荦荦英雄事，我独区区丘壑情。
    便看蛟龙擘云起，何由鸿雁作行鸣。

孙应时　赠篆字高光远秀才
    书家千载得阳冰，想像规模亦眼明。
    心手相忘容力到，风姿迥出自天成。
    屠龙绝技常难售，画虎何人浪自名。
    良苦穷途说奇字，谁能载洒似西京。

孙应时　章安镇感事
    越峤东南穷，连山赴沧海。
    章安古州宅，陵谷谅迁改。
    前江渺万顷，风雨鱼龙汇。
    嗟哉地远绝，仿佛形势在。
    忆昨南渡初，云雷震纷叆。
    莎洲舣龙舰，白日照金铠。
    儿童识汉官，草木被尧彩。
    是时元勋谁，成公国上宰。
    人心翼宗社，天命安鼎鼐。
    那知中原事，惊呼五十载。
    丹衷自结发，弹剑气{上山下畾}嵬。
    时清忘夙昔，悲歌起衰怠。
    举头天门高，狂言小臣罪。
