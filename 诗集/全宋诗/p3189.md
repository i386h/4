<!-- { "loadSidebar": true } -->
    形神既外发，何者操其权。
    芸芸万感通，存处元寂然。
    一物一太极，不间大小年。
    随处无亏缺，井居而用迁。
    至人配天德，知周物之先。
    学者事何事，省察於眇绵。

魏了翁　次肩吾庆生日韵
    谩阅人间五十年，年来道远思悠然。
    一心可使乾坤位，五性元钟父母全。
    为己工夫浑间断，满头岁月浪推迁。
    更无益友相扶植，平地羊肠仆白颠。

魏了翁　次肩吾庆生日韵
    手撇飞鸢上五溪，两牛腰大送行诗。
    犹嫌言语无多子，古锦奚囊长自随。

魏了翁　次肩吾庆生日韵
    男儿生世果何事，卜士诗之闾史书。
    内美元非私正则，天彝岂但付胥余。
    滔滔大化亘千古，职职群生同一初。
    此事年来才信得，从前浪走只成疏。

魏了翁　次肩吾庆生日韵
    山中兀兀不知年，但数前山{上艹下戾}火然。
    人笑腰无金可佩，我忻胫与玉俱全。
    圣贤面目昼三接，简册期程日九迁。
    此事知心君有几，不妨相伴各童颠。

魏了翁　次肩吾庆生日韵
    吾庐几研半生尘，朋友相邀问保邻。
    旅进群咻浑易事，邻家老子是何人。

魏了翁　次肩吾庆生日韵
    我友忧时发满梳，殷勤勉我用诗书。
    情知分义如何废，可使才能自有余。
    气血渐衰多病后，创夷转甚数年初。
    梦魂惯识归来趣，长傍山椒撷稻疏。

魏了翁　次肩吾庆生日韵
    是间正位至虚灵，都把精神逐外明。
    劝子抱琴归旧隐，乱云深处认真情。

魏了翁　次李参政所和五绝句韵因以为诗
    竹外皋禽相与和，湖边沙雁自由飞。
    美人醉踏梅花月，笑领明年春事归。

魏了翁　次李参政所和五绝句韵因以为诗
    过眼浮云齐剑吷，会心真趣付炉尖。
    羲皇弭节前余路，日景方中未迫崦。

魏了翁　次李参政所和五绝句韵因以为诗
    漠漠烟尘连北道，幽幽草树蔽南山。
    照人明月长无寐，绕遍清风五百间。

魏了翁　次李参政所和五绝句韵因以为诗
    天地之心万物灵，世间难得是人身。
    面前放过知何限，好与光明做一巡。

魏了翁　次李参政所和五绝句韵因以为诗
    天如有定开平治，宁患无人安子思。
    到出手时须卓卓，逢开口处莫期期。

魏了翁　次李肩吾送安恕父回长沙韵
    寒云苍惨跕鸢嘶，野水冥蒙鹜飞。
    茆被纸窗长失晓，愧曾日日侍宸闱。

魏了翁　次李肩吾送安恕父回长沙韵
    冰力方刚风助威，经旬足不到门畿。
    可人安倩来相问，语极情生爵娄挥。

魏了翁　次李肩吾送安恕父回长沙韵
    匆匆郎马度烟霏，又指夕阳舂处归。
    晚岁唯余李夫子，夜窗书纸教玄晖。

魏了翁　次王万里愁霖
    江声砧杵入层楼，预作人閒八月秋。
    虹外挂无穷远思，雁声鸣不断新愁。
    汉淮赤地不知里，巴蜀青天更上头。
    蹇我康时分无策，只祈一饱暂销忧。

魏了翁　次虞万州韵送曹简夫守宣城
    膂力方刚发未翁，不令忧乐与民同。
    卷人间事风尘表，收天下春襟府中。
    江北勤劳谁念德，湖南干事未论功。
    如今又听还家去，缓急分明要此公。

魏了翁　次韵□丞兄闻丁卯十一月三日朝报
    龙章晨下九重关，帝敕元凶出羽出。
    揭日行空破昏暗，乘风纵燎绝神奸。
    须看文正昭陵日，孰与忠宣元佑间。
    更原和平培治体，儒臣千岁侍天颜。

魏了翁　次韵□丞兄闻丁卯十一月三日朝报
    傥来得丧本无关，或为鸿毛加太山。
    纵昔尹鼯宁有损，及今投裔枉为奸。
    为私界分分明甚，狂圣途程念虑间。
    初学粗知真富贵，从今克复原睎颜。

魏了翁　次韵德先步月答所问语
    三更端正月，皎亮直瑶京。
    客问心之体，无言对太清。

魏了翁　次韵德先步月答所问语
    夜景湛虚明，浩然无与京。
    如今苏氏妇，但指圣人清。

魏了翁　次韵德先步月答所问语
    霁月光湓浦，吟风归洛京。
    迥无纤霭翳，千古识真清。

魏了翁　次韵丁大监见怀
    行藏去就各随时，敬怒嫌疏忍奋飞。
    正怕霜严天宇净，敢夸舟载月明归。
    生松有梦还公固，化鹤何心驻令威。
    独抱遗编看千古，昔人历历未应非。

魏了翁　次韵丁大监见怀
    见惯不惊如四时，流光任逐鬓蓬飞。
    日从南去老龙蛰，火向西流玄鸟归。
    荷子感时堂蟋蟀，移书劳我室伊威，
    益嗟往日无良友，四十八年成一非。

魏了翁　次韵丁制置远迎三绝
    锦里论交三十年，浮筠大玉透中边。
    投荒已作无期别，梦觉依然堕我前。

魏了翁　次韵丁制置远迎三绝
    乔松挺挺百年期，霜雪无端顿系之。
    一点阳和消不断，春风又长岁寒枝。

魏了翁　次韵丁制置远迎三绝
    溪瘴蛮烟隔市朝，十年山径长蒿茅。
    好风吹送知时雨，生意洋洋大国郊。

魏了翁　次韵樊武仲致政见贻
    风引征衣堕古诚，手披榛棘上前京。
    侍郎山下寻仙李，柱史亭前记老程。
    蜑雨蛮风鸢外落，洞云溪月雁边明。
    惊心忽忽未全稳，似听於菟谷啸声。
    樊子诗来贺我迁，潮黄风节敢云班。
    长教下令流於水，岂原高名重若山。
    霜过转悉天宇净，夜寒空载月明还。
    须知不遇非余欲，千载知言有辨奸。

魏了翁　次韵范少才在峡中寄李季允二首
    蜀艇云奔下固陵，一壶浮峡便千金。
    子来我往才交臂，人涉卬须又苦心。
    北向虽无一矢发，西风不受半尘侵。
    是非得丧今休问，喜见戈枪卧绿沈。

魏了翁　次韵范少才在峡中寄李季允二首
    大明临照职方州，汉沔江淮澹若油。
    剪藄荆榛开跸路，护持杞梓耸岑楼。
    朝纲人为诸公喜，国体谁知志士愁。
    谠议胡公不枳和，奉常今说有黄侯。

魏了翁　次韵费同叔解嘲
    乞得身来作外臣，冲然肺腑自韶钧。
    咸酸独觉水中味，形影相依镜里真。
    入户方闻夫子乐，近前孰试相君嗔。
    昊天明旦司游衍，环堵严於百万人。

魏了翁　次韵费同叔解嘲
    低头涸辙问波臣，沃以嘉言力万钧。
    逆耳倒言诚爱助，解嘲谢谤返离真。
    若微君告谁能及，幸不吾欺乃敢嗔。
    彼是纷纷姑勿道，所期终诲作全人。

魏了翁　次韵郭方叔诸公借胡致堂赏梅至夜赋诗
    玄阴作秋冬，杀气寓风雪。
    土深候虫闭，山静飞鸟绝。
    谁知无边春，万古长不灭。
    或畅然以舒，或凝然以结。
    或聚为融和，或散为骚屑。
    又尝以此观诸人，生意不断长如薰。
    咸阳宫殿气成雾，忽作芒砀山泽云。
    神爵甘露来纷纷，画堂已入王政君。
    人从动后观变态，谁於起处探絪縜。
    浅者若为见，夜气长如神。
    傥知起灭幻，便省消息真。
    如何天机之浅者，但识人间桃李春。

魏了翁　次韵沪帅范郎中再和所送李季允韵见寄
    人老边关未得师，行违行速只安时。
    令随天阔风遥岭，语挟春来草梦池。
    旧垒无华閒睥睨，新机有句到侏离。
    孤衷耿耿无人会，只傍天公作己知。

魏了翁　次韵沪帅范郎中再和所送李季允韵见寄
    新阳拆地唤春归，生意绵绵重此时。
    青女卷寒還朔易，朱轮驾暖出咸池。
    恩流未渗鱼犹涸，禁纲虽疏雉或离。
    抚事伤时无限意，冯梅折寄故人知。

魏了翁　次韵黄判官喜雪
    天马流行泽上坤，玉龙飞洒水边村。
    扶持农扈培邦本，排荡阴机立岁无。
    遍地诗材供墨客，通宵酒令属侯门。
    却怜赤子无衣褐，仰面苍苍汉少恩。

魏了翁　次韵黄侍郎沧江海棠六绝
    妙处东皇可得知，溶溶生意不停机。
    雨寒日暴浑无赖，凭仗阳和为解围。

魏了翁　次韵黄侍郎沧江海棠六绝
    沙暖花香弄午晴，苦撩诗思浩难禁。
    偷閒不办追年少，只有春风会此心。

魏了翁　次韵黄侍郎沧江海棠六绝
    为怜一片晓云红，未放千丝暮雨浓。
    调燮阴阳贤岳牧，满川花意得舂容。
    
    
魏了翁　次韵黄侍郎沧江海棠六绝
    惯踏郊原浩荡春，重来春与物俱新。
    渠虽自有生生意，把握天机是主人。

魏了翁　次韵黄侍郎沧江海棠六绝
    帝恐嘉花不易成，好风迟日故来承。
    繁红错眩渔人眼，不识沧江有武陵。

魏了翁　次韵黄侍郎沧江海棠六绝
    指麾红紫思无滨，抵当丹青笔有神。
    百树花閒一编易，主人意韵镇长新。

魏了翁　次韵黄侍郎海棠花下怯黄昏七绝
    狂风利剑戟，火龙困屠宰。
    莫起落红愁，生意浩云海。

魏了翁　次韵黄侍郎海棠花下怯黄昏七绝
    曾访郊原春，静观烟雨妆。
    因物得良晤，谅非昔如棠。

魏了翁　次韵黄侍郎海棠花下怯黄昏七绝
    唐人春深题，用韵工车斜。
    逐逐语言去，谁欤真识花。

魏了翁　次韵黄侍郎海棠花下怯黄昏七绝
    临川数落花，康节爱花谢。
    若作荣悴观，此特花之下。

魏了翁　次韵黄侍郎海棠花下怯黄昏七绝
    穉绿茁儿拳，老红面百摺。
    诗坛更伏波，令我逢敌怯。

魏了翁　次韵黄侍郎海棠花下怯黄昏七绝
    天运自消息，诗人诗平章。
    何花春不红，何草冬不黄。

魏了翁　次韵黄侍郎海棠花下怯黄昏七绝
    醉妃索南内，玉奴毙东昏。
    所以观物心，皇皇妙无门。

魏了翁　次韵黄侍郎生子
    未用占呱泣，悬知头角疏。
