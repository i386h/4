<!-- { "loadSidebar": true } -->
    交比鲍叔知，志许诸葛论。
    分携乃明发，念我守故园。
    君往夫差国，不遣吴水浑。
    陆静玩蟾彩，江清烹鮨豚。
    邑宰话乡曲，官廨如荒村。
    昂藏信多暇，时忆朋友樽。
    穷达委天命，守道无竞奔。
    公当春风吹，梅实众花繁。

薛师石　送赵端行廷对少寓期待之意
    甲科知亦有，难得是家传。
    定入中朝局，还支内赐钱。
    服青初解褐，班后忽超前。
    独谢归廊幕，诗呈第一篇。

薛师石　送赵几道赴台州录事
    应前绠汲何从来，清流海底通九垓。
    天河地脉濦旋转，上中下井躔三台。
    满城桃花二仙种，方广金殿三门天。
    一时会上几许人，若匪佛种应仙才。
    于公徒知高其闾，岂识大化非胚胎。
    今兹送言暂相别，诗规笔诲纷崔嵬。
    傅说明星定入梦，方朔迹秽空谐诙。
    不昵不阿予与汝，古交淡淡无嫌猜。

薛师石　送赵泽民赴酃县
    高人为令尹，政事岂寻常。
    炎月不避暑，清风心自凉。
    水流衡岳色，酒带芷兰香。
    远想濯缨暇，思予有咏章。

薛师石　送赵主簿
    内地无烽火，诗人入仕林。
    定将咏物意，移作爱民心。
    晤语初同调，分携便不禁。
    卜邻曾有约，久后得相寻。

薛师石　送赵紫芝入金陵幕
    为官亦僦居，官况定何如。
    昨夜交游散，满湖秋雨痚。
    此邦佳丽久，旧事拜参初。
    喜是贤侯幕，新年有荐书。

薛师石　送子舒弟赴金陵兼柬宋君辅
    禄仕何方好，金陵总莫如。
    庙存元帝像，家有二王书。
    羽檄时主急，文才用有余。
    功名收拾了，归食会昌鱼。

薛师石　送子舒弟之官华亭
    执手难为别，愁看去棹孤。
    船官得閒散，春晚过皇都。
    书附海人便，花添住屋图。
    有时吟句稳，还忆花兄无。

薛师石　宿瞿溪
    船泊溪西岸，人家见晚舂。
    痚星寒有雁，村寺夜无钟。
    竹径通新店，茅柴暖病容。
    农夫不相识，问我欲何从。

薛师石　塔山和徐道晖壁间韵
    寺在一山顶，江分两岸田。
    凭何发诗兴，题字古廊边。
    近地今埋骨，閒人亦助钱。
    昨宵留宿意，不忍上归船。

薛师石　题南塘薛圃
    门对南塘水乱流，竹根橘柢自成洲。
    中閒老子隐名姓，只听渔歌今白头。

薛师石　挽陈叔望
    少年曾是鲁诸生，为立功名别路行。
    尝捉宝刀严汉陛，再持符节领江城。
    绝怜诗律双金在，不见林塘五柳成。
    明日西山归葬处，踏青人散草初平。

薛师石　挽林敬之
    闭门常读易，遁世意如何。
    有酒可消闷，无阶不种莎。
    閒时寻旧友，月夜步新河。
    我亦逃名者，题碑愧尔多。

薛师石　挽潘母
    独玩隔厅月，凄凉三十年。
    渺然儒素业，翻以母仪传。
    生计无中有，衰龄病后延。
    谁为市贞石，高刻墓之前。

薛师石　挽宋耆卿
    人如韫玉操如冰，拾芥推梨世岂能。
    案上有琴恨旧响，墓头无火续寒灯。
    一官祗是幽閒过，百行惟须健笔称。
    此曲调高知音少，朗吟唤得九原譯。

薛师石　挽徐道晖
    昌黎铭最好，朋友更情深。
    身没复何憾，家贫自不禁。
    春山无死草，夏木有清阴。
    为鬼诗还别，重来何处寻。

薛师石　挽徐左史
    左史声名空复存，如今往事不堪论。
    惟应指佞当前陛，已判身归老故园。
    骢马引丧寒有泪，麒麟卧冢寂无言。
    人生遇合萍相似，何处分明怨与恩。

薛师石　挽张彦文提举
    七十童颜在，悠然物外幽。
    组衣藏蠹箧，散服上渔膛。
    此日移松葬，前时为菊留。
    山连象浦馆，谁记孟家游。

薛师石　挽赵孺人余中表也
    幼小同群戏，年加各所之。
    常疑艳花卉，终是易离披。
    夫婿新袍绿，儿男半发垂。
    送归蒿里道，兴我渭阳思。

薛师石　望夫石
    望夫一望几千年，苍藓何曾似翠钿。
    却春春深更风雨，满身吹泪使人怜。

薛师石　无题
    平生爱菊与梅花，菊比渊明梅似逋。
    谁知此道今寥落，爱菊爱梅人也无。

薛师石　戊子七月十一日
    贫因几首诗，閒高一著棋。
    瓜田常嘿坐，不原有人知。

薛师石　喜翁卷归
    我老寡俦侣，年荒值冬迫。
    膝下有啼寒，瓶中无储积。
    岂不展转思，自欠经营策。
    儒冠匪谬误，赋性素褊窄。
    渊明疑夙世，荷锄心便适。
    嗟余四友朋，惊见三化魄。
    一翁尚凄凉，六秩因行役。
    家贫病难愈，诗苦发全白。
    昨来叩我们，偶信比邻宅。
    闻语亟倒屣，已去倏无迹。
    知君怀百忧，虽出难久客。
    从今幸安居，况有旧泉石。
    清晨过穷庐，竟夕主畴昔。
    逝者已云远，相期守枯瘠。

薛师石　喜徐玑至
    荣满自南归，曾过秦系庐。
    无心缘见道，会面只如初。
    诗好多人说，官清得荐书。
    柴门劳雇访，未觉四年痚。

薛师石　喜叶谦夫归
    老思忽萧爽，亲朋得意归。
    菊觞奉亲寿，柳色上儒衣。
    宅旺看山势，门清有钓矶。
    我来聊问字，澹坐月侵扉。

薛师石　戏赠赵天乐
    问隐当时意已深，近来全废是清吟。
    一春祗为风雷变，尽日閒观天地心。
    闻道丹炉初候火，能教瓦砾化成金。
    果然成得知何用，不似瓜庐种紫蕅。

薛师石　下仙胜因寺有怀
    山中初寄隐，野寺一天星。
    路远有如此，客来应未能。
    蛩催寒妪纬，蝉杂夜僧经。
    忽忆忘形友，微吟自剔灯。

薛师石　先寄郭子奇
    世道祗如此，君心我得知。
    先教栽菊在，预作去官期。
    梦觉秋风起，行吟夜月迟。
    怀人几十载，欣有后门时。

薛师石　谢陈不云寄惠瓜庐字
    我向村中住，无人知姓名。
    结庐难得就，种树几时成。
    扁榜龙蛇动，飞檐燕雀惊。
    自怜幽僻地，因此亦敷荣。

薛师石　学海楼和水心先生韵
    江口潮生夜语喧，月残叭有数得存。
    更凭高处观空阔，始悟乾坤是易门。

薛师石　杨柳枝
    门前杨柳君莫折，长於折处生两枝。
    两枝难作一枝合，一心分作两心时。

薛师石　杨柳枝
    唯有高枝高莫攀，不堪攀处只堪看。
    怪得楼头画眉妇，春朝长自凭阑干。

薛师石　杨柳枝
    独於高处接阳和，占得春风分外多。
    须信繁华易催折，不如柔弱拂江河。

薛师石　杨柳枝
    汴水堤边薪可束，永丰巷口绿成堆。
    盛衰到底皆惆怅，何不移根种马嵬。

薛师石　夜坐陈縜灵见访
    清夜焚香篆，閒看郊岛诗。
    自怜多冷寞，谁足尉衰迟。
    树雪明窗纸，瓶梅落观池。
    君心亦无事，相对坐移时。

薛师石　渔父词
    十载江湖不上船，卷篷高卧月明天。
    今夜泊，杏花村，
    只有笭箵当酒钱。

薛师石　渔父词
    邻家船上小姑儿，相问如何是别离，
    双堕髻，一弯眉，
    爱看红鳞比目鱼。

薛师石　渔父词
    平明雾霭雨初晴，儿子敲针作钓成。
    香饵小，纎丝轻，
    钓得鱼儿不识名。

薛师石　渔父词
    系船兰沚鱠长鲈，白袷方袍忽访吾。
    神甚爽，貌全枯，莫是当年楚大夫。

薛师石　渔父词
    春融水暖百花开，独棹扁舟过钓台。
    鸥与鹭，莫相猜，不是逃名不肯来。
    
    
薛师石　渔父词
    夜来采石渡头眠，月下相逢李谪仙。
    歌一曲，别无言，白鹤飞来雪满船。

薛师石　渔父词
    莫论轻重钓竿头，伴得船归即便休。
    酒味薄，胜空瓯，事事何须著意求。

薛师石　渔父二首
    偶来浦口芰荷香，绿叶丛中睡一场。
    须信至人无妄想，不曾有梦见文王。

薛师石　渔父二首
    利薄每言随分过，避名不入愚溪路。
    春深雨足钓丝长，夜来又宿蓑衣步。

薛师石　渔家
    小舟轻似叶，曾不畏风涛。
    自说磻溪好，翻疑钓濑高。
    晚来鱼换酒，归去子持篙。
    定是逃名者，时闻歌楚骚。

薛师石　赠达西堂
    却罢住山缘，归来又十年。
    自知身是妄，常道钵休传。
    塔路修来直，纱灯影处圆。
    与吾相对坐，语嘿尽通神。

薛师石　赠葛天民
    逃禅已得计，易姓岂云非。
    自说身如幻，常人见亦稀。
    亭边看荷叶，楼上挂蓑衣。
    几夜苏堤月，随君瘦影归。

薛师石　赠奭山人
    何人养道得如君，房接高楼半入云。
    山地栽梅寒蕊瘦，瓦炉留火夜香熏。
    看经寻义心逾静，默坐观身耳不闻。
    莫道门前是廛市，须知喧寂此中分。

薛师石　赵成子
    早年名字诸公并，唯有清声独至今。
    辞却双旌更何事，自扶灵寿欲閒吟。
    病来便作云归岫，死矣犹如鹤在阴。
    终始哀荣了无恨，只愁尘鏁匣中琴。

薛师石　赵叔鲁端行胡象德携酒见雇
    一贤二分子，枉驾瓜庐丘。
    烹鱼载美酒，竟夕为我留。
    评诗仍和曲，举白不计筹。
    情忘觉欢畅，礼厚愧莫酬。
    今朝风雨横，欲谢出无由。

薛师石　至日游湖
    此心全剥落，今日一阳生。
    自分安身计，难逃素隐名。
