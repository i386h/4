<!-- { "loadSidebar": true } -->
宋祁　和三司尚书宣德门侍观灯
    觚棱南抱緕山连，楼下沈香百炬然。
    此夜有人之帝所，默裁馀韵记钧天。

宋祁　和三司晏尚书漫成
    日烈花休树结阴，红牙贪调万黄金。
    伯松不学陈遵饮，为识鸱夷是酒箴。

宋祁　和三司晏尚书秋咏
    霜繁天白雁行单，灌莽梢梢矗早寒。
    正是河山摇落处，莫轻离思欲凭栏。

宋祁　和三司晏尚书秋咏
    溪滣水净莲茎倒，林杪风乾栗罅开。
    迥眺独吟俄夕景，毕逋鸦尾过墙来。

宋祁　和三司晏尚书西园暇日
    阴阴嘉树杂花残，下畹行吟静更欢。
    草叶参差聊藉带，竹皮纷堕即为冠。
    馀杯更辨浮冰酎，小衽初思御月纨。
    公有吾庐无限爱，海图周传不同看。

宋祁　和十九日湖上与张集贤饯提刑张都官韵
    共凭高榭眺云波，使节将归可奈何。
    醇酒暂留丞相饮，骊驹愁对主人歌。
    千岩日下催云合，万里风长送雁过。
    兹会难言须惜别，岁阴光景玩蹉跎。

宋祁　和石学士直舍晨兴
    高阁休残暝，层梁逼早暾。
    芳风万年树，残月九重阍。
    枕歇渊鱼梦，裘贪睡貉温。
    星杓压城角，天汉落河源。
    肃唱千庐寂，传闻万户喧。
    烟浮紫藜观，春著翠梧园。
    有客方岑寂，紬书滞讨论。
    新年居右席，此地到西崑。
    砚泻含毫滴，刀馀削柿痕。
    谈高白马度，颂罢碧鸡翻。
    幸接雌黄几，同欢清白樽。
    不因窥丽句，谁刮翳瞳昏。

宋祁　和枢密晏太尉元日雪
    寒云万里送残宵，面旋祥霙集岁朝。
    繁影未能藏夜燎，薄花仍欲伴春椒。
    光含象阙苍龙舞，气勒交衢卓马骄。
    丰兆欢歌谁不尔，百官兼放五门朝。

宋祁　和天休龙图经句署怀旧忆道卿舍人并见寄
    帝梧春早二鸾飞，羁羽孤翻得树迟。
    今日并巢阿阁畔，依然同识旧栖枝。

宋祁　和天休龙图经句署怀旧忆道卿舍人并见寄
    讽书小史非新至，比舍名郎半昔游。
    君算青云多少地，三年来作北平侯。

宋祁　和天休舍人奉祠太一宫见寄
    顺祝斋琳馆，翛然隔世埃。
    空歌灵鹄下，祠节宝鸡来。
    瑞木千寻竦，仙图几卷开。
    如无清夜唱，谁识帝车回。

宋祁　和王君贶禁中寓直
    长乐疏钟断，昆池夕照收，
    晚风生似雨，仙雾爽如秋。
    钧曲来深殿，宫花出御沟。
    云天正如画，璧月在西楼。

宋祁　和王龙图七夕直宿
    二星秋早驾云车，此夕闻君寓直庐。
    月在宫中穿线处，香传楼下曝衣馀。
    桥乌径度明河近，巢凤归翻暝阁虚。
    寂寞潜郎谁晤语，只应藜烛伴雠书。

宋祁　和吴侍郎朝谒天庆宫
    上路鸣驺远，丛霄故馆开。
    华簪尧豸出，轻舄汉凫来。
    探妙云敷笈，蠲烦露溢杯。
    直须重缔约，飞盖一徘徊。

宋祁　和武宣徽陕楼晚望有怀旧游
    陕楼重倚望轩城，百感中来久未平。
    屈指疑迁饶岁月，逼身添重许功名，
    飞觞置酒高阳兴，旧树攀条司马情。
    昔日使君今上将，请看前后万犀兵。

宋祁　和夏推官奉太夫人就养仲氏次韵
    盛府从军日，大家随子初。
    伯兮均洁膳，仲也庆将舆。
    雾舍嵩尘薄，霜程巩树疏。
    循陔传咏切，匪夕伫归欤。

宋祁　和小饮
    天帟暮云消，飞觞夜正遥。
    洛吟聊拥鼻，陶舞惜回腰。
    露晓蝉嘶树，河秋鹊映桥。
    客欢殊未几，离恨又霞朝。

宋祁　和延州经略庞龙图八咏　翠漪亭
    凭栏玩文漪，日兴赏心遇。
    汀簊陵砌繁，沙禽冒波翥。

宋祁　和延州经略庞龙图八咏　飞盖园
    千骑亟游赏，宾盖纷相随。
    不知是日欢，何如清夜时。

宋祁　和延州经略庞龙图八咏　供兵磑
    磑湍方电激，黡屑已云霏。
    诚哉智者乐，力少功不赀。

宋祁　和延州经略庞龙图八咏　柳湖
    波平柳苒苒，湖与柳共色，
    攀条弄潺湲，坐送春晖昃。

宋祁　和延州经略庞龙图八咏　禊堂
    悠悠水周堂，堂上列禊宾。
    宾劝使君酬，无为负良辰。

宋祁　和延州经略庞龙图八咏　延利渠
    遵蒙本山下，渠激流且迅。
    无嫌万折劳，思回九里润。

宋祁　和延州经略庞龙图八咏　迎薰亭
    飞宇棘南傃，以待风之薰。
    因君奉扬力，并慰塞下人。

宋祁　和延州庞龙图见寄
    交戟多年著皂衣，乞州初逐阮咸麾。
    惊残鸟翮虚弓笑，倾尽葵心白日知。
    宿莽骚人传丽赋，女萝山鬼赛丛祠。
    自惭念旧殊非计，正是朋游掉臂时。

宋祁　和延州三咏　八览亭
    亭轩入空碧，极眺烦虑开。
    汉树有葱蒨，陇云多徘徊。

宋祁　和延州三咏　济胜桥
    溪光倒彴影，彴影跨溪垠。
    非论权取意，聊订济涉仁。

宋祁　和延州三咏　清润堂
    水容静若鉴，天影倒虚明。
    勿使川风动，波生便不平。

宋祁　和晏公圜丘诗
    仗外鲜云敛夕容，跸声遥下紫营东。
    迎神秘座摐金密，膉食清坛烈火红。
    七萃禁戈攒月冷，万侯朝璧照霜空。
    天心帝意通欢豫，并在柴薰缥缈中。

宋祁　和晏尚书出城口占四首
    沆莽团红上晓原，露英风叶隔尘喧。
    天边一寄冥鸿意，越乙荆凫判自翻。

宋祁　和晏尚书出城口占四首
    榔栗婆娑昼影圆，披襟凝眺此翛然。
    鹂留便作林间伴，正是黣黄椹紫天。

宋祁　和晏尚书出城口占四首
    千里梁陈一眺分，古愁今恨枉相闻。
    早须跋马收清思，莫看沈西日暮云。

宋祁　和晏尚书出城口占四首
    终年羁束厌华绅，暂到林墟似出尘。
    尽是机心可忘处，争教鱼鸟不留人。

宋祁　和晏尚书海棠
    媚柯攒仄倚春晖，封植宁同北枳移。
    台岭分霞争抱萼，蜀宫裁锦魕缠枝。
    不忧轻露蒙时润，正恨炎风猎处危。
    把酒凭栏堪并赏，莫容私恨为披离。

宋祁　和晏尚书咏芙蓉金菊
    千叠绡红抱蕊乾，一番金雨映趺攒。
    比来醉笔赓新曲，简上飞霜不拟寒。

宋祁　和晏太尉怀寄燕侍郎
    赐车高挂得长闲，犹寄南宫事下官。
    招隐新君无怨鹤，趋朝旧路记翔鸾。
    沧浪濯罢垂缨懒，祑磈浇馀著酒宽。
    行到昔人知足地，羡君容膝易为安。
    
    和晏太尉三月初五日
    东南郊日上团红，浩荡天区望始穷。
    独爱暖云如擘絮，纷纷无事映晴空。

宋祁　和晏太尉三月十三日锡庆院二首
    绀宇传香鹭序回，南趋别馆宴庭开。
    正因恩厚心先醉，不待君王常满杯。

宋祁　和晏太尉三月十三日锡庆院二首
    酒中优场下调喧，连天震鼓舞行翻。
    看终白雪青山技，不觉斜光上缥垣。

宋祁　和晏太尉晚夏
    炎威不可度，永昼坐南轩。
    蚁过閒占雨，蝇来自厌樊。
    林披众果熟，池静数荷翻。
    早晚鞲鹰习，乘秋击迥原。

宋祁　和晏太尉西园晚春
    北平心计尽红牙，五日雕鞍暮到家。
    林下觅春春已晚，绿杨枝暗不通鸦。

宋祁　和晏太尉西园晚春
    风花幡幡续去条，一朝欢尽负霞朝。
    人间赋笔如公少，借问离愁著底浇。

宋祁　和晏太尉西园晚春
    涡曲攀花泥酒卮，西园春去一凝思。
    谢公今击苍生望，无复东山携妓时。

宋祁　和晏太尉早夏
    寂寥春花尽，岑蔚夏阴稠。
    舌反禽稀弄，头昂麦并秋。
    直宜处台榭，稍欲厌巾{鞲革换巾}。
    可待蒲葵直，思从谢傅游。

宋祁　和晏相公乘舆宿殿致斋日巡仗遇雪
    天京飞雪洒车装，九九清尘御路长。
    斜影不迷宣曲骑，薄花才点羽林枪。
    观边丽色含鴗鹊，盖外轻阴亚凤凰。
    谁识宪驺巡趠盛，赐袍冲霰入林光。

宋祁　和晏相公九日郡筵
    令序凝秋签，欢游驻使轩。
    行觞酒筹密，踏节舞韡翻。
    榴熟丹房解，萸香紫粒繁。
    风头腊轻惨，日脚送斜喧。
    镂管新篇逸，吹花旧俗存。
    请为丞相寿，长久庆调元。

宋祁　和晏相公青城
    连天华帟竦南端，画角吟龙叠鼓喧。
    按曲已休雕辇入，五营斜日亚旗竿。

宋祁　和晏相公夜归遇雪
    孝王台下糅花飞，草草归骖骤碧啼。
    斗作暝寒凌冒絮，更回馀舞拂鄣泥。
    城连迥阙迷苍凤，人度长桥压素霓。
    颓玉正酣天幕静，不妨清思入新题。

宋祁　和杨学士同晏尚书西园对菊
    岁秋无异卉，佳菊自成妍。
    薄采称觞客，繁开落帽天。
    抱池閒沮洳，留蝶小翩聁。
    为结胡公赏，并怀郦水边。

宋祁　和遥见归舟
    帆在天边客倚楼，此时相望最离忧。
    星槎路远迷全影，绣被香遥认半讴。
    不见鲛盘休坠涕，莫逢莲叶更障羞。
    石城艇子知非是，始信无愁果有愁。

宋祁　和叶道卿连日阴曀坐曹无绪见寄
    雾著青旗燕尾斜。轻阴连日遍天涯。
    上林已暖先催雁，细柳犹疏不碍鸦。
    积润未妨铿画瑟，薄寒仍欲定流霞。
    问君何事贪官事，只倚雕章念岁华。

宋祁　和音
    危弦度曲汎孤钩，一世知音未易求。
    直把将雏为陌上，主人犹复自摇头。

宋祁　和御制皇太后恭谢太庙
    柔极深慈冠古先，谢成宗祏奉斋牷。
    欲知太姒嗣音盛，亲见周王作雅年。

宋祁　和赵南正溪上二首
    年少青春苦惜春，溪头风物更留君。
    无花地展如茵草，欲雨天垂似鹤云。
