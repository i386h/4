<!-- { "loadSidebar": true } -->
    一觞复一觞，颓然两衰齿。
    桓桓诸少年，互爵方未已。
    虽醉不敢哗，谐谈亦书史。
    所以柴桑翁，浊醪有妙理。
    我渴梦西冷，攀条嚼冰蕊。
    醒来步虚廊，天空月在水。

林景熙　王德玉癀上赋牡丹
    露洗檀心迥绝尘，猩袍曾受百花臣。
    东风唤起清平曲，西洛移来富贵春。
    金缕杯深如劝客，香霞幄暖欲薰人。
    年年此地开芳席，看到儿孙色更新。

林景熙　王监簿南墅新楼落成
    玉佩珊珊不可招，眼空尘界等秋毫。
    山林贞白三层迥，湖海元龙百尺高。
    自笑行藏关气数，肯将歌舞换风骚。
    卷帘最爱南山近，坐听松声起碧涛。

林景熙　王监簿陶山祷雨志喜
    城居苦热念林丘，偶向殊庭送羽流。
    双袖携云禹穴晓，一瓢分雨舜田秋。
    溪声冉冉来松壑，秋意萧萧满竹栖。
    我与蝇蚊争书夜，梦中犹及赴清游。

林景熙　王修竹监簿名楼曰与造物游命予赋
    秦望诸峰入几看，仙居缥缈五云端。
    天高地迥三千界，月白风清十二阑。
    碧海气清珠佩湿，明河影落玉箫寒。
    超然身在鸿蒙上，何必蓬莱跨紫鸾。

林景熙　闻蝉二首
    翼绡微动自宫商，几曳残声送夕阳。
    唤得槐柯芳梦觉，薰风一曲换西凉。

林景熙　闻蝉二首
    近交纸薄云翻手，旧梦冠空雪满颠。
    却忆画船曾听处，夕阳高柳断桥边。

林景熙　闻家则堂大参归自北寄呈
    滨死孤臣雪满颠，冰毡齿尽偶生全。
    衣冠万里风尘老，名节千年日月悬。
    清泪秋荒辽海鹤，古魂春冷蜀山鹃。
    归来亲旧惊相问，禾黍离离夕照边。

林景熙　闻蛩
    凄苦难成调，秋风入细弦。
    草根语深夜，灯下感流年。
    落叶已满径，征人犹在边。
    寒衣何日寄，思妇不成眠。

林景熙　问桂
    空吟招隐句，林下立多时。
    秋信在何处，天香开几枝。
    山河深夜影，水石隔年期。
    曾是搴英客，清愁欲语谁。

林景熙　翁氏仁寿堂次韵
    黄叶青苔书掩关，无端两鬓为诗斑。
    胸吞云梦不知岸，堂在崆峒岂有山。
    卷道暮年荆璞在，传家遗墨浦珠还。
    王良去后盐车厄，老骥空怀十二闲。

林景熙　吴中会故人
    一声新雁荻花秋，片月吴松共客舟。
    却忆去年今夜月，思君独上越山楼。

林景熙　五日次韵
    客乡吊古重登临，隔水斜阳鸟语深。
    赐葛尚余唐阙梦，倾葵犹抱楚臣心。
    蒲边腊酿供华发，楝后春风在绿阴。
    桃印灵符何必佩，乾坤正气古犹今。

林景熙　五月五日寓嘉禾学宫顾东浦载酒相遇二博士偕来饮就醉翌日留日留诗
    嘉禾古三辅，积水何苍茫。
    旧游梦历历，况此逢端阳。
    束艾肖人形，倾葵抱天常。
    萧萧老逢掖，得依夫子墙。
    鵷湖无五月，宿雨生微凉。
    客从东浦来，手持紫霞觞。
    采蒲泛纤玉，沃我书传香。
    殷勤两博士，杂出肴与浆。
    书囊谈未了，一醉齐彭殇。
    酒醒忽不乐，起看北斗芒。
    岁月感疏鬓，风烟渺殊方。
    明当理征棹，斜日鲈鱼乡。

林景熙　西湖
    繁华已如梦，登览忽成尘。
    风物{左目右宾}西子，笙歌醉北人。
    断猿三竺晓，残柳六桥春。
    太一今谁问，斜阳自水滨。

林景熙　溪亭
    清秋有余思，日暮尚溪亭。
    鬓痕朝镜觉，书味夜灯知。
    梦断潮生枕。愁新雁入诗。
    思君心欲折，又负菊花期。

林景熙　溪行
    风高余暑尽，独策兴悠然。
    野色延幽步，秋声入暮年。
    日斜禽影乱，水薄树根悬。
    回首故人远，城笳吹夕烟。

林景熙　喜监簿得陶山舜田
    耕隐山中久卜邻，爱奇不厌买山勤。
    重华事往人何在，万古春深鸟自耘。
    间拂岩花问陵谷，独悬茅屋管烟云。
    满林剡竹供挥洒，天寿斯文正属君。

林景熙　喜刘邦瑞迁居采芹坊二首
    乡心几梦海坛居，半老儒冠计未疏。
    岸竹色侵春压酒，墙花香度晓翻书。
    卜邻俎豆三迁后，负郭田畴二顷初。
    雨过新蔬青可摘，小船篱外卖溪鱼。

林景熙　喜刘邦瑞迁居采芹坊二首
    井乡聚散笑匆匆，岁月无情忽两翁。
    灯火城南听夜雨，桑麻杜曲忆春风。
    百花新意皆归燕，万里离愁独寄鸿。
    重约扁舟寻禹穴，夕阳疏树乱云东。

林景熙　仙坛寺西林
    古坛仙鹤杳，野鹿自成群。
    松气浮清晓，经声出白云。
    石穿僧屋过，水到寺门分。
    人世无穷事，山中了不闻。

林景熙　项羽里
    英雄盖世竟何为，故里凄凉越水涯。
    百二势倾争逐鹿，八千兵散独乘骓。
    计疏白璧孤臣去，泪落乌江后骑追。
    遗庙荒林人酹酒，至今春草舞虞姬。

林景熙　项羽庙
    夜半追兵入楚营，鸿门玉碎卯金兴。
    江东父老犹羞见，地下如何见范增。

林景熙　晓意
    僧钟觉曙鸟，纷飞弄林光。
    宿云渐离石，我起开秋房。
    南山忽入几，相对各老苍。
    我老几何年，山曾见鸿荒。
    流泉送日月，危石支兴亡。
    问山山无言，啼猿起前冈。

林景熙　新昌道上
    江湖犹是客，岁月已成翁。
    仙路重云外，人家落木中。
    山痕经烧黑，土脉入泉红。
    又得春风信，孤花照驿东。

林景熙　新春
    衰颜凭酒润，故国得春新。
    兵革儿童长，风霜天地仁。
    草心悬落日，柳眼看行人。
    扰扰红尘者，知谁效角巾。

林景熙　新丰道中
    长飚卷炎埃，澄空出秋素。
    迢迢铁瓮城，回首隔苍雾。
    酒帘颺荒市，笳鼓发深戍。
    倚逢问舟人，云是新丰路。
    篱路鸡欲栖，野水牛半流。
    不见抱琴人，斜阳在高树。

林景熙　新晴偶出
    琴床茶鼎澹相依，偶为寻僧出笔扉。
    风动松枝山鹊语，雪消菜甲野虫飞。
    看花春入桄榔杖，听瀑寒生薜荔衣，
    古寺无人云漠漠，溪行唤得小船归。

林景熙　羞墓
    远望车尘汗雨流，自知覆水已难收。
    为君富贵妾羞死，富贵如君不自羞。

林景熙　许郢州故宅
    读君丁卯集，想此建桥时。
    荒草一区宅，清风七字诗。
    吴云含静熊，郢树寄余悲。
    落日空怀古，长歌知不知。

林景熙　萱草
    近种鹿葱碧，初抽鹄觜黄。
    千年入风雅，一草寄纲常。
    澹日空阶影，余春宫佩香。
    此时忧正切，对尔可能忘。

林景熙　薛德之之江东简熊西玉诸公
    乍逢还又别，龙竹葛陂阴。
    野水流春远，江云入暮深。
    新知满湖海，遗老在山林。
    解后如相问，凭君道素心。

林景熙　雪后
    开帘残酒醒，雪意尚垂垂。
    夜色沈奎久，春容变柳迟。
    寒塘鸥自聚，荒岁鹤同饥。
    便欲诛茅隐，何山有紫芝。

林景熙　宴德初书楼
    楼高不二寻，已作百尺想。
    中有湖海豪，开襟纳万象。
    颇延素心人，谈笑落清响。
    邻花吹午香，檐竹荐秋爽。
    於中了行藏，此外断俯仰。
    西楼富薰天，歌钟乐华敞。

林景熙　杨妃菊
    昭阳旧恨逐风飘，岁晚山中霜露饶。
    彭泽归来空自老，中原舞破为谁娇。
    返魂碧海熏初炷，宿酒沈香晕不消。
    亦是前身曾捧砚，品题因得入诗瓢。

林景熙　夜意
    澹然无一事，至乐在书床。
    老石栖云定，疏松过雨香。
    砧清秋巷迥，灯白夜堂凉。
    此意无人会，重城醉梦乡。

林景熙　谒严子陵祠
    客星谪下桐江湄，傲睨烟雨何年归。
    空遗清气满林壑，草木不受春风肥。
    我来维舟奠椒醑，薜荔祠荒泣山鬼。
    乱峰欲雪江气严，老蜃吹云日色死。
    白水真水御绛衣。勋臣四七攀鳞飞。
    冥鸿遐举不可致，天地浩荡容渔矶。
    季年熏貂成党狱，阿瞒朵鼎终瑟缩。
    东都节义何为高，七尺之台一竿竹。

林景熙　用韵寄陈振先同舍
    心事凄凉寄雁声，石田苔满未妨耕。
    西风戍角催年换，残夜江楼见日生。
    煮茗敲冰贫有味，看花隔雾老无情。
    湖山犹忆笙歌底，笑领春香绿满觥。

林景熙　用拙为金罍徐氏赋
    久知拙无用，饰巧以相贤。
    而君独用拙，好古与世悬。
    不见百围栎，瀋落终天年。
    岂其弃匠石，无用用乃全。
    孔门七十子，愚鲁承禅传。
    冲质抱元素，神工谢雕镌。
    续凫而刻马，适以戕其天。
    柳州正坐巧，望星犹乞邻。
    一堕叔文累，挽海不可湔。

林景熙　游九锁山　翠蛟亭
    百雷斗我前，八溟覆我后，
    谁哉擘巨崖，纵此翠蛟走。
    又疑蜀川下，万骑赴峡口。
    凭阑神为摇，清寒逼两肘。
    久乃与之忘，一洗耳目垢。
    骨冷春木舑，魂惊夜猿吼。
    神仙亦爱奇，临流并琼玖。
    乘鲤琴高风，捉月太白手。
    跳入水晶宫，身世亦何有。
    缅怀玉扃翁，不受荒幻诱。
    尔来谒空祠，采苹奠玄酒。
    百年等一沤，道先天地寿。
    逝者固如斯，川上叹鲁叟。

林景熙　游九锁山　大涤洞天
    九锁绝入寰，一峰耸天柱。
    自从开辟来。着此洞天古。
    奇石千万姿，元不费神斧。
    帝勑守六丁，山夔孰敢侮。
    白书中冥冥，游者必持炬。
