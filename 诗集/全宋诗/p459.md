<!-- { "loadSidebar": true } -->
    清泉茁兰茗，黄粉飘松花。
    意疑人境外，身漾天汉槎。
    浮生能几何，鹜智那有涯。
    神龟宝巾笥，曳尾宁坳洼。
    所嗜在间旷，何心事雄夸。
    洪岩石交旧，岁晚蔗境佳。
    心源秋水澹，艺苑春容奢。
    冢上木遽拱，海山枣如瓜。
    今古一转烛，聚散犹抟沙。
    暮江趣浮鷁，城树喧棲鸦。
    愿言借一窗，炉香繙楞伽。

程公许　自七曲祠下乘马于上亭二首
    征鞍不怕朔风颠，揽尽鱼凫气脉全。
    秦岭剑攒青不断，潼江带小碧相连。
    五云楼殿元皇宅，一柱西南半壁天。
    分职幽明两无愧，玉关快马洗风烟。

程公许　自七曲祠下乘马于上亭二首
    仗卫森岩九虎关，从前错为敌人宽。
    那知黄竹瑶池梦，历尽青天蜀道难。
    回首烟尘三辅隔，惊心风雨五更寒。
    淋铃一曲上亭驿，好并千秋金镜看。

程公许　自永康还连日又告旱恳祈勤恪初四五日再得甘注农畴无高下沛然沾渥
    井花湔手宝香焚，一念何曾隔紫清。
    半夜瓦沟飞急响，化工元不吝生成。

程公许　自永康还连日又告旱恳祈勤恪初四五日再得甘注农畴无高下沛然沾渥
    穉苗苏醒晓风凉，老魃匆匆遽俶装。
    旬浃望霓心肺渴，暂须一啜露华香。

程公许　自永康还连日又告旱恳祈勤恪初四五日再得甘注农畴无高下沛然沾渥
    去年西浙飓风高，瞬息三州汩海涛。
    欲倚人谋销咎证，扶持那可欠英豪。

程公许　自永康还连日又告旱恳祈勤恪初四五日再得甘注农畴无高下沛然沾渥
    茂陵何识瑞乾封，遑恤萧条四海空。
    鲂尾如今较劳止，庙谟端不倖边功。

程公许　自永康还连日又告旱恳祈勤恪初四五日再得甘注农畴无高下沛然沾渥
    雨余遥翠抹飞霞，风送蛟龙恰到家。
    一夜凉侵蕲竹簟，最宜欹枕听鸣蛙。

程公许　宗博宫讲何丈以诸贤所赋清赋堂诗轴示教借和元韵附轴示教借和元韵
    避影恶木阴，忍渴贪泉水。
    君看象渡河，步步须徹底。
    士当秉特操，盛行贵知止。
    佳境著蔗根，甘或起瓜蒂。
    上尊锡方进，万事咨伯始。
    孰能超然观，贯之以一理。
    瓢饮有余乐，我自味无味。
    忆登君子堂，积雪几没趾。
    双鹤舞前除，穟烟萦素几。
    叠石肖巑崿，俯槛鉴清泚。
    旌招还此来，归梦曷能已。
    红尘交辔语，新律吐琼蕊。
    千载友元亮，顾示忍违世。
    将坛建鼓旗，许我陪末至。
    政恐如浊泾，难以汩清渭。
    俗氛日辀辮，菉蒋乱荪芷。
    为君歌停云。倦翮思决起。
    念归怅无家，素食心所耻。
    安得三间茅，吒身安稳地。
    一编岫云吟，枯肠或能拟。

程公许　祖饯三山赵茂实二首
    煌煌洛阳城，衢术万国通。
    车尘日交鹜，襟期那易同。
    目成者谁欤，言笑春怡融。
    我自商声歌，群亦手丝桐。
    西风忽以厉，高情逐云鸿。
    轰笔金銮坡，一麾沧海东。
    补过要汲直，草诏须陆公。
    盈庭愕相顾，蹇蹇胡不容。
    君去我独留，我阙谁与攻。
    况复狗尾续，羞颜莲炬红。

程介　竹溪为旌城汪伯溱赋
    先生溪上种修竹，呼吸溪光餐竹绿。
    自应不同此君医，冰雪之胸元不俗。
    我欲相从竹溪中，已办青蓑黄篾篷。
    卧听肃肃摇清风，一洗满怀尘土空。
    只愁一夕风雷起，变化飞龙葛陂水。
    凌云去去固无心，莫忘溪头舞烟雨。

程九万　翠峰寺和毛泽堂韵
    岩石玲珑翠竹斜，木犀依约又残花。
    长官婢我无才思，却忆东堂旧作家。

程九万　石颐寺
    闻法师来杖锡东，于菟蹭蹬奋雷风。
    当时地裂泉随动，一酌清甘万虑空。

程九万　松桂亭
    松桂移栽满，园亭改篵新。
    诗书千古事，松桂四时心。
    萧瑟风成韵，扶疏月满阴。
    一琴聊自托，山水是知音。

程九万　铜江
    飞鸟投林去复还，临风恒忆旧家山。
    平生杖履经行处，杳在云烟仿佛间。

程九万　岘石寺
    苍岩绝顶俯晴川，佳处潜开小洞天。
    琴几棋台谁是伴，霞栖月啸恍如仙。
    □山□□□多石，□□□□□引泉。
    独取悬崖□□□，□□已自□燕然。

程九万　烟霞坞二首
    山深何限好，客到辄同登。
    泉壑岚光冷，烟林霁色凝。
    韵艰诗益健，杯数量难胜。
    老矣功名德，何须叹沔渑。

程九万　烟霞坞二首
    鬓发几星星，风霜抑饱经。
    年华轻过鸟，身世俯危亭。
    寒碧还相照，飞湍盍暂停。
    平生爱山眼，分外为渠清。

程九万　证道寺
    二载尘劳薄宦身，双峰几忆旧家邻。
    甫能再上阳城考，更有一年孤负春。

程九万　重建东堂
    宦游偶落云水乡，耻以贫墨为吏商。
    三年寄傲南窗月，一瓣为炷东堂香。
    翛然清风揖佳客，好古博雅真扬扬。
    旧题湔祓古寺壁，浊酒呼索邻家墙。
    淋浪醉墨鸾凤舞，警语峭厉凌冰霜。
    大碑小碑共检校，次第安置堂中央。
    朼来弦歌有馀暇，逸兴賸欲希韩湘。

程浚　呈贝懒云先生
    一片间心只在山，故将疏懒傲尘寰。
    白云犹有往来意，师独萧然天壤间。

程戡　送钤辖馆使王公
    归骑翩翩去路赊，郁葱佳气望天涯。
    艰危剑阁三千里，惠爱刀州十万家。
    龙尾道边瞻日彩，鹿头关外别春华。
    金明扈从宸游处，休忆连年泛浣花。

程康国　伏阙辞归
    偶逢豺虎寝天关，事有当言耻口缄。
    不建侯藩控西北，别求何策保东南。
    幸投草野言无弃，退就山林老亦甘。
    束起旧书归旧隐，远依福曜炯台颜。

程琳　冬近
    世间剥复每相寻，此理几几唤得应。
    万木冻僵梅有信，黄河冰合井如蒸。

程琳　海棠
    海外移根灼灼奇，风情间丽比应稀。
    晶莹实萼排珠琲，旖旎芳丛簇绣帷。
    繁极祇愁随暮雨，飘多何计驻春晖。
    沈花溪上年年意，露湿烟霞拂客衣。

程琳　和答刘夔咏茱萸
    霜枝凋翠雁横秋，莫倚危楼动旅愁。
    菊有清香樽有酒，茱萸不插也风流。

程琳　和答刘夔咏茱萸
    秋风台上起高歌，把酒看花意已多。
    屈轶不生神豸死，结茱为佩欲如何。

程琳　咏西湖
    西湖多胜景，飞盖喜相陪。
    暑气迎秋尽，江声向夕来。

程梦子　梅岩
    烟中修竹列千竿，空里痚花未可扳。
    唤醒罗浮山下梦，江南还有广南山。

程秘　题妙庭观
    冲雨西来又雨归，出门重为此山悲。
    重重俗屋遮藏尽，无复新轩扁乞芝。

程秘　题妙庭观
    要识仙霞五色丹，须还苔琐旧灵坛。
    玉楼更疑群仙宿，移向长虹卧处安。

程鸣凤　晦庵亭
    古来何物支乾坤，除四书外旁无门。
    晦翁乘风游混沦，天宇扫净滔云昏。
    周程扶起周孔尊，只手闸断狂澜奔。
    当时正气横八垠，犹尔不免遭群喧。
    曾几何日班廷鸳，晓梦有栩枌榆村。
    翁已仙去谁招魂，有亭渠渠波泇泇。
    风烟苔径新屐痕，滕侯肯之弟昆。
    溪山荏苒更寒暄，空余碧树吟霜猿。
    人间兴废谁能论，桑田可变海可翻。
    翁之所恃无有焉，斯文不死道常存。

程鸣凤　明妃
    汉宫粉黛应无数，明妃却向毡城路。
    自怜倾国不用金，翻被一生颜色误。
    世间那有真妍媸，明妃马上休伤悲。
    不信但看奇男子，多少尘埋未见知。

程鸣凤　杨历岩
    银河底穿不可塞，一泻砰砰下空碧。
    峰高云邃源荒茫，但见岩飞练千尺。
    我来导这赴苍壑，流出凌江散天泽。
    余波直赴黄木湾，飓卷鳌翻浪花白。
    竟从海若膏乾坤，岂但梅边活甘液。

程楠　花山寺
    雨过群峰翠谷飞，白云松径鸟声微。
    山僧间卧鸣钟起，共话无生醉月归。

程企　泗源
    泗源奇且怪，声势各喧貀。
    虎豹岩边去，蛟龙窟里来。
    稍流烟作阵，初激雪成堆。
    派必人疏导，源应鬼凿开。
    乍深涛不起，渐远浪相催。
    可把江心比，尝将海眼猜。
    始微才迸玉，终盛忽奔雷。
    涧为寒无卉，丘因涧有苔。
    已观离窦侧，俄见过城隈。
    石劲崖难潄，沙虚岸易颓。
    迩虽逾济漯，遐亦到蓬莱。
    洗钵僧常至，乘槎客未回。
    我从原际瞰，谁自谷中推。
    汹涌曾浮磬，潺湲好泛杯。
    狭宁容蚁穴，湍可暴鱼鳃。
    劈华非天意，排淮乃力哉。
    傍如巫女峡，上类楚王台。
    漏泽空神异，襄陵但水灾。
    林幽多鸟雀，地僻少尘埃。
    重爱兹佳趣，题诗愧不才。

程壬孙　题龙岩寺文与可怪石墨竹
    风雨劳先别，敢辞樽酒深。
    一梢墙上竹，留作岁寒心。

程如　答诚斋
    衡门时反关，一室甘却扫。
    文墨脱纷总，书林恣论讨。
    闯然未足意，清矣濯怀抱。
    挥洒乌丝新，浸淫黄卷好。
    后来应手摹，前辈休腹稿。
    君意不期知，予心以为宝。

程瑞　咏古
    博浪沙中力士，望仙桥下军人。
    古来忠胆一概，至今裂视二秦。

程瑞　咏梅
    清浅溪桥水，高低篱外枝。
    这些风骨异，瘦尽古今诗。

程少逸　月珠寺明月楼
    秀爽盘空翠不收，阴晴俱好更宜秋。
    沧江也爱楼头月，故抱青山月样流。

