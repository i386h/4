<!-- { "loadSidebar": true } -->
    云生峰顶白，月近水边明。
    芳草连平楚，晴楼出远城，
    此身南北外，渔火是闲情。

释斯植　江淮伤感
    水流花片湿轻红，多少英雄逐晓风。
    三百余年歌管地，数声欢犯不相同。

释斯植　江寺晚眺
    尽日无多事，闲行一径阴。
    人归秋寺晚，月满夜堂深。
    海阔频生雾，城荒远见林。
    青山与华发，空愧百年心。

释斯植　金陵道上
    一望江山去不回，断碑荒草旧宫台。
    六朝陈迹皆如梦，夜夜寒潮送月来。

释斯植　金陵道中
    望远生愁思，凄凉处处同。
    青山学旧冢，芳草蔽闲宫。
    雨过城楼月，潮回鼓角风。
    十年怀古恨，多在六朝中。

释斯植　金陵怀古
    天津桥上望，如在玉门关。
    月过东西浦，江分远近山。
    凄凉三尺墓，兴废六朝间。
    千古登临地，寒潮自往还。

释斯植　句
    小桃自与春风恶，花不随人独下楼。

释斯植　客怀
    杜宇声残客兴频，柳花飞絮满江滨。
    可怜波底蛾眉月，犹照他乡梦里人。

释斯植　客路和胡元鲁出入韵
    十载天涯客，浮云不定身。
    烟波春雨渡，灯火夜渔村。
    世事空为累，人心未觉仁。
    何时留片石，归老石松根。

释斯植　兰谷
    空谷寄深云，灵根自不群。
    地闲平草长，香远隔溪闻。
    静与骚人佩，清同楚客分。
    唯庆千载后，余韵在湘汶。

释斯植　老去
    老去厌芳菲，思归未得归。
    夕阳溪上树，花作去年飞。

释斯植　林间
    猿鹤忘机不计年，芭蕉晴绿半平檐。
    青山似与身相入，尽日无人自下帘。

释斯植　柳
    汴水隋堤总寂寥，春风吹恨未曾肖。
    长条本自无拘束，也向人前学舞腰。

释斯植　旅怀
    十年不倚谢公楼，满眼凄凉上客舟。
    往事尽随流水去，青山长忆故人游。
    海门风起天将暮，渡口云生树欲秋。
    络纬自啼花自落，更堪回首是他州。

释斯植　旅中寄故人
    贡路长安里，三年别钓矶。
    只因吟事僻，宁免识人非。
    性拙趋时少，家贫过客稀。
    春风归去日，同采故山薇。

释斯植　旅中偶成
    风吹客袂寒，飘泊在长安。
    对雨春题尽，看云夜坐残。
    远山平楚水，苍汉接吴滩。
    遥忆天台寺，相携去不难。

释斯植　落叶词
    片片飞来总是秋，理多方位何处复添愁。
    自怜枝上无收管，却带殷勤出御沟。

释斯植　门柳
    看尽门前柳，愁多白发新。
    灞桥风雨夜，离别是何人。

释斯植　鸣鸠
    何处芳草多，相呼向深坞。
    竹外立寒枝，山南又春雨。

释斯植　莫恨
    寂寞云深地，山空叶落时。
    自怜为隐僻，莫恨月来迟。

释斯植　暮春感怀呈勿斋提举
    浮世事非真，吟多白发新。
    身居京寺久，梦到石桥频。
    日落烟生树，花残草自春。
    坐看今夜月，应与旧房邻。

释斯植　暮春雨中感怀
    回首郡城东，春残碧树中。
    落花各点恨，疏雨一帘风。
    白雪侵新鬓，归心逐断鸿。
    茫茫事如此，何必怨途穷。

释斯植　偶成
    渔歌听尽欲狂吟，一径人家柳影深。
    天意似嫌花信早，东风吹雨又成阴。

释斯植　偶成
    东风玉勒马蹄轻，多少游人士凤城。
    燕子不来春寂寞，海棠共绿近清明。

释斯植　偶成柬续芸
    相看又一春，花乱马前尘。
    湖海他乡路，烟霞几处人。
    草连闲地远，鸟入暮山频。
    多少凄凉事，那堪日发新。

释斯植　遣怀
    愁极鬓成丝，沧江梦款归。
    鸟啼山雨急，春尽故人稀。
    晓润侵吟壁，寒云绕竹扉。
    向来诗满束，应是与心违。

释斯植　清华夜坐
    开尽黄花满短篱，静听雘屋夜敲碁。
    清华池上三更月，僧在松边未有诗。

释斯植　清明
    堤上寻春步较迟，马嘶芳草燕差池。
    南楼烟雨清明日，正是佳人堕泪时。

释斯植　秋思
    雨过山城日又西，西风一阵木犀开。
    莫将心事凭秋雁，恐带边愁入梦来。

释斯植　塞北
    兵战何时息，边尘染客旌。
    乱鸦啼又歇，荒草死还生。
    岛雨连秋曙，江风入雁声。
    近淮民自悦，应是宦情清。

释斯植　山家
    一溪流水绕烟霞，路入青松第几家。
    胡蝶傍人飞不去，隔墙开尽碧桃花。

释斯植　山居
    晚策登临日欲斜，小溪流水是生涯。
    道人睡起鹤飞去，闲尽青松一树花。

释斯植　山居怀旧隐
    静地独登临，虚闲称此心。
    猿声过木少，花影入池深。
    春殿依残日，晴烟散远林。
    因思南岳寺，长起石床吟。

释斯植　山居遣兴
    山寺闭修竹，偏宜静者居。
    观空已已悟，集理事常虚。
    日月供吟笔，乾坤入草庐。
    何如钓台叟，得计在樵渔。

释斯植　山行
    岩边结屋与樵邻，流水桃花几度春。
    行到碧云无尽处，深山怪木老如人。

释斯植　山中即事
    千峰当此境，谁可共登临。
    月过秋池静，云归古木深。
    懒观前去事，已悟未来心。
    更欲寻诗伴，相携向石林。

释斯植　山中寓意
    白发今如许，自吟还自愁。
    满山晴叶雨，四壁老恐秋。
    看水知心静，观云觉事浮。
    数年衰感意，挥泪不能收。

释斯植　上竺寺
    古寺寒桥路，钟声静忽闻。
    数峰平处合，一水众豩分。
    老树烟萝雨，残灯石塔云。
    闲心寄幽寂，似觉远尘纷。

释斯植　苕溪舟次
    扁舟烟重冷渔蓑，两岸人家浸小河。
    芳草自生春自老，落花随雨晚风多。
    
    
释斯植　石城秋夜
    漠漠青山水自流，西风烟树几经秋。
    旧进歌舞人游地，月满江城十二楼。

释斯植　世事
    世事皆浮云，人间几朝暮。
    不知溪上山，犹有桃源路。

释斯植　首夏
    新篁摇绿雨初晴，彩簟风生一枕清。
    昨日小亭幽梦觉，隔帘花影弄莺声。

释斯植　水石山居
    静极青山里，松花满石床。
    春风思华岳，夜雨梦潇湘。
    人影归林薄，猿声出涧长。
    心如无别事，同此闭闲房。

释斯植　思归感兴
    久客空茳上，闲吟对石门。
    青山非远近，流水自朝昏。
    夜月添乡梦，春风入烧痕。
    翻思南郭路，迢递隔烟村。

释斯植　送故人之江东
    凤城花气浥旌旗，又见春风上马时。
    不是灞桥难话别，垂杨空折去年技。

释斯植　送故人之天台
    新绿又成阴，归期直到今。
    人行芳草远，犬吠落花深。
    野店春寒雨，江城橘树林。
    无情名利事，休系一生心。

释斯植　送觉上人
    送君千里去，又见落花飞。
    水国今宵别，天涯隔岁归。
    岸多春树密，滩小夕阳微。
    后夜扁舟月，应逢宿鸟稀。

释斯植　送李容甫归北都
    先生读书不下堂，堂上有客语浪浪。
    弟子出观如堵墙，怪君眉彩生光芒。
    北都晁夫子，一别久相望。
    君来道信问，使我开肺肠。
    三日不改服，犹觉芝兰香。
    平生寡投分，一笑且云乐。
    殷勤发黄卷，钝吻悭应酢。
    大杵撞哑钟，已厌音响恶。
    更惭河伯观，未易穷海若。
    索寞岁华晚，飕飕黄叶秋。
    归心剧流水，忽忽不可留。
    固知此鲈鲸，肯托寻常沟。
    直须见老聃，可化南荣俦。
    海州岁有冲天鹄，卵如萍实光琢玉，
    蜀鸡眇然何敢伏。羽成不须求日浴，
    一举将惊万人目。

释斯植　送灵耀之姑苏
    一身唯在道，清苦独知君。
    世路终成别，山光不共分。
    晚天寒欲雨，春树夜生云。
    此去他乡寺，猿声各自闻。

释斯植　送敏上人归永嘉
    风光苦变迁，客里对残年。
    别我此时路，问乡何处船。
    断云连雨雪，落日远人烟。
    又向龙湫畔，开扉近瀑泉。

释斯植　送人谒所知
    西风忽别离，满袖百篇诗。
    取已尚如此，问人应可知。
    山寒城角远，地阔海帆迟。
    料想回车日，相看是岁期。

释斯植　送人游吴
    阖门烟霭外，地阔水城高。
    蜃气蒸吟鬓，霜风入縜袍。
    娄程秋岸雨，一饭野船蒿。
    若问当时事，人夸有二豪。

释斯植　送人之吴
    无心学隐沦，此去向吴津。
    千古是非地，一灯烟雨村。
    烽尘连楚戍，榆柳隔淮春。
    别后新吟句，何人可共论。

释斯植　送隐士游京淮
    送君湖柳下，未别已关情。
    古塞去程远，寒江入梦清。
    野云低水树，山寸闭春城。
    到处逢知已，虚传隐姓名。

释斯植　送张十二秀九至维扬
    江山迢递水东流，芳草无情管别愁。
    若听春风商女曲，天涯人在古扬州。

释斯植　宿云山房
    缥渺沉虚碧，清池见宿云。
    松声临石断，山影与泉分。
    芳草经年梦，幽禽隔径闻。
    倚栏吟未尽，红日又将曛。

释斯植　宿云轩
    千峰云未还，数树芭蕉绿。
    风雨暗黄昏，何人共幽独。

释斯植　韬光庵
    石涧长松行十里，杖藜从此得迟留。
    青霄望去山河远，白水看来日月流。
    老树叶残霜鬼哭，断崖云冷洞猿愁。
    韬光名在身何在，今古茫茫几白头。

