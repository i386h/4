<!-- { "loadSidebar": true } -->
钟宿　蜕龙洞
    苍岩磊落任龙蟠，绵亘千年露未乾。
    一自为霖破壁去，至今风雨逼山寒。

钟宿　状元峰
    马蹄一日遍长安，萤火鸡窗千载寒。
    从此锦衣归故里，文峰高并彩云端。

钟唐杰　送僧还日本
    上人海东艉，才华众推优。
    学道慕中国，於焉一来游。
    武林忽相遇，鎝芥意颇投。
    儒道虽云异，诗酒喜共酬。
    况兹古名郡，佳罕与俦。
    湖山快吟览，胜迹恒追求。
    合并惜未久，又理东归舟。
    扬帆渡鲸浪，帖帖如安流。
    殷勤不忍别，缱绻难为留。
    临风极遐睇，目断扶桑陬。
    他时托芳字，还能寄余不。

钟孝国　谨次功成短项翁佳篇之韵
    君不见中山毛颖生，纂录百氏编群经。
    又不见革华祖都尉，殿上承恩举足耳。
    二物名誉由韩公，无乃衮褒俱中理。
    君家酒罍依图书，短项独喜觞吾儒。
    我加翁名乃率尔，诸公过听欢有馀。
    翁名称意仰来前，再拜不愿封酒泉。
    倾怀解贾吟笔勇，注想只愁客杯乾。
    主人冥心通与穷，从渠自引琉璃钟。
    醉中琢句千古废，醒后逢人四海空。
    林间日日吹春风，孛窣愿卜重相逢。
    长江小艇新雨后，一杯相属会稽翁。

钟孝国　千里丈蓄酒尊形状孛窣某酒后以短项翁目之不谓误中遂成佳号彦平功
    少陵先生时不偶，老瓦盆中醉林莽。
    江湖散人名益穷，鱼壳倾尊不论斗。
    孤风异行同襟期，食鲑未必富三九。
    凌烟功名举世事，不直两公一杯酒。
    会稽夫子有古心，嗜好眇追千载友。
    陶尊中产同苍筠，短项不肯钟罍群。
    章绶黄篾差缁尘，肺肠桑落心崑崙。
    始知其中殊陋貌，一点不受泥沙浑。
    时从往古穷玄微，坐隅兀侧长相随。
    送余醉乡谢胶扰，回头转觉人间小。

钟颖　游九锁
    大涤通华阳，仙家碧云上。
    飞泉舞苍蛟，绝壁浮翠浪。
    泉石有声诗，云烟无尽藏。
    落日青山多，临风一长望。

钟詉　题梅山云悦楼
    我匪悦云云悦我，云兮与我一无心。
    知君只爱云中隐，不肯出山无处寻。

钟詉　题梅坛
    万松护岭与天齐，中有真人旧隐栖。
    井冷尚留丹汞暖，坛高近拜斗星低。
    回思汉室成惆怅，浪费今人为品题。
    我欲从之无路去，同升不似许仙鸡。

钟炤之　句
    霖作商岩雨，薰来舜殿风。

锺离松　感秋
    破壁乱蛩吟，愁添鬓雪侵。
    凉生孤馆梦，秋入旅人心。
    排遣难凭酒，凄清不在琴。
    中原戎马躏，白露寝园深。

锺兴嗣　浯溪
    羯奴祸唐室，宗社已倾危。
    翠华幸西蜀，大物孰主持。
    储君起灵武，事亦从权宜。
    人望既有属，奸孽就诛夷。
    次山忧国切，闻此喜可知。
    归美颂君父，隐恶义当为。
    涪翁仗正论，凛然寓刺规。
    指适心中过，并及宫闱微。
    兹用春秋法，肃宗其何词。
    曾无一半语，追咎元子非。
    后来好事辈，往往互诋讥。
    或立党同意，或费解嘲诗。
    识者具眼力，理解夫奚疑。
    盍观我宋朝，崖上中兴碑。
    光尧再造绩，炳若日星垂。
    功成体天道，退处志莫移。
    神器亲付授，嗣皇犹恳辞。
    数四不获命，黾勉祗受之。
    饬躬备敬养，朝夕益孳孳。
    君不见帝典书之盛，端由揖逊基。
    二圣尽兹孝，尧舜并驱驰。
    俯视於李唐，德业有醇疵。
    惟余{兡百换寸}复愿，天每靳其机。
    孙支继述责，未有易今时。
    出兵吊遗黎，孰不迎王师。
    免使读颂者，怀愤徒伤悲。

锺震　翠蛟峰
    九琐峰尖不隔霄，翠蛟飞舞挟持摇。
    气涵秦岭千秋雪，声撼钱塘八月潮。
    顿使形魂生羽翼，安知人世有尘嚣。
    此行似了仙槎梦，惟恨来贤不可招。

锺震　句
    君今如鸿鹄，万里去勇决。

锺震　题翠蛟亭
    双柱苍寒倚碧天，六鳌驾海涌层巅。
    东风吹瀑成飞雨，知是潜蛟起昼眠。

锺震　戏题洞霄
    之径萦纡略彴横，松风和作步虚声。
    泉流珠玉千年润，山作灵丹九转成。
    琼馆向曾迎帝辇，冰衔今尚带朝缨。
    若非悯世天留与，那得华胥梦也清。

种道人　赠李用之
    道用元未是，再至却须成。
    但看西行日，归来一饷荣。

种放　酬陈齐民见奇
    竹扉常昼掩，幽僻置身安。
    自委渔樵分，因思出处难。
    周庭方设燎，汉将尚封坛。
    莫问渔樵意，人寰事万端。

种放　寄二华隐者
    我本厌虚名，致身天子庭。
    不终高尚事，有愧少微星。
    北阙空追悔，西山羡独醒。
    秋风旧期约，何日去冥冥。

种放　寄怀
    予生背时性孤僻，自信已道轻浮名。
    中途失计被簪绂，目睹荣辱心潜惊。
    虽从鵷鸾共班序，常恐青蝇微有声。
    清风满壑石田在，终谢吾君甘退耕。

种放　句
    虽有明时约。

种放　句
    绿萼红葩晚态新，风流如阵战愁人。

种放　句
    胡雏负恩信，圣主耻干戈。

种放　句
    东君若要分流品。

种放　酴醾
    生成从火令，颜色占中央。
    绿叶排圜翠，青苞蓄异香。
    丛阴周曲幹，纤刺比锋芒。

种放　无题
    楼台缥缈路岐傍，共说祈真白玉堂。
    株树风高低绛节，灵台香冷醮虚皇。
    名传六合何昭晰，事隔三清限渺茫。
    欲识当年汉家意，竹宫梧殿更凄凉。

种放　夏日山居
    阴阴林木静，寂寂无人境。
    红绽紫葳香，岚沈玉膏冷。
    看云时独坐，慎事常中省。
    何客驭风来，新篁动疏影。

种放　潇湘感事
    离离江草与江花，往事洲边叹复嗟。
    汉传有才终去国，楚臣无罪亦沈沙。
    凄凉野浦寒飞雁，牢落汀祠晚聚鸦。
    无限清忠沉浪底，滔滔千顷属渔家。

种放　咏桃
    習習香薰薄薄烟，杏迟梅早不同妍。
    山斋尽日无鸾□，只与幽人伴醉眠。

种放　谕蒙
    大盈卑百渎，自成浮天浔。
    崇丘下累块，意为蔽日深。
    王者在谦小，夙惟尧禹心。
    拜言尊贤仁，慎德弃珠金。
    自满九族散，匪骄百善寻。
    炳兹夏商鉴，灭国因夸淫。

种古　双桧联句
    古宇列双桧，森郁欹檐角。
    高干若偃盖，低枝罗翠幄。
    叶硬攒猬毛，子圆如雀壳。
    盘根虽轮囷，呈才终卓牵。
    枯冬傲霜雪，炎夏宜雨雹。
    苍皮绕龙蛇，危巅巢鹡鷟。
    岁寒知后凋，清风到先觉。
    月涵烟影孤，雨溜苔藓驳。
    愿逢繁辂用，勿使为榱桷。
    春姿笔工偷，风韵溪虎学。
    松筠比节操，虫鸟敢蠹啄。
    黛色晚山分，清香朝露濯。
    桃李耻妖饶，椅梧羞龌龊。
    俗名强雌雄，奇胜重古朴。
    气势已千寻，栽培从一握。
    五松惭忝位，秦封受殊渥。

种诊　双桧联句
    古宇列双桧，森郁欹檐角。
    高干若偃盖，低枝罗翠幄。
    叶硬攒猬毛，子圆如雀壳。
    盘根虽轮囷，呈才终卓牵。
    枯冬傲霜雪，炎夏宜雨雹。
    苍皮绕龙蛇，危巅巢鹡鷟。
    岁寒知后凋，清风到先觉。
    月涵烟影孤，雨溜苔藓驳。
    愿逢繁辂用，勿使为榱桷。
    春姿笔工偷，风韵溪虎学。
    松筠比节操，虫鸟敢蠹啄。
    黛色晚山分，清香朝露濯。
    桃李耻妖饶，椅梧羞龌龊。
    俗名强雌雄，奇胜重古朴。
    气势已千寻，栽培从一握。
    五松惭忝位，秦封受殊渥。

仲昂　句
    平生不识巴南路，梦到孤云两角西。

仲昂　句
    虑澹常高枕。

仲昂　题西门外筰桥下观音院
    雨砌风亭长绿苔，壁间题字半尘埃。
    城南萧寺无人迹，几度曾因送客来。

仲并　白氏夫人生日二首
    相门苗裔正诜诜，长庆风流几百春。
    吉梦忽随秋日晓，祥光常对月华新。
    翰林大笔高前古，玉树诸郎霭后尘。
    何假捧觞勤颂祝，由来寿考属仁人。

仲并　白氏夫人生日二首
    断机久已传家训，采藻端然继国风。
    庭院炉烟春蔼蔼，门阑瑞气晓葱葱。
    遐龄愿效三桃实，拜寿何辞百盏空。
    自幸晚为门下士，余波应许丐奇穷。

仲并　避暑报恩观
    万家九陌车尘中，丹甍碧瓦真人宫。
    回廓小院略具体，清风爽气无能同。
    殿檐密有杉松护，炎蒸纵酷来无从。
    偶因谒客凌晨入，归迳往往侵昏钟。
    道人坐稳知乐否，我生半世犹飘蓬。
    茅檐与此异寒暑，分毫不透东南风。

仲并　薄暮游潘登仕园园有堂三间榜曰一枝盖湖公枢密两取庄周郄诜之语既
    斜窗短屋傍残晖，宴坐萧然老布衣。
    枯淡生涯一枝足，世间惊鹊误南飞。

仲并　薄暮游潘登仕园园有堂三间榜曰一枝盖湖公枢密两取庄周郄诜之语既
    玉树郎君两白眉，照人英爽自儿时。
    乃翁可笑太多事，绕舍春风千万枝。

仲并　陈漕生辰代杨文作
    六管阳初复，前宵月尚圆。
    长庚俄梦李，崧岳故兴宣。
    国使新恩数，忠臣夙眷偏。
    节龙开远目，衣绣耸华年。
    日月声名起，风雷号令传。
    自应威动岳，曾是力回天。
    相国关中粟，尚书地上钱。
    委藏淹府库，飞挽乱车船。
    南獠元归地，西方正拓边。
