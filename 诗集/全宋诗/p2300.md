<!-- { "loadSidebar": true } -->
    还应觅新句，不琢自成文。

释绍嵩　题净众壶隐
    古院无僧住，含情更惘然。
    绿苔欺破阁，白鸟没飞烟。
    壶隐迟迟日，筒分细细泉。
    栏干聊小凭，取次缀诗篇。

释绍嵩　题林唐臣别业
    茅屋周回松竹阴，依稀气象似山林。
    一窗风月生涯足，相与清名映古今。

释绍嵩　题灵隐
    古刹藏幽胜，山门九里松。
    飞空花片片，落涧水淙淙。
    叶积池边路，云生户外峰。
    几因留我宿，吟天五更种。

释绍嵩　题刘唐臣新葺池亭
    刘郎潇洒水为居，水碧山青画不如。
    绿竹可供公子钓，紫鳞时掣季膺鱼。
    幽寻胜事鸟窥牖，闲卧临窗燕拂书。
    触目韶华总诗本，放怀端与世情疏。

释绍嵩　题山寺
    江上山头寺，阴阶竹扫苔，
    舟横渔唱晚，松暮鹤飞回。
    野渡花争发，春荷叶半开。
    嬉游不可极，留眼要重来。

释绍嵩　题诗公桥
    白云深处小桥横，流水涓涓古意生。
    多少升深都不见，至今留得谢公名。

释绍嵩　题印上人关外山水图
    一源淳朴异山川，一簇人家起暮烟。
    世乱不妨松偃蹇，客程依旧水潺湲。
    云横新塞遮秦甸，树荫澄江入野船。
    闻说函肴犹险在，为师怀想几凄然。

释绍嵩　题园庵
    地僻无宾侣，林疏露短篱。
    紫鳞冲晚浪，白鸟占闲地。
    柳地浓垂岸，桃花湿满枝。
    一僧年八十，邀我觅新诗。

释绍嵩　天章道中
    十里寻幽寺，江山几路分。
    逢人问息耗，指路上高云。
    极浦明残雨，寒流叠细纹。
    野鸦无意绪，嘹唳傍溪濆。

释绍嵩　天竺戏书
    出郭西湖近，贪看立又行。
    园林青气动，日夕白云生。
    映竹犬初吠，缘溪鹤自鸣。
    殷勤下天竺，泉石惬幽情。

释绍嵩　通判曾温伯生日
    玉历标人瑞，膺门鹗独先。
    风雷开盛旦，嵩岳降真贤。
    壁暗诗千首，官当岁九迁。
    得知眉寿永，何但八千年。

释绍嵩　通判曾温伯生日
    今代文章伯，长哦气吐虹。
    挥犀闻妙论，许国见深衰。
    美价方稀古，离骚继雅风。
    殷勤一双眼，看到火城红。

释绍嵩　同粲湛二上人游北山
    二子依公子，南山度北山。
    兴随流水远，心逐片云闲。
    日月浮生外，牛羊落照间。
    殷勤华表鹤，飞去复飞还。

释绍嵩　同周湛二上人游西湖之北山天竺晚归得十绝
    行尽孤山碧四围，春光和暖恰相宜。
    微风彼拂香来去，正是群芳烂熳时。

释绍嵩　同周湛二上人游西湖之北山天竺晚归得十绝
    山如浓翠拥高鬟，石壁巉然不可攀。
    落日凤城佳气合，幻成一岛画图间。

释绍嵩　同周湛二上人游西湖之北山天竺晚归得十绝
    和靖先生坟已荒，三春花草殿余芳。
    栏干倚遍斜阳晚，户牖轩窗总是香。

释绍嵩　同周湛二上人游西湖之北山天竺晚归得十绝
    山云收雨半川晴，匠出西湖作画屏。
    剩欲题诗写怀抱，可怜踪迹似流萍。

释绍嵩　同周湛二上人游西湖之北山天竺晚归得十绝
    湖上山林画不如，眼明喜见晓光舒。
    等闲稚子来横钓，一度抬竿一个鱼。

释绍嵩　同周湛二上人游西湖之北山天竺晚归得十绝
    闲来湖上立移时，独愧凭栏负碧漪。
    西寺木鱼东寺鼓，而今总入老夫诗。

释绍嵩　同周湛二上人游西湖之北山天竺晚归得十绝
    北山迤逦自苍然，万象鲜明禁火前。
    愁裹有诗人不会，栏边虢虢响流泉。

释绍嵩　同周湛二上人游西湖之北山天竺晚归得十绝
    天竺横分景色宽，园林初日破朝寒。
    兴阑欲下山腰去，野径萦乃路百盘。

释绍嵩　同周湛二上人游西湖之北山天竺晚归得十绝
    幽刹寻春傍翠微，幡竿残日迥依依。
    西湖两岸千株柳，何似先教画取归。

释绍嵩　同周湛二上人游西湖之北山天竺晚归得十绝
    好是春风湖上亭，轩空小憩俗尘清。
    湖山有意留侬款，杨柳飞花乱晚晴。

释绍嵩　桐庐道中
    钱塘江上到桐庐，一带溪山画不如。
    对景由来诗句丽，夕阳无语淡烟初。

释绍嵩　桐庐理舟
    桐庐江上晚潮生，帆挂秋风一信程。
    万里归船弄长笛，断肠重看白鸥盟。

释绍嵩　投宿宝觉精舍
    驿路向山郭，江蓠满意馨。
    远云收海雨，独树隐沙汀。
    桑椹累累紫，杉栽处处青。
    夜投宝觉寺，重上竹西亭。

释绍嵩　途次遇雨和丘德高
    白苇黄茅路四通，芙蓉憔悴菊垂丛。
    川原缭绕浮云外，楼阁朦胧细雨中。
    蔽野吞村飘不住，重山复水去无穷。
    丘郎蜡屐能从我，一任此身同转蓬。

释绍嵩　途次走笔送张明府之都城
    原下相逢便别离，故人特地为嗟咨。
    高滩落日光零乱，春水涵波绿渺瀰。
    四壁一身长客梦，三年两作送君诗。
    紫垣名士推扬切，会向天庭振羽仪。

释绍嵩　晚泊丫头岩
    旅泊依村树，高吟似得邻。
    斜风吹败叶，落日照行尘。
    扰扰成何事，飘飘任此身。
    客心君莫问，赢得鬓如银。

释绍嵩　西湖晚步偶成呈曾君举司户
    山引千岩翠作堆，锺鸣楼阁晚云开。
    鱼吹鉴面晕痕蹙，人过桥心倒影来。
    要听剧谈飞木屑，便期携手上春台。
    世间刚有东流水，一洗从前猿鹤哀。

释绍嵩　西湖晚泛
    苏堤一带柳阴长，柳长西风特地狂。
    晚泊孤舟古祠下，自弹别鹤送斜阳。

释绍嵩　溪上
    弄水春溪上，溪寒晚日红。
    舟行明鉴裹，鸟度醉吟中。
    远岫千重耸，轻艘万派通。
    桃源在何处，笑语隔幽丛。

释绍嵩　戏笔
    地僻人稀到，东郊自养蒙。
    山遥天接树，夜静竹藏风。
    岸柳含烟翠，江松脱晚红。
    诗应是游戏，吟啸不须工。

释绍嵩　仙嵓江口
    淅淅寒流涨浅沙，小桥通去路横斜。
    因寻野渡逢渔舍，夹路松开黄玉花。

释绍嵩　萧山口占
    水鸟迎秋舫，红轮映曙霞。
    冥冥小江树，淡淡满枝花。
    碧草望中去，青山郭外斜。
    天涯重回首，回首重伤嗟。

释绍嵩　小憩东岳行宫戏题
    树色遥藏店，春风入鼓鼙。
    行宫花漠漠，孤屿草萋萋。
    白鸟飞还立，黄莺歇又啼。
    诗成那用好，到处好诗题。

释绍嵩　小院
    小院无人夜，楼高月迥明。
    偈吟诸祖意，茶试老僧铛。
    门掩园林僻，窗虚笔砚轻。
    殷勤供一笑，一笑可怜生。

释绍嵩　写怀
    养拙甘沉默，萧条古寺间。
    中心无所愧，在世有余闲。
    梦钓鸥边雪，锺鸣枕上山。
    徘徊幽兴熟，何处不开颜。

释绍嵩　写怀奇湛上人
    吾事只如此，奔忙自作痴。
    买山犹未得，吊古却成悲。
    老去慵趋世，愁来独赋诗。
    浮生同是客，谁复问栖迟。

释绍嵩　写怀奇湛上人
    寂寂相思际，遥焚一炷香。
    雁飞云杳杳，笛引泪浪浪。
    明代谁招隐，穷游我自忙。
    他时解颜笑，宁免鬓毛苍。

释绍嵩　雪后复雨过西湖
    触目成幽兴，诗今十数篇。
    风倾竹上雪，鸟度水中天。
    急雨涔涔日，迎人小小船。
    更逢清管发，声到客愁边。

释绍嵩　雪中舟泊五夫
    天遣今年到五夫，琼田千里玉平铺。
    波中船舫来还去，载取烟云作画图。

释绍嵩　寻访广福
    旧邑浮航外，青山千万重。
    访僧舟北渡，归寺海西峰。
    薄薄云收日，微微雨洒松。
    可堪添客恨，闻打暮天锺。

释绍嵩　言命
    宇宙双蓬鬓，升沉尽听他。
    僧居随处好，身事逐年多。
    异国逢佳节，流光等逝波。
    无谋长委命，言命欲如何。

释绍嵩　野步
    野步随吾意，无劳问是非。
    风莺移树啭，江燕引鹐飞。
    一径入寒竹，千峰驻晚晖。
    幽怀在天末，何在更忘机。

释绍嵩　野眺
    道是东风不世情，树头吹得叶冥冥。
    凭栏一笑斜阳裹，贪看春山如许青。

释绍嵩　野眺
    柳绕平湖绿映堤，堤边柳色更相宜。
    风来众绿一时动，不为愁人住少时。

释绍嵩　野眺有感
    流落复蹉跎，生崖总几何。
    羁游故交少，归思夜深多。
    纵目怀青岛，遥天浸白波。
    谁令贪眺睡，到处被诗磨。

释绍嵩　夜泛有怀
    独自上孤舟，通宵浪打头。
    天风随断柳，江月值新秋。
    忽忽忘年老，忙忙泛夕流。
    此生成底事，谁不遗吾休。

释绍嵩　夜题
    满庭松桂雨余天，病眼开时月正圆。
    罗列众星依木末，安排流水落檐前。
    倚松长啸宜疏拙，随处何妨且信缘。
    白发青灯两无语，瓣香深炷夜堂禅。

释绍嵩　夜闻杜鹃
    竹坞无尘水槛清，一更更尽到三更。
    杜鹃不管人残梦，雨外飞来头上声。

释绍嵩　贻康兼善
    遍绕篱边日渐斜，尽无鸡犬有鸣鸦。
    风凋古木秋阴薄，烟琐西山暝色赊。
    题柱未期归蜀国，系船长得傍芦花。
    云林好处欲留脚，要趁新诗挽物华。

释绍嵩　忆游天衣
    寺忆新游处，江村日暮时。
    溪长石磊磊，天远草离离。
    塔院关松雪，山泉满路岐。
    那知岩下树，一一入吾诗。

释绍嵩　咏道中所见
    倚杖寒山暮，高杉韵细飔。
    归舟藏别蒲，落日映荒陂。
    碧涧流红叶，黄猿领白儿。
