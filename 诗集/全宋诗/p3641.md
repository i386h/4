<!-- { "loadSidebar": true } -->
    清风萧萧兮水声潺潺。吁嗟乎，
    世道江河兮谁底其间。

姚勉　友山李道士抱琴来为予作三曲请诗各为之操　君臣庆会
    衣裳治兮帝岩廊，五弦歌咏兮民物阜康。
    禹皋夔龙兮剑佩锵锵。吁嗟乎，
    安得君臣兮如此一堂。

姚勉　有感
    范张心许友，余耳面为朋。
    世路巇于岭，交情薄似冰。
    绨袍非旧恋，结绶况同登。
    亦莫他人责，先施恐未能。

姚勉　有怀学子
    吾生传癖更书痴，俳笑纷纷独喜随。
    篝火共窥韩子笔，煮茶细说杜陵诗。
    论交无此知心友，得句常于见面时。
    一念不教千里隔，慈恩花下梦微之。

姚勉　有怀族子
    秀出吾宗独有君，等閒相别又秋新。
    江山憔悴生归思，风雨凄凉梦故人。
    天境尽供分石钓，云溪拟卜住山邻。
    何时对酒听佳句，洗我胸中一斛尘。

姚勉　又代作
    鹿门庞德公，款段马少游。
    古人不可今，君贤抑其流。
    清风足廉顽，厚德亦镇浮。
    君今复古人，善士吾何求。

姚勉　余评事惠龙团兽炭香璎凫实且许以百丈山楮衾而未至
    青禽衔云落蓬壶，风檐快读光眉须。
    百朋珍贶罗庭隅，一一皆可当清娱。
    建溪龙焙香云腴，香璎巧制来东吴。
    鬅鬿兽炭奇形模，辟邪天禄狮熊貙。
    王家舄种君家凫，晴沙暖抱明月珠。
    雅意下照仙人癯，矮窗醉兀诗情孤。
    蒲团松拂烧红炉，蜗庐积冻春潜驱。
    侍儿金珞香玉肤，月铛着雪煎春酥。
    窗前笑玩娇黄雏，能言直可贡上都。
    其波及晋皆君余，独欠一幅横云铺。
    王孙醉拥红氍毹，楮生长揖非吾徒。
    藤床纸帐恰此须，能供梅花清梦无。

姚勉　与毛教授
    举世无清浊，谁欤障倒澜。
    独能驱雁鹜，不使污鵷鸾。
    此事虽云小，其人已可观。
    近来峨豸者，欠此广文官。

姚勉　玉井亭观莲
    几队红妆拥盖青，凌波仙子立娉婷。
    晚凉孤坐香风里，如在西湖四望亭。

姚勉　郁孤台九日
    天风吹上郁孤台，太守登高领客来。
    地近九霄星斗大，秋涵八景水云开。
    吟成一径黄花笑，召节欢传紫诏催。
    琴鹤自随千古事，兴来且与尽余杯。

姚勉　豫章道间
    平畴雨过稻花香，草木风前舞翠光。
    天意知侬今日出，先期一夕荐新凉。

姚勉　元日试笔
    今岁新元最喜晴，宿阴都化作清明。
    气从地角天涯转，春向梅边柳上生。
    鹓路五更锵剑佩，虎关半夜出弓旌。
    群贤傥在新除目，欢喜山中饱菜羹。

姚勉　元宵雨
    东风已办上元晴，入夜敲桅又雨声。
    天下更无灯可赏，云头应是月孤明。
    遥知日甸惊回禄，未用星桥诧太平。
    旅舍一枝梅在烛，照人红影十分清。

姚勉　再题小西湖
    合前白倚竹扶痚，梅似逋仙柳似苏。
    待向山椒结茅屋，更添伟观占江湖。

姚勉　再题小西湖
    深深晴日涨湖烟，开着蓬窗饱看莲。
    只怕客来童放鹤，又催花里棹归船。

姚勉　再题小西湖
    记得临风玉树前，听诗长爱思飘然。
    肯来重结鸥盟否，新有湖亭八九椽。

姚勉　再用前韵寄后林
    别来知是几三秋，书倩洪乔懒作邮。
    帛足忽传来自雁，轴腰更喜大如牛。
    信知盖世名非枉，吟到惊人句未休。
    何日杖藜参口诀，归来闭户学从头。

姚勉　再用前韵寄后林
    贞心古干健凌秋，人似渊明愧督邮。
    览德未能仪舜凤，干时那肯食秦牛。
    纹楸失着谁能整，黄间同机底未休。
    杜若山中人窈窕，白苹风袅楚江头。

姚勉　再赠
    黄金在手亦能挥，争奈无钱自忍饥。
    未得酬君钱百万，且先持此一篇诗。

姚勉　再赠陈高眼二首
    高眼先生本姓陈，阅人多矣妙通神。
    地炉传得麻衣法，恐是希夷身后身。

姚勉　再赠陈高眼二首
    状元出应河连谶，人说先生相法真。
    更有河连丞相出，不知高眼属何人。

姚勉　再赠寻贤相士二首
    逢人说相不求钱，春色湖边一醉颠。
    眼法自高人几看，不寻富贵只寻贤。

姚勉　再赠寻贤相士二首
    奸蔡邪丁两贵臣，目光不瞬漫精神。
    相师若有寻贤眼，莫看包羞禄位人。

姚勉　赞张英玉蝉惊螳螂图
    一螳踉蹲上枯柳，一螳欲上鼓剑走。
    惊蝉侧翅着树枝，性命几成落渠手。
    物生远害当知几，不知犹可况已知。
    千枝何处无风露，莫曳残声急飞去。

姚勉　赞张英玉所画山谷老蚁蝶图
    穹碑一立承天寺，吟骨遂重宜州楼。
    当年群蚁亦策勋，岂知须臾梦封侯。
    南柯一散风雨恶，未若栩栩为庄周。

姚勉　赞赵直阁所藏四美人画　春
    晴丝暖絮浮春光，牡丹醉里微风香。
    绣帘不卷日低柳，百啭黄莺啼断肠。
    玉儿步整金莲稳，回首光流花面粉。
    娇慵欲去未肯行，一迳落红愁踏损。

姚勉　赞赵直阁所藏四美人画　冬
    红炉暖阁烘如春，玉琴不抚生微尘。
    梅花嗅罢寂无语，千里潇湘思故人。
    燕钗和闷都敲折，愁搅柔肠千万结。
    沉吟望断信不来，同云暗酿江天雪。

姚勉　赞赵直阁所藏四美人画　秋
    林梢脱叶飞斜阳，寄书雁着西风行。
    恩情怕不中断绝，画扇未忍高秋藏。
    小庭寂寞归鸦后，蹙损远山双峰鬭。
    泪珠湿袖对黄花，人比黄花又更瘦。

姚勉　赞赵直阁所藏四美人画　夏
    瑶台梦断敲门竹，凤蹬温泉新出浴。
    侍儿扶起娇不禁，蝉翼红绡影红玉。
    晚蝉声里追新凉，藕腕轻拖龙巾长。
    留仙裙舞风力软，不知何处荷花香。

姚勉　早起观雨余蛛网
    嫩凉催读矮窗书，晓色初分恰雨余。
    莫笑颓檐无活计，四边宝网挂真珠。

姚勉　赠长老洪野衲
    举目茫茫宇宙间，畏涂险甚太行山。
    镬汤随地无冰处，只有僧庐野衲閒。

姚勉　赠陈柏堂道士
    孤山古柏郁苍苍，中有高人住此堂。
    峻入太空摩日月，清蟠劲气挟风霜。
    叶餐晓露通仙药，子爇宵烟谒帝香。
    已结岁寒方外友，愿分一半白云乡。

姚勉　赠陈龙湖
    蜿蜒寒碧卷深清，一洒甘霖泽万生。
    此际莫惊蟠蛰好，近冬时节不妨晴。

姚勉　赠达斋术士二首
    昔年瓮牖读书诗，谁许蟾宫第一枝。
    今日误恩才入手，便来争说凤凰池。

姚勉　赠达斋术士二首
    凤凰池上亦何荣，道义曾知有利名。
    达则春风天下共，穷时晓雨陇头耕。

姚勉　赠丹客邹道士
    退之不肯学神仙，宁只崛强处世间。
    紫阳先生亦有语，金鼎偷生讵能安。
    政令白日生羽翰，琼台玉宇高应寒。
    虎铅龙汞吾岂晓，独有炯炯心如丹。

姚勉　赠电眸陈相士
    岩电当年说阿戎，清谈于世竟何功。
    君今双目真如电，举世忠邪一览中。

姚勉　赠定轩游季升
    海风吹潮浊如泥，咫尺不辨鱼与龟。
    秋潭表里冰镜净，下瞰直可茎须眉。
    乃知有万不齐物，心到定处皆能窥。
    君心久矣波不起，天地不逃圆镜里。
    胸中玲珑列星宿，眼底远近佳山水。
    人言君脚踏四方，不知君閒谓君忙。
    寒炉曾与话清夜，始觉牖户虚生光。
    我生之日直南斗，逢人得骂不脱口。
    而今只把定眼看，得失空花总何有。
    但愁国事纷披猖，举棋不定观惊旁。

姚勉　赠敷上人游五山
    拄杖挑云过五山，无心出岫倦飞还。
    参禅未用多行脚，道在如如不动间。

姚勉　赠高眼陈相士
    请君着眼相吾梅，自是群芳合逊魁。
    但有一般难相处，玉堂也似竹篱开。

姚勉　赠古鉴相士
    以古为名便异今，况能有鉴照人心。
    旧闻古鉴知兴替，借与清朝献六箴。

姚勉　赠古朴相士
    巧夫纵诞争说相，口角澜翻如剪样。
    眼中元不识英奇，随世炎凉分下上。
    贡谀乞得贵人诗，红签彩轴珍携持。
    未遭穷士或有赠，烂在酱瓿问不知。
    如斯等辈真肉眼，砂里精金岂能拣。
    古朴相士却不然，品题每在未遇前。
    前时赠诗纸欲朽，逢人夸张不去手。
    古朴相士真识人，识人须要当贱贫。
    信知巧者尽虚伪，惟有朴者全天淳。
    愿君终身如此朴，俗态高低不须学。

姚勉　赠画师二首
    虎头笔法得来亲，佳士相逢必写真。
    今代英雄良不少，未知谁可绘麒麟。

姚勉　赠画师二首
    胸藏天巧锦云梭，万象都收入网罗。
    只作虫鱼非磊落，安排手笔写山河。

姚勉　赠黄道士思成祈雨感应
    丁巳孟秋春戊午，不雨三时嗟旱苦。
    低田高垅皆黄埃，佳种几成不入土。
    富家仓廪铁灌锁，民腹为雷泪为雨。
    更迟十日天不问，血肉磨牙总豺虎。
    悬官祈祷聊具文，饥声嗷嗷恬不闻。
    山中道士睡不着，鞭龙起电驱风云。
    天瓢点滴翻骏马，一日甘霖遍天下。
    尽将昨夜赤千里，化作今朝青四野。
    农家笑语无愁声，指日可望天太平。
    熙朝真主圣且明，汉雨不待宏羊烹。
    或言天民天自恤，或夸调燮有新术。
    山中道士不言功，饱饭熟睡听松风。

姚勉　赠贾相士
    相见湖山记昔年，吟肩坐耸听寒猿。
    只今面目何曾改，刚被人呼作状元。

姚勉　赠蒋儒宗算星辰
    看破浮荣醉色醒，如贪青紫岂明经。
    只烦君把天机泄，四海如今几福星。

姚勉　赠金斗相士
