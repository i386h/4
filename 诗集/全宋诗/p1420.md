<!-- { "loadSidebar": true } -->
    昔同诗伴结清游，乱折梅花当酒筹。
    十二阑干风雪里，玉人扶醉下西楼。

林石涧　燕
    年年因社到，海阔翅飞低。
    故国伤新别，空梁忆旧栖。
    暮帘疏竹雨，春岸落花泥。
    红线今何在，香愁满绣闺。

林石涧　月夜溪行怀富沙友
    溪光清浅碎琼瑶，杨柳风柔酒渐消。
    犹忆去年今夜月，照人同上水西桥。

林石涧　杂咏
    蓂荚阶前日月飞，羹墙惆怅望尧眉。
    三千年笑巢由错，不见勋华揖逊时。

林石田　答王学士
    已著山人屐，那能远入城。
    艰难思变姓，老大畏争名。
    病叶兼虫下，闲云背雨行。
    长怀陶靖节，出处意分明。

林士表　句
    有书来进御，无语不关农。

林叔弓　嘲张乿
    中分爻雨段，风使十横斜。
    文上元无分，人前强出些。

林顺德　送水云归吴
    归舟夜泊西兴渡，坐看潮来又潮去。
    江草江花春复春，山青水绿原如故。

林嗣复　西峰院
    参遍曹溪众所钦，玄堂虚寂砌虫吟。
    定回瞑目谁相顾，好鸟衔花下翠林。

林陶　庆梅州刘侯修葺程乡学宫落成三章
    孰不为邦，孰守其乡。
    如被锦衣，昼行辉煌。
    侯曰上恩，曷敢弭忘。
    何以报之，俾民向方。

林陶　庆梅州刘侯修葺程乡学宫落成三章
    宣圣南面，珠旒衮章。
    十哲侑坐，群贤缋廊。
    六斋分列，小学峙傍。
    谈经议道，春祠秋尝。

林陶　庆梅州刘侯修葺程乡学宫落成三章
    闇訚诸生，振鹭来翔。
    诗书礼乐，游息修藏勉尔行业，
    为时俊良。毋毁於随，
    毋嬉於荒。三岁大比，
    用宝於王。

林霆龙　送徐殿院回乡
    三十年来人委靡，如今劲节似秋横。
    三條鲠亮为时重，一叶翩聁去国轻。
    莘老不还司谏职，廖公应显出台名。
    遐冲尚赖精神折，未许林泉得隐声。

林通　白云
    白云亭构见浮图，贤尹标名意有余。
    閒抱石岩禅客座，影笼墨迹宪台书。
    玎珰玉溜无停响，潇洒琅玕不用疏。
    登赏已知情放佚，飘飘应喜类相如。

林通　白云
    双溪会处创危亭，我爱亭成不异名。
    到此更谁分别派，同归终见入东瀛。
    清辉黛染环檐色，幽响琴传出涧声。
    自信竹林林上美，剪裁今已属贤明。

林通　九日亭
    危顶裁成九日亭，蓬瀛透出海峰青。
    满前细菊浮樽酒，四雇凝云簇画屏。
    月为情多良夜至，人贪景胜醉魂醒。
    风流令尹江山主，此乐同民德已馨。

林同　妇女之孝二十首　北宫女
    妾身期不嫁，至老养双亲。
    何意赵威后，殷勤问使人。

林同　妇女之孝二十首　辟司徒妻
    君父今安在，谆谆免矣乎。
    可怜齐女子，不问辟司徒。

林同　妇女之孝二十首　曹娥
    上虞一巫女，名乃至今垂。
    端的由纯孝，非专在好辞。

林同　妇女之孝二十首　陈孝妇
    妾昔与夫另，夫曾共妾言。
    忍能幸夫死，不复顾姑存。

林同　妇女之孝二十首　东海孝妇
    如何杀一妇，能致旱三年。
    妇孝无知者，知之惟老夫。

林同　妇女之孝二十首　孔融女
    不忧身即死，惟恐死无知。
    傥得从父母，宁非我所期。

林同　妇女之孝二十首　李孝女
    奔丧脱贼手，庐墓至终身。
    此大丈夫事，谁云一妇人。

林同　妇女之孝二十首　梁夫人嬺
    能返母万里，还荣父九原。
    可怜帝有母，亦自待人言。

林同　妇女之孝二十首　卢元礼妻
    贞孝谥已美，何堪复女宗。
    一朝下明诏，千载被流风。

林同　妇女之孝二十首　木兰
    谨勿悲生女，均之有至情。
    萦能赎父罪，兰亦替爷征。

林同　妇女之孝二十首　秋胡子妻
    妾面羞君面，君心异妾心。
    那能不念母，却遗别人金。

林同　妇女之孝二十首　如姬
    底事能令妾，为君死不辞。
    不思君遣客，报妾父雠时。

林同　妇女之孝二十首　唐氏妇
    姑今病且死，颇愧妇恩深。
    但愿妇有子，皆如妇用心。

林同　妇女之孝二十首　缇萦
    仁矣文皇诏，悲哉少女书。
    至今民受赐，非但活淳于。

林同　妇女之孝二十首　宛陵女子
    异哉一女子，独抱母啼号。
    非但脱虎口，还能落兽毛。

林同　妇女之孝二十首　卫女
    归宁不可得，何以写吾忧。
    不似肥泉水，悠悠淇上流。

林同　妇女之孝二十首　宣文君
    难把父书读，只因手泽存。
    遗方汝可受，忍使世无闻。

林同　妇女之孝二十首　雍姬
    可怜姬告母，父孰与夫亲。
    能置此一问，未为愚妇人。

林同　妇女之孝二十首　赵津吏女
    傥得代父死，诚非爱妾身。
    不图君聘妾，向道有严亲。

林同　妇女之孝二十首　郑义宗妻
    抵死侍姑侧，宁知有妾身。
    若怀白刃顾，尚得谓之人。

林同　禽兽昆虫之孝十首　豺獭
    曾闻豺祭兽，还见獭陈鱼。
    人苟不知祭，能如豺獭乎。

林同　禽兽昆虫之孝十首　鹤
    好是鹤鸣阴，居然子和声。
    休云气所感，自是物之情。

林同　禽兽昆虫之孝十首　虎狼
    虎狼不仁也，何乃谓之仁。
    仁之於父子，父子亦相亲。

林同　禽兽昆虫之孝十首　青蚨
    子母不相离，何心办捣蚨。
    忍能利铜臭，不枉唤钱愚。

林同　禽兽昆虫之孝十首　犬
    食肉隐两颊，饲母向颓垣。
    终感主养母，能将死报恩。

林同　禽兽昆虫之孝十首　蛇
    似有人传讣，来从榛莽中。
    叩头至流血，垂润有哀容。

林同　禽兽昆虫之孝十首　乌
    灵乌噪何许，反哺向中林。
    人可不如鸟，而无忧母心。

林同　禽兽昆虫之孝十首　燕雀
    共母一屋下，宁知屋欲然，
    不须讥寡智，相哺政堪怜。

林同　禽兽昆虫之孝十首　羊羔
    已分机上肉，谁藏腹下刀。
    安知羊不死，乃复自羊羔。

林同　禽兽昆虫之孝十首　猿
    不忍身逃箭，知为母塞疮。
    人心有如此，兽面本何常。

林同　圣人之孝十首　孔子
    事亲良不易，战战复兢兢。
    学得如夫子，犹言丘未能。

林同　圣人之孝十首　孟子
    如何年稍长，汲汲子思师。
    知是为儿日，三迁感母慈。

林同　圣人之孝十首　舜
    孩提知所爱，妻子具而衰。
    大孝终身慕，予於舜见之。

林同　圣人之孝十首　汤
    奉先思孝也，不祀岂其情。
    以至使毫众，而甘为葛耕。

林同　圣人之孝十首　文王
    问安寝门外，旦旦俟鸡鸣。
    以至日中昃，居常尽此诚。

林同　圣人之孝十首　武王
    经言事父孝，所以事天明。
    疾间加再饭，梦中与九龄。

林同　圣人之孝十首　颜子
    返必展墓入，去当哭墓行。
    谁知颜氏子，事死乃如生。

林同　圣人之孝十首　尧
    道原自天出，尧以是相传。
    曰孝悌而已，人人具此天。

林同　圣人之孝十首　禹
    伤心九载绩，焦思八年中。
    启亦呱呱泣，惟思度土功。

林同　圣人之孝十首　周公
    我避故云辟，东行是谓征。
    先王犹可告，岂为伐而刑。

林同　仙佛之孝十首　寒山子
    锅里爷娘语，寒山太猛生。
    不妨时著眼，直是得人惊。

林同　仙佛之孝十首　老子
    子之於父母，毋以有其身。
    老子玄虚祖，谆谆此语人。

林同　仙佛之孝十首　六祖
    新州在何处，有个养亲人。
    一旦成佛去，那知昔卖薪。

林同　仙佛之孝十首　目连
    能将身入地，拔取母生天。
    岁岁盂兰会，今犹说目连。

林同　仙佛之孝十首　睦州
    舍俗还将母，禅关晦迹深。
    共呼担板汉，谁识织蒲心。

林同　仙佛之孝十首　释迦
    入般涅槃际，拳拳报母知。
    从棺更涌出，为母说分离。

林同　仙佛之孝十首　苏仙公
    世传苏氏子，白日去登仙。
    念母留空櫃，敲时即得钱。

林同　仙佛之孝十首　吴真君
    何事不驱蚊，癯然床下身。
    伤肤非所惧去伤亲。

林同　仙佛之孝十首　孝悌王
    七星明历历，万古仰煌煌。
    谁识斗宫内，中居孝悌王。

林同　仙佛之孝十首　许真君
    乡以孝廉举，仙为孝道宗。
    谓予方不信，君请问兰公。

林同　贤者之孝二百四十首　白华孝子
    廉耻有微缺，须知孝未纯。
    白华何所似，所似皎然身。

林同　贤者之孝二百四十首　班固
    前烈知纯淑，孤踪愧眇蒙。
    果能笔叙传，不枉赋幽通。

林同　贤者之孝二百四十首　鲍永
    礼经条七出，叱狗不言焉。
    一旦鲍妻去，那知在母前。

林同　贤者之孝二百四十首　北山大夫
    非止不得养，如忧父母何。
    忍能不我念，使我独贤劳。

林同　贤者之孝二百四十首　卞壶子
    父虽得死所，儿岂望生存。
    忠孝古难并，於今萃一门。

林同　贤者之孝二百四十首　伯奇
    无食又无衣，逐儿安所之。
    不辞履霜苦，犹谓罪当笞。

林同　贤者之孝二百四十首　蔡顺
    贼疑拾葚异，母怪弃薪还。
    雷震辄圜冢，火飞因伏棺。

林同　贤者之孝二百四十首　蔡邕
    自非易寒暑，示始解衣襟。
    不谓母疾久，三年惟一心。

林同　贤者之孝二百四十首　陈叔达
    蒲萄归遗母，所嗜固应思。
