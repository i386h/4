<!-- { "loadSidebar": true } -->
    雨余寻丈忽耸拔，其上速若鸢肩腾。
    中边别种相间簉，又类润玉陪清冰。
    我将於此事著述。编摩自足供杀青。
    此君时对吐秀句，检境亦不孤閒身。
    凉床滑簟午睡足，坐听雅奏来风声。

卫宗武　蜂
    为巢倒悬树，窍窍自成房。
    螫人虽有毒，终为人所伤。

卫宗武　赴野渡招赏桂
    几年寥落负秋光，剩喜朋簪列耐堂。
    枌社重开真率集，桂华新荐广寒香。
    故交今日嗟无几，我辈晨星当自强。
    况有坐中名胜在，携尊何待菊花黄。

卫宗武　赴野渡招赏桂
    插架金英喷月光，园中列树更堂堂。
    信从天上灵根出，染得古来诗句香。
    今度花迟前度发，三分秋占二分强。
    主人健笔供模写，压倒当年苏与黄。

卫宗武　赋方寸春
    小亭依绿水，花竹自幽奇。
    地止一方阔，春无方寸亏。
    粟中藏世界，芥子纳须弥。
    万象融心境，宁为目睫欺。

卫宗武　赋南墅竹
    物得气之清，钟秀莫如竹。
    是谓东南美，群植可奴仆。
    虚心而独立，劲节不囘曲。
    傍屋著数插，能洗尘万斛。
    截之作凤鸣，雌雄相配六。
    杀以为汗青，奚啻十年读。
    有体兼有用，迥异凡草木。
    骚人互题品，国风尝纪录。
    子有步仞丘，殆类筼箉谷。
    老筠依云根，错出胜千陆。
    矫虔相长雄，高下森立玉。
    霏霏雾滴翠，滟滟浪翻绿。
    蟠根龙蛇走，密叶鸾凤蹙。
    林飚振微响，环佩声戛触。
    琐碎流金辉，霁晓弄清旭。
    熙阳发菁花，婀娜舞桂纛。
    滋萌长云仍，一一锦绷束。
    火轮行长空，炎歳暑方酷。
    枕簟入幽深，洒若寒露沃。
    秋月映婵娟，清影夜相属。
    岁寒交胜友，南枝花倚伏。
    四序景无涯，风月任追逐。
    人谓小渭川，我忝共淇澳。
    邀朋对此君，岂惜醉醽醲。
    七贤迹已远，遗响犹可续。
    冰雪生襟袖，云烟散毫牍。
    只欠与可俦，写入鹅溪幅。

卫宗武　赋西轩竹
    种竹才一亩，便有千亩势。
    苟能会其趣，何拘寻丈地。
    其气伟丈夫，其德象君子。
    莹哉冰雪如，润与珪璋比。
    中虚而有容，外直而不倚。
    迥非凡植俦，惟与乔松齿。
    揽以入吟篇，引以近书几。
    好之而乐之，雅致要相似。
    物清我亦清，相对乃无愧。
    翛然静秀姿，举世所同嗜。
    志趣有不侔，肝胆楚越异。
    将以洗凡俗，凡俗乌可洗。
    绿猗喻武公，金璧侈归美。
    萧瑟悦宣尼　　食肉至忘味，
    有之而似之，气类由默契。
    此君如有知，哙伍亦所耻。
    苟或冰炭然，虽多亦奚以。

卫宗武　赋宣妙院古柏
    饱经三百载风霜，几见林间古木僵。
    修骨蜕龙鳞甲长，繁何擎凤羽毛苍。
    孤高独与风云会，葱蒨深藏雨露香。
    寄语山灵须爱护，殷勤重赋角弓章。

卫宗武　赋竹深处
    淇园既往不足论，渭川徒多未足贵。
    森然玉立陃幽深，弥望恢恢有余地。
    何异东亭手亲植，遂使南阳日清閟。
    绿云障日间弗容，翠涛翻空杳无涘。
    冥冥韩林静而秀，窈窈蒋迳深且邃。
    洗清袢暑迥莫留，截断俗尘飞不至。
    何须层冰置几案，自然凉气生衣袂。
    吟弄风月骚人徒，伯季松梅岁寒味。
    於斯二仲可论交，°　为六逸宜邀致。
    何时徒步许直造，著我其间同一醉。
    只恐君疑庾亭来，角巾岂句还私第。

卫宗武　耕渔处
    清涟万顷渟为湖，湛湛一镜涵太虚。
    基旁鳞次田莓莓，四望沃若皆膏腴。
    蔬畦麦陇间碧树，洲蘯岸蓼连平芜。
    水村落照晚钟寺，中有一山成画图。
    郑谷无此宽閒野，严濑无此浩渺区。
    更於何所堪下钓，更於何所堪荷锄。
    谁与卜筑於此居，峨然其冠孔氏徒。
    时哉不偶堪遁世，垂缗把耒以自娱。
    兴来风月入吟啸，错落吐出鲛盘珠。
    人惟内省有足乐，眇视外物芻狗如。
    膏粱於此且不愿，况为鱣鲔而施{上四下瓜}。
    则知之子命名者，是特寄意耕与渔。
    岂亦伯成子高之在野，庄周濠上这观鱼。

卫宗武　赓南塘桂吟
    卉木摇落如齿牙，红紫净尽无浮花。
    秋芳俄从天上至，人世有香谁敢夸。
    累累金粟叠为蕊，风韵别自成一家。
    葱葱绿玉不乞讨色，岁寒气节何以加。
    滋荣岂但压众植，纤巧直可凌春华。
    一枝才折闻四表，芬敷发达其无涯。
    看花花好时亦好，到眼不觉忘声嗟。
    君家乔木知几载，世世封植今弥嘉。
    来章璀璨耀珠璧，行墨遒劲飞龙蛇。
    我营小圃富灵种，丹犀列树尤豪奢。
    虚堂中夜忽生白，扶疏清影来窗纱。
    世间万事等尘土，何苦闭缩如藏蜗。
    只今有酒烂醉广寒下，但恨无鼓可作渔阳挝。

卫宗武　赓沈赞府题二陆草堂
    二俊书堂历几秋，风云壮志浩难收。
    傥知莼美过斗酪，应返故山寻胜游。

卫宗武　赓沈赞府题二陆草堂
    落木萧萧古寺秋，翠屏如画雨实收。
    堂基千载书香在，谁为机云记旧游。

卫宗武　赓野渡春集韵
    红紫春来独擅场，销魂人抱送春觞。
    少嫌宴度声歌短，晚觉书林气味长。
    列座燕毛成二老，一番花事付诸郎。
    吾侪到此无他好，莫厌赓酬费锦肠。

卫宗武　归舟
    回艇临塘路，撁夫欣路平。
    归鸿千里近，过鸟一身轻。
    溪派分头去，山光恋眼明。
    松江水云际，屈指不多程。

卫宗武　过安吉城
    一年两到吴兴郡，梦想往时云锦乡。
    败堞颓垣尚围绕，雕梁画楝总凄凉。
    萧萧适际风寒候，黯黯全无山水光。
    日暮楼头鸣鼓角，声声悲壮断人肠。

卫宗武　过安吉县梅溪二首
    壮年知几到，幽径喜重寻。
    异世桃源路，暮春梅子林。
    屏山森秀色，槃涧漱清音。
    迤逦穷幽渺，山行不厌深。

卫宗武　过安吉县梅溪二首
    纵步历前村，翛然幽趣深。
    鸣鸿归别渚，倦鹊立寒林。
    烟树远横带，云甍高耸岑。
    随风数声笛，清绝似龙吟。

卫宗武　过荻塘
    烟火人村盛，川途客夜稠。
    荻塘三百里，禹甸几千畴。
    绵络庐相接，膏腴稼倍收。
    经从少至老，复此系扁舟。

卫宗武　过荻塘次韵
    平林历历晓云迷，津堠将迎客棹西。
    千古兴亡泰伯国，一川经纬锹公堤。
    雨添柳色成蛾绿，春剩花香散麝脐。
    去去苕城知不远，摩挲老眼看山溪。

卫宗武　过瓜洲
    伟哉千里万里流，衮衮其来自巴蜀。
    奔腾澎湃入尾闾，势雄何啻吞百谷。
    金焦对峙两鳌浮，千顷玻瓈浸其足。
    光生金碧殿阁涌，气蒸紫翠林丛沃。
    附庸更有小陂陀，东晋诗仙卧其麓。
    穹龟长蛇簸风雨，鬼怪神奇不可触。
    地灵设险莫此如，此天所以限南北。
    江山终古无变迁，世运如输几翻覆。
    英雄灭没去不反，人事纷轮转相续。
    嗟予蛰处几二纪，殆类龟藏蜗局缩。
    兹来云梦气可吞，浩荡乾坤在吾目。
    靴纹猎猎日流辉，鬟黛葱葱雨初沐。
    沙禽云鸟自往来，浪舶风帆互征逐。
    野芳零落舞残红，汀草蒙茸涨平绿。
    烂然宇宙一丹青，绝胜鹅溪千画幅。
    归舟那得大如川，载取江头春万斛。

卫宗武　过菁山秀王墓
    对案扑狮衮，来冈阵马驱。
    讖书曾昔验，王气慨今无。
    犹喜王侯冢，免遭诗礼儒。
    葱葱余壤树，柯叶尚纷敷。

卫宗武　过墓邻僧寺
    一见说交情，僧醪为客斟。
    溪山衔落照。杉竹聚清阴。
    日对画图轴，风生琴筑音。
    意行行不足，逸兴对高吟。

卫宗武　过吴兴城
    两溪浮玉浸晴空，万井楼台一苇通。
    舟过恍如蓬岛客，人行疑在广寒宫。
    青山迎送犹佳友，绿鬓往来成老翁。
    遐想坡仙莘老辈，迩来那复有遗风。

卫宗武　过新丰村偶成
    咫尺是江城，欲前犹未能。
    舟行寻宿泊，村近问名称。
    愁聚眉常敛，吟穷思屡凝。
    新丰旧游地，过骑免凭陵。

卫宗武　过秀城
    舟行过乡城，忆昨又三载。
    鹤表人或非，雉堞址仍在，
    郊郭幸苟完，室庐俱可慨。
    十年还亲友，一见如有碍。
    胡为穷纪次，际此远行迈。
    归来椒柏新，德人年未艾。

卫宗武　过秀城哭叶俯倅
    一见负吾愿，人亡乃及门。
    温乎容可即，俨若像如存。
    满拟朋三寿，那知隔九原。
    瓣香倾老泪，伫立黯消魂。

卫宗武　过秀城哭叶俯倅
    久矣致生刍，斯行夫岂徒。
    不惟哀一老。亦欲识诸孤。
    魏笏期传祖，韦经在业儒。
    女平仙去早，万事付长吁。

卫宗武　韩延之
    刘公复晋祚，功成萌异志。
    网罗欲用才，翦除不附已。
    荆州乃巨镇，肯容司马氏。
    家儿特小过，亲驾勤问罪。
    延之乃其客，折柬谓可致。
    善乎为辞令，伐君啖人利。
    誓与臧洪俱，身殒游九地。
    启缄示僚佐，事人固当尔。
    背主以从雠，自昔滔滔是。
    傥使阅此书，是死有余愧。

卫宗武　汉文帝
    恺悌而爱人，恭俭以持已。
    府库有余财，勿忍为已费。
