<!-- { "loadSidebar": true } -->
王安石　送张公仪宰安丰
    楚客来时雁为伴，归期只待春冰泮。
    雁飞南北三两回，回首湖山空梦乱。
    秘书一官聊自慰，安丰百里谁复叹。
    扬鞭去去及芳时，寿酒千觞花烂熳。

王安石　送张拱微出都
    归卧不自得，出门无所投。
    独寻城隅水，送子因远游。
    荒林缠悲风，惨惨吹驼裘。
    捉手共笑语，顾瞻中河舟。
    嗟人皆行乐，而我方坐愁。
    肠胃绕锺山，形骸空此留。
    念始读诗书，岂非亦有求。
    一来裹青衫，触事自悔尤。
    误为世所容，荣禄今白头。
    寒责以区区，一毛施万牛。
    不足助时治，但为故人羞。
    宽恕许自劾，终欲东南流。
    子今涉冬江，船必泊蔡洲。
    寄声冶城人，为我问一丘。

王安石　送张颉仲举知奉新
    故人为邑士多称，繇赋宽赊狱讼平。
    老吏闭门无重糈，荒山开陇有新粳。
    方挥玉麈日边坐，又结铜章天外行。
    此去料君归不久，挟材如此即名卿。

王安石　送张明甫
    觥船一棹百分空，十五年前此会同。
    南去北来人自老，桃花依旧笑春风。

王安石　送张卿致仕
    子房筹策汉时功，身退超然慕赤松。
    余烈尚能开後世，高材今复继前踪。
    执鞭始负平生愿，操几何知此地逢。
    窃食一官惭未艾，绪言方赖赐从容。

王安石　送张甥赴青州幕
    人情每期费，之子适予心。
    老饯城东陌，悲分岁暮襟。
    少留班露草，遂往隔云林。
    未笕青丘远，因风嗣好音。

王安石　送张宣义之官越幕二首
    会稽游宦乡，海物错句章。
    土润箭萌美，水甘茶串香。
    今君诚暂屈，他日恐难忘。
    唯有西兴渡，灵胥或怒张。

王安石　送张宣义之官越幕二首
    谁谓贵公子，乃如寒士家。
    真宜举敦朴，已自胜浮华。
    洲荻藏迷子，溪篁拥若耶。
    相望只在眼，音问莫言赊。

王安石　送张仲容赴杭州孙公辟
    万里相夸漆与丹，笑歌长在绮纨间。
    彩船春戏城边水，画烛秋寻寺外山。
    忆我屡随游客入，喜君今赴辟书还。
    遥知曼倩威行久，赤笔应从到日闲。

王安石　送章宏
    道合由来不易谋，岂无和氏识荆璯。
    一川浊水浮文鷁，千里轻帆落武丘。
    身退岂嫌吾道进，学成方悟众人求。
    西风乞得东南守，杖策还能访我不。

王安石　送赵燮之蜀永康簿
    蜀山万里一青袍，石栈天梯箠辔高。
    多学似君宁易得，小官於此亦徒劳。
    行追西路聊班草，坐忆南州欲梦刀。
    他日寄声能问我，应从锦水至江皋。

王安石　送赵学士陕西提刑
    遥知彼俗经兵後，应望名公走马来。
    陛下柬求今日始，胸中包畜此时开。
    山西豪杰归囊牍，渭北风光入酒杯。
    堪笑陋陋昏鄙甚，略无谋术赞行台。

王安石　送真州吴处厚使君
    江上斋船驻彩桡，鸣笳应满绿杨桥。
    久为汉吏知文法，当使淮人服教条。
    拱木延陵瞻故国，丛祠瓜步认前朝。
    登临莫负山　　好，终欲东归听楚谣。

王安石　送郑叔熊归闽
    郑子喜论兵，魁然万人敌。
    尝持一尺箠，跨马河南北。
    方今边利害，口手能讲画。
    疑师谷城翁，方略已自得。
    天兵卷甲老，壮士不肉食。
    低徊向诗书，文字锐鑴刻。
    科名又龃龉，弃置非人力。
    黄垄雕羪裘，逆旅同偪仄。
    秋￡　吹残汴，霰雪已惊客。
    浩歌随东舟，别我无惨恻。
    闽生今好游，往往老妻息。
    南陔子所慕，天命岂终塞。

王安石　送直讲吴殿丞宰巩县
    青嵩碧洛曾游地，墨绶铜章忽在身。
    拥马尚多畿甸雪，随衣无复禁城尘。
    古来学问须行己，此去风流定慰人。
    更忆少陵诗上语，知君不负巩梅春。

王安石　送致政朱郎中东归
    平生不省问田园，白首忘怀道更尊。
    已上印书通北阙，稍留冠盖饯东门。
    冯唐老有为郎恋，疏广终无任子恩。
    今日荣归人所羡，两儿腰绶拥高轩。

王安石　送周都官通判湖州
    渌水乌程地，青山顾渚滨。
    酒醪犹美好，茶莊正芳新。
    聚泛樽前月，分班焙上春。
    仁风已入俗，乐事始关身。
    橘柚供南贡，枫槐望北宸。
    知君白羽扇，归日未生尘。

王安石　送周仲章使君
    看君东下霅溪船，回首纷纷已五年。
    簪笔少留吾所望，剖符轻去此何缘。
    高麾行路穿秦树，骏马归时著蜀鞭。
    子墨文章应满箧，承明宣室正详延。

王安石　送子思兄参惠州军
    泇泇曲江水，天借九秋色。
    楼台飞半空，秀气盘韶石。
    载酒填里闾，吹花换朝夕。
    笙箫震河汉，锦绣烂冠帻。
    地灵瘴疠绝，人物倾南极。
    先朝有名臣，卧理讼随息。
    稍稍延诸生，谈笑与宾客。
    子来适妙年，谒入交履舄。
    寂寥九龄後，此独望一国。
    虞翻礼丁览，韩愈俟赵德。
    孤岸镇颓波，俗流未易识。
    我方文葆中，旋逐旌旗迹。
    去思今岂忘，耳目熟遗迹。
    吏含殷勤言，俛仰问乖隔。
    当时府中儿，侵寻鬓边白。
    下帷虽著书，不捄寒饥迫。
    谓宜门阑士，宦路久烜赫。
    奈何犹差池，更捧丞掾檄。
    骥摧千里蹄，鹏堕九霄翮。
    人生无巧愚，天运有通塞。
    试观驰骋人，意气宇宙窄。
    荣华去路尘，谤辱与山积。
    优游禄仕间，较计谁失得。
    送君强成歌，陟岵翻感激。

王安石　苏才翁挽辞二首
    空余一丹旐，无复两朱辬。
    寂寞蒜山渡，陂陀京口原。
    音容归绘画，才业付儿孙。
    尚有故人泪，沧江相与翻。

王安石　苏才翁挽辞二首
    翰墨随谈啸，风流在弟兄。
    浮名同逆旅，壮志负平生。
    使节何年去，丧车故老迎。
    悠悠京口外，落日照铭旌。

王安石　苏秦
    已分将身死势权，恶名磨灭几何年。
    想君魂魄千秋後，却悔初无二顷田。

王安石　苏州道中顺风
    北风一夕阻东舟，清早飞帆落虎丘。
    运数本来无得丧，人生万事不须谋。

王安石　宿北山示行详上人
    都城羁旅日，独许上人贤。
    谁为孤峰下，还来宴坐边。
    是身犹梦幻，何物可攀缘。
    坐对青灯落，松风咽夜泉。

王安石　宿定林示无外
    天女穿林至，姮娥度陇来。
    欲归今晼晚，相值且徘徊。
    谁谓我忘老，如闻虫造哀。
    邻衾亦不寐，共尽白云杯。

王安石　宿土坊驿寄孔世长
    烧夜郊原百草荒，弊裘朝去犯严霜。
    残年意象偏多感，回首风烟更异乡。
    往返自非名利役，辛勤应见友朋伤。
    章江犹得同游处，最爱梅花蘸水香。

王安石　宿雨
    绿搅寒芜出，红争暖树归。
    鱼吹塘水动，雁拂塞垣飞。
    宿雨惊沙尽，晴云昼漏稀。
    却愁春梦短，灯火著征衣。

王安石　随意
    随意柴荆手自开，沿冈度堑复登台。
    小桥风露扁舟月，迷鸟羁雌竟往来。

王安石　岁晚
    月映林塘澹，风含笑语凉。
    俯窥怜绿净，小立伫幽香。
    携幼寻新的，扶衰坐野航。
    延缘久未已，岁晚惜流光。

王安石　岁晚怀古
    先生岁晚事田园，鲁叟遗书废讨论。
    问讯桑麻怜已长，按行松菊喜犹存。
    农人调笑追寻壑，稚子欢呼出候门。
    遥谢载醪怯惑者，吾今欲辩已忘言。

王安石　孙君挽辞
    丧车上新垄，哀挽转空山。
    名与碑长在，魂随帛暂迁。
    无儿漫黄卷，有母亦朱颜。
    俛仰平生事，相看一梦间。

王安石　孙威敏公挽辞
    功名一世事，兴废岂人谋。
    重为苍生起，终随逝水流。
    凄凉归部曲，零落掩山丘。
    许国言犹在，奸谀可使羞。

王安石　台城寺侧独行
    春山撩乱水纵横，篱落荒畦草自生。
    独往独来山下路，笋舆看得绿阴成。

王安石　台上示吴愿
    细书妨老读，长簟惬昏眼。
    取簟且一息，抛书还少年。

王安石　太白岭
    太白巃嵷东南驰，众岭环合青纷披。
    烟云厚薄皆可爱，树石疏密自相宜。
    阳春已归鸟语乐，溪水不动鱼行迟。
    生民何由得处所，与兹鱼鸟相谐熙。

王安石　太湖恬亭
    槛临溪上绿阴围，溪岸高低入翠微。
    日落断桥人独立，山涵幽树鸟相依。
    清游始觉心无累，静处谁知世有机。
    更待夜深同徙倚，秋风斜月钓船归。

王安石　潭州新学诗
    有嘉新学，潭守所作。
    守者谁欤，仲庶氏吴。
    振养矜寡，衣之褰襦。
    黔首鼓歌，吏静不求。
    乃相庙序，生师所庐。
    上漏旁穿，燥湿不除。
    曰嘻迁哉，迫厄卑污。
    当其坏时，适可以谋。
    营地虑工，伐榝楠槠。
    撤故就新，为此渠渠。
    潭人来止，相语而喜。
    我知视成，无豫经始。
    公升在堂，从者如水。
    公曰诲汝，潭之士子。
    古之读书，凡以为己。
    躬行孝悌，由义而仕。
    神听汝助，况於闾里。
    无实而莄，非圣自是。
    虽大得意，吾犹汝耻。
    士下其手，公言无尤。
    请诗我歌，以远公休。

王安石　叹息行
    官驱群囚入市门，妻子恸哭白日昏。
