<!-- { "loadSidebar": true } -->
    春风年年事，乃有春如今。
    薰薰礼义香，洋洋弦诵音。
    但看此身贵，遐不在玉金。
    畴昔岂□梦，足絷口就喑。
    风雨魑魅多，一坎几千寻。
    文明应奎壁，杲杲白日临。
    绠之濯清泠，彭之起埋沈。
    犂锄彼自分，丕我以佩衿。
    花封肇鱼符，儒庠视泮林。
    筮吉更扁揭，籀法何严森。
    正气护宫墙，精光贯书琴。
    贤侯蓋落成，寮寀分盍簪。
    殷勤公堂酒，再拜奉一斟。
    愿言寿斯文，师友相规箴。
    道腴养斯丰，学深浚斯深。
    厎柱既有在，狂澜可能淫。
    庶为争鲁国，不负孔孟心。

陈著　新月
    老天大巧亦儿嬉，磨出霜镰仅一眉。
    挂向西园瘦梅树，閒心浑怯损南枝。

陈著　新正过沙堤
    朝雨黄鹂静，春风暗蕊低。
    极知来令节，未肯踏深泥。
    狼藉桃无语，侵寻草满蹊。
    还闻骑马客，踯躅向沙堤。

陈著　行路易送陈晟谋仕
    行路易，行路易，
    方寸中閒是天地。诗书能生万里翼，
    一出门外风云起。彼水马儿如江河，
    彼醯鸡辈知瓮耳。汝今此行有足行，
    我为之喜非徒喜。先生在前充安公，
    后学在侧太初子。如舟顺流帆佐使，
    如辕欲南车有排。有文举表人已羡，
    入夫子门谁敢议。机会来时非偶然，
    功名发轫斯可矣。岂知我，
    犹望汝，谦以养高勿自高，
    虚以求是勿自是。觅慈湖，
    拜象山，不见了翁愧程氏。
    终为巍巍大儒宗，可是录录常流士。
    自顾衰景薄下舂，聊写苦语累行李。
    行路易，行路易，
    易处有难从此始，试深思之有余味。

陈著　兄弟醵饮访雪航次弟观韵地
    天女多年为散花，晚年来此寄年华。
    贫因好客甘如荠，诗解醒人苦似茶。
    入室漫为云作主，开窗惟许月通家。
    有时得句忙题处，满壁淋漓字湿鸦。

陈著　兄弟醵饮访雪航次弟观韵地
    梦断天边飞佩霞，短筇松路趁溪斜。
    归鸦山外烟如画，过雁云閒雪欲花。
    跌岩琴书谁我辈，承平钟鼓自僧家。
    从今载酒须同醉，兄已头童弟发华。

陈著　续侄溥赏酴醾劝酒二首
    花有重开日，人无再少年。
    相逢拌酩酊，何必备芳鲜。

陈著　续侄o￥赏酴醾劝酒二首
    醉时愁亦乐，老去日如年　　
    惯见红相别，欣逢绿又鲜。

陈著　雪复晴
    冬来多是雨，日日望云回。
    飘洒不成雪，连绵如入梅。
    高风吹日上，短影为山催。
    那问归家事，床头有宿醅。

陈著　雪寒
    巫山神女欲回车，滕六留云布玉华。
    流水不冰翻有气，老梅虽冻自宜花。
    幸逃僵死榆关戍，相伴饥眠草屋家。
    种麦已迟天岂恝，一声晴意晓檐鸦。

陈著　雪中偶成
    寒光皓皓照残年，方信人閒别有天。
    一色村中见流水，半乾屋上有炊烟。
    洛人僵卧今谁问，塞马飞驰正自便。
    想得南枝梅好在，风檐独立思悠然。

陈著　燕余寄月窗兄三首
    叶叶征衫来自东，相逢笑语竹窗中。
    傍人底死催人去，细雨吹凉一夜风。

陈著　燕余寄月窗兄三首
    雨泣镫花夜一更，醉中忘却语诗盟。
    料应独立南窗下，猛拍阑干万斛情。

陈著　燕余寄月窗兄三首
    昨夜还乡已夕阳，夕阳今日已他乡。
    回头咄咄相思语，准拟东风好送将。

陈著　夜窗书怀
    夜深万籁平，危坐弗闭户。
    不著沈麝香。一空清似许。
    竹凉露易零，鲜鲜正亭午。
    弹琴大小声，鬼语杂风雨。
    琴罢复长吟，吟罢复起舞。
    人生三万日，胡可弱不武。
    越石勇著鞭，相如志题柱。
    惟患不自立，彼于我非愈。
    青萍已出匣，抚视气如虎。
    生侯死庙食，可以噬而取。
    安能久居此，镫花甘自苦。

陈著　夜光书怀
    竹窗镫火足相陪，惟怕梅花画角催。
    我欲欹眠寻好梦，照人隙月更徘徊。

陈著　夜梦在旧京忽闻卖花声有感至于恸哭觉而泪满枕上因趁笔记之
    卖花声，卖花声，
    识得万紫千红名。与花结习夙有分，
    宛转说出花平生。低发缓引晨气软，
    此断彼续春风萦。九街儿女芳睡醒，
    争先买新开门迎。泥沙视钱不问价，
    惟欲荡意摇双睛。薄鬟高髻团团插，
    玉盆巧浸金盆盛。人心世态太浮靡，
    庶几治象犹承平，如今风景那可评。
    向时楼台买花户，凄烟落日迷荆榛。
    但见马嘶逐水草，狐狸白昼嗥荒城。
    万花厄运至此极，纵有卖声谁耳倾。
    我生不辰苦怀旧，如病入痼酒宿醒。
    况被春风暗撩拨，傍无知我难号鸣。
    忽焉夜枕发为梦，恍恍惚惚行故京。
    一唱再唱破垣隔，闻声不见花分明。
    谓此何日尚有此，倾面大恸泪纵横。
    久而方觉更哽塞，拥被危坐百感并。
    我年今已七十一，岂是年少閒关情。
    天空地阔说不尽，山外杜鹃啼残更。

陈著　夜宿倪庵坐雨二首
    一自入庵来，翛然百念灰。
    松风晴后雨，涧水静中雷。
    邻户祈蚕母，樵翁挟雉媒。
    若无山外事，何必过天台。

陈著　夜宿倪庵坐雨二首
    连朝云霭霭，一夜雨飕飕。
    涨雾黑天晓，洗山黄涧流。
    润深麻长骨，湿重麦垂头。
    春水可农事，只愁兵未休。

陈著　夜饮慈云诸公索诗因成长篇
    世艳明灭萤尾光，客气腾跃烟中香。
    烟消萤死竟何有，要知人事亦何常。
    今夕何夕山中集，六客相对通肺肠。
    樽中不问酒圣贤，得醉即是无何乡。
    耳边鼓笛有自好，忽散而去何吾妨。
    吾辈本非淫湎流，聊以寄意齐兴亡。
    老禅知我酷信我，谓此非痴亦非狂。
    呼童展纸快磨墨，听我趁笔穷夜长。
    砉然一笑如梦觉，清风明月自有天文章。

陈著　夜酌丹山
    石路深深著梵宫，绿阴截断出尘红。
    春风杖屦閒忙外，明月山林醒醉中。
    有酒何须白莲社，无诗可入碧纱笼。
    归途自有儿扶笑，不用过溪劳远公。

陈著　宜晚小酌二首
    天理人伦古到今，一门三世弟兄心。
    紫荆树树花如锦，方信春风无浅深。

陈著　宜晚小酌二首
    浊酒三杯三代醇，中閒滋味是人伦。
    世人毫末成胡越，要看家风我姓陈。

陈著　乙卯乡贡鹿鸣宴次韵
    结发书痴气吸川，壮年才得预宾筵。
    射穿杨叶心何武，梦入梅花骨已仙。
    设席肆筵劳送上，著鞭跨马欲飞前。
    令君早晚朝天去，桃李妍春正耐烟。

陈著　乙卯乡贡鹿鸣宴次韵制使陈方叔劝驾
    我朝自开国，聚奎五星明。
    人物辈稷契，制作谐茎英。
    从来词赋学，尤负器识名。
    沂公事业富，蜀公德望清。
    手提文正印，身为国长城。
    藐然予小子，亦知师长卿。
    细将状月露，壮欲吞幽并。
    消磨凡几载，侥幸才一鸣。
    自谓锥颍脱，犹有剑气横。
    师帅重吹送，寒贱分光荣。
    向前步骤阔，平生温饱轻。
    终怀劝驾礼，肯愧鹿鸣声。

陈著　乙酉正月二十日游慈云三首
    数曲清溪山抱回，青山高处醉筵开。
    忽然鼓笛太平调，便是洞庭闻乐来。

陈著　乙酉正月二十日游慈云三首
    溪自是溪山自山，溪山不与我人閒。
    古往今来只如此，看尽人閒忙无閒。

陈著　乙酉正月二十日游慈云三首
    人生此会能几回，坐上有客皆怀开。
    更听阳关三叠曲，何日复遇此翁来。

陈著　翌日风雨再用韵
    初心骥伏坊，活计蚁营房。
    家与水云远，春方风月忙。
    僧窗熟处稳，儿信狎来香。
    去住底须问，悠悠何有乡。

陈著　因閒坐偶成韵谢黄虚谷
    梦曾骑马踏京华，老矣盟鸥寄水涯。
    回首故人多宿草，攒眉晚节自寒花。
    南风漫把初心鼓，西日难将只手遮。
    犹有穷吟谁管领，何时王翰作邻家。

陈著　饮于梅山弟家醉书八首
    梅山半载在城中，辜负山中月与风。
    老我相逢还一笑，弟兄能有几人同。

陈著　饮于梅山弟家醉书八首
    老我衰颜百念煎，梅山少我十三年。
    人生不问寿长短，得一日宽皆是仙。

陈著　饮于梅山弟家醉书八首
    象棋一局酒三杯，此乐都从静处来。
    明月清风不轻与，青山流水要相陪。

陈著　饮于梅山弟家醉书八首
    有约相过亭午天，日斜犹在酒杯閒。
    迟迟要待月明去，意在弟兄非在山。

陈著　饮于梅山弟家醉书八首
    人閒杯酒易暌乖，只为闺门意弗谐。
    每到梅山醉终日，不闻人语自安排。

陈著　饮于梅山弟家醉书八首其八　感慨前事
    世变其如我醉何，儿孙扶路日西斜。
    风吹醒处愁依旧，萧飒乾坤菊两家。

陈著　饮于梅山弟家醉书八首其六　示圣涯侄
    年少心怀早可人，酒边一笑见真醇。
    但见此日涵濡去，更把诗书沃此身。

陈著　饮于梅山弟家醉书八首其七　喜见山孙
    梅山醉里抱山孙，春入孩颜笑语温。
    淡静心田无妄念，只将诗礼种家门。

陈著　应百里李天益来求作奉川十咏似之　凤花
    谁把深红浅绿蟠，羽毛飞动倚风阑。
    时人不识来仪瑞，只向花前想像看。

陈著　应百里李天益来求作奉川十咏似之　广莫轩
    高山处处著虚轩，来此凭阑便欲仙。
    下视浮云隔黄雾，平迎行日上青天。

