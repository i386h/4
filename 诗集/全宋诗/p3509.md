<!-- { "loadSidebar": true } -->
    直钩道可行，一钓联六鳌。

杨冠卿　题画扇
    断桥流水小舟横，卧看林梢素月明。
    双鹤不知何事舞，风前时送九舦声。

杨冠卿　题凌波采莲图
    绰约风姿云雾衣，波心新月映明辉。
    更深折得清香去，烟霭不知何处归。

杨冠卿　题张安国舍人平沙落雁图
    渚云低压云山暮，烟素横空落日斜。
    秋老江乡稻粱熟，一行征雁下平沙。

杨冠卿　天孙徕
    珠宫贝阙天女孙，胶辮璇玑纬星辰。
    徕游河汉俪於神，神储崧岳生甫申。
    胸中文字觑天巧，黼黻帝躬临下民。

杨冠卿　天孙吟
    天孙黼黻文，胶辮璇玑外。
    大巧本无为，女工卑组绘。
    胡为小儿女，缨弁杂环佩。
    庭罗{左饣右衍}饵香，设祠祈且拜。
    临池五彩丝，更结相连爱。

杨冠卿　填维扬
    古人肉食无远谋，腰钱骑鹤向扬州。
    春风十里珠帘捲，但看竹西歌吹楼。
    天朝选用诗书帅，上策公言须自治。
    屏翰坚持保障功，江淮益壮金汤势。
    强敌不敢纵南牧，关塞烟迷芳草绿。
    儿童歌舞乐升平，一曲梅花细柳营。

杨冠卿　庭草
    庭草凄余碧，江风吹早寒。
    带围愁里减，诗律病中宽。
    隐几闲留客，迎门懒不冠。
    萧然有真处，未易俗人看。

杨冠卿　同韩吴二寺丞饮西湖梅花下酒酣继韩韵
    冉冉山云薄暮时，壶觞歌咏欲忘归。
    一杯且为梅花醉，莫待梅花作雪飞。

杨冠卿　同张帅出郊客有欲别去者作诗留之
    元戎小队出郊坰，落絮游丝亦有情。
    纵酒欲谋良夜醉。系帆何惜片时程。

杨冠卿　铜雀妓
    分尽余香空宝奁，罢临歌舞夜厌厌。
    清跸不传虚绣帐，洞房月在西陵上。
    玉殿尘埃闲御仗，翠眉忍上平台望。
    宫车一去不复还，画罗金缕尚斑斑。

杨冠卿　挽叶南仲
    畴昔丈人行，典型诗礼家。
    刚方排武叔，词赋敌张华。
    造膝陈经济，凝旒屡叹嘉。
    他年想遗烈，拊髀谅兴嗟。

杨冠卿　晚思
    花意就销歇，芳树初阴阴。
    薄帷受清吹，鸟声幽院深。
    感此时节改，素标不胜簪。
    取酒洗玉船，慰我怀古心。
    小醉睨落景，归盟犹可寻。

杨冠卿　王干竹枕甚简古客有得之者为赋二绝
    荣枯已熟槐安境，妄幻敢藏鸿宝书。
    一节黑甜参已透，漆园胡蝶浪分疏。

杨冠卿　王干竹枕甚简古客有得之者为赋二绝
    夜明已赐虢国姊，曲肱又属东家丘。
    娱寝有人君得计，睡乡留我取通侯。

杨冠卿　王鸥盟别去久之有诗继韵
    急桨冲烟去，奚奴唤不应。
    清吟继囊锦，妙句琢壶冰。
    天远暮云碧，江寒秋练澄。
    怀人心欲折，愁坐对青灯。

杨冠卿　为谷隐和虞参议韵
    诛茅祗合老僧龛，一笑欣陪麈尾谈。
    天末冥鸿方避弋，辽东白豕忍怀惭。
    折腰我已宦情薄，嚼蜡谁言世味甘。
    万事转头俱梦幻，试将此语静中参。

杨冠卿　未至池阳五里有齐山寺后岩石巉然缘崖而上绝顶有翠微亭即杜樊川九
    泉石吾膏肓，佳处每忘返。
    携壶上翠微，一雨秋政晚。
    千岩如献状，秀色叠层巘。
    缘云梯迳入，危磴石偃蹇。
    洞户访真仙，丹成骨已换。
    羽化今几年，鸾鹄若在眼。

杨冠卿　无题
    莺语丁宁隔晓窗，露翻红药斗新妆。
    玉笙莫作相思调，犹恐春归得见郎。

杨冠卿　吴江道中
    野色苍烟阔，篷笼宿雨开。
    湖光与天接，林彩觉春回。
    心事归双鬓，年华付一杯。
    松江元赴海，流驶更须催。

杨冠卿　吴江道中
    坏郭郊丘里，长桥烟浪间。
    幽花经雨润，独鸟受风还。
    春水围丛薄，晴云吐乱山。
    莫将吴越恨，添入二毛斑。

杨冠卿　西北有高楼
    西北有高楼，氤氲临大路。
    飞檐转春风，绮窗鏁云雾。
    姣服者谁子，倾城此容与。
    娟娟长眉青，不受脂泽汙。
    娉婷惜不嫁，恐为荡子悮。
    写心汎清瑟，独不怨迟暮。

杨冠卿　西楼
    平头四十悮儒冠，独立西楼忧万端。
    两鬓飘萧半华发，羞将勋业镜频看。

杨冠卿　仙游
    迢迢秋夜长，娟娟霜月明。
    隐几观万变，頫仰周八纮。
    人间厌谪堕，翳凤骑长鲸。
    寥天排云征，高步抚流星。
    群仙罗道周，有若相逢迎。
    旌羽绚虹霓，环佩锵葱珩。
    问我来何迟，携手上玉京。
    阶级扣灵琐，班联簉紫庭。
    绿章奏封事，清问殊哀矜。
    饮之以云腴，锡之以琼英。
    下拜亟登受，倏然云雾兴。
    杳不知其所，变化无留形。
    俄顷双青鸾，衔笺报归程。
    望舒肃前驱，徒御了不惊。
    归时夜未央，仰视河汉横。
    天风西南来，隐隐笙竽声。
    钧天认帝所，昨梦怆难成。

杨冠卿　晓思
    山鸟春犹咽，城乌晓乱啼。
    危谯初罢角，落月已催鸡。
    地迥来何事，家遥梦到迷。
    片怀如许恶，深觉负瓜畦。
    
    
杨冠卿　谢人惠油炭
    青藜照天禄，宝炬分金莲。
    荣遇不可期，膏火徒自煎。
    檠短无余辉，囊空无留钱。
    一灯假邻壁，三冬废尘编。
    残膏许沾丐，继晷欣穷年。

杨冠卿　谢人惠油炭
    阴崖冷彻骨，榾柮残无烟。
    号寒冰氏子，炙背思负暄。
    主君惠穷涂，施予无所偏。
    炉分天地春，力夺造化权。
    和气与俱游，死灰欣复然。

　¨冠卿　谢石佛琏大禅
    人生天地间，百年如逆旅。
    荣华风中烟，富贵草头露。
    得丧能几何，頫仰即今古。
    师具正法眼，与人一线路。
    纷纷轻薄儿，谁解点头句。
    冥行方索涂，空满户外屦。
    我提没底篮，採药空山去。
    觌面偶相逢，举手便分付。
    弹指了三生，无去亦无住。

杨冠卿　辛丑残腊前一日扁舟东归阻风马当乞灵祠下
    维舟桑落洲，十日风和雨。
    雨余江波平，山横眉黛妩。
    急呼黄帽郎，来扣灵真宇。
    椒桂荐芳馨，鱼龙忽欣舞。
    巨浪拍天浮，万叠震鼍鼓。
    淮洲十里间，蜚檝不可渡。
    三老前跪陈，珍贝非神予。
    愿言点归装，勿为神所怒。
    我生窭且贫，穷涂一羇旅。
    照乘乏明珠，落霞有佳句。
    稽首谢龙君，放我扁舟去。

杨冠卿　雪后
    野日茅茨短　　荒村霰雪余。
    溪流山足裂。谷迥鸟声虚。
    矫首怀新隐，归窗有旧书。
    残年甘饱饭，何必事名誉。

杨冠卿　夜坐看月
    南同扫阴翳，快若诛神奸，
    日暮天无云，月出房心间。
    幽人倦蒸溽，痴坐山中山。
    连连甲子雨，幸此天破悭。
    清明皆我有，何但窥一斑。

杨冠卿　夜坐看月
    春泥少曾乾，天漏几不补。
    冥观赤乌飞，喜见长虹吐。
    修竹来清风，孤光相媚妩。
    心神濯冰壶，何必须起舞。
    更欲寻断桥，前溪有饥虎。

杨冠卿　夜坐看月
    春夏季孟间，草木蔽山骨。
    青苍霭芳华，烟霏相出没。
    适从忧患场，观化超理窟。
    无心岫间云，有定水中月。
    我方意如如，谁尚书咄咄。

杨冠卿　乙巳春次中隐先生韵
    密勿筹帷今几春，故山猿鹤尚关情。
    中书历遍令公考，乐道要从莘野耕。

杨冠卿　乙巳春次中隐先生韵
    种满人间桃李春，门阑旧物讵忘情。
    江湖若也有闲地，著我一犁春雨耕。

杨冠卿　乙未秋赋不遂志归寓水村
    归来不负白鸥盟，要听云山韶瀋声。
    钟鼎轩裳非我事，从教水到自渠成。

杨冠卿　以浯溪磨崖颂为友人寿
    明皇蠹妖孽，颠倒由禄儿。
    真人奋灵武，群公任安危。
    笑谈收两京，銮辂还京师。
    庙社喜重安，钟簴曾不移。
    词臣有元结，歌颂镌浯溪。
    余生千载后，每恨不同时。
    半世看墨本，长哦山谷诗。
    鸣剑驰伊吾，有策噤未施。
    十年客卫府，斗粟不疗饥。
    君今联上合，婉画赞筹帷。
    眷简隆三宫，复始可指期。
    持以为君寿，勋名书鼎彝。
    明年奉汉觞，重修前殿仪。
    摩挲古崖石，更纪中兴碑。

杨冠卿　倚梧叹
    白首寄人间，萍泛无休日。
    撑肠五千卷，岂乏济时术。
    富贵不可期，惆怅难再述。
    日暮倚庭梧，寒风听萧瑟。

杨冠卿　翌日晴霁复用韵述所见
    痴云挟雨雨不晴，门外野田春水生。
    登临一望莽然平，沧波十里舟可行。
    农人枵腹愁弗醒，今朝喜见天日明。
    前村相去几牛鸣，试问谁家廪粟倾。

杨冠卿　游交广用帐干赵德纵韵
    家声久矣愧长杨，浪说男儿志四方。
    鼎鼎百年半流落，悠悠万里益凄凉。
    羇怀岭表芙蓉幕，归梦江南云水乡。
    欲访匡庐近消息，试凭征雁到浔阳。

杨冠卿　又示同志
    寂寂寥寥扬子居，云山相对一床书。
    无人载酒问奇字，自把残编时卷编。

杨冠卿　又用韵
    弱水蓬山到者稀，凌空须仗羽轮飞。
    群仙拍手山头笑，笑我漂零胡不归。

杨冠卿　又用韵
    穷巷无人车辙稀，寻巢燕子故飞飞。
    似嫌茅屋太低小，庆厦千间欣有归。

杨冠卿　又用韵
    杏坛铿尔瑟声稀，剑佩三千羽盖飞。
    独对春风吟咏处，从今愿学舞雩归。

