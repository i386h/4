<!-- { "loadSidebar": true } -->
宋祁　访李生野墅
    风物澹萧辰，陵阿访隐沦。
    野杠裁度马，溪路劣生尘。
    认菊知陶宅，观禾识鲁囷。
    林皋偏乐我，鱼鸟似留人。
    山霁群妍露，林虚众籁新。
    长沮亟相语，非敢问迷津。

宋祁　访僧舍
    近郭一牛鸣，金园界宝绳。
    众花天作雨，千焰佛传灯。
    碧柰垂园老，青莲杂漏凝。
    病襟多俗物，时此访南能。

宋祁　访隐者不遇
    青萝白石扉，霞薄动春晖。
    鹤去书空在，凫閒舄自飞。
    骖鸾仙驭远，出岫昔心违。
    拂衽雄风动，犹疑御寇归。

宋祁　访隐者因题壁
    岩径蹑云层，藤萝失晦明。
    青豨一道士，篮辺两门生。
    山溜足奔响，松风无罢声。
    愿同沮桀侣，林下耦寒耕。

宋祁　废郑河
    当年食溱洧，此地控长津。
    却见为陵日，难寻病涉人。
    落霞遥送鹜，荐草暗留麏。
    代往诗风变，田渠数报春。

宋祁　风雨
    昨夜东风急，疏窗荐雨入。
    溪南梅正花，狼藉随尘沙。
    皓皓多易汗，不得同春葩。
    春葩能有几，纷纷入桃李。
    时哉小兴衰，人生犹物理。
    明发檐沈声，鸟雀喧新晴。
    老农脱襲襫，一犁原上耕。

宋祁　冯家溪二首
    穿竹寻溪到穷处，一泓寒碧澹无情。
    谁令岩窦有高下，泻作潺潺鸣玉声。

宋祁　冯家溪二首
    叠甓分渠激磑轮，云喷馀溜下通津。
    莫辞满掬云湍碧，聊洒征夫缨上尘。

宋祁　冯彭年苏州法掾
    竹箭征舻驶，骊驹客袂分。
    倦游销仲产，参事厌卿军。
    象阙天中隔，乡朝月外闻。
    西山朝气爽，拄颊待谈云。

宋祁　奉和长兄岁晏抒怀
    天暮雪云繁，相将客兔园。
    老从星发见，岁伴日车翻。
    别叶晴犹舞，征鸿暝更轩。
    事君纔寸禄，知我是空言。
    競进家争璧，同声伯有埙。
    重吟探怀句，更代一狐温。

宋祁　奉和宫师相公流杯亭诗并太傅相公枢密太尉和章次韵
    筑岩春脉下飞泉，林阁留宾敞庆筵。
    流水环阶智者乐，醇醪饮吏相君权。
    和歌远属钧枢旧，禊帖间存爵里贤。
    此地胜游谁复见，醉波深映六符天。

宋祁　奉和圣制清明
    解律调元品彙春，青阳右个启初宸。
    庖烟息禁农耕盛。蚕器增修岁务新。
    迟日东门催柳色，微寒南陌敛车尘。
    柏梁侍从瞻天什，拜手赓歌轧思频。

宋祁　奉和圣制清明日
    璇杓临乙位，羲御届娄初。
    碧浪桃花湧，珍丛锦段舒。
    轮蹄晴缥缈，钟漏夕虚徐。
    穆穆宣温殿，披文日有馀。

宋祁　奉和晏相公摄事圜丘中书致斋
    相阁斋居政事西，兹辰正值朔云低。
    雪园鹍冷应先舞，雀树鷄閒欲早栖。
    搁笔暂停黄纸尾，解骖犹放紫茸题。
    仙谣唱罢微阳动，谁见林间荔甲齐。

宋祁　奉和御制后苑赏花诗
    诏跸回清御，宸旒驻紫烟。
    矞云霏汉幄，法曲度文弦。
    猎翠雄风度，凝香甲帐褰。
    仙葩浮羽葆，藻卫缛芝廛。
    式宴千钟酒，迷魂七日天。
    宸章纡宝思，休咏掩楼船。

宋祁　奉节朱尉
    初命东南尉，征途上下弦。
    传家万石贵，结绶半纶鲜。
    邑籍饶岷芋，公囊满邓钱。
    仙才今有助，铭阁待新篇。

宋祁　奉檄汉上和兄长廷评喜于邂逅
    弥年宾牒叹离居，始得还家奉板舆。
    出沐恩深汤吊虮，校文官冷字成鱼。
    三杯旅案馨羞切，百末凝醅献寿馀。
    韁锁空名堪自笑，又随轺马趣移书。

宋祁　浮屠
    乞食古为耻，浮屠名自修。
    黎明抱应器，禺中饫乾餱。
    果腹固其愿，之墦非所羞。
    歉歉常不足，遑遑兹有求，
    素饱聊安坐，调饥复来游。
    顾尔殊灵辄，翳桑何用酬。

宋祁　赴调
    编政黄堂碧鹳衣，远餐周粟位犹卑。
    人推东鲁丘园秀，吏得西京法令师。
    骊驾路长云拂盖，鹄歌亭晓桂凝卮。
    上书自荐时非晚，囊牍三千正集帷。

宋祁　赴直马上观市
    上直驱羸马，凌晨望百廛。
    墟喧涤器市，箫暖卖饧天。
    流水随轻毂，翻花送驶鞯。
    区区市门吏，无复子真仙。

宋祁　赋成中丞临川侍郎西园杂题十首　柳
    散漫飞绵阿娜枝，家家眺赏霁霜威。
    尽将烟叶偷眉妩，不为章街走马归。

宋祁　赋成中丞临川侍郎西园杂题十首　牡丹
    上国名园买地栽，试知韩令是雄猜。
    香根斸尽成何事，不识骚人托讽才。

宋祁　赋成中丞临川侍郎西园杂题十首　射堋
    栖鹄云侯迥势开，主人留客侑金罍。
    欲知谢尚风流极，赌得将军鼓吹来。

宋祁　赋成中丞临川侍郎西园杂题十首　双假山
    佛螺双髻矗层岚，云穴呀空藓晕衔。
    异日主公求肖像，居然认得传溪岩。

宋祁　赋成中丞临川侍郎西园杂题十首　酴醾架
    媚条无力倚风长，架作圆阴覆坐凉。
    露蘥一春清袭袂，有人知是令君香。

宋祁　赋成中丞临川侍郎西园杂题十首　烟竹
    烟梢露叶贯冬荣，高出危墙近覆亭。
    闻道兰台有图籍，故留春粉助蒸青。

宋祁　赋得败荷
    为结秋荷恨，因来沟水西。
    鱼惊一盖缺，龟落半巢低。
    细暗婵娟渚，香乾{勃力换攵}窣堤。
    茎枯萦茧绪，盘侧漏鲛啼。
    自此空瑶席，他年问浊泥。
    那堪塘上雨，点点共凄迷。

宋祁　赋得新秋似旧秋
    新秋摇落意，只似旧秋时。
    流景预何事，长年真自悲。
    芙蕖兼露歇，杨柳带蝉衰。
    叹罢蹉跎在，惟应素领知。

宋祁　感怀
    夕风搜前林，坠叶快如剪。
    老月扣户低，倾河去人远。
    吉士感物化，劳劳意不展。
    辍饮屏樽杓，留鈍讨坟典。
    触事孟轲迂，临途安国蹇。
    不叹岁月遒，所悼功名晚。

宋祁　感怀
    天与疏慵地，人无荣进心。
    死灰差免溺，弃仗即成林。
    主诺固多暇，避贤怀所钦。
    难邀颍川凤，敢望汉台金。
    倚酒狂虽在，荷蓑岁已侵。
    恭闻容考绩，缘此未投簪。

宋祁　感怀
    俯首周南泪未干，惊开鱼素得双盘。
    心随月树乌三匝，病费仙山药一丸。
    久许横经陪阙里，更忧举步学邯郸。
    髀销衣缓风波苦，鸿陆归飞燕厦宽。

宋祁　感旧送虞曹杨员外
    曩笑长者言，感恨岁时遽。
    不云笑未几，焬已及衰路。
    却怀眼中人，落落星向曙。
    宁无新相知，论新不如故。
    夫子惠然至，适慰离君慕。
    缔交三十载，契阔不同处。
    丑老向来妍，鬓黑今也素。
    伐木喜求旧，谷风念将懼。
    我顾滥荣班，君乃叹奇数。
    根柢假容进，缠牵以长误。
    久领一麾行，江湖极沿泝。
    杯酒曾未款，仆夫告方具。
    前乐暂还衿，后戚已盈虑。
    丈夫固有志，膂力经世务。
    何必常相从，卑若堂下屡。
    岁满亟来旋，中朝著翔步。

宋祁　感秋
    回肠病骨两惊秋，已作衰翁未白头。
    天上有星宁免客，人间无地可埋忧。
    车翻落日何曾定，臂化鸣鴞岂易求。
    莫就离鸿寄归思，离鸿身世更悠悠。

宋祁　感秋
    乐事行将晚，华年怯早衰。
    翻车壮士速，落叶长年悲。
    别燕风帘静，惊乌月树危。
    播精宁有用，皮骨极支离。

宋祁　感事
    曹鼠秦车未足多，几人曾此动悲歌。
    鸿心不慕冥冥弋，凫胫长随泛泛波。
    方朔一生游禁御，彦伦终古老山阿。
    江淹若是真多恨，古往今来奈尔何。

宋祁　感事寄子明中丞
    久玷三云从，仍叨千石荣。
    羸躯付多病，怯计会无成。
    出守非嚴助，何年召鄐萌。
    风摧向阳藿，霜变度江橙。
    画阁勤听讼，春畴力劝耕。
    遂惭循吏术，姑促县官征。
    害马直宜去，劳鱼实恐趚。
    人心久忘战，朝议近论兵。
    戍锁关南数，边烽陇右明。
    将机犹嚄唶，贼膽尚纵横。
    说士争操牍，谋臣屈请缨。
    已闻疲转粟，安得但婴城。
    且许和戎利，重寻挠酒盟。
    安危击公等，指授尽时英。
    幸有千金募，须容八阵精。
    待衰曹刿鼓，长揖亚夫营。
    刷愤宜修德，时巡况作京。
    矢方射嶓冢，力欲斩长鲸。
    宪纸言常屡，王涂日以清。
    悉心前席重，直指佞人惊。
    仗下霜馀凛，班回佩倚鸣。
    早调黄铉鼎，催献恶枭羹。
    顾我罹飞语，于兹类倒行。
    鬼神惭贾谊，唇舌避君卿。
    直道今寥落，狂辞先猥并。
    椎如莫邪钝，伥若小冠盲。
    秦俗矜车甲，周诗赋旆旌。
    会当濡橐笔，企咏二边平。

宋祁　高亭驻眺招宫苑张端臣
    蜀天向腊寒未极，倚槛绵睇亭皋分。
    一萍团红江上日，数盖淡白楼头云。
    杯中竹叶与谁举，笛里梅花那忍闻。
    愿君枉步数相劳。他时离绪徒纷纷。

宋祁　公会亭
    日下炎氛歇，风生凉意添。
    树花閒纂纂，楼月静织织。
    倦绠仍垂缶。昏钩半上帘。
    畦瓜已堪摘，纳履自无嫌。

宋祁　公会亭
    吏罢得休沐，襟怀萧散中。
    静时飞蝶梦，闲处上皇风。
    稚簊因依碧，疏花磔索红。
    素餐无所事，天幸一衰翁。

宋祁　公园
