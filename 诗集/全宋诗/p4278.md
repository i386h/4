<!-- { "loadSidebar": true } -->
    卿联慎所付，遂极天下选。
    讥谳聊小试，经论期一展。

仲并　送大理金少卿赴阙以老成耆德重于典刑为韵兼寄呈刑曹徐侍郎
    指日公旋登，政席仍枢庭。
    坐令贫病士，少慰身飘零。
    问读徐夫子，起岁秋安宁。
    两翁庙堂具，那得长司刑。

仲并　送高提干暂过行在
    老兼贫病怯离群，细雨邮亭晓送君。
    俗韵有谁歌白雪，高标真合致青云。
    官居尽日勤篇翰，相业平时饱见闻。
    早晚薰风生茂苑，肯来樽酒细论文。

仲并　送刘大谏赴漳州四首兼寄建州太守赵左司
    海内声名满，溪头且寓居。
    曾来非俗客，亦爱是吾庐。
    远道勤为问，平时懒作书。
    郡楼閒极目，细看北来鱼。

仲并　送刘大谏赴漳州四首兼寄建州太守赵左司
    南国逾千里，西风几十程。
    凌寒初引道，投老试专城。
    贫贱荷公意，分携如此情。
    书来何处问，南蒲寄深耕。

仲并　送刘大谏赴漳州四首兼寄建州太守赵左司
    胄甲汉中垒，声高昔谏垣。
    几年清议在，万事此心存。
    临遣再三意，褒嘉数十言。
    疾驱公未可，半路趣回辕。

仲并　送刘大谏赴漳州四首兼寄建州太守赵左司
    安稳瓯闽路，介居天一方。
    双旌谁出守，八郡莫如漳。
    日月中天近，风霜去路长。
    相知惟白首，端冕拜清光。

仲并　送平江守蒋宣卿奉祠归宜兴
    二年环堵赖余波，相和儿童襦裤歌。
    还复攀辕逢此日，敢忘推毂意如何。
    十行行矣重徵霸，三径归欤暂景坡。
    旦晚陪公画桥路，共看天远夕阳多。

仲并　送泉州周尚书
    闾里推耆德，门庭只故居。
    绮罗看富室，丹碧炫新庐。
    润屋宝非璧，满车家有书。
    功名宜岁晚，带玉缀金鱼。

仲并　送泉州周尚书
    常若侍君侧，宁论去几程。
    政须怀宿望，宁得殿名城。
    执手欲何语，谀公恐不情。
    斯民艰食甚，第一劝春耕。

仲并　送泉州周尚书
    得誉今铨莞，飞声自谏垣。
    久和蒙帝可，不敢丧吾存。
    切切道涂喜，勤勤指顾言。
    我公今气貌，犹是旧攀辕。

仲并　送泉州周尚书
    别公今夜月，恰可一庭方。
    勇往先过建，徐行不到漳。
    同时三郡乐，指日四时康。
    胜地岂云远，吾当騱乘黄。

仲并　送泉州周尚书
    身外从纷若，胸中固卓然。
    险夷唯故步，舒卷只遗编。
    锦绣文千段，珠玑诗几联。
    我公今逾健，笔力敌中年。

仲并　送阎少隐同其弟伯子宣子赴试淮南为一月之别某以病起不及饯送为三
    二难晚出材无敌，老将从来勇冠军。
    一月望公三捷至，秋风不惜暂离群。

仲并　送阎少隐同其弟伯子宣子赴试淮南为一月之别某以病起不及饯送为三
    街头日夜催槐黄，去去归帆如许忙。
    我病公行欠卮酒，少迟饮至共传觞。

仲并　送阎少隐同其弟伯子宣子赴试淮南为一月之别某以病起不及饯送为三
    扛鼎拔山谁长雄，八千号数夸江东。
    公家子弟又可用，要与父兄成大功。

仲并　送张持国省干归山阴三首
    臭味张公子，生涯类我贫。
    又为两乡梦，看即一朝绅。
    洗眼千岩秀，抽身肥马尘。
    他年乘夜雪，从子剡溪滨。

仲并　送张持国省干归山阴三首
    稠众相从地，无言意已倾。
    余方厌藜藿，子肯扣柴荆。
    短棹起归暮，长亭如别情。
    回头听羌管，拍拍唤愁生。

仲并　送张持国省干归山阴三首
    埋轮贤使者，重席老先生。
    一别遽多岁，相望无几程。
    到家乘暇日，为我话深情。
    欲写相思语，昏花字不成。

仲并　送郑公老少卿赴吉州三首
    千里能来两郑公，百年英烈尚遗风。
    笙歌少让他时胜，犴狱应从到日空。
    画戟行程春色裹，邮亭离恨雨声中，
    不辞远为宗见去，一瓣香缘六一翁。

仲并　送郑公老少卿赴吉州三首
    静掩岩扉定几年，兰陵谣诵似新传。
    文如此老仍千骑，恩与州人作二天。
    一室萧然余棐几，平生用处只蒲鞭。
    琵琶休抹三千指，公到家家自管弦。

仲并　送郑公老少卿赴吉州三首
    不记江城分袂初，几年东北望门闾。
    寒温一纸无非便，忧病千端自作疏。
    莫忘折梅寻胜事，悬知视草报初除。
    及兹郡舍多閒日，早著山中未了书。

仲并　送致政节推朱子发归无锡二首
    白发倦场屋，一官初自娱。
    幡然挂章绂，遽作卧江湖。
    耆旧添佳传，都门续故国。
    会当垂不朽，名与惠山俱。

仲并　送致政节推朱子发归无锡二首
    鸡栖朱伯厚，来叶尚多贤。
    吏案尽纷若，心田正坦然。
    林泉谁共乐，衣钵子能传。
    会有蒲轮到，朝烟夕霭边。

仲并　送智道者
    胸中历历几山川，竹杖芒鞋四十年。
    赤手旋为新活计，白头犹作旧因缘。
    如如炒境无多事，了了真心不碍禅。
    安坐高峰重点检，未须枕石伴云眠。

仲并　送周元特侍郎守宣城
    西风迎公来，东风送公去。
    尚欲留朱辬，公行不可住。
    无酒对公倾，有怀为公赋。
    夫子文武资，亦复廓庙具。
    刚方仰术业，坦夷见襟度。
    青衫试州县，机锋微已露。
    吾意有不可，万夫挽不顾。
    翱翔诸公间，籍甚当时誉。
    峨冠上乌台，直谏汲长孺。
    风云千载合，冕旒一言寤。
    凛凛议论余，可使淮南惧。
    天威瞻咫尺，政涂去跬步。
    兴逸顿言归，解佩苕溪路。
    湖山聊寄怀，诗书尚温故。
    中外岂不殊，进退自余裕。
    宣城唇齿邦，望公来何暮。
    我饥我颦呻，公饭公覆护。
    举首望旌戟，指期咏襦裤。
    平生触邪手，不难锄弊蠹。
    双溪叠嶂间，按堵百我虑。
    坐席岂容温，当馈意久注。
    献纳念伏蒲，谋谟怀借箸。
    行矣股肱良，归作腹心助。
    要观今周公，声名三吐哺。
    便当侣夔龙，何止冠鵷鹭。
    自念接门墙，连岁忘羇寓。
    鷁首明当飞，骥尾何由附。
    几日复升堂，青天披宿雾。
    过雁与来鱼，犹当奉尺素。
    西去无多程，不诵阳关句。

仲并　岁晚泊姑苏用吕居仁舍人韵二首寄孟信安
    断岸留孤棹，层台耸近城。
    雁传他邑信，鸥背去年盟。
    岁片雪多思，一枝梅有情。
    何人在楼上，吹笛暮寒生。

仲并　岁晚泊姑苏用吕居仁舍人韵二首寄孟信安
    睡稳窗迟晓，愁多鬓易秋。
    祗堪浮小艇，不拟上西楼。
    无尽江山景，须陪杖屦游。
    一区何日办，孰为我公留。

仲并　泰兴道本上人少时颇留意诗律已而遍历诸方卒无终岁之宁今垂五十矣
    芒鞋亦良苦，歧路不曾休。
    句律可青眼，宗风已白头。
    舌端频自味，心外更何求。
    欲寄明年信，温州定越州。

仲并　唐大夫生辰
    气围初寒候，祥开既望辰。
    应时来鹡鷟，占梦获麒麟。
    盛德圭无玷，高才竹有筠。
    胸襟藏巨壑，人物妙洪钧。
    使者光华远，朝廷宠数新。
    鹏程九万里，椿干八千春。
    鼎鼐虚前席，风云即要津。
    黑头纡衮绣，天意在斯民。

仲并　提举生辰
    东井遥观盾日升，南风犹入舜弦鸣。
    鹏程九万岂终息，椿岁八千方再荣。
    平世功名期凤鸟，一时文采应长庚。
    浮瓜沉李年年事，稽首弧南一点明。

仲并　题大明寺
    招提隐松桂，远在城一隅。
    我来岁云暮，天寒气象殊。
    寓目得佳趣，百念如涤除。
    及此斋时钟，箪瓢慰吾舑。
    丈室曦未来，香篆沈熏炉。
    聊施济胜具，未暇学跏趺。
    缓步大明寺，山光佳有余。
    郊原自春色，物意如相娱。
    习公四海士，豪气编虎须。
    邂逅偶倾盖，清游邀我俱。
    相从得二谢，笑语寄歌呼。

仲并　题李德邵蘖庵
    绮繻不复尚骄奢，经始菟裘谢物华。
    户外韦衣真隐者，屏间孔雀尚豪家。
    几年汗简编檮杌，晚岁薰炉负辟邪。
    谁谓吾庐还有幸，卜邻归路不相赊。

仲并　题李德邵蘖庵
    怀抱如公政自嘉，衡门那复念京华。
    壮年底事已将老，作戏逢场新有家。
    此去车书应万里，似闻廓庙屏群邪。
    时平尤赖安戎策，未合幽栖去国赊。

仲并　题吴氏旷远亭
    高人心迹喜双清，旷远幽亭谁与名。
    檐外落花仍落絮，坐中倾国与倾城。
    松声传壑风初急，帆影飘空浪未平。
    不尽樽中今日醉，匆匆轻去得无情。

仲并　题章伯深舑怪图
    竹户茅檐一迳斜，清樽黄卷定生涯。
    溪山胜处春长在，却放朱藤一半花。

仲并　题章伯深舑怪图
    杖策山隈亦水滨，閒中未害饱经纶。
    何曾寂寞嵌岩裹，惯着风流廓庙人。

仲并　题赵有翼丛桂小山
    剩引桂枝丛小山，鹜行姑去自余閒。
    人怀昆玉未当价，花与莱衣相映斑。
    佳树非烟晓葱郁，幽泉不雨夜潺湲。
    顿移岩壑山阴道，竞秀争流一席间。

仲并　同祝子权游虎邱
    出门迎朝暾，入门饯夕阳。
    岂愿从吾驷，声名跨楚梁。
    明日聊与君，褰裳陟危冈。
    方舟转河曲，薰风度微凉。
    细看槐柳暗，稍觉檐萄香。
    天调节用霞绮，云净呈天光。
