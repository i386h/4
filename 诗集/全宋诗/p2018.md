<!-- { "loadSidebar": true } -->
    暂近已复远，犹持歌扇障。

欧阳修　牛
    日出东篱黄雀惊，雪销春动草芽生。
    土坡平慢陂田阔，横载童儿带犊行。

欧阳修　偶书
    吾见陶靖节，爱酒又爱闲。
    二者人所欲，不问愚与贤。
    柰何古今人，遂此乐尤难。
    饮酒或时有，得闲何鲜焉。
    浮屠老子流，营营盈市廛。
    二物尚如比，仕宦不待言。
    官高责愈重，禄厚足忧患。
    暂息不可得，况欲闲长年。
    少壮务贪得，锐意力争前。
    老来难勉强，思此但长叹。
    决计不宜晚，归耕颍尾田。

欧阳修　盘车图
    浅山嶙嶙，乱石矗矗，
    山石硗聱车碌碌。山势盘斜随涧谷，
    侧辙倾辕如欲覆。出乎两崖之隘口，
    忽见百里之平陆。坡长◇峻牛力疲，
    天寒日暮人心速。杨褎忍饥官太学，
    得钱买此才盈幅。爱其树老石硬，
    山回路转，高下曲直，
    横斜隐见，妍媸向背各有态，
    远近分毫皆可辨。自言昔有数家笔，
    画古传多名姓失。後来见者知谓谁，
    乞诗梅老聊称述。古画画意不画形，
    梅诗咏物无隐情。忘形得意知者寡，
    不若见诗如见画。乃知杨生真好奇，
    此画此诗兼有之。乐能自足乃为富，
    岂必金玉名高赀。朝看画，
    暮读诗，杨生得此可不饥。

欧阳修　陪府中诸官游城南
    一雨郊圻迥，新秋榆枣繁。
    田荒溪溜入，禾熟雀声喧。
    烧出空槎腹，人耕废庙垣。
    闲追向城客，落日隐高原。

欧阳修　盆池
    西江之水何悠哉，经历灨石险且回。
    余波拗怒犹涵澹，奔涛击浪常喧貀。
    有时夜上滕王阁，月照净练无纤埃。
    杨阑左里在其北，无风浪起传古来。
    老蛟深处厌窟穴，蛇身微行见者猜。
    呼龙沥酒未及祝，五色粲烂高崔嵬。
    忽然远引千丈去，百里水面中分开。
    收踪灭迹莫知处，但有雨雹随风雷。
    千奇万变聊一戏，岂顾溺死为可哀。
    轻人之命若蝼螘，不止山岳将倾颓。
    此外鱼虾何足道，厌饫但觉腥盘杯。
    壮哉岂不快耳目，胡为守此空墙隈。
    陶盆斗水仍下漏，四岸久雨生莓苔。
    游鱼拨拨不盈寸，泥潜日炙愁暴鳃。
    鱼诚不幸此局促，我能决去反徘徊。

欧阳修　琵琶亭
    乐天曾谪此江边，已叹天涯涕泫然。
    今日始知予罪大，夷陵此去更三千。

欧阳修　琵琶亭上作
    九江烟水一登临，风月清含古恨深。
    湿尽青衫司马泪，琵琶还似雍门琴。

欧阳修　普明院避暑
    选胜避炎郁，林泉清可佳。
    拂琴惊水鸟，代麈折山花。
    就简刻筠粉，浮瓯烹露芽。
    归鞍微带雨，不惜角巾斜。

欧阳修　七交七首　河南府张推官
    尧夫大雅哲，禀德实温粹。
    霜笉秀含润，玉海湛无际。
    平明坐大府，官事盈案几。
    高谈遣放纷，外物不能累。
    非惟席上珍，乃是青云器。

欧阳修　七交七首　梅主簿
    圣俞翘楚才，乃是东南秀。
    玉山高岑岑，映我觉形陋。
    离骚喻草香，诗人识鸟兽。
    城中争拥鼻，欲学不能就。
    平日礼文贤，宁久滞奔走。

欧阳修　七交七首　王秀才
    几道颜之徒，沈深务覃圣。
    采藻荐良璧，文润相辉映。
    入市羊驾车，谈道犀为柄。
    时时一文出，往往纸价盛。
    无为恋丘樊，遂滞蒲轮聘。

欧阳修　七交七首　杨户曹
    子聪江山禀，弱岁擅奇誉。
    盱衡恣文辩，落笔妙言语。
    胡为冉冉趋，三十滞公府。
    美璞思善价，浮云有夷路。
    大雅恶速成，俟命宜希古。

欧阳修　七交七首　尹书记
    师鲁天下才，神锋凛豪隽。
    逸骥卧秋枥，意在騤騤迅。
    平居弄翰墨，挥洒不停瞬。
    谈笑帝王略，驱驰古今论。
    良工正求玉，片石胡为韫。

欧阳修　七交七首　张判官
    洛城车隆隆，晓门争道入。
    连袂纷如帷，文者岂无十。
    壮矣张太素，拂羽择其集。
    远慕邺才子，一笑懽相挹。
    虽有轩与冕，攀翔莫能及。
    人将孰君子，盍视其游执。

欧阳修　七交七首　自叙
    余本漫浪者，兹亦漫为官。
    胡然类鸱夷，托载随车辕。
    时士不俛眉，默默谁与言。
    赖有洛中俊，日许相跻攀。
    饮德醉醇酎，袭馨佩春兰。
    平时罢军檄，文酒聊相欢。

欧阳修　七言二首答黎教授
    拨瓮浮醅新酿熟，得霜寒菊始开齐。
    养丹道士颜如玉，爱酒山公醉似泥。
    不惜蕊从蜂采去，尚余香有蝶来栖。
    莫嫌学舍官闲冷，犹得芳樽此共携。

欧阳修　七言二首答黎教授
    共坐栏边日欲斜，更将金蕊泛流霞。
    欲知却老延龄药，百草枯时始见花。

欧阳修　祈雨晓过湖上
    清晨驱马思悠然，渺渺平湖碧玉田。
    晓日未升先起雾，绿阴初合自生烟。
    自闲始觉时光好，春去犹余物色妍。
    更待四郊甘雨足，相随箫鼓乐丰年。

欧阳修　乞药有感呈梅圣俞
    宣州紫沙合，圆若截郫筒。
    偶得今十载，走宦南北东。
    持之圣俞家，乞药戒羸僮。
    圣俞见之喜，遽以手磨砻。
    谓此吾家物，问谁持赠公。
    因嗟与君交，事事无不同。
    忆昔初识面，青衫游洛中。
    高标不可揖，杳若云间鸿。
    不独体轻健，目明仍耳聪。
    尔来三十年，多难百忧攻。
    君晚得奇乐，灵根斸离宫。
    其状若狗蹄，其香比芎藭。
    爱君方食贫，面色悦以丰。
    不惮乞余剂，庶几助衰癃。
    平时一笑欢，饮酒各争雄。
    向老百病出，区区论药功。
    衰盛物常理，循环势无穷。
    寄语少年儿，慎勿笑两翁。

欧阳修　千叶红梨花
    红梨千叶爱者谁，白发郎官心好奇。
    徘徊绕树不忍折，一日千匝看无时。
    夷陵寂寞千山里，地远气偏红节异。
    愁烟苦雾少芳菲，野卉蛮花斗红紫。
    可怜此树生此处，高枝绝艳无人顾。
    春风吹落复吹开，山鸟飞来自飞去。
    根盘树老几经春，真赏今才遇使君。
    风轻绛雪樽前舞，日暖繁香露下闻。
    从来奇物产天涯，安得移根植帝家。
    犹胜张骞为汉使，辛勤西域徙榴花。

欧阳修　钱相中伏日池亭宴会分韵
    樽俎逢佳节，簪缨奉宴居。
    林光拂衣冷，云影入池虚。
    酒色风前绿，莲香水上疏。
    飞谈交玉麈，听曲跃文鱼。
    粉箨春苞解，红榴夏实初。
    睢园多美物，能赋谢相如。

欧阳修　樵者
    云际依依认旧林，断崖荒磴路难寻。
    西山望见朝来雨，南涧归时渡处深。

欧阳修　琴高鱼
    琴高一去不复见，神仙虽有亦何为。
    溪鳞佳味自可爱，何必虚名务好奇。

欧阳修　青松赠林子
    青松生而直，绳墨易为功。
    良玉有天质，少力磨与◇。
    子诚怀美材，但未遭良工。
    养育既坚好，英华充厥中。
    於谁以成之，孟韩荀暨雄。

欧阳修　清明赐新火
    鱼钥侵晨放九门，天街一骑走红尘。
    桐华应候催佳节，榆火推恩忝侍臣。
    多病正愁饧粥冷，清香但爱蜡烟新。
    自怜惯识金莲烛，翰苑曾经七见春。

欧阳修　清明前一日韩子华以靖节斜川诗见招游李园既归遂苦风雨三日不能出
    少年喜追随，老大厌諠哗。
    ◇愧二三子，邀我行看花。
    花开岂不好，时节亦云嘉。
    因病既不饮，众欢独成嗟。
    管弦暂过耳，风雨愁还家。
    三日不出门，堆貀类寒鸦。
    妻儿强我饮，飣餷果与瓜。
    浊酒倾残壶，枯鱼杂乾虾。
    小婢立我前，赤脚两髻丫。
    轧轧鸣双弦，正如橹呕哑。
    坐令江湖心，浩荡思无涯。
    宠禄不知报，鬓毛今已华。
    有田清颍间，尚可事桑麻。
    安得一黄犊，幅巾驾柴车。

欧阳修　清州书事
    年丰千里无夜警，吏退一室焚清香。
    青春固非老者事，白日自为闲人长。
    禄厚岂惟◇饱食，俸余仍足买轻装。
    君恩天地不违物，归去行歌颍水傍。

欧阳修　秋怀
    节物岂不好，秋怀何黯然。
    西风酒旗市，细雨菊花天。
    感事悲双鬓，包羞食万钱。
    鹿车终自驾，归去颍东田。

欧阳修　秋怀二首寄圣俞
    孤管叫秋月，清砧韵霜风。
    天涯远梦归，惊断山千重。
    群物动已息，百忧感从中。
    日月矢双流，四时环无穷。
    降阴夷老物，摧折壮士胸。
    壮士亦何为，素丝悲青铜。

欧阳修　秋怀二首寄圣俞
    群木落空原，南山高垅苁。
    ◇岩想诗老，瘦骨寒愈耸。
    诗老类秋虫，吟秋声百种。
    披霜掇孤英，泣古吊荒冢。
    琅玕叩金石，清响听生悚。
    何由幸见之，使我涤烦冗。
    飞鸟下东南，音书无日捧。

欧阳修　秋郊晓行
    寒郊桑柘稀，秋色晓依依。
    野烧侵河断，山鸦向日飞。
    行歌采樵去，荷锸刈田归。
    秫酒家家熟，相邀白竹扉。

欧阳修　秋日与诸君马头山登高
    晴原霜後若榴红，佳节登临兴未穷。
    日泛花光摇露际，酒浮山色入樽中。
    金壶恣洒毫端墨，玉麈交挥席上风。
    惟有渊明偏好饮，篮舆酩酊一衰翁。

欧阳修　秋晚凝翠亭
