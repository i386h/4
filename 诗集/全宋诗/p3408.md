<!-- { "loadSidebar": true } -->
    片片飞来静又闲，楼头江上复山前。
    飘零尽日不归去，帖破清光万里天。

幸夤逊　云
    因登巨石知来处，勃勃元生绿藓痕。
    静即等闲藏草木，动时顷刻遍乾坤。
    横天未必朋元恶，捧日还曾瑞至尊。
    不独朝朝在巫峡，楚王何事谩劳魂。

幸元龙　游越山
    上得越山半，方壶紫翠环。
    山幽春溜响，花落午见闲。
    梵刹依松外，仙家在竹间。
    小窗借高枕，风定鸟绵蛮。

熊邦彦　石{上巩下石}
    万壑云霾凝不消，横空突起老龙腰。
    虚皇未放拿云去，留与金仙作石桥。

熊岑　句
    溪藤频得句，雪舫夜留宾。

熊朝　嘲贾似道
    近来西北又干戈，独立斜阳感慨多。
    雷为元城驱劫火，天胡丁谓活鲸波。
    九源难起先生死，万世其如公论何。
    道过雕峰休插竹，相逢寇老续长歌。

熊道裕　中宫院
    我昨投文清泠渊，稍责老龙多睡眠。
    铁笛穿云久寂寞，作诗唤起刘高禅。
    刘高豢龙与龙语，一夜风雷共谋雨。
    雨师荷锸破天河，阿香应门觅桴鼓。
    不用栾远巴噀酒，那用出龙烦鲁叟。
    殷勤寄语望云人，高僧自是调元手。
    今朝夏抵明日秋，一夕不雨还自休。
    南陌沾濡北阡渴，东邻感激西家愁。
    安得黑云如漏户，处处家家田作池。
    予有钵饭便可饱，雨我公田遂及私。

熊蕃　登金山
    注海银成壑，浮空玉作堆。
    鳌翻三岛出，鹫一峰来。
    塔影波摇动，钟声潮拍回。
    犹嗟禅伯老，虚人妙高台。

熊蕃　句
    禹凿隋穿今古利，吴樯楚楫去来空。

熊蕃　句
    雨珠波上掷，霞锦浪中翻。

熊蕃　句
    僻疑昏有虎，静怪晓无鸡。

熊蕃　御苑采茶歌十首
    云腴贡使手亲调，旋放春天采玉条。
    伐鼓危亭惊晓梦，啸呼齐上苑东桥。

熊蕃　御苑采茶歌十首
    采采东方尚未明，玉芽同护见心诚。
    时歌一曲青山里，便是春风陌上声。

熊蕃　御苑采茶歌十首
    共抽灵草报天恩，玉芽同护见心诚。
    时歌一曲青山里，便是春风陌上声。

熊蕃　御苑采茶歌十首
    纷纶争径蹂新苔，回首龙园晓色开。
    一尉鸣钲三令趣，急持烟笼下山来。

熊蕃　御苑采茶歌十首
    红日新升气转和，翠篮相逐下层坡。
    茶官正要灵芽润，不管新来带露多。

熊蕃　御苑采茶歌十首
    翠虬新范绛纱笼，看罗春生玉节风。
    叶气云蒸千嶂绿，欢声雷震万山红。

熊蕃　御苑采茶歌十首
    凤山日日滃非烟，剩得三春雨露天。
    棠坼浅红酣一笑，柳垂淡绿困三眠。

熊蕃　御苑采茶歌十首
    龙焙夕薰凝紫雾，凤池晓濯带苍烟。
    水芽只自宣和有，一洗枪旗二百年。

熊蕃　御苑采茶歌十首
    修贡年年采万株，只今胜雪与初殊。
    宣和殿里春风好，喜动天颜是玉腴。

熊蕃　御苑采茶歌十首
    外台庆历有仙官，龙凤才闻制小团。
    争得似金模雨璧，春风第一荐宸餐。

熊禾　别福清诸友
    自从尧历数昌辰，已是三千六百春。
    渺渺文明知几聚，悠悠盖壤定何人。
    斯文一缕千钧日，我辈三纲五典身。
    日迈月征各珍重，几多疏缺待弥纶。

熊禾　别永福诸友
    高哉永阳山，清哉永阳水。
    不须问芝岭，不须寻桃源，
    桃源芝岭近在永阳里。此山朝朝暮暮有爽气，
    此水一点不受汙泥滓。黼冕峨峨尽周献，
    弦诵洋洋尚周礼。员颅方趾天地间，
    靖献此心固何尔。梅坡先生真绝俗，
    夜月清标照寒水。年移物换耳不闻，
    不挠不汙直如矢。留远先生心更苦，
    风雪漫漫燕万里。腴田好爵某不顾，
    攜手河梁得鱼泚。暘彼诸老皆典刑，
    三叹此邦皆俗媺。嗟哉世之人，
    醉中偷生梦中死。高冈千仞亦陵迟，
    狂众一啜滔滔是。如此衣冠古人物，
    直入画图播青史。更有一事兴我闻，
    后生尚及见典刑。兵戈生长三十载，
    豪杰岂必文王兴。迩来童冠入小学，
    有文何啻百许人。虽然文章亦未授，
    山深最喜习气淳。万方飒飒声一概，
    此地未着裘马尘。甘能受和白受来，
    岂有质实无其文。古云变鲁可至道，
    百年正学亦失真。尼山一何高，
    泗洙一何深。圣门登临别是一般起，
    处处山水满我仁智心。悠悠沮泉涤我虑，
    飘飘长风吹我襟。认取当年咏归意，
    与我同赋暮春吟。

熊禾　泊舟野望
    树色连云色，春归物更妍。
    落红飘近岸，新绿涨平川。
    野鹳窥渔笱，沙鸥避客船。
    斜阳江上立，搔首意茫然。

熊禾　茶荔谣
    阳春播一气，着处成芳菲。
    闽地本荒落，山川亦何奇。
    赢刘始为郡，望秩暨武夷。
    通仕良鲜少，贡入还稀微。
    晚唐得常公，文化今有遗。
    国初归职方，况复兵革稀，
    圣化溥涵育，生生浩无涯。
    昭陵锐图治，四夷息鞭笞。
    峨峨四谏官，日晏犹彤墀。
    君谟起南服，感知无不为。
    芹曝犹欲献，茶贡讵非宜。
    草木贵多识，荔谱何伤而。
    岂意成滥觞，岁献妨耕犁。
    当年东坡老，作诗叹荔枝。
    诗语似成谶，采茶武夷溪。
    民力固甚惫，卉木且具腓。
    士人作是事，兴言痛心脾。
    闽溪何澍湃，闽山何嵚{上山下欹}。
    彼一草木秀，不惮勤航梯。
    昌黎感二鸟，世道矧益漓。
    我思全盛际，贤书连髍驰。
    公卿项背望，仄席须谋惟。
    十家九诗书，三年下芝泥。
    宣靖名节著，炎绍勋业资。
    乾淳道学称，人物世有之。
    大雅日以丧，迂阔有旺歇，
    回斡应何迟。百卉岁发荣，
    英杰生无时。风气谅有开，
    久矣斯的疲。武夷大隐山，
    自有百世师。来哲倘可俟，
    拳拳留此诗。

熊禾　春光叹
    平生不喜桃李春，懒随年少争芳新。
    堂前酌我金叵罗，春衫密缝恣其仁。
    出郊相逢好朋伴，赠我殽羞荐歌管。
    等闲对客难为劝，强作春妍趁游衍。
    人言洛阳富春光，我来看花如醉狂。
    蚩堤欲泀值连雨，着鞭跨马空自忙。
    天津一声来杜宇，东君冉冉归何处。
    春会有归归太早，忍见红荒在尘土。
    归来山中自闭门，落花片片余空山。
    今春只向风雨过，伤春怀抱将谁言。
    武陵风景四时好，扁舟径问桃源叟。
    春来春去总不知，赏心一付寻芳友。

熊禾　春雨
    春来一月雨，米斗钱三千。
    江空尽绝市，灶冷厨无烟。
    我从莆城来，四望良凄然。
    滨海皆食淡，逻卒相寻挻。
    累累起夫役，庶局供熬煎。
    玉食宁几何，千百俱并缘。
    只今二月节，何暇及种田。
    使臣询民瘼，当务固有先。
    近仓有陈粟，庶解朝夕悬。
    州县价一平，乡闾自然宽。
    欲言事何限，何当息民肩。

熊禾　攆衣曲
    北望悠悠音信少，空房念远心常早。
    流萤煜煜夜稍清，寒雁嗈嗈寒已到。
    细丝清水练方新，在椸半湿日中明。
    隔篱翁媪寐不熟，月落尚闻砧杵声。
    将军锦帐环歌舞，百战尚迟归寸土。
    老农肩米肉成疮，思妇裁衣泪如雨。

熊禾　登升真岩
    仙宫郁岧峣，仰望如升天。
    人生无羽翰，凡骨难神仙。
    行险非所愿，攀高已无缘。
    且安平易道，聊以返自然。

熊禾　奉怀明仲旧邻舍
    久客为邻忆杖藜，情亲端与弟兄齐。
    一生磨螘团团走，百事枰棋着着低。
    武定波寒看落月，石头秋晚吊荒蹊。
    茅檐作计能成否，破壁何堪草满畦。

熊禾　赋游高逸轩怀蓝远洞
    世情弱卑近，子独志高远。
    中庭敞明轩，大字书钜扁。
    轩前山百丈，山下水千涧。
    摩空屹苍苍，赴壑来滚滚。
    神明万宇澄，清旷百虑远。
    恭惟孔孟翁，古圣一关键。
    勿云仰之高，万象不吾隐。
    勿云道之远，千里在发轫。
    卓尔固难知，博约端可勉。
    一贯未易悟，忠恕力可践。
    云胡千载间，架漏安蹇浅。
    下者志富贵，妾妇视仪衍。
    次者志功名，童子羞管晏。
    知子质直资，勿惮厪考问。
    五夫小洛阳，犹当有文献。
    当年胡与刘，水泉得源本。
    及门紫阳人，斯道益弘阐。
    四海褰孤风，百世想遐韵。
    未登泰华高，丘阜即层巘。
    未涉海沧远，沼沚亦深沔。
    志高犹恐卑，志远犹恐迩。
    周公思三王，伊尹乐尧舜。
    宣尼万世师，道在兼祖宪。
    志大心欲小，勗子宜重慎。
    作诗代座箴，我亦持自警。

熊禾　古风寿九十
    百年九十多，百里九十半。
    我持千岁樽，祝公椿松算。
    忆昔钓璜叟，桓桓鹰扬旦。
    是时年未百，一出戡祸乱。
    丹书佐太平，树立更明焕。
    又思淇澳翁，盛德为世冠。
    懿戒亦何年，耄境若童草。
    前公十年期，丹扆隆简眷。
    太公出为将，远业俟时奋。
    后公更五年，进德当不倦。
    武公入为相，苍生副深愿。
    昭代儒老成，硕望孚众观。
    百年未为多，名节千载看。
    后皇启昌运，万一效裨赞。

熊禾　观钓
    暂停窗间诗，观此池上钓。
