<!-- { "loadSidebar": true } -->
    守边但用平平策，主计不须急急符。
    苔封木牛卧流马，塞南塞北无单于。
    安西相君坐专阃，与公体国心肠敷。
    智名勇功不挂眼，男粟女布思其余。
    玉皇正用富民相，当见二公对府持钧枢。

魏了翁　送赵编修知眉州分韵登字
    炎炜烁穹昊，火云助其焌。
    冠巾拂尘土，庭户喧蟫蝇。
    便面不停举，况欲填吾膺。
    其间寂寞人，随念生凉冰。
    凉意方未透，一夕三四兴。
    造物解人意，如叫呼得譯。
    越乡万里回，令名作先登。
    固知栖栖者，得丧初何曾。
    贤者於本朝，晓宿垂觚棱。
    今日送枢椽，明日辞礼丞。
    采采不盈掬，引去何如陵。
    百忧结中肠，坐挑短檠灯。

魏了翁　送赵茶马东归
    又因送客朝京阙，意行偶过山之阳。
    槛开岷岭半天雪，帘卷峨眉千丈冈。
    断霞明空暮江白，密阴藏雨秋原香。
    客归便可报明主，满川看看秔云黄。

魏了翁　送郑侍郎四川制置分韵得盖字
    恭惟皇上心，纳纳天同大。
    明命辍禁游，往抚蜀雕瘵。
    蜀山在何许，斜阳点鸦背。
    家住扶桑东复东，却望斜阳铁山外。
    金头奴子扼熙秦，银州兵马冲兰会。
    使我六年望烽火，征人穿空枕戈祋。
    使我千里致钟石，居人辧釜泣粗粝。
    县官无蓄租，百姓无藏盖。
    上有苍苍之高天，卒然叫中呼不可待。
    阃外万戚休，只以一身佩。
    我於公行无所赠，筮言得咸为艮兑。
    艮山本中虚，兑泽乃上溉。
    独於九四论心体，而以朋思为障碍。
    原公书此象，长於卧兴对。
    蜀道青天蜀平地，君侯一心即难易。
    思耕亭前先郑碑，更盾他年后郑记。

魏了翁　送周架阁以浙东提干归平江
    共惟仁义心，无贤愚圣狂。
    纷纷万弓箭，独以寸铁当。
    毫氂有不察，居然失其乡。
    察则我固有，而失岂真亡。
    周君海内秀，清姿竞球琅。
    牛刀十九年，犹雇善而藏。
    用世无内外，意行独安详。
    乃知旦昼物，特为弱者强。
    许时京尘中，解后两匆忙。
    前日同李郭，它日盟范张。
    岂谓客逢客，乃或得相羊。
    此道日寥落，此意谁平章。
    为人作生活，悠悠老扶桑。
    勉哉迪嘉猷，岁晚垂令芳。
    我亦从此去，后会丘之阳。

魏了翁　遂宁家知府生日
    玉堂元不閟英灵，地主还从此地生。
    千里棂高人独立，九宗山峙月双清。
    洋洋水薤临民意，猎猎霜林战叶声。
    如许高情谁与拟，玉梅枝外看参横。

魏了翁　遂宁家知府生日
    相去无多五日间，两家牛酒贺生贤。
    二阳引类临爻长，三寿为朋泰茹连。
    析木旁瞻星两两，大椿遥祝岁千千。
    相期协力亨屯难，未听丝丝鬓发宣。

魏了翁　遂宁社稷坛与风雷雨师师之坛混为一区其间多悖礼者某偶摄郡事因为
    始余求诸社，穷巷窈而曲。
    草阴荒蒙茸，林影乱朴樕。
    其中有屋庐，其下主以木。
    社稷风雨雷。皆於此乎告。
    趋暗不求阳，如丛祠而局。
    就简不辨方，如古墓而族。
    引我拜乎上，高床被茵褥。
    使我视所陈，纸币荐薵烛。
    爵不以坫寘，酒不以茅缩。
    牲不以碑丽，斋户不以宿。
    於礼无所稽，承讹已云熟。
    从之则咈余，不从亦违俗。
    是心既不慊，虽暂亦为渎。
    屋不受不阳，此岂容有屋。
    先易其甚者，余事踵相属。
    其有不逮为，则以告新牧。

魏了翁　孙夫人挽诗
    庄重知为女，宽和解相夫。
    母慈均众子，妇道尽皇姑。
    春日鸣抟黍，秋风撼毕逋。
    尚迟彤管笔，宿草卧龟跗。

魏了翁　唐昌文挽诗
    重葩殗叶露华浓，不忝家声得似公。
    休息生灵牙颊里，转移事变笑谭中。
    却将仕宦四千石，换取宽閒五百弓。
    岁路今归仙寿里，春来原上纸钱风。

魏了翁　题蔡氏丛桂堂
    谁衔鹫峰种，托根蔡氏堂。
    勿夸郄林枝，未说燕山芳。
    君看湘江上，千载留晶光。
    但当护根本，岁晚搴幽香。

魏了翁　题成都宪江公廉勤谨忠信和缓八箴
    勤似忉忉谦揭揭，谨疑{左足右齿}{左足右齿}信悾悾。
    佩韦董子柔成缓，专瑟梁丘和近同。
    义利只差丝杪忽，功夫端验始衷终。
    六箴须把公忠贯，公处还归一字忠。

魏了翁　题大安军杨宝谟□旌忠庙
    范阳一夕鼙鼓鸣，莽然河朔惟孤城。
    姓名彻闻帝犹谓，我乃不识颜真卿。
    人才所用非所养，自昔然矣奚独神。
    肘间银黄挂三组，腰间犀玉围万钉。
    养痈护疾皆此辈，事危先及城郭臣。
    求仁得仁性情正，可死无死分义明。
    岂徒一时折群丑，将与万世开太平。
    我尝辱交於神者，寤寐精爽如平生。
    过祠解后日端午，昌歜之酒芬兮清。
    要呼湘累径同醉，毋使二子称独醒。

魏了翁　题东瓯王友直尚友堂
    土恨生世晚，不为三代民。
    谁知伊傅至孔孟，亦学古道嗤时人。
    岂惟三代时，尧舜万古师。
    犹云若稽古，不知古为谁。
    气数有诎信，义理无终穷。
    虽居尧舜地，常有一篑功。
    嗟哉秦汉后，去圣益以久纵有间代英，
    仅为时儒首。况於随世就功名，
    甚者谐俗攫宠荣。此於圣门直蛙蠛，
    已谓斯世无与朋。多知正多亦有趋异端。
    若言气合即为善，是中更要分明看。

魏了翁　题归宗寺
    愦愦深源与会稽，识时惟有一羲之。
    千年误作能书看，谩说鹅池与墨池。

魏了翁　题洪崖安道人坟庵
    当年过我两安君，白酒黄鸡话夕曛。
    藜仗看山头拍背，褒衣论事齿穿龈。
    平生大面三间屋，客死洪崖数尺坟。
    身后更无锥可寄，忍看断雁泊孤云。

魏了翁　题贾伯用大龙阡
    积薪寝火汉公卿，烂额焦头城郭臣。
    新沔精神开白日，三泉血泪湿初春。
    旧闻撇难须男子，谁识先机有妇人。
    添入开禧忠义传，似将笄珥易冠巾。

魏了翁　题剑门
    江有瞿唐限，陆有双剑蹲。
    如熊羆当道，如虎豹守阍。
    屹然东北隅，莫此西南坤。
    昔岁在单阏，白日尘沙昏。
    人心不足倚，恃此两长垣。
    舟车之出入，筦钥有司存。
    衔舻下鱼复，委辔充剑门。
    薮逋乃如此，天险何足言。
    况於多蹊隧，不逮昔所闻。
    烈烈张睢阳，英英颜平原。
    古之善守国，人心以为藩。

魏了翁　题李彭州南亭
    花木精神面面全，谁将好景作南园。
    栗留枝上春风思，鶗鴃声中晓屐痕。
    檐外梅礬兄及弟，槛前竹鹤子生孙。
    我今犹是数旬客，遇意忺时即打门。

魏了翁　题罗年能六友堂
    罗氏堂中六友图，要求纸尾数行书。
    若於此味真知得，着甚言词乞与渠。

魏了翁　题米南宫云山挂幅
    漠漠云林小小山，谁家茅屋隐松间。
    石桥雨过天台远，采药仙人去未还。

魏了翁　题牟节叟介寿堂和刘左史韵
    儿大诗书敌富强，妇供滫瀡养尊章。
    照盘晓日龙为炙，介寿春风玉作堂。
    礼物皆由天赋分，家荣亦使里生光。
    人生有子不翅足，况复孙枝羽气香。

魏了翁　题南叔兄藏修阁息游观
    中存外羽即藏修，夙寤晨兴此息游。
    要把孟轲三勿看，更将夫子四於求。
    颜渊陋巷乐何事，曾皙风雩咏不休。
    此意斯须不容离，敢申郑义儆悠悠。

魏了翁　题三衢于艮室
    后前止字误笺题，只认连山终物时。
    雨霁云收青不改，悠然依旧看朝難。

魏了翁　题上亭驿
    红锦绷盛河北贼，紫金盏酌寿王姬。
    弄成晚岁琅当曲，正是三郎快活时。

魏了翁　题沈氏书堂
    吴兴沈声甫，示我书堂图。
    枕松被修竹，带江衿浮屠。
    堂上新牙签，吞天禄石渠。
    出受山水谒，入与圣贤俱。
    儿辈纷华悦，子独文字娱。
    是心傥无斁，已足光韩畲。
    吾闻学者事，穷理以返初。
    为人只禽犊，鑽纸成蠹鱼。
    勉哉师友功，千载沈氏书。

魏了翁　题石洞
    跨涧飞虹入洞门，石梯级级树森森。
    两崖对立自宾主，一水长流无古今。
    仙子吹笙抬鹤舞，骚人得句伴猿吟。
    个中便是蓬莱境，何必迢迢海上寻。

魏了翁　题石兴宗读书岩
    岩头橘树经百黄，三少不生诸老亡。
    只余石间元佑脚，谷虚尽日鸣当当。

魏了翁　题苏文忠与邓安惠西山唱和
    春风吹屧上黄冈，独倚斜阳看武昌。
    城郭山川几兴废，只留元佑姓名香。

魏了翁　题桃源图
    伏胜高堂书已出，窦公制氏乐犹传。
    鲁生力破秦仪陋，商皓终扶汉鼎颠。
    隐者宁无人礼义，武陵独匪我山川。
    若将此地为真有，乱我彝伦六百年。

魏了翁　题潼川倅厅先得月楼
    浓云卷羃衡响北，天风不摇万响息。
    蟆行爬沙踏科臼，雇菟茫洋长在腹。
    本来全体自分明，日用其间人莫识。
    弄丸之暇划若逢，笑拍阑干我先得。

魏了翁　题潼川贾伯用崇雅合出入体
    寒乡晚学恨无书，亦有藏书不若无。
    谩把词章作禽犊，或{左犹右赞}文字等虫鱼。
    新签三万几成肆，拄腹五千犹类厨。
    崇雅主人来索句，谩哦七字劝踌躇。

魏了翁　题外舅提刑杨大夫墓
