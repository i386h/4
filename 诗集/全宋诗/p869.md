<!-- { "loadSidebar": true } -->
    恤人自享宜君福，小疾何须更祝釐。

韩维　和玉汝弟感秋偶书
    园林雨余清，碧色遍秋草。
    露叶委闲阶，风荷乱幽沼。
    晨昏爽气嘉，吾意欲轻矫。
    古来达道者，冥冥独见晓。
    四序虽代换，一物未尝老。
    况兹浮幼质，终非智人保。
    唯有至真界，日日无非好。
    岂同世俗情，妄计迟与早。
    矢诗勿庸多，万事一能了。

韩维　和玉汝赠收上人
    道得都来是八成，圣无功用已非灵。
    凭君谛视丹霞路，依旧云山点点青。

韩维　和玉素喜影仁新宅
    处仁由智古常然，贤者宁同聚所寰。
    植木便知如渭水，结茅仍得见箕山。
    杯深不许嘉宾诉，花小须防稚子攀。
    投绂归来无异事，许公诗酒断生还。

韩维　和原甫封月招江梅不至
    尘事无时已，归休虑暂空。
    超飖广庭步，萧散葛衣风。
    默与清樽对，心期静者同。
    独怜新月色，百过达幽丛。

韩维　和原甫见送
    德义良所慕，风霜轻此行。
    放歌留客醉，高咏见公情。
    祖帐重开席，郊原少驻旌。
    还知别后意，寂寞对柴扃。

韩维　和原甫立春日拜赐归不赴邻几会
    上阁群公拜赐归，九衢春色遍熙熙。
    后房丝竹争相命，穷巷箪瓢亦我期。
    浊酒满樽聊混俗，嘉蔬登俎在随时。
    刘郎固自多幽思，门掩东风独赋诗。

韩维　和原甫盆池种蒲莲畜小鱼
    江湖岂非壮，浩荡不可寻。
    安知一斛水，坐得万里心。
    植蒲翠节耸，种莲柴实沉。
    群鱼不盈寸，泳浅安其深。
    主人乐幽事，清兴生中林。
    独观物性得，鹏海均牛涔。

韩维　和原甫去年对雪思梅今年对梅思雪
    中州寒燠与南异，常恨梅花开不早。
    今年朔雪冬不飞，腊月繁英似南好。
    君怜芳物感时节，愁见高风冻雪扫。
    苦嗟十九不称意，徒自令人颜色老。
    雪迟梅早非我力，会使金樽日倾倒。

韩维　和原甫省中种菊
    种菊待佳节，节至花自繁。
    朝感凉风吹，夕爱清露团。
    封培才几日，翠类纷珊珊。
    君曹本称剧，占署无停翰。
    才优顾多暇，曾不废览观。
    作诗见高兴，读之起予叹。
    念昔田里居，幽事颇复论。
    种此黄紫杂，撩乱发墙根。
    撷英泛浊酒，亲友日为欢。
    一朝走京邑，连岁遭阻艰。
    鬓毛将看白，泪眦荧莫乾。
    时物岂不佳，感伤自有端。

韩维　和原甫晓雨
    喜雨濯炎夜，馀飞入晨光。
    起来坐轩户，北风吹我裳。
    碧折萱叶乱，翠添林笋长。
    翩翩庭中燕，群飞戏清凉。
    直恐烦暑尽，从此零秋霜。
    欣然跨马出，一醉故人觞。

韩维　和曾令绰
    卧病河桥与死滨，还家重喜见芳春。
    辅藩行释绥安重，仁城欣闻缔构新。
    危堞遍临双远岫，平湖不受一微尘。
    知君雅有超然汪，香火它年作社人。

韩维　和曾令绰买宅贻景仁
    久治孤学慕轲丘，投老还乡寡所求。
    蓬华随缘安静默，林泉乘兴访深幽。
    高门此地成君志，方驾何时写我忧。
    白首故人知所待，一竿同钓鸭陂头。

韩维　和曾令绰资政西湖见贻
    虎节尝三换，琳宫亦再来。
    白添新鬓发，红识旧亭台。
    酒为迎寒好，花应趁暖栽。
    但愁衰谢意，未到已思回。

韩维　和曾通判招饮后见贻
    竹际松间构小堂，高眠客榻燕华觞。
    每询浊酒频加酿，不问余金几在囊。
    自愧效陶无好语，敢烦凌杜发新章。
    庆门又喜亲才子，藉藉声华满士乡。

韩维　和詹叔游庐山见寄
    香炉峰色压群山，仰眺频欹使者冠。
    江面烟波摇紫翠，佛宫金碧照晴寒。
    密藏幽谷梅千树，散走鸣泉竹万竿。
    今日顿惊尘虑尽，一章佳句雪中看。

韩维　和张太中馆于西湖
    湖榭从来与众同，况于清晏奉群公。
    驱车即日趋翔凤，就馆初寒听过鸿。
    霜雪满髯仍自壮，珠玑落笔不知穷。
    太平鱼鳖今咸若，岂系区区一老翁。

韩维　和之美春日对酒
    高轩怒马一憧憧，夫子端居寂寞中。
    绿酒细斟消暇日，朱弦缓拨对春风。
    官闲势利无从入，道胜纷华岂易攻。
    即此便堪遗万虑，可怜夸者自穷通。

韩维　和中道游金明池
    山苑花光朱雪动，厌波桥影彩虹摇。
    飞扬莺燕惊高管，偃蹇鱼龙近画桡。
    早识浮名身外事，久判闲日醉中消。
    几年寥落同游伴，还春春风并马镳。

韩维　和仲连兄城上晚步
    久积端居滞，聊为散步游。
    青苔跳怒黾，绿树矫鸣鸠。
    雨暗横舟浦，凉生调角楼。
    不妨乘晚兴，更尽水西头。

韩维　和仲巽诮京尘
    轻如游泛坌如驰，朝雨才暗暮即飞。
    常恐旱风增气劳，却教晴日损光辉。
    衣缁京洛言何验，缨濯沧浪志尚违。
    此物无情君莫诮，九衢声利走轮騱。

韩维　和仲巽在高阳日作诗见怀而不见寄
    常记当年并马鞍，翛然无事世尘间。
    独怜交契如君少，仍喜官曹共我闲。
    却顾旧游空岁月，欲传佳句邈河关。
    从今会合尤须数，此别相看鬓已斑。

韩维　和周仲章出郊
    万里青天洗曙霜，秋曦满眼对晴光。
    扫残遗秉川原静，折过寒花迳隧荒。
    偶入名园逢漆吏，远寻香刹问支郎。
    浮行宠辰何须道，幸有田家浊酒尝。

韩维　和朱簿对雪
    公堂寂无事，默会拥重裘。
    余霰竹上集，寒风日飕飕。
    哀鸿不停征，好鸟鸣相求。
    君能于此时，为我发新讴。
    上言有年庆，幸免刺史忧。
    下言美光景，宜以欢燕酬。
    名园抑城角，亭观俯清沟。
    松桂有佳色，芳梅朱白稠。
    晨昏傥霁止，当复从君游。

韩维　和朱少府
    自我还故栖，再见炎与凉。
    朝游每含哺，昼坐常焚香。
    撷圃得奇艳，俯池鉴清光。
    不忧饥所驱，非为饱则颺。
    同里四三人，每过必命觞。
    浊醪无孤斟，嘉果有新尝。
    看舞雪翻席，度曲尘飞梁。
    桑榆傥徘徊，此乐未渠央。
    行止固有命，贵弃乃其常。
    与君酣且歌，幸世方欢康。

韩维　和朱主簿游园
    白首昏昏度岁年，忽闻春至便开颜。
    溪头冻水晴妆涨，竹下名园昼不关。
    旋得歌辞教妓唱，远寻梅艳唤人攀。
    如今尚有官拘束，解组归来始是闲。

韩维　和子华安国明空颂
    欲识真空理，须明动用间。
    色心全不碍，生死岂相关。
    卷箔凉风动，焚重昼景閒。
    回头大行路，满目是青山。

韩维　和子华对雨有感
    小桃零乱逐东风，繁杏枝桃次第红。
    把酒直须连日持，春光一半已成空。

韩维　和子华对雨有感
    雪白朱红已万枝，年年长恨失花期。
    莫嗟飞雨淹游棹，却赖春寒发较迟。

韩维　和子华湖上避暑
    堤边杨柳无穷碧，亭下芙蓉四面红。
    岛影低回明镜里，荷香浮动绿樽中。
    清心不厌飞山雨，动发时欣过水风。
    鼎足坐谈非俗侣，不归名教即真空。

韩维　和子华湖上书事
    清霜雕远木，潩水溢西陂。
    画鹢凌空界，鸣鸥矫翠漪。
    菊残犹可折，竹密不容窥。
    物我同真际，谁当惮四知。

韩维　和子华见寄
    松柏无心自后凋，此心无物更寥寥。
    伯夷岂是归周晚，孟子空嗟出昼遥。
    谈道每嗤犹有待，当官常欲取非招。
    荒园寂寞无谁语，兰菊幽香没艾萧。

韩维　和子华同程中散燕湖上
    林塘潇洒夏阴初，翠窦红芳助燕娱。
    不用俗音流乐府，自期仙御下蓬壶。
    金跳巨鲤开纹浪，雪洒群鸦度绿梧。
    日落人归尤胜绝，篮舆回首尽城隅。

韩维　和子华兄方惜莺声之晚今忽闻之
    山鸟凡禽处处鸣，独怜清啭久无声。
    起从岩谷春风晚，飞过林塘霁日明。
    不为好音轻俗耳，自逢真赏动诗情。
    少年乐事今抛尽，节物催人只自惊。

韩维　和子华兄寄酒走笔
    开壶绿酒金英满，走笔雕章锦段成。
    不假陶潜篱下望，更判五斗涤烦酲。

韩维　和子华兄太素泛舟香菜门
    霜髯照四坐，宛是商颜来。
    舟移一水远，楼对群峰开。
    谈笑尽永日，声利轻浮埃。
    既同剡溪往，亦类稽山回。

韩维　和子华兄同永叔饮三班官舍兼约明日饮永叔家
    视草名臣润色才，玉墀晨退共徘徊。
    朝廷无事文书省，台阁相欢笑语开。
    少厌赓酬停落笔，旋寻歌舞约衔杯。
    广文主簿官閒冷，不是诗情岂合来。

韩维　和子华兄闻布谷声而莺声寂然
    杨花飞尽叶成阴，坐阅啼禽百种声。
    戴胜催耕当是月，杜鹃遗恨岂今生。
    及时燕乐风骚急，感物伤嗟老大情。
    自笑拙艰成底事，十年不听上林莺。

韩维　和子华兄喜雨
    膏润涵濡万物中，欣然生意满和风。
    {左扌右嵌}飘先动吟毫紫，急洒疑催舞袂红。
    病手便甘千日醉，疲农又得一年丰。
    欢声定有歌尧壤，喜气遥瞻绕汉宫。

韩维　和子华兄宴王道损公宇
    济济高燕会，众宾且喜乐。
    方冬气常温，是日寒始若。
    愁云际平林，垂见雪花落。
    四座喜相顾，有引必虚爵。
    中堂岂非佳，东圃罗帟幄。
    当亭列射格，抗的明灼灼。
    雕弓既出{左韦右长}，劲矢知在握。
