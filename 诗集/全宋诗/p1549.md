<!-- { "loadSidebar": true } -->
    汉上仅遗孤垒在，斗边忽见数星浮。
    夜深莫问当年事，不是祢衡鹦鹉洲。

刘嗣隆　宜春台
    一簇亭台画亦难，公馀到此暂盘桓。
    山多不似城中景，树密偏宜雨后看。
    风送江声穿郡郭，日推云影下峰峦。
    当时吏部曾游否，何事无文石上刊。

刘嗣庆　红梅
    瞥眼繁华处处空，寒林独透一枝红。
    入时姿态人争羡，清韵须知冰雪同。

刘遂初　阁皂山
    春山灵草百花香，谁识仙家日月长。
    满院莓苔绿阴匝，棋声何处隔宫墙。

刘燧叔　连州大云洞
    试携杖屦作山行，一夜秋风桂子生。
    犀曳千章稠黛绿，鹅兼万点簇云英。
    长哦宾客珠玑句，敬仰濂溪日月名。
    我亦黄尘吹鬓者，频来心迹觉双清。

刘倓　次韵胡少瀹题梁王山蟠松诗
    长松上捎日月宫，昂霄耸壑材甚雄。
    不肯甘心卧云巘，有时见梦十八公。
    汗颜血指，那知大匠自有体。
    斩伐丁丁，朝夕聒人幽耳聋。
    岂如吾乡华顶一峰八万四千丈，下蟠夭夭矫矫奇奇怪怪之苍松。
    樛枝半压鲁隐九年之大雪，雅韵曾和虞氏五弦之薰风。
    八千灵椿三千桃实几番见，何况篱下黄菊江头亦叶枫。
    萧梁劫火烧不死，坐阅五季鹿走天下人亡弓。
    世人欲识吾家所扰真龙种，请看春雷发蛰雾滃{上雨下橘去木}云从。
    祑砢蹙缩轮囷拥腫可挫不可辱，坚刚正独盘薄偃蹇受命不受封。
    无用之用不器之器振古成自晚，天台道人何苦汲汲图象寄涪翁。
    搜肠镂肾状出怪松赞，反言挺而茂者肥瘠贵得中，
    吁嗟九原相如不可作，飘飘词赋谁摩穹。
    阆风逸民自愧才力薄，北斗以南惟有四朝之老农。

刘倓　登石台山与胡融李揆王度周仲卿联句
    诗见本书胡融诗。

刘倓　横山
    桐林老子俗情无，鉴胜探奇不觉晡。
    幸尔清溪好明月，如行四十里冰壶。

刘倓　横山
    一溪径险仆夫劬，三酌油油醉笋舆。
    隔岸火焱三四点，不知谁照夜滩鱼。

刘倓　横山
    五更一霎清明雨，晓雾梨花梦白云。
    半岭肩舆犹兀兀，一杯卯酒尚曛曛。

刘倓　横山
    大小万竹望不见，上下牢岩过若飞。
    红缀舞衣山踯躅，白裁玉版野蔷薇。

刘倓　横山
    石镜当年始发祥，皎如秋月弄寒光。
    山川精彩无人识，付与樵夫敲斲伤。

刘倓　纎{漆去氵加木}花
    清晨步上金鸡岭，极目漫山纎櫨花。
    雪蕊琼丝亦堪赏，樵童蚕妇伐归家。

刘倓　句
    江南春晚经行地，賸有唐昌玉蕊花。
    露绮烟絺无限态，冰清玉润自成葩。

刘倓　句
    粗官差入党侯帐，精品平收陆羽经。

刘倓　蓬岛山
    轧轧笋舆过翠微，路经蓬岛锁云霏。
    雨从半岭岩窝出，云在行人脚下飞。

刘倓　小玉蕊花
    蔌蔌碎金英，丝丝镂玉茎。
    步摇钗朵见，老眼为增明。

刘倓　小玉蕊花
    山礬纷似玉，黄薜碎如金。
    二美传春晚，同心契尔音。

刘倓　隐秀亭
    一重一崦一岧峣，隐秀寒光次第高。
    借得笋舆如小艇，晚风千里泛清涛。

刘倓　尊胜院
    海角寻春雪未消，马蹄无处避琼瑶。
    己公屋下论文酒，炉火篝灯伴寂寥。

刘坦斋　阳朔鉴山寺
    鉴山最有登临胜，门巷萦回知几重。
    此日楼头瞻御墨，何时天上觛飞龙。
    关河痛隔鱼纹断，臣子遥申虎拜恭。
    欲托离骚写愁思，涉江何处采芙蓉。

刘坦之　辞灵康庙留题
    木落天高庙妥灵，去来潮汐绕山青。
    年登民俗饶怡乐，海近蛟蚢入杳冥。
    万里一身头既白，清樽三奠德惟馨。
    出门更合烧沈炷，青草连云接洞庭。

刘镗　观傩
    寒云岑岑天四阴。画堂烛影红帘深。
    鼓声渊渊管声脆，鬼神变化供剧戏。
    金洼玉注始淙潺，眼前倏已非人间。
    夜叉蓬头铁骨朵，赭衣蓝面眼迸火。
    {越走换鬼}蜮罔象初偋伶，跪羊立豕相嚘嘤。
    红裳姹女掩蕉扇，绿绶髯翁握蒲剑。
    翻筋踢斗臂宽，张颐吐舌唇吻乾。
    摇头四顾百距跃，敛身千态斝态索。
    青衫舞蹈忽屏营，采云揭帐森麾旌。
    紫衣金章独据案，马{上髟下贵}牛权两披判。
    能言祸福不由天，躬履率越分愚贤。
    蒺藜奋威小{甪用换田}服，{上髟下监}{左纟右参}扬声大髽哭。
    白面使者竹筱钥，自夸搜捕无遗藏。
    牛冠箝卷试阅检，虎冒肩戟光睒闪。
    五方点队乱纷纭，何物老妪繃犹熏。
    终南进士破韑绔，嗜酒不悟鬼看觑。
    奋髯瞠目起婆娑，众邪一正将那何。
    披发将毕飞一吷，风卷云收鼓箫歇。
    夜阑四坐惨不怡，主人送客客尽悲。
    归来桃茢坐深蕳，翠鸮黄狐犹在眼。
    自歌楚些大小招，坐久魂魄游逍遥。
    会稽山中禹非死，铸鼎息壤乃若此。
    又闻鬼奸多冯人，人奸冯鬼奸入神。
    明日冠裳好妆束，白昼通都人面目。

刘镗　句
    尊前能是几时客，山下已成千古坟。

刘镗　句
    月下有闻思望市，山中无曲舞胎仙。

刘镗　句
    柳条风慢天初暖，花影晴光地亦香。

刘镗　句
    孔曾有道官天下，韩柳无文世子孙。

刘镗　句
    几番雨过山仍在，独望人间鹤未归。

刘镗　句
    故人皆死谁为佛，老我犹生即是仙。

刘镗　句
    村桥日落市声散，山路月明人语归。

刘镗　句
    草雚水流襜佩响，松梢月冷露珠圆。

刘镗　句
    版桥雨过秋苔滑，村碓寒吹暴稻香。

刘镗　咏陈后主
    晋王前殿贺平陈，从此江南雨露均。
    四百年间重混一，谁知江令是忠臣。

刘天麟　题黄子中南陂集
    自叹苦吟诗不老，羡君词气凛横秋。
    争如兀坐茅檐下，得见凌云五凤楼。

刘天益　呈陈紫微
    欲下未下属玉双，喧瀑飞雪明石砿。
    扁舟激沥苍雪淙，断岸菰柳穿蓬窗。
    舟程未达君子邦，心源直指如湍泷。
    后生薄俗邪说咙，老成砥柱回淳庞。
    雄文翼道宝鼎扛，日月旂常九仞杠。
    急流通退挂冠逄，饮水啮雪嗤羊腔。
    孤轮绝翳空吠尨，飞蛾眇影捉明鈍。
    翻思解缆鹿城江，寸莛不揣洪钟撞。
    八年乔岳劳心悾，北望云迷翠羽幢。
    袖裹虹霓气不降，珍储未辨珉与珁。
    借公大扣声枞枞，庶几蚊蝱附奔駹。

刘天益　遗镜
    亲去镜亦去，镜还亲不还。
    从今磨积垢，终不对慈颜。
    明月挂台上，白云生匣间。
    洪恩何以报，羞见鬓毛斑。

刘霆午　题梅坛
    火德中微否未倾，朝阳一疏凤先鸣。
    如公忠论能旋听，彼莽奸谋未可成。
    万古仙名香宇宙，几人遗臭腐公卿。
    至今风吼松声怒，似为先生诉不平。

刘霆午　题梅仙坛
    吏隐清风几百年，长松修竹满坛前。
    汉皇若听三书谏，未必先生便肯仙。

刘彤　寄外
    碧纱窗外一声蝉，牵断愁肠懒尽眠。
    千里才郎归未得，无言空拨玉粘烟。

刘彤　寄外
    尽扇停挥白日长，清风细细袭罗裳。
    女重来报新簪熟，安得良人共一觞。

刘曈　禅师塔次韵
    皓月孤悬处，知师几驻筇。
    铁鞋虽踏破，只履觅无从。
    传法灯灯火，闻经处处龙。
    可怜狂醉客，夜坐谩搥钟。

刘焞　致爽轩
    团团竹色绕郊居，勾引清风百亩余。
    忆昔敲门苏内翰，而今下马范中书。

刘望之　草堂
    风月藏诗骨，流离赋病骸。
    不禁一饱死，空遗百生怀。
    树秀天通陇，山娇客语淮。
    壁间无半偈，无乃望君崖。

刘望之　出游
    漫有游随意，何曾语展眉。
    琴台悲犬子，江路忆熊儿。
    修竹萧萧寺，平芜浅浅陂。
    年来底事业，访古但饶诗。

刘望之　读和议成赦文作
    一纸盟书换战尘，万方呼舞却沾巾。
    崇陵访沈空遗恨，郢国怜怀若有人。
    收拾金缯烦庙算，安排钟眉颂宗臣。
    小儒何敢知机事，终望君王赦奉春。

刘望之　发成都三首
    落拓平生载酒行，如今憔悴鬓丝生。
    无金得买青楼笑，空负闲愁出锦城。

刘望之　发成都三首
    欲洗羁愁只自醒，郫筒酒好信虚名。
    江阳春色论千户，价比西州却未轻。

刘望之　发成都三首
    一夜孤舟浪打头，不容客梦到沧洲。
    谁言江上烟波急，未抵归心一半流。

刘望之　古柏
    草木长生亦偶然，一须闻此便谈仙。
    烧枝竞说丹飞日，举世宁知手种年。
    双鹤不归秋自冷，万牛回首句空传。
    相逢一饮清阴下，与子前生定有缘。

刘望之　海棠
    平山堂下花无数，看到海棠春好处。
    东君用意恼风光，迟日放开阴勒住。

刘望之　久留少城
    好去相关乌角巾，却来躏踏软红尘。
    酒因觅睡方成醉，金为收书更觉贫。
    屡入草堂难下语，少留药市恐逢人。
    可怜吊古凄凉意，只向扬家往返频。

刘望之　句
    闻说南州异，寒来正月并。

刘望之　句
    便作稽山看，犀湖五月凉。

刘望之　句
    地连巴楚峰岚见，节近清明柳色知。

刘望之　句
    凤林秋晚见日落，鹿门事远无人传。

刘望之　句
    海山无瘴八蛮清。

刘望之　句
    莫道南州居井底，请来此处望川原。

刘望之　句
    南县烧畲早，西溪落涨初。

刘望之　句
    山盘四十八面险，云暗三百六旬秋。

刘望之　句
