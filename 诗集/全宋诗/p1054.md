<!-- { "loadSidebar": true } -->
    安得万里沙，晴天看射鵰。

黄庭坚　次韵杨明叔见饯十首
    元之如砥柱，大年若霜鹗。
    王杨立本朝，与世作郛郭。
    观公有胆气，自可继前作。
    丈夫存远大，胸次要落落。

黄庭坚　次韵杨明叔见饯十首
    虚心观万物，险易极变态。
    皮毛剥落尽，惟有真实在。
    侍中乃珥貂，御史则冠豸。
    照影或可羞，短蓑钓寒濑。

黄庭坚　次韵杨明叔见饯十首
    松柏生涧壑，坐阅草木秋。
    金石在波中，仰看万物流。
    抗脏自抗脏，伊优自伊优。
    但观百岁後，传者非公侯。

黄庭坚　次韵杨明叔见饯十首
    老作同安守，蹇足信所便。
    胸中无水镜，敢当吏部铨。
    恨此虚名在，未脱世纠缠。
    梦作白鸥去，江南水如天。

黄庭坚　次韵杨明叔四首
    鱼去游濠上，鴞来止坐隅。
    吉凶终我在，忧乐与生俱。
    决定不是物，方名大丈夫。
    今观由也果，老子欲乘桴。

黄庭坚　次韵杨明叔四首
    道常无一物，学要反三隅。
    喜与嗔同本，嗔时喜自俱。
    心随物作宰，人谓我非夫。
    利用兼精义，还成到岸桴。

黄庭坚　次韵杨明叔四首
    全德备万物，大方无四隅。
    身随腐草化，名与太山俱。
    道学归吾子，言诗起老夫。
    无为蹈东海，留作济川桴。

黄庭坚　次韵杨明叔四首
    匹士能光国，三孱不满隅。
    窃观今日事，君与古人俱。
    气类莺求友，精诚石望夫。
    雷门震惊手，待汝一援桴。

黄庭坚　次韵益修四弟
    霜晚菊未花，节物亦可嘉。
    欣欣登高侣，畏雨占暮霞。
    楚人酝菉豆，轻碧自相夸。
    老夫不举酒，咽嗽鸣两车。
    良辰与美景，客至但成嗟。

黄庭坚　次韵寅庵四首
    四时说尽庵前事，寄远如开水墨图。
    略有生涯如谷口，非无卜肆在成都。
    旁篱榛栗供宾客，满眼云山奉燕居。
    闲与老农歌帝力，年丰村落罢追胥。

黄庭坚　次韵寅庵四首
    兄作新庵接旧居，一原风物萃庭隅。
    陆机招隐方传洛，张翰思归正在吴。
    五斗折腰惭仆妾，几年合眼梦乡闾。
    白云行处应垂泪，黄犬归时早寄书。

黄庭坚　次韵寅庵四首
    大若塘边擉网鱼，小桃源口带经锄。
    诗催孺子成鸡栅，茶约邻翁掘芋区。
    苦楝狂风寒彻骨，黄梅细雨润如酥。
    此时睡到日三丈，自起开关招酒徒。

黄庭坚　次韵寅庵四首
    未怪穷山寂寞居，此情常与世情疏。
    谁家生计无闲地，太半归来已白须。
    不用看云眠永日，会思临水寄双鱼。
    公私逋负田园薄，未至妨人作乐无。

黄庭坚　次韵游景叔闻洮河捷报寄诸将四首
    千仞溪中石转雷，汉家万骑捣虚回。
    定知献马胡雏入，看即称觞都护来。

黄庭坚　次韵游景叔闻洮河捷报寄诸将四首
    中原日月九夷知，不用禽胡衅鼓旗。
    更向天阶舞干羽，降书剩破一年迟。

黄庭坚　次韵游景叔闻洮河捷报寄诸将四首
    汉得洮州箭有神，斩关禽敌不逡巡。
    将军快上屯田计，要纳降胡十万人。

黄庭坚　次韵游景叔闻洮河捷报寄诸将四首
    遥知一炬绝河津，生缚青宜不动尘。
    付与山河印如斗，忍为鼠子腹心人。

黄庭坚　次韵雨丝云鹤二首
    烟云杳霭合中稀，雾雨空蒙密更微。
    园客茧丝抽万绪，蛛蝥网面罩群飞。
    风光错综天经纬，草木文章帝杼机。
    愿染朝霞成五色，为君王补坐朝衣。

黄庭坚　次韵雨丝云鹤二首
    几片云如薛公鹤，精神态度不曾齐。
    安知陇鸟樊笼密，便觉南鹏羽翼低。
    风散又成千里去，夜寒应上九天栖。
    坐来改变如苍狗，试欲挥毫意自迷。

黄庭坚　次韵元礼春怀十首
    渐老春心不可言，亦如琴意在无弦。
    新花准拟千场醉，美酒经营一百船。

黄庭坚　次韵元礼春怀十首
    春心分付酒杯销，勿为浮云妄动摇。
    试觅金张池馆问，几人能插侍中貂。

黄庭坚　次韵元礼春怀十首
    故园春色常年早，红紫知他破几苞。
    压帽花枝如可折，折花手版直须抛。

黄庭坚　次韵元礼春怀十首
    久无长者回车辙，仲蔚门墙映野蒿。
    稍觉春衣生虮虱，南窗晴日照爬搔。

黄庭坚　次韵元礼春怀十首
    春来问字有谁过，颇觉闲销日月多。
    醉里乾坤知酒圣，贫中风物似诗魔。

黄庭坚　次韵元礼春怀十首
    春风也似江南早，梅与辛夷斗著花。
    自是无言桃李晚，莫嗔榆柳更萌芽。

黄庭坚　次韵元礼春怀十首
    穿花蹴踏千秋索，挑菜嬉游二月晴。
    已被风光催我老，懒随儿辈遶春城。

黄庭坚　次韵元礼春怀十首
    老杜当年鬓发华，尚言春到酒须赊。
    不堪诗思相料理，恼乱街头卖酒家。

黄庭坚　次韵元礼春怀十首
    冉冉光阴花柳场，红飘紫落便荐黄。
    都无畔岸随风去，却是游丝意思长。

黄庭坚　次韵元礼春怀十首
    闻道邻家有酒缾，三更不卧叩柴扃。
    我身便是鸱夷榼，肯学离骚要独醒。

黄庭坚　次韵元日
    会朝四海登图籍，绛阙清都想盛容。
    春色已知回寸草，霜威从此霁寒松。
    饮如嚼蜡初忘味，事与浮云去绝踪。
    四十九年蘧伯玉，圣人门户见重重。

黄庭坚　次韵元实病目
    道人尝恨未灰心，儒士苦爱读书眼。
    要须玄览照镜空，莫作白鱼钻蠹简。
    阅人朦胧似有味，看字昏涩尤宜懒。
    范侯年少百夫雄，言行一一无可柬。
    看君眸子当了然，乃称胸次常坦坦。
    如何有物食明月，泪睫陨珠衣袖满。
    金篦刮膜会有时，汤熨取快术诚短。
    君不见岳头懒瓒一生禅，鼻涕垂颐渠不管。

黄庭坚　次韵元翁从王夔玉借书
    为吏三年弄文墨，草莱心径失耕锄。
    常思天下无双祖，得读人间未见书。
    公子藏山真富有，小儒扪腹正空虚。
    何时管钥人吾手，为理签题扑蠹鱼。

黄庭坚　次韵曾都曹喜雨
    水旱国代有，人神理本通。
    偏雩祠小大，敢指蝩雌雄。
    地厌焚惔极，天回顾盼中。
    蛟龙起乖卧，星斗晦澄空。
    云挟雷声走，江翻电脚红。
    宠光归稼穑，滴沥在梧桐。
    詖讼犹相及，时霖恐未丰。
    洁斋蕲得岁，同病托诸公。

黄庭坚　次韵曾子开舍人游藉田载荷花归
    维王调玉烛，时夏雨我田。
    壁挂苍龙骨，溜渠故溅溅。
    三推劝根本，百谷收皂坚。
    官司极斋明，崇丘见升烟。
    系马西门柳，忆听去夏蝉。
    剥芡珠走盘，钓鱼柳贯鲜。
    扫堂延枕簟，公子气翩翩。
    自尔欲继往，阻心如壅泉。
    紫微乐暇日，披襟咏风涟。
    红妆倚荷盖，水镜写明蠲。
    美物亦有实，剪房助加笾。
    珠宫紫贝阙，足此水府仙。
    郁郁冠盖宅，追奔易雕年。
    能从物外赏，真是区中贤。
    仍闻载後乘，笼烛照婵娟。

黄庭坚　次韵张昌言给事喜雨
    三雨全清六合尘，诗翁喜雨句凌云。
    垤漂战蚁余追北，柱击乖龙有裂文。
    减去鲜肥忧玉食，遍宗河岳起炉薰。
    圣功惠我丰年食，未有涓埃可报君。

黄庭坚　次韵张秘校喜雪三首
    落月烟沙静渺然，好风吹雪下平田。
    琼瑶万里酒增价，桂玉一炊人少钱。
    学子已占秋食麦，广文何憾客无毡。
    睡余强起还诗债，腊里春初未隔年。

黄庭坚　次韵张秘校喜雪三首
    巷深朋友稀来往，日晏儿童不扫除。
    雪里正当梅腊尽，民饥可待麦秋无。
    寒生短棹谁乘兴，光入疏棂我读书。
    官冷无人供美酒，何时却得步兵厨。

黄庭坚　次韵张秘校喜雪三首
    满城楼观玉阑干，小雪晴时不共寒。
    润到竹根肥腊笋，暖开蔬甲助春盘。
    眼前多事观游少，胸次无忧酒量宽。
    闻说压沙梨己动，会须鞭马蹋泥看。

黄庭坚　次韵张询斋中晚春
    学古编简残，怀人江湖永。
    非无车马客，心远境亦静。
    挽蔬夜雨畦，煮茗寒泉井。
    春去不窥园，黄鹂颇三请。
    立朝无物望，补外傥天幸。
    想乘沧浪船，濯发曦翠岭。

黄庭坚　次韵张仲谋过醫池寺斋
    十年醉锦幄，酴醾照金沙。
    攲眠春风底，不去留君家。
    是时应门儿，紫兰茁其芽。
    只今将弟妹，嬉戏牵羊车。
    忽书满窗纸，整整复斜斜。
    平生悲欢事，头绪乱如麻。
    苟禄无补报，几成来食嗟。
    喜君崇名节，青云似有涯。
    我梦江湖去，钓船刺芦花。
    江滨开园宅，畦蔗莳朵柤。
    梦惊如昨日，炊玉京困华。
    公来或藜羹，爱我不疵瑕。
    深念烦乡里，忍穷禁贷赊。
    夜谈帘幕冷，霜月动金蛇。
    即是桃李月，春虫语交加。
    我亦无酒饮，一室可盘蜗。
    要公共文字，朱墨勘舛差。
    非复少年日，声名取嫮姱。
    诸阮有二妙，能诗定自嘉。
    何时来煮饼，蟹眼试官茶。

黄庭坚　次韵章禹直开元寺观画壁兼简李德素
    丹青古藏壁，风雨饱侵食。
    拂尘开藻鉴，志士泪沾臆。
    灵山远飞来，不可以智测。
    龙神湛回向，拥卫立剑戟。
    依稀吴生手，旌旆略可识。
    鸿蒙插楼殿，毫发数动植。
    广林瞻二圣，有众拱万亿。
    飞行凑六合，揽取著一席。
