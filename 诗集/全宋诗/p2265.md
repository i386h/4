<!-- { "loadSidebar": true } -->
    参须自参，悟须自悟。
    少林孤坐接神光，更无一句闲言语。

释可湘　偈颂一百零九首
    光境易消磨，看看中夏过。
    长连床上客，本分事如何。
    本分事，没回互。
    石梯侍者曾有言，某甲实是上堂去。

释可湘　偈颂一百零九首
    药山久不上堂，石中蕴玉。
    院主率先启请，眼里无珠。
    昧一已而且从，误三军尤可悯。
    大似{左鸟右葴}{左鸟右葴}鸟守空池，鱼从脚下过，
    {左鸟右葴}{左鸟右葴}总不知。

释可湘　偈颂一百零九首
    嗟末法，恶时世。
    谕之向上关。略不点头。
    说及龙华会，何曾抽采。
    但见埯撒花萦苗米，恼得头白，
    逼得面黄。留香一钵饭，
    浑是皱眉粮。今岁上供银未解，
    来年新底又催纲。归堂快合休粮方。

释可湘　偈颂一百零九首
    药山索盐，云岩奉马。
    父子一家，风流儒雅。
    我也有个木扑，亦要辊上辊下。
    沙弥在麽，出手不来，
    还成滞货。

释可湘　寄神光末宗和尚
    万太神光涤世昏，莫知谁信有乾坤。
    三山眼底多尊宿，那个来敲老观门。

释可湘　寄秀峰乌石长老
    三年鱼雁杳相闻，闽浙虽分意不分。
    几度临风揩老眼，冷看乌石岭头云。

释可湘　净庵居士求颂
    不书心字涴窗门，玉混泥沙体自分。
    万虑顿忘诸秽息，碧天无滓水无痕。

释可湘　净社庄长老请赞
    似真非真，似假非假。
    远远描邈将来，双眉移在眼下。
    谁其为之，西山净社，
    切忌认驴而作马。

释可湘　九岩常住请赞
    单丝作线，独掌打拍。
    乞讨样画猫儿，令一般体格。
    搅得蒙泉彻底浑，领边那免千斤轭。

释可湘　空谷
    者畔才呼那畔应，万千樵子逐虚声。
    探寻直是无踪迹，只见青山青又青。

释可湘　灵照女赞
    抛世业，蹈玄机。
    阿爷无藉赖，女子更顽皮。
    情知未若贫而乐，特故沿街卖笊篱。

释可湘　马郎妇赞
    携鱼篮，呈粉面，
    勾动马家郎，眼花山影转。
    七轴莲经念到头，乞与黄金骨一串。

释可湘　忙古参政造金塔盛舍利
    撒下摩泥六七颗，涌高窣堵十三层。
    分明一点钧心现，岂是黄金炼得成。

释可湘　石壁
    喝不开兮凿不开，春风几度长莓苔。
    赵州拄杖虽粗粝，未必亲曾靠著来。

释可湘　石溪和尚顶相柏堂请赞
    咄者老和尚，可煞慈悲相。
    清影落人间，香名透天上。
    弹瑕飇於八方，迪精明於万象。
    石骨崚嶒，溪光荡漾。
    一笔传来，众工绝唱，
    凌霄峰顶堆青嶂。

释可湘　拾得赞
    生苕箒，提在手。
    放下绝诸尘，转扫复转有。
    松门十里春如昼。

释可湘　拾得赞
    磨墨趱人下笔，肚里难禁技痒。
    频频转脑回头，不知失了白象。

释可湘　示禅客
    启咨和尚意如何，一句相酬早事多。
    问未绝声犹不问，不知鹞子过新罗。

释可湘　示众
    别传一脉涨曹溪，万法都来和不齐。
    叶落归根至今日，江南犹有鹧鸪啼。

释可湘　思惟相赞
    声以眼闻，色以耳见。
    万法融通，六根互换。
    作是思惟时，十方佛皆现。

释可湘　送珙首座归温州
    江月松风何处无，戒珠心印强名模。
    烦君归问老真觉，因甚阇梨气不除。

释可湘　送小师心印游方
    自从落脚出娘胎，一印何曾打失来。
    满目春山春水绿，重重绵缝为谁开。

释可湘　送证侍者归里
    临老三回住雪山，无弦琴子逐时弹。
    夜来一曲最高韵，泻作西江十八滩。

释可湘　颂古十四首　八还辩风
    还还还后更远还，一个闲人天地间。
    昨夜大虫遭虎咬，皮毛落尽体元斑。

释可湘　颂古十四首　经题{中八两边各一点}
    不向经头识本真，纸堆讨甚法王身。
    未开梵夹承当去，免作循行数墨人。

释可湘　颂古十四首　鹫岭拈花
    灵山结舌举花枝，迦叶难瞒展笑眉。
    接响承虚到今日，儿孙棒喝竞交驰。

释可湘　颂古十四首　临济三顿棒
    三番痛棒打驴腰，直往高安一款招。
    急水滩头翻巨浪，信知家富小儿骄。

释可湘　颂古十四首　魔王问金刚齐菩萨
    千年相逐太无知，你道金刚齐是谁。
    如是住时休说破，从教老汉自生疑。

释可湘　颂古十四首　七处徵心
    七处徵它天外天，毫光直射阿难肩，
    瞿昙忒煞怜儿切，逼得鲇鱼上竹竿。

释可湘　颂古十四首　升座说法
    当堂据坐宝花床，真相从来本自黄。
    百万参徒谁不见，何须重把紫金妆。

释可湘　颂古十四首　世尊隆生
    右胁翻身已怪哉，那堪便解舞三台。
    做模打样无端甚，宁免傍观臭口开。

释可湘　颂古十四首　双林入灭
    覆水难收满竺峰，如何临死更摩胸。
    说无说有成生灭，并付春风一梦中。

释可湘　颂古十四首　外道问佛
    鞭影非惟示阿难，敲空作响孰知还。
    当时未必皆良马，应妒清风起亦幡。

释可湘　颂古十四首　文殊领众问疾
    望见毗耶彼上人，十中有九丧精魂。
    只消一个浑仑石，打破群贤不二门。

释可湘　颂古十四首　香严上树
    上树垂机值虎头，自知覆水已难收。
    犹能觌面呵呵笑，转却三春作九秋。

释可湘　颂古十四首　有句无句
    有句无句藤倚树，大似旱天开水路。
    正当树倒与藤枯，看看平地波涛注。

释可湘　颂古十四首　院主问病
    拨开日面与月面，彷佛前三及后三。
    病在膏肓重爝艾，昏兜院主可无惭。

释可湘　维摩赞
    谙菩萨之法式，现居士之仪形，
    妆如来名。跳下妙喜世界，
    悯众生苦，示疾毗耶离城。
    万化出於神变，一喙犹如建翎。
    洎扣不二之法，何得默而无声。

释可湘　文殊赞
    七佛命之为师，法王称之为子。
    五时开演，始终辅赞世尊。
    三昧常行，谈笑发挥龙女。
    曾现百千妙相，迦叶椎不能举。
    自言我真文殊，其科是甚伴侣。

释可湘　问庵
    撞入柴门扣有麽，赵州用打不防家。
    依前只把拳头竖，未必蒿汤当得茶。

释可湘　谢送圆照和尚法衣
    迦叶师兄守底衣，四边将见逐云飞。
    雪峰知是吾家物，合掌低头捧取归。

释可湘　玄沙赞
    换却头颅脱谢家，南台江上足生涯。
    烂脓滴滴无人会，笑倒白蘯红蓼花。

释可湘　雪岩
    片片不於他处落，当阳突出险崖机。
    此时筑著聱禅客，卒急庞公未得归。

释可湘　一山
    万机俱罢口门缄，唤作如如落二三。
    拶得通身归峭壁，善财不到别峰参。

释可湘　渔浦接待
    吴山那畔越山前，有饭充饥有榻眠。
    到此纵能休歇去，帝乡犹隔一潮船。

释可湘　圆照和尚顶相奚翁请赞
    一笔传来，是何形状。
    彷佛宸封老树王，亭亭撑出凌霄上。
    无些子枝叶，有十分气量，
    端的丛林之榜样。

释可湘　赞真觉像化姜布
    吃德山恶辣，耐同参逼拶。
    荡除露布葛藤，直得水底火发。
    阿刺刺，夫是之谓真觉菩萨。

释可湘　真觉赞
    德山全其颠，岩头插其尾。
    逼成一个老於菟，两眼眈眈没牙齿。

释可湘　枕肱轩
    全向放倒恣憨痴，肘臂分明曲向谁。
    更要梦中重说梦，我无木枕可来推。

释可湘　自赞
    我本无此相，硬画个模样。
    譬夫天台华顶峰，阴晴显晦几般状。
    顾陆妙丹青，也只写不像。
    写得像，望他顶{左宁右页}头，
    何啻四万八千丈。

释可湘　自赞
    谓是绝岸，眼里著楔。
    谓非绝岸，水中捞月。
    描不成，见不彻，
    分明头戴雪山雪。

释可湘　自赞
    冲开碧落，攧碎断崖。
    个般标致，其谁与偕。
    咦。

释可勋　偈
    秋江烟岛晴，鸥鹭行行立。
    不贪观世音，争知普门入。

释可勋　句
    天晓不干钟鼓事，月明岂为夜行人。

释可斋　萍
    盆池本不种青萍，春杪无根也自生。
    人道一宵生九叶，不知谁数得分明。

释可遵　佛印元公自京师还作诗赠之
    上国归来路几千，浑身犹带御炉烟。
    凤凰山下敲篷咏，惊起山翁白书眠。

释可遵　句
    掣电引狂雷，书天忽成暮。
    万里泻银河，四簷垂瀑布。

释可遵　题汤泉壁
    禅庭谁立石龙头，龙口汤泉沸不休。
    直待众生尘垢尽，我方清冷混常流。

释可遵　赠东坡
    君能识我汤泉句，我却爱君三峡诗。
    道得可晏不可漱，几多诗将竖降旗。

释来复　和子瞻学士游祖塔院
    金沙泉涌雪涛香，洒作醍醐大地凉。
    倒侵九天河影白，遥通百谷海声长。
    僧来汲月归灵石，人到寻源宿上方。
    欲著茶经校奇品，山瓢留待羽仙尝。

释礼　偈二首
    夺不夺，纵有馀。
    临岐不分袂，富贵却萧疏。
    句里不曾舒慵慨，禹门先自透金鱼。

释礼　偈二首
    不是翻涛手，徒夸跨海鲸。
    由基方撚镞，枝上众猿惊。

释琏　红梅
    娇朱浅浅透烟光，瘦倚疏檐半出墙。
    雅有风情胜桃李，巧含春思避冰霜。
    融明醉脸笼轻晕，敛掩仙姿蹙嫩黄。
    旦暮风英堕行袂，依微如著袖中香。

释良雅　呈洞山初禅师
    五彩画牛头，黄金为点额。
