<!-- { "loadSidebar": true } -->
    潮连风浩荡，沙引客淹留。
    落日更清坐，空江无近舟。
    共看蒹苇宅，聊即稻梁谋。
    未敢嗟艰食，凶年半九州。

王安石　江上二首
    书自江边使，乡邻病侔稠。
    何言万里客，更作百身忧。
    补败今谁恤，趋生我自羞。
    西南双病眼，落日倚扁舟。

王安石　江亭晚眺
    日下崦嵫外，秋生沆砀闲。
    清江无限好，白鸟不胜闲。
    雨过云收岭，天空月上湾。
    归鞍侵调角，回首六朝山。

王安石　江雨
    冥冥江雨湿黄昏，天入沧洲漫不分。
    北涧欲通南涧水，南山正绕北山云。

王安石　将次洺州憩漳上
    漠漠春风里，茸茸绿未齐。
    平田鸦散啄，深树马迎嘶。
    地入河流曲，天随日去低。
    高城已在眼，聊复解轻齰。

王安石　将次相州
    青山如浪入漳州，铜雀台西八九丘。
    蝼蚁往还空垄亩，骐驎埋没几春秋。
    功名盖世知谁是，气力回天到此休。
    何必地中余故物，魏公诸子分衣裘。

王安石　将次镇南
    豫章江南朔风惊，浩荡帆船破浪行。
    目送家山无几许，千年空想蟪蛄声。

王安石　将赴南徐任游茅山有作
    丹阳太守意如何，先谒茅卿始下车。
    展节事君三黜後，收心奉道五旬余。
    回寻灵药逢芝圃，欲叩真关借玉书。
    不用从人问通塞，天教吏隐接仙居。

王安石　将母
    将母邗沟上，留家白紵阴。
    月明闻杜宇，南北总关心。

王安石　将至丹阳寄表民
    晓马駸駸路阻修，春风漠漠上衣裘。
    三年衔恤空余息，一日忘形愿少留。
    末路悲欢随俯仰，此生身世信沉浮。
    寄声德操家人道，炊黍吾今且暂休。

王安石　蒋山手种松
    青青石上岁寒枝，一寸岩前手自移。
    闻道近来高数尺，此身蒲柳故应衰。

王安石　郊行
    柔桑采尽绿阴稀，芦箔蚕成密茧肥。
    聊向村家问风俗，如何勤苦尚凶饥。

王安石　结屋山涧曲
    结屋山涧曲，挂瓢秋树颠。
    鸣不中律吕，时时惊我眠。
    吾儿亦恶聒，肋力事弃捐。
    止我为尔歌，不如恣其然。
    狂风动地至，万窍各啾喧。
    一瓢虽易除，岂在有无间。
    皪皪山下石，泠泠手中弦。
    临流写所爱，坐听坐穷年。

王安石　解使事泊棠阴时三弟皆在京师二首
    始吾泊棠阴，三子不在舟。
    今当舍之去，三子还远游。
    茫然千里水，今见荻花洲。
    俛仰换春冬，纷纷空百忧。
    怀哉山川异，往矣霰雪稠。
    登高一涕泗，寄此寒江流。

王安石　解使事泊棠阴时三弟皆在京师二首
    泊船棠阴下，汉水清且浅。
    回首望孤城，浮云一何缅。
    久留非吾意，欲去犹缱绻。
    驰心故人侧，一望三四反。
    萧萧东堂竹，异日留息偃。
    无恩被南国，疑此行当翦。

王安石　疥
    浮阳燥欲出，阴湿与之战。
    燥湿相留连，虫出乃投间。
    搔肤血至股，解衣燎炉炭。
    方其惬心时，更自无可患。
    呼医急治之，莫惜千金散。
    有乐即有苦，惬心非所愿。

王安石　今日非昨日
    今日非昨日，昨日已可思。
    明日异今日，如何能勿悲。
    当门五六树，上有蝉鸣枝。
    朝听尚壮急，暮闻已衰迟。
    仰看青青叶，亦复少华滋。
    万物同一气，固知当尔为。
    我友南山居，笑谈解人颐。
    分我秋柏实，问言归何时。
    衣冠污穷尘，苟得犹苦饥。
    低徊岁已晚，恐负平生期。

王安石　金陵
    金陵陈迹老莓苔，南北游人自往来。
    最忆春风石城坞，家家桃杏过墙开。

王安石　金陵报恩大师西尚方丈二首
    檐花映日午风薰，时有黄鹂隔竹闻。
    香炮一炉春睡足，上方车马正纷纷。

王安石　金陵报恩大师西尚方丈二首
    萧萧出屋千竿玉，霭霭当窗一炷云。
    心力长年人事外，种花移石尚殷勤。

王安石　金陵怀古
    六代豪华空处所，金陵王气黯然收。
    烟浓草远望不尽，物换星移度几秋。
    至竟江山谁是主，却因歌舞破除休。
    我来不见当时事，上尽重城更上楼。

王安石　金陵怀古四首
    霸祖孤身取二江，子孙多以百城降，
    豪华尽出成功後，逸乐安知与祸双。
    东府旧基留佛刹，後庭余唱落船窗。
    黍离麦秀从来事，且置兴亡近酒缸。

王安石　金陵怀古四首
    天兵南下此桥江，敌国当时指顾降。
    山水雄豪空复在，君王神武自难双。
    留连落日频回首，想像余墟独倚窗。
    却怪夏阳才一苇，汉家何事费罂岳。

王安石　金陵怀古四首
    地势东回万里江，云间天阙古来双。
    兵缠四海英雄得，圣出中原次第降。
    山水寂寥埋王气，风烟萧飒满僧窗。
    废陵坏冢空冠剑，谁复沾缨酹一缸。

王安石　金陵怀古四首
    忆昨天兵下蜀江，将军谈笑士争降。
    黄旗已尽年三百，紫气空收剑一双。
    破堞自生新草木，废宫谁识旧轩窗。
    不须搔首寻遗事，且倒花前白玉缸。

王安石　金陵即事三首
    水际柴门一半开，小桥分路入青苔。
    背人照影无穷柳，隔屋吹香并是梅。

王安石　金陵即事三首
    结绮临春歌舞地，荒蹊狭巷两三家。
    东风漫漫吹桃李，非复当时仗外花。

王安石　金陵即事三首
    昏黑投林晓更惊，背人相唤百般鸣。
    柴门长闭春风暖，事外还能见鸟情。

王安石　金陵郡斋
    谈经投老拚悠悠，为吏文书了即休。
    深炷炉烟闭斋合，卧听檐雨泻高秋。

王安石　金明池
    宜秋西望碧参差，忆看乡人禊饮时。
    斜倚水开花有思，缓随风转柳如痴。
    青天白日春常好，绿发朱颜老自悲。
    跋马卧堪尘满眼，夕阳偷理钓鱼丝。

王安石　金山
    怪秘阴灵与护持，重丹复碧焕参差。
    沧江见底应无日，万丈孤根世不知。

王安石　金山三首
    北檝南樯泊四垂，共怜金碧烂参差。
    孤根万丈沧波底，除却蛟龙世不知。

王安石　金山三首
    波澜荡沃乾坤大，气象包藏水石闲。
    只有此中宜旷望，谁令天作海门山。

王安石　金山三首
    天日苍茫海气深，一船西去此登临。
    丹楼碧阁皆时事，只有江山古到今。

王安石　金山寺
    重经高处寺，一与白云亲。
    树木有春意，江山如故人。
    幽轩含气象，偏影落风尘。
    日暮临归去，徘徊欲损神。

王安石　金山寺
    招提凭高冈，四面断行旅。
    胜地犹在险，浮梁袅相拄。
    大江当我前，飍滟翠绡舞。
    通流与厨会，甘美胜牛乳。
    扣栏出鼋鼍，幽姿可时睹。
    夜深殿突兀，太微凝帝宇。
    壁立两崖对，迢迢隔云雨。
    天多剩得月，月落闻津鼓。
    夜风一何暄，大舶夹双橹。
    颠沉在须臾，我自檝迎汝。
    始知像教力，但度无所苦。
    忆昨狼狈初，只见石与土。
    荣华一朝尽，土梗空俯偻。
    人事随转烛，苍茫竟谁主。
    咄嗟檀施开，绣楹盘万础。
    高阁切星辰，新秋照牛女。
    汤休起我病，转上青天去。
    摄身凌苍霞，同凭朱栏语。
    我歌尔其聆，幽愤得一吐。
    谁言张处士，雄笔映千古。

王安石　进字说二首
    正名百物自轩辕，野老何知强讨论。
    但可与人漫酱瓿，岂能令鬼哭黄昏。

王安石　进字说二首
    鼎湖龙去字书存，开辟神机有圣孙。
    湖海老臣无四目，谩将糟粕污修门。

王安石　禁直
    翠木交阴覆两檐，夜天如水碧湉湉。
    帝址　风月看常好，人世悲哀老自添。

王安石　禁中春寒
    青烟漠漠雨纷纷，水殿西廊北苑门。
    已著单衣犹禁火，海棠花下怯黄昏。

王安石　京城
    三年衣上禁城尘，抚事怊然愧古人。
    明月沧波秋万顷，扁舟长寄梦中身。
全　　诗　王安石　京兆杜婴大醇能读书其言近庄其为人旷达而廉清自托於医无贵贱请之
    萧瑟野衣巾，能忘至老贫。
    避嚣依市井，蒙垢出埃尘。
    接物工齐物，劳身耻为身。
    伤心宿昔地，不复见斯人。

王安石　京兆杜婴大醇能读书其言近庄其为人旷达而廉清自托於医无贵贱讴　之
    叔度医家子，君平卜肆翁。
    萧条昨日事，彷佛古人风。
    旧宅雨生菌，新阡寒转蓬。
    存亡谁一问，嗟我亦穷空。

王安石　经局感言
    自古能全已不才，岂论骐骥与驽骀。
    放归自食情虽适，络首犹存亦可哀。

王安石　精卫
    帝子衔冤久未平，区区微意欲何成。
    情知木石无云补，待见桑田几变更。

王安石　景福殿前柏
    香叶由来耐岁寒，几经真赏驻鸣銮。
    根通御水龙应蛰，枝触宫云鹤更盘。
    怪石误蒙三品号，老松先得大夫官。
    知君劲节无荣慕，宠辱纷纷一等看。

王安石　净相寺
    净相前朝寺，荒凉二十秋。
    曾游减劫坏，今遇胜缘修。

王安石　静照堂
    任公蹲会稽，海上得招提。
    净观堂新构，幽寻客屡携。
    飞檐出风雨，洒翰落虹蝩。
    投老黄尘陌，东看路恐迷。

王安石　九鼎
    禹行掘山足百谷，蛟龙窜藏魑魅伏。
    心志幽妖尚觊隙，以金铸鼎空九牧。
    冶云赤天涨为黑，寒风余吹山拔木。
    鼎成聚观变怪索，夜人行歌鬼昼哭。
