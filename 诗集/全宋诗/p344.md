<!-- { "loadSidebar": true } -->
    故人益叹天涯远，怀抱何从得好开。

陈造　次宿北阿韵
    闻道篮舆去，遥岗复近阿。
    诗应吊孝逸，碑或赞头陀。
    静者官餬口，公朝礼作罗。
    怜君日阡陌，尘土扑阴何。

陈造　次玩鞭亭小诗韵
    心事即今惊白发，世情从昔彀黄间。
    窦家锦上四百字，只道藁砧山复山。

陈造　次玩鞭亭小诗韵
    窃禄未辞官九品，归田止欠屋三间。
    著书他日藏岩穴，或繼淮南大小山。

陈造　次玩鞭亭小诗韵
    献玉者三付身外，与马为二合田间。
    亦知此足无人缚，政恐有文移北山。

陈造　次王促衡尚书鹿鸣宴韵
    儒冠几经秦，士贵始艺祖。
    英儁承上意，不止工造语。
    文风逮列圣，秀异弥博取。
    即今再太平，比屋务稽古。
    先生国元老，曩亦原夫举。
    倚相能丘索，吉甫允文武。
    后生藉膏馥，掉臂雄艺圃。
    岂伊郐无讥，敢睨大国楚。
    诸生观国光，名欲簉龙虎。
    初非意敢料，顾为公所与。
    蕙兰侈芳筵，肴核富雕俎。
    酒行不待醉，阖坐喜欲舞。
    妙句韦白前，拭目嗟未睹。
    豪气倏贾余，举举陵天宇。
    悬知三千牍，去作虹霓吐。
    我坐广文毡，勤拙初不补。
    看挥修月刃，稳送抟风羽。
    传灯知道尊，食蔗记荼夺。
    明年公东归，商衡傅岩雨。
    附翼偕渠侬，远臣观所主。

陈造　次王尚书韵呈石湖
    圣经三百篇，凛凛诗鼻祖。
    日月悬太空，不作雕篆语。
    可举不可议，仲尼亲去取。
    变为屈宋骚，刻画已愧古。
    曹刘骥騤骋，沈鲍鸿鹄举。
    并称五字雄，绳黑盖陵武。
    甫白壁万仞，眎彼柳樊圃。
    又如曹邾郑，屏息从晋楚。
    黄陈嗣前作，风壑啸两虎。
    公生四子后，相望心相与。
    溟渤无弃流，酸鹹或登俎。
    取源自圣经，长袖固善舞。
    清篇神所护，近句谁先睹。
    乡来仪朝行，拱揖尊帝宇。
    出使辞气振，前席情素吐。
    非公任安危，衮阙几不补。
    归来将诗坛，越筩傅之羽。
    陈黄伯仲尔，胡复用心苦。
    学力我枯涸，进冀濡教雨。
    首肯公不疑，更不询季主。

陈造　次王帅韵
    使君觞客及公荣，慰我他时渴德深。
    已为穆生重设醴，更闻正始嗣遗音。
    打围红袖留连舞，论槛黄花取次簪。
    恰似雄边台上醉，回头岁月叹侵寻。

陈造　次王帅韵后诗呈叶教授
    业履冰壶器镆邪，元戎韬略况儒家。
    功名自昔须横草，南北于今赖灌瓜。
    村墅稻田黄罢亚，塞垣榆树老丫叉。
    为公著意收诗稿，传与中都万口夸。

陈造　次王帅韵后诗呈叶教授
    功名回首负年华，梨枣诸雏未克家。
    老计生涯须下泽，才非世用但匏瓜。
    为儒仅博肱三折，谋食宁羞手一叉。
    青眼故人犹念此，肯持巴唱向人夸。

陈造　次王巡检韵三餀　
    掐肾搜肠不自奇，细模深　　似非宜。
    流传纵便鸡林售，指擿防曹鹅腿嗤。

陈造　次王巡检韵三首
    平生嘿识玩诗昌，对客挥毫底未忘。
    只恐韩陵读碑客，诮君草草诮吾狂。

陈造　次王巡检韵三首
    每愧铜盘走柘丸，忽惊檀轴卷丝阑。
    真成敝帚千金享，笑唤诸雏挂壁看。

陈造　次王仲衡尚书韵
    着脚功名马络头，人生君所几居州。
    惟公德操朱弦直，映世冰壶白月秋。
    久已短长冥尺寸，可须肮脏羡伊优。
    即今千里讴谣地，赢得挥斤五凤楼。

陈造　次魏知元韵三首
    客中把酒挹江山，更藉诗人为解颜。
    自是交游十年旧，向来相得立谭间。

陈造　次魏知元韵三首
    魏郎日共无喧酒，旧学新诗得细论。
    可见高情重离别，又同一舸宿烟村。

陈造　次魏知元韵三首
    江城半月从游乐，别去知君剩有诗。
    相望置邮三舍便，幸能时寄慰相思。

陈造　次喜雨韵
    被旱农家怒伏龙，衰翁岁望甚於农。
    人方半菽延朝夕，我亦频年阙釜钟。
    洒润似惊萁火冷，骤寒不贷布衾重。
    有来喜雨清新句，一笑令人失病容。

陈造　次俞簿韵
    昔贤识紫芝，不恨生叔季。
    同寮得若人，襟宇极冲粹。
    相过鄙吝忘，满抱昔贤意。
    傍睨褦襶儿，真堪裂人眦。
    棋枰消暇日，竹轩荫痚翠。
    不作沮洳临，纤钩笑侯喜。
    爱此小泓渟，历乱青钿委。
    大篇副么荷，乞一仍得二。
    政须传生徒，未暇藏箧笥。
    辞源深莫穷，归牛定浮鼻。
    紫芝不诗鸣，较君同而异。
    游艺复友贤，老怀随所寄。
    莫嗤学奕秋，更想鸿鹄至。

陈造　次韵不扰堂
    取民狼走羊，胜之楚克庸。
    孰知召初，已赋大小东。
    贤侯守此道，力若拔山雄。
    深堂玩閴寂，翠影环蒙笼。
    泛应得天游，静镇副上衷。
    乐知前池鱼，吟当北窗风。
    情寄埃壒外，俗自和气中。
    高吟与杰作，铿豠而舂容。
    无欲民自朴，契钥今古同。
    即今美公孚，袖手自即功。
    坐令鞭蒲捐，宁遣马力穷。
    我心偕郡人，会当志原从。
    新年锋车南，帝渥看稠重。
    政声颍川上，可庸不作公。

陈造　次韵漕使张守二首
    政绩新皇眷，功名旧壮怀。
    人才双立玉，笔势各排淮。
    鹏路天惟咫，鲰生骨未埋。
    行看仲淹弼，接武冠尧阶。

陈造　次韵漕使张守二首
    授书天佐汉，鼓箧客师韩。
    气宇包溟渤，辞锋凛莫干。
    经纶股肱似，姓字齿牙寒。
    不作规随起，谁令九鼎安。

陈造　次韵常粹俞君任二首
    匆匆同醉记前年，客路重逢亦偶然。
    理窟扣君弥入域，生涯怜我欠加鞭。
    了知富贵难投足，共约归来径息肩。
    旧欲将雏卜邻去，未应须办十牛田。

陈造　次韵常粹俞君任二首
    与君颜面各临年，同滞江湖恐不然。
    虎兕向来甘旷野，骅骝宁复待挥鞭。
    政成合进凌霄步，客里犹抬斲句肩。
    人品国华君可仰，岂应学我赋归田。

陈造　次韵常熟感旧
    诗囊随处纪山川，古县繁雄更海边。
    按节将春巡甲垒，循陔回首记丁年。
    彩衣尚念亲三釜，芝检终当岁九迁。
    移孝为忠贤圣事，期公迄反汶阳田。

陈造　次韵陈倅赵宰双竹
    两君深结此君缘，句里萧林堕我前。
    笋茁便庆欺瑞麦，诗成端合付双莲。
    窗间俨影斜新月，风处骈梢褭绿烟。
    会拟韩公颂连理，为渠小辍枕书眠。

陈造　次韵陈梦锡
    手板广缘替荷锄，从渠争挟子公书。
    三年已办青箱蠹，一饱才分代舍鱼。
    烟烬萁炉朝兀兀，窗明风霰夜痚痚。
    独思把酒看君醉，墨汁淋浪点翠裾。

陈造　次韵陈秀才二首
    吏治因循俗已疵，可无柱后济宽慈。
    顾惭德化一何取，敢意古人三不欺。
    剔蠹方图洗熏染，放麑端复惎衰迟。
    成君今段莱衣笑，莫更风前赋百罹。

陈造　次韵陈秀才二首
    七字开缄粲陆离，元非剑气烛圜扉。
    夜光信出老蚌壳，锦段遽分邻女机。
    庭赋繼今行北阙，市娼过眼忽南威。
    蜚腾可但荣亲计，我亦他年得儁归。

陈造　次韵陈学正
    区中尘外自由身，囊不留钱最入神。
    便约春秋同保社，不妨天地著陈人。
    园翁溪友曾无间，野蔌山希繼荐新。
    却叹声名雪堂老，莫年岭海梦峨岷。

陈造　次韵陈学正
    自审江湖槁项翁，浪将张邴并高风。
    就闲耕钓真无说，投合侯王况不工。
    策足不应诸俊后，如君宁复老夫同。
    亟须秉烛欢游地，行簉英雄入彀中。

陈造　次韵程安抚蟹二首
    横前两锋踞草泥，恃勇宁复防吴儿。
    倏随主父死五鼎，登止郭最遭寝皮。
    凡物有用皆贾祸，汝祸已酷孰使之。
    平生一窟不自办，敢羡鲸鳄游天池。
    含饴茹酒瞢怀璧，仅得士女称珍奇。
    不摇喉牙诧隽永，远封畓缶争矜持。
    爬沙躁扰良可念，请续杜老观渔诗。

陈造　次韵程安抚蟹二首
    物生不学螭蟠泥，祸及乃诿造化儿。
    良材厚味庸自保，熊毙以掌豹以皮。
    雄戟介甲亦壮矣，乘流未可听所之。
    托身要是鲲鹏宅，不然借穴羽家池。
    主人仁心及虫蚁，一肉三韭不好奇。
    每讥骚客寒蒲缚，更笑狂士左手持。
    忍馋爱物良未失，可愧於牣形声诗。

陈造　次韵程帅
    嗜慾割去土与泥，调虞气血等稚儿。
    拘拘谫谫世所怪，未免鹤发仍鸡皮。
    甘脆为目不为腹，蚕纎自缚良苦之。
    两螯公子大於扇，九室春色堪为池。
    开缄况读万选句，快意领此一段奇。
    自怜忍欲忍艾似，涎流津饐不自持。
    明知喘疾有时愈，更寄斫雪加餐诗。

陈造　次韵程帅二首
    满怀披雾慰生平，到日音容隔暮城。
    想见舟中留郭泰，可能酒处欠公荣。
    韦家相业应门户，谢氏才华况弟兄。
    愧我携儿在尘滓，寸田墝埆望茨京。

陈造　次韵程帅二首
    平时渭北与江东，文会宾筵幸许同。
    政使迟迟嗟去鲁，未应咄咄遽书空。
    抄诗奚翅无瑕璧，会意俄乘在下风。
    更喜朝来宾雁足，阳春封寄客涂中。

陈造　次韵程帅二首
    从昔文章盖代翁，言间有物自无同。
    娟妍徒玩花含露，洒落还惊月印空。
