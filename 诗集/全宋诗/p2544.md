<!-- { "loadSidebar": true } -->
    我老目已昏，烦君为濯涤。
    更阅十年书。细字蝇头黑。
    与子作佳传，当与太史续。

舒岳祥　赠渔者
    本是浮生江海客，持螯斫鱠酒家村。
    一瓶说与长年道，三日提鱼一到门。

舒岳祥　赠渔者
    红蓼青芦媚一川，夕阳偏丽晚秋天。
    吹沙已老松鲈上，日日江头望钓船。

舒岳祥　赠正仲别
    一年三过我，此去定经年。
    雪压登鱼渚，云生落雁田。
    壮游今已矣，老别自潸然。
    心事有难说，斯文属子传。

舒岳祥　赠周此山
    梅花台越路，来往此番新。
    风月三间屋，乾坤六尺身。
    枕中铅汞术，笔下蕙兰春。
    听说西江事，庐目面目真。

舒岳祥　樟树
    樛枝平地虬龙走，高干半空风雨寒。
    春来片片流红叶，谁与题诗放下滩。

舒岳祥　柘溪道中有感
    得势茅欺蕙，安成爵笑鸿。
    吾年已如此，役役又西东。

舒岳祥　枕上闻蛩有感
    桑鸟催耕缘底事，草虫促织竟何成。
    春风秋月祗垂泪，北斗南箕空得名。
    有客悲歌持筑击，何时至治以韶鸣。
    吾侪吟咏还如此，哀乐不知何处生。

舒岳祥　正月十日新晴观正仲所写篆畦藁
    乱离又活十年身，帝闵吾徒已甚仁。
    近厚施为回世运，至和涵养合天真。
    花间醉客能骑马，柳外鸣禽似唤人。
    酬唱小编情性好，伊祁留得一分春。

舒岳祥　正月十四日小园偶坐
    天地元从雪后新，开帘闲坐看回春。
    谢公梦觉池生草，杜老羹成涧有芹。
    正是泰和嘉气象，好调寒暖养精神。
    花前不著多忧客，百舌何妨报事频。

舒岳祥　正仲次帅初前韵见示数日相访再次韵酬之
    绝怜幽谷此相亲，屋角来禽作小春。
    梅笑故知情熟客，犬锓不是眼生人。
    青灯知子别来意，乌几扶吾病后身。
    莫怪柴门长日掩，俗交正复厌频频。

舒岳祥　正仲次韵谢证明亦翁之作此意佳甚不次韵为报
    人言乍见易得好，以我观君久更佳。
    古来善友晏平仲，顾沮孔子胡为哉。
    不如寒拾两相遇，抚掌吃吃笑口开。
    虽然是中有机事，笑人恶念自堕邪。
    不如见恶亦弗笑，恻然悯悟自叹嗟。
    醉翁四十早自号，君上五十衔始题。
    好翁地位君须到，除拜甚称何歉怀。
    他衔叙爵此叙齿，称位不以官高低。
    他年同入隐逸传，佑须羊马卧青苔。

舒岳祥　正仲访余棠溪帅初来会正仲时余欲归阆风未能决书呈三友
    晴云高举雪云低，日日占天候不齐。
    菘白僵成蒋白笋，麦黄淹作韭黄虀。
    江湖吐日鼋晞甲，山路成泥兽印蹄。
    老去欲休官不许，夜来魂梦旧山豩。

舒岳祥　正仲过凤栖临行赠别
    甲子春晴好，凤栖理去鞍。
    江湖一叶小，风雨对床寒。
    鼻鼾声何壮，灯花夜未阑。
    纷纷多盗日，吾党敢求安。

舒岳祥　正仲过我一宿蓐食而行叙怀追饯之
    又见王师下海夷，书生笔砚自非宜。
    风尘宇内成百战，花坞山中自四时。
    故旧凋零今已矣，江山寂寞子何之。
    篮舆载雨忽忽去，一饭无因许别离。

舒岳祥　正仲入鄞叙怀送别二首
    此别未知长与短，一春风雨助凄然。
    欲随流水入城去，更系扁舟话柳边。
    芒草斜阳新住蝶，落花飞絮乱啼鹃。
    雁苍山好须回首，便邮秋风在眼前。

舒岳祥　正仲入鄞叙怀送别二首１
    遇事无心心自放，如今心事放尤难。
    酒开愁绪汤浇雪，书润枯肠火养丹。
    欹枕啼鸦分晓色，把杯归雁破春寒。
    君来访我连朝雨，三日新晴理去鞍。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，先暝启黄昏。
    狐叫青峰迳，僧归白石源。
    分灯三户市，打鼓七郎村。
    莫管啼乌绕，吾今已断魂。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，涌海出安更。
    溪寺鸣钟罢，山城禁火明。
    梅光初点滴，鹤睡自凄清。
    还念故人远，灯花结未成。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，出峤二更初。
    蓐食催鸣确，蒙头静著书。
    清霜闻吠犬，细火有归渔。
    一盏解寒酒，风炉著雪蔬。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，有待到三更。
    水鸟隔烟叫，山樵踏雪行。
    诗成嫌烛短，酒渴爱菹清。
    此际谁为伴，梅边送影横。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，绝妙四更残。
    欹枕清无寐，扒窗独起看。
    流鸿曳衡突，跃鲤散微澜。
    颇记倦游日，孤舟宿雪滩。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，初出五更头。
    清旭辉相映，余光淡未收。
    烟消江树出，霞弄市岚浮。
    忆昔趋丹陆，鸡人唱晓筹。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，尊酒共论文。
    冻茁沙中笋，冰芽涧底芹。
    人生半歌哭，世事异传闻。
    风宪分流品，儒生免出军。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，政自使人怜。
    久废登山屐，愁催下濑船。
    衰年免黄帽，旧习守青毡。
    东浙承平地，如今是近边。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，特地向人明。
    海驿催传箭，荒鸡误报更。
    平生大敌勇，末暮小诗行。
    老矣今安用，深杯送此生。

舒岳祥　正仲思归作篆畦今夜月十诗非篆畦月乃雁苍月盖杜子美鄜州月之意也
    篆畦今夜月，故意照人衰。
    一梦十年过，千愁万里来。
    只今安粤徼，何日悔轮台。
    吟罢四百字，更倾三五杯。

舒岳祥　正仲有诗因次和再别
    好客分明为我来，不嫌茅舍似鸡栖。
    归云古树如新画，久雨苍崖失旧题。
    别我此行正月尽，怀君老眼两行啼。
    丈夫出处有常度，不为黄金颜色低。

舒岳祥　栀子花
    六出台成一寸心，银盘里许贮金簪。
    月中不著蝇点璧。春过翻疑蝶满林。
    陆地水光山院静，炎天冰片石坛深。
    杨州只说琼花好，漠漠风水何处寻。

舒岳祥　中秋风雨夜深见淡月起酌一杯
    风卷浮云去复来，月明惨澹半帘开。
    人生乐事不可料，万壑千岩共一杯。

舒岳祥　中秋与山甫登楼小酌
    莫笑斯楼小，因高势自尊。
    江山图万井，烟树点千村。
    斫却月中桂，烹他海上鲲。
    乘槎八月半，与子探河源。

舒岳祥　中夜对月有省
    风开半村雨，月吐四更潮。
    静处常参省，从来本寂寥。
    天机双鹤唳，霜信一鸿飘。
    短发梳还痒，寒鈍凝不摇。

舒岳祥　种麦后栽补桑柘至田家憩息
    桑柘疏时补，篁茅密处删。
    水边黄叶路，雨外夕阳山。
    一鸟自啼足，两牛相对闲。
    山翁留壁记，子丑话时艰。

舒岳祥　重游龟石寺
    一龟先过水，更有一龟寻。
    鸟出石潭底，笋穿沙树心。
    平桥连断岸，古佛坐乔林。
    竹里何人住，时闻啸咏音。

舒岳祥　周梅所还谭山
    柴门万物静，秋色栖四山。
    风篁自洒扫，云鸟相往还。
    而有玄寂士，冷然鸣辔环。
    此客不喜饮，举瓢酌潺湲。
    来即无所期，去亦不可攀。
    抱月入绿萝，枕石秋菲间。

舒岳祥　周梅所携正仲再和书韵见示次韵报之
    少日从军辉绿滕，如今一室与云朋。
    低眉深才车中妇，背俗空悬木上罾。
    保幸传衣归六宜，莫忘受记出燃灯。
    相期何止诗篇事，大节无城誓饮冰。

舒岳祥　昼睡
    生平慕睡乡，逃暑最为良。
    渴爱煎茶响，饥闻煮粥香。
    百年依白社，一枕熟黄粱。
    童懒呼难动，贪眠到夕阳。

舒岳祥　槠树
    凌轹风霜四十围，白猿不上最高枝。
    明堂未构村何用，抛掷玄珠满地皮。

舒岳祥　渚宫秋思
    石树表独立，瓦蛩相与言。
    双鸥定渔社，一犬护柴门。
    抱翁非吾土，浮家何处村。
    枕边黄黍饭，用此了乾坤。

舒岳祥　瞩物
    灼灼日及华，朝荣夕已坠。
    牵牛泫碧露，见晛歘憔悴。
    拒霜舒晓红，惟愁夕阴至。
    蜻蛚庇其根，亦复多愁思。
    容色岂不佳，浮脆何足贵。
    念此令人嗟，百年何流驶。
    所以靖节翁，把菊有深意。

舒岳祥　篆畦春日有怀正仲
    别来成隔岁，即是久相疏。
    咏物追唐律，名亭学史书。
    荑柔春霰后，花韵午晴初。
    閒日有閒谭，人生无逸居。

舒岳祥　子瞻在惠州以十月初吉作重九和渊明已酉九月九日韵余去年以此日奔
    去年十月吉，四山戎马交。
    携家走万壑，惟恐草莽凋。
    今日复此日，回睇龙舒高。
    青黄杂远树，丹碧暧微霄。
    黄华一斗酒，慰此两足劳。
    念兹一釜内，触之成烂焦。
    我穷天所怜，怀水解郁陶。
    冥心听回斡，聊以永今朝。

舒岳祥　紫木笔花
    簪笔侍臣辉荷橐，丝纶郎省照薇花。
