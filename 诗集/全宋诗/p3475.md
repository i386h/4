<!-- { "loadSidebar": true } -->
薛映　句
    黄鹄晨霞傍楼起，头陀秋草绕碑荒。

薛映　清风十韵
    爽气乘秋至，凉飙荡暑初。
    泠泠含远籁，槭槭动轻裙。
    翠幕波无际，修篁韵有余。
    潜惊塞草绿，作拂井桐疏。
    素发悲郎将，霜纨感婕妤。
    窗光流熠耀，帘影乱蟾蜍。
    尘袭青丝骑，香飘绀幰车。
    故宫经馺娑，别馆度储胥。
    薄暮来金埒，凌晨上玉除。
    宁同起穷巷，{左貝右拳下手换貝}欲赋愁予。

薛映　曲水亭
    台盘疏石渠，激流环四面。
    夏屋有余清，羽觞随意转。
    宾告醉言归，主称情未惓。
    虽非禊饮辰，岂谢兰亭讌。

薛映　送高学士知越
    晋朝名理汉循良，胡粉宫闱紫界墙。
    得请仍辞史官笔，忆归重换会稽章。
    閒寻岳寺茶香细，盛会江楼鱠缕长。
    官是秋曹俱老大，异时同约棹沧浪。

薛映　戊申年七夕五绝
    月放冰轮傍绛河，丁期宝婺夜经过。
    嫦娥不惜宫中桂，乞与天香分外多。

薛映　戊申年七夕五绝
    碧天如水月如钩，金露盘高玉殿秋。
    青鸟潜来报消息，一时西望九花蚢。

薛映　戊申年七夕五绝
    汉殿初呈楚舞时，月台风榭镇相随。
    如何牛女佳期夕，又待銮舆百子池。

薛映　戊申年七夕五绝
    月露庭中锦绣筵，神光五色一何鲜。
    世间工巧如求得，四至卿曹亦偶然。

薛映　戊申年七夕五绝
    银河耿耿露溥溥，彩缕金针玉佩环。
    天媛贪忙为灵匹，几时留巧与人间。

薛泳　句
    柳断桥方出，烟深寺欲浮。

薛泳　句
    归心如病叶，一片落江城。

薛泳　游洞霄
    群山皆玉立，中有一峰危。
    天近秋云薄，松深夜月迟。
    洞因寻药入，席为听泉移。
    此趣无人会，临风酒一卮。

薛嵎　鲍靖之左藏
    一门期负荷，太息此生终。
    世道不如古，君心谁与同。
    官清余橐在，苫返故堂空。
    作善宁须报，悠悠付彼穹。

薛嵎　本无师与槐径弟交游二十年矣古人谓百篇诗尽和一盏酒须分余於二公
    中年为此别，悲动故交情。
    案上云林卷，山中风木声。
    梦回惊复喜，诗在死如生。
    几番西郊路，逢师独自行。

薛嵎　本无师住甸阳山庵
    万松围坐石，大海浴金轮。
    不识入城路，唯修成佛身。
    出生来虎子，持咒拱山神。
    何必工吟苦，机衡自绝尘。

薛嵎　变觉院登上人房老梅擅名滋久昔四灵与其先师道公方公游赋咏盈纸距
    年年心与雪霜期，一点寒生古树枝。
    昨夜故休相问信，隔窗无月坐移时。

薛嵎　变觉院登上人房老梅擅名滋久昔四灵与其先师道公方公游赋咏盈纸距
    四灵殁后谁知已，惟有清香满旧枝。
    头白山僧犹爱客，为曾亲见老师时。

薛嵎　别鹤
    见说瀛洲万里程，相思犹凯下青冥。
    已归天上神仙籍，不就人间饮啄腥。
    昨夜月明如失友，故园笼在且休扃。
    邻家亦有雏堪待，丹顶微微振薄翎。

薛嵎　病中感兴
    风霜岁又除，藜杖步徐徐。
    儿辈忧无药，床头喜有书。
    背因曝日暖，交为诉贫痚。
    天定由人事，不如深闭庐。

薛嵎　柴门
    春风随处好，吟隔又相催。
    触石云飞去，呼音鹤误来。
    杖藜无疾步，花地有香埃。
    不许车尘入，柴门只半开。

薛嵎　陈子渊台州添倅
    高志爱官闲，来从玉笋班。
    离家买湖名，开印对巾山。
    风月添新句，朋游记旧颜。
    桃花元有约，猥贱未能攀。

薛嵎　呈楮溪主人
    一水傍通四五池，竹亭茅榭亦相宜。
    中间更着人高住，不到溪山无好诗。

薛嵎　呈井南刘主簿
    何处井南居，青山绕屋庐。
    竹生从碍路，泉响不惊鱼。
    有道貌亦古，淡交情似痚。
    慈亲更弥寿，堂上步徐徐。

薛嵎　初夏过湖外别业
    郊原新绿喜初晴，一曲湖光潋滟明。
    几处楼台空锁钥，百年人物尽丘茔。
    好花自分随春去，恶木宁思择地生。
    独念索居闻识寡，夜窗长对读书荣。

薛嵎　除夜苦雨
    华发负沧洲，星霜又一周。
    未凭终夜雨，能洗隔年愁。
    池草起吟思，树禽栖屋头。
    空余壮心在，灯下看吴钩。

薛嵎　春半
    春半数风雨，水村增晓寒。
    不辞蓑笠重，自觉起居安。
    隔雾山疑失，占晴礱未乾。
    可怜桃与李，无语受摧残。

薛嵎　春晴泛湖
    平湖新涨绿，沙觜净涵波。
    芳草思无际，春风情最多。
    移舟动山影，止乐听渔歌。
    得意唯鸿鹄，高飞避网罗。

薛嵎　悼薛君载
    衣被唯綀褐，长闲未觉贫。
    将何折君寿，不尽百年身。
    竹树多於屋，禽鱼近得人。
    生无世情恋，宁复怨著昮。

薛嵎　悼张寺丞
    五马归来绝送迎，全将沤泡视浮荣。
    宅依林麓楼台小，门有诗书气味清。
    身后只如曾冷淡，墓头曾是手经营。
    夫人扶疾秋窗下，深夜看经带哭声。

薛嵎　电眸相士索诗
    筑室渔村五六年，湖光山色在吟边。
    道人不作闲人看，浪说前程博酒钱。

薛嵎　定庵远山主
    修持功行满，不堕动中尘。
    龙象西天邃，杉松卵塔新。
    腊高同辈尽，敛薄小师分。
    生灭理无二，交深独怆神。

薛嵎　冬兰
    出林讵为晚，知我岁寒心。
    不入离骚怨，来亲冰雪吟。
    众芳归槁壤，独干长穷阴。
    为有幽人致，相看情倍深。

薛嵎　冬日野步
    树上有禽啼似春，声高声下亦何心。
    幽人拄杖移时立，句句诗中是苦吟。

薛嵎　冬日杂言五首
    茅檐日出胜重裘，饱饭看山倦即休。
    识得个中真气味，自然无梦到封侯。

薛嵎　冬日杂言五首
    古藤荒草乱成堆，自课园丁日日来。
    只有梅花耐清苦，霜风枝上犯寒开。

薛嵎　冬日杂言五首
    竹炉槁叶坐烧残，冷屋荒村夜更寒。
    冻得形模龟样缩，谁知方寸似天宽。

薛嵎　冬日杂言五首
    鹤唳柴门月过墙，梅花如雪满林香。
    风光直许闲人占，不耐闲人夜亦忙。

薛嵎　冬日杂言五首
    布被烘来暖似汤，蒙头高卧未昏黄。
    道人不是贫鼾睡，省事门中第一方。

薛嵎　独宿山中
    涧水松风声不断，白云飞上屋头栖。
    山中昨夜孤吟客，只把无眠便作题。

薛嵎　独宿山中
    诛茅无地结庵迟，借得人家近翠微。
    何事树禽惊不起，也应知我久忘机。

薛嵎　方氏墓庐扁曰白云飞处
    诸峰互隐蔽，一望一增悲。
    触目易成感，思亲无尽时。
    松扉阴似雨，翁仲立如痴。
    出岫亦何意，悠然自不知。

薛嵎　逢旧友生
    交游半零落，身在复长贫。
    对语寒灯尽，相看白发新。
    兵兴无乐土，市近少闲人，
    遥忆桃源路，鸟啼花自春。

薛嵎　赋陈子在瓢饮
    羡尔甘贫居陋巷，遥知清德继前修。
    平时所乐从中得，外物虽微不过求。
    自枕曲肱安澹泊，闲挑拄杖亦风流。
    百千年内谁相望，寂寞箕山一许曲。

薛嵎　赋山云侄偶耡
    扶犁人所贱，何苦事耕耘。
    生意未终息，雨声曾厌闻。
    诗书长在手，畚锸岂劳君。
    只恐青云上，能将此志分。

薛嵎　赋王九山沧浪阁
    千年孺子吟，谁会此时心。
    方寸有泾渭，烟波无古今。
    水禽知雨候，山气爱秋深。
    不尽凭栏意，桡歌归故林。

薛嵎　赋中上人顽坐
    嗜吟忘夜冻，立雪此同机。
    工苦精灵聚，毫端造化归。
    石床趺半结，荒径叶频飞。
    客至应相讶，无心听扣扉。

薛嵎　感兴
    箪瓢吾道在，此乐语人难。
    遗却形骸累，始知天地宽。
    远山不辨树，高屋易生寒。
    数夜雪风忽，编芦壁未完。

薛嵎　高氏石云
    阆仙曾得句，月下自推敲。
    以此幽闲趣，长为淡泊交。
    水寒梅照影，霜滑鸟归巢。
    余亦同怀者，从君结把茅。

薛嵎　高新甫云崖
    步步危机死不知，白云深处最平夷。
    猨啼鹤唳非无意，才近高人便入诗。

薛嵎　耕乐
    躬耕乐道真吾事，三聘看来未是荣。
    时尚可为君更悟，何妨藜藿度残生。

薛嵎　古淡然才得帖住长芦不受却归松风旧寺次社中韵
    拄杖挑云上半肩，寻幽重到旧栖禅。
    浮生多故成南北，白发相惊问岁年。
    房闭松声难辨雨，山连海脉暗通泉。
    自从勇却长芦请，猿鹤终宵亦稳眠。

薛嵎　古淡师然公游方
    野僧携锡别，何处度残春。
    天地无穷事，江湖自在身。
    真心齐得物，道貌异於人。
    昔日安禅地，深山虎亦驯。

薛嵎　归洁庵
    行藏自有意，非命亦非时。
    洗耳笑心褊，折腰惭悟迟。
    荣枯花上见，寒暑鬓边知。
    独立衡门下，悠悠千古思。

薛嵎　归云壁上人游方归
    亦是无心出，不如归意闲。
    一身随铁锡，十载住金山。
    定石沾花雨，清庙带病颜。
    常云迷觉路，只在片言间。

薛嵎　郭氏抗云楼
    宴坐群峰表，太空无一尘。
    青山独往意，白首自由身。
    放鹤重霄阔，凭栏万木春。
    纷纷荆棘里，跬步谱逡巡。

薛嵎　郭氏遗经堂
    校雠存手泽，肯构炯前光。
    际此圣明代，应无屋壁藏。
    半窗分雪影，九蠹避芸香。
