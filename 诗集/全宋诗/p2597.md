<!-- { "loadSidebar": true } -->
    幽兴足端倪，危桥便见溪。
    浪轻鱼喜掷，山近鸟工啼。
    弱苇披风溆，凉蔬甲雨畦。
    使君来已屡，林下自成蹊。

宋祁　公斋植竹
    对植同奇树，扶疏对近轩。
    旧经梁苑赋，初结太山根。
    就简供书刻，乘秋爽些魂。
    鸢风朝作籁，鹤露夜留痕。
    招隐宜先桂，忘忧可并萱。
    会当充凤食，荐实帝家园。

宋祁　宫保庞丞相以诗见寄次韵和答
    本乏微功辅斗枢，避贤仍忝领州旟。
    病依一室由旬坐，老愧专城四十居。
    憩石雨苔同发短，啸轩霜竹伴心虚。
    挂冠尚有三年调，高躅空瞻广武庐。

宋祁　古来吟
    古来韦与杜，阀阅冠当年。
    今日城南问，惟馀尺五天。

宋祁　古邑二首
    古邑蓬池上，私居市道邻。
    初抛三釜粟，来作一廛民。
    乞火黔薪突，繙经振隙尘。
    何从复何去，更欲问圆神。

宋祁　古邑二首
    坠雨离邦远，编蓬僦庑卑。
    人非一国敌，家乏万钱赀。
    江海嗟漂荡，乾坤惜变衰。
    此时看落叶，宁翅长年悲。

宋祁　古意
    博妖齐许取侯封，褒贬都归竹帛中。
    三虎有无空逞辩，一狐埋伏妄贪功。
    轮囷自许先枯木，首鼠何曾忌秃翁。
    堪笑云罗弥薮泽，不知天外有冥鸿。

宋祁　古意
    薄宦若秋带，飘然去林枝。
    盲风不我爱，吹堕清淮湄。
    淮南苦憀慄，九月繁霜飞。
    晚蕙相为叹，崇兰偕此衰。
    凋落虽云苦，芬香终不移。
    但愿阳春动，要当三秀期。

宋祁　古意
    肆威矜逐逐，索党恣狺狺。
    盗跖真知道，馀财欲汙人。

宋祁　古意
    青松独受命，停雪待阳春。
    一遇樵人斧，同成朴樕薪。

宋祁　古意
    虎啸云岩下，风生林岭隅。
    须防威可假，慎勿逐城狐。

宋祁　古意
    持鹬蚌谋壮，贪蝉鹊意深。
    渔人一拱手，弹者笑依林。

宋祁　观邻人卖饼大售
    初日关门照上旌，芬肴无算客庖盈。
    本源渐大囊钱足，不复还家唱渭城。

宋祁　观上朝
    郁葱佳气护天台，衔尾茸题隘路槐。
    金箭忽鸣衡漏尽，火城争扑相车来。
    黄人日映仙盘上，阊阖天随禁钥开。
    规地凝深谁得见，渚鸾雝鹭自趋陪。

宋祁　观烧
    白草开平野，炎晖照暮云。
    商原宁易嚮，崑玉怯同焚。
    田烛宵俱远，边烽晓不分。
    方阳休自任，阮瑀久从军。

宋祁　观书
    隐几穷千古，披经究万殊。
    扶疏曾答客，涉猎耻成儒。

宋祁　观太学释奠
    乡盛菁莪选，邦崇奠菜仪。
    涓辰大昕鼓，持节少牢祠。
    粉衮瞻凝瞓，银袍豫摄齐。
    芼羹纷涧沚，郁齐泛尊彝。
    璧水回寒影，经槐堕晓枝。
    幸观三献罢，共荷百朋时。

宋祁　观舞
    蝶躞趁繁会，婆娑无定妍。
    心知吾地广，长袖得回旋。

宋祁　观相国长城公留题药师院壁
    拥节趋瑶县，回舆礼梵仙。
    望云催觐日，零雨记归年。
    蕙露霏毫润，尼珠入局圆。
    斯人具瞻地，二绝贲金田。

宋祁　官廪月钱不足经费
    俸微才给斗升储，炀灶烟沈乏爨苏。
    下泽出游无款段，长安饱死羡侏儒。
    病杯残蚁分蛇影，梦管流尘晦鼠魀。
    天极包荒恩未报，敢随张翰忆秋鲈。

宋祁　官舍二首
    南荣坐炙野人暄，官谤心知鹤有轩。
    画饼窃名真不食，衔枚邀宠更无言。
    嵇斋书簏吹尘度，蒋径宾綦晕藓班。
    事国爱君精未已，此生疏躥负邱园。

宋祁　官舍二首
    病骨支离釜粟丰，卧看暾采照墙东。
    不材天与山中养，饱食人嗤柱下工。
    大府翩翩惭奏记，闲斋咄咄厌书空。
    翛然慵态知难画，手按鸣弦目送鸿。

宋祁　官下
    东泊骖驔一驻车，騩云芣木澹扶疏。
    风经御寇仙游外，野识裨谌草创馀。
    颍谷寒烟仍井邑，侯门残日但丘墟。
    两都大道过从盛，不称支离佩左鱼。

宋祁　馆中即事呈郭仲微
    仙山对敞直庐扉，繙遍緹油素领垂。
    驽乘空陪天骥尾，羁禽不集帝梧枝。
    云连帝阁朝暾早，花咽宫渠夕溜迟，
    何事夫君弄九笔，五年犹似雁门踦。

宋祁　光禄叶大卿哀词
    八十浮龄尽，三千去日长。
    丛兰秋寂寞，卿月夜苍茫。
    里友歌迎绋，州民酹续浆。
    英魂知所托，桥梓蔼成行。

宋祁　光禄叶大卿哀词
    偃息朋三寿，生平定四知。
    乡人荣衣绣，光禄号能诗。
    未赴安车召，遽成埋玉悲。
    方珉纪遗受，无诳冢中辞。

宋祁　归沐
    弥旬出沐道山头，僦庑萧萧避世游。
    枉是胸中存垒块，可能皮里有阳秋。
    驾车款段惭乡品，托乘鸱夷笑客愁。
    曲突不黔宾坐冷，时闻庭雀一啁啾。

宋祁　癸酉六月奉诏修耤田记十一月诏罢赋诗
    三时受诏拥緹油，曲笔无功苦思抽。
    不得成书同太史，须知非我异春秋。
    空言自合因人废，残藁犹应盖瓿留。
    归卧私庭深阁笔，饱尝鸡膳太悠悠。

宋祁　贵溪周懿文寄遗建茶偶成长句代谢
    茗箧缄香自武夷，陆生家果最相宜。
    烹怜昼鼎花浮栅，采忆春山露满旗。
    品绝未甘奴视酪，啜清须要玉为瓷。
    茂陵渴肺消无几，争奈还书苦思迟。

宋祁　郭仲微见过问疾
    薄宦真何补，居然滞拙艰。
    无心图作佛，有疾愿藏山，
    臂率愁肌减，毛惊暮领斑。
    未能吴客问，谁恨越人弯。
    学倦书刀废，呼慵博雉閒。
    宁惭局辕下，为耻醉墦闲。
    直道胡论枉，空言分合删。
    苍蝇徒扰扰，狂猘自{左口右颜}{左口右颜}。
    上客迂飞盖，穷阎问闭关。
    馀光照徒壁，高辩破连环。
    感激排非圣，栖迟触怒顽。
    十年休赋蜀，二始欲睎颜。
    昔有弹冠进，今将补被还。
    春休晴絮白，日入暝霞殷。
    旧产平台侧，新田颍水湾。
    吾游如不遂，岩樾试重攀。

宋祁　过安陆旧居邻里相送
    绿杨枝外斗阑干，出客鸡鸣过近关。
    岂有车徒休汝上，暂同邻里到方山。
    离魂正对春波苦，羁思犹随倦鸟还。
    多谢沧浪送征棹，更沾馀沫洗衰颜。

宋祁　过淝口二首
    淝水萦如带，淮山崒似云。
    此时闻鹤唳，无复畏官军。

宋祁　过淝口二首
    氐丑矜凶甚，临流列万幢。
    由来不自项，何荷欲浮江。

宋祁　过惠崇旧居
    人往名长在，钦风历故居。
    社残莲即老，园废柰仍疏。
    麈忆清谈外，云经合座馀。
    裴回视斋壁，行草暗残书。

宋祁　过惠崇旧居
    虽昧平生契，怀贤要可伤。
    生涯与薪尽，法意共灯长。
    遗画空观貌，残诗孰补亡。
    神期通一语，无乃困津梁。

宋祁　过洛阳有作
    郁葱喜气抱天回，飞柱门深拂晓开。
    树绿远随驰道出，尘清曾傍属车来。
    雾中温洛浮仙牒，云表神崧荐寿杯。
    何日东都参第赋，班生犹是令兰台。

宋祁　过摩诃池二首
    十顷隋家旧凿池，池平树尽但回堤。
    清尘满道君知否，半是当年浊水泥。

宋祁　过摩诃池二首
    池边不见帛阑船，麦陇连云树绕天。
    百岁兴衰已如此，争教东海不为田。

宋祁　过郢中
    紫宙星翻唾雾开，据鞍追昔剩裴回。
    空闻曲里阳春老，不见城西艇子来。
    苦李成蹊谁驻盖，行云无所自萦台。
    江皋鱼鸟留连极，枉被从军驿马催。

宋祁　过玉莲汤
    平日宫中赐浴时，玉莲香目湧华漪。
    锦凫绣雁今安在，汩汩馀汤自入池。

宋祁　过朱亥墓
    屠门遗旧隐，鎚袖凛馀风。
    兵下邯郸壁，躯捐嚄唶公。
    种祠群望亚，樵禁九原中。
    中世同樗墓，东西夹汉宫。

宋祁　海棠
    万萼霞乾照曙空，向来心赏已多同。
    未如此日家园乐，数遍繁枝衮衮红。

宋祁　海棠
    西域流根远，中都属赏偏。
    初无可并色，竟不许胜妍。
    薄暝霞烘烂，平明露濯鲜。
    长衾绣作地，密帐锦为天。
    浅影才欹槛，横柯欲照筵。
    愁心随落处，醉眼著繁边。
    的的夸妆靓，番番恃笑嫣。
    何尝见兰媚，要是掩樱然。
    艳足非他誉，香轻且近传。
    所嗟名后出，遗载楚臣篇。

宋祁　寒食假中作
    九门烟树蔽春廛，小雨初晴泼火前。
    草色引开盘马地，萧声催暖卖饧天。
    萦丝早絮轻无著，弄袖和风细可怜。
    鳌署侍臣贪出沐，珉麋珠馅愧颁宣。

宋祁　寒食日送李公佐归汉东
    有客改南辕，春郊驻祖筵。
    罇寒禁火国，风暖浴沂天。
    茂草平无际，残花惨更妍。
    鹿鸣偕计近，簪盍约初年。

宋祁　寒食野外书所见
    一雨初回逗晚凉，近郊连帟俨相望。
    乞浆易醉墦间客，就养初閒竬下郎。
    暖吹未休缘迥野，低烟不散为垂杨。
    家家钟鼓争行乐，肯信龙蛇是怨章。

宋祁　寒食夜偶题
    前尘露气压轻埃，风漾花阴聚复开。
    苦恨浮云心不净，月中时汙太清来。

宋祁　寒夜
    孤客伤时晏，遥帷对夜分。
    虚轮抱初月，侧阵捲归云。
    霜蕙披寒颖，陂凫叫暝群。
    村砧与营杵，不寐最先闻。

宋祁　寒夜始长
    四海秋风晚，千门夜刻长。
    梧桐老空井，蟋蟀近人床。
