<!-- { "loadSidebar": true } -->
    谢君好语无貂续，题拙惭随赵璧归。

阳枋　舟过碛江同存子侄论易
    行行晚到碛江天，间把乾坤仔细论。
    流水不知何处去，渔樵一饱两忘言。

阳枋　舟过三游洞知遂脱兵火矣喜赋
    万里扁舟归自东，干戈满地路难通。
    弟兄一榻聊相对，叔侄双头未许同。
    峡入三游千太险，水连西蜀百忧空。
    家山桃李期堪数，共约花间酌晚风。

阳枋　诸公招饮不赴诗送酒
    又桨浮波日夜催，胥涛不到子陵台。
    为怜摘菊空盈把，故遣鸱夷送酒来。

阳枋　诸公招饮不赴诗送酒
    薨薨飞蠓哦空檐，跃马官尘日上船。
    故步明知常失却，剡溪兴尽不须前。

阳枋　棕花
    满株擐甲诧棕榈，叶展蒲葵冬不枯，
    鬼发擘开织玉掌，蚌胎剖破细琼珠。
    熟煨炉火香于笋，白饤盘银美似酥。
    珍膳莫充禅客供，恐猜鱼子放江湖。

阳景春　和伯高弟梦宗氏子寄生舍下
    黑貂敝色嗟苏郎，苦茶两饼话难详。
    老妪糟糠未鼎肉，漫劳戏彩啼其傍。
    造物寄意知何许，慈竹生舍贻吉祥。
    晚年慰见万事足，无乃宗子为小阳。
    当时顾后悲不孝，今日儿女还成行。
    难弟二珠奇男子，已角既鹿未角麞。
    先人有后欲昌炽，绎思为善宁无常。
    菊开佳色采盈手，酒浮蚁绿仍鹅黄。
    喜有诗书起门户，佳兴吹入秋风长。

阳景春　句
    五十三年堕鬓魂，一朝埋玉骨方温。

阳景春　句
    诗书有味嚼逾美，编简无花开自香。

阳景春　仲子枋试晬取墨
    俚俗儿周晬，罗陈试子材。
    怡愉观物色，拣择取烟煤。
    志在文章富，毫挥锦绣开。
    弟兄心笔砚，予岂怨贫哉。

杨安诚　白帝庙
    蜀江万壑俱东奔，瞿唐喧貀争一门。
    惊涛骇浪建瓴下，颠崖仆谷相吐吞。
    朋妖窟宅恃幽阻，正昼喷薄阴霾昏。
    灵宫奕奕镇地险，众渎禀令川只尊。
    赤甲后耸黄熊跃，滟澦前峙青猿蹲。
    舢舻衔尾下吴楚，约束蛟鳄如鸡豚。
    旧传鼓角致雨雹，裹篙不触撑舟痕。
    综理脉络尽西徼，帝假之柄攸司存。
    子阳祚国十年近，此地未省东其辕。
    联江列炬铁锁断，戎满奔北无留屯。
    江关回首尽汉帜，遗黎何自知公孙。
    血食汉代定不尔，但有故垒山之樊。
    子美误信齐东语，感慨勇略招英魂。
    山川之灵载望秩，僭伪讵可同时论。
    向来名实久淆溷，荐裸无乃渎俎膰。
    请从郦元为考证，神理昭昭斯可原。

杨安诚　句
    扶摇天一握，培塿蜀千山。

杨翱　题方干旧隐
    云山旦暮奇，篵隐世希续。
    脱略浮官心，蝉联先祖躅。
    门横严子濑，壁纪桐君箓。
    应笑泛轻舠，日为官牒束。

杨邦弼　挽王信伯先生
    伊洛亲闻道，渊微赖发扬。
    东吴贤望重，西观旧书藏。
    吾傥将安放，斯文岂遂亡。
    堂堂宁复见，门士恸新冈。

杨邦弼　挽王信伯先生
    梁木俄摧坏，嗟呈丧大贤。
    典刑看肖子，道学付谁传。
    一代风流尽，千年物论先。
    师言犹在耳，身敢坠周旋。

杨备　白都山
    驾鹤骖鸾自古闻，策名仙籍是真君。
    天边旧迹无处寻，满目青山空白云。

杨备　白鹭洲
    春信风生晚汛潮，印沙群鹭立还翘。
    凭高一片迷人眼，薦苇丛边雪未销。

杨备　白杨路
    残枝败叶几沾春，莫问栽培迹已陈。
    细雨斜风马无力，萧萧满路更愁人。

杨备　半阳湖
    江南龙节水为乡，水不纯阴又半阳。
    一片湖光共深浅，两般泉脉异温凉。

杨备　北渠
    金殿分来玉砌流，黑龙湖撒凤池头。
    后亭花落恩波断，翻与南唐作御沟。

杨备　采香径
    馆娃南面即香山，画舸争浮日往还。
    翠盖风翻红袖影，芙蓉一路照波间。

杨备　衠室
    摘茧抽丝女在机，茅簷苇箔旧堂扉。
    年年桑柘如云绿，翻织谁家锦地衣。

杨备　藏冰井
    尤喜凌人职未隳，闭藏出纳示箴规。
    战兢国步艰难者，常似临深履薄时。

杨备　层城观
    秋星如弹月如梳，宫妓香添乞巧炉。
    万缕千针同一意，眼穿肠断得知无。

杨备　长命洲
    梁武慈悲不鼎烹，蒙恩豢养亦虚名。
    狐狸口腹应潜饱，就死多于日放生。

杨备　长桥
    渔市花村夹酒楼，山光沈碧水光浮。
    松陵雨过船中望，一道青虹两岸头。

杨备　长洲
    太湖东西即长洲，临水孤城远若浮。
    雨过云收山泼黛，管弦歌动酒家楼。
    花光带露柳凝烟，藏苑笙歌已沸天。
    有客寻春拚一醉，青楼红粉洞中仙。

杨备　乘黄署
    执辔何人籍帝台，汉家天马不时来，
    疲驽多亦费刍粟，莫惜千金市骏材。

杨备　驰道
    路平如砥直如弦，官柳千株拂翠烟。
    玉勒金羁天下骏，急于奔电更挥鞭。

杨备　楚靳尚庙
    旧罗鱼腹葬灵均，竞渡如飞不救人。
    天意明知谗口毒，果遭天谴作蛇身。

杨备　促妆钟
    枕面钟声及早催，锦衾香叠百花堆。
    蟾蜍影落珊瑚架，照得仙娥下界来。

杨备　东磵
    手拖葛屦坐藜床，竹树萧然一水傍。
    枕上白云船下月，卜邻东磵胜东岗。

杨备　东冶亭
    忍泪相看酒共持，一生心事几人知。
    年年折尽东亭柳，此别绵绵无尽期。

杨备　洞玄观
    葛玄功行满三千，白日骖鸾上碧天。
    留得旧时坛宇在，后人方信有神仙。

杨备　独足台
    鸟迹分明在帝台，管弦声里轧书来。
    回头一觉风流梦，犹得朱门傍水开。

杨备　二十四浮航
    青誉浮航夜照波，星繁云静月华多。
    玉楼人凭栏干立，直下天心耿耿河。

杨备　二狱山
    雷霆号令雪霜威，二狱东西锁翠微。
    彷佛酆都丛棘地，岩扉应是古圜扉。

杨备　焚衣街
    雉头金镂又珠胎，烟绪香云昼不开。
    御路傍人皆欢息，逡巡红焰作青灰。

杨备　烽火台
    一带东流当複阙，篵台相望水云间。
    丽华应不如褒姒，几许狼烟得破颜。

杨备　佛窟寺
    曩事何人为证明，白云深锁翠微坑。
    已闻过去辟支佛，未见如来弥勒生。

杨备　覆杯池
    金杯覆处旧池枯，此后还曾一醉无。
    东晋中兴股肱力，元皇亦学管夷吾。

杨备　姑苏台
    山花野草一荒丘，云里骄奢旧迹留。
    珠翠管弦人不见，上头麋鹿至今游。

杨备　古南苑
    张永移家人洞天，绿篁红藕旧林泉。
    人间满百人应少，明帝恩深三百年。

杨备　观风楼
    观风危堞与云齐，楼下开门画戟西。
    鼓角声沉丝管沸，卷簾晴黛远山低。

杨备　桂岭
    步步高如月里攀，拂云枝叶伴云间。
    开花结子清香远，应似淮南一小山。

杨备　横塘
    早潮才过晚潮来，一一轩窗照水开。
    鉴面无尘风不动，分明倒影见楼台。

杨备　虎丘
    阖闾城见古荒丘，云里钟声满寺楼。
    白虎金晶人不见，昔曾雄据此山头。

杨备　华山
    岩屏晚树噪寒鸦，岚翠楼台释子家。
    池面镜光功德水，金波影里石莲花。

杨备　麾扇渡
    旌旗烁日刃凝霜，甲光如龙人似狼。
    羽羽麾风偃草，策勋多谢顾丹阳。

杨备　慧聚寺
    驻锡栖云石室中，楼台一片画屏风。
    禅师道德知多少，不尔山神肯助工。

杨备　鸡鸣埭
    辇出城时鸡未鸣，春罗蝉翼赭袍轻。
    蒙尘猎骑奔如电，到此闻鸡第一声。

杨备　剑池
    三尺龙盘古到今，波光凝碧暮云深。
    沈丝不断应无底，山脚池心彻海心。

杨备　江令宅
    竹木池台尚俨然，归时白头雪霜寒。
    青溪隐隐朱门处，曾属中书一品官。

杨备　蒋帝庙
    深逼岩扉敞庙门，灵风时动戟衣翻。
    秗災捍患阴功大，玉册劳加帝者尊。

杨备　交让渎
    琴丁结友事耕耘，田熟翻如虞芮君。
    彼此持廉为弃物，一名交让两难分。

杨备　金城柳
    风絮烟丝春复秋，攀条何故泪双流。
    烟怜树老犹青眼，不觉人衰已白头。

杨备　锦署
    人衣蓝缕地衣红，不念家家杼柚空。
    厥篚织文应岁贡，更翻新样集机工。

杨备　晋阴山庙
    炉香烟断暮云凝，阴德山高众所称。
    开府琅玡旧蒙福，龙飞一马至中兴。

杨备　景阳井
    擒虎戈矛满六宫，春花无树不秋风。
    苍惶益见多情处，同穴甘心赴井中。

杨备　九日台
    甲光如水戟如霜，御酒杯浮菊半黄。
    东日西风满天仗，萧韶一部奏清商。

杨备　句
    生来葬鱼腹，死后触龙鳞。

杨备　句
    云窦穿银井，冰甽賏玉浆。

杨备　绝地
    四主衣冠令不终，高门列戟谩重重。
    由来瘠沃分劳逸，莫道人凶非宅凶。

杨备　绝地
    列戟高门气自雄，主人应是偶相逢。
    由来祸福皆人召，此地无辜唤作凶。

杨备　昆丘
    云里山花翠欲浮，当时片玉转难求。
    卞和死后无人识，石腹包藏不采收。

杨备　劳劳亭
    柳风飞絮自征袍，望远楼中望眼高。
    几许江南名利客，灰尘满面日劳劳。

杨备　蠡口
    霸越勋名间世才，五湖烟浪一帆开。
    犹防乌喙伤同辈，此地复招文种回。

杨备　灵和殿
    得地恩深雨露偏，丹墀左右玉阶前。
    君王属意君知否，好似风流一少年。

杨备　龙兴寺
    高刹长幡敞净居，方袍圆笠照通渠。
