<!-- { "loadSidebar": true } -->
    天地一传舍，过客安可羁。
    唐肆欲求马，万事隙泀驹。
    白云亭上山，流水亭下池。
    夜半抚朱绳，美人生白髭。

何梦桂　挽方宫使
    鼎湖弓堕赋归来，地拆天分泰华颓。
    膝上二雏兵血燐，楼头万卷劫池灰。
    百年豪杰埋荒草，半世功名落大槐。
    身后有孙酹松柏，桥陵金粟暗苍苔。

何梦桂　挽阁门唐中斋
    英州别驾老昭陵，尚有钱塘八代孙。
    三略兵书生未识，百篇诗史死犹存。
    羊公岘首行人泪，白传龙门过客樽。
    盂饭寝园谁是主，凤亭霜露有鸡豚。

何梦桂　挽劲轩郑府理
    东林冠盖旧耆英，百尺丰碑志墓茔。
    经济志高官职小，睦姻义重货财轻。
    永平仓下遗红粟，仁寿堂前有紫荆。
    夜半山舟谁负去，盖棺犹是昔簪缨。

何梦桂　挽吏部刘谦山
    犹记青原白鹭盟，转头宿草上新茔。
    屋梁月落丹心在，海水天寒白发生。
    樽酒十年儿女泪，篇诗两地弟兄情。
    盖棺事了君无愧，未死遑知身后名。

何梦桂　挽宁谷居士何公三首
    英雄千古入泉台，八十余龄死更哀。
    隐谷云归龙已老，吟坛月堕鹤空回。
    黄花满地诗人老，青槚成阡吊客来。
    白发盖棺公事了，朔风世路正黄埃。

何梦桂　挽宁谷居士何公三首
    天寒白月堕西湖，血泪啼枯听薤歌。
    食子俱亡收子在，近孙犹少远孙多。
    北邙有地存诗窖，后圃无人负鞠窠。
    欲志鲁山惭四绝，空遗陈迹照松萝。

何梦桂　挽宁谷居士何公三首
    鼠绕枯藤啮未休，得如此老死何求。
    翁逾八十媪黄发，孙见曾玄儿白头。
    身世幅巾归趼室，岁时孟饭洒狐丘。
    百年心事无人识，分付黄花满地秋。

何梦桂　挽太学正节先生徐应镳
    国破君亡一死宜，绝怜儿女死如饴。
    龙池久负娲皇誓，蛙坎空遗烈士悲。
    洗骨不污唐门馆，沥心无愧赵孤儿。
    北行多少生还客，休向梯云读墓碑。

何梦桂　挽吴静轩
    手摩铭碣吊延陵，落日青山昨梦惊。
    狭世路危行却曲，浮生事了去分明。
    竹林熠耀飞台榭，石壁钩辀叫冢茔。
    珠雁玉龙今在否，漆灯千古照佳城。

何梦桂　挽新城徐岘山
    骑鸾一去藐尘寰，万里天风杳佩环。
    江海十年生白浪，星霜七秩陨朱颜。
    瑶池月堕梦中梦，翠岘云归山外山。
    身世到头秋露飞，吟魂犹自在人间。

何梦桂　挽袁安人徐氏
    政自伤悲叹纬嫠，可堪重赋柏舟诗。
    鸠怜只影营巢瘁，乌喜孤雏返哺慈。
    半世苦心生自媚，百年贞节死方知。
    曼曼世路成孤愤，惭愧山前读墓碑。

何梦桂　王石涧赋小有洞天之诗邵青鸡和之辄次韵奉谢
    自怜恶石狠难鞭，归去渔樵结老缘。
    野鹤分无轩上禄，醯鸡粗足翁中天。
    病来摩诘非真佛，睡去希夷已半仙。
    僻好自耽如嗜酒，醉乡休与醒人传。

何梦桂　慰严溪张君贡士
    朝日景曈曈，湛露溘已晞。
    日暮风凄凄，啼鸟失其雏。
    时迈感物化，抚事成伤悲。
    严溪子张子，有儿读父书。
    年少隽且文，亲颜悦以怡。
    一朝成鬼录，登台空望归。
    望归不归来，泪尽双目眵。
    嬴博招尔魂，忍抚游子衣。
    生子期养亲，安知亲器儿。
    古伤邓伯道，天道不可知。
    穆伯有收子，暮年良可期。

何梦桂　闻琴一首
    自呼浊酒赋江蓠，一曲朱绳万感随。
    沙漠美人青冢恨，关河壮士北邙噫。
    无人流水音谁赏，老我雍门听转悲。
    夜半月明天籁寂，飞乌犹自绕南枝。

何梦桂　希有鸟吟
    穹壤纷众羽，固有仁不仁。
    鸮凤虽异性，同为阴阳根。
    惟彼希有鸟，於禽集大成。
    力可振海岳，翂翐似无能。
    鲲鹏侈变化，比予尔何曾。
    群鷇偃下风，举受翼卵恩。
    万里不足飞，千载始一鸣。
    远之不可疏，即之不可亲。
    地维缺不震，天柱拆不惊。
    安得以宠辱，而能累其身。
    世固有大物，天地间气生。
    卑卑局耳目，夫谁识其真。
    道大固难同，安能抗世情。
    何如任毁誉，徜然忘我人。
    不谐众人口，而谐万世心。

何梦桂　小有山中即事
    閒随鹤影步山蹊，摘草归来养竹鸡。
    水带平沙流涧浅，云将落照压山低。
    覆阶乱叶凭风扫，护径业筠借鹭栖。
    万物不言皆自得，此心触处见端倪。

何梦桂　徐仲修寄诗次韵
    一枕邯鄣午梦醒，好风吹信入轩棂。
    溟抟六月鹏先化，胎孕千年鹤已灵。
    气囿阴阳元有数，道超天地妙无形。
    何时共作缑山隐，滴露松萝写易经。

何梦桂　雪楼程御史次方山房韵见寄用韵答赋三首
    万物委桥运，逝沙我回波。
    美人渺何许，道远空寤歌。
    原言结瑶佩，乘虬下阳阿。
    阳阿有瑶草，为我起宿痾。
    行行望高台，日暮将奈何。

何梦桂　雪楼程御史次方山房韵见寄用韵答赋三首
    青楼有蛾眉，翳袖渺独处。
    日暮赋摽梅，愧我求彼士。
    谁家操孤鸾，感此中夜起。
    明河落天西，玉绳低欲轾。
    结言藉媒劳，恩重报到无。
    明珠在羅襦，谁能谅心事。

何梦桂　雪楼程御史次方山房韵见寄用韵答赋三首
    思君隔山陂，矢心誓白水。
    夔蚿各自怜，人生贵适意。
    马头黄金羁，不易牛背睡。
    白发难再玄，百子空自许。
    南山或可移，愚公有孙子。
    堪舆浩无穷，俯仰一寤寐。

何梦桂　夜坐有感
    银汉无声玉漏沉，楼高风露入衣襟。
    洞龙睡熟云归岫，枝鹊啼乾月满林。
    瓮里故书前切梦，匣中孤剑少年心。
    征鸿目断阑干角，吹尽参差到夜深。

何梦桂　邑水南夜归即景
    郊原踏遍拾芳蘅，归听城头打二更。
    野渡无人舟早宿，山蹊有月马迟行。
    人家灯落半江影，僧寺钟来隔岸声。
    世路百年双屐底，青山不老白头生。

何梦桂　邑痒杏坛初成诸老倡和见寄因次韵
    双杏坛前花自春，登坛宛见仲尼心。
    千年此树几寒暑，一线生机无古今。
    西狩事非成反袂，缁林曲在尚鸣琴。
    閒花满地乾坤老，三叹遗风感慨深。

何梦桂　用侄炜之山行韵
    惜花急晨游，起坐旦未达。
    骑马去踏花，朝雨马蹄滑。
    落花委尘泥，花香在羅襪。
    猗兰觅余春，牡丹尺未发。
    游子何时归，使我幽愤豁。
    目断回雁书，遥遥楚天阔。

何梦桂　有感寄唐月心
    日暮佳人雪满簪，不堪重听楚骚吟。
    游豚吹浪江风恶，穴蚁坯封山雨深。
    遯世敢谈枰外著，济时空抱梦中心。
    閒花满地将军老，莫向东风更鼓琴。

何梦桂　有客曰孤梅访予於易庵孤山之下与之坐夜未半孤月在天笑谓孤梅曰维
    蹇四山之孤竹兮，商周二君。
    藐三径之孤松兮，晋宋一人。
    天地冰霜兮，木落归根。
    遗万物而独立兮，吾梅兄其仅存。
    夫孤高不易抗兮，故多以落落而遭世之闷闷。
    孤洁不易保兮，故多以皎皎而受人之昏昏。
    惟湼而不缁兮，梅质之清。
    磨而不磷兮，梅操之贞。
    嗟梅之爱兮，旷世无闻。
    将梅有心兮，千古谁论。

何梦桂　愚石歌
    大埠初分生怪石，曾与不周山作骨。
    山崩地缺天柱摧，片石耆姿转奇崛。
    娲皇炼石补天工，化作五星成五色。
    地下为石天上星，顽质变化生神灵。
    一朝天狼齧蚀五星陨，陨石枕头野犹有光晶荧。
    何人夜负入海屿，错杂昆吾无觅处。
    中间块石独崎嵚，住在锦溪溪上浒。
    石润可以砚，石文可以屏。
    屭屭或刳鼎，廉栗或劖铭。
    不然云母与紫英，否则丹砂和空青。
    尔材於用百不适，空有千尺高棱层。
    暴流没马不加减，霜降石出不加增。
    火不焦，水不凝。
    刻桐扣不鸣，饮羽射不惊。
    世间至智不能化，而我安敢逃愚名。
    人闻愚恶智喜，君谓我愚真知己。
    筑室招子原结交，更请柳溪作愚记。
    我笑已愚君更愚，世有两愚适相值。
    江流东去夕阳西，千古相看只如此。
    当年三品不点头，况被旁人鞭得起。

何梦桂　远游丞樵隐王德甫寄诗辄和二章以谢
    白日过驹隙，玄发成衰翁。
    升天无八翼，苦志怀晨风。
    晨风不可个，下界尘冥蒙。
    去去藐八极，安能离彀中。
    为马或为牛，吾将安适从。

何梦桂　远游丞樵隐王德甫寄诗辄和二章以谢
    宿昔梦见君。晨起得诗册。
    诗中意如何，闵我远行役。
    上言久别离，下言长寤擗。
    世无鲁阳戈，谁能回白日。
    白扫一夜生，为君隐陫侧。
    
    
何梦桂　岳帅寄烈女古意和韵答之
    一琴久弦绝，孤操谁与同。
    羅帏长白发，燕子楼已空。
    夫君邈万里，目断随冥鸿。
    鸿飞不南来，乱鸟啼朔风。

何梦桂　芸窗集画图
    天马不生韩干死，崔白翎毛落蒿里。
    虎头妙笔夜通灵，主爵郎中羞画史。
    杨君画眼空四海，剩把金奁賏奇诡。
    榆关牧马边草秋，一骑一纵骅与骝。
    阿谁青骢嚼金勒，拔剑奔逐髯怒虬。
    提弓空捍鸣镝尽，尘沙马耳风飕飕。
    筼箉谷中一梢出，冷蕊相看冰雪骨。
    葵花二色空争妍，没骨丹青翰水墨。
