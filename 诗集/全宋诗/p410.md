<!-- { "loadSidebar": true } -->
    终朝幸自无他事，忽听儿童报索租。

陈著　偶成寄吴竹修
    天自高高倚盖斜，遑知人事可嗟嗟。
    公移急甚擘张弩，私系甚如求破家。
    镇一方浮劳地柱，救众生病瓣天花。
    万般巧计输平实，笑钉当年复壁涯。

陈著　偶成梅山园有酌
    易来难去家半里，似有还无雨数丝。
    烂醉池边野花下，黄昏犹有未成诗。

陈著　脾疼大作
    夜来宿痼起心脾，辗转无眠不自支。
    水鸟信天那得饱，河鱼作祟却乘饥。
    苦无药力课神效，烂煮菜根为善医。
    造物怕生安乐病，时将疼痛玉吾衰。

陈著　脾疼大作
    头童面菜色，七十八年閒。
    聊把吟移病，何曾笑答閒。
    老妻愁日计，弱子怯时艰。
    此意有谁会，门前溪与山。

陈著　浦城外界梨岭西水碓头阻雪三日
    小小篮舆出远林，南来长苦路崎嵌。
    一千里外乡山杳，十二月中风雪深。
    清夜到家惟有梦，少年触事易酸心。
    须知行止元非我，阴六阳三古到今。

陈著　七十见梅有感
    万木都由冬折磨，孤根却做老生涯。
    寒心欲喹知谁主，瘦骨相依有自家。
    只许江南鸿雁见，肯交春后蝶蜂哗。
    风吹不断西湖梦，一曲从他月落笳。

陈著　七月望郡庠赋秋声诗且欲不犯题字及见所作良可发笑因赋二首示诸儿
    天教少昊管金行，发越清商妙莫名。
    万宇虚凉机自动，千林摇落气难平。
    怒为伍子潮江吼，细入欧公夜壁鸣。
    最是幽窗多感处，数声唳月雁南征。

陈著　七月望郡庠赋秋声诗且欲不犯题字及见所作良可发笑因赋二首示诸儿
    气应商声惨又清，人閒难听亦难名。
    非神非鬼洞庭乐，为鹤为风淝水兵。
    老叶自吟高处调，寒蛩相趁闹中鸣。
    西风机籁年年事，分付与天心自平。

陈著　碶头
    篙师无力橹声柔，已分前途夜泊舟。
    忽报西风吹柁尾，不须斜日到程头。

陈著　前纪时行
    孟春朔日雷声发，雷后兼旬雨不歇。
    仲春之朔近春分，一夜风雪四山白。
    丰歉气候看春头，乃今变异连两月。
    阴阳磅礴天地閒，自有常程更闭泄。
    今此胡为颠倒行，阖阖万物失其节。
    欲一出门泥泞深，巡檐问天天默默。
    老农忽从何处来，谓见岁时记中说。
    鸡旦之雷虽非时，犹曰其占多黍稷。
    今朝有雪却非宜，米价当踊民食缺。
    吉者未几凶者继，所喜转为忧惙惙。
    向来好事多不应，才说乖证不可活。
    黯然相对尚何言，但愿所应在雷在不在雪。

陈著　前人载酒光风霁月□醉中
    春渐老，年已耄，
    一时自适非不要。花香妙，
    柳腰袅，老怀未怯输年少。
    东风吹吹杖履便，燕娇莺姹不我嫌。
    南邻载酒西邻会，鸭肝猪肚供肥甘。
    回头看浮世，晨炊晚不继。
    我非世外人，乃为醉饱计。
    乐极愧生难为辞，礼谨意厚辞则非。
    何妨真率存古道，杯茶盏酒会亦奇。
    雨韭夜，菜羹社，
    前有杜老后司马。金谷楼台灰尘飞，
    两家淡薄千年话。

陈著　青山下
    千顷田畴麦浪花，数家林薄笋抽芽。
    休将世事俱归梦，颇喜人生尚有涯。

陈著　晴归
    儿造弄晴曦，安排老我归。
    江收閒水退，山戴断云飞。
    晚色明官路，清寒搅客衣。
    行行到嵩曲，犹可及斜晖。

陈著　晴郊意行到梅山示弟茝
    安排聚首易参差，信意行来始是奇。
    山色堪餐饶有菊，樵歌相应自成诗。
    危时杯酌旱云雨，老境襟期春水澌。
    醉里更无门外话，一声寒雁弟兄知。

陈著　晴行
    久晴常欲厌，黓里却宜晴。
    溪瘠容鱼穴，风恬安雁程。
    空山岩出相，老树叶生声。
    此景吟不尽，明朝重细评。

陈著　秋晚新晴
    杖屦访郊晴，秋光泼眼明。
    溪痕经水没，山面拨云呈。
    霞影收虹影，砧声急雁声。
    芙蓉花在否，滑路倩人行。

陈著　秋夜偶成
    小筑尘嚣外，清标秋气中。
    荻花浑妒月，梧叶已嫌风。
    钓箔惊檐马，册灯觅候虫。
    困来还倚竹，此意有谁同。

陈著　壬午九日有感
    修茂堂中九日杯，今年无复寿兄来。
    把萸空感同看会，插菊难教一笑开。
    不使犬鸡当厄去，却闻鸿雁送声哀。
    浮生忽忽何须感，荒草牛山戏马台。

陈著　日峰庵
    便道得幽寻，清风引入深。
    庵依山石脚，僧说老岩心。
    到处鬼无墓，此山松独林。
    人生竟何事，搔首立青阴。

陈著　如心侄有诗因用韵
    越鸟不巢北，流水东不西。
    人心胡不常，随世为昂低。
    造物善戏人，如儿笑复啼。
    行止当自适，何为尔栖栖。

陈著　如岳上人求赋剡鹿苑寺一览阁
    层檐危镇梵王宫，景物都归两碧瞳。
    九万里风斯在下，三千世界本来空。
    诗怀浩浩晴澜外，人事滔滔流水东。
    凝伫移时还暝坐，胸中天地自玲珑。

陈著　入城似吴竹溪
    投眠方丈室，为趁午潮差。
    父执子爱我，客身心是家。
    夜床安纸帐，晓枕梦梅花。
    早作临溪别，此情天共涯。

陈著　入京到西渡
    昨宵北渡今西渡，系是离家第二宵。
    诗伴风流勤犯驿，櫂郎醉饱健迎潮。
    丈亭浦上邻州接，笔架峰迷故里遥。
    得意归来期可数，榴花如火照高标。

陈著　三次前韵二首
    东风吹送世閒尘，斜日消凝洛下春。
    谁料马蹄成怪事，旁观自有豫知人。

陈著　三次前韵二首
    花本伤时不肯香，酒无赊处亦空忙。
    便逢花酒如何醉，回首凄烟锁景阳。

陈著　三次书怀
    默察天翻地覆由，寸心无处著私愁。
    忠唐不复瞻双庙，误汉皆知罪五侯。
    牧马入南飞浙水，狩车遵北感陈留。
    山川满目花如旧，邂逅春风可问不。

陈著　三井
    两崖削铁上擎空，下有灵潭与井同。
    龙出世时磐石透，水无底处洞天通。
    余波喷作雷霆怒，大旱腾为霖雨功。
    兄弟相携看奇迹，脚跟牢立巑巇中。

陈著　三月二日醉中快活吟第二笔
    看花须少年，老眼如梦然。
    人生不满百，动要言及千。
    富莫如金谷，贵莫如平泉。
    其能几何时，回首皆尘烟。
    我贫虽到骨，妻孥尚周全。
    纵有炊断续，未尝见忧煎。
    如此只如此，吾有命在天。
    今朝一杯酒，知者谁为贤。

陈著　三月二十五日醵饮于西峰寺分韵得因字
    牢穿不借踏青晨，信与林泉有夙因。
    忙里偶成真率会，醉来不省乱离身。
    归途西岭何妨晚，吹雨南风正送春。
    烧箂煮茶须再到，一山古意要诗人。

陈著　三月晦日同弟观侄津往宝幢哭刑部伯求弟道从茅山泊东林寺弟观有诗
    投憩得幽寺，便忘行路遥。
    竹边流水过，门外好山朝。
    金相已流土，海音无复潮。
    池檐立良久，老衲忽相邀。

陈著　三月晦日同弟观侄津往宝幢哭刑部伯求弟道从茅山泊东林寺弟观有诗
    劫火不飞处，便如仙洞源。
    载秧交野艇，卖笋到僧门。
    潮水河分港，南风雨暗村。
    家山百里外，回首已黄昏。

陈著　三月晦日同弟观侄津往宝幢哭刑部伯求弟道从茅山泊东林寺弟观有诗
    山泉今已矣，开落梦中花。
    欲哭青松墓，却留黄檗家。
    眼花飞作练，心事苦如茶。
    造物故相阻，雨阴殊未涯。

陈著　三月五日过云南竺湘家旧寓南轩怀朝见
    忆昨携儿寄小轩，儿今何在小轩存。
    唤爹若有褰裳语，恋母犹多泪席痕。
    两树桃花飞痛血，一山松影护游魂。
    销凝良久忽如见，我与同归家处村。

陈著　僧可正真赞
    古岩气骨，春风面皮。
    是人认得灵溪，灵溪元自不知。
    一片妙庄严域，千古万古光辉。
    本堂老人书。

陈著　僧雍野堂赞
    野堂之野，大千世界。
    野堂之堂，匪茅一把。
    也无籵篱，也无閒架。
    风月往来，云壑上下。
    空空洞洞，规模广大。
    是真非真，是假非假。
    善哉善哉，无成无坏。

陈著　山甫用前韵留别因又次韵送行
    二十年来一见悭，好风吹到小丹山。
    心交融畅醒如醉，诗话绸缪忙亦閒。
    村况非今非古处，花时半雨半晴间。
    君今更欲寻僧去，知有吟边债未还。

陈著　山家即事
    小筑山之下，林泉景自成。
    閒花随付分，啼鸟本无情。
    日暮岭云合，雨余溪水清。
    相逢是樵客，堪与话平生。

陈著　山家即事
    逃难走山巅，如何要顺便。
    食艰蔬胜肉，衣薄炭输绵。
    深静初心见，高虚远目鲜。
    沈思亦自好，写景欠龙眠。

陈著　山居避难六首
    三十六风轮，清磨万古人。
    军兴山胜市，岁歉富齐贫。
    破絮身饶垢，乾粮舌费津。
    吾生不足问，世事入长颦。

陈著　山居避难六首
    并刀越砥磨，天奈北风何。
    到处闻流杵，何时报止戈。
    逃藏愁木栅，沦落泣球窝。
    多少岩阿□，真成病伏波。

陈著　山居避难六首
    宦游二十载，时异即东还。
    勇弃斗升给，本无分寸攀。
    家贫空归巧，学废重时顽。
    平世已无况，况巢松竹关。

陈著　山居避难六首
    患难合扶携，临危路各迷。
    传闻妻奔北，邂逅子随西。
