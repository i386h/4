<!-- { "loadSidebar": true } -->
    戈戟森磨厉，韶钧富击挫。
    絮盐翻雅况，兰竹变新腔。
    取醉华灯烂，催归戍鼓鼙。
    晴檐成夜雨，更听陇头泷。

韩元吉　少稷劝饮每作色明远忽拂袖去戏呈
    无多酌我盖司隶，不能满觞田将军。
    坐中幸免沐猴舞，且复周旋非贵人。
    人言劲饮无恶意，君胡作恶使客起。
    少陵亦遭田父肘，况我忘形友君子。
    从今勿劝亦勿辞，我欲眠时君自归。
    先生一斗一石醉，莫问喧争与嘲戏。

韩元吉　神通夜宿玉虚宫小轩正对步虚峰道士云天宝三年有庆云见且山呼万岁
    槛外风高霜月明，步虚山里步虚声。
    罢琴刻烛初长夜，又得人间一梦清。

韩元吉　神通夜宿玉虚宫小轩正对步虚峰道士云天宝三年有庆云见且山呼万岁
    封禅空余不死名，华清宫里望长生。
    閒云强作人间瑞，更有山呼万岁声。

韩元吉　神通夜宿玉虚宫小轩正对步虚峰道士云天宝三年有庆云见且山呼万岁
    龙虎驱驰战阪泉，荆山鼎就更升天。
    轩辕到处存遗迹，忍使君王不学仙。

韩元吉　圣政更新诏书正告讦之罪因得小诗十首
    恶复凶终事久知，岂知圣断不逾时。
    小儒未叹周南滞，但喜逢人敢说诗。

韩元吉　圣政更新诏书正告讦之罪因得小诗十首
    桓温将死谢安起，霍氏初除魏相来。
    谁与圣君安大业，巍巍廊庙可无材。

韩元吉　圣政更新诏书正告讦之罪因得小诗十首
    圣朝遂失诛元载，公议犹能去霍山。
    落胆徒闻温御史，不知睿意在群奸。

韩元吉　圣政更新诏书正告讦之罪因得小诗十首
    元佑诸公秉国均，诏条先请惠吾民。
    孤雏腐鼠何劳逐，准拟朝廷政事新。

韩元吉　圣政更新诏书正告讦之罪因得小诗十首
    金貂七叶谁能必，石椁三年计自愚。
    得鹿覆樵真一梦，求鱼缘木信狂图。

韩元吉　圣政更新诏书正告讦之罪因得小诗十首
    献可争先底荆国，莹中居首论莆阳。
    十年言路皆支党，前无一语讥安昌。

韩元吉　圣政更新诏书正告讦之罪因得小诗十首
    近闻羔雁已成群，藻鉴渠能泾渭分。
    急士且须侯雍齿，得贤端可吏朱云。

韩元吉　圣政更新诏书正告讦之罪因得小诗十首
    刺字几漫冠欲尘，向来浮薄自纷纷。
    尔曹胸次多周孔，忍作铜山破贼文。

韩元吉　圣政更新诏书正告讦之罪因得小诗十首
    荆棘谁令满路栽，雷州司户却生回。
    独怜阳陆真天命，不见承平公道开。

韩元吉　圣政更新诏书正告讦之罪因得小诗十首
    潮阳初谪八千里，中令俄成十九年。
    地下修文应泚笔，卫公精爽故依然。

韩元吉　食田螺
    几年客勾吴，盘馔索无有。
    鯹鹹咀彭蜞，臭腐羹石首。
    牛心与熊掌，梦寐不到口。
    朼来灵山下，空肠尚雷吼。
    苜蓿映朝餐，杞菊富肴簌。
    相过有贤士，无以侑卮酒。
    踡跹樽俎间，见此青裙妇。
    百金买市城，竞拾不论斗。
    枵中本离化，黝质真坤耦。
    稍稍被寒泉，累累付清滫。
    舒觞颇甘豢，窒户还畏剖。
    芼姜摘其元，璀璨置瓦缶。
    中年消渴病，快若尘赴帚。
    含浆与文蛤，未易较先后。
    吾生亦何为，甘此味岂厚。
    醢之自周官，竞我乃田叟。
    尚殊鼠供苏，复烦蟆饷柳。
    北风饫竹实，南俗夸针取。
    虽非绿纹酌，仅免青泥呕。
    据龟定应用，噉鰒良可丑。
    谁能事颜色，此腹嗟敢负。
    诗成调儿曹，吾意真亦偶。

韩元吉　史十伯强浮沈市廛自号道人而笔力议论不可掩仰岂隐者耶观其诗卷赠
    未容君识得君诗，添我幽栖一段奇。
    会有吹嘘天上去，沈香亭北要新词。

韩元吉　史十伯强浮沈市廛自号道人而笔力议论不可掩仰岂隐者耶观其诗卷赠
    头上尘冠岂易弹，匣中长剑箧中丹。
    放怀风月真余事，好向朝廷策治安。

韩元吉　市人有弄虎者儿辈请观饲以豚蹄睹其攫噬戏作四绝句
    眈眈出柙小於菟，犹意他年见画图。
    养汝由来得无患，却惊赤手竞编须。

韩元吉　市人有弄虎者儿辈请观饲以豚蹄睹其攫噬戏作四绝句
    呀然一啸朔风生，儿女窥帘笑且惊。
    槛内应怜只摇尾，山中不记旧横行。

韩元吉　市人有弄虎者儿辈请观饲以豚蹄睹其攫噬戏作四绝句
    长年肉食定何功，乞汝豚足且慰穷。
    猿臂将军应老矣，南山忽忆夜弯弓。

韩元吉　市人有弄虎者儿辈请观饲以豚蹄睹其攫噬戏作四绝句
    荧荧目色为生寒，蛮獠歌呼意自閒。
    莫倚便能探虎穴，势卑还长越王炎。

韩元吉　松江别范至能朱伯阳
    弹铗功名易白头，归欤未佃五湖舟。
    送君与我皆为守，到处逢山且纵游。
    薄日连云千幛晓，斜风吹雨一江秋。
    买鱼斫鱠垂虹上，更为今年好景留。

韩元吉　松江别范至能朱伯阳
    吴歲湾月韵江船，屈指同行二十年。
    胜日五湖看老矣，倦游双鬓各苍然。
    拟寻诗酒平生社，未了尘埃薄宦缘。
    后夜西风相忆梦，琵琶亭下水笼烟。

韩元吉　松江感怀
    忽忽倦行役，栖栖问穷途。
    生涯能几何，所抱诗与书。
    凄凉吴淞路，不到十载余。
    当年路傍柳，半已阴扶疏。
    系舟上高桥，春水正满湖。
    鸥鸟如有情，见人远相呼。
    境豁目为纵，兴长心特舒。
    尚想张季鹰，此焉赋归欤。
    生前与身后，底用论区区。
    但当酌美酒，一鱠江中鲈。

韩元吉　宋传道挽词二首
    德履无遗恨，弦歌有去思。
    养亲三釜乐，作郡十年迟。
    壮志沈黄壤，英游闭赤墀。
    丰碑颂遗爱，谁为继罗池。

韩元吉　宋传道挽词二首
    留落东州彦，相期幸卜邻。
    筒诗余唱永，樽酒记情亲。
    旧国归无日，诸乡见有人。
    佳城千载恨，雪涕楚江滨。

韩元吉　送陈天与知徽州
    台阁英名二十年，卜居那得便林泉。
    履声旧振星辰上，谏墨犹存雨露边。
    欲考治功三府近，且施惠政一州先。
    黄山看尽须黄阁，六月天池更著鞭。

韩元吉　送杜少柳起萃知遂宁府以高名千古重如山为韵七首
    男儿生世间，身名要俱高。
    苟不得其所，富贵轻鸿毛。
    古来献言士，忠嘉极夔皋。
    尚友千载余，斯心岂徒劳。

韩元吉　送杜少柳起萃知遂宁府以高名千古重如山为韵七首
    十年天壤间，久矣闻公名。
    词华少陵系，臭味修水甥。
    一著獬廳冠，谠论惊纵横。
    九卿固美秩，不如偃专城。

韩元吉　送杜少柳起萃知遂宁府以高名千古重如山为韵七首
    国朝御史府，一代名多传。
    暂退或久庸，始愚亦终贤。
    得失安足论，俯仰岁已迁。
    但存爱君心，岂忧时命邅。

韩元吉　送杜少柳起萃知遂宁府以高名千古重如山为韵七首
    厚味得无毒，良药信多苦。
    毒留患滋生，苦过疾息愈。
    吾君尧舜资，事业方复古。
    公行幸迟迟，去国犹去鲁。

韩元吉　送杜少柳起萃知遂宁府以高名千古重如山为韵七首
    灵旗出江淮，犀甲下秦陇。
    天声毙狂酋，百战有余勇。
    手敛权贵避，胆落将士惧。
    谁欤任司直，用舍系轻重。

韩元吉　送杜少柳起萃知遂宁府以高名千古重如山为韵七首
    西京蜀都望，渊云暨相如。
    节谊知不足，文章焉取余。
    凛然见风采，吾非斯人徒。
    峨峨眉山阳，不但闻三苏。

韩元吉　送杜少柳起萃知遂宁府以高名千古重如山为韵七首
    征帆转吴楚，涉江指岷山。
    富贵归故乡，昔人以为难。
    大府固可乐，高风亦难攀。
    岂必待政成，甘泉行赐环。

韩元吉　送郭诚思归华下
    忘怀物外且如愚，何事劳精据槁梧。
    以马喻马即非马，数舆无舆方得舆。
    莫执斧斤过栎社，懒施几席向蘧庐。
    好归玉秀峰前座，闲看晴云自卷舒。

韩元吉　送韩子师宋婺州
    功名相望十年前，白首官曹仅接联。
    良玉要须更九火，明珠那得閟重泉。
    清风遂作双溪咏，老手悬千剧郡便。
    奏谭不妨聊第一，归来更著祖生鞭。

韩元吉　送李直刚盐官县尉
    蚤接君家大父游，乃翁幕府尚淹留。
    文华遂风诸郎秀，名宦悬知异日优。
    朝雨拍溪梅正熟，晴云烘路麦初秋。
    渭南自昔多贤尉，官近长安不用愁。

韩元吉　送李子永赴调改秩
    逸骥骞腾十二闲，追风那复驻辕间。
    向来官况诚留滞，此去诗情记往还。
    会谭未妨更美秩，趣班聊喜近天颜。
    割鸡莫费千牛刃，奏赋金门入道山。

韩元吉　送梁士衡归余杭
    一水分他县，音书近可传。
    飘零俱北客。憔悴各中年。
    破屋春风里，扁舟夜雪前。
    故人逢短簿，为话意茫然。

韩元吉　送梁士衡归余杭
    古寺荒山曲，相过日自宜。
    插花狂随帻，折屐醉争棋。
    世事关情懒，风光逐意移。
    岁寒冰断港，君云复何之。

韩元吉　送谅弟丞邵阳
    春水生南涧，吾衰久索居。
    三年迁作别，数字且频书。
    文史差无负，田园慨未余。
    常存爱民意，门户有权舆。

韩元吉　送陆务观得倅镇江还越
    高文不试紫云楼，犹得声名动九州。
    金马渐登难避世，蓬莱已近却回舟。
    烧城赤口知何事，许国丹心惜未酬。
    归卧镜湖聊洗眼，雨余万壑正争流。

韩元吉　送陆务观得倅镇江还越
    前年边马饮江水，烽火瓜州一水间。
