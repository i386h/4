<!-- { "loadSidebar": true } -->
    浮杯不会老婆禅，直至如今遭点污。

释宗杲　颂古一百二十一首
    电光石火尚犹迟，猗死禅和那得知。
    转面回头拟寻讨，夕阳已过绿榉西。

释宗杲　颂古一百二十一首
    眼光烁破四天下，婆子拳头没缝罅。
    当机觌面事如何，猛虎脊梁谁解跨。

释宗杲　颂古一百二十一首
    三世诸佛不知有，老老大大外边走。
    眼皮盖尽五须弥，大洋海里翻筋斗。
    狸奴白牯却知有，瀑布不溜青山走。
    堪笑无端王老师，错认簸箕作熨斗。

释宗杲　颂古一百二十一首
    一堆红焰亘晴空，不问金鎎铁锡铜。
    入里心教成水去，那容蚊蚋泊基中。

释宗杲　颂古一百二十一首
    崎崎岖岖平坦坦，平坦坦处甚崎岖。
    蓦地跛驴能蹴蹋，抹过追风天马驹。

释宗杲　颂古一百二十一首
    云门举起竹篦，开口知君话堕。
    上方香积不餐，甘伏食人涕唾。

释宗杲　颂古一百二十一首
    云门举起竹篦，禅和切忌针锥。
    鸾凤不棲荆棘，{左感右鸟}{左感右鸟}偏守空池。

释宗杲　颂古一百二十一首
    云门举起竹篦，通身带水拕泥。
    奉报参玄上士，撒手悬崖勿迟。

释宗杲　颂古一百二十一首
    云门举起生篦，拟议知君乱统。
    直饮救得眼晴，当下失却鼻孔。

释宗杲　颂古一百二十一首
    云门举起竹篦，露出心肝五脏。
    可怜猗死禅和，犹自魂飞胆丧。

释宗杲　唐道人请赞
    这尊慈，无措索，
    忽地喜，忽地恶。
    喜也，和气和春百华开萼，
    怒也，雷电风云一时俱作。
    似恁麽做处，若非阿修罗王，
    即是金仟大觉。唐道人，
    贤收却。逢人不用展开，
    卷来送在壁角。

释宗杲　天童觉和尚赞
    烹佛烹祖大炉韝，煅凡煅圣恶钳鎚。
    起曹洞於已坠之际，针膏肓於必死之时。
    善说法要，冈涉离微。
    不起于座，而变荆棘林为梵释龙天之宫而无作无为。
    神澄定灵，雪顶庞眉。
    良工幻出兮，不许僧繇知。
    虚堂张挂兮，梁宝公犹迷。
    个是天童老古锥，妙喜知音更有谁。

释宗杲　汪状元燕坐轩
    不於三界现身意，棹举何如愦愦时。
    寄语轩中燕坐者，好看新月下前溪。

释宗杲　维摩居士赞
    冷坐毗耶城，百病一时发。
    不得文殊来，几乎无合杀。

释宗杲　魏侍郎净心阁
    伟哉广大寂灭心，譬如虚空不分别。
    拟心求净即染污，况复比伦诸佛土。
    又如梦中所见物，所见是有不可取。
    如是通达无有疑，净心之义炳然现。
    是义现矣难测量，超诸色相离言说。
    过去未来现在世，佛及菩萨与声闻。
    一切含识有情类，平等於义如实了。
    善哉奇特过量人，只以此阁演是义。
    演已便息随所缘，亦与梦中无差别。
    我以父母所生口，说此无上妙伽陀。
    庄严广大寂灭心，为诸来者作饶益。

释宗杲　文俊禅人求赞
    咄这担版汉，从来无所知。
    曾经一顿饱，忘却累年饥。
    动便触人讳，拍盲不识时。
    平生没活计，赤手讨便宜。

释宗杲　文殊问疾赞
    居士何曾病，是病因问有。
    两眼对两眼，世医咸拱手。

释宗杲　闻监务请赞
    谓汝惺惺，时复放淈{左氵右盾}。
    谓汝太褊急，间或又容物。
    既作人天师，开口便轻忽。
    庄严贤劫中，且无如此佛。
    寄语闻子清，划礁这个贼。

释宗杲　无著道人请赞
    汝求吾之赞，复赞吾之真。
    大涨绝涓滴，须弥无一尘。
    以讦为直而非直，以察为明而非明。
    象王回旋，师子嚬呻。
    如此为人善知识，少吃酸醋三五升。

释宗杲　吴提弄请赞
    这个村和尚，少人能近傍。
    墨漆粗竹篦。佛来也一棒。
    没秋毫人情，有万千无状。
    慈悲时观音菩萨之所不如，瞋恚时阿修罗王亦难比况。
    世上可曾可恶者是这船底阿师，如何，
    也有人画渠供食。

释宗杲　五祖演和尚赞二首
    赤骨力地，有{左龠右虎}无裦。
    敢与海神，争先斩富。
    说大脱空，荷担佛祖。
    七八圆全，不成三五。
    村歌社舞可怜生，引得儿孙弄泥土。

释宗杲　悟本禅人求赞
    一千七百痴衲子，围绕这个无明叟。
    细腻常没一星儿，粗糙却有七八斗。
    未尝寂寂入禅定，终日波波廊下走，
    为人巴鼻亦好笑，更不容人谩开口。
    盲枷瞎棒当慈悲，是与不是劈脊娄。
    如斯主法作宗师，枉续牟尼子孙后。
    本禅千万晨学伊，学伊和尔不唧{左口右留}。

释宗杲　西余端和尚赞
    被底礼寅朝，去住随风扫。
    名呼章相公，侮嫚圆照老。
    不托和尚，两拳打翻。
    回头妖僧，一句骂倒。
    只看几著子，不必问他禅道。
    个是金毛师子儿，狐狸野干徒叫噪。

释宗杲　向侍郎无热轩
    勇猛精进过量人，号曰芗林大居士。
    住无变易真实处，而常顺行诸佛法。
    不作世间颠倒业，成辨出世胜方便。
    而能於此方便中，幻出难思诸境界。
    复於难思境界中，而现种种殊胜事。
    华林宝树咸放光，接影连辉相鉴彻。
    光色清净如金刚，世间无有能坏者。
    又如无热大宝池，四面分流入於海。
    是海广大无边际，不出居士一毛孔。
    於一毛孔放光明，八万四千同时发。
    不劳居士转舌相，只以此肖宣妙法。
    是法即是此肖明，不离是光说此法。
    大海毛孔亦复尔，上旨芗林无热义。
    是义如空不可量，一一包罗世间相。
    我今以此无义语，路为居士出只手。
    佛子来登无热轩，众宝妙沙开户牖。

释宗杲　谢紫岩居士
    紫岩分惠建溪茗，妙喜答以青州衫。
    得人一牛还一马，前三三与后三三。

释宗杲　许司理请赞
    湛不摇处，正好著力。
    欲识吾真，出阴办入。
    一毛端头，师子返掷。
    赤肉团上，万仞壁立。
    冲密湛然知不知，铁牛生得玉猫儿。

释宗杲　雪峰空长老求赞
    慧空抓著吾痒处，吾尝劄著伊痛处。
    痛处痒，痒处痛，
    不与千圣同途，岂与衲僧共用。
    莫言扫帚竹时无钱筒，蒿枝丛林无梁栋。
    虽然家丑不可外扬，也要诸方眼目定动。
    而今各自不得已，一任画出这般不唧{左口右留}底老冻{左鼻右上鸟下瓜}。
    但将悬向壁角落头，使来者瞻之仰之。
    昼夜六时烧兜楼婆力迦沈水栴檀之香，作七代祖翁之供。

释宗杲　言法华赞
    旋陀罗尼三昧，语默元无羐碍。
    揽衣著屐走街，刚被时人笑怪。
    问伊住止何处，向道我侬弗会。
    进前拟议思量，咄哉漆桶不快。

释宗杲　杨岐和尚赞
    异类中行，拕犁拽耙。
    栗棘金圈，是何言话。

释宗杲　用宣禅人请赞
    宣传吾真，吾为宣说。
    眨上眉毛，大巧若拙。

释宗杲　又六湛堂
    非湛非摇此法源，当机莫厌假名存。
    直须过量英灵汉，方入无边广大门。
    万境交罗元不二，六窗昼夜未尝昏。
    翻思庞老事无别，掷剑挥空岂有痕。
    
    
释宗杲　又同尘庵
    尘无自性，揽真成立。
    拟和其光，同亦俱失。
    外既匪宽，内亦不窒。
    是义非虚，亦复非实。
    庵中主人，如玉处石。
    作如是观，千载一息。

释宗杲　又作偈
    大根大器大力量，荷担大事不寻常。
    一毛头上通消息，遍界明明不覆藏。

释宗杲　喻郎中观我庵
    万物备於我，我观卒未休。
    智者返观我，纵横得自由。

释宗杲　御赐真赞师演成四偈
    生灭不灭，如水中月。
    不可揽触，妙在甄别。

释宗杲　御赐真赞师演成四偈
    常住不住，是真实义。
    一幅丹青，辉天鉴地。

释宗杲　御赐真赞师演成四偈
    圆觉空明，胡来汉现。
    一点灵光，万化千变。

释宗杲　御赐真赞师演成四偈
    随物现处，廓清军宇。
    不动神情，气蚕项羽。

释宗杲　圜悟和尚赞三首
    道大德备之词，先师之真。
    此处无金二两，俗人酤酒三升。
    超佛越祖之谈，赞师之禅。
    削圆方竹杖，鞔却此茸毡。
    无可谕，无可说，
    正是守著击驴橛。那堪更言七坐道场三奉诏旨，
    大似郑州出曹门，且喜没交涉。
    降此之外，毕竟如何。
    江南两浙，春寒秋热。
    寄语诸方，不要饶舌。

释宗杲　圜悟和尚赞三首
    风雷为舌，虚空为口。
    应群生机，作师子吼。
    眼肖烁破四天下，惊起法身藏北斗。
    个是杨岐嫡孙，喝下须弥倒走。

释宗杲　圜悟和尚赞三首
    这老汉无置锥之地而不贫，有无价这宝而不富。
    睹从善而不欣，遇诸恶而不怖。
    一著当阳全提，要且秋毫不露。
    有时石火里藏身，却向电影中回互。
    塞却临济三玄门，截断岩头末后句。

释宗杲　阅藏后题智证庵壁
    柏子拈来香满庐，蒲团静里结跏呋。
    三年过眼千千卷，此际分明一字无。

释宗杲　云门和尚赞
    开雪峰口，出睦州气。
    袖手俨然，眈眈虎视。
    我说是言，有语无义。
    石火电光，咄哉钝滞。
    伽梨勃窣知是谁，有人续得末后句，
    许尔亲见渠侬。

释宗杲　蕴闻禅人请赞
