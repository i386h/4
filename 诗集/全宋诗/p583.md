<!-- { "loadSidebar": true } -->
    学到狼胡心湛湛，性同麟趾步融融。
    已锄汉戚更王化，行建周宗辅圣聪。
    师友一源端复振，世间从此卜兴隆。

度正　上茶使赵伯川
    几年题笔决文围，妙手元堪补衮衣。
    不讦不谀持正大，能经能济洞几微。
    天高且作茶星现，地迥行亲海月辉。
    万岁池塘神兴逸，总教西子赋东归。

度正　上李大参
    坐对江山古与稽，熏炉一线入云霓。
    闻思草木忧春雨，轸念桑麻病夏畦。
    有美荇蓠泥不滓，无言桃李下成蹊。
    青天莹彻明如鉴，下照毫厘自不迷。

度正　上李大参
    云间龙鹤隐峰峦，袖手何妨此考槃。
    秋老未须愁菊悴，春回宁复讶梅酸。
    风吹雁字成簪盍，雪压鸥盟阅岁寒。
    万卷后坟谁可续，为言执事劝加餐。

度正　上赵茶马
    仙源奕叶满皇州，人物于今第一流。
    蹈履诗书宗孔孟，扶持日月继伊周。
    更观河浒盘根出，已自风雩向上求。
    异说扫除昌此道，方来勋业掩前修。

度正　上赵茶马
    圣门绝学叹中微，天佑斯文再发挥。
    宗衮爰升陪国论，党魁特起赞经闱。
    麒麟复见公朝瑞，虎兕何忧我道非。
    千载明良相庆会，更歌既醉醉无归。

度正　上制置侍郎
    武侯落落旧规摹，千载谁能发壮图。
    抚定南方无后顾，感通北面自前孚。
    但于号令教心服，自是欢忻听指呼。
    群策不遗光竹帛，方知儒术本非迂。

度正　上制置侍郎
    龙虎西头象更雄，巍然坐觉马群空。
    三千威已行方外，百万兵元贮腹中。
    蜀国欢声连上国，秋风和气似春风。
    只今欲荐斯文寿，大雅篇中愿赋崧。

度正　上制置侍郎
    堂堂汉使到天涯，覆芘西南亿万家。
    礼乐化行真有道，强梁气慑自无譁。
    坐观狼狈奔牛角，敢复猖狂犯虎牙。
    措置得宜归妙算，更歌丰乐庆中华。

度正　食笋
    早笋自香美，欲食不得尝。
    晚笋已恶臭，顿顿充庖浆。
    蔬食苦不继，且复几其良。
    陋巷有佳人，箪瓢不充肠。
    其人久已死，至今有耿光。
    所以天下士，贫者惟其常。
    得失固了然，是非何较量。
    大烹幸列鼎，嗟尔其勉强。

度正　寿黄侍郎
    玉井之泉其源深，渊涵停蓄包千寻。
    风行于上渺河汉，诸子浅陋其蹄涔。
    茫无畔岸容鼍鳖，富有磊落潜球琳。
    大原自出号学海，馀波散及蕃儒林。
    有如霁月当空照，罗列万象中森森。
    恭惟王明可用汲，一勺沃我思贤心。
    推之四海泽焦槁，元戎十乘来髒髒。
    铜梁玉垒日澄净，夜气晨光焕井参。
    区区贱子愚且鲁，非曰能之学鼓琴。
    殷勤三弄众掩耳，莞然一笑遭知音。
    推琴而作喜欲舞，慨我得此逾兼金。
    上方穆穆回元化，舍尔其谁扶当今。
    传闻丹诏九霄下，衮舄未至虚宸襟。
    请书国纪开皇极，雍容调燮阳与阴。
    愿公自爱毋久外，天下苍生思作霖。

度正　寿黄运使
    南海之中三神山，高出天宇超人寰。
    上有神仙百万宅，琼栏瑶榡相回还。
    四方鳞鳞中杰观，不知谁氏当中间。
    或云黄帝之后已百世，云仍诜诜褒衣博带千官班。
    向来山泽癯，晦伏潜深湾。
    是家老仙伯，下顾目所瞷。
    中夜舞鸾凤，明朝排天关。
    自从放出一头地，长江大河声潺湲。
    东皇回跸鼓万象，和气袭人春初颁。
    云裾霞佩来何所，巍峨步趋貌则闲。
    生香馥郁浮四座，得未曾有天非悭。
    至人之子饫芳味，欲揭北斗高莫攀。
    丹霄争看来驿骑，衮衣直上承天颜。
    上论唐虞开稷契，下及草野兼庸孱。
    嗣德之继发馀响，未必政尔诗书删。

度正　寿寺丞唐丈
    维时皇舆驻吴门，三光五岳之气元未分。
    钟而为木为杞梓，结而为玉为瑶琨。
    先生独得之，表里何粹温。
    渊然之学妙今古，浩然之气充乾坤。
    探月窟，蹑天根，朝蟠木，夕崑崙。
    超轶绝尘有如此，馀子瞠若谁追奔。
    纷纷何所知，骇叹空云云。
    君不见蔡家太师倡绍述，当时流毒并鸡豚。
    鲁国抱其学，屹如中岳尊。
    又不见秦家太师握和议，群邪暡暡迷天伦。
    紫微于是时，横身扶正论。
    天公下监世忠义，畀以斯道昌其孙。
    胡不游东观，胡不游西崑。
    胡为尚婆娑，万里乘朱辬。
    依然不磷缁，炯炯超尘昏。
    昔尧登彭叟，历佐周与殷。
    后来磻溪翁，辛勤晚策勋。
    况兹才之难，典刑谅谁存。
    玉律回孟陬，瑞气如云屯。
    请赋嵩高篇，万口同一言。
    愿公上玉堂，愿公登金门。
    功成名遂归乡枌，贱子年年开金樽。

度正　寿外舅富顺赵使君
    天家积庆如江河，千枝万叶鲁卫毛。
    声名赫赫照今古，骨相飘飘多俊髦。
    惟安懿王迈种德，当时庙社遗勋劳。
    本支百世端未艾，绵绵瓜瓞更崇高。
    只今中兴得旦奭，夹辅日月参夔皋。
    自馀材德踵相望，磊落抱负皆英豪。
    或持皮帛登台省，或奉符竹分旌旄。
    金川丈人最后出，平生力学勤持操。
    高谈奥论不可到，一洒万字无停毫。
    聊将圭撮试当世，已被天语加崇褒。
    从此公道更开泰，未必奔走悬三刀。
    念昔南宫陪俊翮，偶附骥尾辞蓬蒿。
    因蒙顾盼被收录，得拜门下恩则叨。
    自怜薄命薄如叶，十年再尔吟离骚。
    世间情态已百转，每叹慈爱终坚牢。
    今逢佳节揆初度，欲荐眉寿酬甄陶。
    丈人丈人听我语，我语憔悴空啾嘈。
    白圭三复古亦少，缁衣改为今可遭。
    人言恺悌必富贵，恺悌富贵何由逃。
    不愿归来一尊酒，但愿努力登三鳌。
    我欲执鞭追壶中之日月，荐海上之蟠桃。

度正　寿宪使大卿
    自昔天之生大贤，其间往往几千年。
    前日颜曾乃并世，后来孙乐还齐肩。
    参稽疏数未一概，废兴大抵关诸天。
    恭惟皇家受眷命，五星集奎光芒悬。
    复振斯文自洙泗，涣然遗响闻伊瀍。
    微言奥论揭日月，九州四海俱流传。
    浩斋先生本自得，闻风特起吾东川。
    当时造入自孟子，善养其气气浩然。
    配合道义期充足，至大而刚直以全。
    后来岂不有继者，要之闻道先生先。
    今夕何夕天气好，虞琴初奏南薰弦。
    正阳之月月几望，于时盖得乾之乾。
    宜其秀质温如玉，不磷不缁白且坚。
    吾君好学古未有，直上便可升经筵。
    力辟淫邪开正道，雍容尧舜陈王前。
    仰视苍苍岂无意，如此大器堪扶颠。
    诸生载酒来荐寿，山肴野蔌徒拳拳。
    跻彼公堂喜拜舞，正也请赋嵩高篇。

度正　寿章漕
    苍苍闽山高，悠悠闽水清。
    厥初萃瑰琦，而世生豪英。
    恭惟皇庆历，当天开文明。
    风云千载会，罗列皆名卿。
    当时郇国公，致身为阿衡。
    勋德著庙社，云仍烂瑶琼。
    迨兹中兴来，接武扶炎精。
    先烈益以震，煌煌照天京。
    蓝田得佳种，历世勤锄耕。
    荏苒岁月久，斗杓符南撑。
    得此希代宝，异奏如{音巠}韺。
    堂堂粹德容，度量何恢宏。
    俾之典风宪，官邪当震惊。
    俾之职献纳，国论当丕平。
    俾之领枢柄，边疆当不兵。
    俾之坐庙堂，帝业当盈成。
    翻怀千里绶，尺泽扬修名。
    皇慈有远听，褒章畀一旌。
    驱车振末俗，雅意先文盟。
    贱子偶在泮，锡朋赋莪菁。
    佳节庆亲逢，黄流酌金觥。
    愿公接皋夔，愿公齐乔彭。
    百年起世德，一旦收家声。
    从容趋玉陛，怀哉一儒生。

度正　寿制置吴侍郎
    洙泗之根枯无芽，千五百年复生花。
    章通句解到圣处，格高调古意易差。
    南岳一登光万丈，下照百物穷幽遐。
    天公欲振斯文绪，卓尔大雅生长沙。
    淡如清庙有遗味，粹如白璧无纖瑕。
    周旋礼乐今冠冕，弹压妖怪古镆铘。
    翱翔秘馆育仪羽，岌页殿中峨触邪。
    忽惊云雾蔽日月，一落湖海潜烟霞。
    浮言既空望逾远，歨起仍乘使者车。
    急祗临遣护襄汉，旋奉温诏来三巴。
    春风所及自和气，坐令四境还桑麻。
    五月渡沪臣敢惮，昼日三接恩意加。
    皇心念尔蜀父老，因以与尔毋咨嗟。
    但见田亩兴孝悌，已无稂莠劳梳爬。
    洋洋韶瀋出正始，一洗下俚之淫哇。
    夤缘末学被罗致，得以文艺陪绛纱。
    作兴诗书盛乐育，谓之文翁宁非耶。
    蜀人德公盛于卫，思厚报之吟木瓜。
    二阳寖长今初度，门无杂宾宾则嘉。
    欲酌北斗荐眉寿，听我祝辞人无譁。
    先生直上作舟楫，领袖夔契承勋华。
    心回元化位天地，手挈魁柄扶邦家。
    工师作室贵兼用，施置宁遗负与叉。
    自怜愚锝无所似，独于诗书涉津涯。
    有如使之执经侍，或能诵说圣人污。
    古来好善优天下，珍重先生借齿牙。

度正　送别罗坚文
    共席胜冠日，分头既仁年。
    许身要到圣，论德未能贤。
    岁月于何驻，工夫在力肩。
    有言堪记忆，随处是耕佃。

度正　送别罗坚文
    重违直谅友，失入斗筲群。
    眇眇初晴日，蒙蒙欲暮云。
    已荒三径菊，无奈万家薰。
    莫厌山中恶，山中妙莫云。
