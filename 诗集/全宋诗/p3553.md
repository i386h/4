<!-- { "loadSidebar": true } -->
    不为渠侬在廊庙，无端将相更文章。
    江南海北三千里，玉唾银钩十万行。
    早整乾坤早岩壑，石湖风月剩分张。

杨万里　寄饯湖广总领张子仪少卿赴召
    君不见绍兴初载毗陵公，乱後身作夹日龙。
    功存社稷报不尽，秪遣千载高清风。
    当家衣钵付谁子，兰砌孙枝浑是似。
    哦诗五字如渊明，读书万卷如子美。
    士饱木牛今几年，月升金掌皈九天。
    胡不令舍人咄咄趣行李，早上星辰听珠履。
    
    【卷15】

杨万里　寄陆务观
    君居东浙我江西，镜里新添几缕丝。
    花落六回疏信息，月明千里两相思。
    不应李杜翻鲸海，更羡夔龙集凤池。
    道是樊川轻薄杀，犹将万户比千诗。

杨万里　寄马会叔
    影转郎官宿，春随剌史天。
    相从忽相别，同舍况同年。
    我爱吴儿说，只如邵父然。
    赐金真浪费，唤取从甘泉。

杨万里　寄题安福刘道协涌翠楼
    读书台南山绕屋，恰如万簪削青玉。
    读书台北山更多，又似碧海跃万波。
    台边高人子刘子，架楼南北山围里。
    醉中领客上上头，忽惊平地翠浪浮。
    一浪抛云入天半，众浪翻空湿银汉。
    砰轰打到栏干前，天跳地踔乾坤颠。
    主宾拍手呼钓船，定眼看来还不然，
    只是南北几点山。

杨万里　寄题安福彭文昌春风楼二首
    沂水何人解问津，楼中蠹简拂蛛尘。
    杏花坛下朱弦瑟，十指风生别是春。

杨万里　寄题安福彭文昌春风楼二首
    不到安成二十年，故人相忆两依然。
    彭家楼上春风里，梦倚危栏俯百川。

杨万里　寄题八桂张松卿义庄
    张氏避毡裘，邢迁来桂州。
    买田同族食，作计岂孙谋。
    公艺君今是，希文古罕俦。
    荆花再连理，萿草更千秋。

杨万里　寄题保静庵
    洙泗九渊閟去珠，没人下取龙怒须。
    迂叟勃兴章甫徒，剌手一探珠炯如。
    正心保躬四颗余，一颗光照千乘车。
    艮斋竖起尘拂子，保静居士一笑喜。
    试著此珠狂波底，波自拍天珠在水。江南江北起秋风，庵前庵後吹霜松。
    居士焚香於其中，手挥五弦送归鸿。

杨万里　寄题程元成纷事山居三咏　葵心堂
    人笑戎葵定自痴，不愁曦景蚕兼迟。
    便令隔雾光难到，也则倾心苦为谁。
    卫足平生非我志，向阳一点只天知。
    话头试问伯休父，休父丹衷便是葵。

杨万里　寄题程元成纷事山居三咏　揽有亭
    葵心一岫卓南涯，秀野诸峰走北来。
    中起新亭双奄有，尽驱景物四边回。
    木居士作煨尘叹，孤竹君真梁栋材。
    知有此亭无此样，并烦与可洒松煤。

杨万里　寄题程元成纷事山居三咏　秀野堂
    梅竹来禽带月栽，牡丹菡萏照江开。
    新安见底正如此，旧雨故人从不来。
    秀色野香供雪饮，名章俊语用云裁。
    无论独乐兼同乐，瑆面春风翠作堆。

杨万里　寄题儋耳东坡故居，尊贤堂太守谭景先所二首
    东坡无地顿危身，天赐黎山活逐臣。
    万里鲸波隔希奭，千年桂酒吊灵均。
    精忠塞得乾坤破，日月伴渠文字新。
    秪个短檐高屋帽，青莲未是謪仙人。

杨万里　寄题儋耳东坡故居，尊贤堂太守谭景先所二首
    先生初落海南垂，茅屋三间不到伊。
    更有高堂悬画像，幸无过客首新诗。
    古来贤圣皆如此，身後功名属阿谁。
    底事百年谭太守，却教宾主不同时。

杨万里　寄题分宜李克明上舍高居二咏　不碍云山楼
    想见謪仙裔，卷帘双眼寒。
    云山千叠碧，飞舞入栏干。

杨万里　寄题分宜李克明上舍高居二咏　东塾
    一凤领四雏，夜作吾伊声。
    梧桐高拂日，好去瑞尧庭。

杨万里　寄题福帅张子仪尚书禊游堂
    祖孙接武禊堂前，风物重新六十年。
    无恙钧衡旧棠荫，有光台斗继蒲鞭。
    手提西郭三山月，下照南湖万顷天。
    不要外人来作记，当家自有笔如椽。

杨万里　寄题更好轩二首
    经丘寻岳恰忙时，更有工夫到得诗。
    政用此时索诗债，素兄青士若为痴。

杨万里　寄题更好轩二首
    无梅有竹竹无朋，无竹有梅梅独醒。
    雪里霜中两清绝，梅花白白竹青青。

杨万里　寄题郭汉卿琴堂
    著眼飞鸿外，欹巾韵磬边。
    半忘今古操，岂校有无弦。
    自适何须妙，能听也则贤。
    如何划然里，犹露祖生鞭。

杨万里　寄题荆南抚干胡仲方公廨信美楼二首
    大资孙子大参甥，磊隗胸中万卷横。
    楼上已堆千古恨，晚潮更作断肠声。

杨万里　寄题荆南抚干胡仲方公廨信美楼二首
    古有仲宣今仲方，二楼分贮一秋江。
    散愁幸有杯中月，莫下南窗下北窗。

杨万里　寄题开州史君陈师宗柴扉
    屋是第一把，门是柴一束。
    是间著宇宙，太仓半粒粟。
    五闻陈家扉，样似陶家屋。
    孤松不须双，五柳何用六。
    竹篱东复东，添种数丛菊。
    剩肯蚕皈来，盈尊酒初绿。

杨万里　寄题李俊臣南楼
    庾家南楼天下无，李家南楼何似渠。
    玉蕅碧山罗带水，眼界风烟且千里。
    何须横陈鹦鹉洲，月桂栏干西角头。
    謪仙子孙五凤手，安得长江化作一杯酒。

杨万里　寄题李与贤似剡庵
    四明狂客一茅屋，敕赐剡川才一曲。
    安福诗人李与贤，大书似剡山扉前。
    我曾著脚勾践国，奉诏昭陵省松柏。
    是时八月欲半头，镜湖不足人间秋。
    稽山影落水精阙，荷花露滴波中月。
    季真茅屋荒苍苔，古木哀猿啼禹冗。
    今君结屋河那边，疋似剡川若个言。
    我到剡川君未到，似和不似然不然。
    君不见，兴公旧草天台赋，
    元不曾识天台路。一俛仰间已再升，何月瘦藤与芒屦？

杨万里　寄题临武知县李子西公廨君子亭
    王家唤竹作此君，周家唤莲作君子。
    泥中怀玉避俗尘，水上开花超大地。
    红裳翠盖在眼中，欲往从之隔秋水。
    牡丹贵人非吾徒，篱菊隐士堪邻居。
    李侯岸巾对芙蕖，不寄新诗来起予。

杨万里　寄题刘成功锦里
    嘉林市中尘一丈，嘉林寺後竹千竿。
    先君授徒竹窗底，我初识君俱少年。
    同师同舍同笔砚，火冷灯青飞雪片。
    春风一夜吹林花，南北飘零各星散。
    我今头白苦思归，羡君山园芋栗肥。
    为君题作小锦里，君应一笑巾堕儿。

杨万里　寄题刘巨卿家六咏　壶天
    其大弥九苍，其小贮一壶。
    静观性中天，大小竟何如。

杨万里　寄题刘巨卿家六咏　来薰轩
    薰风自南来，万象皆披襟。
    老子本不热，看他度青林。

杨万里　寄题刘巨卿家六咏　蒙斋
    是心如维斗，万物所取正。
    蒙之以微云，孤光更渊靓。

杨万里　寄题刘巨卿家六咏　西隐
    山林与朝市，隐处俱未是。
    只个西枝西，默坐且求志。

杨万里　寄题刘巨卿家六咏　诣斋
    紫鸾自超诣，一日可天地。
    儿郎但读书，圣处底难至。

杨万里　寄题刘巨卿家六咏　拙庵
    天下无个事，巧著事便生。
    濂溪一赋在，座右不须铭。

杨万里　寄题刘疑之坟山壮节亭，用辘轳体
    见了庐山想此贤，此贤见了失庐山。
    胸中书卷云凌乱，身外功名梦等闲。
    一点目光牛背上，五弦心在鴈行间。
    欲吟壮节题崖石，笔挟风霜齿颊寒。

杨万里　寄题刘元朋环翠阁二首
    阁在青围翠绕中，何时我辈略搘筇？
    亦闻佳处无多子，只有千峰与万峰。

杨万里　寄题刘元朋环翠阁二首
    一夜秋声恼井桐，梦回得句寄西风。
    诗成却问题诗处，正在东山东复东。

杨万里　寄题刘正卿双清轩
    吾乡今代刘更生，新序说苑落笔成。
    问渠才思宁底巧，玉泉绕屋供双清。
    此泉来从何境界，银河飞下双罗带。
    便好乘槎犯斗星，斫桂广寒天上行。

杨万里　寄题刘直卿水壶二首
    外看积翠玉千峰，中有清池月半弓。
    更拓长堤三十里，剩栽杨柳与芙蓉。

杨万里　寄题刘直卿水壶二首
    壶里清水水里人，个边无地可留尘。
    何时去弄池中月？照我星星白发新。

杨万里　寄题龙泉李宗儒、师儒槐阴书院
    龙泉二李继謪仙，朝议朝散相後先。
    凤雏二妙继乃祖，宗儒师儒贤弟昆。
    手种兔目今几年，日茹叶淘呻断编。
    阴似王家三树绿，异时官职追前躅。
    花作唐人八月黄，来岁能书催趣装。

杨万里　寄题龙泉项圣舆卢书院
    三顾先生得麟笔，付嘱遗经谁第一。
    独将麟髓饭澹翁，项家阿英亦其乙。
    澹翁孤忠贯两仪，阿英卓行彻九扉。
    旌门一日插天半，却把此笔傅阿宜。
    阿宜阿囝续弓冶，卢溪书院声无价。
    不论当家与外人，不日天池看浑化。

杨万里　寄题庐山楞伽寺三贤堂，呈南康太守曾致虚
    山房牙签三万轴，六丁下取归群玉。
    空余坡老枯木枝，雪骨霜筋插云屋。
    楞伽老僧怀两贤，作堂要与祠千年。
    只供清风荐明月，不用秋菊兼寒泉。
    江西社里曾常伯，李家玉润苏家客。
    并遣巫阳招取来，分坐庐山泉上石。

杨万里　寄题南昌尉厅思贤亭
    有客栖霞外，无名涴党中。
    南州一高士，东汉独清风。
    旧国已禾女，荒阡犹石翁。
    更烦吹笛魄，端为洗榛丛。

杨万里　寄题南城吴子直、子常上舍兄弟社仓
    有虞有宋双重华，两圣一心民一家。
