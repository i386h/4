<!-- { "loadSidebar": true } -->
    年少毋庸毁洛阳，才高虑远策深长。
    如何宣室成虚问，才傅长沙又傅梁。

徐钧　江革
    虏求妙笔威难屈，石载归舟贫独甘。
    若使此风闻一世，真能立懦与廉贪。

徐钧　江总
    结绮临春无处寻，人皆归罪主荒淫。
    谁知文体伤轻艳，狎客迎逢罪更深。

徐钧　姜肱
    画手尚难图我貌，安车何可屈吾身。
    惟馀争死同衾事，千载称为孝友人。

徐钧　觐后
    淫奔何暇择莸薰，牛马相传谶已云。
    可怪奸遗牛姓种，也来相继马为君。

徐钧　荆轲
    独憾荆卿剑术疏，虎狼到手不能除。
    何如博浪挥椎者，远击犹能中副车。

徐钧　景丹
    领兵赴难共成名，良为吾来事可成。
    终把故乡旌异赏，肯令衣锦向宵行。

徐钧　坑儒四百六十馀人
    焚坑相距一年间，何事迟迟未出关。
    万里冥鸿罗网外，料应祸不到商山。

徐钧　孔巢父
    力仗孤忠化积顽，奉辞竟不遣生还。
    何如入海随烟雾，自有诗留天地间。

徐钧　孔明
    草庐初志汉重兴，向洛趋秦拟策勋。
    芒角一星如未坠，不就天下只三分。

徐钧　孔融
    客满尊中酒不空，眼高四海眇奸雄。
    才疏意广终无就，已兆清虚西晋风。

徐钧　孔稚圭
    草满门庭隐者家，却贪禄仕醉纷华。
    北山不用讥猿鹤，亦有人嘲两部蛙。

徐钧　寇恂
    王郎百万肆凭陵，谁集渔阳上谷兵。
    一剪妖氛河北定，中兴从此创基成。

徐钧　嫪毒
    诈腐为阉几十春，朝欢暮狎宠无伦。
    休分长信并文信，假父如今又象真。

徐钧　乐毅
    七十城收一笑间，当时气势擅强燕。
    区区莒墨何难下，自是君王不永年。

徐钧　雷万春
    六矢飞穿诧木人，屹然不动勇无伦。
    极知力尽城将陷，吾亦忘吾有此身。

徐钧　李翱
    幽怀赋好欧公赏，实录文高黄子称。
    复性一书几有道，千年真可续韩灯。

徐钧　李白
    风骨神仙籍里人，诗狂酒圣且平生。
    开元一遇成何事，留得千秋万古名。

徐钧　李光弼
    间关百战佐中兴，料敌行师妙若神。
    可惜罹谗终恨死，伤心不见白头亲。

徐钧　李汉
    官虽御史未为荣，一序韩编万古名。
    不是文翁能有眼，谁知佳婿在诸生。

徐钧　李林甫
    柄国年深巧蔽欺，如何方面用胡儿。
    只知怙宠为身计，不道渔阳乱已基。

徐钧　李陵
    名将生降负己知，丧师辱国死犹迟。
    河梁羞与子卿别，携手空馀五字诗。

徐钧　李泌
    衣白山人再造唐，谋家议国虑深长。
    功成拂袖还归去，高节依稀汉子房。

徐钧　李密
    泥封函谷策诚奇，人不能从己不疑。
    何事昏迷还至此，只因天欲启唐基。

徐钧　李勉
    指破奸邪叵测心，一言剀切盍沉吟。
    主昏不听终无奈，付与清风一曲琴。

徐钧　李牧
    良将身亡赵亦亡，百年遗恨一冯唐。
    当时不受谗臣间，吕政何由返故乡。

徐钧　李绅
    手书不受叛臣污，摧抑多端只故吾。
    已喜生前能自保，却怜身后尚遭诬。

徐钧　李斯
    燃除六籍忍坑儒，本欲愚人卒自愚。
    若使当时甘被逐，东门牵犬欢应无。

徐钧　李愬
    雪夜平吴自一奇，功成犹守分尊卑。
    櫜韐道左躬迎帅，此礼藩方久不知。

徐钧　郦食其
    掉舌降齐七十城，休因掩袭恨遭烹。
    淮阴请假终基祸，得似高梁数世荣。

徐钧　廉颇
    遗矢谗言弃老成，肉多饭健尚精神。
    可怜一点狐丘志，到死犹能用赵臣。

徐钧　烈王
    齐为沽名特觐王，当时国势岂真强。
    计来小缓庸何责，引得无君丑语扬。

徐钧　蔺相如
    缶击何分秦胜负，璧还不是赵存亡。
    最怜恃勇偏轻举，直挟君王冒虎狼。

徐钧　刘超
    步侍车舆幽厄中，犹将古训启君衷。
    他时改葬怀瞻望，可见当年授受功。

徐钧　刘宠
    门无吏扰夜安眠，前守何如此守贤。
    却是山民缠旧习，区区相送尚持钱。

徐钧　刘昆
    于菟渡水火回烟，异事情知出偶然。
    若谓嘉祥关德政，后无可继是诬天。

徐钧　刘伶
    宗尚无为学有原，背违师训亦安然。
    至于身死便埋说，明犯庄书所戒言。

徐钧　刘盆子
    操符未识君为贵，解玺方知盗可羞。
    绛服大冠真主出，不先肉袒更何求。

徐钧　刘向
    忠言历历总成虚，二十馀年列大夫。
    未死已知他日祸，此身幸不见新都。

徐钧　刘禹锡
    取水枫林莫怨嗟，钟声才听又天涯。
    如何一斥终难反，为赋玄都观里花。

徐钧　刘植
    匹夫爱国献昌城，力说刘扬十万兵。
    颠沛单车良得助，邯郸假意不难平。

徐钧　柳公绰
    奸吏多从贪吏生，舞文非重贿非轻。
    欺公触宪非无为，不受私赇不肯行。

徐钧　柳宗元
    自负奇才却附人，伾文一跌误终身。
    聪明未易消磨尽，犹作罗池庙里神。

徐钧　娄师德
    面乾人唾苦无刚，为国求贤虑却长。
    不是阴将人杰荐，谁能取日再兴唐。

徐钧　卢藏用
    托隐终南得美除，何期触网僪全躯。
    此中佳处今休道，捷径元来是畏途。

徐钧　卢怀慎
    曹参尚守萧何法，鲍叔惭分管仲权。
    莫笑当时呼伴食，元之秉国恐妨贤。

徐钧　卢仝
    数间破屋洛城傍，门闭春风煮茗香。
    月蚀一诗讥逆党，添丁奇祸竟堪伤。

徐钧　鲁仲连
    布衣不肯帝强秦，天下皆闻高士名。
    何事劝降轻守节，一书飞矢入聊城。

徐钧　陆贾
    溺冠骑项不知儒，马上功成习未除。
    新语见称应有意，当时人未说诗书。

徐钧　陆羽
    野客耽茶著作经，一时评品亦良精。
    谁知茗饮成风后，从此朝廷榷法行。

徐钧　陆贽
    锄奸抗疏反招疑，一斥忠州势亦危。
    只集名方无著述，不为良相且良医。

徐钧　吕不韦
    谋立储君谁孕姬，巨商贩鬻巧观时。
    十年富贵随轻覆，奇货元来祸更奇。

徐钧　吕后
    父识英雄婿沛公，家因骄横血兵锋。
    始知善相元非善，不是兴宗是覆宗。

徐钧　马成
    保塞平淮亦数勤，当时佐命几元臣。
    不知谁紊云台次，却作中兴第二人。

徐钧　马融
    士迫饥寒已变初，权门宁免曳长裾。
    帐纱所学明何事，却陷忠良草奏书。

徐钧　马援
    还书万里诫诸郎，毁誉翻成悮季良。
    说道谨言元不谨，谤招薏苡亦堪伤。

徐钧　毛遂
    一立谈间定合从，真能脱颖出囊中。
    当时若顾呈身耻，馀子纷纷亦冈功。

徐钧　茅容
    一鸡供母不供宾，主亦无惭宾不嗔。
    礼遇何须分厚薄，论交只是贵清真。

徐钧　孟尝
    人心物意两相关，合浦明珠去尚还。
    为国不知贤是宝，却令遁迹老空山。

徐钧　孟尝君
    诞当五月命于天，齐户风谣恐未然。
    若使当时真不举，吾门安得客三千。

徐钧　孟嘉
    广坐人中便识真，德容言貌每相因。
    龙山落帽相嘲论，引得文章压世人。

徐钧　孟郊
    自古诗人例怨穷，不知穷正坐诗工。
    先生吟苦身尤蹇，恰似霜阶诉候虫。

徐钧　孟轲
    战国谁能识道真，故将性善觉生民。
    七篇切切言仁义，功利场中有此人。

徐钧　明帝
    大学师儒多讲论，东平礼乐正修明。
    不知佛法缘何入，却向斯时教大行。

徐钧　倪若水
    人重朝班恶外迁，一时荣擢似登仙。
    谁知鼙鼓渔阳祸，不在朝廷却在边。

徐钧　聂政
    为母辞金义且仁，却甘为盗忍轻生。
    若非有姊扬风烈，千古谁知壮士名。

徐钧　牛弘
    射牛可怒理都然，三问何如一忍贤。
    底事妇言坚不听，为忧伤我弟兄天。

徐钧　潘贵妃
    宠冠天家十二楼，金莲步步总娇羞。
    可怜屠沽宫中乐，博得亡齐一段愁。

徐钧　潘好礼
    废王立武覆车同，抗疏精忠幸见从。
    若使荒淫终复谏，玄宗又是一高宗。

徐钧　裴度
    功名久震平淮后，机务方闲罢相馀。
    晚节浮沉非失计，一园花竹午桥居。

徐钧　邳丹
    兵连二郡可成功，何事思归怯战攻。
    决策南征河北定，兴邦只在一言中。

徐钧　平原君
    谢躭虽云礼意恭，平生结客竟何功。
    不知他日邯郸警，独有捐躯一李同。

徐钧　齐威王
    赏罚严明国富强，独能仗义一朝王。
    周网此日微如发，独有人心理未亡。

徐钧　齐宣王
    鼓钟苑囿乐如何，货色贪淫勇更多。
    伐国交邻徒屡问，用贤曾不到邹轲。

徐钧　乔知之
    绿珠诗作怨方新，往事尤当监季伦。
    赴井已迟徒累主，真标那似堕楼人。

徐钧　屈原
    托兴妃嫔疑亵嫚，幻言神怪似荒唐。
    若无一点精忠节，未必文争日月光。

徐钧　任光
    河兵已渡迫饥寒，道路奔驰正急难。
    不是信都同助顺，王郎未必死邯郸。

徐钧　阮籍
    身负经纶济世才，时乎多故最堪哀。
    覃思远害无他计，酣饮端为免祸谋。

徐钧　阮咸
    矫俗竿悬犊与褌，几非人道谩夸论。
    却于奇律通精妙，制作新书今尚存。

徐钧　三晋
    二百年馀主夏盟，尊攘事业古无伦。
    若非剖一为三后，未必舆图尽入秦。

徐钧　僧一行
    两戒山河剖析明，历分十二议尤精。
