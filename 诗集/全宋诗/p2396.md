<!-- { "loadSidebar": true } -->
释心月　颂古二十一首
    圣量凡情净尽时，转身无路事还非。
    屋檐下过粟畲里，马腹驴胎一道归。

释心月　颂古二十一首
    自家冷暖自家知，祖意西来更问谁。
    全体承当全体是，须弥顶上戴须弥。

释心月　颂古二十一首
    不坏身正是，正是不坏身。
    适来曲多少，扭得鼻头辛。

释心月　颂古二十一首
    巨岳何曾乏雨土，演若迷头狂未回。
    参寻喜有得力句，突晓途中眼未开。

释心月　颂古二十一首
    最好韶山境，烟笼翠色轻。
    欲描描未就，猿鸟一声声。

释心月　颂古二十一首
    镜清湖心抛一饵，锦鳞跃浪上钩来。
    几乎掣断午头线，引得傍观下钓台。
    
    
释心月　颂古二十一首
    国师样子太慈悲，入草何如出草时。
    射透九重圣箭子，依前特地隔天涯。

释心月　颂古二十一首
    奇特老尊宿，大无惭愧人。
    盘陀石上藕，喜见一番新。

释心月　颂古二十一首
    浑崙拈起好风规，石火明明已较迟。
    不落金峰窠窟里，会须赤手讨便宜。

释心月　颂古二十一首
    是身土木无知汉，忍痛声中一皱眉。
    好是南山射石虎，纵饶没羽亦徒为。

释心月　颂古二十一首
    龙起沧海，虎出林端。
    直下来也，急著眼看。

释心月　颂古三首
    日永风清，雷奔电卷。
    无位真人，略通一线。

释心月　颂古三首
    百年将底作津梁，直指心田是道场。
    八万四千安乐法，只於此处{指胸}可承当。

释心月　颂古三首
    没便宜处讨便宜，无位真人小厮儿。
    如是去来如是住，无时不是在家时。

释心月　颂古十六首
    室内孤灯只自知，入流须辨截流机。
    辽天一镞三关外，玉兔金乌不敢飞。

释心月　颂古十六首
    一竿丝线两金鱼，不犯清波意自殊。
    斜拽蓑衣遮盖后，空余明月满江湖。

释心月　颂古十六首
    恁麽说话，大似肥处添，
    瘦处减。殊不知东山老人，
    惯得其便。

释心月　颂古十六首
    昭昭心目色尘里，晃晃色尘心目间。
    直下裂开犹是钝，那堪随步万重山。

释心月　颂古十六首
    善法堂前探浅深，寒涛平地涌千寻。
    探竿靠壁出门去，也是贫儿拾得金。

释心月　颂古十六首
    不是风兮不是幡，堂堂摆手出重关。
    可怜守待鸡鸣者，犹在昏昏醉梦间。

释心月　颂古十六首
    宾中主，主中宾。
    在窟狮子，互换嚬呻，
    相识如今能几人。

释心月　颂古十六首
    头上漫漫，脚下漫漫。
    拄定即易，瞥转还难。

释心月　颂古十六首
    嗟叹声中偃仰时，三千世界草离离。
    若教老汉明斯旨，鼻孔从来向下垂。

释心月　颂古十六首
    朝西天，暮东土。
    耫水游山，徐行款步。
    是则不动道场，不是亦在里许。
    谁为证明，石霜角虎。

释心月　颂古十六首
    天寒人寒，影草探竿。
    总在里许，振鬣摆尾，
    水面依然平似砥。

释心月　颂古十六首
    杨岐谈笑之中，换了白云心肝五脏。
    而白云愤闷之际，抉了杨岐鼻孔眼睛。

释心月　颂古十六首
    问处赤心片片，答处不负来机。
    今有问灵隐如,何是实际理地。

释心月　颂古十六首
    京师出大黄，浑崙不覆藏。
    朝生金凤子，平地快耴翔。

释心月　颂古十六首
    北山高处望乡关，一度登临一解颜。
    目力穷边无限意，应难写向画图间。

释心月　颂古十六首
    父母非亲亲是谁，双眸焝焝带双眉。
    含元殿上不相识，正是岷峨相见时。

释心月　遂金州禅人
    磨砖大士眼觑瞇，归去市场的唤醒伊。
    好个打车消息子，无端错付马驹儿。

释心月　损翁
    明知为学日有益，不知为道又如何。
    但觉家贫身渐老，聪明不及旧时多。

释心月　添藏经施主水陆升座说偈
    大悲心上流出底，呼为切脚若为评。
    不知切脚什么字，写不成兮呼不成。
    依依稀稀如半月，髣髣髴髴若三星。
    分付老昭诸善士，生生世世寿康宁。

释心月　甜瓜
    不惜浑崙次第佥，把将来语太无厌。
    而今一片落谁手，管取甜时彻蒂甜。

释心月　铁壁
    天地为炉烹不破，不通风处却通风。
    自从透得归来后，方见一重还一重。

释心月　维摩赞
    呵二乘，弹十地。
    以强词，夺正理。
    问疾人，根到底。
    语与默，都不是。
    金粟如来居士身，尽大地人扶不起。

释心月　文殊赞
    狮子吼，无畏说。
    空处挨，紧处捻。
    彼上人，缩却舌。
    不二门，都败阙。
    五髻童真七佛师，却证乌龟成白鳖。

释心月　文宗嗜蛤蜊图赞
    一点悲心擘不开，镬汤衮处笑盈腮。
    希奇之事朕深信，是与君王说不地来。

释心月　无瑕
    本体温如又莹如，拟心雕琢费工夫。
    自家宝藏只这是，切莫揩磨染污渠。

释心月　无象
    澹泊虚闲未动爻，有何单拆与重交。
    太平时代合如是，卦子逢人莫乱抛。

释心月　无隐
    望州乌石未相见，南岳天台几对谈。
    引得庐山曾失笑，至今满面是羞惭。

释心月　无照
    自怜一点不揩磨，开眼还同合眼过。
    莫道浑家全淈{左氵右盾}，瞒他些子看如何。

释心月　无诤
    拈花微笑争端起，面壁安心闹铺开。
    数到老卢明上座，使人心识一时灰。

释心月　西竺净长老请赞
    色见声求，二俱不是。
    离声色外，转没巴鼻。
    石火光中，掣电影里。
    要见石豩，且莫瞌睡。

释心月　溪翁
    水落曾知杓柄长，家风从此转凄凉。
    有时浪起无风处，冷看截流人自忙。

释心月　蚬子赞
    师荒村古庙兮，人绀宇莲宫。
    师纸钱堆里兮，人璎珞聚中。
    师捞{中八两边各一点}摝蚬兮，人打凤罗龙。
    师鱣鲜枯槁兮，人玉食雍容。
    师与人隐显各异兮，卷舒一同。
    为华严之弟兮，不入华严保社。
    为洞山之子兮，不绍洞山门风。
    欲遯其迹迹愈著，欲晦其名名愈崇。
    夫能谨初护末，不沿他酒台盘兮，
    人莫知师之所知。师独乐其乐，
    乐亦无穷。果如是兮，
    安有今日。持短尺以量虚空，
    磨淡墨以邈虚空者哉。

释心月　蚬子赞
    古庙炉灰冷，长江烟水寒。
    再三捞摝得，难上酒台盘。

释心月　祥符喜长老请赞
    三岩日暖径行地，双径风清宴坐时。
    昔不少年今不老，如何描邈使人知。

释心月　小师正恭写松源掩室并师山行图请赞
    父前行，子后随。
    不肖孙，愚且痴。
    三昧门，各自知。
    入深村，草离离。
    风前翻忆老杨岐。

释心月　小师正恭写松源掩室并师山行图请赞
    清空片云，古潭万象。
    飘然何来，湛然何往。
    识则不识，知而无知。
    铁壁银山，挨开者谁。

释心月　小师正知画师顶相请赞
    高厚同源，万殊一体。
    卓尔何来，湛然非止。
    览蜀天云，挹龙渊水。
    际会如斯，孰穷所以。
    正知知之，不出乎是。

释心月　行者德山改名德止
    吾宗一德山，天下同仰企。
    寥寥数百年，清风来未已。
    汝名今与同，初非犯其讳。
    人前一呼唤，不觉耸众耳。
    易以艮为山，辞以艮为止。
    宜将止易山，只移一画子。
    吾当尊前贤，不得不如此。

释心月　行者智江归庐山乞颂
    庭前荒草正萋萋，却忆丹霞划去时。
    莲社峰高相见了，回来却把圣僧骑。

释心月　须菩提赞
    倚杖而立，示真般若。
    手中册子，云何抄写。
    长老若不放下，疑杀后生尊者。

释心月　须菩提赞
    常宴坐，常危立。
    一片虚凝，万境空寂。
    岩前花雨已狼籍。

释心月　雪峰真党内禅师赞
    出岭超方，九上三到。
    一槌便成，未是性燥。
    诵过水偈，闻色空义。
    搅炒肝肠，睡不成睡。
    棒头领旨，句下明宗。
    夜半鳌山，如鹤抛笼。
    象骨岩高，中有鳖鼻。
    千五百人，中伤者几。
    三毬并辊，大用全提。
    石火莫及，电光罔追。
    大地撮来，如粟米粒。
    今昔行人，看之不出。
    望州乌石，日炙风吹，
    万福曾郎，眼戴双眉。

释心月　雪牛
    露迥迥地趁不去，时复深村荒草行。
    一色皮毛都换了，荷担须是者众生。

释心月　雪山
    昼漫漫地夜漫漫，高下峰峦总一般。
    身在洞然明白里，勿於明白里头看。

释心月　延寿化帐
    捲起何如放下时，微风轻撼碧云垂。
    夜深动地蚊雷吼，病枕安然总不知。

释心月　言法华赞
    褰裳登九重，走笔书十三。
    两头俱不住，临去又图南。

释心月　杨居士请赞
    水中之月，镜里之形。
    一顶春雪，半肩秋云。
    观而无观曰正观，闻而无闻曰真闻。
    画工作汝汝即我，居士识吾吾非君。
    是兮非兮分不分，赞之毁之徒云云。

释心月　一苇亭
    长江一苇浪花开，合国咸知不再来。
    千古凭栏一惆怅，岂知脚下滑如苔。

释心月　异手相士
    天地同根归一指，先生三四已为多。
