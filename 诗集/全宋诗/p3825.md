<!-- { "loadSidebar": true } -->
    佳人密迩不相见，弱水瀰漫那自由。
    非负酪奴辜玉友，莫诛风伯讼阳侯。
    明年访戴留髡日，大白梨花烂熳酬。

曾丰　余以檄出机宜陈伯英先往西津候别舟行风作才前辄退竟为江隔遂呼酒
    我出公追送，公贤我急亲。
    文拘犹得说，风阻不由人。
    一厅洒为崇，时乎酒作春。
    相为酬酢礼，方象是嘉宾。

曾丰　与邓继高望沙山同赋
    先喜见沙山，俄藏靉靉间。
    云非夺吾好，天固与人悭。
    未遽清风起，何当旧观还。
    峥嵘终莫掩，兹且听潺湲。

曾丰　雨霁宿荐福寺遣问寺僧
    松筠邀我梵王宫，耳目俱醒骨肉融。
    风雨收声禅入寂，烟云敛色法归空。
    出浮沤外不生灭，从浩劫来无异同。
    问数比丘皆卷舌，舌虽不卷亦无功。

曾丰　欲入修门未果且留妙山逆旅书所见呈富阳大夫陈晃国
    诗肩重与毂尘摩，旁县孤村邀我过。
    晏昼江山开调远，晴宵星月照临多。
    眼为幻使不由我，心与空俱无复它。
    百里一轮大圆镜，发奁开幭鉴如何。

曾丰　豫章上游江中有道观盖尸坚吾游仙之地三首　仙州
    弱水空传三万里，瀛洲只隔一重关。
    渡船莫傍梅花岸，岸上吾疑是世间。

曾丰　豫章上游江中有道观盖尸坚吾游仙之地三首　涌月
    水色月华俱受清，藏中各自有光明。
    夜来相遇影相射，幻我黄冠老眼睛。

曾丰　豫章上游江中有道观盖尸坚吾游仙之地三首　濯风
    净蜕凡身一羽轻，安排两脚踏长鲸。
    忽逢一阵风吹送，直溯紫虚凌太清。
    
    
曾丰　豫章上游生米市前江中洲上至德观侧柏树甚老
    何命之薄彼载柏，岂无生处生于石。
    老去根犹强自争，春来石岂能相戹。
    蛟龙拔入盘重渊，雪霜放出参九天。
    至大至刚劫火后，弥高弥邵妖风前。
    道人澹咽得吾味，久驭清风骑紫气。
    吾骨到今犹未蜕，庭前自适西来意。

曾丰　豫章舟中夜坐自遣
    初月多情出，西山故意遮。
    更遭风激水，而乱客吹笳。
    梦入翩翩蝶，惊闻阁阁蛙。
    违多谐偶少，物理固然邪。

曾丰　元日海南试笔
    南荒春较早，上朔日常暄。
    陡地风声恶，连天海气昏。
    夭桃与其媚，旨酒即之温。
    摸索吾胸次，熙熙自一元。

曾丰　月明复翳
    大镜为谁圆，非昭莫破昏。
    澡身翻渤澥，耀德掠崑崙。
    有狗疑相食，何虫欲见吞。
    光明法眼藏，点涴不成痕。

曾丰　月岩
    岩腹刳为半月形，全功天且不能成。
    勿嗟圆处便生缺，犹幸晦中堪养明。
    更朔还多终有望，受亏已久得无盈。
    愿言链石补教足，使我众生眼界平。

曾丰　载欣
    伯牙家有焦尾琴，朱弦长挂窗壁阴。
    出大都邑初何心，直为钟期旧知音。
    玉轸调罢不自禁，声谐匏土革木金。
    试弹一曲万籁瘖，动荡南风鼓精祲。
    长养余恩到鱼禽，齐娥赵女秋夜砧。
    怨入离鸾别鹤声，转调忽落思归吟。
    元亮归欤故丘林，粉黛候门玉差参。
    卓氏心挑泪空淫，铁脚岂受魔女侵。
    抚玩无弦喜不任，羲皇遗意弦外寻。
    阿舒阿宣立森森，大孙倚膝小捉衿。
    上百千寿酒再斟，烂醉欲眠不脱簪。
    大槐宫里无升沉，醒浮烟浦登云岑。

曾丰　再简陆倅诸公屡速小醵未成
    嬉游那欲食前言，俗事不容人出门。
    屋眩风作中夜响，津头水过去年痕。
    梅无未熟青青子，竹有新生{左角右戢}{左角右戢}孙。
    白放春归太空去，唘禽声里似衔冤。

曾丰　再题严子陵钓台
    四百年间将相谁，丰功伟绩竟何归。
    生前有望荣招辱，死后无明是反非。
    麟阁故基为草鞠，云台遗屋与烟飞。
    桐江自汉至今日，依旧行人指钓矶。

曾丰　再游登腾王阁
    故阁峥嵘已劫灰，又看新阁上烟煤。
    断碑无日不浓墨，古砌新秋犹杂苔。
    江阔鸟疑飞不过，风轻帆远趁先开。
    天高地迥诗囊小，收拾不多空一来。

曾丰　再游南华临出门书记妙莹献绝句索留题赋两篇谢之
    诗数江西派，禅归岭表宗。
    他宁无出手，终莫敢当锋。
    欠子广长舌，资吾磊块胸。
    打包随牒迹，岂料适相逢。

曾丰　再游南华临出门书记妙莹献绝句索留题赋两篇谢之
    社里得诗僧，铮铮可正平。
    子今能发愿，吾亦许同盟。
    不转虚空话，难归雅颂声。
    金篦容我刮，管取眼增明。

曾丰　再游南华有祖师衣钵
    西方达磨问归程，衣钵都留作麽生。
    正道眼空嫌长物，如何更带履同行。

曾丰　再游南华有祖师衣钵
    达磨将身带履归，殷勤分付钵和衣。
    更和衣钵将归去，免与中原讲是非。

曾丰　再游南华有祖师衣钵
    佛自无言人自讹，但留衣钵说能多。
    假令和履多留下，谁奈沙门颊舌何。

曾丰　再与鼎臣游龙门寺
    初叹来游未必重，等闲十载又相逢。
    壁间故迹尘轻涴，物外初心病暗攻。
    坐上酒生冬暖意，檐前梅弄岁寒容。
    半酣僧不须烹茗，自有山云可荡胸。

曾丰　再自隆兴还游至德观
    水眼通三岛，波心涌一峰。
    两岸悬石稳，千古怒涛樁。
    呵剑敺游蜃，鞭雷起蛰龙。
    仙人有余量，事了岂留踪。

曾丰　曾德礼墨梅竹篆隶皆精岁在己未示似墨梅酬价固非所吝会即赴官岭表
    北枝顽顿如不仁，南枝警敏如有神。
    方当群有急归宿，忽自太无偷发春。
    画画清修枝拔萃，点点精明花引类。
    幻尽岁寒姿者天，吾宗所幻天相似。
    溪边照水周逸民，檐下横窗晋诗人。
    胸次还余墨外墨，笔端更写真中真。
    把南金报犹轻议，举赵璧归非厌嗜。
    只今随牒广之南，彼大庾山吾画笥。

曾丰　增城丞嘉禾张元辅才过郡辄去未及款曲已而同校艺晋康
    易学渊源出义方，绪余犹作汉文章。
    名高未急蓬莱岛，心远宁专雁鹜行。
    纸尾固无勋可策，松间殊有味难忘。
    诸公论荐休闻早，且候珠玑满一囊。

曾丰　增城丞嘉禾张元辅才过郡辄去未及款曲已而同校艺晋康
    随牒相逢瘴海边，经从不为小留连。
    蓝田昼短子姑去，彭泽春浓我欲眠。
    近境曾无携具日，殊乡却有对床缘。
    天知道大话长意，借我黄花节以前。

曾丰　赠笔工周永年二首
    岂无毫忽补于时，用尽初心卒见遗。
    不拔一毛徒自利，杨朱作计未为痴。

曾丰　赠笔工周永年二首
    初心聊欲以文鸣，开国何曾梦管城。
    借不中书非所歉，秋毫元重泰山轻。

曾丰　赠别曲江贡士李安之五羊相访
    南中今士风，似不如古厚。
    我来长杜门，无日无人扣。
    蝇头利相关，茧足争屑就。
    夫君何为哉，所见乃独否。
    曳裾投长笺，过眼惊大手。
    晴窗一炉薰，细与勘关钮。
    锋芒已经靡，筋骨犹欠揉。
    舜峰久裒精，韶石俄茁秀。
    蔚为曲江公，未有继其后。
    君姑事文章，亦可传不朽。
    小徒为秦张，大止到韩柳。
    缅焉洙泗间，道统相授受。
    点破舌头机，塞断天下口。
    三传至孟轲，轲死寂寥久。
    我少有志焉，老未脱刍狗。
    回头万物初，著脚诸子石。
    乾坤化气形，火者水之妇。
    语孟发乾坤，钥者关之牡。
    钥通关自开，火彻水自透。
    要令方寸间，可与太虚偶。
    事业出个中，始得免于陋。
    圣门二三子，十仅能八九。
    傥更出一尘，里为吾儒首。
    古人责善心，敢以谢吾友。
    归求有余师，莫拥扫门帚。

曾丰　赠别石首尉胡廷直
    士之所忌忌无末，吾已与交不轻绝。
    士之所贵贵有初，吾未与交不轻结。
    岁在戊申五月间，中都始识胡廷直。
    经史子集蟠屈胸，甲兵钱谷澜翻舌。
    好贤先主未顾庐，负气买臣犹诣阙。
    姑调南昌一尉归，斗升可养子真节。
    功名奋意笔砚间，解后撙斋谈不辍。
    烹茶略与论源流，秦未焚书道先裂。
    学统况承八代衰，向之裂者殆磨灭。
    纷纷唐士学古文，仅仅韩公得真诀。
    口传心授门人谁，刘叉皇甫湜张籍。
    十人摹仿九失真，诀中妙处容有说。
    射御书数学发蒙，忠孝友悌士归洁。
    探微尤要善扩充，持满不妨徐发越。
    江山岷山根本殊，风行水上波澜别。
    兹其为诀不亦真，韩公所秘吾其抉。
    君归紬绎细自参，闭门造车出合辙。
    更省兰台大声华，何如麟阁小勋烈。
    卫霍倘能恢土疆，渊云当为勒碑碣。
    时有卫霍无渊云，于汉往往未为缺。

曾丰　赠别藤州法曹南剑张仲明
    天上张公子，名家更好修。
    文章虹贯日，意气鹗横秋。
    桃李春风发，桑榆晚景收。
    丹心犹自在，素业未容休。

曾丰　赠别藤州法曹南剑张仲明
    黄卷堆胸次，青云出笔头。
    小迂蓬岛步，聊作岭南游。
    稳口开三语，平心活一州。
    阴功终有报，会见袭封侯。

曾丰　赠陈养廉居士
    身后相多清议同，大归何者是家风。
    轻财笑馈三千客，重道争祠六一公。
    门未生苔车迹满，馆无废帚榻尘空。
    有人能继碑中美，不与石相为始终。

曾丰　赠高山人德充
    浑沌包元气，支离入九流。
    阴阳从此有，源委问谁求。
    眼法穷山脉，囊经挂杖头。
