<!-- { "loadSidebar": true } -->
    三州十万归农亩，櫜戢无穷歌颂诗。

苏籀　程帅新作止戈堂索诗谨赋三首
    楚王禁暴惭京观，汉世残民陃徼边。
    伐叛从来非得已，修文自古属高贤。
    禽鱼草木无垠惠，乡校康庄议论妍。
    尽悴使君朝听美，不然海国岂安全。

苏籀　紬史
    延陵皋壤决归欤，习气过忧觚不觚。
    何怪倚门嗟抗脏，近来合乐宠侏儒。
    过关自欲闻鸡唱，居肆何须较马摸。
    乖合偶然非汝力，迷途先觉解挛拘。

苏籀　春集僧舍一首
    绣川藻野炫嫣姝，练缟穠殷亭育炉。
    二月峭寒轻抑勒，崇朝和气毕昭苏。
    绀青六幕无纤翳，绿缛多畴几町区。
    居士自携三昧醖，缁流丛错设伊蒲。

苏籀　春晴一首
    高槐汤饼排朝馔，喜菊香菹芼戛羹。
    饷早趁墟樵垦计，浇春量腹圣贤并。
    无由屠嚼相亲就，岂{左言右尼}奇章侈大烹。
    飘忽红稠莺燕语，康衢冶服炫春晴。

苏籀　春日郊外
    葱路桃溪浩莽春，彤甍栱桷曜芳晨。
    衣如方士客閒剧，园号仪同势绝伦。
    梓幄桂旂端解赋，橘藩筱坞孰为邻。
    畦畦姜芋葵荽蓼，物物蕃滋辅主人。

苏籀　春设一首
    折简王春涓胜日，执舆邻曲集侨官。
    奕娃红手凌寒怯，歌颈涂芗诉白宽。
    膏沐柳梅牵屐齿，冶妍桃杏压栏干。
    珍烹斗赛携英黠，娱老妆楼叠肉槃。

苏籀　次梅斋严韵
    振条裂石寒飕飕，霰集黄昏天为愁。
    若兰政恐远庭户，健步斸本移岩幽。
    断魂能返神可雪，照夜薰天欲奔月。
    妖韶敷艳满东风，肤清骨秀无相绝。

苏籀　次韵伯父茶花
    乌哹倾蓝雨春霁，琼芳入眼雾冬昏。
    一枝肤雪壶中曜，静几低窗养晏温。

苏籀　次韵伯父茶花
    真态妖香自不言，斲冰修月妙无痕。
    直须哜啜松风碗，岂患诗魔渴醉魂。

苏籀　次韵伯业赋诗相迎喜予解秩一首
    长衾大枕寝将安，猘子成擒路不难。
    充类未应於义尽，去官无责本薛宽。
    兵戈销弭非吾力，冠剑疏慵强汝弹。
    新岁举觞嘉善祷，扫清崧颍并凭鞍。

苏籀　次韵陈叔易远别离三首
    昼短宵未明，何朝妾觌君。
    泪滴九霄雨，愁凝千古云。
    凤藏丹霄晚，鸿遵沙碛远。
    楼迥眼波穷，轴折离魂断。
    安得葛陂龙，肉骨丹九转。

苏籀　次韵陈叔易远别离三首
    妇慧弗谙事，谓世无离索。
    洋洋旧依蒲，逐逐难翳藿。
    冲风递弱羽，烂漫何乡落。
    忧端埒南山，那堪鲁酒薄。
    人力末如何，天公良可托。

苏籀　次韵陈叔易远别离三首
    别情荼无苦，诀语若为道。
    日近长安遥，山围烟浪绕。
    星河通故都，冰雪迫凋槁。
    回辕尚茫茫，延颈空矫矫。
    卜归付乾策，此策何人抱。

苏籀　次韵答晁以道见赠二首
    骨髓缄藏万古谋，畔牢愁思不禁秋。
    常怜屈宋鸣中古，不遇丘轲放一头。
    文赋东坡推典丽，简书西路失归休。
    看公议论方游夏，岂数苏州与柳州。

苏籀　次韵答晁以道见赠二首
    玉井之泉汲又新，腐陈收拾已空囷。
    铁牛城下三年眼，剨见仇池社里人。

苏籀　次韵大父晒麦
    西郊岁种十亩麦，自笑不耕惟坐食。
    吾人一饱已天幸，此外何心更求得。
    我田长熟无旱潦，玉粒收来坚且好。
    岂同豪右执券契，虐取多求急於盗。
    我家治生无奇功，累世守此慈俭风。
    仓囷不满非所恤，冒暑一晒安敢慵。
    长空不见纤云起，沽酒烹鸡会邻里。
    炎飚不厌尘满身，冷饼行看冰上齿。
    閒居舍此一事无，猣时干禄姑舍诸。
    信知为农自足乐，秦相未必贤牵卢。

苏籀　次韵待制王公出示李公丞相鼓山唱和之什不揆芜累奉和一首
    飆昂经世量，超轶尘秕净。
    猗欤寻山屐，泛矣随波艇。
    颜笔振岩崖，戎眼清光镜。
    平籬青云步，何如苍藓蹬。
    忘怀挈伯鸦，寓意弹韶磬。
    物外赤松期，域中兜率夐。
    江溟嘘吸际，霞祲廓亏映。
    龙象千礱攒，簦屩十方并。
    弥天各纵辩，酌海终弗罄。
    公侯诚得一，品物将大定。
    瞿昙旧摽蕝，嵌洞尤奇胜。
    雷唱涧流回，石刻惟人竞。
    半山琅玕响，一井玻瓈莹。
    松风瀑水合，时鸟慁人听。
    慷慨羊邹游，雍容裴白并。
    溪谷有佳色，题品益光幸。
    渭滨行将猎，诏促预参乘。
    王公居客右，羊舌偕赵孟。
    小人缪好事，大册挟晨暝。
    击节穆清风，续骚聊比兴。

苏籀　次韵邓志宏三月辛卯大雨雹
    剥圭碎璧崑山颓，天容黯惨凝不开。
    随和抵鹊虎兕吼，阳愆阴伏推从来。
    雀鼠怀安怖入壁，声侔海翻星陨石。
    疾雷破山万壑沸，急雨悬河平地尺。
    嘉生春浅才纤毫，季子御雹勤嗟嘷。
    冲冲凿冰穷谷里，申丰此说殊未高。

苏籀　次韵范才元中秋夜
    常娥偕婺女，万里玉京会。
    云環阕未终，莫霭黯愁对，
    真人一謦欬，开阖随霁晦。
    寒波扬广廷，清光一年最。
    顷刻人间世，银色化诸秽。
    法士屏杯杓，痴儿恋珍贝。
    皆言此宵乐，复欲何时醉。
    蟾宫正植璧，星潢亦委佩。

苏籀　次韵范机宜感怀
    珪组纷纷蚁慕羶，徇人可否冀超迁。
    伤哉远略疲中国，恸矣长星出互天。
    晋楚春秋书失国，惠昭徒驭竟言旋。
    朝廷得士为强弱，郭隗来归不首燕。

苏籀　次韵范氏子园居即事三首
    媚兰多畦畹，党竹论尺寻。
    倦矣一枝足，卓哉千里心。
    气含湖海姿，名挂罴虎林。
    长髯羒世累，秃鬓微霜侵。
    雕钻久已休，潜伏恨不深。
    亭丘近来趣，何止如山阴。

苏籀　次韵范氏子园居即事三首
    沼沚清涟生，泇泇复浼浼。
    爨清饭不足，欢赏心无馁。
    金丝撚条柯，酥蜡滴趺蕾。
    樱桃与芍药，春事卜贞悔。

苏籀　次韵范氏子园居即事三首
    花开且复谢，回首悲今昨。
    席月吹参差，临芳倾凿落。
    莎苹藉醉枕，风竹惊眠觉。
    宾僚上马去，乌鸟相呼乐。
    春光在木杪，花絮相纷箔。
    酒到忘醇醨，客来无善恶。

苏籀　次韵范子仪东山之什
    东隅岭峤纡层出，浓翠春妆日夕佳。
    僧老林丘党猨鹿，地灵山泽产龙蛇。
    井泉移得天台脉，洞壑时开阆苑花。
    可笑篮舆趁斜日，白云回首梵王家。

苏籀　次韵范子仪怡山饭讫访王仙郡旧迹一首
    云衲撞钟集，鹤衣舆轿来。
    暂沽彭泽酒，岂碍太常斋。
    道释纵横说，门庭南北开。
    皂丛天籁响，棋罢想龟回。

苏籀　次韵洪谷瑞见和
    此间空洞最无奇，整整从绳仅满规。
    併谱沈芗及苓藿，公言羊质录鸮鸱。
    秃巾鲍肆穿芒屩，争席畦丁与马医。
    海浸冰销元凯癖，玉杯繁露董生帷。

苏籀　次韵洪谷瑞模临皋亭四画
    退笔残煤作冢池，庶几极力更前追。
    寻源巴峡涛泷派，得骨柯山铁树枝。
    京口风云随叱咤，渭川霆电扫端欹。
    刻舟事往何嗟及，拙目高心付黠痴。

苏籀　次韵洪令谷瑞平远台
    能赋凭高所得多，海云岩崿若君何。
    兼通西竺瞿昙意，欲和南风虞舜歌。
    怪石甘泉作檀施，长廊古殿荫多罗。
    相期正始微言绪，诗眼休嫌俗吏过。

苏籀　次韵洪令三月晦见寄
    掺袂东君属此觞，朱明履运返何乡。
    结成硕果鹂鹒语，吹尽落花桑柘光。
    梅雨闻君醉山阁，麦风招我步濠梁。
    惜春岁月那相贷，肠断连山草树长。

苏籀　次韵洪六丈舍人苏黄马券一首
    长鸣天厩起毛龙，万马皆喑一洗中。
    立仗式仪稽马叟，解骖牵赐有裴公。
    累年兵火苏黄迹，旧券山河带砺同。
    揽笔诗翁拟骚雅，雄然台阁快哉风。

苏籀　次韵李次仲赴巨山张舍人招赠之什
    君无吟秋草，萤飞而露湿。
    曼倩古豪英，羡门深抆拭。
    五难背生路，九钥探金碧。
    乌龙因师指，龟峰森郡戟。
    张罗候凫影，过客纷如织。
    子房河上翁，挥犀高讌席。
    嘘呵枣如瓜，肉眼殊未识。
    西母掬露醒，东王浆霞赤。
    至哉高尚公，著书不靳惜。
    髻珠曩许学，玉版援金笔。
    仙阶三洗髓，短生几两屐。
    岧巆法身像，褒博乌纱帻。
    焚沃觊有遭，稽首悲涕泣。
    妙诀付神水，悃诚如皎日。
    升降摩顶踵，抽添而损益。
    劳生息奔迫，颓龄飞鸟急。
    希求九阳聚，何惮一千夕。
    近期赤水中，先睹玄珠得。

苏籀　次韵陪诸公湖上春游
    渠侬青门道，冶服遨荡俦。
    一釂逞鸡鞠，联袂歌愿酬。
    太伯表东吴，季子居延州。
    湖山号佳观，篮舆肆优游。
    肴香炙亦熟，只有空樽忧。
    娱宾不计费，拘士捐牙筹。
    诗盟得首唱，有客如此不。
    挈壶并琴奕，松石岩湍乐。
    境胜属幽人，豨云俗氛却。
    洞穴锁苍霞，探奇或云莫。
    不闻古肥遁，静极还思家。
    高情縻圭俎，心迹何由遐。
    畸人告予言，黄庭老生涯。
    臧谷两亡羊，初平隐金华。

苏籀　次韵孙邦求少监游刘园一首
    权使将军势不行，连云鸳甽鸟乌晴。
    池台溢郭鏁扃固，林樾半空甍栱頳。
    席帽扬鞭来看鹤，绮疏褰幌政闻莺。
