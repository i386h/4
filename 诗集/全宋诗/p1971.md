<!-- { "loadSidebar": true } -->
    邦瘁稽前咏，人亡起彼嗟。
    夜分归不寐，犹照角巾斜。

梅尧臣　依韵答李晋卿结交篇
    上交执正道，下交守奇节。
    当为兰死香，勿作竹枯裂。
    试看温玉坚，何似春冰折。
    贵贱事乃见，古今情不别。
    平生相与亲，晏岁谁可决。
    君能持此意，足以表风烈。

梅尧臣　依韵答僧圆觉早梅
    江南自寒苦，花不与时同。
    清向三冬足，香传一国中。
    云湖藏旧市，雪树认新丰。
    未有亏冰素，随妆入汉宫。

梅尧臣　依韵答宋中道
    朝回思见子，疲马不及换。
    入门呼僮仆，鸡犬屡鸣嚾。
    中厨尚青烟，知未毕晨爨。
    曾不留我餐，忍馁固已惯。
    一接道德言，尘坌洗鄽閈。
    复出新录书，令人再三叹。
    史汉抉精深，文字光粲粲。
    虽然饥肠鸣，耽读忽忘肝。
    乃惭素所学，掇拾得浅懦。
    穷年诵读人，呷呷类鹅鹳。
    较量功实倍，要捷未能半。
    麤行与细注，健笔凌东观。
    天马万里行，筋骨在蹄腕。
    不知始何时，方册已盈案。
    譬如涉大海，只见波漫漫。
    嗟哉勤且敏，固合处文翰。
    九阍未迹历，重云若蔽捍。
    蓬瀛咫尺间，将度石桥断。
    昔为蛟龙腾，今为野鼠窜。
    我亦失其宜，朝出不暇盥。
    碌碌食廪为，区区升斗筭。
    褊衷诚未堪，欲说虑辞曼。
    强希高远踪。终作俗嵬唤。
    家匮儿女大，裙襦不遮骭。
    既穷懒往还，荣悴异萯薶。
    老松唯霜知，古布直火浣。
    当期心所照，非效目所耫。
    蒙评芜累音，亦发颜背汗。
    铅刀况易缺，徒假以金焊。
    他人焉可欺，适足见谩谰。
    来章特美好，愿镂青玉段。

梅尧臣　依韵答泰州王道粹学士见寄
    君同黄鹄游海峤，我学白云归帝乡。
    已爱健翅自鼓舞。谁怜孤影犹飘扬。
    安得相从在霄汉，於今留滞嗟絷缰。
    欲随轻风挹君袂，满野春雨生迷茫。

梅尧臣　依韵答吴安勖太祝
    我於文字无一精，少学五言希李陵。
    当时巨公特推许，便将格力追西京。
    卞和无足定抱宝，乘骥走行天下老。
    玉已累人马不逢，皇皇何之饥欲倒。
    还思二十居洛阳，公侯接迹论文章。
    文章自此日怪奇，每出一篇争诵之。
    其锋虽锐我敢犯，新语能如夏侯湛。
    于今穷困人已衰，不见悬金规吕览。
    乃遭吾子求琢磋，珠玑获斗奈我何。

梅尧臣　依韵答吴正仲罢饮
    君辞予家倾蚁醅，自有嘉味须持来。
    青篾络缾方出户，红妆侑席已邀杯。
    穷愁一饮犹关分，侧望群贤不可陪。
    静坐纸窗无所得，只将文字眼前堆。

梅尧臣　依韵答永叔洗儿歌
    夜梦有人衣帔蝩，水边授我黄龟儿。
    仰看星宿正离离，玉魁东指生斗威。
    明朝我妇忽在蓐，乃生男子实秀眉。
    自磨丹砂调白蜜，辟恶辟邪无宝犀。
    我惭暮年又举息，不可不令朋友知。
    开封大尹怜最厚，持酒作歌来庆之。
    画盆香水洗且喜，老驹未必能千里。
    卢仝一生常困穷，亦有添丁是其子。

梅尧臣　依韵奉和永叔感兴五首
    泉上有君子，斋祠达主诚。
    向来霖雨暴，触处蛟鼍鸣。
    既祈致日出，杲杲纾民情。
    天子遣以报，固匪媚取名。
    因成感兴章，庶用语平生。
    蹈道欠已熟，情田不须耕。

梅尧臣　依韵奉和永叔感兴五首
    既负天下望，必忧天下责。
    每闻谏诤辞，苦意多矫激。
    心存义勇赤，气与虹霓白。
    所论言必从，岂若水投石？
    阴邪日已销，事理颇已得。
    莫将经济术，抑郁向胸臆。

梅尧臣　依韵奉和永叔感兴五首
    勿惊年齿迟，勿叹时节晚。
    寒松翳林麓，射干生陇坂。
    野蓬随飘飘，秋实缀纂纂。
    万物更盛衰，有益必有损。
    损益皆自然，曷增凫胫短。
    人为智虑役，白发安得免。
    利泽欲及时，唯恐不行远。
    後世岂皆愚，计校徒勉勉。

梅尧臣　依韵奉和永叔感兴五首
    日出各驰趋，皆为利所迫。
    秋虫至微物，役役网自织。
    古来高世人，林下遗忧责。
    扛鼎绝膑者，乃自恃以力。
    积金苟如山，何异鱼贪食。

梅尧臣　依韵奉和永叔感兴五首
    唧唧复唧唧，长沙何太息。
    秋风入破衣，瘦妇思补刺。
    手中把长线，无帛缝不得。
    夜夜忧向寒，斗柄渐垂北。
    嫁夫欲夫富，欢乐要终极。
    欢乐既未能，鬓发霜花易。

梅尧臣　依韵奉和永叔社日
    玉卵不吞龙嗜肉，燕子成儿去华屋。
    老枥半黄田鼓鸣，树下宰平谁似玉。
    茂陵长说泣秋风，王母惜传双鬓绿。
    东方伏日思早归，长饥不及侏儒腹。
    豶豕新烹白醪熟，奋衣地坐抚拘束。
    骊山夜寒坑底哭，漫把漆书留冢竹。

梅尧臣　依韵公择察推
    君来何所闻，君去何所见。
    自古慕虚名，往往轻既面。
    窃常恃赋禀，平直如劲箭。
    是以五十年，长甘守贫贱。
    相逢嗟未几，遽远剧飞电。
    今虽行已晚，多谢勤相唁。

梅尧臣　依韵和表臣见赠
    中间会与别，不啻二十年。
    向来君之官，我必赠以篇。
    今过临淮郡，惠好情联联。
    访我车骑都，宴我莺花然。
    此当舟航冲，旅泊逾百千。
    迓高而抚下，酒壶柜食连。
    使予一日为，立可见华颠。
    遽行恐劳君，数里不得前。
    三月汴水浅，蹇滞无我先。
    君乃遗我诗，盛称我为贤。
    比之少陵豪，望我何太全。
    又令入时用，目堪事高眠。
    安能事孔圣，终学美周宣。
    勤答以明怀，矢辞敢欺天。

梅尧臣　依韵和表臣奎野亭
    淮光抱城去，山翠落樽前。
    鲁叟欲浮海，楚人休问天。
    野云将拂幔，水鸟不惊船。
    历览谁能赋，今闻太守贤。

梅尧臣　依韵和表臣闻与挺之宣叔平甫令
    舟浅不能进，反羡车马驰。
    同行各在野，有酒相与期。
    堤上闻禽处，桑间落日时。
    使君羊笋赠，更令更追随。

梅尧臣　依韵和表臣先春亭
    杂花红间白，远树短参长。
    天近春归疾，城高地易凉。
    千寻浮远水，五两动连樯。
    置酒未终乐，山烟生暝隍。

梅尧臣　依韵和表臣忆游竹园山寺
    山携谢公妓，竹似阮家林。
    花发日初暖，鸟啼春欲深。
    朱樱连叶摘，绿酒带醅斟。
    犹想闻歌吹，僧房未暇吟。

梅尧臣　依韵和陈秘校见寄
    郁郁东堂桂，常期接袂攀。
    羽翰殊不及，蓬荜却空还。
    江水几经岁，监中无壮颜。
    音尘能见问，谁道隔云山。

梅尧臣　依韵和诚之淮上相遇
    一别逋翁久不逢，亦知诸葛卧龙中。
    几年三致千金富，今日重追二谢风。
    形槁已能同散木，鬓霜从听著寒蓬。
    飞光入酒旧时月，来炤狂歌犹未穷。

梅尧臣　依韵和池守王微之访别
    君荣初出守，我老未东归。
    病眼生花早，苍毛似叶稀。
    往还从更少，谈笑暂相依。
    不及秋鸿翼，能随向楚飞。

梅尧臣　依韵和持国新植西轩
    开地临广衢，崇崇十余亩。
    新轩稍偏北，治圃亦西酉。
    盎中植菡萏，水不过升斗。
    小桂未得地，验活徒掐朽。
    上乏幽禽啼，下多穴蚁走。
    药苗虽无补，欲比山中有。
    浇灌同一时，萌芽或先後。
    松株不满尺，廊庙色已厚。
    禀性久且坚，物理岂无偶。
    棕榈仍未大，散叶才八九。
    夏绿与冬青，各各自为友。
    吾轩还处西，修竹尔後取。
    两莫论是非，但可吟对酒。

梅尧臣　依韵和酬韩仲文昆季联句见谢
    冬日晴且暖，林塘思净居。
    往兴都未尽，遂经韩氏庐。
    韩氏兄弟贤，各各趋义涂。
    吾侪与之游，何异田苏俱。
    经疑反此质，学陋惭无余。
    况兹诸少年，高论倾国都。
    以及治民术，纵横无所拘。
    又涉方外说，於道曾不殊。
    诗评杜兼李，字法褚与虞。
    啜茗岂非好，啖栗强为娱。
    久厌官局检，聊休体质舒。
    次第极言笑，左右排图书。
    终日欣博约，贬异正则扶。
    所赖存泛爱，未以我为愚。
    持归接士论，颇亦类贩沽。
    复联长诗来，味若餐琼腴。
    其辞多自损，似欲大厥誉。
    颜子乃庶几，仲尼称弗如。
    不厌会遇频，云龙实相须。
    最和蹑麟趾，举步未敢渝。

梅尧臣　依韵和酬邵不疑见答
    君才若巨贾，既富仍深藏。
    遂兼碌碌贫，共处安可量。
    滔滔大泽陂，渺漫入幽荒。
    徒欲穷端倪，凭高何相望。
    一日以文绣，被此粪土墙。
    门徒三千人，起予唯卜商。
    薄言昧纤悉，怀忧思萱忘。
    美璞委雕琢，以未知我详。
    但念故时朋，所乐来远方。
    慎勿以名使，取败非相当。

梅尧臣　依韵和酬太师相公
    相国推心本至平，欲使萧艾作兰馨。
    孤根易变终微钱，美泽难沾漫晦冥。
    楚客尝闻纫若若，王孙谁复顾青青。
    东风已与生成足，不敢希蓂在帝庭。

梅尧臣　依韵和春日见示
    春雨懒从年少狂，一生憔悴为诗忙。
