<!-- { "loadSidebar": true } -->
    北窗槃礴上羲皇，秫田多种酿壶酒。
    奉太夫人千百年，兄弟对床听雨眠。

章甫　隐静分题得静字
    平生苦爱閒，多病复便静。
    每为林下游，忽若醉而醒。
    茲山昔曾登，当暑毛骨冷。
    碧霄环佩声，古木旌幢影。
    五峰如高人，一一各秀颖。
    俗驾难久留，佇立但俄顷。
    别来三十载，往往梦清境。
    从公得再来，共此春日永。
    凭高惬幽思，即事发深省。
    然灯战枯棋，临水瀹新茗。
    兴阑下山去，妙处心已领。
    晓雨湿篮舆，冲泥度前岭。

章甫　用前韵赠高持一
    全身当作冥飞鸿，无心要似云行空。
    逢人未用青白眼，与世不妨牛马风。
    暇日出门聊散步，雪晴爱此山无数。
    骨寒那得使鬼钱，肠枯漫索惊人句。
    迩来笔研欲生埃，旧雨来人今不来。
    百岁光阴能几许，一春怀抱未曾开。
    古人元不贵多技，大道由来常简易。
    随呵之义复何忧，知我者希方足贵。
    华阳道士亦能诗，不觉餐霞坐忍饥。
    高山流水琴三弄，明月清风酒一卮。
    相思不见频搔首，几欲招呼无斗酒。
    从今与子遂忘年，有怀欲语子来前。

章甫　忧旱
    贫贱甘羁旅，淹留赖薄田。
    悠悠将送老，比比不逢年。
    旱魃工为虐，雷公岂易鞭。
    醉能忘万事，安得酒如川。

章甫　予归自都梁魏子深来自滁州坐间酌酒
    道路长年笑此身，绝怜尘土涴衣巾。
    飞花数点已愁客，归雁一声如唤人。
    州县驱驰君欲老，江湖流落我常贫。
    相逢却恨成匆遽，不醉沙头烂熳春。

章甫　俞广文以诗定交次韵奉答
    懒慢易招咎，贫贱难相知。
    客归二十年，破屋临江湄。
    遣闷岂无酒，寄怀徒有诗。
    慷慨思古人，恨不生同时。
    去秋君始来，云雾容一披。
    别去冒朔雪，归来迎南颸。
    载登君子堂，爽气生芝眉。
    剧谈两无碍，并驾行通逵。
    省闱冠多士，泮宫聊养颐。
    霄汉自茲始，羽翮随所之。
    门阑谢俗子，游戏惟毛锥。
    高吟起我病，意欲相箴规。
    琢句要须工，一字亦有师。
    逢迎君忽倦，追逐吾敢辞。
    人生俱寄耳，况乃多别离。

章甫　与北山长老
    数间破屋城南街，坐卧一榻心如灰。
    现身幻化本无住，疾病问渠何自来。
    剥喙谁欤破幽寂，道人定起北山北。
    齿冰骨玉两高寒，禅病诗魔俱辟易。
    我倦欲眠君且归，篮舆入郭知何时。
    贫家客来无准拟，为君时供难苏水。

章甫　与常不轻弈棋输松枝笔一篇
    南山苍须翁，阅世几千秋。
    终以明自煎，晚为松滋侯。
    孙枝后来秀，劲直余风流。
    亦学管城子，来从毛颖游。
    故人使江南，江北停归辀。
    持赠比岁寒，厚意岂暗投。
    形貌若黄槁，风度犹清修。
    轻健殊可人，不作绕指柔。
    我贫得长閒，造物因冥搜。
    诗成呼使前，脱帽明窗幽。
    旁无赏音人，赖尔能点头。
    无论及钱神，政恐为尔羞。

章甫　雨后十小绝以一雨洗残暑万家生早凉为韵
    閒居何所宜，把酒策第一。
    石田今有秋，痛饮事可必。

章甫　雨后十小绝以一雨洗残暑万家生早凉为韵
    去秋旱太甚，百神无不举。
    今岁感天公，时有容易雨。

章甫　雨后十小绝以一雨洗残暑万家生早凉为韵
    暄濁气未收，夜雨聊一洗。
    心清不受尘，眼净岂容眯。

章甫　雨后十小绝以一雨洗残暑万家生早凉为韵
    哦诗思远人，欲往无羽翰。
    焚香闭门睡，睡起香未残。

章甫　雨后十小绝以一雨洗残暑万家生早凉为韵
    百岁已逾半，知复几寒暑。
    此事当究观，勿共俗子语。

章甫　雨后十小绝以一雨洗残暑万家生早凉为韵
    长安卿相家，一食费几万。
    有功享固宜，我辈且蔬饭。

章甫　雨后十小绝以一雨洗残暑万家生早凉为韵
    新凉可穿衣，出门造谁家。
    城头有高楼，散我两脚座。

章甫　雨后十小绝以一雨洗残暑万家生早凉为韵
    梦作吴淞去，脍鲈攆香橙。
    道逢湖海人，欢宴如平生。

章甫　雨后十小绝以一雨洗残暑万家生早凉为韵
    却扇情未忍，补衣计当早。
    骚人爱悲秋，秋色政自好。

章甫　雨后十小绝以一雨洗残暑万家生早凉为韵
    交情易翻覆，世态多炎凉。
    倦游将何之，可乐唯醉乡。

章甫　雨凉成诗一首简子逸
    坦率每愁遭怒嗔，闭门直欲全吾直。
    美人娟娟不可见，薄俗往往难相亲。
    梦断风扉自开阖，还喜晚凉生意活。
    未能冲雨过苏端，且乞新诗慰饥渴。

章甫　雨中简李牧之
    提壶戏饮方多病，布谷催耕未有田。
    老去情怀非宿昔，日长图史得周旋。
    客愁正是连山雨，时事浑如上水船。
    问主导诗翁无恙否，遥怜裿褐耸双肩。

章甫　雨中简孙文辅
    多病愁阴晦，长贫惯寂寥。
    一江云漠漠，十日雨潇潇。
    蛙黾夸秋水，鱼虾趁晚潮。
    新来疏酒盏，颇觉负清宵。

章甫　雨中简孙文辅
    马瘦凭谁相，龟灵故自焦。
    世途何偪仄，物性各逍遥。
    君老嗟黄绶，吾衰感黑貂。
    雨寒无病恼，酒熟即招邀。

章甫　雨中简孙文辅
    寂寂诸缘省，绵绵一气存。
    心情亲药裹，口味减盘飱。
    庞蕴无生话，维摩不二门。
    秋声摇万壑，落叶会归根。

章甫　雨中舟出潮牐
    官吏急星火，驱民疏漕河。
    城中三尺泥，岁晚风雨多。
    雨声来未已，清满幽人耳。
    曲肱逢底眠，船随夜潮起。

章甫　元用见过诵诗剧谈因成古风以成戏恼兼简若晦唐卿
    有口只可饮醇酒，世事令人三日呕。
    有耳只可对诗翁，俗语令人三日聋。
    平生嗜酒耽佳句，此外自知无用处。
    东风吹我堕江边，岁晚知音罕相遇。
    诛茅盖头无少閒，数日不到诸君间。
    尘土眯眼须鬓斑，谁赋淮南大小山。
    怪底晴檐灵鹊噪，篮舆相寻谈绝倒。
    恨君无乃酒量窄，爱君岂独诗格老。
    开尊唤客知何时，坐上可无俞与直。
    更长不怕杯行迟，愿见春风杨柳枝。

章甫　再用前韵
    公合麒麟画，吾今麋鹿群。
    别离频换岁，梦寐昔论文。
    寒尽春生后，泾清渭濁分。
    喜还亲几席，语妙得时闻。

章甫　再用前韵
    黄闼青华选，湖山烂熳游。
    秋筠同节操，春柳似风流。
    须鬓茎茎白，园林事事幽。
    天然诗句好，初不待穷搜。

章甫　再用前韵
    红紫今无几，寒暄尚未齐。
    春愁人更瘦，午醉日还西。
    课仆除新草，呼儿检旧题。
    空庭可徐步，藜杖故相携。

章甫　早凉
    江头雨过凉风早，落叶纷纷费人扫。
    钩帘日暮无所为，把酒悠然送归鸟。
    佳人可望不可亲，草根唧唧秋虫吟。
    家本江南客江北，须发新添数茎白。

章甫　早雪
    贱夫流落来淮海，两纪悠然忘冻馁。
    乌薪白粲不论钱，近岁山林禁樵采。
    去年差官打炭窑，淮民畏事谁敢烧。
    官军巡出得心力，草木欣欣有颜色。
    九月未霜云漫漫，雪花争先飞作团。
    冻坐孤吟还自宽。边头牵挽人夫寒。

章甫　曾仲恭侍郎惠酒以偶有名酒无夕不饮为韵谢之
    穷居少人事，落落仍寡偶。
    晨曦入茆檐，和气生户牖。
    拥褐还负暄，看云更搔首。
    閒哦陶令诗，饥肠作雷吼。

章甫　曾仲恭侍郎惠酒以偶有名酒无夕不饮为韵谢之
    力耕不逢年，岁暮百无有。
    小雨肥麦根，何时得餬口。
    百年倏已半，辛勤为升斗。
    赖古多若人，千载可尚友。

章甫　曾仲恭侍郎惠酒以偶有名酒无夕不饮为韵谢之
    古来称达人，不愿身后名。
    岂其未忘世，雙然聊遣情。
    我生本衰愞，於时淡无营。
    但得秫可酿，何劳诗有声。

章甫　曾仲恭侍郎惠酒以偶有名酒无夕不饮为韵谢之
    烹鱼多素书，问字谁载酒。
    寂寞淮乡居，岁月亦已久。
    敢希陋巷乐，但觉贫士丑。
    知音幸有人，此事可不朽。

章甫　曾仲恭侍郎惠酒以偶有名酒无夕不饮为韵谢之
    丹阳贤使君，高谊今所无。
    铃斋有余閒，遥忆耕田夫。
    满船送美酒，盛事惊道途。
    客来即留醉，不用倩行酤。

章甫　曾仲恭侍郎惠酒以偶有名酒无夕不饮为韵谢之
    一杯复一杯，今夕知何夕。
    蔀屋发光怪，尊罍盈四壁。
    老盆还旧观，寒灯起佳色。
    既醉使君酒，亦饱使君德。

章甫　曾仲恭侍郎惠酒以偶有名酒无夕不饮为韵谢之
    逢人说项斯，此道今则不。
    使君如古人，荐善惟恐后。
    愿君登廊庙，搜罗到岩薮。
    使我击坏歌，投老安陇亩。

章甫　曾仲恭侍郎惠酒以偶有名酒无夕不饮为韵谢之
    使君开府来，京口酒可饮。
    公才真麴糵，留滞已再稔。
    江山助诗兴，草木入题品。
    冰霜寒正严，为国护饔寝。

章甫　赠李君玉
    奔走空尘土，归来日暝时。
    喜迎莲社客，细说锦囊诗。
    短世相逢晚，高楼欲下迟。
    坐中无贺监，谁与解金龟。

章甫　赠李君玉
    老大何堪客，穷愁畧不醒。
    发因閒事白，眼为好山青。
    月下南飞鹊，风前自照萤。
