<!-- { "loadSidebar": true } -->
    欲将心腹问渔翁，可住湘山第几峰。
    世远合应披薜荔，道顾何必怨芙蓉。
    难教牧笛鸣如凤，谁把渔竿钓得龙。
    极目危楼千里思，晓烟藏雨晚烟浓。

释行海　无题
    笙歌日日醉春风，帘卷画堂花影中。
    不是凤凰飞不到，更无一树是梧桐。

释行海　无题
    金谷园中草色深，水楼终日柳阴阴。
    风前拨尽琵琶调，谁识当年马上心。

释行海　无题
    听罢杨花听竹枝，上楼偏是下楼迟。
    片云岁晚皈何处，江水东流无尽时。

释行海　吴中作
    吴王废苑又逢秋，门外沧江日夜流。
    有泪不同儿女态，此心多为圣贤愁。
    蓼开南浦雁离塞，月上前峰客倚楼。
    金户玉堂无梦到，云山亦足比封侯。

释行海　吾庐
    二月吾庐感物华，伤春多在别人家。
    今年莫使春憔悴，能有几番归看花。

释行海　戊辰闰正月书怀
    一年风景两逢新，老去情怀最惜春。
    未有鷌鹒传好语，岂无蛱蝶报芳辰。
    花林淑气蒸香蔼，柳岸游丝惹黮尘。
    今日晴明聊引兴，倚楼翻作望乡人。

释行海　戊辰闰正月书怀
    茅屋风光总入诗，今年何事燕归迟。
    繁花犹未竞春色，百舌最先啼晓枝。
    深导竹渠防雨涨，密扶花架恐风欹。
    人生三万六千日，莫负芳菲少壮时。

释行海　戊辰闰正月书怀
    年年风雨作春愁，天气晴明便出游。
    陌上野梅飘趁屐，水边杨柳碍行舟。
    踏青尚可酬佳节，拾翠如今愧白头。
    近日贪眠长失晓，鸦啼犹拥黑貂裘。

释行海　西湖早春
    多时不向柳边来，每个幽亭坐一回。
    春唘未容莺燕闹，芳心犹待杏桃开。
    飘摇水面渔舟稳，宛转风前玉笛哀。
    太乙清都五云表，冷香空锁御园梅。

释行海　溪上
    小艇悠悠载夕晖，岸花红白鹭鸶飞。
    十年不见溪头石，今日重重里绿衣。

释行海　蟋蟀
    少年不解客中愁，砌下寻来斗过秋。
    今夜雨窗听不得，声声浑欲白人头。

释行海　喜方溪复归白云
    十载青灯自苦辛，懒将白眼顾浮尘。
    凤声偏近瑶台月，草色难连玉树春。
    云有去来非本意，世无荣辱是何人。
    几番分坐梅边石，却话桃源只避秦。

释行海　喜招樵屋远归
    忆凤求麟最可怜，白头踯躅几山川。
    尘昏泗水弦歌地，灰冷咸阳竹帛烟。
    万里云霄曾放鹤，五湖风月满归船。
    乾坤自有知音在，牙也何须便绝弦。

释行海　闲居
    屋头烟树绿婆娑，最爱樵邻夜唱歌。
    独坐小窗山寂寂，不知门外月明多。

释行海　闲居
    闲拈白拂坐筠床，静听幽禽弄夕阳。
    满地落花春已阑，深林只有蕙兰香。

释行海　闲居
    山礬香气近幽荪，静听幽禽弄夕阳。
    满地落花春已阑，深林只有蕙兰香。

释行海　闲居
    荡荡空山草木青，枝禽飞下菜池冰。
    夜深月照茅檐静，翠石幽泉落几层。

释行海　闲居
    绕岸奇峰半没烟，满窗凉影竹涓涓。
    双鸠并睡枯桑上，一鹭闲行白水边。

释行海　闲倚
    闲倚江楼听角声，春风两岸野花明。
    渔人占得烟波阔，日日扁舟自太平。

释行海　闲吟
    不识朱门识五湖，客中清苦十年余。
    世无苟取心何愧，句自冥搜貌任癯。
    笋蕨春来肥雨露，林泉日用狎樵渔。
    云踪鹤性长如此，未必青天管得吾。

释行海　芗林感旧
    平生最爱芗林石，奇树怪藤猿往来。
    旧友共题行记处，如今字字是苍苔。

释行海　翔泳堂即景
    一池荷盖绿阴凉，数朵红蕖浥露香。
    最是画桥林薄外，满湖烟景淡斜阳。

释行海　小池
    白绵飞尽绿丝深，无数鱼儿聚藻阴。
    日夜潺湲声不断，分明一片伯牙心。

释行海　小游仙
    青鸟衔书遍海涯，香风不返五云车。
    可怜夜夜瑶池月，空照蟠桃一树花。

释行海　写怀
    话别苏堤第一桥，白头孤客怅难消。
    山中蹈华皈来晚，只有青灯作寂寥。

释行海　写怀
    独立吴山望越山，海门人去几时还。
    故乡犹隔苍茫外，一点征愁落日间。

释行海　辛亥春别湖上诸友
    江南花信厌春寒，乡路迢迢去亦难。
    不解趋时人笑拙，每怀归计自求安。
    明朝芳草空相忆，何处青山复共看。
    二十八年清苦志，独歌白雪对幽兰。

释行海　辛亥夏
    五月山窗拥绿阴，瘦身闲枕断弦琴。
    如今不是花时节，可惜黄鹂弄好音。

释行海　行京
    锦绣杭州几万家，野人犹恋旧京华。
    旧京三百春风巷，一巷笙歌一巷花。

释行海　胥山
    子胥山上噪群乌，旧日英灵在此无。
    臣节已亏因挞楚，兵筹虽用奈亡吴。
    云屯灌木疑烽戍，石列平城设阵图。
    只可共忧难共乐，知君唯有一陶朱。

释行海　言诗
    句织天机字字难，冥搜长在寂寥间。
    每惊白雪阳春变，未放光风霁月闲。
    子美到今谁是史，仲尼亡后不曾删。
    衰吾欲话平生志，安得重逢饭颗山。

释行海　燕
    细雨斜风绿满郊，春风初度杏花梢。
    衔泥自向朱门去，不管茅檐有故巢。

释行海　杨柳枝词
    □天纤□起新愁，青眼鹅黄忆旧游。
    唯有长丝牵不断，洛阳城里映朱楼。

释行海　杨柳枝词
    一阵杨花一阵愁，绿阴阴处暂停舟。
    莫嫌不折长条赠，有个黄莺在上头。

释行海　杨柳枝词
    渭水桥边送别时，马前折赠笛中吹。
    若教系得离情在，那管千丝又万丝。

释行海　野兴
    鸥入篱门沙岸高，秋来新壁换芦条。
    半池烟荇浮黄萼，一架寒藤挂绿瓢。

释行海　夜泊吴城
    下缆吴城古树根，打头风紧欲黄昏。
    雁声南去蒹葭响，灯火家家半掩门。

释行海　夜坐
    永夜青灯照独吟，萧萧风雨遍山林。
    十年如此倦游客，只恐梅花识此心。

释行海　夜坐
    寂寞灯花慰客情，湿云收尽月还明。
    夜寒不作东归梦，坐听空山落叶声。

释行海　夜坐
    雨雪萧萧在异乡，冷看孤影百愁生。
    江南江北春风好，坐对寒灯到五更。

释行海　宜晚楼
    奇峰列列树苍苍，每爱危阑挹翠光。
    宿鸟皈时看最好，淡烟一抹锁斜阳。

释行海　忆西湖
    水北云南最好春，柳桥花架污芳尘。
    如今老大情遍懒，分付江山与后人。

释行海　永定寺客窗
    千古门前水自流，小春天气夺清秋。
    寂寥方丈黄昏月，照见梨花一树愁。

释行海　咏梅
    跨蹇寻芳带雪晴，几番溪驿又山程。
    可怜岁晚心偏苦，忽见春风眼倍明。
    浅磵石边留野趣，矮篱竹外托幽情。
    繁华满地凋零尽，难写夷齐一种清。

释行海　咏所种松
    苍髯分种出山林，却忆当年郁翠阴。
    自是君王来避雨，初无一点大夫心。

释行海　有怀
    小雨如烟柳杪迷，伯劳东去燕西飞。
    须臾又是春三月，门对碧桃人未归。

释行海　有怀
    燕无消息雁都回，三叠阳关笛更哀。
    可惜梅花逢夜雨，一场春怨满苍苔。

释行海　有所思
    又见春风草色肥，凤楼尘锁燕飞飞。
    洛阳近日无花柳，犹恨多年不得归。

释行海　渔翁
    历尽江湖白尽头，生涯惟有一扁舟。
    醉来吹笛空沙上，鱼自相忘水自流。

释行海　与中上人至云间话别
    寒云漠漠浦悠悠，短棹同登八月秋。
    一寸不磨心似铁，四方无定迹如鸥。
    江乡雁过蒹葭冷，雨馆人分蟠蟀愁。
    相见有期还惜别，百年能得几交游。

释行海　雨后
    雨过山林近暮钟，片怀寂寂对孤松。
    夜深笛怨梅花落，月照人间睡正浓。

释行海　寓归云阁怀上竺听雨斋馨果二友
    千金溪上归云阁，双桧峰前听雨斋。
    两地相思春冷淡，尺书难尽客情怀。
    风兼水气寒吹帽，雨积檐声夜滴阶。
    想得梅边旧行径，履痕闻被落花埋。

释行海　寓怀
    此去茫茫几度秋，南来犹在古杭州。
    楼台雨打归魂冷，沙漠风吹杀气浮。
    龙管凤箫遗旧曲，吴花越草换新愁。
    相逢喜话中兴事，今日胡家白骨丘。

释行海　元日
    北山猿鹤久为邻，闲里生涯梦里人。
    旅思经时偏感旧，物华今日又从新。
    棹歌堤上水烟晚，笛奏江南梅柳春。
    五道寂寥先辈尽，自惭无补面生尘。

释行海　远山平野
    云山影影接暗沙，频见回鵰打暮鸦。
    曾是吴王弦管地，春风吹草不吹花

释行海　云泉禅师哀词
    一片禅心无用处，苹花溪上看垂纶。
    也知白璧黄金贵，何似青鞋布袜贫。
    吟畔山川生哭泣，笔头兰竹露精神。
    如今云散泉流去，淡日凄风杂野尘。

释行海　早春后园即事
    紫芽红甲爆春枝，幽步寻芳款款移。
    蜂未出房寒尚在，梅花开遍不曾知。

释行海　皂角林
    皂角林边杀气新，凄凉偏感北征人。
    我来认作将军树，汲静当年打女真。

释行海　赠晶得应菊坡
    东篱秋色遍幽坡，蔟蔟金英洗露华。
    君且试推鼓泽看，五行何处爱黄花。

释行海　赠李隐士
    白苎为衣草结庐，相逢犹问世何如。
    每弹山水忘忧曲，懒上王侯自荐书。
    白眼鸥边窥宇宙，清罇月下宴樵渔。
    时情任似长亭柳，才向秋风日日痚。

释行海　赠王渔山
    冷观天地只浮沤，胜水名山遍去游。
    书剑传家抛弟侄，渔樵作队贱公侯。
