<!-- { "loadSidebar": true } -->
    蛛丝柱後惠文暗，惟悴今乘别驾归。

黄庭坚　癸酉八月同百丈中禅师温汤作小诗呈九仙舜公长老
    九仙沤和汤，浴此二水牯。
    主人无施心，冷暖各得所。
    道途开十方，瓢杓汲万古。
    欲问源从来，大雄山有虎。

黄庭坚　贵池
    横云初抹漆，烂漫南纪黑。
    不见九华峰，如与亲友隔。
    忆当秋景明，九老对几席。
    何曾闭篷窗，卧听寒雨滴。
    不食贵池鱼，喜寻昭明宅。
    笔砚鼠行尘，芝菌生铜鬲。
    思成佳句梦，贻我锦数尺。
    属者浪吞舟，风雹更附益。
    老翁哭妇儿，相将难再得。
    存亡如日月，薄蚀行道失。
    流俗暗本源，谓神吐其食。
    神理傥有私，丘祷久以默。

黄庭坚　贵耳贱目谜
    驴耳对轩轩，争酬价十千。
    眈眈两虎视，不值一文钱。

黄庭坚　郭功父得杨次公家金书细字经求予作赞
    为一□□□，□说妙莲华。
    清净法光明，透彻十二部。
    我□□□□，□□□曾说。
    是故秘密藏，藏在微尘中。
    有大□□□，□□□□卷。
    字义皆炳然，堂堂而秘密。
    或以糅□□，□□□□□。
    以其翰墨切，微细作佛事。
    胜眼若千□，□□□□海。
    说法从心起，复以心庄严。
    非小亦非大，□□众心量。
    水牛生象牙，堕在诸佛数。

黄庭坚　郭明甫作西斋于颍尾请予赋诗二首
    食贫自以官为业，闻说西斋意凛然。
    万卷藏书宜子弟，十年种木长风烟。
    未尝终日不思颍，想见先生多好贤。
    安得雍容一樽酒，女郎台下水如天。

黄庭坚　郭明甫作西斋于颍尾请予赋诗二首
    东京望重两并州，遂有汾阳整缀旒。
    翁伯入关倾意气，林　　异世想风流。
    君家旧事皆青史，今日高材未白头。
    莫倚西斋好风月，长随三径古人游。

黄庭坚　过百里大夫冢
    行客抱忧端，况复思古人。
    何年一丘土，不见石麒麟。
    断碑略可读，大夫身霸秦。
    虞儴　纳垂棘，将军西问津。
    安知五羊皮，自粥千金身。
    末俗工媒蘖，浮言妒道真。
    幸逢孟轲赏，不愧微子魂。

黄庭坚　过洞庭青草湖
    乙丑越洞庭，丙寅渡青草。
    似为神所怜，雪上日杲杲。
    我虽贫至骨，犹胜杜陵老。
    忆昔上岳阳，一饭从人讨。
    行矣勿迟留，蕉林追獦獠。

黄庭坚　过方城寻七叔祖旧题
    壮气南山若可排，今为野马与尘埃。
    清谈落笔一万字，白眼举觞三百杯。
    周鼎不酬康瓠价，豫章元是栋梁材。
    眷然挥涕方城路，冠盖当年向此来。

黄庭坚　过家
    络纬声转急，田车寒不运。
    儿时手种柳，上与云雨近。
    舍傍旧佣保，少换老欲尽。
    宰木郁苍苍，田园变畦畛。
    招延屈父党，劳问走婚亲。
    归来翻作客，顾影良自哂。
    一生萍托水，万事雪侵鬓。
    夜阑风陨霜，乾叶落成阵。
    灯花何故喜，大是报书信。
    亲年当喜惧，儿齿欲毁龀。
    系船三百里，去梦无一寸。

黄庭坚　过平舆怀李子先时在并州
    前日幽人佐吏曹，我行堤草认青袍。
    心随汝水春波动，兴与并门夜月高。
    世上岂无千里马，人中难得九方舦。
    酒船鱼网归来是，花落故溪深一篙。

黄庭坚　过土山寨
    南风日日纵篙撑，时喜北风将我行。
    汤饼一杯银线乱，蒌蒿数筯玉簪横。

黄庭坚　过西山
    新春木叶未蒙笼，西望天涯几日通。
    商洛山间白云起，行歌思见采芝翁。

黄庭坚　过致政屯田刘公隐庐
    儿时拜公床，眼碧眉紫烟。
    舍前架茅茨，炉香坐僧禅。
    女奴煮畓粟，石盆泻机泉。
    今来扫门巷，竹间翁蜕蝉。
    堂堂列五老，胜气失江山。
    石盆烂黄土，茅斋薪坏椽。
    女奴为民妻，又瘗蒿里园。
    当年笑语地，华屋转朱栏。
    课儿种松子，伞盖上参天。
    投策数去日，木行天再环。
    先生古人风，铁胆石肺肝。
    眼前不可意，壮日挂其冠。
    解衣庐君峰，洗耳瀑布源。
    雾豹藏文章，惊世时一斑。
    众人初易之，久远乃见难。
    忆昔子政在，为翁数解颜。
    五兵森武库，河汉落舌端。
    王阳已富贵，尘冠不肯弹。
    呻吟刊十史，凡例墨新乾。
    宰木忽拱把，相望风隧寒。
    百楹书万卷，少子似翁贤。

黄庭坚　海棠
    海棠院里寻春色，日炙荐红满院香。
    不觉风光都过了，东窗浑为读书忙。

黄庭坚　韩献肃公挽词三首
    郁郁高阳里，生才世不孤。
    八龙归月旦，三凤继天衢。
    梁坏吾安仰，人亡道固癯。
    空令湖海士，愁绝奠生刍。

黄庭坚　韩献肃公挽词三首
    物产原希世，风流更折冲。
    决疑京兆尹，富国大司农。
    远业终三事，仁声达九宗。
    方祈酌周斗，何意辍秦舂。

黄庭坚　韩献肃公挽词三首
    泪尽才难日，斯人遽陨倾。
    冰枝忧木稼，食昴恨长庚。
    名与具茨重，心如颍水清。
    堂堂万夫表，直作闭佳城。

黄庭坚　韩信
    韩生高才跨一世，刘项存亡翻手耳。
    终然不忍负沛公，颇似从容得天意。
    成皋日夜望救兵，取齐自重身已轻。
    蹑足封王能早寤，岂恨淮阴食千户。
    虽知天下有所归，独怜身与哙等齐。
    蒯通狂说不足撼，陈豨孺子胡能为。
    予尝贳酒淮阴市，韩信庙前木十围。
    千年事与浮云去，想见留侯决是非。
    丈夫出身佐明主，用舍行藏可自知。
    功名邂逅轩天地，万事当观失意时。

黄庭坚　何氏悦亭咏柏
    涧底长松风雨寒，冈头老柏颜色悦。
    天生草木臭味同，同盛同衰见冰雪。
    君莫爱清江百尺船，刀锯来谋岁寒节。
    千林无叶草根黄，苍髯龙吟送日月。

黄庭坚　何萧二族
    西汉功名相国多，南朝人物数诸何。
    向来富贵喧天地，亦有文章在涧阿。

黄庭坚　何造诚作浩然堂陈义甚高然颇喜度世飞升之说筑屋饭方士愿乘六气游
    公欲轻身上紫霞，琼爢玉馔厌豪奢。
    百年世路同朝菌，九钥天关守夜叉。
    霜桧左纽空白鹿，金炉同契漫丹砂。
    要令心地闲如水，万物浮沈共我家。

黄庭坚　何造诚作浩然堂陈义甚高然颇喜度世飞升之说筑屋饭方士愿乘六气游
    万物浮沈共我家，清明心水徧河沙。
    无钩狂象听人语，露地白牛看月斜。
    小雨呼儿蓺桃李，疏帘帏客转琵琶。
    尘尘三昧开门户，不用丹田养素霞。

黄庭坚　何主簿萧斋郎赠诗思家戏和答之
    善吟闺怨断人肠，二妙风流不可当。
    傅粉未归啼玉箸，吹笙无伴涩银篁。
    睡添乡梦客床冷，瘦尽腰围衣带长。
    天性少情诗亦少，羡他萧史与何郎。

黄庭坚　和斌老悟道颂
    终日忙忙本圆觉，只为魔强令法弱。
    不疑更问决疑龟，无病还求除病药。
    昔人梦中见捕逐，两手无绳元自缚。
    黄鹂临梦啼一声，白日当窗始知错。

黄庭坚　和曹子方杂言
    正月尾，垂云如覆盂，
    雁作斜行书。三十六陂浸烟水，
    想对西江彭蠡湖。人言春色浓如酒，
    不见插秧吴女手。冷卿小坞颇藏春，
    张侯官居柳对门。当风横笛留三弄，
    烧烛围棋覆九军。尽是向来行乐事，
    每见琵琶忆朝云。只今不举蛾眉酒，
    红牙捍拨网蛛尘。曹侯束书丞太，
    仆试说相马犹可人。照夜白，
    真乘黄。万马同秣随低昂，
    一矢射落皂鵰双。张侯犹思在戎行，
    横山虎北开汉疆。冷卿智多发苍浪，
    牛刀发硎思一邦。政成十缀舞红妆，
    两侯不如曹子方。朵颐论诗谓毛张，
    龟藏六用中有光。何时端能俱过我，
    扫除北寺读书堂。菊曲煮饼探注汤，
    更碾盘龙不入香。

黄庭坚　和陈君仪读太真外传五首
    朝廷无事君臣乐，花柳多情殿阁春。
    不觉胡雏心暗动，绮罗翻作坠楼人。

黄庭坚　和陈君仪读太真外传五首
    扶风乔木夏阴合，斜谷铃声秋夜深。
    人到愁来无处会，不关情处总伤心。

黄庭坚　和陈君仪读太真外传五首
    梁州一曲当时事，记得曾拈玉笛吹。
    端正楼空春昼永，小桃犹学淡燕支。

黄庭坚　和陈君仪读太真外传五首
    高丽条脱琱红玉，逻遚琵琶捻绿丝。
    蛛网屋煤昏故物，此生惟有梦来时。

黄庭坚　和陈君仪读太真外传五首
    上皇曾御昭仪传，镜里观形只眼前。
    养得禄儿倾四海，千秋更有一伶玄。

黄庭坚　和程德裕颂五首
    贫子还家作富儿，粪箕苕帚未曾遗。
    人人欲问草书意，怀素从来自不知。

黄庭坚　和程德裕颂五首
    鹏飞逼塞满空虚，蚊睫安巢却有余。
    腊月火烧三界尽，从来灰里拨真如。

黄庭坚　和程德裕颂五首
    山河大地目前机，棋按吹毛更不疑。
    万里无人无寸草，冻山亭上与谁欺。

黄庭坚　和程德裕颂五首
    如来刹刹与尘尘，北斗南箕透法身。
    金粟默然轲好辩，唱歌须是帝乡人。

黄庭坚　和程德裕颂五首
    石田耕种难成稻，荼蓼栽来只苦辛。
    万物一家真富贵，使君见後却清贫。

黄庭坚　和答登封王晦之登楼见寄
    县楼三十六峰寒，王粲登临独倚阑。
    清坐一番春雨歇，相思千里夕阳残。
