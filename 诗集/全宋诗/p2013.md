<!-- { "loadSidebar": true } -->
    丹心皎虽存，白发生已迸。
    ◇无羽毛彩，来与鸾凰◇。
    铩翮追群翔，孤唳惊众听。
    严严玉堂署，清禁肃而静。
    职业愧论思，文章◇诰命。
    厚颜难久居，归计无荒迳。
    偷闲就朋友，笑语杂嘲咏。
    欢情虽索寞，得酒犹豪横。
    群居固可乐，宠禄尤难幸。
    何日早收身，江湖一渔艇。

欧阳修　黄河八韵寄呈圣俞
    河水激箭险，谁言航苇游。
    坚冰驰马渡，伏浪卷沙流。
    树落新摧岸，湍惊忽改洲。
    凿龙时退鲤，涨潦不分牛。
    万里通槎汉，千帆下漕舟。
    怨歌今罢筑，故道失难求。
    滩急风逾响，川寒雾不收。
    谈能穷禹迹，空欲问张侯。

欧阳修　黄牛峡祠
    大川虽有神，淫祀亦其俗。
    石马系祠门，山鸦噪丛木。
    潭潭村鼓隔溪闻，楚巫歌舞送迎神。
    画船百丈山前路，上滩下峡长来去。
    江水东流不暂停，黄牛千古长如故。
    峡山侵天起青嶂，崖崩路绝无由上。
    黄牛不下江头饮，行人惟向舟中望。
    朝朝暮暮见黄牛，徒使行人过此愁。
    山高更远望犹见，不是黄牛滞客舟。

欧阳修　黄溪夜泊
    楚人自古登临恨，暂到愁肠已九回。
    万树苍烟三峡暗，满川明月一猿哀。
    非乡况复惊残岁，慰客偏宜把酒杯。
    行见江山且吟咏，不因迁谪岂能来。

欧阳修　徽安门晓望
    都门收宿雾，佳气郁◇◇。
    晓日寒川上，青山白雾中。
    楼台万瓦合，车马九衢通。
    恨乏登高赋，徒知京邑雄。

欧阳修　会峰亭
    山势百里见，新亭压其巅。
    群峰渐靡迤，高下相绵联。
    下窥疑无地，杳蔼但苍烟。
    是时新雨余，众壑鸣春泉。
    林籁静更响，山光晚逾鲜。
    岩花为谁开，春去夏犹妍。
    野鸟窥我醉，溪云留我眠。
    日暮山风来，吹我还醒然。
    醉醒各任物，云鸟徒留连。

欧阳修　会老堂
    古来交道愧难终，此会今时岂易逢。
    出处三朝俱白首，凋零万木见青松。
    公能不远来千里，我病犹堪釂一锺。
    已胜山阴空兴尽，且留归驾为从容。

欧阳修　会饮圣俞家有作兼呈原父景仁圣从
    忆昨九日访君时，正见◇前两丛菊。
    爱之欲绕行百匝，庭下不能容我足。
    折花却坐时嗅之，已醉还家手犹馥。
    今朝我复到君家，两菊◇前犹对束。
    枯茎槁叶苦风霜，无复满丛金间绿。
    京师谁家不种花，碧砌朱栏敞华屋。
    奈何来对两枯株，共坐穷檐何局促。
    诗翁文字发天葩，岂比青红凡草木。
    凡草开花数日间，天葩无根长在目。
    遂令我每饮君家，不觉长缾卧墙曲。
    坐中年少皆贤豪，莫怪我今双鬓秃。
    须知朱颜不可恃，有酒当欢且相属。

欧阳修　惠泉亭
    翠壁刻孱颜，烟霞啀步间。
    使君能爱客，朝夕弄山泉。
    春岩雨过春流长，置酒来听山溜响。
    监中楼阁俯清池，雪里峰峦开晓幌。
    须知清兴无时已，酒美宾嘉自相对。
    席间谁伴谢公吟，日暮多逢山简醉。
    淹留桂树几经春，野鸟岩花识使君。
    使君今是樽前客，谁与山泉作主人。

欧阳修　获麟赠姚辟先辈
    世已无孔子，获麟意谁知。
    我尝为之说，闻者未免非。
    而子独曰然，有如埙应篪。
    惟麟不为瑞，其意乃可推。
    春秋二百年，文约义甚夷。
    一从圣人没，学者自为师。
    峥嵘众家说，平地生险◇。
    相沿益迂怪，各斗出新奇。
    尔来千余岁，举世不知迷。
    焯哉圣人经，照耀万世疑。
    自从蒙众说，日月遭蔽亏。
    常患无气力，扫除浮云披。
    还其自然光，万物皆见之。
    子昔已好古，此经手常持。
    超然出众见，不为俗牵卑。
    近又脱赋格，飞黄摆衔羁。
    圣门开大道，夷路肆腾嬉。
    便可剿众说，旁通塞多歧。
    正途趋简易，慎勿事岖崎。
    著述须待老，积勤宜少时。
    苟思垂後世，大禹尚胼胝。
    顾我今老矣，两瞳蚀昏眵。
    大书难久视，心在力已衰。
    因思少自弃，今纵悔可追。
    戒我以勉子，临文但吁嘻。

欧阳修　箕山
    朝下黄芦坂，夕望箕山云。
    缅怀巢上客，想彼岩中人。
    弱岁慕高节，壮年婴世纷。
    漱流羡颍水，振衣嗟洛尘。
    空祠乱惊鸟，山木含余曛。
    聊兹谢芝桂，归月及新春。

欧阳修　即目
    李径阴森接翠畴，押帘风日澹清秋。
    晚乌藏柳栖残照，远燕伤风失故楼。
    星汉经年虽可望，云波千叠不缄愁。
    平居革带频移孔，谁问无憀沈隐侯。

欧阳修　集禧谢雨
    十里长街五鼓催，泥深雨急马行迟。
    卧听竹屋萧萧响，却忆滁州睡足时。

欧阳修　纪德陈情上致政太傅杜相公二首
    俭节清名世绝伦，坐令风俗可还淳。
    貌先年老因忧国，事与心违始乞身。
    四海仪刑瞻旧德，一◇谈笑作闲人，
    铃斋幸得亲师席，东向时容问治民。

欧阳修　纪德陈情上致政太傅杜相公二首
    事国一心勤以瘁，还家五福寿而康。
    风波已出凭忠信，松◇难凋耐雪霜。
    昔日青衫遇知己，今来白首再升堂。
    里门每入从千骑，宾主俱荣道路光。

欧阳修　寄答王仲仪太尉素
    丰乐山前一醉翁，余龄有几百忧攻。
    平生自恃心无媿，直道诚知世不容。
    换骨莫求丹九转，荣名丰在禄千锺。
    明年今日如寻我，颍水东西问老农。

欧阳修　寄大名程资政琳
    龙门长恨晚方登，便以忘年接後生。
    谈剧每容陪玉麈，饮豪常忆困金觥。
    冰开御水春应绿，云破淮天月自明。
    醉倒离筵听别曲，醒来犹尚记余声。

欧阳修　寄阁老刘舍人
    梦寐江西未得归，谁怜萧飒鬓毛衰。
    莓苔生壁图书室，风雨闭门桃李时。
    得酒虽能陪笑语，老年其实厌追随。
    明朝雨止花应在，又踏春泥向凤池。

欧阳修　寄韩子华
    人事从来无处定，世涂多故践言难。
    谁如颍水闲居士，十顷西湖一钓竿。

欧阳修　寄河阳王宣徽
    谁谓萧条颍水边，能令嘉客少留连。
    肥鱼美酒偏宜老，明月清风不用钱。
    况值湖园方首夏，正当樱笋似三川。
    自知不及南都会，勉强犹须托短篇。

欧阳修　寄刘都官
    别後山光寒更绿，秋深酒美色仍清。
    绕亭黄菊同君种，独对残芳醉不成。

欧阳修　寄刘昿秀才
    丝路萦回细入云，离怀南陌草初薰。
    茂林修竹谁同禊，明月春萝定勒文。
    燕忆铜韑来不定，鸿归碣石信难分。
    东风莺友应相望，懊恼孤飞不及群。

欧阳修　寄梅圣俞
    青山四顾乱无涯，鸡犬萧条数百家。
    楚俗岁时多杂鬼，蛮乡言语不通华。
    绕城江急舟难泊，当县山高日易斜。
    击鼓踏歌成夜市，遨龟卜雨趁烧畲。
    丛林白昼飞妖鸟，庭砌非时见异花。
    惟有山川为胜绝，寄人堪作画图夸。

欧阳修　寄秦州田元均
    由来边将用儒臣，坐以威名抚汉军。
    万马不嘶听号令，诸蕃无事著耕耘。
    梦回夜帐闻羌笛，诗就高楼对陇云。
    莫忘镇阳遗爱在，北潭桃李正氛氲。

欧阳修　寄生槐
    桧惟凌云材，槐实凡木贱。
    奈何柔脆质，累此孤高干。
    龙鳞老苍苍，鼠耳光粲粲。
    因缘初莫原，感吒徒自叹。
    偷生由附托，得势争◇蒨。
    方其荣盛时，曾莫见真◇。
    欲知穷悴节，宜试以霜霰。
    萌芽起微◇，辨别乖先见。
    剪除初非难，长养遂成患。
    虽然根性殊，常恐枝叶仕乱。
    惟应植者深，幸不习而变。
    含容固有害，剿绝须明断。
    惟当审斤斧，去恶无伤善。

欧阳修　寄圣俞
    平沙漫飞雪，行旅断浮桥。
    坐觉山陂阻，空嗟音信遥。
    穷阴变寒律，急节惨惊飚。
    野霁云犹积，河长冰未销。
    山阳人半在，洛社客无聊。
    寄问陶彭泽，篮与谁见邀。

欧阳修　寄圣俞
    凌晨有客至自西，为问诗老来何稽。
    京师车马曜朝日，何用扰扰随轮蹄。
    面颜憔悴暗尘土，文字光彩垂虹霓。
    空肠时如秋蚓叫，苦调或作寒蝉嘶。
    语言虽巧身事拙，捷径趾蹈行非迷。
    我今俸禄饱余剩，念子朝夕勤盐齑。
    舟行每欲载米送，汴水六月乾无泥。
    乃知此事尚难必，何况仕路如天梯。
    朝廷乐善得贤众，台阁俊彦联簪犀。
    朝阳鸣凤为时出，一枝岂惜容其栖。
    古来磊落材与知，穷达有命理莫齐。
    悠悠百年一瞬息，俯仰天地身醯鸡。
    其间得失何足校，况与凫鹜争稗稊。
    忆在洛阳年各少，对花把酒倾玻璃。
    二十年间几人在，在者忧患多乖睽。
    我今三载病不饮，眼眵不辨騧与骊。
    壮心销尽忆闲处，生计易足才蔬畦。
    优游琴酒逐渔钓，上下林壑相攀跻。
    及身强健始为乐，莫待衰病须扶携。
    行当买田清颍上，与子相伴把锄◇。

欧阳修　寄圣俞
    西陵山水天下佳，我昔谪官君所嗟。
    官闲憔悴一病叟，县古潇洒如山家。
    雪消深林自斸笋，人响空山随摘茶。
    有时携酒探幽绝，往往上下穷烟霞。
    岩荪绿缛软可藉，野卉青红春自华。
