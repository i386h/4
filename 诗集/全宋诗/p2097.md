<!-- { "loadSidebar": true } -->
    何平生之款密兮，遽音声之不可寻。
    俨遗迹以在目兮，纷百忧而攻心。
    岂至理不吾喻兮，如意厚而悲深。
    抚双榇以增恸兮，涕清血而洒襟。
    已矣哉，人生有死兮，
    自前古而既然。精魄忽其不驻兮，
    惟修名之可延。忍录录以寓世兮，
    信烈者之所羞。傥佳志之获申兮，
    虽奄忽其焉悼。

秦观　茶
    茶实嘉木英，其香乃天育。
    芳不愧杜蘅，清堪掩椒菊。
    上客集堂葵，圆月探奁眏。
    玉鼎注漫流，金碾响丈竹。
    侵寻发美鬯，猗狔生乳粟。
    经时不销歇，衣袂带纷郁。
    幸蒙巾笥藏，苦厌龙兰续。
    愿君斥异类，使我全芬馥。

秦观　茶臼
    幽人耽茗饮，刳木事捣撞。
    巧制合臼形，雅音侔柷椌。
    灵室困亭午，松然明鼎窗。
    呼奴碎圆月，搔首闻铮鐆。
    茶仙赖君得，睡魔资尔降。
    所宜玉兔捣，不必力士扛。
    愿偕黄金碾，自比百玉缸。
    彼美制作妙，俗物难与双。

秦观　陈承事挽词
    明时就养寄淮壖，忽叹艅艎以柩旋。
    八尺衣冠成绘事，百年风谊列幽鑴。
    铭旌暮暗黄梅雨，乡路秋横碧玉夫。
    遥想葬期豪杰会，高车连轸驻新阡。

秦观　陈令举妙奴诗
    西湖水滑多娇嫱，妙奴十二正芬芳。
    肌肤皙白发脚长，含语未发先有香。
    溪上夜燕侍簪裳，皎如华月堕沧浪。
    音声入云能断肠，不许北客辞酒浆。
    主人蔼蔼邦之良，少年射策谒未央。
    俊词伟气森开张，玉杓贯斗生怒芒。
    天欲文采老更昌，故使敛翮窥群翔。
    五十仅补尚书郎，浩歌骑牛倚倡佯。
    东风戏雨花草狂，二溪泱泱青黛光。
    妙奴勿倦侑羽觞，主人正欲游醉乡。

秦观　陈用之学士挽词
    礼经三百鬓毛班，追述先儒伯仲间。
    谁请尚书重给札，尽抄遗稿入名山。

秦观　陈用之学士挽词
    迢巃芸阁上参天，直舍相依欲二年。
    愿写此情砍挽者，泪沾亮素不成篇。

秦观　陈用之学士挽词
    云台观者候昏明，奎壁躔中失二星。
    上界真人重离别，阴风一夜搅青冥。

秦观　陈用之学士挽词
    牢落公车待诏时，白头掌故更栖栖。
    一生勤苦成何事。只得铭旌数尺题。

秦观　呈公辟
    东归行路叹贤哉，碧落新除宠上才。
    白傅林塘随画去，吴山花鸟入诗来。
    唱酬自有微之在，谈笑应容逸少陪。
    除此两翁相见外，不知三径为谁开。

秦观　呈李公择
    青笺擘处银钩断，红袂分时五箸悬。
    云脚渐收风色紧，半规斜日射归船。

秦观　酬曾逢原参寥上人见寄山阳作
    倦客当老秋，於忽少佳意。
    孰云尘滓地，刘阮肯俱至。
    一披清骨毛，再见失身世。
    有如执盛热，傃月濯凉吹。
    又如观巨梓，却觇萧苇细。
    十辰同遨游，不觉日车逝。
    嗟予逃空虚，终日面林翳。
    闻人足音喜，况乃道所契。
    方念衣袖分，明月忽我畀。
    眷言何以酬，白发同所诣。

秦观　处州水南庵二首
    竹柏萧森溪水南，道人为作小圆庵。
    市区收罢鱼豚税，来与弥陀共一龛。

秦观　处州水南庵二首
    此身分付一蒲团，静对萧萧玉数竿。
    偶为老僧煎茗粥，自携修绠汲清宽。

秦观　处州闲题
    清酒一杯甜似蜜，美人双鬓黑如鸦。
    莫夸春色欺秋色，未信桃花胜菊花。

秦观　春词绝句五首
    蒲萄裵暖蕙薰微，红日窥轩睡觉时。
    人倦披衣双燕出，青丝披羒木兰枝。

秦观　春词绝句五首
    弱云亭午弄春娇，高柳无风妥翠条。
    懒读夜书搔短发，隔垣时听卖饧箫。

秦观　春词绝句五首
    都城春富百花披，长忆人归驻马时。
    浅色御黄应好在，为谁还发去年枝。

秦观　春词绝句五首
    风驱白雨洗园林，蔽地飞花一寸深。
    狂紫浪红俱已矣，老春虽在亦何心。

秦观　春词绝句五首
    颠毛渐脱风情少，匣剑空存夹气销。
    人远地偏无酒肉，春深花鸟谩相撩。

秦观　春日
    残腊渺茫云外日，新春彷佛梦中来。
    雪霜便觉都无力，只见桃花次第开。

秦观　春日偶题呈上尚书丈丈
    三年京国鬓如丝，又见新花发故枝。
    日典春衣非为酒，家贫食粥已多时。

秦观　春日五首
    幅巾投晓入西园，春动林塘物物鲜。
    却憩小庭才日出，海棠花发麝香眠。

秦观　春日五首
    一夕轻雷落万丝，霁光浮瓦碧差差。
    有情芍药含春泪，无力蔷薇卧晓枝。

秦观　春日五首
    褀衣新著倦琴书，散策池塘返照初。
    翠碧黄鹂相续去，荇丝深处见游鱼。

秦观　春日五首
    春禽叶底引圆吭，临罢黄庭日正长。
    满院柳花寒食後，旋钻新火爇炉香。

秦观　春日五首
    金屋旧题烦乙子，蜜脾新采赖蜂臣。
    蜻蜓蛱蝶无情思，随例颠忙过一春。

秦观　春日寓直有怀参寥
    觚棱金篾自迢巃，藏室春深更寂寥。
    扪虱幽花欹露叶，岸巾高柳转风条。
    文书几上须髯变，鞍马尘中岁月销。
    何日一筇江海上，与君徐步看生潮。

秦观　春日杂兴十首
    飘忽星气徂，青阳迫迟暮。
    鸣飞各有适，赤白纷无数。
    雨砌堕危芳，风轩纳飞絮。
    褰帏香雾横，岸帻云峰度。
    林影舞窗扉，池光染衣屦。
    参差花鸟期，蹭蹬琴觞趣。
    抚事动幽寻，感时遗近慕。
    秣马膏余车，行行不周路。

秦观　春日杂兴十首
    结发谢外好，僶俛希前修。
    缪挟江海志，耻为升斗谋。
    齞历难刻画，贱贫多衅尤。
    发轫背伊阙，解骖憩邗沟。
    丹铅费永晷，麴糵敺深愁。
    璧月鉴帘栊，珠星络梧楸。
    泯泯渠水驶，霏霏花雾浮。
    公子怅何许，抚膺徒离忧。

秦观　春日杂兴十首
    潭潭故邑井，猗猗上宫兰。
    不食自清渫，莫服更幽闲。
    志士耻弱植，卷迹甘饥寒。
    佳晨追良觌，触物悬悲端。
    川途眇回远，经岁旷音翰。
    岂不慕裘马，诡得非所安。
    蝉冕多怵迫，绳枢尟忧患。
    枉寻竟何补，方枘诚独难。

秦观　春日杂兴十首
    吴会虽褊小，海滨富奇峰。
    天鸡一号叫，剑戟明遥空。
    溪谷相径复，深林杳攒丛。
    猿吟虎豹啼，云气迷西东。
    中有遯世士，超然閟孤踪。
    被兰服明月，起坐松声中。
    夜锻吸沆瀣，朝琴庇青葱。
    骑星友元气，巢许安可同。
    俛眄区中人，飞埃集毛锋。
    问津或不缪，从子游鸿蒙。

秦观　春日杂兴十首
    东方有美人，容华茂春粲。
    抱影守单栖，含睇理哀弹。
    声意一何切，所欢邈云汉。
    徒然事膏沐，孰与徂昏旦。
    微诚浪自持，嘉月忽复晏。
    巧转度虚棂，飞红触幽幔。
    岁岁芳草滋，夜夜明星烂。
    合并会有时，索居不必叹。

秦观　春日杂兴十首
    寝瘵倦文史，驾言从遨嬉。
    颸风举遥漵，规日丽清漪。
    含桃粲朱实，杜若怀碧滋。
    娉娉弱絮堕，圉圉文鲂驰。
    明霞廓远瞩，哀禽搅离思。
    缛草天际合，孤云川上移。
    宽闲绝轮鞅，重复多路歧。
    信美难久伫，归欤从所治。

秦观　春日杂兴十首
    昔我游京室，交通五陵间。
    主客各英妙，袍马相追攀。
    千金具饮啜，百金雇吹弹。
    缨弁罗广席，当头舞交竿。
    鲜妆耀渌酒，采缬生风澜。
    灯烛暗夜艾，士女纷相班。
    欢娱易徂歇，转眄如飞翰。
    亹亹负孤愿，离离衔永欢。
    山鸟窥茗饮，檐花笑蔬餐。
    弃捐勿重陈，事定须盖棺。

秦观　春日杂兴十首
    客从远方来，遗我昭华管。
    吹之动人心，异境生虚竨。
    磝磝青嶂横，泱泱春溜满。
    马蹄交狭邪，车毂错平坦。
    士女竞芳辰，禽鱼荫修竿。
    依微认睇笑，凌没见纤短。
    停吹歨泯灭，耽耽复空馆。
    灵物信所珍，顾恨知音罕。

秦观　春日杂兴十首
    桃李用事辰，鲜明夺云绮。
    繁华一朝去，默默惭杞梓。
    时徂鹰化鸠，地迁橘为枳。
    独有羡门生，後天犹不死。

秦观　春日杂兴十首
    艺籍燔祖龙，斯文就沦丧。
    帝矜黔首愚，诸巂出相望。
    扬马操宏纲，韩柳激颓浪。
    建安妙讴吟，风概亦超放。
    玉绳带华月，艳艳青冥上。
    奕世希末光，经纬得无妄。
    儿曹独何事，诋斥几覆酱。
    原心良自诬，猥欲私所尚。
    螳螂拒飞辙，精卫填溟涨。
    咄咄徒尔为，东海固无恙。
    鵷鸾日雕灭，黄口纷冗长。
    投袂睇层霄，兹怀谁与亮。

秦观　次韵安州冕行寄传师
    投暮安州北，苍烟乱眼昏。
    茅茨人外路，砧杵月边村。
    野水飞云薄，空林噪雀繁。
    几人堪此乐，逢客莫轻论。

秦观　次韵蔡子骏琼花
    无双亭上传觞处，最惜人归月上时。
    相见异乡心欲绝，可怜花与月应知。

秦观　次韵参寥见别
    炉香冉冉纡寒穗，篝火荧荧擢夜芒。
    预想江天回首处，雪风横急雁声长。

秦观　次韵参寥三首
    武陵渔子入花源，但见秦人不得仙。
    会有黄鹂鸣翠柳，何妨白眼望青天。

秦观　次韵参寥三首
