<!-- { "loadSidebar": true } -->
    买药囊无金，伏枕头有霜。
    夜深不得睡，隙月射秋床。

释智圆　秋日感事
    满眼皆相识，论心自不同。
    闲门扃夕照，败叶落西风。
    往事全成梦，浮生渐觉空。
    搘颐独无语，四壁响秋虫。

释智圆　秋晚客舍寄故山友僧
    隐几不成寝，何人慰寂寥。
    空阶鸣蟋蟀，寒雨滴芭蕉。
    静语窗灯暗，归心海寺遥。
    唯应释慧远，莲社为相招。

释智圆　秋夕
    沧江秋色暮，幽思起穷居。
    风叶寒侵梦，窗灯冷照书。
    砌深虫韵咽，天淡雁行疏。
    终谢人群去，孤峰待结庐。

释智圆　秋夕寄友僧
    白云高卧者，滞疾阻相寻。
    信断沧洲阔，房扃翠岳深。
    寒虫藏坏壁，庭树滴残霖。
    早晚同闲话，孤灯照苦吟。

释智圆　山居偶成
    世上喧哗耳不闻，烟萝深处绝人群。
    岁寒弗改怜高柏，舒卷无机爱白云。
    闲采药苗医故疾，旋编红叶写新文。
    有人来问居山意，寂寂茆堂日又曛。

释智圆　山居招友人诗
    结宇平湖滨，放意且闲逸。
    陵峰时采药，服饵蠲故疾。
    藜藿可供餐，茆茨可容膝。
    浮生贵适性，何须羡奢佚。
    清景况在目，万事安能恤。
    水天争冷落，林峦共盘郁。
    有时泛舟归，闲门晒残日。
    径荒人迹绝，庭静精怪出。
    春羹漾紫莼，冬盘列横橘。
    坎井亦已乐，尺蠖谁云屈。
    外境莫我惑，贞心长抱一。
    涅槃终极典，虚堂第谈述。
    不顾知者希，庶欲已无失。
    齐物鄙庄周，见性师妙吉。
    悠然混生佛，湛尔无虚实。
    知音来不来，时时扫幽室。

释智圆　山堂落成招林处士
    搆厦当高巘，登临称遁仙。
    澄波寒浸郭，叠翠冷搘天。
    野艇浮残照，僧楼儭淡烟。
    此中无俗物，自可会清贤。

释智圆　山行
    策杖乘闲兴，山深人迹稀。
    断桥摧宿雨，高树挂残晖。
    岩静云孤起，潭空鸟独飞。
    前峰有兰若，吟赏自忘归。

释智圆　山中感友生见访
    讲馀多滞疾，林下掩重扉。
    度日人稀到，残阳鸟独归。
    山光来有势，云影去何依。
    世态那堪说，唯君念息机。

释智圆　山中闻知己及第
    交知心莫逆，出处任相违。
    月里方攀桂，山中自采薇。
    致君期有术，遁世贵无机。
    华发他年事，云泉亦可归。

释智圆　山中行
    苒苒岩上云，潺潺涧中水。
    山鸟如唤人，喃喃深林里。

释智圆　山中寻羽客不遇
    杖蔾寻隐迹，重叠过林泉。
    花暖幽禽语，堂空瑞兽眠。
    润松寒有韵，茶烂冷无烟。
    知在何峰顶，高谈会列仙。

释智圆　山中与友人夜话
    草舍闲宵坐，消摇事可凭。
    澄心防有著，深隐贵无名。
    砌月移松影，风泉混磬声。
    共期吾道在，万事任营营。

释智圆　山中自叙
    闭门业文翰，谁谓溪山陋。
    闲卧贵道肥，谁谓形容瘦。
    斯言谷无玷，内省庶不疚。
    深识浅江海，宽量窄宇宙。
    邻女少学嚬，海夫多逐臭。
    时来松下坐，清风满怀袖。

释智圆　扇
    霜缣裁製赖金刀，冷淡还宜画海涛。
    盛夏有功风自远，凉秋无用架偏高。
    谭筵风谢躯烦热，征路长蒙解郁陶。
    未得袁宏手中握，扬仁何处可施劳。

释智圆　上方院
    禅扉开绝顶，海色映层峦。
    刹影浸寥泬，钟声度渺漫，
    荒苔幽径滑，冬雪暮窗寒。
    吟罢慵回首，迟迟独凭栏。

释智圆　上钱唐太守薛大谏
    分符江郡远，贵列七人间。
    文古淳风在，时清谏笔闲。
    楼高喧暮角，厅冷鏁秋山。
    圣代期调鼎，轩车即诏还。

释智圆　少年行
    儿奴屡背约，辱我汉天子。
    瞋目而语难，五陵年少子。
    举手提三尺，报国在一死。
    匹马立奇勋，壮哉传介子。

释智圆　深居
    牢落谁知趣，深居野兴饶。
    固穷期道在，寡合鄙时浇。
    径静苔长绿，山寒雪未消。
    残阳荷轻策，闲望傍村桥。

释智圆　慎交歌
    莫言青松青，有时亦摧折。
    莫言圆月明，有时亦亏缺。
    莫逆论心素，刎颈定交结。
    年发未及衰，交情已消歇。
    俄因竞分寸，忽尔成楚越。
    爱之欲其生，恶之欲其死。
    识欲松枯及月亏，请看陈馀与张耳。

释智圆　失鹤
    双鹤忽飞去，清音更不闻。
    远应寻凤侣，闲恐避鸡群。
    岸静休临水，庭空罢舞云。
    唯馀旧踪迹，篆字印苔纹。

释智圆　诗魔
    禅心喧挠被时魔，月冷风清奈尔何。
    一夜欲降降不得，纷纷徒属更来多。

释智圆　试笔
    城市居无分，山林住有缘。
    语惭甘似荠，道贵直如弦。
    兀兀吟终日，羸羸病过年。
    静招湖畔鹤，闲泛雪中船。
    散闷虽无酒，怡情喜有禅。
    鬓根霜任点，心迹火休然。
    冷淡将谁合，消摇且自怜。
    闲来窗下坐，试笔偶成篇。

释智圆　书慈光塔
    灵骨未藏三十载，我来收得葬孤山。
    此中起塔不在大，已有高名垂世间。

释智圆　书怀
    一锡任西东，孤怀孰与同。
    吟髭潜变白，人事旋成空。
    秋阁闲看月，寒窗卧听鸿。
    时将寂寥意，深夜寄丝桐。

释智圆　书荆溪禅师傅后二首
    智者真宗谈一性，相传六世至荆溪。
    高挥彩笔示深趣，来学无穷俱破迷。

释智圆　书荆溪禅师傅后二首
    清风遗句满人间，灭后天台迹更闲。
    碑折塔摧人不顾，不堪冥目想空山。

释智圆　书久上人城中幽斋
    杉竹匝吟径，轩窗更绝尘。
    清风生后夜，幽景遍诸邻。
    磬断栖禽梦，香凝出定身。
    城中有高趣，宁羡赖留人。

释智圆　书林处士壁
    高迹远城市，湖山影色奇。
    水声喧睡榻，岚气逼书帷。
    鸟语垂轩竹，鱼惊浸月池。
    蒲轮来有日，终负白云期。

释智圆　书山中道士壁
    松下消摇自扣扉，相留终日话真机。
    烟藏花岛青牛卧，客散仙房独鹤归。
    丹井泉澄天影小，玉坛风冷磬声微。
    乘闲拟学冲霄术，九土茫茫得者稀。

释智圆　书事
    年过不惑便衰残，消息浮生万事闲。
    惭愧眼前无俗物，举头终日见云山。

释智圆　书通上人城居
    禅房萧洒闭重关，祖意明来万事闲。
    高卧有时消白日，静吟无念忆青山。
    扫花晚砌留苍藓，剃发秋池照病颜。
    堪笑林泉深隐者，不知幽趣在人间。

释智圆　书友人壁
    不问人间事，连年鸟外居。
    白云吟次见，青壁醉来书。
    扫石秋苔駮，开窗夜月虚。
    于时已无念，生计有樵渔。

释智圆　述韩柳诗
    退之排释氏，子厚多能仁。
    韩柳既道同，好恶安得伦。
    一斥一以赞，俱令儒道伸。
    柳州碑曹溪，言释还儒淳。
    吏部读墨子，谓墨与儒邻。
    吾知墨兼爱，此释何疏亲。
    许墨则许释，明若仰穹昮。
    去就亦已异，其旨由来均。
    后生学韩文，于释长狺狺。
    未知韩子道，先学韩子嗔。
    忘本以竞末，今古空劳神。

释智圆　水
    本性澄明万古同，滔滔润物信无穷。
    百川奔注归沧海，五服安居赖禹功。
    动带晚风冲岛屿，静涵秋色混虚空。
    浮舟葬骨成何事，范蠡知机伍相忠。

释智圆　思君子歌
    小人足谄媚，君子无猜忌。
    开口揄扬皆圣贤，满腹包藏尽仁义。
    修辞复古振淳风，折槛触鳞彰直气。
    善世既不伐，遁世亦无闷。
    自同流俗混光尘，不与常人斗分寸。
    展矣斯人欲见之，一夕辗转九回思。
    终日踌躇无所遇，飒飒西风木叶衰。

释智圆　松风
    青青数树松，扶疏空庭里。
    微风從南来，清声四向起。
    俗兮闻必愁，吾也闻则喜。
    昂头离石枕，扶羸凭藤几。
    侧听复遥观，移晷不能已。
    细叶舞轻烟，密影摇寒水。
    何必钧天奏，岂羡霓裳妓。
    万事更无求，深山此为美。
    寂寥信为乐，轩晚诚堪耻。
    谁谓茆山中，祇悦陶公耳。

释智圆　松下自遣
    聚气成此身，假缘暂寄世。
    可怜自在性，本无烦恼系。
    傍水与登山，悠然有深诣。
    日在林下游，暮在林下宿。
    供饮岩畔泉，充庖槛前菊。
    半月一剃发，半年一洗浴。
    但得恣疏懒，何曾有荣辱。
    新秋雨初霁，圆月照我屋。
    扶病起看月，坐久偶成曲。
    人生天地间，性分各自足。
    捧檄何必喜，途穷何必哭。
    容彭不为长，颜杨不为促。
    四者俱如梦，何为自羁束。
    彼笑我太狂，我笑彼太俗。
    彼我更相笑，是非无实录。
    不如长默默，恬淡过昏旭。
    渊鱼与林鸟，各得随所欲。
    举头谁是友，风月与松竹。

释智圆　送禅者
    祖意曾明万事闲，谁云方外与人间。
    卷衣江上秋来别，处处禅心朵朵山。

释智圆　送进士万知古
    经明行修徒尔为，一名屡点春官闱。
    时之不利非战罪，归山且著老莱衣。
    清时贪贱诚堪耻，侏儒太饱朔方饥。
    男儿会有及亲禄，安能泉石久低眉。
    束书依旧西入阙，壮心潜与青云期。
