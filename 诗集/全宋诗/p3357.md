<!-- { "loadSidebar": true } -->
夏竦　偶成
    非才遍历清华地，悟佛方为止足身。
    浮名浮利莫相试，三千世界一微尘。

夏竦　蔷薇
    红房深浅翠条低，满架清香敌麝脐。
    攀折若无花底刺，岂教桃李独成蹊。

夏竦　青州
    日上西山舞鸾鹤，波翻碧海斗蛟龙。
    直钩到了成何事，消得君王四履封。

夏竦　秋日村路
    落照明残菊，村亭路欲分。
    酒旗降远客，雁阵战秋云。
    断陇拳鳌足，轻波起鹤纹。
    田家逢乐岁，歌舞贺时君。
    
    
夏竦　秋日江馆喜弹琴羽人至
    水馆凄清天一涯，喜逢仙盖驻灵芝。
    烟霞初散海中会，风雨忽来江上期。
    琴轸玉寒弹宿露，酒卮金暖对朝曦。
    圮桥书在如相授，不独留侯是帝师。

夏竦　秋日送人南游
    几驿苏台路，轻装转塞蓬。
    夜船千櫂月，寒酒一旗风。
    水闇菰蒲老，山明橘柚红。
    算君回首处，晓色五湖东。

夏竦　秋日送人西上
    旅程看驿道，西去兴何如。
    南国秋霖后，斜阳树影疏。
    野光飞翠羽，溪艳照红蕖。
    好去朝端客，人争草薦书。

夏竦　秋晓
    半庭残月在，江郡鼓声初。
    秋气满南国，晓云高太虚。
    负霜鸿翼健，含雾橘花疏。
    此景无人共，朝阳入敝庐。

夏竦　闰六月眉州奏禾生九穗
    眉山远地蜀川西，九穗嘉禾忽效祺。
    东极龙枝人莫睹，环丘玉粒世空知。
    中和积粹名方异，繁蔚呈祥事更奇。
    自可增封齐北里，岂将同颖比繁禧。

夏竦　三月施州进金色小龟
    清江涵德泽，嘉瑞效灵龟。
    巢叶形偏小，如金色最奇。
    玉灵惭异质，绎属近幽姿。
    骑置遥承献，观图仰帝祺。

夏竦　善慧师禅斋
    是谁名作佛，何法谓之禅。
    恍惚起无象，逍遥出自然。
    有修皆障碍，欲问即攀缘。
    寄语猊床客，心心不易传。

夏竦　赏花钓鱼应製
    上苑乘春启，奇花效祉新。
    连房红萼并，合干绿枝匀。
    翦献尊长乐，分颁宠辅臣。
    從游过水殿，凝跸近龙津。
    黼座临雕槛，文竿引翠纶。
    波香投桂饵，萍暖漾金鳞。
    湛露芳尊酒，钧天广乐陈。
    多欢千载遇，何以报严宸。

夏竦　上元应製
    鱼龙曼衍六街呈，金锁通宵启玉京，
    冉冉游尘生辇道，迟迟春箭入歌声。
    实坊月皎龙灯淡，紫馆风微鹤焰平。

夏竦　石梁
    断涧横幽石，苍苔古木阴。
    欹危接山腹，迢递过云心。
    峭壁峙千仞，飞流下万寻。
    秦人若驱策，蓬岛路非深。

夏竦　寿春郡王阁春帖子
    穆穆韶华生紫禁，迟迟春箭下青宫。
    良辰已庆加元服，大国爰闻拜景风。

夏竦　寿春郡王阁春帖子
    异表英奇非世出，惠心通敏尽生知。
    更当淑景承慈煦，永奉嘉祥茂本枝。

夏竦　寿春郡王阁春帖子
    缇室葭灰飞律管，凤闱春色动年芳。
    仙源积庆诚无际，永戴宸慈袭美祥。

夏竦　寿春郡王阁春帖子
    日上苑梅凝素艳，雪晴宫柳弄青条。
    已观寿土封东国，即看怀金奉内朝。

夏竦　书怀
    黄阁有贤图国计，皂囊无党害边功。
    河湟饮马无难事，一点沙尘在目中。

夏竦　淑妃阁端午帖子
    宴寝奉朝鸣采玉，良辰袭庆表长丝。
    仰承中壶垂芳裕，永播周南逮下诗。

夏竦　淑妃阁端午帖子
    蕤宾布序逢良月，条达延祥记令辰。
    仰奉椒涂宣内治，永昭芳誉冠虞嫔。

夏竦　淑妃阁端午帖子
    芳园踏草迎嘉节，紫掖鸣环奉鞠衣。
    渥惠日新鸿庆远，永隆徽序耀层闱。

夏竦　淑妃阁端午帖子
    万宇清和当圣日，千门采拾遘良辰。
    上真鸿绪宜蕃衍，從此高禼美应新。

夏竦　四月昌州奏圣祖殿下生芝草一本四茎及面有红光如悦怿之状
    昌元远地凝和气，真祖仙宫发帝祺。
    穆穆瞓客分喜色，煌煌实座秀灵芝。
    已彰日监灵心顯，更表晨敷协气滋。
    元后钦崇膺瑞命，殊庭薦号答繁禧。

夏竦　送凤茶与记室燕学士诗
    绿莊圜规异，红滕篆印新。
    争先御府贡，初摘建溪春。
    腻滑重苍璧，娇黄聚黮尘。
    焙痕连井字，凤刻叠龙鳞。
    玉座均芳旨，金华宠侍臣。
    斋心分一饼，持赠辋川人。

夏竦　送济南杜郎中
    秋树参差堕叶红，剖符还过故乡东。
    星分北陆龟蛇内，位应哀乌太紫中。
    亭传宛如行部日，冠缨犹带触邪风。
    寒泉岂是无人塞，应待君侯立事功。

夏竦　送江宁相公
    六朝台榭好山川，丞相遥分造化权。
    两府规模遵故事，二南风什听新篇。
    平反庶狱棠庐外，约束诸侯玉帐前。
    莫讶依依恋行色，寿藩书命最多年。

夏竦　送李殿院知防州
    屈草联芳映法冠，亭亭风度耸朝端。
    一麾出守秦城近，千里班春汉诏宽。
    引道画旗迎马重，褰帷霜简照人寒。
    都门回首多离绪，宝瑟凄风别酒阑。

夏竦　送人
    野色兼行色，长亭一送君。
    束书登古路，重茧踏寒云。
    山过天台小，溪临婺女分。
    流光须强学，当宁正崇文。

夏竦　送人出牧
    圣主念元元，良臣选掖垣。
    紫墀分使节，红旆出都门。
    雪浅斜阳路，云深晚烧村。
    期年如报政，应许贺新恩。

夏竦　送人入越
    广陵江口柳疏疏，自领笙歌上舳舻。
    一片晓山迎越绝，数程春水背姑苏。
    莲供晚果蜂房细，脍市朝餐线缕粗。
    他日功成待相访，谢家烟月借人无。

夏竦　送人游关右
    朝曦轻抹柳梢长，歌彻邮亭饬去装。
    鹑首右瞻秦分野，虎牢西入汉关防。
    温泉雨霁离宫碧，麟峙沙惊塞日黄。
    如访平戎最长策，不徒鞭马为诗忙。

夏竦　送人之淮西
    五里亭前一送君，碧油红旆驻清尘。
    半轩晚日淮西路，数拍离歌江上春。
    杜宇有情移别树，野共无主傍行人。
    男儿多少酬恩地，不欲东风泪满巾。

夏竦　送苏台守受代归朝
    香案当衙拜凤书，使君旌节下姑苏。
    宾朋唱和诗千首，耆幼扶携酒百壶。
    野树遮藏过建业，乱山迎送出江都。
    西风不得同归去，红藕花边望舳舻。

夏竦　送太傅相公居留洛宅
    梓泽芝田尊帝里，玉符金钥委台司。
    家传旧节居连帅，史作新书赞父师。
    留府櫜韐分骑引，都门圭组斗班辞。
    共惊河洛初开奥，一日龙光四海知。

夏竦　送王端公充荆湖北路转运
    锦衣骢马好还家，大别山边汉水斜。
    霜简位高增意气，金章恩重有光华。
    几程蛮徼云藏驿，一棹荆江月照沙。
    多少朝簪鬓成雪，愿君休访楚山茶。

夏竦　送吴兴使君郎中分务归姑苏
    罢郡归南国，分曹在别京。
    江山适清尚，圭组谢浮名。
    桂楫乡入送，云桨旧吏迎。
    夕香薰径远，春溜敛池平。
    累去千忧尽，中恬四体轻。
    吟斋研赐墨，钓渚濯尘缨。
    玉树时方盛，金钩庆已成。
    何妨过轂下，万寿集公卿。

夏竦　送新恩善济处士归玉笥
    蠲疴妙剂分黄阁，驻景仙山奉紫闱。
    太秀山川须长价，少微星宿已增辉。
    幅巾不被尘缨缚，别笈唯封赐药归。
    唳鹤鸣猿好相候，利名无染世还稀。

夏竦　送修撰杨学士留守南京
    画船樵鼓忽东浮，留幕宾從候舳舻。
    宫里铜鱼勘门鑰，府中银兔合军符。
    鸣驺苑路人千骑，送客河桥酒百壶。
    莫为文章还自苦，鹜池龙岫且游娱。

夏竦　送益州同理张殿丞
    远指三川路，初辞六尚班。
    占星度危栈，叱驭下灵关。
    职亚铜符重，兵销玉帐间。
    汉台谁视草，应待长卿还。

夏竦　送张无梦归天台
    玉格功成碧诏迟，御风千里款黄扉。
    旋纡兰佩朝丹禁，却捧云章入翠微。
    绿蕴星辰藏古篆，绛宫龙虎闭神扉。
    东门日暮馀霞散，南国烟晴独鹤归。
    重结茅茨临乳窦，别裁荷芰换尘衣。
    鸾凤若有壶中志，從此高梧一见稀。

夏竦　送张学士赴阙
    东观尝联袂，南州各退飞。
    同倾就日恋，先喜赐环归。
    旧业怀铅笔，晨装振彩衣。
    离弦有馀思，凄切寄南徽。

夏竦　送张逸人二首
    上公诗笔千金重，逋客归装一棹轻。
    莫向青山更招隐，且留贤哲济苍生。

夏竦　送张逸人二首
    徘徊独鹤翻清景，容曳孤云下绛霄。
    朝市山林本无异，前贤出处尽逍遥。

夏竦　滕王阁
    面临漳水势凌霞，却倚重城十万家。
    当槛晓云生鹤岭，拂阶残雨下龙沙。
    辞人高宴文皆在，帝子欢游事未赊。
    好是良宵金鼓动，阑干牛斗逼檐斜。

夏竦　题东林寺
    昔帝先贤迹未消，森沉台殿锁礁巃。
    新莲照水香空在，旧辇生尘翠已凋。
    夹道古藤看翳日，过豨苍藓半侵桥。
    远公前意无人会，空对清风望寂寥。

夏竦　题华严经诗
    黼幄思贤已再三，诏书将拆紫泥缄。
    嘉言一句利天下，何必金文更彻函。

夏竦　天台道中
    驱马天台路，悠悠渐向晨。
    云开忽见寺，山尽偶逢人。
    细雨疏篁长，微烟古木春。
    行行遥驿道，落吹起轻尘。

夏竦　桐柏观
    鸟道寒藤结，洞门苍藓深。
    楼台在山畔，松桧出云心。
    土暖春长在，峰高月易沉。
    羽衣祠太乙，香冷石坛阴。

夏竦　晚晴
