<!-- { "loadSidebar": true } -->
    倚楹惟国事，于道亦忠臣。
    伟矣双书藁，清哉个逸民。
    丹心天所相，宜有此麒麟。

姚勉　芭蕉
    窗外几芭蕉，幽怀慰寂寥。
    晚家风飍飍，秋称雨潇潇。
    清滴渔篷碎，徐翻凤扇摇。
    进修期似尔，日日长新苗。

姚勉　白鹤
    白鹤有奇质，从古巢神仙。
    饥餐必瑶草，渴饮惟琼泉。
    朝飞阆苑霞，莫宿炎洲烟。
    一从落尘埃，六翮翦不全。
    身居樊笼中，心往云霄边。
    长鸣欲谁诉，顾影私自怜。
    清都梦如昨，欲去曾无缘。
    安得支道林，使之遂飘然。

姚勉　别西湖
    别了东坡更乐天，重来荐菊又明年。
    欲行且止真难去，再泛西湖半日船。

姚勉　别西湖
    渐是梅花雪片时，雁书底苦趣归期。
    虽然未尝西湖雪，犹及梅花第一枝。

姚勉　丙辰冬和乐魁声道四诗
    兰芷怀思未敢言，美芹良欲献君尊。
    八珍侧畔堪容得，虎豹狺狺踞九阍。

姚勉　丙辰冬和乐魁声道四诗
    白柄长攙晓入山，欲寻黄独驻君颜。
    云深路晦东风雨，惆怅空携竹笥还。

姚勉　丙辰冬和乐魁声道四诗
    龙堂鱼屋怅君归，桂楫荃桡盖九芝。
    望断碧云天愈远，美人南浦竟安之。

姚勉　丙辰冬和乐魁声道四诗
    时节惊人欲折心，空阶片叶又秋侵。
    燕归鵹止浑閒事，只恐山寒雨雪深。

姚勉　丙辰只召入京道信州题一杯亭
    山行颇觉兴悠哉，到此何妨饮一杯。
    烂醉不须愁世事，明朝醉醒又愁来。

姚勉　病后久不到湖上晚与客到断桥
    病后久不出，未知湖上秋。
    偶逢佳客至，小作断桥游。
    荷暗仍香岸，柳痚犹舞楼。
    相期明月夜，更此放扁舟。

姚勉　嘲猫
    斑虎皮毛洁且新，绣裵娇睡似亲人。
    梁间纵鼠浑地策，门外攘鸡太不仁。

姚勉　嘲猫
    蓬蒿塞径掩柴关，紫燕离巢更不还。
    大厦连云成就日，重游帘幕有何颜。

姚勉　陈明卿觅瓦盖屋
    玉川幸有数间屋，子美怕卷三重茅。
    为君觅费易陶瓦，夜窗写诗听雨敲。

姚勉　晨兴
    晨兴未梳盥，此兴亦何清。
    看竹钩帘坐，浇花绕迳行。
    葛巾聊复正，尘事即时生。
    安得箪瓢足，扃门遂野情。

姚勉　除夕前一日湖中望西山有感
    西山青处近家乡，先世衣冠正此藏。
    明日千门俱祀岁，坟前谁拜一炉香。

姚勉　春日即事
    梁燕无声半掩关，昼长人静觉春閒。
    閒中却有农歌起，声在晴烟绿处山。

姚勉　春日即事
    行野醒春困，看山立昼晴。
    鸠啼青樾破，鹭匝绿秧行。
    物到忘机乐，人因远俗清。
    觅诗无断句，敲板午茶声。

姚勉　次陈肩夔韵
    蛮触争蜗角，兴亡土两丘。
    一家文到古，万世月行秋。
    鳌可三山冠，鹏须八极游。
    胸中治安策，时事几堪忧。

姚勉　次方峻峰饯行韵并柬蛟峰
    公孙曲学听渠阿，正则宁随上下波。
    浪忆笑谈今已矣，不知眠饭近如何。
    故人几上书应少，俗客门前屦岂多。
    赖有颍滨相慰藉，夜床风雨对东坡。

姚勉　次刘仲山饯归韵
    几同湖上饮，俱爱晚山青。
    雅趣方泉寺，离舟又浙亭。
    赠行诗自好，愁别酒休醒。
    后夜思君处，桐江傍客星。

姚勉　次杨监簿上陈守赈灾韵
    稻田碁局分郊区，人烟尽障联城隅。
    新秧入夏种俱了，一色秀绿连天铺。
    年丰正为忧国愿，雨霪忽动民愁吁。
    浪浪竹瓦日鸣瀑，烂烂苔砌长跳珠。
    江流入市舞稿楫，野潦断路迷樵苏。
    孤树空留白屋少，平地欲缩青天舒。
    犬鸡登桅叫云雾，蛟鼍上岸疑江湖。
    使君视民容有蹙，忧且萧墙非颛臾。
    家没半扉{上圭下黾}上灶，食不一粟糟为餵。
    鹑衣鹄形避沦没，槁项髫额相携扶。
    下车以来宣德意，但有宽政无急符。
    溺饥沓至盖由己，食必稷奏土禹敷。
    故侯遗我四百万，指此亟作民良图。
    馈无所处不受是，君子货取安可乎。
    分甘固欲买不语，沟清那肯同渠污。
    一朝尽散色不靳，可使被泽遗匹夫。
    钱从民来复还民，涂血不用子母蚨。
    坐令雁泽得复集，岂但鱼沫聊相濡。
    四旬奚堪水五至，十室不忍烟九无。
    只求编氓易菜色，宁计私橐如匏虚。
    方今污使争侵渔，溪壑不厌求赢余。
    官钱花破入私帑，期限火急催民输。
    贪者尽笑公迂儒，安得天下皆公迂。

姚勉　次杨监簿新癖小西湖韵
    搜奇抉异三十载，此湖如玉韫而待。
    发源远自锦江来，汇流近与柴门对。
    山川融结自古有，造物扃藏深意在。
    瘦筇曾作日寻讨，一见便觉天广大。
    两山宛似南北峰，况有层塔相映带。
    芰荷十里萼绿华，雪月三千银色界。
    深藏最有君子意，自炫殊非小人态。
    西湖每遇苏雪堂，妙句尚忆秦淮海。
    此湖端为旧游发，{坭匕换九}重未信吾州隘。
    铁庵蜀珍坡仙派，下笔作诗风雨快。
    从今新瑞次古杭，敢贺此湖贡庆会。

姚勉　次友人示诗集
    杖藜看笋数犀株，天堕香云五色书。
    落月照人惊梦昨，光风识面记春初。
    珠骈巧语谁能拣，锦比新诗迥不如。
    转读转佳难去手，眉间愁思为君舒。

姚勉　次友人示诗集
    锦江前日解征鞍，剩拟春衫准酒欢。
    杜宇有声催客去，海棠无伴与谁看。
    而今柳苍青春老，又是秧塍白水漫。
    君欲相思须命驾，休言别别盍簪难。

姚勉　次友人示诗集
    去岁春风客帝京，西湖烟雨过清明。
    苏堤画舫春三月，天竺清钟夜五更。
    行李裹书归旧隐，野花沽酒赏新晴。
    只缘未读时文熟，端合山中且菜羹。

姚勉　次友人王半山韵
    诗家王半山，妙语占清绝。
    曲高和斯寡，郢曲愧春雪。
    句中寓深意，端为我辈设。
    以规不以颂，如玉得磋切。
    予生战场屋，一胜久未决。
    勇余尚欲贾，磨砚欲穿铁。
    第惭不善斲，颜汗指亦血。
    乞灵济楚师，此敌傥可灭。
    如君洗尘累，盆盎易甄别。
    鹰扬会有日，奋翅脱笼绁。

姚勉　次韵黄或野德明且识初识
    敲冰烧叶煮枪旗，一笑平生识面迟。
    道上孔程倾盖日，酒边贺白解貂时。
    饱参霁月光风趣，似读晴烟暖雾诗。

姚勉　次韵诸友游云居
    又是东风柳絮时，催春尚喜杜鹃迟。
    雨晴蔓绿侵高木，风定残红阁旧枝。
    眼底好山娱意思，耳边幽鸟话心期。
    云居见说郊行乐，不得骑驴背锦随。

姚勉　次韵诸友游云居
    絮风丝日颺新晴，望柳前川学大程。
    浪不起花澄沼彻，云无留叶太虚清。
    林间整屐闻莺语，竹外搘筇数蚁行。
    底事春愁都减尽，新来不似旧钟情。

姚勉　次邹希贤买鱼不得三首衍为渔翁问答六诗　答渔翁
    茅屋无金可满籯，湖边小艇却堪撑。
    纵无介甫鱼羹饭，也学东坡饱菜羹。

姚勉　次邹希贤买鱼不得三首衍为渔翁问答六诗　问渔翁
    拨刺金鳞竞跃渊，决非明月载空船。
    有鱼不供行人买，莫是渔翁不爱钱。

姚勉　次邹希贤买鱼不得三首衍为渔翁问答六诗　渔翁答
    游鱼惊饵总沉渊，一任携竿晚立船。
    今世有钱人总爱，渔翁岂独不贪钱。

姚勉　次邹希贤买鱼不得三首衍为渔翁问答六诗　渔翁答
    渺渺澄江湛碧虚，风帆一幅挂轻蒲。
    吾钩岂直鱼虾设，入钓文王未解无。

姚勉　次邹希贤买鱼不得三首衍为渔翁问答六诗　渔翁问
    见说京粮旧日籯，学将湖舫入江撑。
    而今归去应无事，芦笋高芽锦鳜羹。

姚勉　次邹希贤买鱼不得三首衍为渔翁问答六诗　再问
    鱼器如何尽拥虚，未应寒鬣总依蒲。
    终朝竟夕浑无得，莫是君钩太直无。

姚勉　催海棠二首
    燕子衔春己几时，嫣然未见茜红枝。
    天开锦幄烘晴昼，着力东风一夜吹。

姚勉　催海棠二首
    把酒叮咛蜀海棠，睡红何似未忺妆。
    不嫌老杜吟无句，定为渊材恨少香。

姚勉　代挽宁西云
    杜牧先铭墓，渊明自祭文。
    两贤真造理，百世又逢君。
    把钓溪沈月，著书山锁云。
    谁能上遗藁，堪辟木天云。

姚勉　代谒张别驾
    入境欢声听野农，题舆今有曲江公。
    官居寒露清冰里，人在光风霁月中。
    席有新诗吟客满，案无滞牍讼庭空。
    只愁骥足难淹久，行捧丝纶入汉宫。

姚勉　代谒张别驾
    放浪江湖已几年，袖携长剑倚天边。
    草庐不见蜀诸葛，采石谩思唐谪仙。
    虎穴未能酬素志，龙门端合谒时贤。
    乡邦幸有乖崖在，庶许诸生学李畋。

姚勉　道傍纺女
    道傍女予双髻鸦，两足如雪踏纺车。
    村庄人家只如此，齐宫步步生莲花。

姚勉　道傍水阁
    一川澄不动，山色浸分明。
    噪晚鸦寒甚，窥鱼鹭瘦生。
    人家江阁好，天下钓翁清。
    想此幽居者，何知有利名。

姚勉　道中积雨
    才起程时雪絮春，雪余又是雨兼旬。
    肩舆聊复能安稳，步屧其如受苦辛。
    楮贱米穷尝世味，风餐露宿链官身。
    一朝傥有青云上，莫忘泥耕水耨人。

姚勉　道中即事
    睡盘山行崖插天，侬行山头下有船。
    逆船上迟步行速，舟人指侬夸为仙。

姚勉　道中即事
    雾气澒蒙水气蒸，上与寒日争昏明。
