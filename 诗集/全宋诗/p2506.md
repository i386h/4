<!-- { "loadSidebar": true } -->
    於眼境界无所取，耳鼻舌身意亦然。
    善哉心洞十方空，六根互显如是义。
    眼色耳声鼻嗅香，身触意思无差别。
    当以此观如是观，取此为实成妄想。
    若离妄想取实法，展转惑乱失本心。
    本心既失随颠倒，不见大士妙色身。
    无眼耳鼻舌身意，互显之义亦寂灭。
    亦无大士妙色身，亦无种种音声相。
    佛子能作如是观，永离世间生死苦。

释宗杲　若怀首座求赞归洋屿庵
    吾於闽有大因缘，夜梦昼思无间然。
    他日定归洋屿去，楞伽室内作终焉。

释宗杲　僧鹗禅人救赞
    这汉一生空倔强，偏向人前放软顽。
    涅槃路上栽荆棘，解脱门前紧著关。
    不别法身三种病，岂识楞严义八还。
    谩把少林无孔笛，等闲吹过汨罗湾。

释宗杲　师玿长老求赞
    画得百千本，都记祗这是。
    师玿好阴当，杨岐第七世。

释宗杲　示大悲长老
    一棒打破生死窟，当时凡圣绝行踪。
    返笑赵州心不歇，老来犹自走西东。

释宗杲　示鼎需祥人
    面门竖亚摩醯眼，肘后斜悬夺命符。
    瞎却眼，解却符，赵州东壁挂葫芦。

释宗杲　示法泉侍者
    言前超佛祖，日轮正当午。
    豁开三要关，一击涂毒鼓。
    既发上头机，莫问千钧弩。
    放去绝遮拦，捏聚非回互。
    咄哉老瞿昙，住住住住住。

释宗杲　示韩令人
    说不到处著一句，风前截断千差路。
    超佛越祖只如今，壁立万仞无回互。

释宗杲　示了然居士
    长乐沙坑郑了然，不依本分要参禅。
    自言已到无参处，歌罗管尔米疆年。

释宗杲　示弥光禅人
    龟毛牛得笑咍咍，一击万重关锁开。
    庆快平生在今日，孰云吉里赚吾来。

释宗杲　示汪居士
    一毛头上无边刹，决定识情难测量。
    直下不生邪险见，壶中日月自然长。

释宗杲　示祥云懿长老
    夺却衲僧拄杖，当下便无伎俩。
    喝下铁眼忽开，直据千峰顶上。

释宗杲　示用禅人
    未点先行不唧{左口右留}，不拨自转已出丑。
    那堪更鼓两片皮，岂止鉴空开户牖。
    火中木马空嘶鸣，水底泥牛谩哮吼。
    用禅用禅听我言，拶到悬崖须放手。

释宗杲　示周子充写华严经
    总别同异，成坏行布。
    圆融无碍，尘入众刹。
    非宽刹入，众尘非隘。
    居士笔端，宣畅果海。
    因原自在，我今说偈。
    赞扬同证，一真法界。

释宗杲　示祖元禅人
    万仞岩头解放知，起来依旧却惺惺。
    饥餐渴饮浑无事，那论昔人非昔人。

释宗杲　示尊璞禅人
    一口吞尽三世佛，正是吾家客作儿。
    争似璞禅无用处，一毛头上便忘机。

释宗杲　释迦出山相赞
    正觉山前折却本，三七日内心头闷。
    却来鹿苑讨便宜，好与拽翻椎一顿。

释宗杲　守净禅人求赞
    瞋恚痴未除，心意识颠倒。
    谈禅信口开，知头胡乱扫。
    其施汝者不名福田，供养汝者堕三恶道。
    个是云门僧，即非杜撰长老。

释宗杲　思岳禅人求赞
    两耳卓朔口门窄，两眼皮薄鼻露竅。
    一生大本谩澜翻，何曾唱得胡家调。

释宗杲　送超僧鉴
    桶底脱时大地阔，命根断处碧潭清。
    好将一点红炉雪，散作人间照夜灯。

释宗杲　送法轮思藏主化钟
    覆为钟，仰为鼎。
    自是法轮家风，妙喜争取驰骋。
    思禅人，固相请。
    援毫临纸忽猛省，一声直透须弥顶。

释宗杲　送了明长老归长芦
    人言棒头出孝子，我道怜儿不觉丑。
    长芦长老恁麽来，妙喜空费一张口。
    纵教四海妄流传，野干能作师子吼。
    孰云无物赠伊行，喝下铁围山倒走。

释宗杲　送直禅人
    直出直入，直行直坐。
    直禅上人，直须恁麽。
    本自圆成，不立功课。
    饥来吃饭，寒来向火。
    不在瞿昙，非干达磨。
    拟心思量，返遭殃祸。
    我说是言，已招口过。
    明眼人前，一场话堕。
    请事斯语，无忘骨剉。

释宗杲　颂古六首
    三千威仪都不修，八万细行全不顾。
    只因闹市里等人，被人唤作破落户。
    兜率内院久抛离，纵归忘却来时路。
    稽首弥勒世尊，得与麽宽肠大肚。

释宗杲　颂古六首
    担柴卖火村里汉，舌本澜翻不奈何。
    自道来时元没口，却能平地起风婆。

释宗杲　颂古六首
    即心即佛莫妄求，非心非佛休别讨。
    红炉焰上雪花飞，一点清凉除热恼。

释宗杲　颂古六首
    蓦口一桡玄路绝，药山之道始流传。
    离钩三寸无消息，觉海方乘船若船。

释宗杲　颂古六首
    俱胝一指头，吃饭饱方休。
    腰缠十万贯，骑鹤上扬州。

释宗杲　颂古六首
    何必不必，绵绵密密，
    觌面当机。有人续得末后句，
    许你亲见二尊宿。

释宗杲　颂古一百二十一首
    利刃有蜜不须舐，虫毒之家水莫尝。
    不舐不尝俱不犯，端然衣锦自还乡。

释宗杲　颂古一百二十一首
    老汉才生便著忙，周行七步似颠狂。
    赚他无限痴男女，开眼堂堂入镬汤。

释宗杲　颂古一百二十一首
    拈起一枝华，风流出当家。
    若言付心法，天下事如麻。

释宗杲　颂古一百二十一首
    两处牢关击不通，纤尘不动自乖宗。
    忽然业镜百杂碎，黄面矍昙失却踪。

释宗杲　颂古一百二十一首
    金鳌一掣沧溟竭，徒自悠悠泛小舟。
    今日烟波无可钓，不须新月更为鉤。

释宗杲　颂古一百二十一首
    觅心无处更何安，嚼啐通红铁一团。
    从使眼开张意气，争如不受老胡谩。

释宗杲　颂古一百二十一首
    出得出不得，是定非正定。
    冈明与文殊，丧却穷性命。

释宗杲　颂古一百二十一首
    见得分明识得亲，举来犹自涉涂程。
    真饶不犯毫芒者，也是拈{左食右追}舐指人。

释宗杲　颂古一百二十一首
    马驹喝下丧家风，四海从兹信息通。
    烈火焰中挥得月，巍巍独天坐雄峰。

释宗杲　颂古一百二十一首
    哑子得梦与谁说，起来相对眼麻弥。
    已向人前轮肺府，从教他自觅便宜。

释宗杲　颂古一百二十一首
    若将此语定网宗，孤负明招独眼龙。
    笑里忽分泥水路，方知千里共同风。

释宗杲　颂古一百二十一首
    第七菸菟没尾巴，食牛之气已堪夸。
    丛林悱悱争唇吻，几个行人得到家。

释宗杲　颂古一百二十一首
    倒腹倾肠说向君，不知何故尚沈吟。
    而今便好猛提取，付与世间无事人。

释宗杲　颂古一百二十一首
    雨散云收后，崔嵬数十峰。
    倚栏频顾望，回首与谁同。

释宗杲　颂古一百二十一首
    身上著衣方免寒，口边说食终不饱。
    大唐国里老婆禅，今日为君注破了。

释宗杲　颂古一百二十一首
    入门便喝，全无巴鼻。
    引得儿孙，弄粥饭气。

释宗杲　颂古一百二十一首
    昧却当阳个一著，牵来拽去互施呈。
    不知除却王维手，更有何人画得成。

释宗杲　颂古一百二十一首
    五月五日午时书，赤口毒舌尽消除。
    更饶急急如律令，不须门上画蜘蛛。

释宗杲　颂古一百二十一首
    脑后见腮村僧，大开眼了作梦。
    虽然趁得老鼠，一棒打破油瓮。

释宗杲　颂古一百二十一首
    一人眼似鼓槌，一人头如木杓。
    两个老不识羞，至今无处安著。

释宗杲　颂古一百二十一首
    劝君不用苦劳神，唤作平常转不亲。
    冷淡全然没滋味，一回举起一回新。

释宗杲　颂古一百二十一首
    使得十二时辰，呼来却教且去。
    倚官挟势欺人，茫茫无本可据。

释宗杲　颂古一百二十一首
    深浅聊将拄杖探，忽然平地起波澜。
    倾湫倒岳惊天地，到海方知彻底乾。

释宗杲　颂古一百二十一首
    好一殿功德，总是过去佛。
    百福相严身，不使栴檀刻，
    日日香烟夜夜灯，看来当甚乾萝葡。

释宗杲　颂古一百二十一首
    禾黍不阳艳，竞栽桃李春。
    翻令力耕者，半作卖华人。

释宗杲　颂古一百二十一首
    天下禅和说勘破，争知赵州已话堕。
    引得儿孙不丈夫，人人点过冷地卧。

释宗杲　颂古一百二十一首
    庆体裁衣，量打水碓。
    毫发不差，且居门外。

释宗杲　颂古一百二十一首
    瑟瑟风松，萧萧雨桧。
    师子咬人，韩{左犭右卢}逐瑰。

释宗杲　颂古一百二十一首
    赵州有密语，文远不覆藏。
    演出大藏教，功德实难量。

释宗杲　颂古一百二十一首
    一正一邪，一倒一起。
    文远赵州，靴里动指。

释宗杲　颂古一百二十一首
    文远修行不落空，时时瞻礼紫金容。
    赵州拄杖虽然短，脑后圆光又一重。

释宗杲　颂古一百二十一首
    有问狗佛性，赵州答曰无。
    言下灭胡族，犹为不丈夫。

释宗杲　颂古一百二十一首
    九十七种妙相，顾陆笔端难状，
    赵州眼目精明，觑见心肝五藏。

释宗杲　颂古一百二十一首
    青州七斤衫，尽力提不起。
    打破赵州关，总是自家底。

释宗杲　颂古一百二十一首
    参见南泉王老师，镇州萝蕁更无私。
    拈来塞断是非口，雪曲阳春非楚词。

释宗杲　颂古一百二十一首
    有佛处不得拄，生铁称鎚被虫蛀。
    无佛处急走过，撞著嵩山破灶堕。
