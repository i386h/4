<!-- { "loadSidebar": true } -->
    木末流夕晖，窗户影摇绿。
    相对两青眼，悠然一笑足。
    此意陶潜知，不然问玉局。

叶三英　榴皮题壁
    求仙那得仙来访，多积阴功至有馀。
    欲悟东林沈东老，故留三十六玄书。

叶善夫　芹溪八咏
    何人辟谷砚山隈，洞府藤萝锁不开。
    炼就金丹乘鹤去，药炉烟冷未归来。

叶善夫　芹溪八咏
    月光如水水连天，万顷玻璃浸碧渊。
    一颗骊珠收不去，几回惊起卧龙眠。

叶善夫　芹溪八咏
    云谷山高列画屏，晚来尽对更多情。
    烟凝紫翠斜阳里，一幅丹青写不成。

叶善夫　芹溪八咏
    芹溪处士古人风，宝剑尘埋未化龙。
    旧隐至今名不朽，扁题元出紫阳翁。

叶善夫　芹溪八咏
    高人栖隐向山林，林壑幽清绝俗尘。
    当日武陵人已老，谁知犹有种桃人。

叶善夫　芹溪八咏
    登楼眺望雪晴天，银作高山玉作田。
    最好夜深明月上，素娥滕六斗婵娟。

叶善夫　芹溪八咏
    数尽寒鸦日已昏，疏钟隐隐隔林闻。
    僧归林下柴门静，声逐前村一片云。

叶善夫　芹溪八咏
    笔架三峰插碧虚，午来倒影落平湖。
    凭高最好供吟笑，宜入王维画里图。

叶绍翁　表忠观韩小官人
    观里韩风子，无心似有灵。
    绕廊时自语，扪虱故忘形。
    午暴松檐暖，晨餐柏叶青。
    客来知有馈，迎笑立中庭。

叶绍翁　出北关二里
    脱衣命仆洗尘埃，篱落人家未见梅。
    出得城门能几步，船头便有白鸥来。

叶绍翁　大涤山
    倦身只欲卧林丘，羽客知心解款留。
    泉溜涓涓中夜雨，天风凛凛四时秋。
    虎岩月澹迷仙路，龙洞云深透别州。
    九锁青山元不锁，碧桃开后更来游。

叶绍翁　登谢屐亭赠谢行之
    君家灵运有山癖，平生费却几緉屐。
    从人唤渠作山贼，内史风流定谁识。
    西窗小憩足力疲，梦赋池塘春草诗。
    只今屐朽诗不朽，五字句法谁人追。
    天台览遍兴未已，天竺山前听流水。
    秦人称帝鲁连耻，宁向苍苔留屐齿。
    乙庵是渠几世孙，登山认得屐齿痕。
    摩挲苔石坐良久，便欲老此岩之根。
    吾侬劝渠且归去，请君更学遥遥祖。
    遥遥之祖定阿谁，曾出东山作霖雨。

叶绍翁　发长安堰
    夏老虫声切，晨兴草气香。
    买瓜依绿树，出水{左氵右旱}青身。
    船聚知村近，牛闲觉昼长，
    双凫莲叶荡，无雨故生凉。

叶绍翁　访龙井山中村叟
    雨打荒篱豆荚垂，柴门未启立多时。
    客来自掘蹲鸱煮，旋拾枯松三数枝。

叶绍翁　访隐者
    开门迎客着山袍，井畔猕猴一树桃。
    儿向草间寻落果，妻从墙角过香醪。
    旧栽松子今能大，新起茅堂不甚高。
    历遍贵游无此味，韭和春雨笋和糟。

叶绍翁　访隐者
    不作王门梦，来敲隐者关。
    童先孤鹤化，云伴一身闲。
    碍笋新移路，低墙为看山。
    几回松下去，锄得茯苓还。

叶绍翁　赋葛天民栽苇
    叶碍渔舟入，丛分水国宽。
    低回藏鹭渚，仿佛钓鱼竿。
    荡户和萍送，溪翁当竹看。
    所怜如许节，不耐雪霜寒。

叶绍翁　葛天民隐居
    种竹成新列，移兰即旧阴。
    老铛犹有耳，古柳已无心。
    得句添杯满，贪炉到夜深。
    篝灯聊点校，春水没衣砧。

叶绍翁　贵游
    五陵年少尽风流，十日安排一日游。
    林下幽人差省事，笔床茶灶便登舟。

叶绍翁　过崇德
    野塍泉自注，断岸柳空存。
    雨霁云开塔，船过犬吠门。
    柴扉斜着水，草迳别通村。
    翻羡田家乐，盈盈老瓦盆。

叶绍翁　汉武帝
    殿号长秋花寂寂，台名思子草茫茫。
    尚无人世团坘乐，枉认蓬莱作帝乡。

叶绍翁　和葛天民呈吴韬仲韵赋其庭馆所有
    江远潮痕细，城回路势斜。
    竹行穿砌笋，风堕过墙花。
    篆叶虫留字，衔泥燕理家。
    主人清到骨，相对只杯茶。

叶绍翁　寄湖上黄教
    门幽缘近寺，官冷未成家。
    楼借山为障，风吹水作花。
    诗方酬北磵，经又节南华。
    闻说新雏凤，宾来解唤茶。

叶绍翁　寄赵眉翁二首
    两度驰书未报音，温陵尺纸定千金。
    多应驿使曾相访，短艇烟波无处寻。

叶绍翁　寄赵眉翁二首
    君王未肯赐西湖，鸥鹭丛中借地居。
    憔悴风姿今钓叟，痴心犹望故人书。

叶绍翁　嘉兴界
    平野无山见尽天，九分芦苇一分烟。
    悠悠绿水分枝港，撑出南邻放鸭船。

叶绍翁　敬陪直院右史上已后一日西斋之集
    清时天上诏书稀，曲水从游许布衣。
    插羽满浮寒食酒，倚栏同忆故山薇。
    碧桃绕观春风静，柔櫨摇汀夕照微。
    慨想兰亭如昨日，沙鸥飞下钓钱矶。

叶绍翁　九日呈真直院
    秋负吹客客思家，破帽从渠自在斜。
    肠断故山归未得，借人篱落种黄花。

叶绍翁　鹭
    无事时来立葑田，几回惊去为归船。
    霜姿不特他人爱，照影沧波亦自怜。

叶绍翁　猫图
    醉薄荷，扑蝉蛾。
    主人家，奈鼠何。

叶绍翁　青溪阁
    江总能文土，空贻狎客名。
    旧基荒草占，废圃野人耕。
    古柳无多树，新蝉第一声。
    青溪固亡恙，依旧与孤城。

叶绍翁　秋日游龙井
    引道烦双鹤，携囊倩一童。
    竹光杯影里，人语水声中。
    不雨云常湿，无霜叶自红。
    我来何所事，端为听松风。

叶绍翁　赏梅
    梅花宜雪犹宜月，水畔山边更自奇。
    十四字传和靖后，又传君际五言诗。

叶绍翁　石头感古
    夷甫诸人者，龟趺已故丘。
    但能挥玉尘，不解冠兜鍪。
    正朔从江左，经营仅石头。
    中原虽可望，不忍上层楼。

叶绍翁　送冯济川归蜀
    勇唤东吴万里船，皂囊来奏九重天。
    一官岂为苏洵冗，诸老宁容贾谊先。
    满载月归应有命，便耕云去岂无田。
    竹枝歌罢篷窗掩，到此相思倍黯然。

叶绍翁　苔钱
    家贫地上却钱流，朽贯年深不可收。
    若使用之堪买爵，等闲门巷亦封侯。

叶绍翁　题鄂王墓
    万古知心只老天，英雄堪恨复堪怜。
    如公更缓须臾死，此虏安能八十年。
    漠漠凝尘空偃月，堂堂遗像在凌烟。
    早知埋骨西湖路，学取鸱夷理钓船。

叶绍翁　题山间老友壁
    山间虽寂静，未得事全无。
    锄地留莎草，添泉养石蒲。
    庭除风自扫，身世月同孤。
    老去知禅味，松间试结趺。

叶绍翁　题孙端甫别墅
    幽居地僻少人知，野水春风枳树篱。
    检历预寻移竹日，题墙闲记种花时。
    堪嗤狡兔须三窟，只学鹪鹩占一枝。
    净扫绿苔斟浊酒，邻家吹过野棠梨。

叶绍翁　田家三咏
    织篱为界编红槿，排石成桥接断塍。
    野老生涯差省事，一间茅屋两池菱。

叶绍翁　田家三咏
    田因水坏秧重插，家为蚕忙户紧关。
    黄犊归来莎草阔，绿桑采尽竹梯闲。

叶绍翁　田家三咏
    抱儿更送田头饭，画鬓浓调灶额烟。
    争信春风红袖女，绿杨庭院正秋千。

叶绍翁　田舍小憩
    犬驯迎且吠，儿小笑还啼。
    樱熟施鱼网，桑空卧竹梯。
    枯枝禽啄折，野草鹿眠低。
    屋后登山路，牛栏更向西。

叶绍翁　闻顶山徐道人改卜
    先生新卜宅，只许白云知。
    野蜜和峰割，岩花带蝶移。
    坐谙苔石稳，醉忘木桥危。
    屋后寒梅放，因风寄一枝。

叶绍翁　西湖秋晚
    爱山不买城中地，畏客长撑屋后船。
    荷叶无多秋事晚，又同鸥鹭过残年。

叶绍翁　西溪
    一条横木过前溪，村女齐登采叶梯。
    独立衡门春雨细，白鸡飞上树梢啼。

叶绍翁　仙兴
    金书宫殿玉阑干，雪瀑泉飞洞口寒。
    日暮仙翁骑鹤去，碧桃花满石棋盘。

叶绍翁　烟村
    隐隐烟村闻犬吠，欲寻寻不见人家。
    只於桥断溪回处，流出碧桃三数花。

叶绍翁　野蝶
    银为须翅粉为肌，驱役春风不解肥。
    桃李上林无分到，可怜却傍菜花飞。

叶绍翁　夜书所见
    萧萧梧叶送寒声，江上秋风动客情。
    知有儿童挑促织，夜深篱落一灯明。

叶绍翁　谒半山祠
    归去田畴问老农，力行新法竟何功。
    已知供佛追前过，尚惜修书谢数公。
    塑像难陪夫子壁，古祠谁访觉王宫。
    都来二百年间事，燕麦戎葵几度风。

叶绍翁　宜对亭
    讲罢闲来立矮阑，袈裟衣薄翠光寒。
    请师莫起云屏想，只作当年面壁看。

叶绍翁　咏先牌
    相随万里途，汝岂被名驱。
    挂壁疑何用，辞家不可无。
    店翁先酒扫，津吏认称呼。
    举子无钱刻，惟将□纸糊。

叶绍翁　幽居书事
    客开双佛塔，水绕数鱼家。
    酒剩沾邻里，时平买钓车。
    童闲唯伴鹤，树老自成槎。
    枕上关心事，侵晨扫落花。

叶绍翁　游园不值
    应嫌屐齿印苍苔，十扣柴门九不开。
    春色满园关不住，一枝红杏出墙来。

叶绍翁　寓居
    云补青山缺，琴销白日长。
    鸥从雨外没，蛇入树间藏。
    客久衣常黑，童蛮发半黄。
    萤多邻舍少，此意自凄凉。

叶绍翁　寓居
    无酒难留客，借书方入城。
    洗衣知水落，贪睡畏窗明。
    野竹藤缠杀，枯枝草寄生。
