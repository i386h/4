<!-- { "loadSidebar": true } -->
    聚散千江月，悲髈一酒杯。
    樯乌有底急，一夕百相催。

杨万里　送幼舆子之官澧浦慈利监税二首
    估人耕货不耕田，也合供输饷万屯。
    若道厚征为报国，厚民却是负君恩。

杨万里　送幼舆子之官澧浦慈利监税二首
    素王开国道无臣，一牓春风放十人。
    莫羡牓头年十八，旧春过了有新春。

杨万里　送俞漕子清大卿赴召二首
    帝求耆旧忆吾公，紫诏斜行下碧穹。
    励操兰薰仍雪莹，作民冬日与春风。
    便登凤阁鸾台上，小试鸡翘豹尾中。
    十载江湖访民瘼，一时倾倒沃天聪。

杨万里　送俞漕子清大卿赴召二首
    自笑孤踪霜叶轻，官游何幸并耆英。
    合符先後分江郡，接武差池缀月卿。
    爱我从来两胶漆，与公别是一亲情。
    老身无用难提挈，尚有儿曹累使令。

杨万里　送喻叔奇工部知处州
    厌直含香与握兰，一麾江海泝冰滩。
    括苍山水名天下，工部风烟入笔端。
    新国小迟怀印绶，故园暂许理渔竿。
    即看治行闻天听，紫诏徵还集孔鸾。

杨万里　送曾文卿入京
    如君大似陆云龙，一歕词场万马空。
    文透退之关捩子，骚传正则祖家风。
    三年拄笏南云里，两手投竿西日中。
    壁水蓬山剩虚席，儤筵趁取牡丹红。

杨万里　送曾无逸入为掌故
    吉文江水走玉虹，我家水西君水东。
    有时相思即命驾，连床夜雨听松风。
    中间薄宦各分散，南飞驾鹅北飞鴈。
    朝来驿骑打谯门，有客有客来相见。
    闻君携家入帝京，椎鼓发船天上行。
    也能枉辙九十里，来访江西道院僧。
    诗家两僲宿台省，红药苍苔紫薇影。
    若问山僧作麽生，日晏莺啼眠不醒。

杨万里　送曾秀才归永丰
    白白茅柴强作春，青青灯火夜相亲。
    超然侣子真翘楚，旧矣逢人诵过秦。
    觅举不应专嗜古，能文安得却嫌贫。
    射科速化谁无术，误向南溪更问津。

杨万里　送詹进卿大监出宣城
    今代稽山贺季真，前身江左谢宣城。
    向来诏策无双手，已逼云霄尺五程。
    银杏木瓜分我否，鸳鸯野鸭莫渠惊。
    玉皇香案方虚伫，看即徵黄侍紫清。

杨万里　送张倅
    山西劲气何曾歇，秦汉迄今几奇杰。
    张公长身须鬓苍，斜飞不入鵷鹭行。
    狂卒叫谁民震扰，不劳谈笑斯须了。
    呈上方披舆地图，烦公赤手系单于。
    捕逐虎豹公则老，坐运筹策公尚少。

杨万里　送张定叟二首
    直上云霄未遣休，分符京兆帝王州。
    赤丸窟里无白额，碧落班中政黑头。
    两地好官才半武，扁舟归兴恰中秋。
    只应银信从天降，莫恋融峰与橘洲。

杨万里　送张定叟二首
    紫岩衣钵付南轩，介弟曾同半夜传。
    师友别来真梦耳，江湖相对各潸然。
    但令门户无遗恨，何必功名在早年。
    君向潇湘我闽粤，寄书只在寄茶前。

杨万里　送张元直尉盐官二首
    璧水寒荠客，春闱擢挂郎。
    折腰端小耐，整翮未须忙。
    德进官无小，诗癯誉更香。
    会看两鸂鶆，飞下蓼滩傍。

杨万里　送张元直尉盐官二首
    溧水孟东野，南昌梅子真。
    平生一少府，千载两高人。
    白马松梢寺，朱旗雪外春。
    村行如得句，寄我大江滨。

杨万里　送章德茂少卿使虏
    雪後闻君策马蹄，长缨自请系撑犁。
    光华剑佩伊吾北，弹压风涛瀚海西。
    汉苑秦关愁外眼，边花寒月醉中题。
    归来听履星辰上，谁道淮阴假镇齐。

杨万里　送章汉卿归宣城
    竹叶孤斟久，梅花远信疏。
    如何穷巷辙，忽枉故人车。
    伯仲俱佳士，云霄政望渠。
    相从又相别，欲别重踌躇。

杨万里　送赵吉州判院器之移利路提刑
    赵侯迈往隆准孙，未年五十尃三城。
    千里秋毫无遁情，两眼洞照如秋鹰。
    何须奋髯走百吏，棠阴画寂清如水。
    年年州人吃贱米，俥子蹈歌冻黎喜。
    去冬苦暖未有梅，使君一笑梅花开。
    夜吹平地一尺雪，留下丰年今岁回。
    使星移照天西去，白鹭青原遮不住。
    即随丹诏归握兰，遂持紫橐甘泉班。

杨万里　送赵宽之排岸之官章贡
    监河曾赋鹿鸣篇，又奉潘舆上贡川。
    五子循环迎一母，十分酌玉祠千年。
    郁孤马祖饶行乐，柿粟来禽肥过拳。
    兰膳余闲翻故纸，曲江早趁燕花边。

杨万里　送赵民则少盐提举二首
    汉庭近日少宗盟，情选宗英副匠卿。
    高帝子孙谁宿德，翰林风月得先生。
    又持一节湖南去，政是三湘鴈北征。
    但使远民蒙福了，早归词禁赋新鹦。

杨万里　送赵民则少盐提举二首
    座主门生四十年，江湖契阔几风烟。
    同朝弃接鸳行里，握手相看鹤发前。
    误喜论诗追旧事，不知呼酒是离筵。
    老怀只作还山梦，输与先生早著鞭。

杨万里　送赵判官端国趁班改秩
    金陵一见恍如梦，君为过客侬相送。
    庐陵再见春欲残，君来入幕侬挂冠。
    是时猛虎初出境，赤子凛如兵在颈。
    帝选良牧苏疲民，前赵後丁廉且仁。
    更得君作幕不宾，四年千里日日春。
    与君相逢又相别，人生聚散如霜叶。
    桂林一枝三十年，诸公交章荐遗贤。
    去揖侍郎趁立班，端能别我南溪边。
    为我一醉春风前，看君搏风上九天。

杨万里　送赵文友知府谒告省亲
    邦人宁食三斗葱，莫逢向来虿尾公。
    邦人宁卧文江路，莫放今侯霅川去。
    今侯个是隆准孙，蚕排月肠斸柱根。
    所至与民作阳春，帝遣来活庐陵人。
    是时虿尾正摇毒，邦人生愁总鱼肉。
    今侯下车荫未移，春台载民爷与儿。
    鸠鸣雀乳一千里，鸱枭半声不到耳。
    今侯冰蘖清到底，一粒不嚼庐陵米。
    一芽只瀹青原水，玉皇知渠是廉吏。
    如何尊公小愆和，何恙爢已应无他。
    侯望白雪泪双落，弃印谒告皈侍药。
    尊公喜皈即日安，一见彩服还加餐。
    玉皇诏侯结丝屦，径上金门簉鵷鹭。
    借令小缓作尚书，也合追趁赵工部。

杨万里　送赵英仲司户
    绍兴人物赵户部，身作长城护瓜步。
    佛狸送死缘有人，援臂不侯得非数。
    只今曾孙户掾公，吏能官政有祖风。
    南山可摇判难夺，东海不冤阴有功。
    吾州上了本曹印，谒帝明光当得觐。
    秋风正紧送搏扶，九万程涂人莫问。

杨万里　送周起宗经干赴桂林帅幕
    乃翁昔梦飞入月，　　字分明篆银阙。
    明朝占梦占者云，一甲八人更何说。
    绍兴大对奏集英，天风吹下胪传声。
    作者亡人拜恩了，乃翁甲科第八名。
    十年一武可凤沼，邵阳别驾今宿草。
    子今端能读父书，伏犀美髯一似渠。
    当时父执今左相，鸿钧播作幕府梧。
    问天一雪乃翁屈，屈入鵷行缀簪笏。

杨万里　送周彦敷通判之官临川
    益国今姬旦，治中小吕申。
    留家视兰膳，疋马见州民。
    慈训二六句，寒窗三十春。
    校书天禄阁，才子即云津。

杨万里　送周元吉显谟左司将漕湖北三首
    君诗日日说归休，忽解西风一叶舟。
    黄鹤楼前作重九，水精宫里过中秋。
    职亲六阁仍金马，喜入千屯看木牛。
    绣斧先华谁不羡，一贤去国欠人留。

杨万里　送周元吉显谟左司将漕湖北三首
    又见周郎携小乔，武昌赤壁醉娇饶。
    蜀江雪水来三峡，吴苑风烟访六朝。
    秋月春花出肝肺，新词丽曲入笙箫。
    归来却侍金銮殿，好看霜毛映玵貂。

杨万里　送周元吉显谟左司将漕湖北三首
    彼此江湖漫浪翁，相逢递宿省西东。
    两穷握手论诗後，一笑投胶入漆中。
    临水登山公别我，青鞋布袜我从公。
    貂裘已慱江西艇，只待黄花半席风。
    
    【卷28】

杨万里　送周仲觉访来又别
    酒边诗里久尘埃，见子令人病眼开。
    无夕不谈谈不睡，看薪成火火成灾。
    小留差胜忽忽别，欲去何如莫莫来。
    渠政功名我岩岳，老身谁子共归哉。

杨万里　送朱师古龙图少卿师潼川二首
    璧水蓬山遍羽仪，颂台公府更光辉。
    紫荷到眼垂持橐，黄菊关心便拂衣。
    鬻子运筹年尚少，买臣衣绣日思归。
    小烦论蜀须还报，却袖香烟侍太微。

杨万里　送朱师古龙图少卿师潼川二首
    甲戍花策时集英，相看须鬓各青青。
    曲江初别春三月，北阙重来再一星。
    百石去官君似邴，千年归鹤我输丁。
    因书若寄杨员外，莫道山寒少茯苓。

杨万里　送子仁侄南归而首
    酒为吾人绿，花知九日黄。
    风灯秋焰冷，霜雁夜声忙。
    爱子文无对，嗟予老更狂。
    相分即相见，不待半年强。

杨万里　送子仁侄南归而首
    再岁来相叹，三杯忽语离。
    忍将垂老泪，滴作送行诗。
    子去侬犹住，身留梦亦随。
    南溪旧风月，千万寄相思。

杨万里　送子上弟赴郴州，史君罗达甫寺正之招
    郴山奇变水清写，郴江幸绕郴山下。
    韩秦妙语久绝弦，谁煎凤觜续此篇。
    君章词客山水主，云锦聘君君好赴。
    为寻两公旧游处，得句寄侬侬不妒。
    休道郴阳和鴈无，也曾避雪罗浮去。

杨万里　送子上弟之石井
    我生苦终鲜，四海皆弟兄。
    四海尚如许，而况吾宗盟。
    君年甫弱冠，已有後异声。
    作赋拟三都，著论追过秦。
