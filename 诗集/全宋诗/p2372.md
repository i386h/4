<!-- { "loadSidebar": true } -->
    山田与山果，皆吾手自种。
    禾穗已垂颖，栗包初拆缝。
    一鲍既可期，肯复作诗用。

释文珦　裒集诗藁
    吾学本经论，上之契无为。
    书生习未忘，有时或吟诗。
    兴到即有言，长短信所施。
    尽忘工与拙，往往不修辞。
    唯觉意颇真，亦复无邪思。
    事物皆寓尔，又岂存肝脾。
    老来欲消閒，裒集不定期自嗤。
    聊以识吾过，吾道不在兹。

释文珦　蒲萄
    玉瀣乘旒晚，天浆满珞秋。
    孟佗消不得，压取换凉州。

释文珦　蒲萄画
    弱蔓引修藤，垂旒泫水晶。
    忆曾江路见，风露熟秋棚。

释文珦　曝背
    老知身是患，万事不关心。
    曝背茅檐下，孤猨时一吟。
    白云同去住，青壁共幽深。
    小岭尤堪隐，难寻支道林。

释文珦　七里滩别友
    断壁青松古，空江翠霭多。
    行人几回老，渔父只高歌。
    纵有重逢约，其如此别何。
    明朝重回首，惆怅隔烟波。

释文珦　栖迟
    栖迟严壑间，所尚不同俗。
    窗下列芳兰，门前艺修竹。
    崖屋夏中寒，石田秋后熟。
    委质於自然，陶然意常足。

释文珦　栖云楼
    白云自悠然，幽人此栖息。
    去留果何心，变化了无迹。
    俗客不曾来，沙鸥尽相识。
    何处动吟情，渔村数声笛。

释文珦　千里
    千里辞家比塞鸿，飘飘不定又还东。
    波平暂喜扁舟稳，天阔回瞻故垒空。
    别墅烟昏归晚牧，长江雨歇挂晴虹。
    前程行止谁能计，已悟浮生似梦中。

释文珦　钱塘江湖
    初闻万马声，渐觉似长城。
    远自三山起，高连两岸平。
    凌风添怒势，映日作虚明。
    若是吴胥魄，如何渡越兵。

释文珦　钱塘晚渡
    残日下重城，寒潮起暮声。
    岸遥江树小，天阔野云平。
    一水分吴越，孤舟寄死生。
    如何未归者，犹此计乡程。

释文珦　钱塘晚渡别友
    寒月照沙头，轻风引客舟。
    挂帆重旷望，举櫂复夷犹。
    地势连吴越，星躔次斗牛。
    雁烟萦别思，渔火点乡愁。
    双鬓谁怜白，单衣自怯秋。
    明朝定相忆，独上水边楼。

释文珦　潜山风土
    潜为杭古邑，汉郡属丹阳。
    俗本崇勤俭，民终不寇攘。
    屋头犹种木，田岸亦栽桑。
    颇与豳风类，吾心爱此乡。

释文珦　遣兴
    吾方慕孤贞，俗苦尚冯附。
    一身天地间，瓠落如大瓠。
    短寄无百年，倏忽已迟暮。
    平生清净禅，犹嫌被诗污。
    洗除岂诚难，心空灭万虑。
    更当寻亮公，竟入西山去。

释文珦　遣兴
    七十七岁潜山翁，见闻已尽如盲聋。
    只在山边水边住，了得人空我亦空。
    铁心石肠安晚节，未输金口而木舌。
    此真难与时人说，明知独有高空月。

释文珦　羌笛
    美竹生穷崖，西人翦为笛。
    制度诚简易，不假金玉饰。
    五音既繁会，八音亦交出。
    凤鸣何雝雝，龙吟尤历历。
    贪者听之廉，愁者听之怿。
    悍者听之和，劳者听之佚。
    遗调感人多，今人孰能识。
    空复想桓伊，三弄楚天碧。

释文珦　蔷薇洞
    不知建业蔷薇树，何似淮淝草木立。
    因入谪仙诗句里，等闲随处得虚名。

释文珦　樵隐
    归隐青山岁月多，定知无意出烟萝。
    樵风自是仙家事，更莫看棋烂斧柯。

释文珦　琴泉
    子期不可作，伯牙终绝弦。
    冷冷太古音，在此幽涧泉。
    泉流如碧玉，老僧听不足。
    后夜月明时，还向泉边宿。

释文珦　青松篇
    西山有孤松，亭亭高百尺，
    冰雪屡凌厉，难变青青色。
    东园盛桃李，摇艳矜春容。
    少皞布秋律，扫地无遗踪。
    青松固真心，桃李乏坚操。
    君子与小人，自古不同调。
    宁忍学桃李，誓言作青松。
    偃蹇终不屈，傲睨秦皇封。

释文珦　青阳代谢行
    青阳已代谢，赤帝方司衡。
    草木日繁庑，黄鸟鸣嘤嘤。
    维彼造化者，密运何神灵。
    不知为所迁，但见白发生。
    囿身天地间，所卫唯生经。
    宜令心气平，毋使疾疠婴。
    顺此阴阳序，四体当安宁。
    凯风吹棘薪，夭夭长枝茎。
    怀念父母恩，有泪如雨倾。
    仰观仍俯察，因之{左扌右余}中情。

释文珦　清明
    客路驱驰足自怜，壮怀消歇在花先。
    暖床寂寞听风雨，孤负清明又一年。

释文珦　清苕
    清晓泛苕滨，长歌拨櫂频。
    山川开霁景，草木畅余春。
    野老知閒趣，沙鸥似故人。
    绝胜拈尘尾，驾说弊精神。

释文珦　清豩鹭
    清豩双白鹭，其羽可为仪。
    洁白廼如此，那肯居洿池。
    志士慎厥身，浊世难系羁。
    钟鼎或愆义，宁贱而长饥。
    贪夫昧所从，得养非攸宜。
    犹鸱啄腐鼠，此鸟能笑之。

释文珦　清游
    清游兴难穷。倦就苔矶坐。
    为爱松风凉，不知寒日堕。
    鹿下饮溪流，猨来摘山果。
    我本贵无闻，何用人知我。

释文珦　丘壑美
    谢公昔高卧，远意在苍生。
    方据要路津，中孚贱浮名。
    出处本一致，穷达无异营。
    秋房斯人徒，凶此丘壑情。

释文珦　秋分前三日偶成
    秋光几一增，在候已无雷。
    显气凝为露，嘉禾秀出胎。
    燕衔余暑去，虫唤嫩寒来。
    泡影非能久，流光又苦催。

释文珦　秋感
    霜露变群物，游子难为情。
    吾亲隔重泉，奈此风叶声。

释文珦　秋感
    空中难度日，池上独徘徊。
    露冷芙蕖死，天高鸿雁来。
    枯茎宁再润，群叫易成哀。
    对此能无感，吾亲在夜台。

释文珦　秋光
    秋光已过半，风气日凄紧。
    鸿雁复来宾，燕莺无留影。
    游子於此时，感物念乡井。
    纵使梦能归，归涂难历省。

释文珦　秋光
    昔人苦悲秋，我独爱秋色。
    无云天万里，远峤出寒碧。
    枫林叶如丹，溪水清见石。
    饱雨豆荚肥，经霜栗包拆。
    连畴稻正黄，冒野荞亦白。
    篱菊忽盈氢，山萸又堪摘。
    日月如过鸟，良辰敢虚掷。
    青猿颇会意，为我具短策。
    西风吹破帽，野兴在故屐。
    不惮登涉劳，远访巢居客。
    此客更可人，分我渔樵席。
    人生贵适意，何必累形役。

释文珦　秋胡诗
    洁妇与秋胡，以礼成配匹。
    毕结方五朝，秋胡事行役。
    道涂既云远，年运亦易徂。
    日月迭相代，五回见荣枯。
    秋胡仁侯邦，音尘久疏绝。
    誓言奉姑嫜，秋霜拟贞洁。
    春日行采桑，援柯向前林。
    秋胡倏来归，相逢赠黄金。
    重义不受金，采采实筐篚。
    归来见夫婿，乃是赠金子。
    苦辞让其諐，投身入渊死。
    岂是不爱身，示心如此水。

释文珦　秋怀
    霜风吹杭梧，索索生秋声。
    梁燕已无迹，哀鸿复南征。
    游子当此时，转觉难为情。
    庭闱隔千里，日夜白发生。

释文珦　秋怀
    西风吹客襟，客正白头吟。
    无复欢娱意，惟伤迟暮心。
    饱虹明远浦，饥鹘下荒林。
    日月不相贷，人生那易禁。

释文珦　秋怀
    寂寥谁共语，白发对寒流。
    往事浑疑梦，余生只似浮。
    青虫鸣向夕，玄鸟去因秋。
    故友沧江外，茫茫不可求。

释文珦　秋江独泛
    秋波无际远，短艇遡寒江。
    风景由来异，乡心未易降。
    晚烟生驿树，空翠扑船窗。
    赋得沧浪曲，长谣不便腔。

释文珦　秋浦老渔
    秋浦老渔人不识，清溪数湾船一只。
    钓竿垂垂钓丝直，眼光过似豩光碧。
    得鱼归来不自吃，开笼分与白鷳食。
    却来独坐矶头石，对著斜阳诵周易。
    恐是渭滨姜子牙，安得文王与同车。

释文珦　秋日
    秋气清如此，閒踪信所如。
    因穷流水脉，偶到野僧居。
    地远嚣纷息，山回响答虚。
    几人来不得，老死向尘车。

释文珦　秋日禅房
    绝巘秋光里，禅房夜气清。
    天风吹鹤梦，山月照猿声。
    性懒诸缘绝，身閒四体轻。
    生来自萧散，不是强遗名。

释文珦　秋日过子陵钓台
    不将华衮换羊裘，冷对青山到白头。
    说与往来名利客，经过台下莫维舟。

释文珦　秋日怀新敬二上人
    所知惟二仲，不见意何如。
    别后云山阻，传来住处虚。
    黍粱收露下，草木变霜余。
    应有悲秋作，何曾一寄予。

释文珦　秋日有怀故人
    山人出山去，山鸟长相忆。
    岁月能几何，诸峰复秋色。
    孤云在何处，烟水望不极。
    怊怅多远情，飞鸿查无迹。

释文珦　秋色
    西郊金气盛，庶物减华滋。
    萚萚丹枫雨，茫茫白草蓑。
    炎曦何怪淡，气噎若委迟。
    对此凄凉景，能无宋玉悲。

释文珦　秋声
    商飙何厉疾，群籁尽嚣嚣。
    回穴生崖谷，渒滂度泬寥。
    恍疑沙漠战，误听浙江潮。
    遮莫频相聒，羁魂易得消。

释文珦　秋思
    听说相思情绪，难禁最是秋时。
    燕去重增别恨，雁来不服归期。

释文珦　秋晚怀浙东故人
    游人未归来，芳草又还歇。
