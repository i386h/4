<!-- { "loadSidebar": true } -->
    窃谓齐公千驷马，岂知陶氏五男儿。
    能拼久客常沉醉，不念全家惯忍饥。
    七十尚争三屈指，挂冠一纪此差奇。

方回　用韵送唐师善归九仙二首
    杞菊先生误作州，归来谁复与同游。
    蓑衣正可眠牛背，内食终非相虎头。
    欲起黄陈分宇宙，能穿草树憩深幽。
    相看不用多言说，须向拈花笑处求。

方回　用韵送唐师善归九仙二首
    李长庚愿识荆州，马伏波今愧少游。
    古道直能胶凤觜，官身焉取烂羊头。
    苦心文字雕奇劂，遁世林峦擅僻幽。
    鹤竹蜂花有家法，唐瓢更向外人求。

方回　用韵谢湖州总管李才甫附周汉东寄声
    文章太守与谁游，山水江南第一州。
    试向清风明月内，得非与可子瞻不。
    生徒时喜高轩过，英俊多蒙□□□。
    冷掾能言修学事，殿堂新葺更书楼。

方回　用韵谢史山长德秀招饮醉甚
    日困公家酒，身浮似片云。
    扶归忘路无，鼾卧过宵分。
    真是杯中圣，殊非鬲上醺。
    老饕何可数，合作送穷文。

方回　游石头城
    卧龙起草庐，扶汉有余忠。
    欲结紫髯客，共追黄星公。
    一言根本定，万里氛翳空。
    指此为虎踞，长啸吞西风。
    夫岂樊吾圃，以虞他人攻。
    乌林逸元恶，入罗怆途穷。
    汝亦赵佗辈，区区帝江东。
    吾意本谓何，剑佩殊不同。
    后来矫虔人，藉口欺盲聋。
    九折剑阁栈，一泥函关封。
    盗贼柄干将，奸雄非英雄。
    老我吊古癖，徘徊梵王宫。
    城坏遗甽泯，江徙孤岸穹。
    中原芳草外，战尘春蒙蒙。
    酒尽欲下山，目极斜阳红。

方回　游问政山次韵郡侯康庆之
    住山应是胜游山，矧此仙区异俗寰。
    几度出城行十里，何时筑屋就三间。
    化猿君子高难问，射虎将军老合閒。
    只虑家人犹粒食，水泉深冷石田悭。

方回　有感
    玩透羲爻未画前，今时天即古时天。
    回空其庶亦其庶，轲死不传焉不传。
    积愤淫伤诗未削，暗筹微婉史谁编。
    继周百世民彝在，岂为兴亡有变迁。

方回　有感三首
    仓皇得郡免朝辞，十六年间老转痴。
    一角未堪峨獬豸，二螯敢笑食蟛蜞。
    刊摩干宝搜神记，啸咏陶潜责子诗。
    格是世人无识者，可能更索树神知。

方回　有感三首
    十年归把钓鱼竿，万变惟凭冷眼看。
    白发相寻点鬼簿，紫金焉得返魂丹。
    渐惊老旧遗民尽，欲问承平往事难。
    秋日未须畏残暑，浙江潮退即天寒。

方回　有感三首
    今沿古溯醉眉攒，堪转舆旋老眼寒。
    昼静倚楹常独立，夜深抚几忽长叹。
    关张运去金刀绝，王谢声沉玉树残。
    欲淬笔锋刳鬼胆，生冤死恨海漫漫。

方回　又次韵张御史鹏飞
    休致衰年暗自惊，閒呼张丈唤殷兄。
    马尘往往逢新贵，鸥梦依依忆旧盟。
    洛社绘图惭九老，汉庭绵蕝付诸生。
    绣衣御史烦推毂，我有蓑衣永不更。

方回　又题画赤脚仙
    万古天冠地屦身，画师游戏恐非真。
    父生师教成何事，甘作蓬头跣足人。

方回　又用前韵赋夜坐
    酒醒招得醉魂归，深护炉熏键夕扉。
    渴舌恶甜勤漱茗，癯肩耐冻懒添衣。
    颇闻空暗无星出，小待更深定雪飞。
    一字不圆终不寐，癖诗如我自应稀。

方回　又雨
    霞红疑太早，果不是晴天。
    市涨危侵户，村流喜入田。
    昏昏邻寺鼓，滃滃晚厨烟。
    明日应犹雨，宵甜一枕眠。

方回　于氏琵琶行
    君不见木兰女郎代戍边，铁甲卧起二十年。
    不知谁作古乐府，至今流传木兰篇。
    又不见公孙大娘舞剑器，挥霍低昂动天地。
    我杜少陵有长歌，每一读之生壮气。
    汉时昭君颜如花，强令出塞禁风沙。
    马上无以写愁思，推手为琵却手琶。
    昭君死作青冢土，琵琶却传来汉家。
    一弦一字万怨恨，始听欢乐终咨嗟。
    燕代佳人有于氏，春日黄莺韵桃李。
    齿犀微露朱砂唇，手荑缓转青葱指。
    声外调声非梪拨，意中写意自宫徵。
    曲阑歌罢或潸然，何能动人一至此。
    有时不用琵琶歌，辩如仪秦勇贲轲。
    武昌东西说赤壁，洙洒南北夸黄河。
    一炬一失百万却，古今胜败何其多。
    拔山盖世亦泪下，骓兮虞兮奈若可。
    老夫嗜好无它癖，为尔看朱几成碧。
    白发多情似乐天，衫袖江州司马湿。
    前身不是木兰旧女郎，今生恐是公孙真大娘。
    哦此琵琶敲诗肠，尔或因之姓名香。

方回　予尝治郡屡平贼叹今所见不然
    昔在专城日，吾尝破贼时。
    土豪勤问探，民户感恩私。
    公论必旁采，下情须尽知。
    骑军远迎击，孰识一先棋。

方回　予丁亥生壬寅年七十六留杭十二年
    吾生已是三分过，此地胡为一纪留。
    万事无心偶然耳，久将身世付浮休。

方回　余生
    余生如涸鱼，斗水足可活。
    父子自相濡，不望江湖阔。
    使吾道当亨，时平己身达。
    运往年岁莫，滋厌耳根聒。
    与其强磬折，孰若谨囊括。
    心怜童稚饥，此事亦已末。

方回　鱼亭观山
    人间第一歙州山，绝妙鱼亭古道间。
    描取此奇入诗句，西游端的不虚还。

方回　鱼亭驿
    黟县鱼亭驿，东莱阁老诗。
    雨晴云气敛，峰古石形奇，
    老眼经题奖，高风费咏思。
    只惭无密竹，不似绍兴时。

方回　鱼亭再赋
    山好如斯极，吾归亦可迟。
    人间如吟者，马上细看之。
    莫讶回头数，端能具眼谁。
    不随时事改，三叹紫微诗。

方回　俞鉴山月歌
    诗人诗向虚空攫，平地望月不可摸。
    或谓高山去天近，好登东岳陟西岳。
    岳峰峻极未到天，仰面难舐兔臼药。
    末由手挽月娥衣，诗思肯从天上落。
    不如斟月入杯中，诗酒肠吸杯月空。
    一杯一首百杯百，天送佳句来长风。
    仙人轻举跨飞鹤，游子归思随征鸿。
    扶摇直上九万里，未办顶摩丹桂宫。
    所以诗人世难得，倚靠梯凳探月窟。
    山头拿月月愈远，尘里抉诗诗不出。
    大江汹涌波跳金，谪仙捉月沦采石。
    是为诗人善搜诗，何知君非今李白。

方回　渔家
    全家居小艇，面色总成黧。
    何可偏多子，平生仅一妻。
    螺羹兼蚬肉，稗粥和秔粞。
    细省庄周语，逍遥理未齐。

方回　与孟能静饮联句复和三首
    三月一日春如酒，红是桃花绿杨柳。
    人生不醉欲如何，不如意常十八九。
    暂兹袖公补天手，谁能箝我谈天口。
    挹斗酌海两相逢，天风吹入无何有。

方回　与孟能静饮联句复和三首
    三月三日一觞酒，同上危楼望晴柳。
    岂可不饮负此春，向来风雨十朝九。
    何必水边看丽人，何必水晶行素鳞。
    曲阜桥边同一醉，杭州城里两閒身。

方回　与孟能静饮联句复和三首
    仕宦可止不止酒，乃所愿学陶五柳。
    春夏秋冬皆有花，四时无日不重九。
    莫欺左持蟹螯手，莫笑涎流曲车口。
    醉能题壁又能歌，德行文章总无有。

方回　与起来芳三上人游北山寺
    癖性爱古寺，郁郁乌龙山。
    癖性爱古树，万松拥禅关。
    偶与二三僧，共此一日閒。
    索茗古寺里，系马古树间。
    树古生凉飚，寺古殊尘寰。
    古貌各清怪，古心俱恬憪。
    忽有古笛声，牧儿度前湾。
    古人谓不足，古风斯已还。

方回　雨不成雪
    一雨疑当冷，旋为暖所胜。
    南方难得雪，冬半尚无冰。
    余菊香深酽，群蔬意似矜。
    林疏石路细，遥见隔溪僧。

方回　雨不已
    空阶日夜梅霖滴，滴碎人心未肯休。
    山郡城沉遥可骇，水乡田没更胜忧。
    民饥盗起关时事，米尽薪殚滞客楼。
    燕玉谁家政微醉，倚栏撩鬓插红榴。

方回　雨过岩寺镇
    冻泞滑如油，前驱雨未休。
    转添行路恶，始觉别家愁。
    早市渔翁聚，灵祠岳鬼幽。
    憩鞍寓吾目，有句亦堪搜。

方回　雨后
    荒园绿草长，无客到书堂。
    百尺辘轳冷，一林藆卜香。
    杭书归蜡屐，睦艇致藤床。
    閒步复閒卧，身凉心更凉。

方回　雨后
    重湿抖筠笼，追凉涤瓦钟。
    乏香嫌婢索，得酒赖儿供。
    纸润剪弥钝，墨胶书不浓。
    幽斋雨中咏，寄远意不慵。

方回　雨凉晓思
    一榻凉如水，空山夜雨声。
    病身筋骨在，往事梦魂惊。
    老寿知何益，忧危半此生。
    吾穷终不怨，稍已窃诗名。

方回　雨晓
    春空蒸小雨，漠漠复纷纷。
    枯石皆生水，平田亦出云。
    气温衾暗觉，声细枕微闻。
    今日迎人马，西郊草欲薰。

方回　雨夜怀仁近二首
    平生湖海气，岁晚可谁邻。
    朋友非难得，情怀未必真。
    孤灯昏夜目，破衲冷秋身。
    明日天晴否，过从仅此人。

方回　雨夜怀仁近二首
    料我今谁识，交君日渐深。
    相看如骨肉，有志各山林。
    佐酒无珍具，成诗每痛箴。
    昼逢常夜别，雨阻定晴寻。

方回　雨余早起五首
    灯暗窗明暖又寒，破鞋坏待藓痕乾。
    惜花爱笋人谁解，冒雨行来百匝看。

方回　雨余早起五首
    枝枝红{上艹下乐}蕊头偏，应是难禁宿雨湔。
