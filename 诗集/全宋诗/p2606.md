<!-- { "loadSidebar": true } -->
    掠野毛群萃，搜林羽族并。
    熊罴兆中见，鹅鹳阵前程。
    叠中星弧妙，连飞月箭轻。
    雁穷书并坠，兔尽窟兼平。
    俊鹘交拳击，寒鹰厉吻鸣。
    舞骖均耳耳，鋣犬斗令令。
    示祝仍开纲，招虞不用旌。
    才闻大緌下，已见护车盈。
    行在移銮仗，中涂集幔城。
    寿觞称帝酒，恩膳遍君羹。
    雾日曈昽暖，霜原澶漫清。
    长杨卷衰叶，敦苇拉枯茎。
    羽猎何烦讽，车攻遂合赓。
    宁专乾豆存，要阅建章兵。
    风入旂常影，天含鼓吹声。

宋祁　梦野亭在景陵集仙王君为郡日所创
    州堞巑岏迥势回，一翚斜翥四轩开。
    晴光猎草雄风度，晓气浮江赤日来。
    望极长天閒倚杵，醉残严角暝休梅。
    须知故楚多馀感，剩费登高作赋才。

宋祁　泌阳王介夫
    上笏兰台彦，能文江汉灵。
    贪持御史劾，不顾大夫醒。
    诋毁真销骨，嫌疑畏杀青。
    投冠集乌署，解绂堕鸢溟。
    毛脱荷囊笔，尘昏宝带钉。
    书空宁咄咄，避弋更冥冥。
    校尉贪厨釀，临川集贝经。
    光华覆盆日，哆侈谮人星。
    生计依江芷，年芳老砌蓂。
    无人举幡救，挥涕望明庭。

宋祁　杪秋官舍念归
    独计年华念鬓华，秋来依旧滞天涯。
    半分沈约愁销臂，一束钟繇忆赐花。
    寂寞林蝉应自叹，氃氋庭鹤待谁夸。
    西江闻道通星汉，试借君平问客槎。

宋祁　明月湖
    湖色淡无际，月华相与闲。
    临波双璧映，照浦一珠还。
    宿火灯洲外，横烟桑柘间。
    不妨清思剧，举国尽溪山。

宋祁　木芙蓉
    寒圃萧萧雨气收，敛房障叶似凝愁。
    情知边地霜风恶，不肯将花剩占秋。

宋祁　木芙蓉
    芙蓉本作树，花叶两相宜。
    慎勿迷莲子，分明立券辞。

宋祁　木芙蓉
    一作淮南守，再逢霜艳新。
    花前今日酒，却是去年人。

宋祁　木芙蓉盛开四解
    木末芙蓉语，当时不谓真。
    今来木末见，愁杀拟骚人。

宋祁　木芙蓉盛开四解
    麴尘轻抱蕊，宫缬巧妆丛。
    青女由来妬，凭君浅作红。

宋祁　木芙蓉盛开四解
    浩露津缃花，大风猎绛英。
    繁霜不可拒，慎勿爱空名。

宋祁　木芙蓉盛开四解
    千绕青丛外，携觞只自留。
    晚花兼素发，同是一悲秋。

宋祁　木兰
    吴王宫里树，春晚紫房开。
    秀比华夷重，香蒙菌桂猜。
    无轻众芳喻，曾照女郎来。

宋祁　暮春
    伏槛临堂更曲池，鲜风淡荡燕参差。
    蕙残已觉铜盘冷，梅落犹烦玉笛吹。
    拂世只愁衣带缓，当筵但诉玉杯迟。
    羲和辛苦真何益，不放金乌宿故枝。

宋祁　内阁孙侍郎生辰纪德
    凤琯凝姑律，奎鉤诞佐臣。
    祥标六蓬矢，家盛十朱轮。
    变道齐成鲁，端朝甫及申。
    禁中朝夕诲，帝右老成人。
    遍读兰图字，多陪豹尾尘。
    桓荣师自许，石建谨无伦。
    振鹭飞逾洁，缁衣久更新。
    铸贤今是冶，播物晚为钧。
    胡广潭留菊，蒙庄树有椿。
    奉公为寿祷，山立辅昌辰。

宋祁　南方未腊梅花已开北土虽春未有秀者因怀昔时赏玩成忆梅咏
    江南寒意薄，未腊见梅芳。
    为有轻盈态，都无浅俗香。
    倚风斜夕脸，呵雪噤晨妆。
    刀尺凭鲛杼，比邻托粉墙。
    高枝笼远驿，侧影照回塘。
    旷望黄昏月，嫶妍半夜霜。
    一身来上国，三载别炎方。
    不见南枝早，方惊北道长。
    当时犹引领，此际故回肠。
    泪尽羌人笛，魂销越使乡。
    危楼难极目，恨酒怯盈觞。
    未到卢家第，终虚白玉堂。

宋祁　南国
    南国豪华地，东风骀荡天。
    露兰薰夕梦，烟柳重春眠。
    歌断云空度，书长燕未传。
    吟成休自许，芳草更绵绵。

宋祁　南郊祠所上章摄事二首
    七里城南路，斋祠宿下房。
    远烟晨燎地，斜日夕牲场。

宋祁　南郊祠所上章摄事二首
    上辛兹摄事，瑞祝本通天。
    自此春秋笔，还书大有年。

宋祁　南亭独瞩
    宇下雄风细细凉，客眸凝绝此回肠。
    络头骑过罗敷陌。毕尾乌喧女子墙。
    流水清浑迷别浦，碧云高下送残阳。

宋祁　南岘候馆晚春有感献郡守
    春晖明淡上三竿，风菀愁红迈带残。
    梦后单衾凌晚薄，体中馀酒向醒寒。
    山梁嗅雉晨羞饫，榡鼻磨铅藻思乾。
    深愧府公宾礼厚，不教持版预粗官。

宋祁　南斋二首
    隐有山林愿，閒非江海身。
    孔书罕言命，庄意闇同人。
    敢衒能鸣雁，须惭不猎鹑。
    缘何无丽句，多病极漳滨。

宋祁　南斋二首
    曩宦缘三釜，今归分一丘。
    杯棬非柳性，涂尾是龟谋。
    薪意矜来仕，瓜名托故侯。
    恍然桑下计，蚕妾讵相尤。

宋祁　拟东武曲二首
    甘泉烽火照黄昏，候骑駸駸入雁门。
    光禄塞前逢夜月，黄龙城下见愁云。
    隐隐轻雷逐车响，颜行使者乐相望。
    劳军细柳尊亚夫，持节云中赦魏尚。
    自从天子乐休牛，故障遗亭岂重修。
    李广不生高祖世，岂得今封万户侯。

宋祁　拟东武曲二首
    我家世世山西士，二十期门从天子。
    始随骠骑破祁连，晚逐楼船下{特寺搎羊}水。
    汉北雰雰飞雪暗，海中跕跕翔鸢坠。
    归来武库祭蚩尤，得从甘泉参豹尾。
    何意一朝兵后期，簿责侵诬属军吏。
    黄金纳赎为庶人，白首还家事田里。
    结发从军七十战，利镞金痍犹可记。
    龙钟虽入玉关门，止呵还遇灞陵尉。
    不及金张藉旧勋，七叶华貂长富贵。

宋祁　拟杜子美峡中意
    天入虚楼倚百层，四方遥谢此登临。
    惊风借壑为寒籁，落日容云作暝阴。
    岘井北抛王粲宅，楚衣南逐女媭砧。
    十年不识长安道，九签宸开紫气深。

宋祁　拟明月逐人来
    玉漏催成夜，兰鈍换作晨。
    并花排緕树，分月送游人。
    醉幕星临酒，天街露禁尘。
    轻雷与流水，随意伴香轮。

宋祁　拟西出阳关无故人
    雨中柳色醉中迷，上马弯弓散马蹄。
    阳关门外故人远，独有残阳相伴西。

宋祁　攎杜工部九成宫
    云山郁嵯峨，宫户莽辀辮。
    摧峰隐驰道，閗岫啟肃闼。
    游鵾邈飞鬬，阳马恣陵突。
    危淙注铜池，翠潋潄崖骨。
    落虹拖晨轩，奔蟾守夜窟。
    凭高眺鸿洞，念古一超忽。
    咄嗟有隋后，缔構穷剞劂。
    徒矜昔日工，乃忘后世拙。
    居为唐家保，功业何汩汩。
    牛酒望幸民，岩廊卫守卒。
    残松抱空偃，卧杨委新伐。
    千载遍荒愁，金铺锁崷崒。

宋祁　攎王右丞瓜园
    荷锄往瓜田，烟蔓纷广畴。
    植杖未及憇，有客眷林丘。
    驺哄罗户前，冠盖荫道周。
    进客北堂上，藉以氍毺柔。
    持盃再三跪，酌我清白醥。
    时时高兴酣，矫首望神州。
    长衢贯广陌，反宇注飞楼。
    惠风林间翔，早晖花上浮。
    新叶向蒙密，彀雏已啁啾。
    时哉物可玩，況复忘吾忧。
    故人心偿尔，驾言时见求。

宋祁　念衰
    岁月不待人，驱我向衰境。
    朱颜日辞貌，缟鬓飒垂领。
    意昏若坐雾，欢坠似羸井。
    病多兹及慵，志怯遂依静。
    问我何功德，乃玷鸡翘省。
    始愿常谬悠，薄霄图振景。
    栈车值塞路，蹇蹇莫吾骋。
    君恩盖如天，分虎向东郢。
    沈忧诚万绪，通宵付耿耿。
    失旦安暇鸣，值露徒能警。
    私计狭且偷，荣路浩方永。
    惟馀昧死章，将露乞身请。

宋祁　农歌
    农歌非度曲，新乐信蚩蚩。
    迺父知田事，吾王采谚辞。
    折杨时动笑，鼓腹自成嬉。
    日暮牛童笛，连声下远陂。

宋祁　农阁
    菌阁俯江干，西南蜀塞宽。
    看云记巫峡，望日省长安。
    钿崒峰头碧，霞皴荔子丹。
    比来秋物好，谁伴数凭栏。

宋祁　偶成
    不用真如鼠，胡瞻亦有鹑。
    田园未归客，天地一畸人。
    京邑风霜苦，江乡薇蕨春。
    可能迷鬼笑，长送左朱轮。

宋祁　偶记洛下旧游
    洛阳三月见梨花，遥认清香识钿车。
    今日风光两无赖，莫愁应已嫁卢家。

宋祁　偶书
    悲秋葆发生，倦客厌离身。
    九奏庄禽眩，千钧楚俗轻。
    媒劳伤偃蹇，岁晏恨峥嵘。
    谁讶游都久，方归谷口耕。

宋祁　偶书
    远作分符守，犹为持橐官。
    易漂非待煦，自栗不须寒。
    发变他年素，心馀即日丹。
    过门休骯脏，逢路定汍澜。
    忌刻殊忠告，蘧施足面谩。
    直缘蜚语入，正恨饮章难。
    坠后仍加石，惊初更避丸。
    谗箕元有舌，伪玉嚮无瘢。
    任拔终倾藿，虽憎亦佩兰。
    陇云平莽莽，林露夜团团。
    且欲排孤愤，还应觅暂欢。
    两岐行处帢，五盏食时盘。
    地善人差逸，天高纲寖宽。
    恋轩嗟弃马，巢阁羡归鸾。
    楚嶂横朝塞，淮波潄夕滩。
    空将西望眼，随日到长安。

宋祁　偶书
    病骨岩岩怯早衰，月枝三绕寄身危。
    避风宁望鶢鶋享，出卜频遭偻句欺。
    烟糁蔽江怀隐伴，雨苗颓垄负耕期。
