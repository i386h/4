<!-- { "loadSidebar": true } -->
    争似城南老夫妇，地炉相对拥蒲穰。

李曾伯　和阙干雪中韵
    青女欺寒未肯霜，先将银铄散祥光。
    芙蓉晓院不禁老，檐蕁满林惟欠香。
    冷入宝环销翠羽，声随石鼎煮羊肠。
    兔园赋罢谁能继，留得诗人祝岁穰。

李曾伯　和士友傅勉之喜雨韵
    老生本不学军旅，来护荆州国门户。
    惭无善政格休徵，未能雨十与风五。
    今年甫幸登麦喜，入夏又以槁苗苦。
    骄阳杲杲地欲赤，身原为髐措无所。
    瓣香惟有老天告，难以中心共人语。
    当知岁计国计关，但区区饱吾楚。
    我持皇穹不绝物，宁忍赤子失其乳。
    弥旬果尔三沛泽，靡间西郊与南亩。
    灌园遂省桔槔力，行道奚忧豆箪呼。
    农皆眉间有色喜，士亦胸中以奇吐。
    炎埃万里一洗空，手扇为之却纨羽。
    我原天地朝野和，常若渊泉以时溥。
    多谢丰隆屏翳已奏功，毋使吾民复咨雨。

李曾伯　和疏轩琵琶亭韵
    高亭俯瞰蓼苹洲，人老香山月自秋。
    过耳好音堪一笑，伤心往事只轻沤。
    休嗟塞上明妃调，且送江头过客舟。
    壮士肯为儿女泪，柔肠一任恼苏州。

李曾伯　和水竹梅烛韵
    南枝肯领众芳随，一占冠名在处知。
    摸索暗中香自别，底须绛蜡逼轻肌。

李曾伯　和水竹梅烛韵
    谁将花烛聘东风，与海棠时恨不同。
    意已不求真会合，何妨一白对千红。

李曾伯　和王潜斋韵送闻人松庵二首
    田园芜矣好东归，今昨从渠较是非。
    荷子远来无所问，江湖雅志莫相违。

李曾伯　和王潜斋韵送闻人松庵二首
    子之为术我为官，以易占之火在山。
    同在双湖湖上住，大家携手故乡还。

李曾伯　和吴居父江陵雄楚楼韵
    岁月等新戍，风烟只旧游。
    柳薇今堡障，频蓼古沧洲。
    索句惭巴和，怀人笑楚优。
    中原虽在目，无事莫登楼。

李曾伯　和吴叔永见寄韵
    眼空凡马绝全牛，肯念江萍万里浮。
    一倡朱弦补骚雅，片言华衮续春秋。
    礼罗自昔须温造，文馆而今欠薛收。
    要任丘墟百年责，慎毋樽俎上南楼。

李曾伯　和吴叔永见寄韵
    诗怀今古浩无垠，谁寄梅花陇首人。
    刍豢悦心文字趣，筌蹄忘象性情真。
    相望夜月袁宏渚，一洗西风庚亮尘。
    我欲莼鲈便归去，雁来应问五湖春。

李曾伯　和萧石城袖示壬午李漕革夫劝驾诗
    阅三十载墨犹新，公是当时第一人。
    马革伏波惭立柱，羊裘严濑老垂纶。
    观宾可以观其主，在子胜如在乃身。
    多少汗颜君袖手，凭谁举酒问穹昮。

李曾伯　和萧应父赠黄子芸韵
    久负诗坛第一评，肯教栖凤久榛荆。
    西堂有梦堪追谢，北海何书可荐衡。
    匹马归来嗟我俗，孤鸿吟对羡君清。
    霜前蟹嫩新簄美，为问江头潮已生。

李曾伯　和尤帅长赠郑通庵韵二首
    生涯休问粟储瓶，有酒盈樽不用醒。
    已分我生箕斗直，车船奚用命奴星。

李曾伯　和尤帅长赠郑通庵韵二首
    此别何年此会重，翁无占我我占翁。
    我官翁卜无相远，闻早归欤计则同。

李曾伯　和袁提刑咏雪
    羽卫鬺髿万玉然，元从绣斧下青天。
    分明要与荆人看，苍桧擎枝一节坚。

李曾伯　和袁提刑咏雪
    剪出瑶英顷刻飞，欠加天女锦云机。
    虚皇瑞报调羹信，添得梅花略似肥。

李曾伯　和郑巽坡咏菊并见寄韵二首
    天涯秋晚见孤芳，华发萧骚易感伤。
    对酒未尝忘北海，因诗惟恐瘦东阳。
    古心翻得风霜白，冷艳宁随草木黄。
    惟屈可餐陶可采，蝶蜂争得识寒香。

李曾伯　和郑巽坡咏菊并见寄韵二首
    转蓬又是几三秋，客里常宜视鼎羞。
    岭首舍梅无所有，衡阳断雁寄何由。
    凄涼陈迹几年事，缱绻高情一夕留。
    圣代断无车盖禁，诗筒毋惜到南州。

李曾伯　和郑巽坡韵
    身虽湖海常怀主，忠在朝廷肯具臣。
    为国未尝知有己，此心可以质诸神。
    绸缪旧话方樽酒，拂涤征涂满袂尘。
    雍齿且封君岂应，正须珍重保千钧。

李曾伯　和制干陈循道惠鹤韵
    怪得中宵梦羽衣，诗来恍见九皋飞。
    期君与其淮淝捷，舍我曷为缑岭归。
    愧乏缠腰娱彩服，喜将闻唳到柴扉。
    凌云岂是笼中物，要学当年老令威。

李曾伯　和周昞仲过踏洞滩
    堪怜墳上舟难，争似山坳住舍安。
    雷鼓喧呼人挽才缆，风鬟笑语女盘滩。
    倦凭秫酒生春思，愁怯衾裘御夜寒。
    多谢新诗慰牢落，灯前一笑病怀宽。

李曾伯　和总幕刘景文题杜立斋遗翰诗韵
    一老风流两社间，至今膏馥尚留残。
    典刑已矣墨犹润，生死以之盟未寒。
    淮海属心知士苦，山林投分只儒酸。
    灯前掩袂空三叹，盍与传诸琬琰看。

李曾伯　衡阳道间
    满林松竹翠交加，路过衡阳得几家。
    门傍粉墙人寂寂，一陂春水数株花。

李曾伯　衡阳道间
    听彻山鸡唤雨声，东风未肯放新晴。
    行人莫叹泥涂苦，且幸田家得水耕。

李曾伯　衡阳道间
    风著征裘层晚寒，一番春事在征鞍。
    羞听后骑鸣笳鼓，赢得儿童夹道看。

李曾伯　衡阳道间即事
    衡山九十里衡阳，风物熙然冠楚乡。
    古木千章屯翠幄，小溪数曲卧天梁。
    雨蔬旋摘充庖美，社酒新簄透瓮香。
    村舍春长无一事，门前车马任渠忙。

李曾伯　洪云岩有和谢之
    春近衡峰雁又回，才怀休忆故山梅。
    花期自是江南早，早晚湘南也解开。

李曾伯　洪云岩有和谢之
    听彻虚檐蔌蔌声，铁衣冰骨记身更。
    如今休忆鹅池路，纵竭龙钟做不成。

李曾伯　淮淝忆幼度
    世未闻风鹤，香囊一少年。
    秦非无敌者，晋固有人焉。
    社稷一枰上，山河孤注然。
    江东正朔在，或者诿诸天。

李曾伯　淮西幕自皂口入颍道间作
    竟日百余里，相逢三数家。
    平岗尽茅苇，沃壤旧桑蔴。
    短树巢归燕，荒城宿乱鸦。
    兴亡谁与问，马首夕阳斜。

李曾伯　黄州上已和王子方雪堂韵
    五年安出处，斯道系污隆。
    血指笑余子，头颅老此公。
    屋梁悬落月，花卉带香风。
    生气镇长在，大江流不穷。

李曾伯　己亥题茅山玉晨观
    烟云作嶂松作关，夜深迫人星斗寒。
    分明已在天上坐，不可更作人间看。
    须臾睡去复睡觉，仿佛前身在岩壑。
    洞门锁钥呼未应，时有天香暗飘落。

李曾伯　己未元日寄子
    子在衡州我桂州，两州相望共承流。
    天回北斗又华旦，人立东风正黑头。
    新岁五更三节序，老夫六十二春秋。
    何时共对屠苏饮，应念孤云为倚楼。

李曾伯　己酉八桂劝驾
    快束行装稳著鞭，梅边已报小春天。
    程工鹏翼三千里，名继龙头二百年。
    花插一枝趋燕喜，云占五色对胪传。
    丈夫自许当如此，举酒相期共勉旃。

李曾伯　己酉赴桂初宿会江驿用徐意一韵
    江海三吴会，萍途一昔栖。
    路迎来阜北，船趁长潮西。
    鱼鸟随情适，鹏蜩付物齐。
    羊裘人底处，烟雨故踪迷。

李曾伯　己酉赴桂过抚州樟原得雨
    夜来一雨洗骄阳，轧轧篮舆趁晓凉。
    过眼几多山应接，转头二十里相望。
    烟横夹道松交翠，水拍连畴稻半黄。
    辙迹平生今始到，元知乐土是江乡。

李曾伯　己酉六月阻水於宜春道间枫树
    去国二千里，离家五十程。
    炎歳无计避，忧患以身更。
    误矣骖鸾句，伤哉舐犊情。
    何时拂衣去，藜藿保余生。

李曾伯　己酉庆周子将寿八十
    华龄八袠庆朋簪，贵老崇师喜见今。
    绛帐先生从白发，金闺诸彦尽青衿。
    冰寒水见源流盛，玉在山知润泽深。
    厚德作人宜寿艾，永传文献纪枌阴。

李曾伯　己酉夏咏月岩
    老蟾窃灵药，堕魄下尘寰。
    迹误采石江，名虚巫峡山。
    长风送之为，寄影千丈岩。
    列壁当层云，虚白生光寒。
    婆娑仙桂影，中着孤根蟠。
    宛宛学扇初，盈盈一钩弯。
    如出沧海头，半揭烟霄端。
    风雨不改度，晦朔从循环。
    山灵夺天目，作此奇哉观。
    阅尽来去人，了之手吕翁指，
    运此神造应非难。何如存我真面目，
    妩媚一笑只作青山看。

李曾伯　记十五日夜星犯月
    两月之间星入斗，畴昔之夜星入月。
    入斗前史验虏走，入月韩诗应虏灭。
    昭然垂象不轻示，适验天心厌胡羯。
    此胡蚕食诸戎尽，云扰中原野流血。
    去年突然渡江左，几欲长驱控京阙。
    使其香气不击败，延及生灵祸何烈。
    衣冠正统幸阴佑，依然天堑限南北。
    乃知硕果弗尽剥，东南生意不终绝。
    吾皇修德务饬己，悔悟一念足越。
    正当岁星在整套分，不待一言退荧惑。
    胡运百载天将亡，两星炯炯岂虚设。
    自今有道守四夷，海{上宀下禹}一家混吴越。
    病夫得复见太平，原以余年才农业。

李曾伯　霁后登水云阁凭栏偶成
    雨过云烟幕，天成水墨屏。
    江添半篙绿，山失数峰青。
    某寺藏松坞，谁舟系柳汀。
    杜鹃声正急，那对夕阳听。

李曾伯　甲辰送淮东黎漕趋朝二首
    帘卷红楼拍手看，星轺迅步上鵷鸾。
    皇华节下留佳政，玉笋班中作好官。
    卿相致身时则易，忠贤得路古来难。
