<!-- { "loadSidebar": true } -->
    江湖牵客虑，日月与人衰。
    经国谋安在，悠悠空我思。

宋祁　夜宴
    卜夜金华逼绮寮，星河垂地漏声遥。
    吟陇递怨先供舞，留凤愁寒不傍箫。
    隔坐联章催镂管，分行度曲认金翘。
    平明便是骊驹别，莫使衣香即日消。

宋祁　夜直省舍
    省舍诸吏休，前轩成独步。
    月色净牟首，星痕隐温树。
    稍听班马鸣。犹见昏鸦度。
    索居易兴感，幽抱邈谁晤。
    自问瀋落姿，胡撄文墨務。
    企欢无剩娱，即事有盈虑。
    远寄江海心，冷风偿能御。

宋祁　谒四陵下宫
    四陵烟柏蔽团晖，晓束朝绅拜庙闱。
    台下俗无西向谢，寝中人护月游衣。
    垂髯上汉龙难见，耘野连天鸟自飞。
    酹毕驱车循故道，经时回望怅依依。

宋祁　一百五日官舍作
    晋歌本自传幽愤，楚俗缘何作胜游。
    宴豆雕文夸瀹卵，侠场星影斗飞毬。
    光翻蘯吹都无力，暖著花烟不肯流。
    攆杏沃饧纷节物，更惭多病怯寒瓯。

宋祁　一百五日作
    雨罢飞花遍，缄愁对晚杯。
    客心将炀灶，同是一寒灰。

宋祁　一百五日作
    客舍已萧寂，况逢龙忌辰。
    何烦申火禁，自有不黔人。

宋祁　一雨
    一雨初收细细凉，碧云西畔见残阳。
    归期只觉刀头远，别恨偏教带眼长。
    梅驿使稀谁托信，蕙盘烟冷不成香。
    酒泉已是三千里，何竞关门未得望。

宋祁　欹枕
    欹枕风窗雪絮繁，梦回红日转南轩。
    栖迟自乐周人什，偃息终非魏国藩。
    书习练裙聊弄翰，吟随池草欲迷魂。
    疏慵不喜当关报，罗雀先时署翟门。

宋祁　移病还台凡阅半岁乃愈始到家园视园夫治畦植花因成自叹二首
    十年独漉走天涯，耗尽流光得鬓华。
    犹喜此身随社燕，拟将何面对林花。
    牢骚续罢文谁读，块垒浇平酒自赊。
    旧隐不须相掉罄，要须归种邵平瓜。

宋祁　移病还台凡阅半岁乃愈始到家园视园夫治畦植花因成自叹二首
    卧治无功赐告回，聚叨鸣履上中台。
    壶公天壤非真死，蒙叟轩裳是傥来。
    经灌早蔬扶陇出，失刊园蕊犯簷开。
    此身疏拙真丘壑，不是当年王佐才。

宋祁　已落牡丹
    世间最有不胜妍，愁对韶华欲暮天。
    已被风开又风落，要为人羡即人怜。

宋祁　舣舟怀信亭
    使麾得请印垂腰，不畏秋风病鬓凋。
    游子已携河上手，客槎犹在斗边桥。
    水从南浦伤离剧，马近东方作意骄。
    晓榻梦回翻自愧，卧听人赴午门朝。

宋祁　忆浣花泛舟
    早夏清和在，晴江沿泝时。
    岸风摇鼓吹，波日乱旌旗。
    醉帟牵缃蔓，游鬟扑绛蕤。
    树来惊浦近，山失悟舟移。
    雅俗西南盛，归轺东北驰。
    北欢那复得，抛恨寄天淮。

宋祁　忆旧言怀寄江宁道卿龙图
    下蔡行差近，金陵路更东。
    忉忉成念远，咄咄但书空。
    恩厚容藏疾，时亨遂讳穷。
    禄惭千石守，老谢一钱翁。
    忆昨趋陪日，仍缘班序同。
    我生真寡合，君量自旁通。
    散袠疑皆莹，忘疲宴屡终。
    联骖属车后，数会未央中。
    禁树排头碧，衙旗曳尾红。
    笼街接驺士，赐管镂宫工。
    慈豆分尧箑，歌云识沛风。
    斯文诚有属，吾道岂常隆。
    泰市俄惊虎，钧天亟骇熊。
    尘埃忽蒙自，桃李并来虫。
    箕次横长舌，飚轮走转蓬。
    歇芳间鷤鴂，御湿问芎藭。
    可笑矜疏节，私怜抱朴忠。
    望霄嗟坠雨，敛翼避虚弓。
    尚忝银符密，贪夸隼旆雄。
    玉鱼供昼啜，珠米报秋丰。
    病久衰还早，身閒意愈冲。
    亏全从月蚌，喜怒任狙公。
    急景沉欢绪，长波隔讯筒。
    南飞俱似鵻，北嚮未如鸿。
    二阁怀趋走，重阍限郁葱。
    惟应心报国，丹赤斗江枫。

宋祁　忆上苑锡宴
    长怀禁御宴嬉年，帐殿深沉望碧莲。
    秦地河流疑象汉，上林宫缭欲扪天。
    恩盃兰末流霞溢，跸道梧阴綷羽鲜。
    紫陌暮归人籍籍，汗帷挥雨杏粘鞯。

宋祁　忆与唐公游西湖
    红鲜高下照横溪，勃窣含情欲上堤。
    手揽缃茎那忍折，戏鱼长在叶东西。

宋祁　忆与唐公游西湖
    荷花深处放舟行，棹触荷珠碎又成。
    莫道使君迷醉曲，分明认得采莲声。

宋祁　邑居
    暖褫貂裘病骨轻，茨簷穷伏废将迎。
    庖人投刃喧羊肆，溪子擎牙近禁营。
    云破日痕絙巘道，雨残烟脚媚荑英。
    传闻内史轻租契，私约吾农对耦耕。

宋祁　邑外晚景
    林梢规日透霞鲜，滞穗累累遍大田。
    豺口祭馀开猎禁，豚蹄祝罢得逢年。
    云容不动寒垂地，陂影无涯静合天。
    一国似狂予独尔，长吟饥腹伴残蝉。

宋祁　尹学士自濠梁移倅秦州
    于役三年远，论兵两鬓斑。
    不辞征戍苦，要作破羌还。
    榡墨应圜熟，兜烽报永闲。
    浮舠背淮服，盘马入秦关。
    遂阁雠书笔，仍馀聚米山。
    忆君他夕恨，遥向陇云间。

宋祁　隐几
    空斋隐几度流光，沪落由来我所长。
    枉许是非同喻马，不知书簺两亡羊。
    空名更甚浮云薄，代事都无半捶强。
    心誓前贤六百石，异时初服返东冈。

宋祁　应诏内苑牡丹三首　千叶
    一豫凝皇览，千英荐瑞葩。
    压枝高下锦，斜蕊浅深霞。
    叠采晞阳媚，鲜苞照露斜。
    九茎休衒叶，五出浪言花。
    郁郁云柯覆，葱葱气瓣嘉。
    群心识天意，成数佐皇家。

宋祁　应诏内苑牡丹三首　三花
    九城蕃瑞殖，三山俨英蕤。
    巽采昭天造，同心奉帝嬉。
    繁疑交昼影，重欲亚晴枝。
    恩露方均泫，王风亦遍吹。
    并柯由内附，纷艳表重熙。
    幸觌由庚瑞，惭陪可嬉嗣。

宋祁　应诏内苑牡丹三首　双头
    化工凭协气，花品效尤祥。
    旖旎双苞艳，氤氲一种香。
    参差迎夕露，左右傃朝阳。
    有意同缃幹，无言并绛房。
    万灵天会帝，三月史书王。
    故此呈繁卉，还将助乐康。

宋祁　迎春曲三阕
    青陆斗杓回，河内动新灰。
    冰际绡纹绽，云边鹤影来。
    汉宫行庆罢，花树剪刀催。

宋祁　迎春曲三阕
    东郊风驭软，严署漏筹添。
    柳拂将军壁，梅飘公主奁。
    舞衣裁几许，新人解织缣。

宋祁　迎春曲三阕
    荔达阳膏动，冰解水纹融。
    天花四面碧，日气几竿红。
    不言双燕晚，为叹玉箱空。

宋祁　萤
    腐化何微眇，孤光只自求。
    单飞一金躶，群散数星流。
    废苑苍茫夜，离宫窈窕秋。
    戍埤同烬落，客幔共灯愁。
    明灭风前乱，裴回叶处留。
    人间厌白鸟，不为尽馀羞。

宋祁　颍上唐公张集仙相劳
    去时成恨恨，喜见眼中人。
    共束西崑帙，都为左虎邻。
    年华衰意早，酒所故情亲。
    后日孤舟远，离怀怯重陈。

宋祁　永兴郑资政巩县路逢雪见寄
    大旆关河远，同云天地浮。
    凌晨逢朔雪，此路向西州。
    寒袭生犀健，光催畅毂流。
    馀清念东郭，穿履趁英游。

宋祁　咏茶醾
    来自蚕丛国，香传弱水神。
    析酲疑破鼻，并艳欲留春。

宋祁　咏怀二首
    荣愿日云暮，安论轻且肥。
    嵇慵元抱病，蘧晚况知非。
    饵落愁鱼齧，巢成羡鸟归。
    吾生江海志，终不与心违。

宋祁　咏怀二首
    尽信书奚信，难言命敢言。
    竟谁成简册，无客问乾坤。
    值狩麟犹泣，遭君鹤乃轩。
    滔滔千古事，惟有付芳樽。

宋祁　咏酒壶
    刻像小蹁跹，无情是所怜。
    客欢迎指顾，觞冷寄回旋。
    屡转疑投节，将休似取妍。
    劳君戢深意，醒者勿须传。

宋祁　咏菊
    寿客若为情，风流友黡生。
    殿秋安晚节，为隐被香名。
    曼衍南阳种，凄凉楚泽英。
    见山应自语，今古几渊明。

宋祁　咏葵
    织草无人爱绿葵，一生私意竟谁知。
    须防白日倾心处，自是中园卫足时。

宋祁　咏石
    胜具论终古，寻幽属政成。
    待时藏磊落，得地鬬峥嵘。
    锦驳苔文露，虹浮玉气明。
    梦池分到影，窗岫讓吟情。
    乍恐翻湘燕，真疑刻汉鲸。
    滴秋湖溜入，触晓寺云生。
    紫汉仙机远，西陵客棹轻。
    映花雕槛接，碍竹翠鞭横。
    扣鼓非临岸，传书异穣城。
    愿将侯鹊瑞，旦暮奉承平。

宋祁　咏史
    古有容容福，人讥龊龊员。
    生能巧非奏，死戒直如弦。
    欲重高门地，非论媚灶天。
    诗书大儒冢，丝竹后堂旃。
    东阁翻刍马，西园竊富钱。
    道谋谁执咎，户選不因贤。
    朱鼓成妖日，羌鹖入贺年。
    须防反室诏，终取阖门怜。
    异日讒成锦，先时默似蝉。
    空贻后人叹，流涕掩青编。

宋祁　咏史
    一马浮江拥瑞图，青规群彦掎长裾。
    本缘献替居门下，不为江蝦与{上制下鱼}鱼。

宋祁　咏叔孙通
    马上成功不喜文，叔孙绵蕞擅经纶。
    诸生可笑贪君赐，便许当时作圣人。

宋祁　咏水红
    夏砌绿茎秀，秋簷红穗繁。
    终然体不媚，无乃对虞翻。

宋祁　咏苔
    雨墙苍晕合，烟渚碧纹通。
