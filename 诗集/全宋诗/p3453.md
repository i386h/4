<!-- { "loadSidebar": true } -->
    一树桃花发，桃花即是君。
    空祠临野水，何处觅行云。
    事迹樵人说，炉香过客焚。
    雨添碑上藓，难读古时文。

徐照　题陶贞白故居
    徵居上天后，有屋在松根。
    一片仙坛石，却当僧寺门。
    居山称宰相，隔代绝儿孙。
    太傅新为记，今来亦不存。

徐照　题翁卷山居二首
    十年前有约，今却在城居。
    羡尔能携子，深山自结庐。
    引泉移岸石，栽药就园蔬。
    见说高林外，樵人听诵书。

徐照　题翁卷山居二首
    空山无一人，君此寄闲身。
    水上花来远，风中树动频。
    虫行黏壁字，茶煮落巢薪。
    若有高人至，何妨不裹巾。

徐照　题浯溪
    知是漫郎宅，舟中闻寺钟。
    小溪通正港，高石叠群峰。
    绿木成春荫，荒台见古踪。
    唐碑三十本，独免野苔封。

徐照　题夏景清湘中阁
    湘中山似水，自古有人云。
    此是曾游地，今来尽属君。
    残风吹岸草，空庙入江云。
    却忆还乡梦，清猿半夜闻。

徐照　题芗林
    只为登山远，当门叠石为。
    人来嗟故迹，景胜入名诗。
    立鹤高过槛，欹花半在池。
    百年庭际木，新长挂冠枝。

徐照　题信州祥符寺
    冰脂清绝地，谁拟此身来。
    寺古逢僧老，山高见水囘，
    岩菲寒未拆，风霭复难开。
    塔下看碑石，因寻跨鹤台。

徐照　题信州赵昌甫林居
    谱按江西派，声名过浙间。
    弃官从早岁，买屋向深山。
    文集通僧借，渔舟载鹤还。
    待予归旧里，又得到柴关。

徐照　题薛景石瓜庐
    何地有瓜庐，平湖四亩余。
    自锄畦上草，不放手中书。
    人远来求字，童闲去钓鱼。
    山民山上住，却羡水边居。

徐照　题永州唐德明竹园
    渭川千亩空闻说，得似君家亦是难。
    畦仆不知生凤实，野翁只欲乞鱼竿。
    忽惊残粉飘苍雪，最喜幽声胜远滩。
    六月火云飞不尽，谁知此处独清寒。

徐照　题愚溪堂
    水流深见底，不是此溪愚。
    谪宦休嗟命，乡人为读书。
    文章传海裔，屋室在州图。
    儒者凡经此，须来看所居。

徐照　题张提举西野
    渡头风景如前日，谁种桃花在两边。
    未晚人家门户闭，鹭鸶闲立　　鱼船。

徐照　题赵明叔新居
    社坛侧近地图宽，所作园池亦在间。
    十万人家城里住，少闻人有对门山。

徐照　题赵运管吟篷
    飞尘难到碧波中，波上烟云尽不同。
    吟断不知惊鹭起，汀花一半在船篷。

徐照　题真娘墓
    骨成泉下土，何物是游魂。
    一代颜容尽，千年名姓存。
    善缘依佛地，巧咏任人言。
    几听钱塘曲，风松静似喧。

徐照　同地歌
    堂前种黄葵，百结种葵畔。
    同地不同心，徒令永相见。

徐照　同刘孝若野步
    杖屨相随步野田，坐临阶石和诗篇。
    要看隔水人家菊，试借系门渔父船。
    且缓归情知有月，不生酒兴为无钱。
    寒来莫　　家中事，才得身闲即是仙。

徐照　同徐文渊登永州高山寺
    画图旧识高山寺，今在高山寺里行。
    千古险峰长自直，一春潇水未曾清。
    孤城吹角寒猿应，破屋寻碑野鼠惊。
    天遣二人来远地，要将新景就诗名。

徐照　同赵紫芝宿翁灵舒所居
    不期欣会面，如即失炎蒸。
    废寝看迟月，同吟忆远僧，
    过旬河复见，无雨露多凝。
    得句争书写，蛾飞扑灭灯。

徐照　途中
    只影微阳外，青山自郁盘。
    未经千里远，欲寄一书难。
    堠碣苔侵字，鱼塘水过栏。
    西风吹树叶，不部客衣单。

徐照　途中寄赵紫芝
    筠永州同路，人如异约何。
    雪风吟不废，山水忆同过。
    仙去家长在，时平石可磨。
    梦知归路远，全觉梦君多。

徐照　玩月
    初生如金钩，将满如玉盘。
    古人爱明月，月色疑可餐。
    贾岛倚长杉，精魂化蟾间。
    李白捉皓色，狂不如波澜。
    何为梅山翁，见月长兴叹。
    月多照予愁，未久先掩关。

徐照　挽陈夫人
    平阳林给事，有女识比书。
    为妇极能孝，今人皆不如。
    得年非饵药，了葬自餐蔬。
    闽峤嗟埋骨，新碑到野庐。

徐照　挽陈西老母
    夫人年八十，头发未如银。
    有子缘能孝，居家不似贫。
    案头经尚在，箱内药初陈。
    至日西门外，无非送葬人。

徐照　挽陈益谦
    先生胡不仕，高卧在林泉。
    忧国能先见，无人肯荐贤。
    月明新冢上，橘熟旧庐前。
    所著书成箧，多应后世传。

徐照　挽王大夫
    两行身为郡，里中如不知。
    民归清净化，家似困穷时。
    秦木凄秋韵，湘云结暮姿。
    若无遗爱在，何得后人思。

徐照　挽徐一之
    生平空献赋，不得似相如。
    圣代无遗逸，深溪自隐居。
    僧传诗藁远，鸟宿墓林虚。
    有弟情还切，碑将谏笔书。

徐照　未廻车
    山川匪遥远，行人未廻车。
    欲语昨宵梦，忽接今朝书。
    啼乌在屋上，绿草生庭除。
    仰看日月光，照知子衿裾。

徐照　畏虎
    侯门无罴虎，进者何趑趄。
    主人畏客来，有甚虎与罴。
    彼此情不安，逢迎反忧悲。
    我爱由上翁，面有无求姿。
    不怨春作苦，联以岁晚期。
    藜藿如羊枣，豆粟兼晨炊。
    西风作霜晴，晓寒起呼儿。
    大儿收橡实，小儿拾松枝。
    无坟当自求，勿用他人为。

徐照　闻水
    灯光难照客怀开，忽听寒声响似雷。
    天气无风树无叶，道州半夜水流来。

徐照　溪行寄灵舒
    滩恶过金水，波声远亦闻。
    诗同家信发，灯赂钓船分。
    数夜仍无月，看山半是云。
    又须登岸宿，囘望却思君。

徐照　喜蒋德瞻还里
    长作汤村梦，今来免所思。
    丹灵年命永，琴裂壁风吹。
    开户秋花发，终经午饭迟。
    岳阳何日去，后集要君诗。

徐照　喜翁卷至
    开裳坐岩石，静僻胜尘区。
    禽落闲庭果，荷侵湿岸蒲。
    高情天外远，暑气竹间无。
    浅井瓦瓶汲，低床桃簟铺。
    江声空槛树，烧影照巢乌。
    困睡抛书册，悲吟缺玉壶。
    浮生如梦幻，世事任凫卢。
    但得过从乐，无嫌此地迂。

徐照　相中别邓该
    隔水鹧鸪鸣，一汀香草生。
    自怜为客久，谁忍送君行。
    后会期何日，归途喜乍晴。
    它春科甲上，必欲见题名。

徐照　湘江曲
    湘江无潮水，日夜一向流。
    别心无彼此，两处各悠悠。

徐照　湘口
    庙前物景非人世，独独来看路迳遥。
    船板鹭行乾有迹，菊花鹿践曲生苗。
    合流水急声难尽，过片云轻色易销。
    黄叶未成伤远思，西风先向客衣飘。

徐照　湘中寒夜
    本自家於越，何期滞楚邦。
    吟多头易白，归切思难降。
    但听风收竹，谁知雪满江。
    叉鱼中夜急，烧火照楼窗。

徐照　湘中中秋
    出望月轮小，不如临海生。
    又疑今夜看，难比故乡明。
    立柏正无影，清猿偏有声。
    数家弦管外，传此照离情。

徐照　谢徐玑惠茶
    建山惟上贡，采撷极艰辛。
    不拟分奇品，遥将寄野人。
    角开秋月满，香入井泉新。
    静室无来客，碑黏陆羽真。

徐照　谢薛总干惠茶盏
    色变天星照，姿贞蜀土城。
    视形全觉巨，到手却如轻。
    盛水蟾输漾，浇茶雪片倾。
    价令金帛贱，声击水冰清。
    拂拭忘衣袖，留藏有竹籯。
    入经思陆羽，联句待弥明。
    贪动丹僧见，从来相府荣，
    感情当爱物，随坐更随行。

徐照　信州水南
    众寺临溪水，东西屋数间。
    诗传叔伦句，真认贯休颜。
    柳过深潭碧，人随白鸟还。
    斜阳三百里，高甚水晶山。

徐照　雁
    今春北归雁，秋至又南征。
    冷避燕关雪，暖逢湘水晴。
    连行冲烧断，并食杂鸥行。
    沙上无缯弋，相呼一夜鸣。

徐照　夜听黄仲立弹广陵
    月色照君琴，移床出木阴。
    数声广陵水，一片古人心。
    投剑功无补，冲冠怒亦深。
    踪能清客耳，还是乱时音。

徐照　移家雁池
    不向山中住，城中住此身。
    家贫儿废学，寺近佛为邻。
    雪长官河水，鸿惊钓渚春。
    夜来游岳梦，重见日东人。

徐照　忆赵紫芝
    一别一百日，无书直至今。
    几回成夜梦，犹自废秋吟。
    小雪衣犹綌，荒年米似金。
    知音人亦有，谁若尔知心。

徐照　灉湖作
    灉湖春来水拍，天秋来水涸成乾田。
    天地盈虚不可保，富贵於人岂长好。

徐照　永州寄翁灵舒
    古郡百蛮边，苍梧九点烟。
    去家疑万里，归计在明年。
    风顺眠听角，楼高望见船。
    筠州当半道，长得秀诗篇。

徐照　永州书怀
    嗜茶疑是病，羸瘦见诗形。
    天断征鸿过，汀多香草青。
    兴高贫不觉，身远事皆经。
    归路当游岳，僧言极可听。

徐照　游衡山
    衡山七十二，高是祝融峰。
    下界蛮方近，中天岳势崇。
    四维皆佛占，绝顶正秋浓。
