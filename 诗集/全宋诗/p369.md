<!-- { "loadSidebar": true } -->
    惟馀五色笔，忍赋四愁诗。

陈造　书刘元之教授劄子后
    碧酒清歌兴未央，挽留行色为风光。
    小人政自属餍足，老子工於作乐妨。
    舞雪放闲愁踏月，梦云惊散冷禁霜。
    明朝一寄相思字，旅雁无情亦断肠。

陈造　书南柯太守曲后二首
    门前车马竞飞驰，等是槐安未寐时。
    何似阿怜歌此曲，一卮随分得伸眉。

陈造　书南柯太守曲后二首
    竹叶舟前客念家，慈云瓮里事如麻。
    而今不笑檀槐战，笑汝研桑了岁华。

陈造　书事二首
    壮年肤骨已清舑，老去支离转不如。
    二十七年扶病过，半缘耽酒半耽书。

陈造　书事二首
    苦吟添满镜中丝，课效全输博塞嬉。
    改就新诗哦百过，浪言儿辈不须知。

陈造　书隐静寺壁
    篮舆初半涂，飞雨欲无路。
    到山臂屈伸，赫日照窗户。
    山灵太孤介，深厌俗尘污。
    雨似难客来，晴似推客去。
    书生林泉意，此癖端有素。
    挽眉红尘中，正以五斗故。
    堇堇三径资，渠须毕婚娶。
    出既非得已，归亦奚早莫。

陈造　述怀有作
    青奴白牯共幽情，鹭双鸥双自旧盟。
    家视子平如已死，世嗤张翰不求名。
    马牛见命从浮俗，螟蠃观傍得此生。
    千载渊明吾易地，心期端有不容声。

陈造　述怀再次韵
    高车驷马笑鸡栖，亦笑糟糟与汨泥。
    鲁酒得间聊复饮，晋舆投老偶然题。
    春冰自水收新悟，雨矢无乡悔旧迷。
    尚有平生山水癖，未妨游戏向京西。

陈造　帅寄诗再次韵
    才力高下岐云泥，龟镜国老乳臭儿。
    纷纷过眼败人意，棘端觅猴毛不皮。
    江西久无金华伯，平水未识元微之。
    府公牙颊著天籁，吮漱瀋武鸣咸池。
    江城屡雪传新作，梁园赋客让环奇。
    振两文忠旧号令，赤手破敌无所持。
    小人拜赐但袖手，匪报未办瑶华诗。

陈造　思归
    薄宦随漂梗，流光任迅湍。
    家山蝶梦隔，节物雁空寒。
    抚事频回首，微吟小凭栏。
    多情但乌鹊，时肯报平安。

陈造　四月望再游西湖十首
    前时小舫冒氛昏，重到轻桡破麴尘。
    湖面风烟饱姿态，一番到眼一番新。

陈造　四月望再游西湖十首
    烋屋修垣著画图，连连胜士逸人居。
    乘闲我亦无羁束，竹杖芒鞋信所如。

陈造　四月望再游西湖十首
    畴昔相期补被来，饭馀归意类挤排。
    苹风萝月孤清夜，仅见山间结夏斋。

陈造　四月望再游西湖十首
    杖挑初日闯云关，忽报充师早下山。
    煮茗谭诗有贤子，免教题凤怅空还。

陈造　四月望再游西湖十首
    十字街头托钵盂，雁鹅食口待朝脯。
    我来欲序睽违意，要问扬州米价无。

陈造　四月望再游西湖十首
    定结诸山粥饭缘，每归留得杖头钱。
    穿云更欲携君去，布水多烦为我先。

陈造　四月望再游西湖十首
    堆青泛碧放船篷，万里风前鹤发翁。
    绝境满前官不禁，此身未省叹途穷。

陈造　四月望再游西湖十首
    春光陆续委东流，看到湖边安石榴。
    更与苏堤鸥鹭约，办舟来赏牡丹秋。

陈造　四月望再游西湖十首
    歌呼浩渺翠霏间，只苦诗才老坐悭。
    安得观音母陁手，为人千纸写湖山。

陈造　四月望再游西湖十首
    横逵纵径平如水，无复冲泥防险人。
    傥使人心尽包叟，世间何向不通津。

陈造　送鹌鸭腊龚养正二首
    霜湖风草自徜徉，夜网晨弦不易防。
    作意分甘资一饱，为撩清梦到江阳。

陈造　送鹌鸭腊龚养正二首
    骚人茹粥耐支离，过眼风光不到诗。
    乡味殷勤劝开肉，未妨新句解人颐。

陈造　送曹器远从使虏
    暑风焮面黄尘底，曹侯据鞍轻万里。
    晓趁官程夜未休，不为功名为知己。
    男儿生有四方志，谁能挽眉妇车里。
    周原咨度使尘飞，汉官威仪渠颡泚。
    异时横草恐不免，此去灌瓜聊复尔。
    赤县神州吾旧物，文谟武略君奇士。
    列圣恩波迄未涯，百年胡运今如此。
    山川险隘须默究，他日上前烦聚米。
    杀胡之林定何许，持酒遐望一启齿。
    归来有句敌车攻，老子滞懑资一洗。

陈造　送二赵金陵秋闱之行
    君家种德麻苇似，两郎今日东南美。
    石麟角犀互辉映，拄腹撑肠皆锦绮。
    贤书联翩取如掇，文字欲贵江淮纸。
    步光久匣自光世，仆姑所指当披靡。
    去去秋风鼓鹏翼，翱翔烟霄此其始。
    建邺山川古雄丽，平分胜概供笔底。
    气陵钟阜峰头云，辞倾白鹭洲前水。
    联璧不难先众俊，历块仍能轻万里。
    平日双眼不屡青，奇穷一生端坐此。
    即今意气为君倾，老子阅人盖多矣。

陈造　送赴省七子
    忆昔涂抹鬓未秋，著书初不缘穷愁。
    交契往往第一流，爱且助之恩意周。
    翳桑盘饭惊浪舟，如輠毂需膏油。
    疾需妙剂寒需裘，李郝砚席初绸缪。
    陈赵进修警堕偷，出语凿凿珊瑚钩。
    三臧笔底风雨遒，丁年出我便一头。
    儒林丈人拔其尤，贤书政用谭笑收。
    七子寂寂从我游，穷人累人君信不。
    迄今里闬闻沈浮，玉音下天正旁搜。
    南宫之行勿夷犹，巨鱼纵壑鹰辞韝。
    雁塔岐路邻昆丘，捷音联翩走吾州。
    壮志此去不啻酬，士抱奥学追前修。
    噤不施世吾侪羞，肯卧少室甘沈幽。
    肯闯侯门提蒯缑，贤科夷涂古共由。
    论才君等谁与俦，可学老子拙自谋。
    所向数奇老不侯，一樽上尽犹未休。
    索句轧轧纎绪抽，不作儿女声悲啾。
    倚须接武拱帝旒，付我一竿钓沧洲。

陈造　送高缙之归谋武林结课二首
    眼底论人物，如君亦壮哉。
    作书犹乞米，造物不怜才。
    跋履妨诗笔，祛除近酒杯。
    飞尘栖剑室，归棹莫迟回。

陈造　送高缙之归谋武林结课二首
    辐辏群英地，皇州异别州。
    能文才倚马，作意付焚舟。
    士价知名下，医门要担头。
    明年春雁足，询我贺书邮。

陈造　送李监岳二首
    李侯西州英，早著武士冠。
    朼来淮上郡，鸡群见翠鸾。
    清诗万卷余，脱手走铜丸。
    初听耳目醒，于读毛骨寒。
    解榻一瓯茗，敢作粗官看。
    今者连日语，衮衮为发难。
    中年可堪别，别君倍悲酸。
    书来有新句，政用驱愁端。

陈造　送李监岳二首
    寥寥黄陈后，诗律日就卑。
    京江一灯续，天乃不憗遗。
    念君从之游，十年埙应篪。
    尽渠磋磨巧，况君粹美资。
    夺标快一得，不计弟子师。
    向来诵新作，格力欲并驰。
    扃户玩明月，寒饿用一岐。
    及今办一饱，无取空名垂。

陈造　送李象山趋朝二首
    人将宰象山，萧散目郎署。
    即今拨烦手，蓄缩殆难措。
    邻分铜铁名，恐坐污染故。
    髯君千日留，曾无疾顽怒。
    德孚俗风动，政洽民孺慕。
    过虞椟中毁，稳下竿头步。
    定川壮哉县，瞢不揣鲰腐。
    虎须有危揽，羊肠无善御。
    彼此剧易间，霄壤计相去。
    满怀血指羞，乏君斲轮具。
    邻辉几余分，忽复失强助。
    归舟不可挽，临风悄延伫。

陈造　送李象山趋朝二首
    书肘讵容掣，筝柱不可胶。
    付事多其防，职业自寂寥。
    颇思圆机士，细苛举纲条。
    宰邑古难之，茹苦耐煎熬。
    百抑不一扬，推波益惊涛。
    由来法愈密，只为下所操。
    一饥驱我出，铜墨强折腰。
    捩翅著笼中，侧睨鹏冲霄。
    平生有知己，持橐贰铨曹。
    君来定倒屣，道我不自聊。
    原推变通术，雾雨均枯焦。
    而况代舍旧，肯惜引手劳。

陈造　送李元英还常熟从周宰读书
    久趼寻师足，还家讫受经。
    可容轻日力，政使带朝星。
    高步须堂奥，它年看典刑。
    奉亲时得笑，馀事赐袍青。

陈造　送刘常父秋试兼简行父
    良乐伫目思骥子，工师择材须杞梓。
    刘家昆宁近是用，直干百围日千里。
    戏彩之暇西鸡窗，平挹千古如探囊。
    尺箠政自无坚强，况腰乌号手鱼肠。
    乡邦惊叹有此客，一笔与翁箭锋直。
    秋赋春闱溷子尔，老子贺书已濡笔。
    香名联翩传里闾，珠宫贝阙方权舆。
    他年日奉平反笑，更胜而今读贺书。

陈造　送龙辞三章
    沈燎兮桂醑，笳箫鸣鸣兮逢逢其鼓。
    缓吴歲兮跄越舞，送龙兮归处。
    龙之归兮悦娭，翻倒霄霏兮胶辮雾雨。
    坜馆娃兮不留，过胥口兮小顾。
    水天模糊兮迷仰俯，仙真迎兮排空，
    蛟鼍骈罗兮而在下。祥飚肃兮绿舆，
    非烟羃兮紫府。翘侬望兮何所，
    目屯云兮南骛，心靡迤兮延伫。

陈造　送龙辞三章
    旱氛兮炎浮，地毛焦兮金石为流，
    龙不来兮殷忧。心憛悇兮孰谋，
    戴侬目兮傒龙之游。龙翩然兮副求，
    呵蛰雷兮鞭潜虬。忽墨云之崩腾健瀵兮，
    黮黯瞢夫昏昼。摐甲马之喧空兮，
    砉飞练之淙溜。夫岂不能嘘肤寸弥六幕兮，
    胡啬其施於此州眷吾侬。龙所私兮匪新而旧，
    安栖饱茹兮龙之佑。愿龙兮千万寿，
    暨我子孙兮焌尝春秋。

陈造　送龙辞三章
    雷车辻兮电焱熹，孽氛静兮旱魃摧，
    龙之来兮慰我思。翠其幢兮羽旗，
