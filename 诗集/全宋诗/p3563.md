<!-- { "loadSidebar": true } -->
    书生所向便四壁，卖浆逢寒步逢棘。
    还家浪作饱饭谋，买田三岁两无秋。
    一门手指百二十，万斛量不尽穷愁。
    小儿察我惨不乐，旋沽村酒聊相酌。
    更哦子美醉时歌。焉知饿死填沟岳，
    水车哑哑止复作。

杨万里　悯农
    稻云不雨不多黄，荞麦空花早著霜。
    已分忍饥度残岁，更堪岁里闰添长。

杨万里　明发白沙滩闻布榖有感
    提壶劝我饮，杜鹃劝我归。
    不如布榖子，劝我勤耘耔。
    我少贫且贱，不但无置锥。
    笔耒垦纸田，黑水导墨池。
    借令字堪煮，识字亦几希。
    啼饥如不闻，饥惯自不啼。
    骏奔三十年，辛勤竟何为。
    发从道涂白，面为风雪黧。
    夜来白沙滩，老命轻如丝。
    洪涛舞一叶，呼天叫神只。
    生全乃偶然，人力初何施。晓闻布榖声，如在故山时。
    坐令万感集，初悟半世非。
    一险靡不悔，数悔庸何追。
    有田不归耕，布榖真吾师。

杨万里　明发陈公径过摩舍那滩石峰下十首
    遥松烟未销，近竹露犹滴。
    石峰矜孤锐，喜以江自隔。
    清潭涵曦紫，碧岫过云白。
    回瞻宿处堤，路转不可觅。

杨万里　明发陈公径过摩舍那滩石峰下十首
    地迥人绝影，山僻虎留迹。
    下有无底潭，上有欲落石。
    是间一迳横，来以万松直。
    树从何时有，陈公所手植。
    陈公今焉在，迳松自寒碧。

杨万里　明发陈公径过摩舍那滩石峰下十首
    昨宵望石峰，相去无一尺。
    今日行终朝，秪绕石峰侧。
    石峰何曾远，江路自不直。
    仰瞻碧孱颜，清峻如立壁。
    反覆得细看，何必更登陟。

杨万里　明发陈公径过摩舍那滩石峰下十首
    後顾江已远，前睨山若寒。
    棹进岸自回，天水未有极。
    帘欣入绝巘，舟愕触潜石。
    东暾澹未熹，北吹寒更寂。
    岸草不知愁，向人弄晴碧。

杨万里　明发陈公径过摩舍那滩石峰下十首
    澄潭涌暗晕，不风自成花。
    回流如倦客，出门复还家。
    江晴已数日，新涨没旧沙。
    知是前溪雨，湿云尚横斜。

杨万里　明发陈公径过摩舍那滩石峰下十首
    山转江亦转，江行山亦行。
    风鬟照玉镜，素练萦青屏。
    我本山水客，澹无轩冕情。
    尘中悔一来，事外怀孤征。
    忽乘沧浪舟，仰高俯深清。
    餐翠腹可饱，饮渌身顿轻。
    鹧鸪不相识，还作故园声。

杨万里　明发陈公径过摩舍那滩石峰下十首
    危峰莹无土，平地岌孤石。
    如何半岩间，亦有小树碧？
    走空根苦辛，倚险干寒瘠。
    芳兰间丛生，紫蕤濯幽色。
    近香许世闻，远秀绝人摘。
    而我云外身，方兹喟行役。

杨万里　明发陈公径过摩舍那滩石峰下十首
    城中安得山，无山安得诗。
    我入五羊城，遂与山水辞。
    有镜不敢览，尘面我自知。
    解维来归亭，山水奔相随。
    水光动我巾，山色染我衣。
    舟行将一月，恨速不恨迟。
    山云来未已，江月皎无滓。
    开怀放之入，出语颇似之。

杨万里　明发陈公径过摩舍那滩石峰下十首
    我从灵洲来，惟见芳草渡。
    兼葭随水远，旷野无立树。
    挂席上真阳，好山忽无数。
    好山如隐士，避世不自露。
    不应官道傍，乃有见山处。
    借识卫叔玠，未睹乐彦辅。
    石峰难再得，舟过更回顾。

杨万里　明发陈公径过摩舍那滩石峰下十首
    南中山绝佳，所恨人烟稀。
    略无好事人，结茅临深溪。
    峰顶可月亭，岸石即钓矶。
    空令烟中猿，挂崖弄涟漪。
    山多人自少，人远山益奇。
    我舟行不留，过眼山如驰。
    过眼意已足，久留亦何为。

杨万里　明发房溪二首
    山路婷婷小树梅，为谁零落为谁开。
    多情也恨无人赏，故遣低枝拂面来。

杨万里　明发房溪二首
    青天白日十分晴，轿上萧萧忽雨声。
    却是松梢霜水落，雨声那得此声清。

杨万里　明发戈阳县
    灯市通宵沸，朝来解一空。
    梅边霜似雪，雾外日如虹。
    句妙元非作，代穷未必工。
    忽惊家已远，身在大江东。

杨万里　明发海智寺遇雨二首
    枉教一月费春风，不及朝来细雨功。
    草色染来蓝样翠，桃花洗得内般红。

杨万里　明发海智寺遇雨二首
    可惜新年雨未多，不妨剩与次天河。
    农人皱得眉头破，无水种秧君柰何。

杨万里　明发黄土龛过高路
    又过峥嵘雨峡间，也无溪水也无田。
    岭云放脚寒垂地，山麦掀髯翠拂天。
    碧玉屏风吹不倒，青绫步障买无钱。
    诗人富贵非人世，犹自凄凉意惘然。

杨万里　明发阶口岸下
    破晓篙师报放船，今朝不似昨朝寒。
    梦中草草披衣起，爱看轻舟下急滩。

杨万里　明发金陵晨炊义井
    薄薄云收日，霏霏雨散池。
    平波光去远，疏点晕来迟。
    所部余千里，初程第一诗。
    先驱问行李，双堠且晨炊。

杨万里　明发荆溪馆下
    常州太守曾独弄，回首向来真一梦。
    五月炎天十月寒，东亭迎客西亭送。
    自从别却翟家园，岂谓三经金斗门。
    莫教物色有欠处，剩与新诗三五句。
    犹有归涂更一来，是时百花开未开。

杨万里　明发康郎山下，亭午过湖入港，小泊棠阴砦。回望豫章西山，慨然感
    大江日东流，我坐自向西。
    亦复拜新月，不为学蛾眉。
    恭惟月生处，下临故园池。
    青松一万株，牡丹三千枝。
    床下枕北山，檐前漱南溪。
    岁岁身不到，夜夜鬼必归。
    鬼归谅何益，梦觉心自怡。
    鬼梦尚如许，而况真归兮。
    前日至邬子，西山出湖湄。
    如见乡人面，一笑相娱嬉。
    旅情得暂欣，乡愁动长思。
    今朝发康郎，一路能相随。
    我船趋都昌，回首尚见之。
    偶尔转港汉，极目烟水迷。
    不得一揖别，悔懊庸可追。

杨万里　明发龙川二首
    山有浓岚水有氛，非烟非雾亦非云。
    北人不识南中瘴，只到龙川指似君。

杨万里　明发龙川二首
    优入蛮溪受瘴烟，一生谁料到龙川。
    早书实历还山考，便是中书九闰年。

杨万里　明发泷头
    黑甜偏至五更浓，强起侵星敢小慵。
    输与山云能样嬾，日高犹宿夜来峰。
    
    【卷20】

杨万里　明发茅田见鹭有感
    自叹平生老道涂，不堪泥雨又驱车。
    鹭鹚第一清高底，拂晓溪中有干无。

杨万里　明发梅州
    市小山城寂，船稀野渡忙。
    金暄梅蕊日，玉冷草根霜。

杨万里　明发南屏
    新晴在在野花香，过雨迢迢沙路长。
    两度六朝今结局，一生行客老还乡。
    犹嫌数骑傅书札，剩喜千山入肺肠。
    到得前头上船处，莫将白发照沧浪。

杨万里　明发平坦市
    花霏滋晓寒，叶唘新野听。
    万象宿雨余，洁斋无欠净。
    霁曦耿欲吐，远峰忽复暝。
    林庐居者谁，户与碧山映。
    蔷薇上木末，不架得初性。
    彼卧晏未兴，我征漂爢定。
    怡然怀吾庐，花竹幽更盛。
    兹焉独足羡，自笕不差胜。
    顾瞻江之西，心速路逾敻。
    似闻前溪水，尽还旧沙径。

杨万里　明发栖隐寺
    木鱼一叫众僧聚，老夫登车欲前去。
    仰头见天俯见路，明明是昼不是暮。
    如何今晨天地间，咄咄怪事满眼前。
    将为是夜著，月轮已没星都落。
    将谓是画休，银河到晓烂不收。
    皎如江练横天流，中流点缀金沙洲。
    元来海底蚕浴月，云师闭关不教出。
    义和挥斧斫云关，取将一道天光还。
    天光淡青日光白，道是银汉也则得。
    云师强很赶不奔，堆作沙洲是碎云。

杨万里　明发祈门悟法寺，溪行险绝六首
    右缘绝壁左深溪，头上春霖脚底泥。
    溪里仰看应落胆，闭窗关轿不教知。

杨万里　明发祈门悟法寺，溪行险绝六首
    一泒泉从千丈崖，轰霆跳雪泻将来。
    无论惊杀行人著，两岸诸峰震欲摧。

杨万里　明发祈门悟法寺，溪行险绝六首
    山不人烟水不桥，溪声浩浩雨萧萧。
    何须双鹭相温暖，鹭过还教转寂寥。

杨万里　明发祈门悟法寺，溪行险绝六首
    溪行尽处却穿山，忽有人家并有田。
    幸自惊心小宁贴，误看田水作深川。

杨万里　明发祈门悟法寺，溪行险绝六首
    山行政好又逢溪，况是危峰斗下时。
    知与此溪有何隙，遣他不去秪相随。

杨万里　明发祈门悟法寺，溪行险绝六首
    已是山寒更水寒，酸风苦雨并无端。
    诗人瘦骨无半把，一任残春料理看。

杨万里　明发青泥冲雪剌船三首
    冰棹风船雪满篷，诗人醉卧水晶宫。
    追程未到君休问，且启琼窗看玉峰。

杨万里　明发青泥冲雪剌船三首
    碧玉波头绿锦絪，玉妃蹈舞袜生尘。
    先生奇观谁分却，不分孤舟独钓人。

杨万里　明发青泥冲雪剌船三首
    红玉麒麟未作灰，自温琼液写银杯。
    雪花万片江千顷，更欠人间底物来。

杨万里　明发青塘芦包
    青塘无店亦无人，只有青蛙紫蚓声。
    芦荻叶深蒲叶浅，荔支花暗练花明。
    船行两岸山都动，水入诸村海旋成。
    回望越台烟雨外，万峰尽处五羊城。

杨万里　明发曲坑二首
