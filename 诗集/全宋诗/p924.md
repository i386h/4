<!-- { "loadSidebar": true } -->
    不应两观下，仅获少正卯。
    坐可骄素臣，俾渠眸子了。
    而翁晏退食，笔削日课了。
    伯仲咏南陔，余风飒林杪。
    安知自娱适，聊尉堂上老。
    起居侍杖藜，寒燠躬炀澡。
    昏定仰屋眠，是中亦大好。

贺铸　题彭城南台寺苏眉山诗刻後
    秋风媿度老江蓠，鼎水眉峰隔梦思。
    下走误传宣室召。上前谁进子虚辞。
    东坡麋鹿同三径，西掖鵷鸾占一枝。
    独有野僧违一俗，翠珉新勒旧题诗。

贺铸　题毗陵僧舍二首之二
    秋风忽起家山意，流落天涯叹憔悴。
    古寺不挂寰瀛图，终南山翁何处至。

贺铸　题毗陵僧舍二首之一
    古寺相留跨两年，穷通出处固天然。
    短檠灯火掩书卷，屡听芭蕉夜雨眠。

贺铸　题秦观少游写真
    淮海多才士，徒希马少游。
    谁容老芸阁，自谶死藤州。
    状貌披图爽，阳春掩卷愁。
    湛郎长鬣尔，殊不嗣风流。

贺铸　题任氏传德集
    钓鱼公子学屠龙，潦倒西班八品中。
    鼠目獐头登要地，鸡鸣狗盗策奇功。
    仪刑拔士无光禄，经术传家有圣童。
    慨想斯人安可作，九原松檟几秋风。

贺铸　题诗卷後
    诗岂穷人穷者工，斯言闻诸六一翁。
    端憀少作老更拙，不废汝诗吾固穷。

贺铸　题陶靖节集後
    渊明不乐仕，解组归柴桑。
    遡风北窗下，坦腹傲羲皇。
    储粟既屡空，乞食何惶惶。
    有身即大患，斯语闻伯阳。
    顾我亦多忤，丘樊思退藏。
    憀无辟粒术，圭勺耗官仓。

贺铸　题天清寺安上人北轩
    南城繁氏台，维昔孝王筑。
    歌吟寂无闻，万楹联佛屋。
    道人开北牖，俯就百乔木。
    八月鸣青蝉，槐蛾委平绿。
    客来借榻卧，吹睡俄顷足。
    疏雨隔斜阳，垂虹跨长陆。
    良游怅迟後，回谢三庚酷。
    瘦马尾华轩，江颜尘一掬。
    昨非忽复道，佳约犹可续。
    载酒定何时，新黄糁庭菊。

贺铸　题皖山北濒江田舍
    江转皖公山北流，萧闲人物美田畴。
    一溪春水百家利，二顷夏秧千石收。
    小市竹楼张酒旆，平桥松岛荫渔舟。
    莫知农老何为者，几叶传封乐国侯。

贺铸　题乌江东隆山邓氏亭
    逋客今何许，空余接隐亭。
    舟随潮水上，门背夕阳扃。
    兔策尘生蠹，渔蓑雨化萤。
    题诗岩下石，聊代草堂灵。

贺铸　题乌江丘氏昆仲岁寒亭
    新甫移根远，苍然对两翁。
    闭门三尺雪，仰枕一亭风。
    东郭颜何厚，西来意莫穷。
    未应输狭小，酿酒待春丛。

贺铸　题乌江汤泉寄老庵
    西庵松竹深，薄暮更微雨。
    山禽不畏人，嘲哳方对语。
    而余倦宦者，罢日今可数。
    京邑夙所怀，其如恶尘土。
    行复念斯游，回头怅何许。

贺铸　题巫山园
    巫山彼美神，秀色发朝云。
    绚丽不可挹，飘飖去无痕。
    楚萝一夕后，苍山秋复春。
    目断肠亦断，往来今古人。

贺铸　题武昌郑判官直节亭
    开亭榜直节，宠尔青琅玕。
    岁晚傲霜雪，不同天下寒。
    挺立百丈夫，被之古衣冠。
    春华白粉泽，正色莫敢干。
    越客与登览，微吟复长叹。
    六鳌方拚戏，云海翻狂澜。
    傥逢龙伯公，何惮剪一竿。
    岐山鸣凤雏，久刷五色翰。
    何以慰朝饥，美实来加餐。
    高材陋时用，自持良独难。
    不愿裁乐管，伶伦非古官。
    浪遭野王辈，三弄为人欢。
    愿制杀青简，灿然漆与丹。
    褒贬约鲁史，终古垂不刊。
    顾此托根地，辱哉久泥蟠。

贺铸　题香社寺平痾汤泉
    骊山御汤殿，岁久玉莲倾。
    谁谓大江北，有泉温且清。
    相传白云宝，中閟丹砂英。
    澡濯浃肌骨，沈痾亟能平。
    岂特涤吾足，径当洁吾缨。
    筑庐俯源上，涵泳凫鸥轻。
    非复羉尘网，御风朝玉京。
    赋诗投楚泽，用吊怀沙生。

贺铸　题项羽庙三首之二
    楚都陈迹久灰埃，一曲虞兮尚寄哀。
    不作偷生渡江计，可须千里更西来。

贺铸　题项羽庙三首之三
    三户睢盱竟破秦，君王武略世称神。
    途穷一夜无遗恨，挈首殷勤予故人。

贺铸　题项羽庙三首之一
    分张天下付群雄，回首咸阳卷地空。
    六国三秦随扰攘，锦衣何暇到江东。

贺铸　题杨子王辂故居清轩
    卜筑负南郭，褰开临要津。
    舟舆占集地，奈尔独清人。
    坐上一樽酒，江南千里春。
    何须茂弘扇，何患元规尘。
    游子感陈躅，恥如平生亲。
    九原不可作，归老复谁邻。

贺铸　题叶翰林道卿手书唐人唱和集後
    翰客文房万卷余，诜诜翻是蠹书鱼。
    载薰载曝徒为尔，秦筑长城错备胡。

贺铸　题永城县园水亭
    诘曲池塘碧玉流，褉亭孤占小汀洲。
    长纫座上芳兰佩，不系檐前画鷁舟。
    好泛羽觞修旧事，为书茧纸记清游。
    季真待得东还日，初见红蕖十亩秋。

贺铸　题渊明轩
    渊明新榜揭门眉，夫子高情俗不知。
    未仰秫秔供岁计，本於松菊有心期。
    卧来不浅羲皇兴，归去何憀乡里儿。
    窗破檐倾从此始，只应风月解相思。

贺铸　题赠芥堂老僧偶来
    岁计江边二顷田，不能多应世间缘。
    闭门密竹荒松里，杯粥炉香六十年。

贺铸　题张氏白云庄
    江左陶徵士，高风昔所闻。
    应憀五株柳，难比一溪云。
    我有乘桴约，君方植杖耘。
    悠悠竟何得，晚岁盍同群。

贺铸　题诸葛豥田家壁
    晚度孔明豥，林间访老农。
    行冲落叶径，坐听隔江钟。
    後舍灯犹织，前溪水自舂。
    无多游宦兴，卜隐幸相容。

贺铸　田园乐
    昔我未去国，幽栖淇上村。
    分辞侠少事，喜与农老言。
    农老孰追从，四邻皆世婚。
    机中工织妇，籍上成丁孙。
    青驹自走磨，黄犬长候门。
    昨日春火开，逍遥望高原。
    西照牛羊下，东风花草繁。
    今朝夏鸡鸣，麦熟田头喧。
    归来息树荫，课汲灌中园。
    秋赛方及辰，酿秫烹膏豚。
    丛祠响腰鼓，免杖奉神樽。
    冬雪断门巷，蚕庐清且温。
    地藉熊豹席，炉明荆枥根。
    起居就安适，非复系晨昏。
    不识百里面，不知千骑尊。
    供输先众期，於我何威恩。
    太上复淳古，坐超羲与轩。
    敢忘天地施，击壤声如埙。
    毕此百岁愿，泰然长夜魂。
    避秦谁氏子，客死武陵源。

贺铸　同毕绍寓泊永城招李深昆仲
    满城杨柳正黄繁，几处秋千出短垣。
    经雨河流失清浅，带云春色乍寒暄。
    从来嵇阮耽琴酒，况得机云好弟昆。
    咫尺津亭望斋馆，杖藜相过莫辞烦。

贺铸　同道通师之香林马上
    冰霜节候迟，淮楚早春时。
    白草风头急，黄云日脚垂。
    鸟声投古戍，马力倦长陂。
    吾有官箴畏，劳生尔浪为。

贺铸　同王克慎宿清凉寺兼示和上人孙安之
    六代风流不可寻，石头胜概古犹今。
    疏钟答响江山迥，啼鸟忘形松竹深。
    借问白云谁卜筑。拟要明月共登临。
    终投逸少兴公社，蔬粥麻衣事道林。

贺铸　同张汉求宿升中院西寮
    僧合窗扉学画船，青荧灯火对床眠。
    北风带雪披檐竹，浑似潇湘夜泊天。

贺铸　投宿清凉寺
    建业衣冠集，秦淮舟楫屯。
    东西万里客，朝暮两潮浑。
    何处契心赏，片时清耳根。
    仆夫浪见问，但出石城门。

贺铸　晚泊长芦有怀历阳金陵朋好
    犀照亭边两橹催，凤栖台下片帆开。
    龙盘虎踞行远矣，牛渚鸡笼安在哉。
    无端鞍马三年役，有意蓴鲈异日来。
    樽洒故人谁待我，故应风月尚徘徊。

贺铸　晚泊东采石矶
    谢卫将军怜苦吟，袁临汝郎遭赏音。
    风流人物岂如昨，形胜江关留与今。
    控鲤直思渞浩渺，然犀何假照幽深。
    莫招捉月翰林老，屈曲尘间犹陆沉。

贺铸　晚泊会亭
    後日符离复舍舟，马蹄尘土人徐州。
    只应明月曾相识，伴我时登燕子楼。

贺铸　晚泊三山怀古兼寄历阳明游
    三山春水拍江流，六代余风扫地收。
    破国龙骧复安在，赋诗宣城难与酬。
    伤心远宦北宗老，满眼旧游南豫州。
    寄声好住数君子，一别相忘风马牛。

贺铸　晚泊小孤山作
    江势东南陡折回，两山屹立地维开。
    颠风裂石轰雷下，骇浪澎舟卷雪来。
    扪虱王孙初睥睨，饱鱼乌鬼但毰毸。
    物情岂识忘形乐，啸倚樯干独快哉。

贺铸　晚出江城闻角
    古壕沮洳荷叶枯，矍铄秃鶖行且渔。
    山衔日脚水关掩，孤楼引角吹单于。
    胡马嘶风兴非浅，壮图旧迹随尘卷。
    秋尽湖边雁不来，流落方悲去人远。
    十月之交五夜长，河横斗直天苍凉。
    苏门故里斗杓下，岂无伯仲勤相望。
    君不见剡蓬为矢弧弦桑，男儿落地地四方。
    履屐无根著家巷，道梁适楚犹吾乡。
    鸲鹆不踰济，橘渡淮为枳。
    吾心况物未应然，随牒官身聊尔耳。

贺铸　亡女胜璋哀辞
    百痾沈顿弥两年，何图壮女死我先。
    失声忍号气窒咽，泪如绠縻汲九泉。
    呜呼尚敢尤诸天，托非其人死失所。
    父孱母嚣犹弃汝，吞辛咀楚申何詓。
