<!-- { "loadSidebar": true } -->
    瓶花频换春常在，阶草不除秋自残。
    岂是江湖难着脚，如今平地亦狂澜。

林洪　谋隐
    箧书如叶半飘零，尚自浮家客帝京。
    每遇事添新感慨，怕逢人说旧升平。
    山如有约青常在，发幸相饶白未生。
    便作阴谋犹是晚，栽松何日得阴成。

林洪　水仙花
    清真处子面，刚烈丈夫心。
    翠带拖云舞，金卮照雪斟。
    苦吟吟不得，移入伯牙琴。

林洪　桐下
    无名花草上闲坡，病叶成堆客罕过。
    注易欠工知学少，种桐收效得阴多。
    破篱自补忧边事，断简重穿忆世科。
    近日转知闲最好，旋沽邻酒谢诗魔。

林洪　西湖
    烟生杨柳一痕月，雨弄荷花数点秋。
    此景此时摹不尽，画船归去有渔舟。

林洪　折柳
    湖边杨柳色如金，几日不来成绿阴。
    折得柔条入城去，教人知道已春深。

林洪　枕上作
    天街月未沈，来者已駸駸。
    夜若可无睡，人应更有心。
    香凝衾正暖，灯隔帐如阴。
    亦欲呼童起，谁门能赏音。

林积　题州宅舣阁
    济川须用楫，罔水戒行舟。
    四海风波路，安眠是胜游。

林季仲　罢官金华手植秋香而去通判赋诗勉强次韵
    孤根忆向雪中移，早被春风次第知。
    夺汝岩栖近城郭，多应相怨不相思。

林季仲　罢金华留别双青
    手植双青十八年，墙头一见一凄然。
    饱尝霜露休相忆，我欲归耕瘴海边。

林季仲　表之索诗为别
    踏著禅门步步新，布衣蔬食欲终身。
    解颜一笑如深契，拭眼相看尚未真。
    世事尽归簪上雪，我生聊寄瓮头春。
    夜深坐对柯山月，应念沧江独钓人。

林季仲　秉烛照红梅再次前韵即席
    玉妃初醉下瑶台，紫雾深深拨不开。
    却恐错穿桃杏径，高烧银烛照归来。

林季仲　不见胡仲隶题苏溪僧壁
    念别三年久，相望一舍间。
    无人寄消息，风雨暗前山。

林季仲　陈升仲挽词
    莫叹交情大署门，交情如子复何云。
    友恭便是能为学，朴讷由来自少文。
    曾解绨袍怜范叔，当留宝剑报徐君。
    雪梅时节尤相忆，长话平生到夜分。

林季仲　程显学挽词二首
    卓荦千人杰，飞腾四十秋。
    才应有余刃，事不见全牛。
    持节半诸道，分符知几州。
    终遗缙绅恨，不作富民侯。

林季仲　程显学挽词二首
    忆向沙头别，谁知地下游。
    祠堂只如旧，庭竹自生秋。
    回首山埋玉，伤心月满楼。
    慎江日夜去，中有泪俱流。

林季仲　春日感怀
    忆昔青春去不来，深凭百舌唤将回。
    尊前便觉和风转，镜里生憎白发催。
    青破轻寒归驿柳，香和宿雨落江梅。
    人生七十从来少，待挽长河作寿杯。

林季仲　春日郊行
    困倚春风半醉醒，小桥流水欲相平。
    晚蹊窈窕行桃李，野老逢迎略姓名。
    浦溆远兼红色暝，凫鸥迥立夕阳明。
    田家作苦吾何恨，无补公家合退耕。

林季仲　次高承宣韵题刘知言郊居
    荷锄归伴陇头云，懒傍侯门更整巾。
    卜筑君能如沈约，题诗吾亦效王筠。
    湖光皛皛千山合，竹色娟娟一径新。
    酒后笑歌应耳热，西园惊破海棠春。

林季仲　次高季应韵
    杖屦相从秋水滨，便将公作社中人。
    酒行苦要深浮白，醉去那知倒著巾。
    把手共怜江国月，回头休忆野堂春。
    太平未见身先老，看取吴霜点鬓新。

林季仲　次韵陈明锡见寄
    一别从京洛，相逢向海邦。
    倦游怜舌在，多病觉眉庞。
    佳处随山屐，余生付酒缸。
    新诗眩老眼，细读傍寒窗。

林季仲　次韵陈明锡见寄
    合去趋华阙，难教滞陋邦。
    悲鸣怜老骥，迎吠厄群庞。
    便腹书千箧，濡头酒一缸。
    怀君夜不寐，落叶打空窗。

林季仲　次韵陈明锡见寄
    卑栖安故里，薄宦倦他邦。
    依社愿为栎，涤牲宁用庞。
    利名蛾赴烛，身世蚁浮缸。
    多谢江边月，相寻到小窗。

林季仲　次韵酬黄季章
    长安公子意气豪，笑我憔悴居蓬蒿。
    人生栖托一枝足，何用抟风九万高。
    我今百事付流水，归卧北窗心独喜。
    林表春禽自在啼，绝胜豢养金笼里。
    谁能胸臆无尘垢，木雁未论才不才。
    子陵事业亦何有，风月凄然一钓台。

林季仲　次韵酬刘延中
    门翳蒿莱谁往还，忆君更觉鬓毛斑。
    何时共对吟边月，相别犹怜雪后山。
    清夜忍闻庭鹤怨，余年应伴海鸥閒。
    有人问我今何似，兀兀长如醉梦间。

林季仲　次韵酬赵宝学
    高轩曾过我柴关，笑看莓苔满地斑。
    隐约谁惟许居士，风流得倚谢东山。
    诗锵金石音尤古，笔走龙蛇意自閒。
    后日陪公那可得，飘然身在五云间。

林季仲　次韵和康侍郎雪后小雨二首
    残霙初伴梅梢月，小雨仍禁柳底春。
    莫厌酒摇金盏浪，更听歌绕画染尘。

林季仲　次韵和康侍郎雪后小雨二首
    白头羞见尊前烛，頳颊深凭瓮里春。
    不分落梅纷似雪，更兼疏雨细如尘。

林季仲　次韵和康侍郎游仙岩
    林峦争入马蹄来，宿雾残云拨不开。
    石卧松根横碧玉，瀑悬天外转晴雷。
    仙家长锁青春好，老子犹堪竟日陪。
    收拾此身知有此，一间茅屋傍山隈。

林季仲　次韵和康丈真率之集
    行步敧危老病身，胜游那敢厕荀陈。
    试思珠履三千客，何似风雩六七人。
    雪意迟疑终未决，诗筒来往莫辞频。
    晓窗新得东君讯，已放梅梢一点春。

林季仲　次韵康侍郎咏雪
    天公昨夜醉如泥，擘碎浮云散漫飞。
    谢女饶他歌柳絮，曹人堪笑比麻衣。
    平铺宝贝知何限，豫表丰禅不待祈。
    最是松林难画处，晚晴犹吐玉霏霏。

林季仲　次韵梁守登富览亭
    朝来爽气自横空，蹑屐宁须学谢公。
    似此江山何处有，合分风月与人同。
    消磨万古潮声里，摇兀千林酒浪中。
    欲和阳春无好语，尊前莫笑嗫嚅翁。

林季仲　次韵梁守登富览亭
    绛人老矣休问年，万事灰心宁复然。
    有客雅知林下趣，怜渠独得酒中天。
    摩空雁影沈波底，照眼梅花破腊前。
    雪意方浓君且住，行歌同挂杖头钱。

林季仲　次韵林楙南见寄
    转首今吾非故吾，问君何用惜居诸。
    流年已作悠悠梦，往事徒劳咄咄书。
    濁酒半壶时自酌，醉头一月不曾梳。
    阿谁似我浑无事，睡到目高三丈余。

林季仲　次韵林楙南见寄
    阴阴松竹满东山，闻说君家六月寒。
    若得封胡同里巷，底须屈宋作衙官。
    酒中有超谁能识，琴上无弦我亦弹。
    试问庐江何彦德，貂蝉孰似鹿皮冠。

林季仲　次韵林楙南秋兴见寄
    秋阳晃朗秋江前，秋山崷崒飞鸟边。
    待扶仙人九节杖，去采玉井千叶莲。
    一丘一壑不在我，或用或舍其如天。
    故人谪官卧空谷，谁与晤语情凄然。

林季仲　次韵刘敷言咏梅四首
    梅花笑我无佳句，惭愧诗翁亦姓林。
    细看窗前陨秋叶，谁知雪底得春心。
    断桥斜径光将夕，淡月疏云趣更深。
    何处清香恼行客，江头跋马试教寻。

林季仲　次韵刘敷言咏梅四首
    江空木落出遥岑，何处佳人独倚林。
    不负雪期如有信，偶先花事本无心。
    日低修渚云容薄，路转寒塘暝色深。
    莫怪山翁数回首，暗香十里更相寻。

林季仲　次韵刘敷言咏梅四首
    粉痕欲破雪相禁，如妒孤英点暮林。
    九陌未传花底信，一枝先寄陇头心。
    月横瘦影池塘浅，风度微香院落深。
    插向鬓边犹得在，未须笑我老浸寻。

林季仲　次韵刘敷言咏梅四首
    霜清木脱峭寒侵，惊见佳花吐远林。
    冷落自怜池上影，孤高谁赏月边心。
    简文煎彩谈何易，杜老巡檐意最深。
    寂寂溪桥断行迹，吹香独与我追寻。

林季仲　次韵苗彦先题薛献可新居四首
    仙隐深深竹径中，杖藜还许我相从。
    君能惜取清阴在，斤斧须令赦箨龙。

林季仲　次韵苗彦先题薛献可新居四首
    方塘环植绿杨新，朱户重重欲闭春。
    若许茅茨傍清泚，敢教鹅鸭恼比邻。

林季仲　次韵苗彦先题薛献可新居四首
    西山拏得落檐前，飞翠侵帘夕更妍。
    心远地偏如靖节，江湖处处是斜川。

林季仲　次韵苗彦先题薛献可新居四首
    轩槛青红压水滨，小桥斜出树横陈。
    功名豫计殊非计，且与龟鱼作主人。

林季仲　次韵沈叔权书怀
    忽思身世怆然惊，漫学雕龙艺未成。
    尸素空麋太仓粟，辛勤有愧老农耕。
    只须鬓上看勋业，休向人前道姓名。
    岁晚相从白岩下，一樽芳酒话深情。

林季仲　次韵十叔父书怀
    咸阳市上欲思归，人到於今笑李斯。
    老去何如我痴叔，了无一事独支颐。

林季仲　次韵宋待制晚春书怀
    春事何曾解有穷，枝头寻觅漫匆匆。
    去来燕认谁家户，开落花因一夜风。
    万古英雄残照里，半生勋业醉魂中。
    骚人往往多诗瘦，却怪老夫颜色红。

林季仲　次韵吴清叟书怀
    误落樊笼二十年，苍头白发意颓然。
    解纷无用空弹铗，揣分唯堪备执鞭。
    乘雁去来何足数，涸鱼濡沫自相怜。
    扁舟东下虽云晚，及见梅花破腊前。

林季仲　次韵婺州萧教授见寄
    不到双溪久，浑疑一梦间。
    把君诗在手，见我别来山。
    薄宦故不恶，危涂难自閒。
