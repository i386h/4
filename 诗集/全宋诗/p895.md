<!-- { "loadSidebar": true } -->
    柴门掩清秋。三径无杂华，
    茙葵散金瓯。年丰鱼蟹熟，
    樽酒亦易谋。相过勿厌数，
    此外俱悠悠。

韩元吉　喜雪
    苦寒无那岁峥嵘，一夜阴风雪满城。
    莫部牛羊迂使节，却思鹅鸭溷军声。
    庭空賸喜罗琪树，履敝犹堪步玉京。
    更碾新芽试汤火，从来冷淡是书生。

韩元吉　戏韩子师
    读书堂前霜月明，读书堂后霜风声。
    主人读书已万卷，足踏省户还专城。
    朼来掩关卧不出，左拥韦编右瑶瑟。
    似闻天女亦爱静，便喜兰房长英物。
    我舍应门才一儿，赵子尤作仙果迟。
    白头相看辄浩叹，玉树独满君家墀。
    我歌声长君且听，不特交游幸同姓。
    极知玉盎有新醅，每恨金觞乃无柄。
    从君泥饮不作难，景物过清天复寒。
    犀钱汤饼未免俗，琵琶与筝当合弹。

韩元吉　戏赠范元卿
    忆昔苕溪醉中语，屈指凄凉十寒暑。
    纷纭世事去如云，两鬓苍苍各如许。
    春风学省数会面，抗袂吁嗟走尘土。
    我惭屡占不能奇，袖手归来仆旗鼓。
    喜君射策有新功，双鹄联翩仍一举。
    胡为不上金马门，簿领卑栖犹哙伍。
    风前未厌鹔鹴敝，笔下悬玄凤凰吐。
    闽山千里要佳句，应吊双龙一怀古。
    元戎好士见此客，定萧弓刀按歌舞。
    素英丹荔虽已过，海珍正可罗樽俎。
    鹧鸪勾舟木叶堕，秋晚上寒更风雨。
    请君强饭趣归程，莫为梅花思羁旅。

韩元吉　晓霁再用前韵二首
    窗外幽花无数生，乱红相映不知名。
    长条自转风前影，别壑还添雨后声。
    闭户苦无佳客语，披书聊慰古人情。
    诗成步逐山腰月，相对茅檐夜色清。

韩元吉　晓霁再用前韵二首
    新笋成行嫩菊生，故人为作小轩名。
    十年敢旌麾意，两部空遗鼓吹声。
    世事如尘纷过眼，风光和酒最关情。
    曲肱不作南柯梦，槐影阴阴枕簟清。

韩元吉　谢陈秀才送诗
    偶因借得官书读，小札于君一向疏。
    忽寄江湖诗百纸，梅花担上雪晴初。

韩元吉　新晴梅花可爱欲招明远少稷冻醪未熟
    痴儿了事不能閒，犹喜骚人共往还。
    岁晚真成废书只，雪晴那得负江山。
    多情春与梅花厚，一醉天于我辈悭。
    賸作新诗催酒熟，曲池冰断水潺潺。

韩元吉　信国太夫人慕容氏挽词
    望族尚书旧，宜蔼缙绅。
    无人知善教，有子冠鸿钧。
    箕箒惟安礼，诗书不待邻。
    鸱堂万钟养，风木倍悲辛。

韩元吉　行汴渠中
    东海桑田未可期，隋河高岸已锄犁。
    楼船锦缆知无地，枯柳黄尘但古堤。

韩元吉　熊子复惠十诗作长句谢之
    白首相期翰墨中，衰龄况是甲庚同。
    久怀妙论传犀尘，尚喜清诗附驿筒。
    柳长五株知讼少，麦呈两穗报年丰。
    去天一握归来近，密令畴庸可拜公。

韩元吉　徐应祺惠文编
    渴雨空斋昼不眠，疏帘竹簟意翛然。
    借君妙语清袢暑，起我衰悰似壮年。
    得意每看雄霓句，逢时会奏白云篇。
    汉庭久重春秋学，凌厉烟霄更著鞭。

韩元吉　雪中从邢怀正乞酒
    櫑具高拄颊，风尘客长安。
    长安不宜客，负暮仍苦寒。
    夜闻阴风喧，晓看雪漫漫。
    天公非恶劚，笑我貂裘单。
    坐令歌南山，白石空巑屼。
    正不妨我啸，凭高事遐观。
    四海经同一云，更觉天地宽。
    平湖发远景，松竹如龙鸾。
    巉然两峰高，玉峙峨琼冠。
    缅怀邢公子，重城有家园。
    水石带林沼，幽亭厌云端。
    仙妆映疏梅，秀色若可餐。
    璇题散冰筹，晶盐贮牙盘。
    清歌出绝唱，笔閒走波澜。
    几欲泥君饮，持杯听幽兰。
    君家碧琳腴，到手无复残。
    正岂须羔儿，尚能追清欢。
    蹇驴不敢出，强作哦计酸。
    诗成不能寐，起舞清夜阑。
    傥可致麴生，当筑白玉坛。

韩元吉　雪中以独钓寒江雪分韵得独字
    常年待三白，此语未免俗。
    谁言岁将徂，一雪自云足。
    魃妖与疠鬼，不待巫茢逐。
    初喜没马足，还惊上牛目。
    三日雪不休，冰澌被茆屋。
    我贫固无事，尚赋一囊粟。
    长饥望年登，政恐麦不宿。

韩元吉　雪中以独钓寒江雪分韵得独字
    天公岂相撩，馈以万顷玉。
    朝来一堪煮。茗碗荐新菊。
    窗中有佳致，一水卧寒绿。
    城闉閴在眼，况复见岩谷。
    相过二三子，共喜醅翁熟。
    狂歌且暂醉，夜半还秉烛。
    犹胜杜陵翁，山中掘黄独。

韩元吉　雪中走笔寄邓延硕
    去年雪里共清游，萧子酣歌几唱酬。
    竹叶又看新酿熟，梅花还作暗香浮。
    青衫尚想君奔走，短褐空嗟我滞留。
    南北两峰银色界，不应孤负水边楼。
    
    
韩元吉　亚之出示其祖岐公墨迹及惠崇小景且和前韵复次答之
    壁上春江万顷宽，锦囊遗墨幸重看。
    功名世咱真多畏，贫贱交盟敢自寒。
    新有诗声见侯喜，尽摅怀抱得苏端。
    极知鼎食君家旧，未厌堆盘苜蓿餐。

韩元吉　岩泉道中
    出郭心易清，看山眼难饱。
    疏疏水中梅，残雪相与好。
    岁华云已晚，官况良自笑。
    日暮城东门，霜风动衰草。

韩元吉　燕山道中见桃花
    今日风横车少尘，卷帷聊看塞垣春。
    已惊漠漠花经眼，也有蒙蒙絮扑人。

韩元吉　杨待制挽词
    妙龄著足道家山，壮岁升华玉笋班，
    千里麾符才假手，几年香火竟投閒。
    诗书坐命名家声大，簪绂谁令寿历悭。
    太傅功名有遗恨，鵷雏凋落泪频潸。

韩元吉　叶丞相最高亭
    丞相园林景物繁，花亭那更得跻攀。
    平看溪上千寻来，不数需志万垒山。
    歌舞恍如银汉外，笑谈常在碧云间。
    醉酣欲问刘公客，百尺楼中亦汗颜。

韩元吉　叶梦锡丞相挽词二首
    制邑腾嘉誉，升平遂一州。
    雍容持从橐，慷慨动宸旒。
    相业看调鼎，兵机久运筹。
    勋庸元未究，湖海泪空流。

韩元吉　叶梦锡丞相挽词二首
    味道苏仙井，言归鬓尚青。
    仅周新甲子，还仰旧仪刑。
    秘殿欣疏宠，华钟待勒铭。
    追随樽酒地，愁绝最高亭。

韩元吉　叶少保挽词六首
    奥学余家法，宏村迈古风。
    剸烦樽俎上，御侮笑谈中。
    勋业中兴殿，规模大驾营。
    哀闻父老泣，遗爱六州同。

韩元吉　叶少保挽词六首
    望实诸公右，文章百代师。
    匡时存诏令，谋国见丞疑。
    易识悲麟意，难追吐凤辞。
    门生满天下，谁继蔡邕碑。

韩元吉　叶少保挽词六首
    宦达平生早，高年及引归。
    安车荣绛节，黄发遽衰衣。
    未致生刍奠，俄惊薤露晞。
    孝心天地恻，相望两灵帏。

韩元吉　叶少保挽词六首
    精舍湖山外，天开万石林。
    五车娱晚岁，一壑遂初心。
    激水穿岩窦，栽花绕涧阴。
    佳名端不朽，挥泪记登临。

韩元吉　叶少保挽词六首
    翰墨通家旧，吁嗟大父时，
    追随千里驾，酬唱百篇诗。
    小器惭非远，孤童误见奇。
    殷勤授简意，敢负昔年期。

韩元吉　叶少保挽词六首
    忆罢仪曹试，登门语更亲。
    故怀如昨日，一醉赏余春。
    佳句锋沾墨，遗编竟掩尘。
    烟云变朝暮，感慨独伤神。

韩元吉　夜宿青阳旅舍起观林端积雪半消疑山礬盛开
    风卷千林夜雪晴，九华山下月微明。
    不须更觅唐昌蕊，树树珑璁玉刻成。

韩元吉　夜宿斜溪闻杜鹃
    解缆山衔日，移舟雨暗溪。
    无情子规鸟，梦断隔林啼。

韩元吉　夜宿斜溪闻杜鹃
    船窗初日弄晖晖，起坐胡床自揽衣。
    无数青山随岸改，几声幽鸟唤人归。
    鸥盟好在重游戏，蝶梦惊回果是非。
    便拟走书闻稚子，归来同买钓鱼矶。

韩元吉　夜雪
    炉火深红腊炬明，打窗风雪正纵横。
    瓦瓶旋注山泉满，却作潇潇细雨声。

韩元吉　夜雪
    伴眼文书细作行，昏昏愁卧雪穿廊。
    何人恰弄风前备，错认梅花到枕旁。

韩元吉　夜坐闻窗下水声
    书史悬知伴此生，敢求身外百年名。
    青灯又暗吹窗雨，流水长闻入夜声。
    玩世久忘荣辱累，定交诸尽死生情。
    翛然隐几焚香坐，不独心清境亦清。

韩元吉　夜坐有感寄子云
    风景新亭旧往还，谁能举目较河山。
    宦情老去秋多感，官事忙时夜始閒。
    窗外杭梧风瑟缩，竹间乱石雨淙潺。
    青灯已作江湖梦，同约归期早晚间。

韩元吉　依韵恭和御制秋怀
    商飙起璿霄，爽气静瑶海。
    圣皇抚时运，喜色动眉彩。
    衖旗伫西指，乘辕行北改。
    涛声鼓万壑，夜半响得竿籁。
    汉仪换复见，周鼎知德在。
    猗欤沛中歌，云飞风正大。

韩元吉　依韵和御制秋晚曲宴诗
    巍巍舜汉浃嘉生，宴俎丰年万宝成。
    禁幄云深开晓色，上林风迥起秋声。
    威加鼍鼓雷霆转，喜动龙旗日月明。
    应手神珠看电击，旄头消尽铁山平。

韩元吉　遗直堂六首
    蒿莱自舆台，松桂犹伯步。
    便合追孔林，无庸号寒木。

韩元吉　遗直堂六首
    虬龙舞云端，风雨来海上。
    尚想堂中人，诗成一回向。

韩元吉　遗直堂六首
    苦心有深思，劲质无软语。
