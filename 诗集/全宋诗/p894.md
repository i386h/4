<!-- { "loadSidebar": true } -->
韩元吉　投赠徐平江三十韵
    上圣恢方载，吴门翊帝京。
    千秋季子国，百雉阖闾城。
    屏翰资良牧，文昌辍贰卿。
    龙墀虚紫橐，虎节驻红旌。
    河润功初洽，棠阴政已成。
    农桑归恺悌，弦管乐升平。
    世仰韦公誉，人高白傅名。
    云楼凌月府，花岛烂蓬瀛。
    香雾凝春昼，桥虹卧晓晴。
    清规三不惑，盛事二难并。
    旧俗宁论化，重临倍有声。
    向来宣使指，曾是格刑清。
    自觌铜鱼拜，欣闻竹马迎。
    五湖歌吹满，两郡吏民争。
    严助书频赐，萧卿治欲更。
    还应对宣室，俱议直承明。
    鼎席犹虚位，戎亭正息兵。
    安危均注意，中外等持衡。
    补衮才猷壮，康时智略宏。
    天津飞骥足，云路逸鹏程。
    畴昔参宾从，顽疏荷鉴评。
    驰驱奉刀笔，谈笑接簪缨，
    梦结闽陬远，心惊涨潦横。
    寄身侔困鲋，尽室逭长鲸。
    官牒沾微禄，因波拯再生。
    膺门怜旧契，祢荐及难兄。
    未释盐车驾，徒怀瓦釜噜。
    几年良自哂，一饱定谁营。
    洛下裘空敝，新丰酒独倾。
    知公行入辅，故吏敢言情。

韩元吉　土人池中有新荷戴钱而出者少稷明远相率赋诗戏作长句
    君不见紫髯将军射无敌，志目中眉犹动色。
    晚年惊见卖油翁，一线空钱曾不失。
    人言手熟会当尔，世事由来真一剧。
    纷纷刻楮枝已穷，厌看人力须开工。
    湘妃抚掌汉女笑，为我试手冯夷宫。
    芙蕖生叶不自展，胡为正在阿堵中。
    青铜翠羽光相映，莫遣游鱼动荷柄。
    芳心满眼谁得知，坐使诗人发嘲咏。
    我言差涩囊久空，井中飞蚨那得逢。
    不如青鸭为衔去，賸买明月酬清风。

韩元吉　玩鞭亭
    黄须鲜卑勇无策，自驰骏马来窥贼。
    贼奴但怪日绕营，起看飞尘已无迹。
    宝鞭不惜弃道傍，坐令老妪知兴亡。
    百年社稷有天意，奸锋逆焰徒鸱张。
    孤城遗迹森在目，平湖无波春草绿。
    却对青山忆谢公，公老犹嫌人姓木。
    边兵已重朝士轻，中原有路何由行。
    柙中虎兕不可制，江左夷吾浪得名。

韩元吉　挽傅安道郎中词二首
    节概存先烈，文才蔼儁声。
    弟兄联膴仕，父子擅英名。
    密勿栖郎省，光华拥使旌。
    甘泉虚从橐，曾未席恩荣。

韩元吉　挽傅安道郎中词二首
    蚤负凌云气，长怀流水音。
    词场俱白首，世路只丹心。
    妙语空成诵，欢盟讵可寻。
    泉山几千里，涕泪俱沾襟。

韩元吉　挽故钤赵公彦远词
    平革长村未一施，尚余嘉誉蔼天支。
    事亲养志人争仰，教子成名世共推。
    盛德故应传后裔，清规谁为勒丰碑。
    华林冈下寒泉水，隐隐雷声纪孝思。

韩元吉　挽任谏议词二首
    身致高门重，心无闇室欺。
    臧孙宜有后，伯道乃无儿。
    千载君如紫，流年疾若斯。
    宁无百人赎，遂作九原悲。

韩元吉　挽任谏议词二首
    凛凛诤臣节，恂恂循吏名。
    世嗟阳谏议。人忆谢宣城。
    优诏才三接，嘉言未一行。
    清霜数行泪，岂为故人倾。

韩元吉　挽汪南美大夫词
    年如卫武尚安强，名似康成善一乡。
    三邑久知歌惠爱，西州何幸著循良。
    真清在昔传家世，治状由来籍庙堂。
    千载蒋山分未朽，芝兰玉树蔼余芳。

韩元吉　挽王侨卿右司词
    壮年嘉誉蔼瀛洲，衮衮诸公并儁游。
    献纳未持天上橐，光华频总峤南州。
    牢盆賸算波熬素，蒲泽终期到剑买牛。
    世路荣枯真莫问，浮云山眇泪横秋。

韩元吉　挽曾伯充大夫词二首
    作吏余家法，临民有古风。
    政推平易外，人在典型中。
    道拟庄生合，年几冲武同。
    清时记耆旧，挥泪楚江东。

韩元吉　挽曾伯充大夫词二首
    宦达虽无意，安荣自一门。
    剖符看令子，曳绶及诸孙。
    盛德清难继，高风俗为敦。
    葬东骈百两，归卧九华根。

韩元吉　挽张元干国录词二首
    左学驰声旧，中朝得录初。
    宠材知底用，壮志亦成虚。
    归旐三千远，新年八十余。
    苍天谁与问，行路亦欷嘘。

韩元吉　挽张元干国录词二首
    一第固已晚，九迁人共期。
    功名虽有命，寿考独无时。
    门士韬珪璧，诸郎袭礼诗。
    他年振儒学，犹慰九原悲。

韩元吉　挽知泰州宋公大夫词
    投老溪南幸卜邻，一麾频见宠章新。
    养花别圃成三径，种木佳城度十春。
    前席遂孤明主意，留鞭难继沣阳尘。
    空余樽酒追随地，同社凄凉泪满巾。

韩元吉　挽周仲深郎中词
    才力轩轩动汉庭，清时指日致功名。
    一同在昔歌遗爱，两郡于今有治声。
    使节暂分秦望重，郎星初近太微明。
    死生契阔空泉壤，赙典殊恩世亦荣。

韩元吉　挽主奉路分赵公词
    画舸安舆霅水清，春风犹忆送君行。
    无家举案人方恨，有子分符世共荣。
    德履未容居祭酒，声华端合主宗盟。
    太支耆老凋零甚，兰玉阶庭独擅名。

韩元吉　晚登凌风亭戏作
    咄咄真成了事痴，功名何在鬓霜垂。
    清谈安得如夷甫，佳句无劳发恺之。
    山色倚江秋更好，烟光连市晚偏宜。
    田园底许归能决，且撷黄花付酒卮。

韩元吉　王中奉汉老挽词
    符节光华二十春，壮猷曾不侍严宸。
    栖心香火才同社，放意溪山幸卜邻。
    再世簪缨宜衮衮，一门兰玉尚诜诜。
    霜清三港追随地，丹旐飘然泪满巾。

韩元吉　望卞山怀石林翁
    卞山苕水共苍苍，中有先生万古堂。
    早岁英名类终贾，墓年收寿到刘杨。
    人琴遂欲成千载，鸡酒犹能酹一觞。
    身后遗编尚尘积，丰碑谁复付中郎。

韩元吉　望灵山
    岳镇古所录，兹山谅其遗。
    忆从西江来，恍惚欣见之。
    初疑春雨晴，云物出怪奇。
    稍稍对岩壁，森森面岭奇。
    纷纭类列障，散漫如连帷。
    磅礴千里间，众景皆奔驰。
    颇讶地轴涌，未觉天柱亏。
    不让昆仑高，遂使泰华移。
    诸峰七十二，磊砢略可推。
    骈观拥佛髻，远睇凝蛾眉。
    大或覆钟鼎，细亦铦刀锥。
    石櫃一何高，梯天此为墀。
    崩腾铁马群，中有大将旗。
    身居万石贵，气压累卵危。
    雄杰亦莫床，清深亦余姿。
    蛟螭护绝磴，草木忘四时。
    岂知水晶宫，閟藏神所司。
    阴崖彼何灵，颈断不敢悲。

韩元吉　望灵寿致拜祖茔
    白马冈前眼渐开，黄龙府外首空回。
    殷勤父才绍相识，只问天兵早晚来。

韩元吉　闻吴端朝作真率集
    他年曾作社中人，肮脏归来白发新。
    阔别常思共杯酌，旧交那得更比邻。
    黄鸡白酒可劳劝，青笋乌椑未绝贫。
    恨不从君语终夕，空斋愁坐独伤神。

韩元吉　卧病
    有身自觉皆为患，了事从来却号痴。
    贫里定知强健乐，未妨斗酒百篇诗。

韩元吉　武昌春色
    樊山宫殿已成陈，烟雨阴晴到处春。
    花柳不知兴废事，隔江相倚斗时亲。

韩元吉　戊辰三月清明后三日见叶丈于石林承命赋诗作古风一首
    东风易阴晴，一雨晓便止。
    舍舟欣徐行，乌鹊声为喜。
    岧峣石林谷，苍翠间红紫。
    丈人厌调元，玩意丘壑里。
    郑公化乡闾，邺侯盛图史。
    千载发词源，一点诣翰理。
    霞裾月中仙，珠履天下士。
    时从诗酒乐，不负湖山美。
    方瞳照玄发，眉寿端自此。
    缅怀西湖春，荆棘迷故里。
    两髦看公游，玉节旋屡弭。
    风尘三十载，碌碌类余子。
    晚登载欣堂，謦欬闻正邕。
    榆枋望天池，奋迅思决起。
    当谋白云居，敢援赤松比。
    临流整游观，三沐聊洗耳。

韩元吉　西湖绝句戏题
    浅白深红几树花，波光浮动竹交斜。
    怪来诗思清人骨，知是西湖处士家。

韩元吉　西湖绝句戏题
    流水当阶山对门，拟寻茅屋住荒村。
    谁怜九里松间路，犹有人间市井喧。

韩元吉　西湖绝句戏题
    人道西湖一曲屏，只应真色画难成。
    柳堤竹坞无穷意，更著荷花百媚生。

韩元吉　溪山堂次韵
    溪岸人家高下居，绕溪云树杂烟芜。
    故应曲水传佳句，还喜青松入画图。

韩元吉　溪山堂次韵
    幽人谁与娱，作堂面溪湾。
    堂中有山色，朝暮来云间。
    正作杜老狂，颇异韩子奸。
    超然物外景，便觉非人寰。
    登临得遐瞩，似破天壤悭。
    诗成隐几笑，溪山亦开颜。
    缭绕明镜中，参差峨髻鬟。
    苦无俗客语，但闻鸟间关。
    出门曳藜杖，高辕不容攀。
    赖有此往还。虚名两蜗角，
    自斗触与蛮。时平众贤聚，
    君胡得长閒。会从车骑出，
    勒石燕然山。正恐万里涂，

韩元吉　喜吕令防归
    閒居玩编简，萧然罕朋俦。
    古士信可佳，欲语不见酬。
    岂如平生交，臭味能相投。
    别久得会面，笑谈解人忧。
    况君复比邻，共此一壑幽。
    招邀接步武，文字资讨求。
    昨朝喜君来，快若沈疴瘳。
    开口四五笑，亹亹谈未休。
    鸡鸣任风雨畴能记穷愁。因知名教地，
    至乐真天游。新凉动梧竹，
