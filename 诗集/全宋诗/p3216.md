<!-- { "loadSidebar": true } -->
    出衙清道路，在宅素盘飧。
    上马身犹健，看书眼未昏。
    狱空时拥旆，多谢到山村。

魏野　上知府大同王太尉
    履历三朝五十春，坐棠难见辍元臣。
    分茅已是无双将，折桂兼为第一人。
    郡邑暂时劳抚恤，华夷尅日望陶钧。
    下车未暇求民瘼，先向东郊访隐沦。

魏野　上知府大同王太尉六首
    两地曾辞最重权，功如温树懒能言。
    从来富贵知何限，少有元戎是状元。

魏野　上知府大同王太尉六首
    暂辍居留从洛邑，坐棠亦恐不多时。
    皇储新策闻求辅，位冠春宫更是谁。

魏野　上知府大同王太尉六首
    五等诸侯稀五福，三朝官只欠三台。
    下车一变熙熙景，宾合多开印少开。

魏野　上知府大同王太尉六首
    健拥旌幢七十馀，苦吟还似在山居。
    腹中万卷犹嫌少，更待邻州借僻书。

魏野　上知府大同王太尉六首
    荐士满朝称弟侄，教民到处过儿孙。
    就中治陕偏清净，不似侯门似道门。

魏野　上知府大同王太尉六首
    子细曾看九老图，科名官职尽难如。
    更思吕望同君岁，犹自磻溪坐钓鱼。

魏野　上知府寇相公
    文武禀全才，何人更可陪。
    有官居鼎鼐，无宅起楼台。
    圣主诗方和，亲王状始回。
    镇临求二陕，调燮辍三台。
    凤阁须重去，龙旌暂拥来。
    下车三度雨，上事数声雷。
    未暇瞻珪璧，先蒙访草莱。
    几思趋相府，恐惧复徘徊。

魏野　上知府李殿院十韵
    诏选来棠树，花骢拥旆乘。
    饥民期再活，寒士贺中兴。
    廳角谁伤触，狼心自战兢。
    只求天子信，寄避世家僧。
    窃听无馀论，唯愁有急徵。
    每因公宴乐，方遣妓祗承。
    才薄终难纪，情深岂易胜。
    相亲容似鹤，不拜许如僧。
    郡阁招看雪，溪亭访蹑冰。
    转愁诗老退，何以答褒称。

魏野　上知府石太尉二首
    陕城天险枕河湄，茆土真风胜暂知。
    云雾虽频沾虎节，雪霜全未染虬髭。
    白霓放作军中練，红袖行为帐下旗。
    公暇不防游赏外，佐僚时得一篇诗。

魏野　上知府石太尉二首
    功名早岁立艰难，今日堪销费百般。
    婢仆出来皆会乐，儿童生下便为官。
    实封万户方应足，密赐千金旋已残。
    辍坐棠间惭豹略，莫嫌拘束动嗟叹。

魏野　上知府袁刑部
    星辰虽应碧虚中，富贵情疏道气融。
    远野云烟陪淡薄，入衙山水学清通。
    申湖静泛孤舟月，棠树凉生一扇风。
    却有祖先难似处，献诗民住乐郊东。

魏野　上知府赵侍郎二首
    往哲英灵在，重生出镇初。
    传岩存旧迹，棠树认前居。
    美化民歌实，流言帝觉虚。
    暂来淹外郡，再入老中书。
    善欲皆升举，奸思尽剪除。
    登科嗤负鼎，避事鄙悬车。
    权助天生杀，才随道卷舒。
    百官冯整肃，万物待吹嘘。
    接士殊龙板，寻僧却隼旟。
    嘉谋常启沃，谏草旋焚如。
    赤子方安枕，黄巾变荷锄。
    囚无经宿禁，农有数年储。
    山势朝衙署，河声贯里闾。
    野人携上咏，将献几踌躇。

魏野　上知府赵侍郎二首
    坐棠虚庙堂，俗亦似身康。
    药按仙方炼，茶开御印尝。
    吏因呈案惧，民为立碑忙。
    公退无余事，逍遥只道装。

魏野　上致仕赵中令
    王业致艰难，功成退自安。
    闲中犹有俸，品外更无官。
    洛水垂帘听，嵩峰凭几看。
    唯应问安诏，时复到门阑。

魏野　上左冯陈使君
    祖德相门阑，分符众比难。
    忧民如有病，见客似无官。
    地镇三秦重，衙当二华寒。
    道心经仗钺，诗性鄙登坛。
    佐幕多名士，开筵少俗欢，
    星连蒲分野，河带渭波澜。
    劝课耕初动，行香漏未残。
    书容吾道借，琴听越僧弹。
    拜敕风鸣佩，朝元露溼冠。
    皇恩终锡马，清梦必骖鸾。
    报国嫌言利，脩真笑炼丹。
    高碑人待立，此咏愿同刊。

魏野　诗一首
    谁人把我狂诗句，写向添萝绣户中。
    闲暇若将红袖拂，还应胜得碧纱笼。

魏野　诗一首
    城里争看城外花，独来城里访僧家。
    辛勤旋觅新鑽火，为我亲烹岳麓茶。

魏野　书黄池谷王山长屋壁
    仲先曾到仲淹家，书院穿云一径斜。
    劝酒莫言无乐送，音声鸟语在山花。

魏野　书闰师白莲堂
    野人禅客合相陪，渐老诗心亦共灰。
    朱草阶前容不去，白莲常上喜频来。
    地形各占幽深境，天产俱为散逸材。
    犹恨东郊西寺远，闲门难并水边开。

魏野　书三门开化院琳师房
    四边浪打山疑动，寺在半空山顶头。
    绕槛门窗多昼掩，应嫌坐卧见沉舟。

魏野　书逸人俞太中屋壁
    羡君还似我，居处傍林泉。
    洗砚鱼吞墨，烹茶鹤壁烟。
    閒惟歌圣代，老不恨流年。
    每到论诗外，慵多对榻眠。

魏野　疏小渠
    分得前溪水，萦纡绕砌流。
    清泠虽可乐，呜咽不关愁。
    静称浮花片，闲宜泛酒瓯。
    却嫌川上看，时复有沉舟。

魏野　述怀
    东郭魏仲先，生计且随缘。
    任懒自扫地，更贫谁怨天。
    有名閒宝贵，无事小神仙。
    不觉流光速，身将半百年。

魏野　四十自咏
    闲心虽不动，记性觉潜衰。
    棋退难饶客，琴生却问儿。
    手慵农器信，身散道装知。
    笔砚将何用，除因改旧诗。

魏野　嵩岳十四韵
    东西南北岳，峻极尽难群。
    有感生贤相，无偏像圣君。
    四方观玉像，万壑绝妖氛。
    影入周公侧，声曾汉后闻。
    民居依巨荫，敕祭答珠勳。
    洞府高低接，都城左右分。
    烟浮巢父子，岚湿许由坟。
    顶阔星难转，岩高日易曛。
    薜萝藏隐逸，瀑布溅耕耘。
    帝籍颁新读，天香降庙焚。
    石危名启母，柏大号将军。
    献寿临双阙，呈祥出五云。
    将仙存旧迹，封禅验遗文。
    终待移家住，闲眠乐放勳。

魏野　送鲍大监赴阙
    紫诏徵黄下碧虚，棠郊人送去何如。
    深宜我后尊三老，未许伊川学二疏。
    到想烟霞侵几仗，行愁花雨湿图书。
    归期野客难陪从，空有吟魂逐后车。

魏野　送长安赵侍郎赴阙
    嗣君徵旧相，物论更无馀。
    圣日归黄阁，台星正碧虚。
    四方闻乐只，一郡泣涟如。
    灞水犹疑噎，秦云亦不舒。
    绮罗围祖席，朱紫拥征车。
    从乐时调瑟，行厨忽馔蔬。
    先牌唯进寺，递补只担书。
    古道禾残后，长亭木落初。
    朝官逢下马，野客送骑驴。
    从此门尤峻，何由再曳裾。

魏野　送陈越之河中宁观
    宁亲高堂舜井西，欲辞东合思依依。
    三台筵上飞觞送，五老峰前负米归。
    莫叹贵无苏子印，且怜荣有老莱衣。
    旧书达少应投杼，新集镌多肯断机。
    红叶村坊临水迥，黄花岐路入山微。
    重阳虽近难留住，把酒登高会又违。

魏野　送党宣员外赴阙兼呈刘小谏
    行装堪入画何如，马更赢于到任初。
    棠树喜抛州部籍，兰台宜掌国图书。
    草芽绿未侵官道，柳眼青先近帝居。
    愿共耀卿来旧地，飘缨拥旆过吾庐。

魏野　送端上人南归
    相寻如有事，独去似无依。
    海内山游遍，江边寺始归。
    题诗当路少，乞食入城稀。
    肯学寻常辈，忙忙为紫衣。

魏野　送谔师赴王寺丞召写碑
    才高吐凤欺黄绢，墨妙回鸾命碧云。
    双美便堪传万古，羲之书法退之文。

魏野　送冯介迎觐
    离声无管弦，空把指频弹。
    惟子犹为客，何人不作官。
    前程贫岂易，后会老应难。
    拜想高堂下，麻衣泪始乾。

魏野　送高生归青社
    去指沧溟畔，来辞翠霭间。
    程遥过凤阙，家近见牛山。
    红叶飘行色，清溪照别颜。
    蹇驴看上处，拄杖出柴关。
    
    
魏野　送怀古上人游钱塘
    正当摇落日，忽忆向江天。
    猿避经行路，鸥随入定船。
    袖携诗卷重，杖揭钵囊偏。
    约我湖心寺，相寻结白莲。

魏野　送贾注归蜀
    将为干名入帝都，却言归隐蜀乡闾。
    永抛丹桂辞京辇，深入青山侍板舆。
    囊里几般仙药草，杖头数卷道经书。
    相门亲友应相羡，富贵终难复旧居。

魏野　送蹇藏用省兄
    迢递西南路，山多水莫穷。
    波涛千里远，风雪一船空。
    海兽形难识，蛮僧语不通。
    此行忘险阻，义与在原同。

魏野　送蹇藏用之平阳
    蜀客贫游晋，山川木落空。
    军闲无虏寇，俗俭有尧风。
    雁急长天外，驴迟落照中。
    圣君方选士，莫便叹途穷。

魏野　送进士孙磻赴举
    半生养锐向棠郊，此去深宜夺锦标。
    莫叹迁莺方出谷，只看一鹗迥冲霄。
    送诗吟恨冰生砚，别酒携从雪濯瓢。
    驴蹇童羸山路险，他时贵不忘今朝。

魏野　送李安赴举
    野客复何陈，贤侯首荐人。
    俗流宁肯饯，良璞不嫌贫。
    棠树离偏晓，函关过已频。
    花时好消息，佇听向溪滨。

魏野　送李殿院移镇淮阳
    花骢秋健绣旗开，渐远棠郊近帝台。
    耳目紧官终拜去，股肱雄镇暂迎来。
