<!-- { "loadSidebar": true } -->
    炊烟起处三家市，却向江湖忆画图。

刘宰　周侯古祠
    庙宇巍峨对古坟，将军英气宛如存。
    当进改行除民害，历代封功沐宠恩。
    虎穴云埋山寂寞，蛟溪波冷月黄昏。
    我来吊古追行乐，驻马花前酹一樽。

刘宰　走笔送韩昕伯谒任广文
    芹宫竞说广文贤，姓字高县衮绿边。
    八十老翁无失德，三千弟子尽推先。

刘宰　走笔谢王老丈惠花牋
    璀璨金鱼学士牋，玉堂落笔起云烟。
    半生野外扶犁手，乞与真如掷道边。

刘宰　走笔谢王去非遣馈江鲚
    环坐正无悰，骈头得嘉馈。
    鲜明讶银尺，廉纎非虿尾。
    肩聋乍惊雷，腮红新出水。
    芼以薻桂椒，未熟香浮鼻。
    河魨愧有毒，江鲈惭寡味。
    更咨座上客，送归烦玉指。
    饤饾杂青红，百巧出刀匕。
    翩翩鹤来翔，粲粲花呈媚。
    颇疑壶中景，仿佛具盘底。
    又疑三神山，幻化出一o世。
    更于属餍馀，想像无穷意。
    知君束装冗，不敢折简致。
    厚赐何可忘，因笔聊举似。

刘宰　醉中
    一樽绿酒与君同，且喜荷香送晚风。
    噀　座尽倾谈柄白，满筵不用舞裙红。

刘藻　蒙斋
    蒙斋远廛市，胜概几多清。
    山下一泉涌，望中千亩平。
    林深俗客少，岩小晓烟輴　。
    杖屦从登眺，谁知有利名。

刘章　蒲鞋
    吴江浪浸白蒲春，越女初挑一样新。
    才自绣窗离玉指，便随罗袜上轻尘。
    石榴花下从容乐，玳瑁筵前整顿频。
    今日高楼鸳瓦上，不知掷果是何人。

刘昭　渡江
    大江注东溟，十月风涛庄。
    舟人造养生，夺臂术奔浪。
    瞔言君勿惊，世路方难行。
    若言世路阴，此水真安平。

刘镇　八岁女善棋
    慧点过男子，娇痴语未真。
    无心防敌手，有意恼诗人。
    得路逢师笑，输机怕父嗔，
    汝还知世事，一局一回新。

刘镇　春暮
    春至又春暮，閒心成古心。
    花光随雨薄，草色共烟深。
    粉蝶稀狂影，黄鹂送好音。
    余芳留不得，还共夕阳沈。

刘镇　对月联句
    与君坐阶除，遥望海上月。
    试举太白杯，借问几圆缺。
    人物易分散，动作隔年别。
    今宵对嫜娟，莫放酣歌绝。

刘镇　浮膺山
    马头过了又驴头，何处飞来海上洲。
    绝顶试穷千里目，烟波深处是琉球。

刘镇　句
    须知失马事，莫废获麟书。

刘镇　句
    始终无玷缺，出处最光明。

刘镇　山中早行
    严钟将报曙，游子已登途。
    野火时明灭，星残似有无。

刘镇　书王十月述怀诗后
    山北山南春雨足，漠漠柔桑秀如沃。
    侬家荆妇几时归，西畴独自驱黄犊。

刘镇　太姥山
    滚滚千山入马蹄，出游回首日平西。
    人从杜宇鸣时别，天向蒹葭静处低。
    白鸟得鱼閒钓艇，黄蜂抱蕊闹花枝。
    好将太姥山前路，付与孤猿自在啼。

刘镇　严子陵钓台
    汉业重恢百战閒，君王侧席叹才难。
    故人可是擎天手，肯放桐江把钓竿。

刘镇　夜听双瀑联句
    萧然山阁间，此兴何悠哉。
    子晋不复见，月白空萧台。
    夜静双瀑喧，遥闻疑雨来。
    涧壑生清风，襟宇捐纤埃。
    飞鸣撼半空，暗想飘琼瑰。
    前观阻步屧，侧耳成徘徊。

刘镇　赠隐者
    夫子生东野，经年不到城。
    爱吟无俗趣，贪画得閒名。
    荒径侵山影，虚堂出燕声。
    我惭为谪吏，泉石负幽情。

刘震孙　使闽过延平
    川媚山辉宝气钟，尊尧而后几儒宗。
    往来但指龙津说，不道人中自有龙。

刘震祖　题汪水云诗卷
    高深妙语坐鬅鬿，花落茶烟夜雨灯。
    俗眼不知鹏化鷃，书痴何害墨成蝇。
    云泥梦觉空陈迹，桑海吟残嗅葛藤。
    剑吼洞庭朱顶急，归来城郭问云仍。

刘拯　涵晖阁
    胜地清无一点埃，水晶城裹小瑶台。
    环堤柳弄碧云合，浮岛莲分翠盖来。

刘拯　破山八咏　救虎阁
    三昧游深慈，结宇依苍崖。
    猛虎伏嵬阁，拔箭非忘骸。
    穷兽虽覆车，危雀犹投怀。
    况我见已志，而彼犹其侪。

刘拯　破山八咏　空心潭
    碧潭发幽石，萧洒无织尘。
    寒光湛秋月，有物难比伦。
    离钩况无鱼，千尺徙垂纶。
    到此心已空，何用濯吾缨。

刘拯　破山八咏　龙门涧
    白龙门巍峰，长涧落千尺。
    灵泉应奇踪，高连暮云碧。
    寒影凌苍崖，清流动危石。
    八月苗正枯，犹能变甘泽。

刘拯　破山八咏　体如塔
    妙理悟三伊，巍巍抗奇节。
    千尺岩下松，萧然独凌雪。
    珠影虽青黄，月输岂圆阙。
    危石扬寒泉，至今伴清绝。

刘拯　破山八咏　文举塔
    圆旨探双林，卮言发南华。
    万里归一空，谁云正非邪。
    门影摇青松，曾回贵侯车。
    犹遗数层塔，岌岌凌飞霞。

刘拯　破山八咏　兴福寺
    峨峨乌目山，曾临贵侯宅。
    重房昔珠翠，峻宇焕金碧。
    泉激晨霞明，松摇暮云白。
    宜尔山中人，日轮自朝夕。

刘拯　破山八咏　御赐钟
    大声扣洪钟，万里来彤庭。
    鸟闲栖影重，星淡云气清。
    余音绕岩壑，林叶如回惊。
    有客发深省，尘耳非谩倾。

刘拯　破山八咏　宗教院
    妙义传天台，迷云净如扫。
    初终虽五时，修短自三草。
    结隐非此峰，获藏亦珍宝。
    秋来月正圆，独照松已老。

刘拯　秋霜阁
    翰林诗笔振千古，珊瑚照夜横雕梁。
    高文胜地占江左，我来戴胜初降桑。
    雨师愤郁欲倾注，气蒸柱礱如迸浆。
    清风执热逝可濯，定知五月飞秋霜。
    山盘左右俨环列，赏溪远带摩寒光。
    苍松怪柏倚层岭，不许桃李参其行。
    干缠薜荔俯危涧，渴龙矫矫鳞甲张。
    云生楼宇隐金绿，泉落庭除兰芷芳。
    虎传老包踞前壁，百兽辟易远我堂。
    像瞻黄檗若欺魄，智囊岂特降支郎。
    碧鸡一声破烟雾，静中不觉尘世忙。
    冥搜穷讨扫俗轨，更开竹径通禅房。
    荒台谁忆遗民钓，乐土长吟帝子章。
    避世徵君想岩穴，濯缨孺子思沧浪。
    临流赋诗情骀荡，万虑不敢愁吾肠。
    会须畏夏继康乐，青松架壑聊相望。

刘拯　中峰
    蹑径登高亭，天远不敢局。
    疏帘卷檐花，百里在举目。
    江横缟带明，山隐螺髻绿。
    啼鸟破长烟，飞泉漱寒玉。
    云回猛虎啸，清风绕岩谷。
    飕飕入青松，古淡琴一曲。
    倚栏更凝望，斜阳上修竹。
    欲去还迟迟，胜概那可足。

刘正之　送别赵紫芝
    夫君落落大雅姿，声名早与贺白驰。
    锦囊千首不疗饥，非诗穷人穷乃时。
    忆昔闻君未识面，独传句法夸清健。
    朼来白下一相逢，倾盖论心曾几见。
    划然起柁春江流，我亦江头寻去舟。
    人生相聚会有别，江水江花无尽愁。
    万事不如归愁。万事不如归去好，
    石田茅屋生春草。如君自是玉堂仙，
    轻车缓辔长安道。春日迟迟柳依依，
    攀柔条兮送君归。

刘正之　送刘旬甫
    雨雪成岁暮，之子远徂征。
    酌酒起相送，慨我别离情。
    池阳实大藩，佐车屈时英。
    子行一请觐，上计趋吴京。
    良玉怀贞操，芳兰含远馨。
    临歧一珍重，即此万里程。

刘政　重过龙居寺
    重来旧游处，触目景添幽。
    故墨犹余迹，忠魂已断头。
    痚钟号暮雨，枯木响残秋。
    欲诉愁人意，频怀杞国忧。

刘知过　春日
    浓起香尘十里晴，晚来烟雨忽斜横。
    花开花落清明候，山北山南杜宇声。
    追念旧游浑是梦，退思良计不如耕。
    人中喜有尔天释，时吐清文慰此情。

刘知过　题国清寺
    野人游遍天台寺，究竟招提此最奇。
    十里远排清荫入，五峰如按画图窥。
    隋初便有高僧传，火后都亡过客诗。
    重到定知非远约，岸巾高处立多时。

刘知仁　储福宫
    所忧目力尽，未问两足酸。
    云峰三十六，一一皆可观。

刘植　丙午普觉看梅
    寂寂西岩寺，何人访静来。
    重寻旧游地，惟有道师梅。
    树蠹应留雪，香清不受埃。
    可堪玄鬓改，春已隔年催。

刘植　呈叶先生侍郎
    位虽奎阁贵，独处一斋空。
    还以经纶事，全归著述中。
    闲心同野水，煦物尽春风。
    掩面将何向，西楹奠已终。

刘植　答东阁
    盎乏储空谩自豪，掬泉当酒味尤高。
    卖文近觉马卿倦，脱赠今无范叔袍。
    松下耕樵相尔汝，人间膏火自煎熬。
    荆山山里山如壁，壁罅犹堪种碧桃。

刘植　悼卢次元
    屈贾幽沉地，单车去不归。
    湘江清见底，吟魄远何依。
    行旐冲残雨，新楸掩落晖。
    谁收遗箧藁，有子未胜衣。

刘植　凤凰台
    昔年禅诵地，荒草夕阳台。
    仪凤有谁识，游人独上来。
    古桐阴覆井，丛竹笋穿苔。
    千古几兴废，北风吹雁回。

刘植　赋鲥鱼得真字
    寒碧湛无尘，前溪得细鳞。
    香堪配杞菊，味不数菰莼。
    玉露双醜熟，秋风一筯新。
    钓缗吾自有，何用觅玄真。

刘植　过彭泽
    井邑已非旧，柴桑里尚存。
