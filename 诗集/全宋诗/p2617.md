<!-- { "loadSidebar": true } -->
    膨脝枵怒腹，日夕沸溪干。
    群响何容罢，时无牡鞠官。

宋祁　闻王侍郎请老
    未老辞荣上所褒，官閒犹寄白云曹。
    海边人乐鸥先下，笼外天多鹤始高。
    此路逍遥真有趣，他年侍从信为劳。
    清商弟子歌声妙，谁判挥金引冻醪。

宋祁　闻新榜恩除异等辄成自咏
    兰署曾叨异等名，当年不与赋天庭。
    尘容此际支离极，惭见唐家千佛经。

宋祁　闻圜丘礼成肆眚
    斋幄连蜷驻玉虬，万灵遥护翠云裘。
    宝鸡并雊迎神曲，卓马争趋助祭侯。
    封屋都人差赐帛，贱星牢口閴无囚。
    露萧雷解疏恩美，万和欢声速置邮。

宋祁　闻中山公淝上家园新成秘奉阁辄抒拙诗寄献
    为乐东平得再麾，别营层阁驻经帏。
    溢囊秘简青皆汗，署榜宸毫白正飞。
    罇喜客来衔酒数，画疑仙去启厨稀。
    门前即枕春溪路，几曲歌成使舫归。

宋祁　吴感勾归安簿
    苑花联醉七经春，猎佩当年一采纶。
    京邑风尘初倦客，楚伧涂辙欲妨人。
    信潮暮送吴艎稳，公秫秋供箬酎醇。
    江外何因凭尺素，宕渠波恶损文鳞。

宋祁　吴中友人惠蟹
    秋水江南紫蟹生，寄来千里佐吴羹。
    楚人欲使衷留甲，齐客何妨死愿烹。
    下筯未休资快嚼，持螫有味散朝酲。
    定知不作蟛蜞悮，曾厕西都博士名。

宋祁　武安侯
    贵甚宫中势，轩然帝右趋。
    所贪惟狗马，宁是学盘盂。
    骄取武库地，气凌辕下驹。
    淮南他日语，悔不共严诛。

宋祁　物外亭
    飞宇冠苍岑，盘盘上百寻。
    风含太虚爽。云作下方阴。
    坞桂寒仍燠，岩猿暝始吟。
    知君有高兴，天壤共登临。

宋祁　夕坐
    岸帻坐前楹，天围极望青。
    日华开岭雾，风影碎池星。
    重露惊栖鹤，幽丛带暗萤。
    尘机心久息，宁待据梧暝。

宋祁　西壁画松
    数株森立写皴坚，霜骨鳞肤千万年。
    秦帝从官徒自苦，取封不及大夫贤。

宋祁　西湖席上呈张学士
    野菊斑斑岸蓼红，使旗同驻赏秋风。
    斜阳更助凭栏胜，高下楼台波影中。

宋祁　西楼夕望
    炎氛随日入，岑寂坐遥帷。
    倦鹜昏投浦，惊蝉夜去枝。
    桂华兼月破，槎影带星移。
    珍重窗风好，羲人即此时。

宋祁　西园
    日涉中园路，昌昌春意深。
    鸟新无罢啭，云暖不常阴。
    秀色平连野，芳姿细著林。
    欢言挈斋酒，值兴即徐斟。

宋祁　西园三月十一日
    春园来继日，叠叶暗东西。
    荫树都成幄，寻花旋作蹊。
    沼鱼衔尾戏，林鸟合声啼。
    宁暇并州问，山公醉自迷。

宋祁　西园晚秋见寄
    中园秋物晓，清玩日无穷。
    暝簊深留翠，寒花浅作红。
    鹤鸣残滴露，蜩咽已凉风。
    谁伴调丝管，心知忆戴崇。

宋祁　西园晚眺
    弱柳蒙蒙密，新花衮衮繁。
    贪寻芳蒨远，遂到落霞昏。
    亭橑衔山霭，池波撼月痕。
    惜春还语客，慎勿诉馀樽。

宋祁　西园早春二首
    芳意稍菲菲，春城沈淡晖。
    霞留早阴住，风遣薄寒归。
    细溜兼沙漾，初禽隐叶飞。
    要知刀笔暇，文酒得相依。

宋祁　西园早春二首
    樽酒不常满，年华祗自春。
    言归虽薄澣，业已负良辰。
    野翠欣欣遍，林红扑扑新。
    其如好风景，料理爱诗人。

宋祁　西斋冬夕
    西海共摇落，居然彫岁深。
    林疏纵风怒，天惨趣云阴。
    冰沼留寒鹜，灯簷射宿禽。
    怀人感衰鬓，自此不胜簪。

宋祁　西斋秋晚
    霜华零暮节，日气淡长穹。
    池减无留潦，林寒少罢风。
    蟲鸣星杼促，蝉起露緌空。
    隐几无纷虑，窥园嗜晚菘。

宋祁　西斋新植萱草甚多作问答绝句二首　答
    我有忘忧号，君为忧世人。
    欲忧忧底事，胡不暂怡神。

宋祁　西斋新植萱草甚多作问答绝句二首　问
    腻花金英扑，织莛玉段抽。
    萱如解荣悴，争合自忘忧。

宋祁　西斋夜思
    萧宇斋空夜景深，长康勉力效长吟。
    池风过处琴遗韵，墙月斜时树倒阴。
    几隐原灰同木槁，书繙故纲有鱼侵。
    漏壶渐促星榆转，独背篝灯拥薄衾。

宋祁　西征道中寄友人
    赋就江毫一黯然，柳衰犹足代征鞭。
    鲛盘恨极无馀涕，鵾瑟悲多有剩弦。
    斜日楚枫低候雁，早霜秦树送残蝉。
    文章满腹真何益，深愧囊中赵壹钱。

宋祁　溪上
    杖策溪边兴尽归，片云何事逐人飞。
    飘然自是无心物，欲去还来上客衣。

宋祁　溪上
    溪上玩秋水，使人意自清。
    烈烈回飚馀，鳞鳞夕浪生。
    有鱼可垂饵，有蒲可芼羹。
    況值新酒熟，鲑菜辛鹹并。
    兴来命一樽，樽至壶自倾。
    便值人间虑，浩然沧海情。

宋祁　溪亭
    规日平空晚，澄波极望鲜。
    帘飞古陶瓦，梁负会稽椽。
    战绿低寒杜，漂红泊晚莲。
    黄昏无限意，江月对娟娟。

宋祁　僖宗在蜀谏官孟昭图上疏言田令孜屏书不奏沈之蝦蟆津诗人郑谷伤之
    密疏即储胥，指言刀锯馀。
    难排赵高鹿，竟葬楚江鱼。
    愤魄栖长濑，冤氛犯太虚。
    无人抉君目，他日见诛除。

宋祁　喜得当涂叶学士手笔
    随岸秋风惨别袪，峥嵘岁晏得双鱼。
    定因南浦传能赋，却到西河问索居。
    夜月连江金液动，晓山围国钿螺疏。
    端倪欲报怀人恨，滴尽瑶蟾尚有馀。

宋祁　喜刁从事见过
    穷阎久藏疾，有客独迴轮。
    密契瞻松茂，羁怀慰蓼辛。
    酋龙八才子，嗅雉一畸人。
    藜藋仍开迳，樵苏赖庶贫。
    吾僚青眼旧，今世白头新。
    尚倚王阳仕，终弹屋帻尘。

宋祁　喜连君锡过郡
    稍稍客引去，依依君见过。
    胡为困重研，正欲问无他。
    甑黍惊方熟，犀谈省旧讹。
    感馀祗惝恥，衰罢有蹉跎。
    直取忧襟解，聊从醉弁俄。
    缓行清白酒，随意短长歌。
    皋壤星霜宴，缨瓖尘垢多。
    且应留从仆，同赏二山阿。

宋祁　喜同朱舅秀才小饮
    隐几剧端忧，良辰喜啸俦。
    掞天鹦鹉笔，换酒鹔鹵裘。
    谈麈真同色，宾壶喜顺投。
    雪云低北户，棋墅接西州。
    露叶燕兰老，霜津邓橘秋。
    二豪休作颂，五白自成牟。
    平日欣交吕，前期即召邹。
    彫觞莫辞醉，沟水易分流。

宋祁　喜屯田凌员外至
    昔岁裁诗送为郡，今年把袂喜还台。
    遒妍赋笔悲秋罢，寂寞衣囊被谤回。
    劲节肯凋霜外叶，惊湍须畏岸前堆。
    抚尘旧友今皆在，笑口何妨为数开。

宋祁　喜杨德华见过感旧成咏
    曾见乌衣赌佩囊，再逢何遽二毛郎。
    病姿故有灵光在，牡齿翻随屈产长。
    河里笛声频感慨，江南花树剩凄凉。
    酒垆便有生平隔，已濯华缨未易狂。

宋祁　喜药山贤师见过
    风林曾语别，王舍此相逢。
    净月常涵水，孤云易去峰。
    供缘宾阁饮，耳界帝城钟，
    却举当年话，无言促麈松。

宋祁　喜有秋
    顺气绵区广，嘉生告稔初。
    人惊万箱入，天赐九年储。
    绝塞元休马，吾农先梦鱼。
    牛应卖刀后，酒是乞浆馀。
    祀续田神鼓，邮喧粟尉车。
    是年名大有，敢告史臣书。

宋祁　喜雨
    阴霞袭晓混层晖，雨势连天泱泱垂。
    泼火正投寒食日，催耕并及杏花时。
    波生客浦扬舲远，润逼宵挝作掺迟。
    把酒命宾聊一笑，吾农喜罢及吾私。

宋祁　喜翟颖先辈至有感
    门下客逾落，胡为君见从。
    坠馀仍顾甑，寒罢始知松。
    休计流光迈，聊欣此地逢。
    已甘漂似梗，宁止哑如钟。
    仕路惟希退，乡评幸见容。
    病偷它日壮，衰作长年慵。
    世态同波荡，交情敌酒浓。
    好坚归去约，相伴老三封。

宋祁　喜仲微学士直右史
    殿栋洪纷冒紫霏，新闻再拜上丹墀。
    日高中禁仙香馥，辇度横街赭伞移。
    宝校对呈天厩马，轻兵看阅羽林儿。
    因君此际磨坳墨，偏忆当年第二螭。

宋祁　戏答天休
    老书堆几宁堪读，酸酒盈樽不用赊。
    料得君非贪九锡，短辕长柄趣还家。

宋祁　戏招君况舍人
    红白戎葵相间繁，含情尽日对书轩。
    夫君太恃西垣贵，只爱当阶药树翻。

宋祁　峡中逢雪
    峡内逢霏散，凌辰望已迷。
    寒花才集栈，斜片旋沈溪。
    户入垂缯壤，田成种玉畦。
    速乾殊未惜，山道润无泥。

宋祁　硖石乘舟晚归
    晚棹乘馀兴，平川不驶流。
    山来疑逼岸，林度省移洲。
    郭迥花仍绕，岩寒桂自留。
    鼓声风处叠，帆影浪间浮。
    候吏缘溪彴，迎旗骇浦鸥。
    嚮时天际远，还有望归不。

宋祁　硖石寺
    衮衮上层巅，飞空宝構联。
    山林楚遗塞，楼阁佛诸天。
    午刹中峰影，晨香众壑烟。
    奫沦一水注，开陃二崖穿。
    旭日生岩罅，归云宿橑边。
    吾游常草草，暂对社师莲。

宋祁　下直
    殿楼传鼓报归鞍，槐道逶迤出九关。
    雨罢浮云留北阙，朝来爽气遍西山。
    倏逢行幰排辀度，稍见晴鸦接翅还。
    痴计未容官事了，只惊潘鬓飒然斑。

宋祁　夏日
    
