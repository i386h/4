<!-- { "loadSidebar": true } -->
    明年南北别君去，落照满帆秋风斜。
    天涯朋欢少披豁，还如穴鰋跳泥沙。
    两耳喧聒久厌苦，思君便欲飞仙槎。
    前时得君山阳书，副之长句封天葩。
    笔墨劲健愈精绝，铁绳钮缚虬爪牙。
    有时风雨恐飞去，尝自密锁金鸦叉。
    嗟我文字苦悭短，才力不敌两角蜗。
    下笔欲答辄自止，如君一句已可夸。
    持此聊且谢勤叩，念君不见愁无涯。

郑獬　酬张仲巽见督龙山之游
    渚宫曾燕菊千枝，落日须将急瑆追。
    料得山花也相爱，使君来晚不嫌迟。

郑獬　酬张仲巽见督龙山之游
    倒尊掷帽愧新诗，后日欢游亦可追。
    自是东风多逸兴，不关南郡出游迟。

郑獬　出北关
    去年此地送行客，俛仰之间迹已陈。
    今日复来相别处，使君却是北归人。

郑獬　出城
    尘土满城黑，出城双眼宽。
    山川秋意恶，风雨晚潮寒。
    物象飒以变，泥污不可蟠。
    英豪重节概，儿女感衰残。
    霜老琱弓劲，风焦画鼓乾。
    蛟螭正无赖，好掷六鳌竿。

郑獬　出城寄梁天机
    春风徘徊来何时，花光还破小桃枝。
    不因出城见花树，春到人间殊不知。
    昔年逢花便买酒，看花走马犹嫌迟。
    花傍不醉不肯去，醉到春归花已飞。
    谁怜官绂少风味，入春未拈金酒卮。
    岂惟花少醉亦少，当时故人今更稀。

郑獬　出都次南顿
    驻马绿阴下，离人正忆家。
    可怜桃李树，犹有未开花。

郑獬　出金陵却寄蒋山元师
    不及林间红鹤群，飞泉却得夜深闻。
    风帆又绝秦淮去，回望北山空白云。

郑獬　初春欲为小饮先寄运使唐司勋运判张都官
    人生长与赏心违，莫遣樽前笑语稀。
    老去未羞花插帽，醉来不怕酒淋衣。
    免听画鼓催朝去，且驻金鞍待月归。
    休道东风犹早在，落梅已扑翠苔飞。

郑獬　初入姑苏会饮
    凉风飘洒入高阁，满城绿树飞云涛。
    渴来梦吞沧海阔，醉后眼挂青天高。
    湘江姹女碧瑶佩，金谷谪仙红锦袍。
    吴儿柔软不惯见，应笑侬家诗酒豪。

郑獬　春
    雪后清风特地斜，柳条疏瘦未藏鸦。
    与君试去探春信，看到梅梢第几花。

郑獬　春尽二首
    春尽行人未到家，春风应怪在天涯。
    夜来过岭忽闻雨，今日满溪俱是花。
    前树未回疑路断，后山才转便云遮。
    夜间绝少尘埃污，惟有清泉漾白沙。

郑獬　春尽二首
    禁御平明帐殿开，华芝初下未央来。
    人间彩凤仪韶曲，天上流霞满御杯。
    花近赭袍偏灿烂，鱼窥仙仗亦徘徊。
    蓬莱绝景何曾到，自愧尘踪此一陪。

郑獬　春日
    树头啼鸟唤眠觉，无数柳绵飞入袍。
    乱花绕屋水光动，碧虹漏窗春日高。
    乳雀趁飞玉蛱蝶，娇鸦啄落金樱桃。
    倚栏正欲破閒闷，听得酒声鸣小槽。

郑獬　春日陪杨江宁宴感古作
    昔闻颜光禄，攀龙宴京湖。
    楼船入天镜，帐殿开云衢。
    君王歌大风，如乐丰沛都。
    延年献嘉作，邈与诗人俱。
    我来不及此，独立钟山孤。
    杨宰穆清飙，芳声腾海隅。
    英寮满四座，粲若琼林敷。
    鷁首弄倒景，蛾眉掇明珠。
    新弦采梨园，古舞娇吴歲。
    曲度绕云汉，听者皆欢娱。
    鸡栖何嘈嘈，沿月沸笙竽。
    古之帝宫苑，今乃人樵苏。
    感此劝一觞，愿君覆瓢壶。
    荣盛当作乐，无令后贤吁。

郑獬　慈乌行
    鸦鸦林中雏，日晚犹未栖。
    口衔山樱来，独向林中啼。
    林中有鸦父，昔生六七儿。
    一朝弃之去，空此群雏悲。
    意谓父在林，还傍前山飞。
    山中得山樱，欲来反哺之。
    绕林复穿树，疑在叶东西。
    东西竟无有，还上高高枝。
    高枝仅空巢，见此涕沾衣。
    复念营巢初，手足生疮痍。
    朝飞恐雏渴，暮飞恐雏饥。
    一日万千回，日日衔黍归。
    今我羽翼成，反哺方有期。
    如何天夺去，遂成长别离。
    山樱正满枝，结子红琲肥。
    而我不得哺，安用自啄为。
    嗟嗟我薄祜，哺之固已迟。
    尚有慈母恩，群雏且相随。

郑獬　次韵丞相柳湖席上
    湖上春深不见沙，画桥飞影入晴霞。
    园林到处消得酒，风雨等閒飞尽花。
    令罚艳歌传盏急，诗成醉墨落笺斜。
    兰亭乐事无丝管，待与羲之子细夸。

郑獬　次韵程丞相观牡丹
    满车桂酒烂金醅，坐绕春丛醉即回。
    争得此花长在眼，一朝只放一枝开。

郑獬　次韵程丞相观牡丹
    碧凉繖下罩罗敷，只恐晴晖透锦襦。
    醉倚玉栏问春色，此花胜得洛中无。

郑獬　次韵程丞相观牡丹
    第一名花洛下开，马驮金饼买将回。
    西施自是越溪女，却为吴王赚得来。

郑獬　次韵程丞相牡丹
    曾倒金壶为牡丹，矮床设座绕花坛。
    有人偷插玉钗上，到夜更留银烛看。
    醉里春风遗翠帽，归时寒月送琱鞍。
    如今兰棹催西去，惆怅明年谁倚栏。

郑獬　次韵程丞相重九日示席客
    湖光飞出洞庭秋，拍手齐看山公游。
    黑云抱日离东海，苍霞穿漏红光浮。
    我公重惜此佳节，携宾留燕停鸣驺。
    城角直穿一气外，碧鳞缥缈飞高楼。
    晚花纤丽金靥闹，平莎蒙密绿发稠。
    手把玻璃笑当坐，飘然逸气凌云遒。
    须臾大卷出新作，铁网包住鲸与虬。
    四座传观赏佳句，丝管不发清歌留。
    茱萸著酒紫香透，芙蓉插髻双眉修。
    后堂新压菊花酿，倾在玉盆凝不流。
    美人再拜劝公饮，一饮可忘今古愁。
    谁谓长戈可驻景，谁谓萱草能忘忧。
    斯言寥阔不可考，乐事须向尊前求。
    霓裳法曲古来绝，小槽琵琶天下尤。
    只此醉乡有佳境，此境不与人间侔。

郑獬　次韵酬项城姚子张到县感事
    胶西童子近之官，坐按春秋讨隐桓。
    休叹折腰向彭泽，犹胜索米困长安。
    来篇喜见万金字，厚报恨无双玉盘。
    莫就白云买烟艇，磻溪久已弃鱼竿。

郑獬　次韵酬张择甫
    别后正春孟，溪头黄柳芽。
    相思满芳草，独自照残花。
    晚树秦川阔，黄云瘴海赊。
    上楼无别望，归路向西斜。

郑獬　次韵梁天机见寄
    一听秋声鬓已凋，孤心惊起拂星杓。
    轮囷自分为蟠木，瀋落宁堪作大瓢。
    新箧唱酬诗草满，旧衣倾泼酒痕消。
    高篇已许临佳菊，更作栏杆护翠条。

郑獬　次韵石秀才淮上偶作
    出汴忽如鱼脱网，长淮万里断烦嚣。
    白云已抱日光转，碧浪更和天面摇。
    自此乘槎须犯斗，谁能鞭石解为桥。
    玉京醉客无消息，不及蓬山两信潮。

郑獬　次韵汪正夫对雨
    雨气飘萧动竹斋，惊秋高思若为裁。
    壮心虽被愁催去，欢意须凭酒借来。
    云脚一从边地合，风头半是海潮回。
    长汀从此伤摇落，独有骚人最费才。

郑獬　次韵元肃兄汴口阻风
    风阻浪头如駥马，险於天堑欲摧车。
    却随宿雁留寒渚，深羡飞云韂碧虚。
    对酒客怀真土梗，满船生计只图书。
    世无勇妔携之去，不得连鳌作脍鱼。

郑獬　次韵元肃兄见喜知荆州二首
    逾年谬掌凤凰诏，择日拜章芸若庭。
    拥节笑归江汉国，飞帆醉拂斗牛星。
    留连物景诗千首，准拟交亲酒百瓶。
    共采芳兰晨事毕，不妨儿侄夜横经。

郑獬　次韵元肃兄见喜知荆州二首
    西风原上鹡鴒鸣，喜见朱旗画兽狞。
    尘袖渐抛秦地远，云帆聊作楚江行。
    人家掩映寒塘水，秋物鲜明绿树橙。
    欲表新阡在郧国，不同张翰浪逃名。

郑獬　次韵元肃兄三题汴渠夜泛
    汴渠夜泛亦快意，月射长波如断冰。
    不见湘灵挥宝瑟，空教水怪避犀灯。
    烟云叠影相亏蔽，星斗翻芒互降升。
    好蓄金钱多买酒，满船载去觅严陵。

郑獬　次韵张公达游西池
    醉漾兰舟不忍归，斜阳已落碧云西。
    天开银汉水初满，春入武陵人自迷。
    殿倚鳌头连绣幕，桥飞虹影度金堤。
    游人不惜残花地，无限落红粘马蹄。

郑獬　村家
    临水夹疏篁，萧然一环堵。
    稚子戏芳草，小妇舂黄黍。
    为生虽甚微，犹足安吾土。
    应笑马上人，衣湿朝来雨。

郑獬　答吴伯固
    伯固读我诗，掉头吟不休。
    明日踵我门，作诗还相投。
    初读颇怪骇，如录万鬼囚。
    笔墨又劲绝，涌纸花光流。
    想其挥扫时，天匠无雕锼。
    倒下百箧珠，滑走不可收。
    嗟余文字拙，瑕飇多疮疣。
    乃如丑老妇，见此明镜羞。
    美言反见诵，伦拟非其俦。
    扶树腐木茂，使之凌昆丘。
    又欲唱其宫，使我商以讴。
    相搏如风雷，直与郊愈侔。
    子趋则甚易，於我宁得不。
    力敌气遂作，声应律乃酬。
    譬如楚汉翁，画地争鸿沟。
    我才非子对，何足当戈矛。
    幸子时见过，高吟消百忧。

郑獬　大寒呈张太博
    寒风怒蓬勃，排户入吾室。
    沙灰涨天黑，白日赤黄色。
    捉衣拥肩坐，心脾寒憀慄。
    须臾天气变，阴黯如涂漆。
    跳空雨雹飞，四走珠玑出。
    数子方叹惊，共怪天公逸。
    先生携书来，昂颐杖飞策。
    乃召二三子，环坐与之席。
    呼童令取酒，盘飣杂梨栗。
