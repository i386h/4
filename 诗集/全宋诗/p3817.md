<!-- { "loadSidebar": true } -->
    郎星气焰万丈长，丞相大嗔凝不动。
    秀才峥嵘风必摧，大材盘礴古难用。
    衮菊寻公公却之，傍人乃献绣衣颂。
    宾屦今满河阳门，意其所拔石若温。
    浴沂岂料先与点，送客有时独留髡。
    推心置我等子弟，誓报从今到儿孙。
    离情欲噎难忘言，补天自有妙手存。
    区区易节未足论，虎头不戴貂蝉冠。
    邦人勿痴空攀辕，门人勿痴空恋轩。

曾丰　送欧阳莹中往湖南谒卿漕
    几回双脚为亲轻，未餍其亲锐茈行。
    白面书生谁一顾，绣衣使者自多情。
    祝融雨后山归洁，彭蠡秋来水中清。
    收拾还家自金玉，从渠唤我太高生。

曾丰　送石江曾元英赴太学补二首
    吾宗叱驭闯贤关，笔涌长江挟泰山。
    余子望风俱辟易，且容瑞豹露文斑。

曾丰　送石江曾元英赴太学补二首
    万物不移三百篇，得鱼固自我忘筌。
    绪余一醒冬烘眼，快着长安得隽鞭。

曾丰　送孙莘老移知南京
    稚年曾未睹风标，瀚海初闻拔俊髦。
    国子先生曾并席，蓬莱学士看挥毫。
    量涵万顷沧溟阔，气吐千寻太华高。
    述性妙思穷孔孟，指南余藻屈雄褒。
    谈经落落鉴遒铎，飞步仙仙踏海鳌。
    忠力敢前轻履尾，刚肠一决快吹毛。
    归来有意成陶赋，谪去无言吊楚骚。
    志不下人宁碌碌。时非知我但嚣嚣。
    吴江春水寻幽寺，越岭秋风听怒涛，
    宣室鬼神灵语断，长安钟鼓梦思劳。
    广陵南隔迷桑梓，泗水东不断照节旄。
    威{左忄右詹}四隅消警吠，惠流比屋乐耕缫。
    真仙应祝通时泽，朽骨平冤息夜号。
    潇洒幅巾忘梦觉，清凉丈室笑燻膏。
    淮阳大节孤尤峻，吏部雄材晚更宴。
    滥使执经称弟子，虚烦解榻下功曹。
    曾迷马祖山前鹿，顿悟华亭水底篙。
    细札忽闻更屏翰，高牙俄见列弓刀。
    照回天子今方晤，怒拂龙颜昔未遭。
    屈指陪京非久驻，太平功业待伊皋。

曾丰　送汪永丰被荐解组还朝
    等之土蒲同，他岂不云便。
    顾宁图此君，曾不鄙吾县。
    小折彭泽腰，仰看督邮面。
    何以剸尔繁，胸次刚百练。
    何以活尔癃，笔下丹九转。
    堂上琴昼弹，境中枕宵奠。
    那知彼魏相，不谓吾宓贱。
    物议任物情，处之以无辩。
    吾事尽吾心，持之以无倦。
    木秀风必摧，水清石自见。
    论定无后言，政成有公荐。
    万万字民心，聊复书四卷。
    概之六经然，意视文更善。
    掇置黄麻中，专美学士院。
    万万字民功，聊复碑一片。
    概之舆议然，实视声更羡。
    掇置青编中，专美循吏传。
    行车气駸駸，卧辙心恋恋。
    中牟满考回，太傅独班见。
    采珠有相酬，怀玉毋自炫。
    我以无聊归，兹其不胜羡。
    已已长杜门，行行稳乘传。
    相望道何修，相送足何殿。
    缺然物将诚，聊尔诗当饯。

曾丰　送五行家唐克寿
    初心半信术家流，百诺于兹未一酬。
    一行无非占不验，北平终是命难侯。
    云宵许我乘南鹄，江海教谁伴白鸥。
    季主游方逢贾谊。殷勤勉为汉家谋。

曾丰　送五羊曾仲卿改秩受县南归
    近派家于粤，初封国自鄫。
    要无非我族，终不是它曾。
    阅谱宗盟重，联官事契增。
    居常多阻间，仅获一瞻承。
    逆旅重交臂，高谈屡抚膺。
    秋风楼上月，雨夜案头灯。
    把酒相兄弟，论文复友朋。
    众星朝北斗，群翼让南鹏。
    墨绶恩光烂，花城喜气蒸。
    宜民条教出，溢耳颂声腾。
    鹗牍交飞上，鸾台缓步登。
    难中须有立，妙处要无称。
    顾我羞低首，从今乐曲肱。
    未忘为吏隐，犹学在家僧。
    念旧宁无感，驰书恐不能。
    官高余健走，可遣到庐陵。

曾丰　送夏国宝
    螺山螺水爱其英，属者分之在少生。
    不啻海涵胸次大，犹贤泉涌笔端清。
    百年事已余长虑，千古功犹欠大成。
    归觅知音振贫{左卒右页}，重来参我勘希声。

曾丰　送张叔介
    籍甚江西汝水头，功名驱作岭南游。
    当机笔易千人阵，得意诗轻万户侯。
    炫昼江山供泛爱，酣冬风雨送牢愁。
    脚皲莫患无堪软，四海多情涂柳州。

曾丰　送镇江张禹功献边事未报过建康谋辟
    边上事千种，袖中书一编。
    曳裾逢白眼，骧首隔青天。
    又辍安刘手，而撑访戴船。
    严公犹欠士，应辟老诗仙。

曾丰　送中书舍人郑惠叔入国二首
    北戎轻用武，西汉重开边。
    币帛毫芒费，生灵百万全。
    几驰衔命使，今辍判花员。
    专对从容道，王君正乐天。

曾丰　送中书舍人郑惠叔入国二首
    万里出疆车，驰驱过故都。
    离离京国黍，猎猎塞桓榆。
    城邑坚和脆，山川迳与迂。
    要归奏天子，潜笔写为图。

曾丰　送钟上舍应禧
    向上机关口挂壁，一言且蔽诗三百。
    胸次融成安乐窝，笔头点出华胥国。
    诚然甚正□而葩，要会百家归一家。
    从建极来都有准，出游尘外始无瑕。

曾丰　宿南海神祠东廊候月烹茶次闻雷
    祠宇眈眈海岸头，况逢冷夜更清秋。
    风前尘外笛三弄，饭后月中茶一瓯。
    借我孤舟随水住，乘时一棹与天浮。
    旧谈八月流槎事，岂料予来傍女牛。

曾丰　宿上望上桂楼
    重屋峥嵘据道周，浪行良劝小淹留。
    星无匿彩天澄夜，云不遗瑕月粲秋。
    金气方张犹重杀，物华已结未多收。
    老来姑置行藏事，它日其怀独倚楼。

曾丰　随牒至南康军呈李宰四首
    蹀躞骐骝去路宽，西清太冷北门寒。
    且将东观编摩手，来作南康拊字官。

曾丰　随牒至南康军呈李宰四首
    善刀初不露锋芒，五柳围门琴卧堂。
    百里桑麻春塞眼，四时风月夜搜肠。

曾丰　随牒至南康军呈李宰四首
    乘闲赢得答江山，答子江山未得闲。
    堕泪碑中恩有剩，凌烟阁上事犹悭。

曾丰　随牒至南康军呈李宰四首
    南来摸索子长胸，已有东坡独秀峰。
    再过峰前问鱼鸟，尽归陶令锦囊中。

曾丰　岁在己未与南康宰周丈君可相别至戊辰复会于晋康次所惠韵谢之
    君诗他莫与同年，绝岸孤峰自一边。
    气质乾坤方判后，规模风雅未删前。
    相思鉴里縻旬岁，自稔囊中擘一篇。
    留与江西为后社，子孙不敢作私传。

曾丰　太白山西隐寺木犀
    族出于仙住傍僧，羞为春事与时争。
    长专太白山涵润，独淹中秋月渗清。
    色染真空如自失，香薰正觉若相成。
    灵云有幸相遭遇，不要桃花作证明。

曾丰　太平老豁庵
    父母胞胎未结前，赵州识后笑南泉。
    豁然道与虚空似，不道虚空似豁然。

曾丰　谭贺州勉赋水仙花四绝
    会逢青帝欲回春，先与梅花清路尘。
    自别其衣黄一点，示吾不敢与兄均。

曾丰　谭贺州勉赋水仙花四绝
    与水相蒸暖盎春，湘妃洛女是前身。
    乘风香气凌波影，挑弄眠冰立雪人。

曾丰　谭贺州勉赋水仙花四绝
    高固难为太素容，卑还恶紫又羞红。
    柔黄软白交相混，色一归于正与中。

曾丰　谭贺州勉赋水仙花四绝
    玉女琼姬暂谪居，水中无可与为徒。
    莲花固与六郎似，贞女终轻贱丈夫。

曾丰　题安子承读易堂
    卦辞爻辞易之注，孔子读之悟其故。
    彖辞象辞易之疏，孔子作之志其悟。
    悬知孔子大悟时，太虚中不挂一丝。
    与易为一自不知，奚以卦辞爻辞为。
    渠无孔子大机械，所恃嗫嚅三尺喙。
    象彖爻辞从领会，其如犹有卦辞在。
    诚使时习能绝编，安知日新不忘筌。
    著脚还超九师先，回头更勘三画前。

曾丰　题潮出海门图
    海涨为潮在在均，浙江别有主潮神。
    声摇地脉雷霆怒，风擘崖根趂屭嗔。
    鲛鳄乘风喷立雪，虹蝩挟雨涌横银。
    吾诗渠画俱摹写，试鉴工夫孰逼真。

曾丰　题陈晋卿颐斋
    鲲鹏振翼初九万，榝楠归根终数寸。
    稚须有发老有收，养之各要适欺发。
    三儿读书翁卧听，生涯固有何所营。
    功名羞从奇道取，文学厌与今人争。
    谁揭此斋函二意，翁养其恬儿养锐。
    今虽异养后同功，一本庄椿三郄桂。

曾丰　题陈宗元拂云轩
    滩西地不爱其珍，虎豹文章善自陈。
    缥节犹储何尉粉，缃苞不纳庾公尘。
    性高霜雪摧难折，气直风雷拔易伸。
    寄语箨龙无傲主，主家今有似龙人。

曾丰　题陈宗元立斋
    人言礼起于太一，吾言礼止于皇机。
    强名皇极体何如，卓然万象中间立。
    流年鼎鼎三十余，古人有立君可无。
    克己未追颜所复，过庭犹学鲤之趋。
    五礼同归一中尔，何当中立而不倚。
    膰肉无来孔子行，皮冠不设虞人止。
    区区行止未足轻，扩充更可轻死生。
    黄垆在前始易箦，白刃垂下犹结缨。
    一有所立百无抗，砥柱中当拍天浪。
    千古不磨立斋名，泰山北斗在头上。

曾丰　题谌氏奉先亭
    大协龟{左冉右龜}兆，新成马鬣封。
    雨余生乱草，霜后拱孤松。
    泣酹春秋酒，颦撞日暮钟。
    若无翁仲在，谁鉴答恩胸。

曾丰　题邓保章真二首
    旧以书生新保章，衣冠法合改其常。
    中年不觉青衫好，暇日宁从野服强。

