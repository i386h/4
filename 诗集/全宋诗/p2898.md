<!-- { "loadSidebar": true } -->
    东崦人家三百树，与君扶杖试寻之。

滕岑　惜梅
    沈瘦难禁诗作魔，年年诗句为花多。
    亦知习气要除尽，奈此高风胜韵何。

滕岑　惜梅
    牧孺樵童不管风，乱攀曾不比荆榛。
    那知立马江南客，一萼真香泪一巾。

滕岑　闲题
    漏云残日凄欲阴，占巢归鹭纷投林。
    风吹旷野暮色白，山近小窗秋意深。
    已将梦事了得丧，更凭杯酒寄浮沉。
    书生习气难料理，有底苦吟劳此心。

滕岑　辛丑大水
    天公哀此生人苦，潸然出涕洒下土。
    五昼五夜涕不已，平陆成河山作渚。
    是方为邑本霔下，今者之变顷未睹。
    何止人家水半扉，或压或溺遍处所。
    举家老稚几为鱼，夜乘一叶投山坞。
    虽知此邦祸可免，颇念吾庐欹莫拄。
    朝登山巅聊放目，流尸蔽江可胜数。
    何处奔洪之所挤，一旦至斯辜非汝。
    天公用是涕愈流，阳侯正自喜且舞。
    我愿天公且收涕，忧之反伤亦奚补。
    但令老眼开日月，苍生自然得安堵。

滕岑　行路难
    行路难，东南地倾水瀰漫。
    三江五湖沧海宽，鱼龙出没肆神奸。
    万斛不劳一蹴翻，江水有潮溪有滩。
    钱塘潮头平越山，乘潮寄命呼吸间。
    上滩篙挽寸步悭，下滩小跌沦奔湍。
    我行河道差若安，亡奈众堰为阻艰。
    两牛力尽费跻攀，咫尺犹如限重关。
    行路难西南之险更莫言。一山至有百八盘，
    猿猱欲上愁复还。汝知惮行要登船。
    恐汝胆落濆淖旋。此去投北经中原，
    崑崙万里倾濁澜。一吞数舟岁常然，
    舟楫么麽吁难全。陆行崤函车不前，
    况复羊肠万屈蟠。其余禹历诸山川，
    深入无底高{左扌右致}天。行路难，
    有如此，不如闭门且隐几。
    门前有地平如砥，无忧那忧勃堆起。

滕岑　杏花
    君家两杏闹春色，浓淡胭脂染不齐。
    试唤赵昌来貌取，若边好着白鹇栖。

滕岑　游西湖五首
    白浪吹船投跨浦，黄尘扑帽走沙河。
    若无西湖一慰眼，奈此客中劳悴何。

滕岑　游西湖五首
    雪寒映湖湖水明，西子淡妆仍浅颦。
    不会吴儿底心性，冒寒湖上去寻春。
    
    
滕岑　游西湖五首
    林君庐不存已久，苏公堤比旧尤佳。
    绝怜夹堤柳渐暗，谁见傍庐梅正花。

滕岑　游西湖五首
    乍来乍去堤边鹭，似有似无烟里山。
    何人为展古画轴，尘暗缣绡浓淡间。

滕岑　游西湖五首
    丰乐楼头沸管弦，拍床唤酒记当年。
    而今寂寞空栏榡，楼下涟漪自宛然。

滕岑　赠何应叔
    一面玉泉三载前，重来云翮已翩然。
    笔端何自得许妙，林下不当迍此贤。
    作个分明蚁宫梦，胜渠辛苦鸟窠禅。
    无盐定自废刻画，索我恶诗何处传。

滕岑　赠徐谷三绝
    解后逢君醉山县，殷勤访我到江城。
    闲携箬笠无人识，狂杀痴儿问五行。

滕岑　赠徐谷三绝
    裂去儒冠今几年，颠毛萧索任垂肩。
    相逢记得初相识，回首西风一泫然。

滕岑　赠徐谷三绝
    曾向林间对酒卮，不嫌俗物亦伸眉。
    江湖若许同归去，能为先生理钓丝。

滕岑　折花
    清晨折新花，插向玉瓶水。
    休云离本根，且复新案几。
    置酒就之饮，芳片落杯里。
    犹胜向中园，容易污泥滓。

滕岑　中兴碑
    字画端重无倾欹，文辞简古有刺讥。
    高堂一见为却立，知是浯水中兴碑。
    当时长安望浯水，相去不知几千里。
    斯文自合上送官，如何鑱向千岩底。
    二公用意深复深，知我罪我俱无心。
    不向一时求赏音，亿代宝之如璯琳。
    孽臣之事置莫说，尚喜蚕头未讹缺。
    纷纷理乱堕空虚，千古断崖悬日月。

滕岑　拄杖
    久矣相随若弟昆，周全险阻可须论。
    断桥测水露半影，野路擉泥留乱痕。
    痴坐自怜今日嬾，颠持敢忘昔年恩。
    得君分付吾何恨，休向林间打睡门。

滕岑父　和岑子上郑广文诗
    吾侪不解事，刚欲羊枣嗜。
    居然藜苋肠，厚味非天置。
    甘此腐儒餐，庶几不为崇。
    朼来钓濑滨，溪山相妩媚。
    况复有诗人，深悟作者秘。
    诸公竞推挽，其柰造物戏。
    青衫晚从事，着以供燕侍。
    文章可华国，谁云只小技。
    堂堂陈无敌，敢不三舍避。
    载酒践前盟，时当问奇字。

滕继远　新晴可喜同吴斗南登塔院
    一雨浃辰外，乍晴如酒醒。
    临豩照净绿，陟巘到高青。
    翠霭俯深樾，黄云迷远坰。
    超然信尘表，风袂龙冷冷。

滕珂　谒梅都官墓
    百年诗老卧空山，犹忆当时语带酸。
    赢得儿童唤夫子，可怜名位只都官。
    手编新史唐文备，骨立残碑汉籀漫。
    落日牛羊上丘陇，草埋翁仲独蛾冠。

滕珂　谒梅都官墓
    宛陵城南柏山寺，行到西厢见旧祠。
    人物欲观喜佑老，铭文空有醉翁辞。
    银章粉墨谁舒卷，金薤琳琅自陆离。
    每见河豚起春岸，永怀风致细哦诗。

滕墂　拜岳将军墓
    大坟老树列其中，小冢旁堆树亦同。
    不世孝忠惟父子，极天愤痛在英雄。
    上方有剑谁能请，中国输金使不通。
    相对含悲石翁仲，老衰无泪落秋风。

滕墂　东城
    东城有高楼，峨峨冠城阙。
    我来属昏暮，见此初上月。
    遥天罗江山，极目如霁雪。
    江山秀如此，岂不生豪杰。
    临风一高歌，达曙何由歇。

滕墂　溪村
    独步溪村午，时时一二家。
    绿波浮锦鸭，翠草点黄花。
    钓石临溪古，连山绕径斜。
    幽人吟未极，西日散平沙。

滕玲　九日登方山
    知君夙昔爱登山，特地相携上峻峦。
    岂但登高如杜牧，故应访旧忆未宽。
    凝眸直欲小东鲁，振袂如将近广寒。
    幸有酒尊供笑语，不愁归路十分难。

滕乔　和刘颖呈张经略韵
    隐然重望压边尘，号令风生玉帐兵。
    诗思江山真得助，威声草木尽知名。
    要令万顷窥黄宪，不把千畦付曲生。
    坐使胜游还旧观，追随那得胜公荣。

滕涉　游泰山灵岩寺
    山半旧招提，扪萝蹑石梯。
    佳名标四绝，胜境出三齐。
    殿古烟霞窟，庭深桧柏蹊。
    岳灵分地界，云险接天倪。
    香篆清风褭，松廊翠巘低。
    飞尘无路入，幽鸟隔岩啼。
    破梦泉声急，飘凉竹韵凄。
    微阳生顶上，残月落峰西。
    暂到犹尘慮，长居信觉迷。
    致君功业就，向此卜幽栖。

滕翔　普照寺
    海翻波浪绕危峰，无尽岩前此界空。
    不是灰心求佛者，片时艰住寂寥中。

滕元发　浮云楼
    举头便是长安日，弄袖时飘梦泽风。
    茂苑久抛飞鸟外，楚台遥在碧云中。

滕元发　寄越州范希文太守
    江山千里接仁风，都在东南秀气中。
    为问玉皇香案吏，蓬莱何似水日宫。

滕元发　结客
    结客结英豪，休同儿女曹。
    黄金装箭镞，猛兽画旗旄。
    北阁芒星落，中原王气高。
    终令贺兰贼，不著赭黄袍。

滕元发　句
    主人留客醉，酒美蟹螯肥。

滕元发　句
    野色更无山隔断，天光直与水相连。

滕元发　句
    万国休后外，群生奏凯中。

滕元发　句
    寒日边声断，春风塞草长。
    传闻汉都护，归奉万年觞。

滕元发　句
    负鼎早为汤右相，有文今作鲁夫人。

滕元发　句
    葱岭占佳气，氊裘拜未央。

滕元发　送程给事知越州
    又领州麾过故乡，谁怜肚胆异班行。
    患销南海城先具，气压胡天国自强。
    造膝华褒辉黼黻，跋朝佳句敌琳琅。
    圣君求治如星火，休斗新诗恨丈光。

滕元发　送俞汝尚致仁还乡
    清明冲节是身谋，御史郎官不肯留。
    回首轩裳双脱屣，放怀天地一轻沤。
    卞云苕月柴门静，菱雨苹风野艇秋。
    仰羡冥鸿空自愧，区区图报示知休。

滕镇　绍熙辛亥六月中伏日出郭观稼小休野石读仲权正字壁间所题诗因次韵
    稻香蔼蔼暑风清，下马传觞听水笙。
    父老指诗怀旧尹，为镌岩石寄心声。

滕镇　绍熙辛亥六月中伏日出郭观稼小休野石读仲权正字壁间所题诗因次韵
    身傍蓬莱近紫清，巧言一出忽职笙。
    祗今家食应无恙，书傅衡阳雁寄声。

滕宗谅　白云楼
    白云楼危压晴霓，楼下波光数毛发。
    雕甍刻桷出烟霞，万瓦参差鹏翼截。
    兰汀蕙浦入平芜，天远孤帆望中灭。
    屈平宋玉情不尽，千古依然在月风。
    漂零坐想十年旧，岁月飞驰争列缺。
    青云交友梦魂断，白首渔樵诚契阔。
    安居环堵袁安老，泣抱荆珍卞和刖。
    折杨虽俚亦知名，犹欲楼中赓白雪。

滕宗谅　翠光亭
    千古江山好树新，翠光亭上一伤春。
    碧波无尽愁无尽，留与今人复后人。

滕宗谅　鹤联句
    上霄降灵气，钟此千年禽。
    幽间靖节性，孤高伯夷心。
    颉颃紫霄垠，飘飖沧浪浔。
    岳湛有仙姿，多钧韶无俗音。
    毛滋月华淡，顶粹霞光深。
    目流泉客泪，翅垂羽人襟。
    腾汉雪千丈，点溪霜半寻。
    纖喙砺青铁，修胫雕碧琳。
    岩栖干溪树，泽饮卑蹄岑。
    鸾皇自埙篪，燕雀徒商参。
    独翅耸琼枝，群舞倾瑶林。
    病馀霞云段，梦回松吹吟。
    静嫌鹦鹉言，高笑鸳鸯淫。
