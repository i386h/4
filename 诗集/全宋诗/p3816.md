<!-- { "loadSidebar": true } -->
    虚受口三益，平反诗十愆。
    未阑宾主意，相约更明年。

曾丰　送曹伯高二首
    笔研为谋左，风霜与岁濒。
    犬呿如不夜，鸡噤似无晨。
    杖屦唤行客，衣冠辞主人。
    愿言偏强饭，涵养窦庭椿。

曾丰　送陈次毕刘德钦王才卿赴省
    梅花争送君出乡，兰花争迎君入场。
    两花之意岂不厚，非与喜机适相当。
    集英对罢燕闻喜，红迎紫送余桃李。
    问燕无恙相识初，与莺莫逆半酣里。
    中年得意非少同，未老更下不朽工。
    气驱万物挫于笔，舌挽三江吞以胸。

曾丰　送陈待制自富沙移守京口
    殿上旧开医国口，闽中新出活人手。
    亘野桑麻水旱余，连村烟火兵戈后。
    饥得以食寒得衣，召为之父杜为母。
    公为民赋闵雨诗，民为公立遗爱碑。
    古人祈天翦爪尔，今守祷佛燃臂谁。
    充其不忍寝以大，德之难忘特其微。
    东闽人怪去何遽，南徐人怪来何暮。
    油然无心出岫云，去来迟速随所寓。
    汉相无人不曰归，韦贤未老何时去。

曾丰　送陈通卿赴省
    闽南江西人，蓬梗适相会。
    妙龄华发身，气味适相爱。
    问其先世谁，意者了翁派。
    肯学喜文章，绰有风流在。
    自余锻链方，犹鼓多炉鞲。
    自余组织工，犹勘我机械。
    一投百无牾，始契终不外。
    漕台开棘围，非金必沙汰。
    也为八韵谐，辄擅诸生最。
    明年动春官，再捷惊晚辈。
    御楼尽刻长，入赴集英对。
    危言撄龙鳞，稳步踏鹏背。

曾丰　送春
    春来如柅去如流，迟速乘除不自由。
    人道朱明阴见迫，我疑红紫老知收。
    蜂围蝶绕争依恋，燕语莺啼强挽留。
    惟有杜鹃却相亮，声声劝道好归休。

曾丰　送董一之之长沙谒周丞相
    北陆澄彭蠡，南青拔祝融。
    古都为汉郡，今牧得周公。
    访戴休辞远，依刘莫讳穷。
    宽为五旬别，归橐盎春宫。

曾丰　送段文子之桂阳
    瘦筇轻拨火云开，前若相招后若推。
    康乐苍梧充史具，祝融彭蠡效诗材。
    况余湘水故人在，曾为阮家青眼来。
    囊正自枵我辄瘿，好音听与雁俱回。

曾丰　送副将胡义民到部复还广东二首
    等是天涯客，同为岭表官。
    曳裾行蹑履，持板立骈冠。
    簿领无多暇，杯盘未尽欢。
    夤缘离复合，烂熳醉长安。

曾丰　送副将胡义民到部复还广东二首
    诵史胸翻海，谈兵气拔山。
    奔驰非得已，矍铄未容闲。
    瓜戍开年赴，梅关趁腊还。
    同僚如问我，炊玉待春班。

曾丰　送赣士刘虞卿赴省
    赣岂无杰才，少有中我律。
    君以谒求交，相见便相入。
    赣岂无杰观，少有投我笔。
    君以题求诗，相许便相及。
    况加积业斋，亦入缘督集。
    岂其夤缘深，姑以臭味密。
    初知若久要，三岁如一日。
    质稳不受浮，疑非自赣出。
    辟雍诸伟人，大抵旧相识。
    其高固天资，所揉亦气习。
    谁使地块高，未放未马逸。
    今听鹿鸣歌，催赴兰省急。
    行时梅欲华，到时梅欲实。
    愿言子如梅，华实俱蔚蔚。
    笔头驱六丁，榜首争甲乙。
    青衫拜白头，人子愿始毕。

曾丰　送管长源之子光祖往谒周益公
    齿德两峥嵘，严君汉伏生。
    勖哉恢学力，行矣赫家声。
    一代道宗主，三朝人老成。
    金篦容刮膜，管取眼增明。

曾丰　送管廷辉归章贡
    久别重逢笑脱颐，休谈愁绪杀腰围。
    不如意处人人有，未放心时事事非。
    蔬箂家风难以住，莺花天气速人归。
    归囊强半诗材具，莫怪齐眉不下机。

曾丰　送管宪出城
    海上连旬雨，城东一尺泥。
    肩舆行辙兀，据板坐犹欹。
    鸟语如相问，松声似见嗤。
    平生说高尚，何事送迎为。

曾丰　送广东潘帅移镇湖南十口号
    金华洞里太舑仙，千骑来开万里天。
    领海百氛旬月了，余功赢得坐三年。
    
    
曾丰　送广东潘帅移镇湖南十口号
    束缚渠魁到帐前，指挥号令海洋边。
    潮循恩惠二千里，水道今无多桨船。

曾丰　送广东潘帅移镇湖南十口号
    晋盗奔秦代勿追，碧油幢下昼阴移。
    虎符不下军民去，闲杀摧锋老健儿。

曾丰　送广东潘帅移镇湖南十口号
    珠商贝客市门听，牙侩闲边自品评。
    郡将不收蕃船物，今年价比向年平。

曾丰　送广东潘帅移镇湖南十口号
    侍帅太监眼非低，也爱州人为立牌。
    到得徽猷胸次别，政成浑不要人知。

曾丰　送广东潘帅移镇湖南十口号
    教条花目不胜多，借使上碑能几何。
    不似民间乱收拾，从头分入广州歌。

曾丰　送广东潘帅移镇湖南十口号
    广州初怨失吾侯，径入中都为借留。
    上诏广人好归去，朕心先已许潭州。

曾丰　送广东潘帅移镇湖南十口号
    八碑新打挂舲斋，万里春从碑上来。
    墨本不须多带去，潇湘有石可重开。

曾丰　送广东潘帅移镇湖南十口号
    数事平反转两官，金章不博鬓毛班。
    继今功大勿全有，从古恩多宁少悭。

曾丰　送广东潘帅移镇湖南十口号
    身离瘴雨脱蛮烟，自幸得归如得仙。
    更愿留侯轻万户，不须辟谷也长年。

曾丰　送广东赵主管得倅临漳二首
    清切分天派，馨香出月宫。
    羊城初白发，莲幕两春风。
    外计方将上，南图又欲东。
    我来犹未晚，几度笑谈同。

曾丰　送广东赵主管得倅临漳二首
    有伟今丞相，犹亏□令君。
    全材拔半刺，白发拥红裙。
    何处分风月，无时上水云。
    莫将车骑去，惊动白鸥群。

曾丰　送广西经略应寺丞被命改除归朝奏对
    蔚林妖血扫已除，桂林剜肉补未苏。
    玉清玄帝右是顾，金华散仙南其驱。
    下车首问民所苦，踊跃近前争告语。
    醋缗苛敛重伤农，蟺醝钞抑敷良困贾。
    小断于独大叫阍，一呼痛拔百蠹根。
    连营坐卧老将校，万里耕桑长儿孙。
    足醉于湿殊未醒，奏函频以中州请。
    十行洒渥下九天，两踵腾辉轻五岭。
    五更黄道烟霏霏，追随列宿朝紫微。
    三寸舌沃万乘渴，一丸药起四海痿。
    君臣道合有余美，乞以属之门弟子。
    区区抚字得闲功，一一编摩为野史。

曾丰　送胡平一赴召六绝
    豫章名胜二三公，分置谏坡枢府中。
    公更归为吾道重，涪翁不得擅宗工。

曾丰　送胡平一赴召六绝
    汝颍初陪长者游，齿牙名理晋风流。
    讨论周易开端处，涵泳羲皇向上头。

曾丰　送胡平一赴召六绝
    学校不兴名教衰，公其一力主张之。
    三千弟子还初籍，六一先生入后碑。

曾丰　送胡平一赴召六绝
    此邦名分久无知，初政专精立等夷。
    与我军民新耳目，还他天地旧尊卑。

曾丰　送胡平一赴召六绝
    诏归台阁侍从容，名节相高气自雄。
    攘臂何愁难倒海，抬头不畏有颓嵩。

曾丰　送胡平一赴召六绝
    匪旦参兮伊夕枢，收藏名迹不容书。
    史官强立功臣传，房本无功功有余。

曾丰　送梁藤州广誉解组还朝兼简葛子章卢伯真
    乾道淳熙间，随牒公之邑。
    我闲时曳裾，公喜当折屐。
    过从未多时，情好已相得。
    功名打门催，马首遽湖北。
    一为卢溪留，便作弱水隔。
    解后五羊城，恍如不相识。
    初惊面颜苍，徐视髭鬓黑。
    款曲遍谘诹，交游半凄恻。
    一别十五年，种种事非昔。
    更著一回别，又岂胜叹息。
    梅雨逗谈机，槐风速行色。
    愁边更添愁，客里仍送客。
    笑骑五马归，郎省平步入。
    天南九万里，谁得碍鹏翼。
    语离当有诗，颂德似无益。
    清晖百尺虹，方广千丈碧。
    高盖山下松，极乐岩里石。
    一切奇杰观，无不入我集。
    转眼虽寥寥，扪胸犹历历。
    公归为致言，久疏颇关忆。
    老葛年少卢，亦有风月癖。
    唱酬旧知音，来往今扫迹。
    相逢问撙斋，依旧四立壁。

曾丰　送刘尚书再守赣之一年移帅豫章
    赣农虽懒连岁丰，赣囚虽黠连岁空。
    农囚今昨性岂异，今守盖与昨不同。
    鬼窥莫见活城手，酒浇不下忧民胸。
    十年五度看易守，万口一词独归公。
    公凡两来亦两去，前去殊邦今本路。
    德公吾与军民同，军民未解吾细谕。
    向汝思公公复来，今公去汝汝勿虑。
    仅隔一江千里间，岂忘三任五年处。
    军民虽诺犹动情，不忍江头送公行。
    泪随赣石顺流下，碑在巽门前面横。
    千里和气散万里，一城春风分十城。
    但疑赣人送未了，洪人又送朝行京。

曾丰　送刘薰卿
    未曾得隽利名场，犹敢犯危烟瘴乡。
    大庾岭高梅挺拔，东莞天远海汪洋。
    其凡饱以史收拾，所异刚于诗主张。
    归数群雄可雌视，麒麟谁得碍康庄。

曾丰　送马少卿自广东漕易江西宪
    湖南岭南迎复送，车上马上觉复梦。
    夜来梦入大江西，山见崆峒水章贡。
    身为使者似光华，眼厌视之徒倥偬。
    人贪公厌非矫情，外物皆轻吾道重。
    小行吾道幸吾民，楚越已休虞芮讼。
    粤人欢喜未饱间，又觉喜气吴人共。
    万牛争挽榝楠入，初疑选作明堂栋。
