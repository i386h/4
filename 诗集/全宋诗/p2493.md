<!-- { "loadSidebar": true } -->
    春风拂拂兮兼断云，弱柳依依兮带轻絮。
    古今离恨虽如此，动静于吾亦多意。
    高握霜筇独步时，音书莫忘远飞寄。

释重顯　送顯冲禅者
    聚散非常准，古今亦标格。
    如何无事人，还似未归客。
    秋风生群林，野水资寒色。
    谁兮谢寸阴，观彼青山白。
    冲禅行复行，五叶待时拆。

释重顯　送顯冲禅者之霅上觐兄著作
    选佛选官应在我，难兄难弟不唯他。
    汀花岸草芳菲日，远远清风争奈何。

释重顯　送小师元贲
    愧尔求师，为吾弟子。
    学虽无闻。道亦可拟。
    平飞辩月，照复流水。
    斯意斯言兮如不忘，行行拂拂兮步兰芷。

释重顯　送小师元楚
    道之冥机，一何相守。
    汝竞光阴，我亲蒲柳。
    毋厚弁之夺席，毋蒲愚之诵帚。
    深思彼伐丁丁之声，照古照今兮宜善求友。

释重顯　送小师元哲
    老卢之子，四三二一。
    将欲振飞，卷比丛室，
    松凌霜兮运青，水带岩兮流急。
    南北东西，云开见日。

释重顯　送新茶
    元化功深陆羽知，雨前微露见鎗旗。
    收来献佛馀堪惜，不寄诗家复寄谁。

释重顯　送新茶
    乘春雀舌占高名，龙麝相资笑解醒。
    莫讶山家少为送，郑都官谓草中英。

释重顯　送雄直岁
    罢参还欲勘诸方，竿木随身不易当。
    翻忆古来兴化老，主宾用尽力牵羊。

释重顯　送秀大师
    岩窦宵寒拥山帔，月高古木霜禽睡。
    西庵禅者来扣门，别我凌晨下层翠。
    欲留不可留，寫意不及意。
    屈眴迢迢安足云，花偈联联太容易。
    君不见刘阳叟，绝希冀，
    送人只道无他事。行行会有知音知，
    何必清风动天地。

释重顯　送益书记之霅水
    白苹汀是旧家乡，归兴兰舟泛渺茫。
    日暮沙禽啼欲断，不知谁在碧云房。

释重顯　送因大师
    瘦藤清对紫方袍，闲步坤维意转高。
    若到慎江人借问，金轮王子是吾曹。

释重顯　送俞居士归蜀
    何处深栖役梦频，青城抛却数溪云。
    如今老大归难得，祇寫情怀远送君。

释重顯　送元安禅者
    群峰杳蔼留不住，远道依依祇藤屦，
    旧隐萝龛付与谁，寒猿后夜啼高树。

释重顯　送远尘禅者
    衲卷残云，风高绝邻。
    倚天照雪，堪抗要津。
    八紘极目兮春山若黛，九野纵步兮汀草如茵。
    三十四老未轻识，凛然方外奚相亲。

释重顯　送云禅德
    古之送人，言作怀宝。
    我惭老病，困管辞藻。
    熊岭迢迢兮曾立夜雪，谢池依依兮笑生春草。
    头角麟龙安可论，清风步步应相讨。

释重顯　送允诚禅者
    飞泉列岫压穷野，冷碧寒青光斗射。
    片云片石何太高，为谁留在长松下。

释重顯　送蕴欢禅者西上
    金阙路曾遥，行行值开泰。
    石房云未闲，杳杳若相待。
    高踪逾履冰，何人不倾盖。
    早晚承帝恩，再卜林泉会。

释重顯　送曾侍禁
    冷匣秋波射斗星，铁衣随從古霜清。
    宣池莫问当年事，一片威风动地生。

释重顯　送昭敏首座
    君不见，鹫峰胜集，
    百万茫茫等闲过，坏衲之外皆清堕。
    君又不见，熊岭孤运，
    岁月索索艰难生，深雪之中有一箇。
    宛转流落千馀年，危分崄布空平阗。
    弁龙蛇兮眼何正，擒虎兕兮机不全。
    石窗四顾沧溟窄，寥寥不许白云白。
    掣断金锁天麒麟，高举铁鞭击三百。
    犹轻舍，争知也，
    别有七星光斗射。风前把欲赠行人，
    将报不平绕天下。

释重顯　送知白禅者
    松不直，棘不曲，
    谁笑卞和三献玉。经天纬地太无端，
    迈古超今亦轻触。靡羁束，
    何必云，素范还还，
    真规复复。旃檀叶落香风清，
    千里万里长相逐。

释重顯　送知久禅者
    霜竹凝寒携九节，铜瓶浪锁千溪月。
    天上人间不自知，行行谁共分清绝。

释重顯　送知一入京兼简清河從事
    六月千江水似秋，片帆高挂岸云收。
    行行莫谓朝天阙，况倚文星在巨舟。

释重顯　送智迁首座
    云萝杳杳藏岩曲，碧叠清飞冷相促。
    瘦藤轻衲休便休，短焰残芳续何续。
    禅家本自冥羁绊，洲渚园林曾不惮。
    十影神驹立海涯，五色祥麟步天岸。
    君看取，君看取，
    匝地茫茫有谁举。瓴畇频磨如未回，
    为吾深忆卢公语。

释重顯　送中座主入广
    舶主船中寄惠持，云霞无迹共依依。
    海山见说多嘉赏，莫便因循忘却归。

释重顯　送仲卿禅德
    高兮竺卿，秋水虚明。
    夫何之象，堪云指程，
    知吾不知，笑伽耶城。

释重顯　送重郜禅者
    春雨如膏，春云如鹤。
    忽此忽彼，乍休乍作。
    枯莇离离，维风太迟。
    幽石片片，辽空亦危。
    一花五叶兮不相似，独孤明兮还自知。
    还自知，历魏游梁徒尔为。

释重顯　送诸方化主
    空岩暖律回，极目望还普。
    数点方外云，几处人间雨。
    寥寥沧海月，依依少林祖。
    去必示劳生，清风立千古。

释重顯　送宗朴禅者
    洞庭乳窦皆泉石，抱疾何缘寄幽迹。
    曾列狂机一二三，东山西岭非相识。
    屈指嚬眉不可寻，云飞雨散空沉沉。
    如今转觉流年隔，强把冥悰苦搜索。
    纵止言欺白雪辞，宁忘笑与黄梅客。
    朴禅者，朴禅者，珠月有光惭照夜。

释重顯　送倧禅者
    涪江怒激鲸鳌宅，岌岌三山大倾侧。
    冥数俄然一箇来，步武群方作禅客。
    振声谓我分纲宗，今兮古兮何匆匆。
    令吾强为抉辞句，句句字字凛凛生狂风。
    拂散四七单传之落叶，扫荡二三直指之流蓬。
    似带微芒，敢未剿绝。
    寒木在握兮全机可笑，秋水横按兮半提可灭。
    使八极顶目者不自争衡，见斯人兮驾御昂枿。

释重顯　颂药山师子话送僧
    厇诉金毛师子子，栴檀林下青莎里。
    置也置也威目全，一出六出眉剔起。
    非拟拟，知几几，
    星流不问三千里。天外风清哮吼时，
    为君吸尽西江水。

释重顯　颂一百则
    圣谛廓然，何当辨的。
    对朕者谁，还云不识。
    因兹暗渡江，岂免生深棘。
    阖国人追不再来，千古万古空相忆。
    休相忆，清风匝地有何极。

释重顯　颂一百则
    至道无难，言端语端。
    一有多种，二无两般。
    天际日上月下，槛前山深水寒。
    髑髅识尽喜何立，枯木龙吟消未干。
    难难，揀择明白君自看。

释重顯　颂一百则
    日面佛，月面佛，
    五帝三皇是何物。二十年来曾苦辛，
    为君几下苍龙窟。屈堪述明眼，
    衲僧莫轻忽。

释重顯　颂一百则
    一勘破，二勘破，
    雪上加霜曾险堕。飞骑将军入虏庭，
    载得完全能几箇。急走过，
    不放过，孤峰顶上草里坐。

释重顯　颂一百则
    牛头没，马头回，
    曹溪镜里绝尘埃。打鼓看来君不见，
    百花春至为谁开。

释重顯　颂一百则
    去却一，拈得七，
    上下四维无等匹。徐行踏断流水声，
    纵观寫出飞禽迹。草茸茸，
    烟羃羃，空生岩畔花狼藉。
    弹指堪悲舜苦多，莫动著，
    动著三十棒。

释重顯　颂一百则
    江国春风吹不起，鹧鸪啼在深花里。
    三级浪高鱼化龙，痴人犹戽夜塘水。

释重顯　颂一百则
    翠岩示徒，千古无对。
    关字相酬，失钱遭罪。
    潦倒保福，抑扬难得，
    唠唠翠岩，分明是贼。
    白珪无玷，谁辨真假。
    长庆相谙，眉毛生也。

释重顯　颂一百则
    句里呈机劈面来。烁迦罗眼绝纤埃。
    东南西北门相对，无限轮鎚击不开。

释重顯　颂一百则
    两喝与三喝，作者知机变。
    若谓骑虎头，二俱成瞎汉。
    谁瞎汉，拈来天下与人看。

释重顯　颂一百则
    凛凛孤风不自夸，端居寰海定龙蛇。
    大中天子曾轻触，三度亲遭弄爪牙。

释重顯　颂一百则
    金乌急，玉兔速，
    善应何曾有轻触。展事投机见洞山，
    跛鼈盲龟入空谷。花簇簇，
    锦簇簇，南地竹兮北地木。
    因思长庆陆大夫，解道合笑不合哭。

释重顯　颂一百则
    老新开，端的别，
    解道银碗里盛雪。九十六箇应自知，
    不知却问天边月。提婆宗，
    提婆宗，赤幡之下起清风。

释重顯　颂一百则
    对一说，太孤绝，
    无孔铁鎚重下楔。阎浮树下笑呵呵，
    昨夜骊龙拗角折。别别，
    韶阳老人得一橛。

释重顯　颂一百则
    倒一说，分一节，
    同死同生为君决。八万四千非凤毛，
    三十三人入虎穴。别别，
    扰扰匆匆水里月。

释重顯　颂一百则
    古佛有家风，对扬遭贬剥。
    子母不相知，是谁同啐啄。
    啄觉犹在，壳重遭扑，
    天下衲僧徒名邈。

释重顯　颂一百则
    一箇两箇千万箇，脱却笼头卸角驮。
    右转右转随后来，紫胡要打刘铁磨。

释重顯　颂一百则
    无缝塔，见还难，
    澄潭不许苍龙蟠。层落落，
    影团团，千古万古与人看。

释重顯　颂一百则
    对扬深爱老俱胝，宇宙空来更有谁。
