<!-- { "loadSidebar": true } -->
    应怜跗蘤为薪米迫。移栽向明阳，
    妃媛俨行列。土膏合根性，
    功用成宿昔。除香出浅紫，
    泣露轻脉脉。含愁欲谁诉，
    折去情更惜。方求蔽芾阴，
    未受搔擢厄。嗟余自羁旅，
    何以慰新客。殷勤深夜来，
    少待山月白。

叶适　徐灵渊挽词
    自卜西南宅，始闻幽赏多。
    山供映门树，水献卷帘荷。
    近局棋频赌，邻簄酒屡歌，
    谁云秘此乐，抛掷与流梭。

叶适　徐仁父先大夫诗卷指其改补锅八句曰愿有请因疏下方
    江南隐君子，琢语冰段清。
    彼美补锅篇，义远有劝懲。
    烹饪一饷止，操持千载成。
    未须夸染指，岁晏期曲肱。

叶适　徐师垕广行家集定价三百
    徐照名齐贾浪仙，未多诗卷少人看。
    惜钱嫌贵不催买，忽到鸡林要倍难。

叶适　许敬之用余言作松山草堂然游山之意犹未已也申以为箴
    许子家住松山边，门开路陃登山巅。
    千年茂树不改叶，百尺甘井常流泉。
    堂中悄然人境绝，时有剥啄延舑仙。
    天下之山皆若此，舍而外求徒丧已。
    卑能蕴高而为谦，高能生明是为贲。
    芒鞋价长今安之，撰屨欠伸吾老矣。

叶适　许相松挽词二首
    容成堂上光华别，谢客岩前意象闲。
    身到三台良未满，年添九老定谁悭。
    高期落落尘嚣外，苦论喧喧醉梦间。
    我欲为公深着语，桂林芝树不同删。

叶适　许相松挽词二首
    行露空多晓色催，夜香烧断作飞埃。
    松江鱠好凭谁忆，金谷花浓只自开。
    玉女云中应尽去，仙人雾里更重来。
    千年一判禁锁得，涕掩寒塘错莫回。

叶适　薛端明挽诗二首
    可但补阙名官日，不逢引裾强谏时。
    上朝有疏天常纳，下殿无行谁独疑。
    论道何如出纶晚，督军颇叹封侯迟。
    凌烟画手今寂寞，豆蔻林高荔子垂。

叶适　薛端明挽诗二首
    冰稼初融阙月沉，英豪四坐地炉深。
    争看尘尾频挥处，难了朱弦未尽音。
    怪我轻谈当世事，知公默会古人心。
    空山稳对梅花宿，错向林逋墓里寻。

叶适　薛景石兄弟问诗於徐道晖请使行质以子钱畀之
    弹九旧是吟边物，珠走钱流义自通。
    认得徐家生活句，新来栏典讳诗穷。

叶适　薛君季常挽词
    汩罗漫陨离骚经，伊洛源流今更清。
    自别三年无信息，忽惊一日有铭旌。
    乾坤未放虚空坏，蛮触犹须事业成。
    桂树团圆半丘土，春风还许为君荣。

叶适　薛严州挽词
    瘴雨蛮烟尽扫清，钓台方轨净无藤。
    堪怜独立沧江上，不许朱辬更一登。

叶适　薛子舒罢官久无所授端明得谢始换承务郎
    男子行藏地，自求难问天。
    空多贾谊学，突过马周年。
    愿改京官后，常趋黼扆前。
    太平如致了，别造会昌船。

叶适　薛子舒墓
    悒悒西门路，樵歌占晚云。
    燐迷王弼宅，蒿长孟郊坟。
    少病怜医错，题书与父分。
    又言重把笔，兼欲使余闻。

叶适　雪后思远楼晓望
    腊尽冻初合，风花江欲平。
    急从高处赏，已向负前晴。
    莫与鬓争白，试将身比清。
    楼头接远岫，历历正分明。

叶适　阳复
    阳复冰潜动，云衰日界明。
    近传新诏綍，重起旧簪缨。
    斗极回东指，军容直北营。
    龙蛇多变化，旋日看超升。

叶适　叶路分居思堂
    叶媪开新学，同人饭野蔬。
    明经传一相，考古付三余。
    苔色迷青简，虫文蚀素书。
    君能葺遗址，堂宇胜於初。

叶适　叶路分居思堂
    苦说诸梁后，簪缨富远孙。
    白袍虽屡捷，黄榜未沾恩。
    淡沱磨冰砚，萧条倚帐门。
    嗟余忝宗末，老病不堪论。

叶适　医工叹重赠柳山人
    柳生洲居濠北边，繇辞质野谁所传。
    不曾入城行卖卜，有问灾福须呼船。
    叹我奇疾何频年，其初过清肌凛然，
    已忽腹拒遭拘挛。一身尽异形质变，
    恍若土木徒人言。蚤知定性不生灭，
    今安得尔庸非天。医工刃人死无律。
    妄谈标本从何出。补劳护弱转凝聚，
    排寒荡湿加淫郁。挟风上行关膈失，
    迸肉糜皮并为一，犹云无伤乃余疾。
    生虽怜我谬时命，岂悟颠倒缘此物。
    彼苍应有司杀者，授柄於工无乃悖。
    我劳万事明当休，自古零落归山丘。
    但疑未死复不活，熟视重为诸医羞。
    余聪残明不可留，治命已乖妻子谋，
    执讯空贻友朋忧。柳生听罢棹颈笑，
    既有主对非吾尤。山歌静夜声宛转，
    更着此曲歌中流。

叶适　因在秀州寄王道夫诗三首
    衮衮红尘五月留，来时落木不胜秋。
    只今春事浓如许，万里沧浪又一舟。

叶适　因在秀州寄王道夫诗三首
    鱼龙远避水光浮，草木怒长山意豪。
    独立和风清宿酒，晚云收尽月痕高。

叶适　因在秀州寄王道夫诗三首
    潘君狂甚诗能古，叶子文高世莫惊。
    何处有田求二顷，向来三月决归耕。

叶适　营师常秉烛为人说气色戏成此绝
    曙色熹微已出门，擘浮热眼相旁人。
    不如睡足朦胧起，留得沉光看本身。

叶适　永嘉端午行
    行春桥东峙岩北，大舫移家住无隙。
    立瓶若罗银价踊，冰衫雪裦胭脂勒。
    使君劝客亲付标，两朋予夺悬分毫。
    起身齐看船势侧，桡安不动涛头高。
    古来峥水斗胜负，湖边常赢岂其数。
    岸腾波沸相随流，回庙长歌谢神助。
    只今索莫何能为，败鼓搅壕观者稀。
    千年风土云不返，醉里冤雠空展转。

叶适　幽赏
    禅房里花窠，静与水石会。
    春禽更语默，夏日递明晦。
    纷然众窍殊，趺坐凛无对。

叶适　游衢州府园
    破疑庵里押衙石，尘外堂中急就草。
    犹有春风为披拂，看人歌舞过残阳。

叶适　余泛舟不能具舫创为隆蓬加牖户焉
    虽然一桨匆匆去，也要身宽对好山。
    新拗蓬窗高似屋，诸峰献状住中间。

叶适　余顷为中塘梅林诗他日来游复作
    侧闻中塘好，曾赋劝游篇。
    凌江入枉浦，聊复信所传。
    化工保作强，耿耿不自怜。
    山山高相映，坞坞曲相穿。
    林光百道合，花气十村连。
    风迎乱駊騠，日送交婵媛。
    天回徂阴后，地转升阳前。
    初如别逃秦，疏附耻独贤。
    又疑未兴周，掩拥欣俱全。
    惜哉见之晚，重寻畏彫年。
    一省三叹息，十步九折旋。
    诗家诧梅事，槁乾陋肥鲜。
    常於寒角晓，爱彼明冰悬。
    痚枝涩冷艳，小窗露孤妍。
    吟悲炙留嗛，句喜珠离渊。
    忽兹过众甫，欲彀羞断弦。
    无以寄美人，千室炊暮烟。
    明朝指行处，雾雨空迷田。

叶适　余知府挽诗二首
    寿者福之首，中兼典郡来。
    圣知天上事，磨尽世间材。
    此傺灵龟往，何方化鹤回。
    所亲都不恨，有识自兴哀。

叶适　余知府挽诗二首
    怜我抱空意，鬓间饶白丝。
    已从真率集，那复少年时。
    柳糁春前叶，松锼雪后枝。
    建炎无故老，难话省方悲。

叶适　与英上人游紫霄观戏述短歌
    野水随路贡，东风得木鸣。
    景物已和柔，川原倍敷荣。
    藏桑高既条，细草亦丛生。
    眷言云外士，及此尘中行。
    南临大陂出，波面与心平。
    道帝古精庐，黄茅间荆榛。
    会集倾远村，裳衣自鲜明。
    银钗插山丹，歌笑喧嘤咛。
    何以劳比邻，粔籹杂餦饧。
    去年谷不饮，白骨今纵横。
    等为造化役，未究悲忻情。
    归来日已夕，旧径成沟坑。
    大车者谁子，不寐方宵行。
    死魂未满眉，擿埴将安程。
    感此良自哂，抱谷非鹂鹒。

叶适　元夕立春喜晴於是郡人久不出矣
    膏火无光已累年，欢娱少味是穷边。
    强吹箫鼓迎乌帽，勾引游人近酒前。

叶适　元夕立春喜晴於是郡人久不出矣
    十夜茅檐宿冻云，商量送腊又迎春。
    并将束苇熏天焰，回得阳和捧日轮。

叶适　元夕立春喜晴於是郡人久不出矣
    艾褐家紬阔阔裁，抱孙携子看灯来。
    余甘暂弃从教觅，莫斗机心漫自猜。

叶适　月波楼
    下林百果春自花，屋藏汀阴泉着沙。
    光风腻雪谁汝惜。繁红蜜翠空欹斜。
    爱君楼高出江上，百里江山开四向。
    峻屏森耸远更寒，纹练萦回静犹浪。
    孤潮夜卷四头来，海门推出冰崔嵬。
    岂知星河遭映夺，只使鹳雀常惊猜。
    此村风俗淳且鲁，接树移花今复古。
    劝君种学化儿孙，不须贮妓呈歌舞。

叶适　月谷
    昔从东莱吕太史，秋夜共住明招山。
    正见谷中孤月出，倒影挼碎长林间。
    凭师记此无尽意，满扫一方相并闲。

叶适　再过吴江赠僧了洪
    回飚掩夹浦，势与墨楼颃。
    连袂上长桥，身弱屡见扛。
    苟无倾覆忧，恣横未易当。
    坐定互惊愕，师云乃其常。
    有时气力雄，驾浪拍此邦。
    熟风无失舟，小艇来茫茫。
    始悟寡所谙，论改色据张。
    衒小以为大，空令事难量。
    玩变不睹微，亦乖智之方。
    已矣勿复云，闻钟过石塘。

叶适　再过云庵
    寥寥夜角难禁夜，滑滑山鸡只记昏。
    风景不随人老大，苍松无语对修筠。

叶适　曾晦之挽词
    交游盛处失騱骖，笔砚穷时绾碧蓝。
