<!-- { "loadSidebar": true } -->
    那知碧虚远，一苇卧可超。
    不须换吾骸，吾慵登焦巃。
    病中追余观，所得绝富饶。

刘子翚　伯胜文本袖诗见访辄成长句奉酬盛意
    懒逐交游户昼扃，客来曳履亦逢迎。
    旧知吾里多豪隽，亲识君家好弟兄。
    瓜芋满畦聊卒岁，琴书一榻寄平生。
    骅骝历块终千里，俗眼悠悠未可轻。

刘子翚　泊舟
    莽莽荒茨岸，回回乱石滩。
    雨寒收市早，风急泊舟难。
    宇县兵犹斗，乾坤网正宽。
    殷勤嘱龙剑，莫久卧波澜。

刘子翚　蔡子强挽章
    擢秀词林少也奇，星轺荣耀更分麾。
    世传清德名方盛，生不长年理可疑。
    苏晋逃禅心淡泊。孔融好客酒淋漓。
    眼看玉树埋尘土，零落交游我独悲。

刘子翚　策杖
    策杖农家去，萧条绝四邻。
    空田依垅峻，断藁布窠匀。
    地薄惟供税，年丰尚苦贫。
    平地饱官粟，愧尔力耕人。

刘子翚　长句寄尚明学士
    短褐沉潜不近名，只今长乐郑康成。
    酒中贤圣无多酌，琴裹宫商一再行。
    翰墨放怀新水石，烽烟回首旧蓬瀛。
    四愁不为思君作，怀抱何因得暂平。

刘子翚　潮
    江晚潮风应，萧萧百里秋。
    寒声初战峡，怒力暗移洲。
    卷岸舟航尽，涵空日月浮。
    吴儿轻逐利，亡命雪山头。

刘子翚　晨兴
    晨兴访萧寺，爽气清如沐。
    坐看雨离山，飞阴断平陆。
    归途阻夕涨，伫立惊幽独。
    曳杖听残钟，却寄僧坊宿。

刘子翚　程婴墓
    停车莽苍认孤坟，烈烈英标尚想存。
    已脱遗孤安赵氏，更轻一死报公孙。
    荒林雀噪风常急，古道人稀日自昏。
    惆怅九原如可作，欲凭楚些为招魂。

刘子翚　橙子四首
    尚怀细雨初移日，著子已见清霜潸。
    绝怜面有贵人色。偶致吾侪樽俎间。

刘子翚　橙子四首
    橙虀细缕风韵胜，我不痛饮那知音。
    何如金丸走衾枕，三月梦游檐卜林。

刘子翚　橙子四首
    自从天粃守吏散，老树零落烟云凄。
    今朝我为作知已，小摘秋风黄欲齐。

刘子翚　橙子四首
    花瓷泛蜜小剂供，极有痛快鏖邪功。
    生枝滋味虽可口，流品故应甘下风。

刘子翚　池莲四咏分韵　花
    孤红低映岸，并艳远连汀。
    露浥层层展，风披叶叶零。

刘子翚　池莲四咏分韵　藕
    密蕴罗文细，明含玉色清。
    冰盘时荐美，刀惹断丝轻。

刘子翚　池莲四咏分韵　叶
    郁烈香浮雨，团栾绿荫波，
    近堤千叶乱，知有画船过。

刘子翚　池莲四咏分韵　子
    分房圆戢戢，弄色翠娟娟。
    摘实怜空的，方知雨露偏。

刘子翚　出郭诗呈张守
    出郭篮舆载酒随，林边萧寺趁幽期。
    云依石度遥看久，路绕田分欲去疑。
    落日悲风沧海外，黄化翠竹晚秋时。
    凭诗一写登临胜，为报壶山太守知。

刘子翚　出郊
    路转囊山北，扶舆忆旧过。
    乾坤征战久，游宦别离多。
    瘴树余红叶，春江又绿波。
    平生豪横气，未老半消磨。

刘子翚　春寒偶书
    浮云匿晨晖，雨雹惊春昼。
    天公号令乖，阴晴变何骤。
    小径践芳泥，通渠走寒溜。
    风颠万木偃，气凛重帏透。
    鵷鸾护巢翔，奈此群雏幼。
    拥炉乌薪然，双手慵出袖。
    褰帏望空明，屋角见遥岫。
    良朋不可招，块处惭孤陋。
    青青桃叶长，奕奕兰花秀。
    长吟曷咨嗟，佳辰去难又。

刘子翚　春圃六言三首
    候骑不侵南海，好山多近吾庐。
    醒歌醉眠任我，朝奏暮召从渠。

刘子翚　春圃六言三首
    南堂面山已胜，北槛俯涧仍幽。
    千岩莫非石友，万壑总是清流。

刘子翚　春圃六言三首
    小冻犹残柳雪，新□□□□□。
    □□□□□□，□酒时须一中。

刘子翚　春望
    杳杳尽寒色，乘高望更迷。
    晓晴山气上，春涨野桥低。
    幽鸟啼无伴，閒花发欲齐。
    几多沈寂景，醉笔为提撕。

刘子翚　春兴
    弱渌才胜舫，危青更著楼。
    管弦非老伴，风雨定花仇。
    兀坐还无味，微竹却自由。
    只嫌诗作崇，呫呫不能休。

刘子翚　春夜二首
    叶叶风鸣幕，梢梢雨打窗。
    烟销寒宝鸭，膏浅侧银缸。

刘子翚　春夜二首
    楼迥星河转，宵残鼓角催。
    重门和月锁，寒梦绕花回。

刘子翚　春雨
    暝色春朝雨，滋荣喜及时。
    云昏遥莫辨，地渴久方知。
    柳岸游画歇，涛江钓舸移。
    拒寒须把酒，病骨况支离。

刘子翚　次居仁韵
    是身如树槁穷冬，一点心华自闭封。
    久矣吹嘘存泛爱，偶於迟暮得相从。
    颇闻妙用纵横是，深愧真源左右逢。
    白云黄芽计虽下，可能无意起龙锺。

刘子翚　次李巽伯韵
    蜡封泥印了不勤，索居十载常念群。
    恋乡宁饮建溪水，怀友忽梦龟山云。
    閒中意度不沾俗，老去词华全付君。
    阿戎来归得新语，戏笔报谢非夸文。

刘子翚　次六四叔青字韵
    写出吴中胜，平生历历经。
    露窥烟渚静，山入柁楼青。
    老气何由逸，奔晖不肯停。
    北潭摇梦否，渌面照轩棂。

刘子翚　次六四叔韵
    笋舆沾汗每苍黄，今日追随得快凉。
    水落不知沙径改，风微如靳橘林香。
    我缘新病仍添懒，君不时来有底忙。
    只恐家山诮人去，十年秋兴在殊方。

刘子翚　次明仲砿字韵诗
    頶宫德厚仍信砿，北扉笔力谈笑扛。
    重圭叠璧凛群视，不使东瓯成陋邦。
    日边时见召仙李，林下那容栖老庞。
    故园此日成胜聚，归梦不泛潇湘江。
    万畦流泉裹云屋，一点远岫低吟窗。
    客来有酒辄均醉，长啸手拊高梧幢。
    挽蔬唯便玉本脆，碎鲤屡惜银鋋双。
    伊予於世真长物，扫迹自分逃崆{左山右亢}。
    骤揄扬之则过矣，岂有骨相当奇厖。
    左提右挈傥闻道，一了快若船下泷。
    极知鲁冲兄弟国，邾小尚许趋风降。
    峣峣岌岌正壁立，涛濑未敢轻舂撞。

刘子翚　次明仲凉字韵
    浮暑熏人只欲狂，秋声未肯抹横塘。
    倦看黄奶浑无味，醉着白練如许凉。
    扫砌政须修竹舞，荫花绝爱巨荷张。
    紫髯不是轻风景，更拟回鞭向葛强。

刘子翚　次明仲勤字韵
    苦无聊赖忆披云，曳杖宁知四体勤。
    握手便成忘适适，纵谈终愧自闻闻。
    浮蛆酿熟贻彭泽，斫脍图成想右军。
    莫为冷风发归兴，石峰秋月许平分。

刘子翚　次彭资深韵
    林下相从多胜友，谁如君子妙才华。
    曳裾所至成师席，射策由来有世家。
    意气胸中千里骏，文词笔下九光霞。
    邮亭一见倾怀抱，投分金兰不足夸。

刘子翚　次施子韵
    之子才非碌碌流，一官将母海滨游。
    妙齿意气看长剑，久客风霜叹敝裘。
    完璧有怀空慕兰，著鞭它日定先刘。
    岫窗故隐今何在，草棘连云淮楚秋。

刘子翚　次四六叔韵
    吾家小步兵，辞林独辉映。
    携诗过山堂，句挟风云润。
    思嵇远命驾，访戴屡乘兴。
    订古释群疑，谈玄发清听。
    年均愧质滞，禀异惊闭峻。
    赖兹时发挥，药石攻余病。
    提携兰畹曲，笑语柴门静。
    归轩鹜急响，行炬飘遗炉。
    平生共飘流，晚岁风栖遁。
    语言聊写怀，补缀酬斯咏。

刘子翚　次翁来借诸家易解闻已有新说以诗借观
    天庭吐气作静红，警逻犹烦小试中。
    政使著鞭无暇日，惟应读易有清风。
    昼评一卦纷然异，夜梦三爻廓尔通。
    闻说新笺极玄妙，可无残剩到衰翁。

刘子翚　次友石台诗韵
    清湖嵇玉山，缥缈飞双屐。
    泠风随处流，三伏无赫赫。
    未成玄圃游，聊醉端州宅。
    忆昨陪初筵，杯摇剑峰脊。
    杉篁漏疏棂，云气萦长帟。
    主人意弥厚，不吝园蔬摘。
    我亦洞幽怀，涸此一泓碧。
    至欢召融融，丛虑消刺否则。
    听君诵九流，浩若昆仑擘。
    摩天俊鸢悄，响涧惊鱼掷。
    分携今几时，浮埃翳瑶席。
    有如烂柯翁，万古逢一奕。
    醉乡梯磴坐，坐觉乾坤窄。
    兹行不果从，兀兀恨滋剧。
    未应柳源近，终作桃源隔。
    留诗友石台，光动嶙峋石。
    正令谪仙来，著语无以易。
    强吟意悠哉，追风了无迹。

刘子翚　次韵白水雪梅二诗
    闽雪少曾栖瓦白，怪来浩浩拥寒滨。
    严威故作敝裘厄，淡彩潜催幽幌晨。
    眼观醉中迷有色，心华净处照无垠。
    摇松旋拾晶荧煮，已觉肥生齿颊津。

刘子翚　次韵白水雪梅二诗
    豪气无根老自摧，尚留余习爱寻梅。
    苦寒扶病也须去，薄暮微吟垂欲开。
    静纳长芬风外坞，醉临高白水边台。
    无言自得幽贞意，莫吐肝肠锦绣才。

刘子翚　次韵蔡学士梅诗
    梅梢破白香清切，清雨含春不成雪。
    瑶池仿佛万妃游，缟裙练帨何鲜洁。
    凌晨灿烂忽惊眼，客中又过嘉平月。
    年年见梅非昔地，海角寻芳更愁绝。
    多情欲伴晓云飞，有恨只教啼鸟说。
    兵厨况是酒如渑，东阁喜听谈吐屑。
    飘零使我欢意尽，山诚暮角声呜咽。
    庭边一树春最晚，照影遥怜水方折。
    暂忙不到今几时，南北枝头开又歇。
