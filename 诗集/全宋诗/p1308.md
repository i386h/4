<!-- { "loadSidebar": true } -->
    西湖百步水作界，北城万瓦烟成堆。
    十年黄土涴双足，把筇今日踏霜苔。
    登高能赋我辈事，莫惜淡墨留墙隈。
    后日重来拂石坐，山阴陈迹空自哀。

李若水　离家
    曙风入修檐，宿霭度遥岭。
    游子恋庭闱，延此须臾景。
    临行懒加衣，上马晨烟冷。
    歧路白日忙，气候清夜永。
    前途寡亲友，所晤唯瘦影。
    长风傥或借，逸翰当少骋。
    不然早旋归，柴门保孤静。

李若水　绿漪轩遇雨与任才仲定韵赋
    才到绿漪轩，逸兴小寰宇。
    岸斜水自环，树缺山为补。
    眼界万象入，佳处难悉数。
    天公厌人闲，恼以催诗雨。
    凉飙拍窗户，残炽敢予侮。
    云脚漏夕阳，反学新月吐。
    麈尾散银毫，茶面喷雪乳。
    兹游神所靳，而我已多取。
    何时理扁舟，归作云山主。

李若水　农夫叹
    伤哉野老村下居，瘠田几亩聊自鉯。
    卒岁辛勤输税外，倒囷试量无斗储。
    牵衣索饭儿啼苦，妇姑相将挑叶煮。
    携家趁食奔四方，拚却饿死官路旁。

李若水　偶成
    自怜畴昔抱痴顽，不惯黄埃日跨鞍。
    荒径露霑旗尾润，幽窗尘锁笔头乾。
    半林残照人烟晚，一笛秋风雁影寒。
    还有田园得归去，谁能俯首缚微官。

李若水　偶书
    太原城角小军营，兀坐何人肯见临。
    半阴半晴天气杂，一去一住客思深。
    功名未信终相负，岁月无端早见侵。
    好在床头满壶酒，劝君休约十分斟。

李若水　蓬莱行
    君是神仙人，应识蓬莱路。
    愿将尘土客，共向蓬莱去。
    蓬莱高高东海东，烟波渺渺鞭飞龙。
    窗间棋罢一笑许，扶桑倒影千度红。
    刀圭绛雪从君得，天风泠泠吹两腋。
    窃桃小儿意安在，乘骏天人何处觅。
    尚闻金母呼众灵，瑶池夜晏千云輟。
    金檛玉斧散光景，凤歌鸾舞流芳馨。
    低头再拜谢君力，谢君洗我尘土腥。
    千岁还家作鹤语，朝市不知人姓丁。

李若水　平川道中
    客子结征衣，伺明鞭瘦马。
    时平路无虞，年丰村有社。
    归雁嘶层云，饥乌啄平野。
    墙花初压枝，桥柳已盈把。
    春岸坐渔人，晓陇来耕者。
    风埃政无聊，怀抱何由写。

李若水　秦会之题绝尘亭
    脱迹尘嚣外，悠然寄北亭。
    池平一鉴净。山远数螺青。
    身世惊残梦，行藏忌独醒。
    惟闲即近道，不必玩丹经。

李若水　秋风
    疏风舞天际，坐觉秋容开。
    新凉万金直，竟从何许来。
    修梧脱老叶，槭槭投空阶。
    故人渺云水，音徽谅难谐。
    政恐岁华晚，便与人意乖。
    脱巾漉初熟，聊以洗此怀。

李若水　秋怀
    满眼羇愁不可裁，西风楼阁独持杯。
    一檠短梦寻家去，万瓦新霜逐雁来。
    富贵未涯身半老，云山何处首空回。
    呼儿涤砚酬佳句，试我胸中隐隐雷。

李若水　秋怀
    西风响窗扉，炎火烦一扫。
    天清露华滋，妍碧谢庭草。
    旅怀良独难。缺月窥檐间。
    呼儿漉新酒，强俗朱衰颜。

李若水　秋怀
    鸥鸟恋江湖，麋鹿恋林薮。
    十年异乡客，临风一搔首。
    田园幸好在，三径荒稂莠。
    何当惬归兴，短鉯还入手。

李若水　秋怀
    破扇委高壁，病骨苏微凉。
    罗阶竹千挺，秀质颀而长。
    呼奴约疏箔，窗几延翠光。
    欠伸睡稍足，夕影上东墙。

李若水　秋怀
    疏筠易秋威，冉冉受风雨。
    芙蕖抱枯香，頳颜羞不遇。
    草木自衰荣，岁月谁寒暑。
    老人岸乌纱，清坐阅今古。

李若水　秋怀
    风高天宇寒，朝来几鸿过。
    长铗诉新怀，短檠续旧课。
    霜梧触阶棱，铿然警痴坐。
    吾发半已白，功名况么麽。

李若水　秋怀
    风细云动鳞，雨余山弄姿。
    渊明短篱下，渐觉秋芳萎。
    岁华任自老，酒杯亦须持。
    种种愧古人，此段差可期。

李若水　秋怀
    楚客赋秋风，表表千载师。
    衙官生恶谤，此语将谁欺。
    我欲践逸轨，每苦抽思迟。
    譬彼款段足，焉能驰险巇。

李若水　秋怀
    今古等朝暮，宇宙同咫尺。
    安得坐忘人，相从游八极。
    神仙六鳌背，富贵一蝉翼。
    君其傥悟此，在在获所适。

李若水　秋日书斋
    书闲人静睡相寻，幽鸟时时荐好音。
    唤起新秋一襟恨，南窗摇膝费孤吟。

李若水　上巳
    小桃脱萼柳梢柔，春色无边破客愁。
    好与永和修故事，一时人物尽风流。

李若水　受誓戒
    秋月净如璧，影著乌帽寒。
    残梦未辞睫，疲驽兀难安。
    龙津桥下路。灯火半斓斑。
    中台门已敞，风细帘幕乾。
    有司谨苛礼，高人窘微官。

李若水　书怀
    戎马南来久不归，山河残破一身微。
    功名误我等云过，岁月惊人还云飞。
    每事恐贻千古笑，此生甘与众人违。
    艰难重击君亲念，血泪斑斑满客衣。

李若水　书怀
    客里百无营，一室等方丈。
    行藏沙漠边，志节烟霄上，
    归思入新吟，闲愁付佳酿。
    何当把瘦藤，江山乐清放。

李若水　睡觉
    布衾纸帐饯残冬，老眼俄惊晓日红。
    好梦追寻忘首尾，但闻窗外竹摇风。

李若水　送公实兄赴省试
    吾君迈周王，於今盛文化。
    学郎纷万辈，战艺双阙下。
    公乎笔如椽，风雨供飞洒。
    燕楚何足吞，此行定应霸。
    三世守墨庄，一朝腾纸价。
    况值求贤秋，宣室政延贾。
    轻云飞陇头，车轮去如马。
    快哉上林春，杯酒须勤把。

李若水　送何文植趋京
    问君何日赴神京，明日扬鞭数去程。
    风雪一天行客恨，关山千里故人情。
    铜台曾见三都赋，金阙行传二陆名。
    自许孤高谢凡客，从今有酒对谁倾。

李若水　送李无陂还乡
    休辞十驿犯埃尘，花柳无边政可人。
    我坐宦囚归未得，仗君说与古溪春。

李若水　送李志全还乡
    半竿晓日明柳梢，飞沙眯眼东风豪。
    之子北归颜色好，黄纸写敕蓝染袍。
    只轮轧轧鸣长路，回首高风隔烟雾。
    自怜不及路旁草，却解送君君到处。

李若水　送宋周臣赴殿诗
    近侍传呼到集英，参差宫殿晓霞明。
    丹墀日对三千字，云翼风高九万程。
    天子临轩应动色，诸生阁笔总销声。
    胪传指日承新渥，千佛名经第姓名。

李若水　送唐彦英
    一鞭行色黄榆路，望断遥天垂地处。
    呜呜流水如有情，泻我离愁向东去。
    
    
李若水　送行
    去意浮长汴，离怀咏晓灯。
    明时非不遇。幽黜坐无能。
    岁月惊双鬓，林泉许曲肱。
    从今藏羽翼，敢复觊飞腾。

李若水　太行道中
    千山倚奇峭，十日寄登临。
    宇宙蜂房小，功名虎穴深。
    诗多马上得，家只梦中寻。
    头白双亲健，飘零寸草心。

李若水　题观城驿壁
    半篙寒碧秋垂钓，一笛疏风夜倚楼。
    多少巫山旧家事，老来分付与东流。

李若水　题画
    羃羃护云衣，巉巉露山骨。
    老木依苍岩，密布荫清樾。
    乞我片席地，脱巾露华发。
    横竹呼秋风，修藤步明月。
    兹焉甘终老，梦断帝京阙。
    何必学王郎，昂首但拄笏。

李若水　题画扇
    坡头霜木秋半老，沙际水禽时一双。
    乞我短篷归去好，醉听夜雨卧荒江。

李若水　题赵进夫胜轩诗
    山色堆蓝重，水光拖练寒。
    主人看不足，终日凭栏干。

李若水　铁冠道士寄书
    金甲将军传好梦，铁冠道士寄新书。
    我与云长隔异代，翻疑此事太荒虚。

李若水　途中
    马足疲长路，林端霁色开。
    客程经十驿，村酒只三杯。
    病叶迎秋落，疏云送雨回。
    何当旋故里，趁日坐墙隈。

李若水　闻卞氏旧有怪石藏宅中问其遗孙指一废井云尽在是矣井在室中床下不
    昔人游宦久江湖，怪石嵌空骇里闾。
    一井深藏缘底事，百年不出待潜夫。
    弃捐泥土性仍在，睥睨林亭气渐苏。
    微物废兴犹有定，此生穷达漫长呈。

李若水　西游
    绿暗红疏春事休，此身孑孑又西游。
    不堪回首斜阳外，一片黄云万古愁。

李若水　喜雪
    皇家有道岁不恶，雪花如絮千里飞。
    老农夸杀麦本绿，一杯汤饼令汝肥。

李若水　谢刘德谦惠叠翠峰诗
    我闻刘纲古仙子，此郎无乃渠耳孙。
    平生丘壑有真趣，脱口误与儿辈论。
    杖藜乘兴绕山腹，拨碎松影寻云根。
    一拳疏翠万峦足，见之惊喜双颊温。
    挈来珍护等完璧，浸以清泚供金盆。
    窗前细看坐忘食，冷碧尚带烟岚痕。
    斗量明珠问君买，刮我十年尘眼昏。
    莫学卫公作痴计，苛戒直欲传后昆。
    高怀脱落万事细，一笑付余无吝言。
    手扪心玩挽归兴，夜来清梦惊哀猿。

李若水　谢人惠鱼兔蟹
    昔时藜苋田陇头，近时虀盐学舍里。
    腹不成瘿肠有雷，何郎万钱其敢企。
    当年守株披褐衣，亦尝临渊羡趚尾。
    余力种黍延霜螯，计拙谋粗何足纪。
    罢官三月突无烟，两亲白头欠甘旨。
    此身分为饥所驱，旋秣羸骖诉知己。
    蓬莱高人爱诗客，邀坐绿斋尝玉蚁。
