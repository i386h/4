<!-- { "loadSidebar": true } -->
    独往便应诸漏尽，相逢未免故情深。
    槛窥山鸟有真意，窗听海潮非世音。
    一笑上方人事好，不知衰境两侵寻。

王安石　平山堂
    城北横冈走翠虬，一堂高视两三州。
    淮岑日对朱栏出，江岫云齐碧瓦浮。
    墟落耕桑公恺悌，杯觞谈笑客风流。
    不知岘首登临处，壮观当时有此不。

王安石　破冢二首
    埋没残碑草自春，旋风时出地中尘。
    墦间夜半分珠玉，犹是当时乞祭人。

王安石　破冢二首
    残椁穿来欲几春，萧萧长草没骐驎。
    墦间或有樵苏客，未必他年醉饱人。

王安石　蒲叶
    蒲叶清浅水，杏花和暖风。
    地偏绿底绿，人老为谁红。

王安石　七星砚
    余闻星堕地，往往化为石。
    石上有七星，此理余莫测。
    持来当白日，光彩不为匿。
    恍如起鸿蒙，俛仰帝垣侧。
    当由偶然似，见取参笔墨。
    豪心荡珍异，乐以万金得。
    南工始为伪，傅合巧无隙。
    亦时疑世人，故自有能识。

王安石　祈泽寺见许坚题诗
    蔼蔼春风入水村，森森乔木映朱门。
    高人遗迹空佳句，谁识旌阳後世孙。

王安石　骐骥在霜野
    骐骥在霜野，低徊向衰草。
    人枥闻秋风，悲鸣思长道。
    黄金作鞭辔，粲粲空外好。
    人生贵得意，不必恨枯槁。

王安石　棋
    莫将戏事扰真情，且可随缘道我赢。
    战罢两奁分白黑，一枰何处有亏成。

王安石　千蹊
    千蹊百隧散林丘，图画风烟一色秋。
    但有兴来随处好，杨朱何苦涕横流。

王安石　千丈岩瀑布
    拔地万重清嶂立，悬空千丈素流分。
    共看玉女机丝挂，映日还成五色丈。

王安石　前日石上松
    前日石上松，斸移沙水际。
    青青折钗股，俯映幽人砌。
    蟠根今鬯茂，落子还苍翠。
    三年一楮叶，世事真期费。

王安石　强起
    寒堂耿不寐，辘辘闻车声。
    不知谁家儿，先我霜上行。
    叹息夜未央，遽呼置前楹。
    推枕欲强起，问知星正明。
    昧旦圣所勉，齐诗有鸡鸣。
    嗟予以窃食，更觉负平生。

王安石　墙西树
    墙西高树结阴稠，步屣穷年向此留。
    白日屡移催我老，清风一至使人愁。
    纷纷暝鸟惊还合，渺渺凉蝉咽欲休。
    回首旧林归未得，看看知复几春秋。

王安石　秦淮泛舟
    强扶衰病衰淮舸，尚怯春风泝午潮。
    花与新吾如有意，山於何处不相招。

王安石　秦始皇
    天方猎中原，狐兔在所憎。
    伤哉六孱王，当此鸷鸟膺。
    搏取已扫地，翰飞尚凭凌。
    游将跨蓬莱，以海为丘陵。
    勒石颂功德，群臣助骄矜。
    举世不读易，但以刑名称。
    蚩蚩彼少子，何用辨坚冰。

王安石　青青西门槐
    人情甘阿谀，我独倦请谒。
    尤於权门疏，万事亦已拙。
    平生江湖期，梦寐不可遏。
    青青西门槐，少解马上暍。

王安石　清风阁
    飞梦孤起下州墙，胜势峥嵘压四方。
    远引江山来控带，平看鹰隼去飞翔。
    高蝉感耳仿妨静，赤日焦心不废凉。
    况是使君无一事，日陪宾从此倾觞。

王安石　清凉寺白云庵
    庵云作顶峭无邻，衣月为衿静称身。
    木落冈峦因自献，水归洲渚得横陈。

王安石　清凉寺送王彦鲁
    空怀谁与论，梦境偶相值。
    莫将漱流齿，欲挂功名事。

王安石　清明
    东城酒散夕阳迟，南陌秋千寂寞垂。
    人与长瓶卧芳草，风将急管度青枝。

王安石　清明辇下怀金陵
    春阴天气草如烟，时有飞花舞道边。
    院落日长人寂寂，池塘风慢鸟翩翩。
    故园回首三千里，新火伤心六七年。
    青盖皂衫无复禁，可能乘兴酒家眠。

王安石　晴景
    雨来未见花间蕊，雨後全无叶底花。
    蜂蝶纷纷过墙去，却疑春色在邻家。

王安石　庆老堂
    板舆去国宦三年，华屋归来地一偏。
    种竹常疑出冬笋，开池故合涌寒泉。
    身闲楚老犹能戏，道胜邹人不更迁。
    嗟我强颜无所及，想君为乐更焦然。

王安石　秋风
    揫歛一何饕，天机亦自劳。
    墙隈小翻动，屋角盛呼号。
    漠漠惊沙密，纷纷断柳高。
    江湖岂在眼，昨夜梦波涛。

王安石　秋怀
    城南平野寒多露，窗壁含风秋气度。
    邻桑槭槭已欲空，悲虫啾啾促机杼。
    柴门半掩扫鸟迹，独抱残编与神遇。
    韩公既去岂能追，孟子有来还不拒。

王安石　秋梁公陶渊明俱为彭泽令至今有庙在焉刁景纯作诗见示继以一篇
    梁公壮节就夔魖，陶令清身托酒徒。
    政在房陵成底事，年称甲子亦何须。
    江山彭泽空遗像，岁月柴桑失故区。
    末俗此风犹不竞，诗翁叹息未应无。

王安石　秋露
    日月凋何急，荒庭露送秋。
    初疑宿雨泫，稍怪晓霜稠。
    旷野将驰猎，华堂已御裘。
    空令半夜鹤，抱此一端愁。

王安石　秋热
    火腾为虐不可摧，屋窄无所逃吾骸。
    织芦编竹继檐宇，架以松栎之条枚。
    岂惟宾至得清坐，因有余地苏陪台。
    愆阳陵秋更暴横，焮我欲作昆明灰。
    金流玉熠何足怪，鸟焚鱼烂为可哀。
    忆我少时亦值此，翛然但以书自埋。
    老衰奄奄气易夺，抚卷岂复能低徊。
    西风忽送中夜湿，六合一气窑新开。
    帘窗幕户便防冷，且恐霰雪相寻来。

王安石　秋日
    莫言草木未知秋，今日风云已自愁。
    独傍黄尘骑一马，行看萧索听飕飕。

王安石　秋日不可见
    秋日不可见，林端但余黄，
    杖藜思平野，俛仰畏无光。
    栗栗涧谷风，吹我衣与裳。
    娟娟空山月，照我冠上霜。

王安石　秋日在梧桐
    秋日在梧桐，转阴如急毂。
    冥冥蔽中庭，下视今可暴。
    高蝉不复噂，稍得寒鸦宿。
    百绕有衰翁，行歌待春绿。

王安石　秋庭午吏散
    秋庭午吏散，予亦归息偃。
    岂无嘉宾客，欲往心独懒。
    北窗古人篇，一读三四反。
    悲哉不蚤计，失道行晼晼。

王安石　秋兴和冲卿
    云浮朝惨淡，风起夜飕飕。
    欲作冰霜地，先回草树秋。
    征人倚笛怨，思妇向砧愁。
    为问随阳雁，哀鸣岂有求。

王安石　秋兴有感
    宿雨清畿甸，朝阳丽帝城。
    丰年人乐业，陇上踏歌声。

王安石　秋夜二首
    客卧书颠倒，虫鸣坐寂寥。
    残灯生暗晕，重露集寒条。
    真乐闲尤见，深禅静更超。
    此怀无与晤，拥鼻一长谣。

王安石　秋夜二首
    幔逗长风细，窗留半月斜。
    浮烟暝绿草，泫露冷黄花。
    独曳缘云策，仍寻度水槎。
    归时参夜半，邻犬静中哗。

王安石　秋夜泛舟
    池堑秋水净，扁舟逆凉飙。
    的皪荷上珠，俯映疏星摇。
    深寻畏鱼渧，中路且回桡。
    冥冥菰蒲中，乃复有惊跳。

王安石　秋云
    秋云放雨静山林，万壑崩湍共一音。
    欲记荒寒无善画，赖传悲壮有能琴。

王安石　秋早
    暮寻蔡墩西，独觉秋尚早。
    山路葩卉繁，野田风日好。
    禅林乌未泊，经屋尘初扫。
    蛮藤五花簟，复足休吾老。
    
王安石　秋枝如残人
    秋枝如残人，颜色先憔悴。
    微寒吹已空，性命一何脆。
    宁当记畴昔，葩叶相妩媚。
    岁行谁使然，好杀岂天意。

王安石　求全
    求全伤德义，欲速累功名。
    玉要藏而待，苗非揠故生。
    未妨徐出昼，何苦急堕成。
    此道今亡矣，嗟谁可与明。

王安石　全椒张公有诗在北山西庵僧者墁之怅然有感
    十年怊怅蹑山阡，终欲持杯滴到泉。
    东路角巾非故约，西州华屋漫修椽。
    幽明永隔休炊黍，真俗相妨久绝弦。
    遗墨每看疑邂逅，复随人事散如烟。

王安石　染云
    染云为柳叶，剪水作梨花。
    不是春风巧，何缘有岁华。

王安石　人间
    人间投老事纷纷，才薄何能强致君。
    一马黄尘南陌路，眼中唯见北山云。

王安石　仁宗皇帝挽辞四首
    去序三朝圣，行崩万国天。
    忧勤无旷古，治洽最长年。
    仁育齐高厚，哀思罄幅员。
    欲知千载美，道德冠遗编。

王安石　仁宗皇帝挽辞四首
    凭几微言绝，群臣涕泗挥。
    哀号三级陛，缟素九重围。
    天上仙游远，宫中御座非。
    最悲帷幄侍，不复未明衣。

王安石　仁宗皇帝挽辞四首
    厌代人间世，收神天上游。
    遽然虚玉座，不复望珠旒。
    待旦移巾帻，饔人改膳羞。
    寻常飞白几，寂寞暗尘浮。

王安石　仁宗皇帝挽辞四首
    同执群方至，因山十月催。
    永违天日表，空有肺肝摧。
    帐殿流苏卷，铃歌薤露哀。
    宫中垂晓轫，西去不更回。

王安石　壬辰寒食
    客思似杨柳，春风千万条。
    更倾寒食泪，欲涨冶城潮。
    巾发雪争出，镜颜朱早雕。
    未知轩冕乐，但欲老渔樵。

王安石　壬戌五月与和叔同游齐安
    缲成白雪桑重绿，割尽黄云稻正青。
    它日玉堂挥翰手，芳时同此赋林垧。

王安石　壬戌正月晦与仲元自淮上复至齐安
    风暖柴荆处处开，雪乾沙净水洄洄。
    意行却得前年路，看尽梅花看竹来。

王安石　壬子偶题
