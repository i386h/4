<!-- { "loadSidebar": true } -->
    秋风吹我入兴元，不马荒邮倚竹门。
    诗句未成云渡水，酒杯方举月临轩。
    山川寂寞非常态，市井萧条似破村。
    官吏不仁多酷虐，逃民饿死弃儿孙。

汪元量　星子驿别客
    星江彼此系行舟，我向南州君北州。
    彭泽初归元亮醉，沙场远使子卿愁。
    人生离合花间蝶，世事浮沉柳外鸥。
    明日沾襟各分手，相思何处倚高楼。

汪元量　徐州
    白杨猎猎起悲风，满目黄埃涨太空。
    野壁山墙彭祖宅，塺花粪草项王宫。
    古今尽付三杯外，豪杰同归一梦中。
    更上城楼见城郭，乱鸦古木夕阳红。

汪元量　严郑公故宅
    蜀山突兀接青天，郑公故宅城相连。
    深深古木哀黄鸟，漠漠荒烟哭杜鹃。
    舞罢遗钿流水外，战余折戟落花前。
    将军好武通文墨，割据操心未必然。

汪元量　燕歌行
    北风刮地愁云彤，草木烂死黄尘蒙。
    挝鞞伐鼓声咚咚，金鞍铁马摇玲珑。
    将军浩气吞长虹，幽并健儿胆力雄。
    战车轧轧驰先锋，甲戈相拨声摩空。
    雁行鱼贯弯角弓，披霜踏雪渡海东。
    斗血浸野吹腥血，捐躯报国效死忠。
    鼓衰矢竭谁收功，将军卸甲入九重。
    锦袍宣赐金团龙，天子锡宴葡萄宫。
    烹龙炰鸾割驼峰，紫霞潋滟琉璃锺。
    天颜有喜春融融，乞与窈窕双芙蓉。
    虎符腰佩官益穹，归来贺客皆王公。
    戟门和气春风中，美人左右如花红。
    朝歌夜舞何时穷，岂知沙场雨溼悲风急，
    冤魂战鬼成行泣。

汪元量　燕山九日
    九日凄凉戏马台，龙山高会亦尘埃。
    天翻地覆英雄尽，暑往寒来岁月催。
    人隔关河归未得，客逢时节转堪哀。
    十年旧梦风吹过，忍对黄花把酒杯。

汪元量　燕山送黄千户之昩江
    万里关河道路迂，出门一笑意何如。
    来时雨雪侵驼褐，归日风云蔼驷车。
    玉座喜闻黄石策，金台荣拜紫泥书。
    野人无以效芹献，一斗酒边双鲤鱼。

汪元量　燕子楼
    楼颠瓦解草如鬣，燕子不来风猎猎。
    倚筇搔首重徘徊，野花丛里飞蝴蝖。

汪元量　扬州
    江都王气逐浮沤，旧说维扬第一州。
    银烛夜攒喧凤吹，金鞍晓织卫龙舟。
    绿芜城上军声合，红药阶前客泪收。
    云散月明天在水，误疑身世落瀛洲。

汪元量　扬州
    重到扬州十载余，画桥雨过月模糊。
    后皇庙里花何在，炀帝隄边柳亦枯。
    陂麦青青嘶乱马，城芜冉冉落群乌。
    人生聚散愁无尽，且小停鞭向酒罏。

汪元量　扬子江
    扬子津头客子愁，孤舟欲渡意绸缪。
    蛟龙汹汹争新穴，鸥鹭轻轻下故洲。
    水卷岸沙连地去，风掀江浪接天流。
    试披陆羽图经看，洗鼎煎茶更少留。

汪元量　药市
    蜀乡人是大医王，一道长街尽药香。
    天下苍生正狼狈，愿分良剂救膏肓。

汪元量　夷山醉歌
    楚狂醉歌歌正发，更上梁台望明月。
    朔风猎猎吹我衣，绝代佳人皎如雪。
    搥羯鼓，弹箜篌，
    烹羊宰牛坐糟丘，一笑再笑扬清讴。
    遥看汴水波声小，锦櫂忘还事多少。
    昨日金明池上来，艮岳凄凉麋鹿绕。
    麦青青，黍离离，万年枝上鸦乱啼。
    二龙北狩不复返，六龙南渡无还期。
    金铜泪迸露盘湿，画阑桂柱酸风急。
    鸠居鹊构苍隼入，蛇出燕巢白狐立。
    东南地陷妖气黑，双凤高飞海南陌。
    吴山日落无沈沈，母子同行向天北。
    关河万里雨露深，小儒何必悲苦辛。
    归来耳热忘头白，买笑挥金莫相失。
    呼奚奴，吹觱篥，
    美人纵复横，今夕复何夕。
    楚狂醉歌歌欲辍，老猿为我啼竹裂。

汪元量　夷山醉歌
    呜呼再歌兮花满台，好月为我光徘徊。
    人生在世不满百，纷华过眼皆成灰。
    夷山青青汴水绿，西北高楼咽丝竹。
    美人十指纤如玉，为我行觞歌一曲。
    含宫嚼徵当窗牖，露脚斜飞湿杨柳。
    就中有客话陈桥，如此山河落人手。
    客且住，听我语，楚汉中分两丘土。
    七雄争战总尘埃，三国莺花浩无主。
    咸阳宫殿不复都，华清池沼温泉枯。
    世间兴废奔如电，沧海桑田几回变。
    人生得意且尽欢，何须苦苦为高官。
    人生有命且行乐，何必区区叹牢落。
    遮莫金章与玉珂，何如桐江披钓蓑。
    遮莫貂蝉贵此身，何如柴桑漉酒巾。
    君不见海上看羊手持节，饥来和雪和氈囓。
    又不见饭颗山头人见嗤，愁吟痛饮真吾师。
    美人美人劝我酒，有客有客听我歌。
    须臾客醉美人睡，我亦不知天与地。
    呜呼再歌兮无人听，月自落兮酒未醒。

汪元量　忆湖上
    我忆西湖断桥路，雨色明光自朝暮。
    燕去鸿来今几度，梅花万里水云隔。
    日夜思家归不得，偶然醉归文姬侧。

汪元量　易水
    芦苇萧森古渡头，征鞍卸却上孤舟。
    烟笼古木猿啼夜，月印平沙雁叫秋。
    砧杵远闻添客泪，鼓鼙才动起人愁。
    当年击筑悲歌处，一片寒光凝不流。

汪元量　阴山观猎和赵待制回文
    围猎看人放海青，黑山峡口路交横。
    飞鸿雨湿云天远，去马风寒雪塞平。
    归客北边关柝击，过军西畔寨灯明。
    巍巍殿帐氈房暖，衣铁冷深更鼓鸣。

汪元量　瀛国公入西域为僧号木波讲师
    木老西天去，袈裟说梵文。
    生前从此别，去后不相闻。
    忍听北方雁，愁看西域云。
    永怀心未已，梁月白纷纷。

汪元量　永安宫
    蜀主遗宫有古槐，颓墙古木鸟喈喈。
    金舆罢幸荒金屋，玉仗休班废玉阶。
    三峡浪舂红日碎，两岸风振黑云霾。
    孔明图垒仍登览，野寺残僧拾堕柴。

汪元量　永康军
    锦城飞马过青城，无奈风声更雨声。
    一夜不眠何似者，筹花赌酒到天明。

汪元量　幽州城南江乡园
    幽州城南花满溪，秋千摇颺高复低。
    吹笙击鼓园之西，金鞍马踏芳草堤。
    花娘满眼歌声齐，今日烂醉归去兮。

汪元量　幽州除夜
    十年旅食在天涯，到处身安只是家。
    雪塞春回邹衍律，霜营寒入祢衡挝。
    壶倾卯酒杯浮粟，厨出辛盘饤簇花。
    奴仆不须喧鼓吹，恐惊枥马与林鸦。

汪元量　幽州除夜醉歌
    燕姬压酒春宵永，列炬摇光拂红影。
    银鸭香烘云母屏，绮窗绣阁流芳馨。
    脆管声含兰气娇，风钗拖颈乌云飘。
    锦瑟无端促弦急，纤蛾敛翠翻成泣。
    雕笼啁哳鸡鸣早，一笑红颜镜中老。

汪元量　幽州歌
    汉儿辫发笼氈笠，日暮黄金台上立。
    臂鹰解带忽放飞，一行塞雁南征急。

汪元量　幽州寒食游江乡园
    晓出城南信杖藜，江乡小圃百花开。
    侑尊妓女骑驴去，顶笠僧官跃马来。
    几架秋千红嬝娜，数行箫管绿低徊。
    隔河小艇人歌舞，摇荡春光不肯回。

汪元量　幽州会同馆
    六花飞舞下天衢，万里羁人心正孤。
    收拾碎砖裨暖炕，掘穿平地结寒炉。
    行厨日给官中粟，递驿时供塞上酥。
    忽报传宣双敕使，王门今欲试齐竽。

汪元量　幽州会饮
    客路相逢在异乡，佐尊先得杜韦娘。
    舞回锦臂花争艳，醉吸金波月斗光。
    他日未忘今日乐，老年须记少年狂。
    五陵游侠休相笑，归去奚奴有锦囊。

汪元量　幽州秋日听王昭仪琴
    瑶池宴罢夜何其，拂拭朱弦落指迟。
    弹到急时声不乱，曲当终处意尤奇。
    雪深沙碛王嫱怨，月满关山蔡琰悲。
    羁客相看默无语，一襟秋思自心知。

汪元量　幽州送景僧录归钱塘
    天目山前景老禅，长安传法旧沙门。
    十年不见身为累，万里相逢舌尚存。
    漠漠尘埃凝破衲，凄凄风露袭归辕。
    到家定有秋光在，报答黄花满故园。

汪元量　幽州雪霁翰林诸公分韵得明字
    寒雪初晴冷气清，地炉火活渐春生。
    嬾骑□□□人户，满酌肥羔朝帝京。
    屋破玉川贫亦乐，□□□坞贵何荣。
    道心自得锺仪趣，一操南音□□□。

汪元量　幽州月夜酒边赋西湖月
    西湖月，光皎洁，曾照钱王九重阙。
    钱王歌舞恋春风，月亦有情光不歇。
    一朝歌舞成尘土，断礱荒宫走狐兔。
    月亦伤主不肯明，人亦吞声泪如雨。
    西湖月，几度圆，几度缺。
    人生南北岐路多，几度相逢几度别。
    去年月圆时，我在西湖十里荷花香，
    □□月吞酒卮。今年月缺时，
    我在燕山万里来□□，□酒招月来。
    劝月酒一杯，我酒饮尽□□□□□□饮，
    胡为乎来哉。停杯问月月变色，
    嫌□□□□□窄。人生如白驹之过隙，
    若不痛饮真可惜。□□□物如流水，
    何如月照金樽里。首阳二子忍□□，
    □丘盗跖成蝼蚁。我有长鲸吸川口，
    倒挽银河添我酒。我酒千年饮不乾，
    月光与我长相守。酒酣拔剑斫地歌，
    钱王宫阙生白波。西湖月，
    光更多，有酒不饮将如之何。

汪元量　余将南归燕赵诸公子携妓把酒钱别醉中作把酒听歌行
    君把酒，听我歌。
    君不见陌上桑，鹑奔奔兮鹊疆疆。
    高堂今夕灯烛光，燕姝赵女吹笙簧。
    君把酒，听我歌。
    美人美人美如此，倾城倾国良有以。
    周惑褒姒烽火起，纣惑妲己贤人死。
    君把酒，听我歌。
