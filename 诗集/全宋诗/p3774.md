<!-- { "loadSidebar": true } -->
    朱公胸次清绝尘，吴公当日心相亲。
    风流蕴藉接前辈，寥寥斯世能几人。
    达观名斋深有意，欲把前修相警厉。
    只今吴公德弥劭，始信磨砻成伟器。
    古人心广体亦胖，纷纷世俗争豪端。
    已私未克欲求道，窥见一二皆童观。
    达人大观观底事，天地为物原不贰。
    痒疴疾痛皆吾身，彼我胡为分贱贵。
    达观主人心地明，分符赞幕无亏成。
    每言此身非我有，年来直欲非死生。
    白发红颜难老态，福禄方隆殊未艾。
    愿君善保千金躯，归觐紫宸锵剑佩。

袁燮　题习斋
    寓形宇宙间，所至习乃成。
    事以习故熟，艺以习故精。
    婴儿始匍匐，习之能自行。
    南人初学没，习惯如履平。
    承蜩有余巧，解牛新发硎。
    是皆习孰故，见者为之惊。
    矧惟君子学，吾道深而宏。
    欲穷圣贤域，精微故难明。
    圣贤与遇鄙，何啻莛与楹。
    愚夫堕恶习，自蹈谷与坑。
    善恶分舜跖，毫釐当细评。
    莫将朱夺紫，无使渭浊泾。
    要源见端的，履践严度程。
    容貌必齐庄，坐立无倚倾。
    视听一於礼，言语纯于诚。
    百行季为本，战战如奉盈。
    操行洁冰玉，宇量涵沧溟。
    经德岂干禄，为善非近名。
    方其学习初，是非交战争。
    见义勇必为，有过时自挟。
    造次必致察，思虑防始萌。
    恶念痛扫除，用力如用兵。
    善端谨护持，保已如保城。
    新功生者熟，旧飞熟处生。
    一心湛不挠，四体明且清。
    平居寡悔尤，处困心亦亨。
    谁知人寰中，有此天爵荣。
    嗟予资浅薄，役于蕞尔形。
    主宰未纯一，气血时纵横。
    岁月不我与，循省敢遑宁。
    以习名其斋，为我座右铭。

袁燮　题庸斋
    人生一世间，当为一世杰。
    琐琐混常流，有愧古明哲。
    努力求至道，毫发无差别。
    伟哉平常心，光明配日月。

袁燮　天童道上二首
    巌岌崭岩太白峰，高名千古独称雄。
    放怀拟向山头立，宇宙都归一望中。

袁燮　天童道上二首
    太白峰前三十里，古松夹道奏竽笙。
    清辉秀色交相映，未羡山阴道上行。

袁燮　挽丞相忠定公
    孝皇龙飞策多士，宗英第一天颜喜。
    力言万事实为原，要与邦家立基址。
    堂堂硕望耸中外，耿耿丹心贯终始。
    绍熙之未天步艰，忠臣义士肝胆寒。
    元枢扶日上黄道，指顾宗社磐石安。
    亿万生灵疑虑秋，转移愁叹为欣懽。
    帝谓忠劳无与并，爰立作相专魁柄。
    大开公道延时髦，相与同心究民病。
    区分玉石殊薰莸，贤人得志憸人忧。
    不堪狂云巧妒月，何意积羽能沈舟。
    衡阳道上霜松劲，日色惨澹风飕飕。
    行路咨嗟泪相续，兴怀安靖恩难酬。
    皇情怆然思旧德，辨诬雪谤分白黑。
    诛锄元恶氛翳扫，昭揭殊勋鼎彝勒。
    由来物理屈必伸，况此柱石真伟人。
    莱公获谴死海上，至今勋绩摩苍昮。
    中兴赵李二人杰，亦复身后褒忠纯。
    嗟尔谗夫太无识，徒把巧言污硕德。
    正人摧折不妨荣，尔辈羞愧宁有极。
    蚤知此事难追，当年讵敢怀奸欺。
    我作此诗慰忠烈，因为人间息邪说。

袁燮　望东湖五首
    澄泓万顷浸冰轮，千尺惊看玉塔新。
    满目辉光相照耀，乾坤何处不精神。

袁燮　望东湖五首
    天上金波印水心，心中波浪亦成金。
    小舟荡漾金波里，陡觉广寒宫殿深。

袁燮　望东湖五首
    世故纷纷赚白头，何如良夜一扁舟。
    霜风拂面心神肃，尘虑宁容一发留。

袁燮　望东湖五首
    五十颓然一秃翁，湖山清兴渺无穷。
    扁舟欲学鸱夷字，未有平吴霸越功。

袁燮　望东湖五首
    世上功名姑置之，微茫心事要深思。
    水光月色精神好，长使襟怀似此时。

袁燮　闻莺
    春晓园禽百族鸣，未知黄鸟可人心。
    閒中静听绵蛮语，绝胜歌喉要眇音。

袁燮　喜雪谢东林
    去冬雪意悭，稍稍腊三白。
    飞霙才到地，转盼已消释。
    缅怀大有年，兆见琼玉积。
    今兹杳难期，春信亦已迫。
    天公岂不仁，拙政难感格。
    何时惬人意，四顾苦无策。
    东林惠佳句，似庆平地尺。
    见戏唯何甚，余方自刻责。
    东林达余心，精祷凯有获。
    沈水烟未收，冰花已如席。
    皓皓埋群山，霏霏连数夕。
    郊原迷畔岸，径畛失分画。
    儿童见未曾，耆老记畴昔。
    几年无此瑞，惊喜欲折屐。
    皆云穷腊中，得此夜光璧。
    莫言不坚牢，究竟多利益。
    端能殄遗蝗，亦复滋宿麦。
    欢声沸闾里，和气蠲疠疫。
    老宋差自慰，足寄孤危迹。
    小已不足道，吾民幸安宅。
    作诗谢东林，至诚动金石。

袁燮　峡水
    峡石险而怪，峡水清且湍。
    伊谁剪蒙密，发此奇伟观。
    两龙会为一，激烈不可士。
    蜿蜒潄鸣玉，千古甘以寒。
    谁云岩扉窄，亦复气象宽。
    我生嚣尘中，区区缚微官。
    一见爽心目，古井生波澜。
    同游二三子，清赏有余欢。
    虽非暮春日，便作舞雩看。

袁燮　夏日早起
    举世惮炎赫，当暑思高秋。
    秋高岂不好，萧瑟令人愁。
    何发三伏中，五夜风飕飕。
    遥空淡月落，将旦群阴收。
    却嫌絺綌薄，转觉林塘幽。
    出门任所适，清与耳目谋。
    借问尘埃人，知此佳致人。

袁燮　小松二首
    琐琐新松杂穉杉，青青数寸倚崭岩。
    牛冈自有神呵护，未怕林间走鹿馋。

袁燮　小松二首
    初栽准拟雨如膏，无奈晴暄思郁陶。
    造物见怜甘泽霈，倚天会见百寻高。

袁燮　谢毗陵使君惠画
    都尉风流贵公子，结交海内知名士。
    磨砻禁脔骄侈习，雅意登山与临水。
    十幅烟江叠嶂图，当时展玩忘朝晡。
    老仙一顾叹奇绝，落笔妙语春华敷。
    此诗千载传不朽，此画如今宁复有，
    我来薄宦大江滨，无价之珍俄入手。
    一山雄特倚天立，下视群峰如拱揖。
    断崖飞出玉虬龙，元气淋淳鬼神泣。
    山中乔木堪栋梁，山外烟波凝翠光。
    数间野让傍林樾，一叶扁舟浮淼茫。
    往时只诵苏公句，想像都尉图中趣。
    岂期今日见逼真，端与前辈同机杼。
    自怜老大无他求　　尘劳羁绊空悠悠。
    安得千岩万壑里，寻幽择胜逍有所游。
    我心欲往足无力，纵观此画如亲历。
    毗陵使君真可人，嘉惠不啻千金直。
    平生辞爱关钥严，兹焉讵敢伤於廉。
    毗陵万口皆归重，道义相与吾何嫌。

袁燮　谢王恭父惠石岩花二首
    岩畔移来漫一丛，鲜鲜忽发十分红。
    细看颇与鬷明类，言善方知美在中。

袁燮　谢王恭父惠石2　花二首
    生平悃愊了无华，投老胡为也爱花。
    家酿朋壶助清兴，会看落笔吐天葩。

袁燮　谢吴察院惠建茶
    佳茗世所珍，声名竞驰逐。
    建溪拔其萃，余品皆臣仆。
    先春撷灵芽，妙手截玄玉。
    形模正而方，气韵清不俗。
    故将比君子，可敬不可辱。
    御史万夫特，刚肠憎软熟。
    味此道之腴，清冷肺肝沃。
    精新味多得，烹啜不忍独。
    磊落分贡包，殷勤寄心曲。
    斯时属徂暑，低头困烦溽。
    一瓯瀹花乳，精神惊满腹。
    此物雪昏滞，敏妙如破竹。
    谁知霜台杰，功用更神速。
    莫辞风采凛，要使班列肃。
    一朝奋孤忠，万代仰高躅。

袁燮　新月二首
    昨夜璇霄素魄沦，一痕初复便精神。
    辉光万里从兹始，今夕端倪即是真。

袁燮　新月二首
    至精那得久沈沦，造化回环自有神。
    满意只须三五夜，十分全体见天真。

袁燮　以鉴赠赵制置
    吁嗟此鉴，惟铜之精。
    磨之治之，莹乎其明。
    其明维何，洞烛毫发。
    非由外至，实自中发。
    我有良友，天支之英。
    雄镇江淮，为时长城。
    我宝此鉴，持以赠之。
    此鉴此心，昭晰无疑。
    鉴揭於斯，中涵万象。
    物自不逃，初非鉴往。
    人心至神，无体无方。
    有如斯鉴，应而不藏。
    鉴以尘昏，心以欲翳。
    欲全其明，盍去其累。
    经武折冲，厥任匪轻。
    勿贪小利，勿徇虚名。
    律身惟谨，上功必实。
    欺心不萌，精忠贯日。
    选择僚佐，为已强助。
    众明翼之，厥光弥著。
    昔者武侯，发教群下。
    孜孜求益，不自满假。
    陆抗摧敌，东还乐乡。
    貌无矜色，谦冲如常。
    两贤之心，惟其罔蔽。
    千载凛然，犹有生气。
    惟君天资，无歉古人。
    愿如斯鉴，光景常新。

袁燮　倚天阁
    西川剑阁伟冈峦，虽得峥嵘苦未宽。
    岂意危栏临楚望，获瞻乔岳峙江干。
    雌雄并立排锋刃，紫翠相萦绣帨韖。
    珍重主人贪好景，邀后揽秀俯林端。

袁燮　咏橘
    风劲霜清木落时，金丸粲粲压枝重。
    贫家不作千奴计，一树庭前也自奇。

袁燮　咏凌霄花
    松柏扳援有女萝，红英亦复蔓高柯。
    侵寻纵上云霄去，究竟依凭未足多。

袁燮　咏竹
