<!-- { "loadSidebar": true } -->
    可笑濯缨来览胜，输他高卧白云间。

徐大受　方外诗友机空二禅娄诧连峰五月梅深林丛薄中娑中娑罗花物异每以未
    九葩一萼鹤翎红，开落梅黄烟雨中。
    千叶青莲无路到，不知春在石桥东。

徐大受　归路过福圣观瀑布辉老踞坐盘石二绝题飞雨亭
    电激河翻白雨飞，青烟紫雾落斜晖。
    山中道士秘泉石，只到此亭牵客依。

徐大受　归路过福圣观瀑布辉老踞坐盘石二绝题飞雨亭
    一水高悬千尺梭，空林终日影婆娑。
    仰天雄踞盘陀石，尊者趄身诺巨那。

徐大受　入石桥路林木蓊郁但闻涧声潺潺忽惊湍飞雹骇绿纷红杂然而下口占二
    略彴微分碧玉湾，杖藜穿破郁蓝天。
    山深草木春无路，时有藤花一树妍。

徐大受　入石桥路林木蓊郁但闻涧声潺潺忽惊湍飞雹骇绿纷红杂然而下口占二
    琮琤林涧只听闻，想见萦崖络石纹。
    忽作惊湍溅飞雹，半随花雨落纷纷。

徐大受　入万年谒简庵清老追和曾使君诗板韵
    踏破深崖苍石棱，八峰来谒简庵清。
    山花照座一两点，雪狖叫云三四声。
    诗带烟霞藏旧刻，门开楼阁见经行。
    平田浅草归时路，风月依然度百城。

徐大受　送辉老自赤城住圣水
    道人去往本无心，云出空山鹤在阴。
    试问白莲同净社，何如赤壁卧青林。
    叫群孤雁水天阔，啼雪冷猿岩洞深。
    要勘山门骑佛殿，春风杖锡偿来临。

徐大受　题林咏道浮江别业
    密林凝书寂，一叶动须惊。
    砌净飞花影，池深落果声。
    正宜铺枕簟，且复倒瓶罂。
    向晚催归急，烟江野艇横。

徐大受　崖桂花
    重重帘幕护金猊，小树花开带麝脐。
    寒色十分新疹粟，春心一点暗通犀。
    香延棋畔仙人斧，影射灯前太乙藜。
    从此再周花甲子，伴公长醉玉东西。

徐大受　游石桥至塔头路
    招手晴云豁，妙高峰顶头。
    竹舆摇午梦，茗碗唤春愁。
    俎豆罗千嶂，虚空起一沤。
    危栏闲徙倚，万象入冥搜。

徐大正　题钓台
    光武初从血战回，故人长短尚论材。
    中霄若起唐虞兴，未必先生恋钓台。

徐大忠　超览堂
    君候雅有博大见，胸次不使倥偬蚀。
    一朝放步城东南，超然神会而心得。
    咄嗟高栋倚层空，振古奇观今未识。
    桃花春暖意如迷，冻雨声来云泼墨。
    天青一纸雁横书，雪白千林梅着争。
    四筵有客无留觞，万事不来咸得职。
    鸿笔昭代今文宗，危言劘上古遗直。
    愿冯英略决筹帷，净扫妖气清八极。
    缘知此景不须恋，留与邦人勤爱惜。

徐得之　句
    乃翁画灰教儿书，娇儿赤骭玉雪肤。
    厥妻曝日补破襦，弊筐何有金十奴。

徐得之　明妃曲
    妾生岂愿为胡妇，失信宁当累明主。
    已伤画史忍欺君，莫使君王更欺虏。
    琵琶却解将心语，一曲才终恨何数。
    朦胧胡雾染宫花，泪眼横波时自雨。
    专房莫倚黄金赂，多少专房弃如土。
    宁从别去得深嚬，一步思君一回头。
    胡山不隔思归路，只把琵琶写辛苦。
    君不见有言不食古高辛，生女无嫌嫁盘瓠。

徐得之　试双井茶
    先生老作宜州鬼，谁与一瓯注深汤。
    至今捧看双井碗，犹带是翁书传香。

徐得之　双井图
    异时生出鬼门关，及去宜州竟不还。
    意者早知名是累，持锄应只在家山。

徐得之　题双井堂
    凤凰山畔永思堂，山谷先生有旧乡。
    修水年年流不尽，斯文长与日争光。

徐得之　玉笥山
    江作挼蓝绕髻鬟，令君心事每相关。
    要令白叟黄童辈，如在清江碧嶂间。

徐德辉　初夏游谢公岩
    又取纱衣换，天时起细风。
    清阴花落后，长日鸟啼中。
    水国乘舟乐，岩扉有路通。
    州民多到此，犹自忆髯公。

徐德辉　钓台
    归把滩头旧钓竿，帝王只作故人看。
    此身合向丘林著，汉祚已如磐石安。
    流水雹表千古在，客星有影九天寒。
    到头笑杀鸱夷子，便下扁舟去也难。

徐德辉　寄隐士
    亭深自无暑，苔径复萦纡。
    宾客不长到，儿童足可娱。
    荷花晴带粉，蒲叶晚凝珠。
    与尔城闉隔，兹欢想不殊。

徐德辉　夏日和韵
    方沼晴波动，虚堂午荫新。
    夏衣谁赐葛，午食自烹鳞。
    山近书多润，窗开砚易尘。
    试茶烯石鼎，汲井就西邻。

徐德辉　夜寓舟中
    秋气清如水，推篷夜不眠。
    芦花新有雁，莎叶尚鸣蝉。
    断梦疑堪续，哀吟最可怜。
    渔童看月上，吹笛舵楼前。

徐钓者　自吟
    曾见秦王架石桥，海仙忙迫涨惊潮。
    蓬莱隔海虽难到，直好三清却不遥。

徐鼎　哭朱龟岩
    掩涕愁相向，风凄日满篱。
    旧交无一在，哭子有馀悲。
    暗竹扃书牖，孤灯上蕙帷。
    寡妻惟抱子，具说病来时。

徐定　挽薛艮斋
    今古名流特地奇，生平学术得真师。
    缵将管乐为操蕴，论切周唐入设施。
    经理远橅循中道称藩麾。
    堪惊四十成埋玉，叹息襟期有未为。

徐端　八月十八日观潮
    海门乍见一线白，江下涛头十丈黄。
    数点红旗争出没，千艘飞橹下沧浪。

徐端　壁侍者归自庐山以诗间讯
    壁公挑云庐山去，自我不见今三年。
    出家本是丈夫事，成佛不作文章禅。
    西竺东震非道二，心宗教意难言傅。
    何进寻我青阳岭，分我一滴庐山泉。

徐端　表兄王俊夫客当涂以古诗见寄赋比奉谢
    自叹离君淹在兹，诗来一读一相思。
    人言毛遂早成事，我怪何蕃久不归。
    灯火十年俱旧梦，江湖万里有新知。
    秋风萧飒菽花老，目断晴云片片飞。

徐端　丙除夜泊舟东湖用白石归苕溪韵书怀
    客梦朦胧酒力锁，梨雪漠漠路迢迢。
    醒来便欲寻春去，杨柳江南十五桥。

徐端　丙除夜泊舟东湖用白石归苕溪韵书怀
    空山岁晚足堪娱，残雪千峰水半湖。
    明发临风相诸弟，共扶白发进屠苏。

徐端　丙除夜泊舟东湖用白石归苕溪韵书怀
    出门归隐计无成，舟泊菰来膠断冰。
    记取东湖风雪夜，青荧一点隔林灯。

徐端　丙除夜泊舟东湖用白石归苕溪韵书怀
    津亭空树集馀鸦，望断孤云是我家。
    暮角吹寒风渐落，自呼斗酒对梅花。

徐端　丙除夜泊舟东湖用白石归苕溪韵书怀
    一卷阴符偶自随，奴星解事亦忘归。
    参横斗转吟魂瘦，愁绝寒梢两绿衣。

徐端　丙除夜泊舟东湖用白石归苕溪韵书怀
    城郭人家饯岁寒，裁红剪翠馔春盘。
    湖滨老圃无时态，绕屋畦蔬向晓看。

徐端　丙除夜泊舟东湖用白石归苕溪韵书怀
    隔岸重门笑语微，摇摇烟影飐帘衣。
    翠环玉指箜篌梦，尚识轻舟天际归。

徐端　丙除夜泊舟东湖用白石归苕溪韵书怀
    劳生可笑类原蚕，世路半肠更熟谙。
    自古诗人例如此，咸阳客舍老青衫。

徐端　丙除夜泊舟东湖用白石归苕溪韵书怀
    归抚苍松笑一场，誓无滋味博西凉。
    春风烂熳春云热，酿取松花一瓮香。

徐端　丙除夜泊舟东湖用白石归苕溪韵书怀
    封侯岁见梦魂销，千万徒劳重压腰。
    只待区中缘了尽，携家采药住中条。

徐端　丙申二月既望仲退再来山中意行谈旧送别怅望寄两绝句其一云别君乌
    东风满眼皆陈迹，老树荒园更断烟。
    今昔相看只如此，但拚痛饮过年年。

徐端　丙申二月既望仲退再来山中意行谈旧送别怅望寄两绝句其一云别君乌
    梦中几度寻安道，也似当年泛剡回。
    可是山中缘未断，又从云外寄诗来。

徐端　丙申元日
    丙申正月初一日，巢君野人拈秃笔。
    涂窗作鸦忆少年，不知老丑光阴疾。
    退藏未了桑簪南，生涯代以崖蜂蜜。
    小儿怪我不同尘，进不能寸退盈尺。
    岂知穷通自有命，我手可断不书乞。
    安道何事竟碎琴，管宁何意至割席。
    五斗不换东篱菊，千户宁如江陵橘。
    蚊虻雍盎互起减，欢乐岁何长攀攀。
    我从方外得天游，始叹世缘如沐漆。
    从横纱用剑两枝，出入无方马一双。
    老师云边亲授记，许我虚空轰霹雳。
    东风吹动老虬枝，笑拂苍髯双眼碧。

徐端　病虐新差仲退折梅一枝昌雪跨访我松下且赋诗一首次韵以谢腊月廿八
    破雪折梅相料理，要将春信报新年。
    独跨瘦驴披鹤氅，更于何处觅神仙。

徐端　城上谣
    北风吹沙湖水黄，离离衰草覆女墙。
    曼缨紫发马上郎，腰间短剑明秋霜。
    城西砧杵登登处，夫君已戍交河去。
    角声渐起鼓声住，乱鸦啼断斜阳树。

徐端　程明大送枸记数本侑以古诗两绝奉谢
    故人念我忍饥坐，送我灵苗意甚勒。
    便作深根千岁计，云间要听吠狺狺。

徐端甫　春日田园杂兴
    晓出东郊跨蹇驴，弄晴微雨润如酥。
    犬依桑下鸟犍卧，鸠杂花间黄鸟呼。
    杨柳嫩摇风气力，稻秧新著雨工夫。
    农家滋味谁右得，饱饫豚蹄酒一盂。

徐噩　绿珠渡
    早出绿萝村，晚过绿珠渡。
    日落白州城，草荒梁女墓。
    江水流古今，滔滔不相顾。
    今人不见古时人，依旧青山路如故。

徐范　过太行山
    茫茫远树隔烟霏，猎猎西风振客衣。
    山雨未晴岚气湿，溪流欲尽水声微。
    回车庙古丹青老，碗子城荒草木稀。
    珍重狄公千载意，马头重见白云飞。
    路绕羊肠蹑屐跻，万山金碧总堪题。
