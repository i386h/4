<!-- { "loadSidebar": true } -->
    春风元逐土牛来，欲去金钱买不回。
    莫道莺花抛白发，且将蚕豆伴青梅。
    落花流水辞梁苑，芳草斜阳上楚台。
    孝子不嫌闲寂坐，绿阴如屋两三杯。

舒岳祥　晓寒独立红茶花下
    长物乌皮几，宜人白氎裘。
    晓霜花口噤，午雨柳绵收。
    毛发匆匆变，光阴冉冉休。
    直须瓜芡熟，长枕卧清秋。

舒岳祥　晓凉
    秋风万里清，客子最含情。
    山路残星在，柴门野水鸣。
    平田闻雁起，落月有人行。
    破箧无书册，何须眼复明。

舒岳祥　晓起观梅
    玉气占虹贯，珠光照夜阑。
    凄凉兼水净，的{左白右朱}与星残。
    欲折先呵手，谁来独倚栏。
    白螺{奭右斗}晓露，
    起向月中看。

舒岳祥　晓霜成花日色凄淡炙背南檐记所闻见
    十月二十月二日，霜凇成花泥淈淈。
    黑旗一点飞过村，成民缩头那敢出。
    又闻鄞骑入连山，搜捕乡兵火庐室。
    台明隔岭易张皇，纷纷徙家藏谷实。
    须臾又报兵首擒，向来安民今未毕。
    老夫开户望前山，且炙南檐半窗日。

舒岳祥　谢达善见惠碧桃古体
    碧桃有佳实，方春开白花。
    花悦悦花者，实惠能诗家。
    咏花不咏实，未解写叹嗟。
    水苍充朝佩，天碧泻露华。
    空青珍莫采，帝珠净无瑕。
    水波远涵竹，霄影浮副瓜。
    春山净梳掠，秋烟澹笼遮。
    卵色未有别，胆形图更加。
    清酸笑金橘，寒脆压银茄。
    瑶池漱灵液，萼绿蒙翠纱。
    一食润燥吻，再食思无邪。
    三食换仙骨，四食凌飞霞。
    回首谢玉塘，吾诗不妄夸。

舒岳祥　谢刘文伯惠好翁牋
    春膏夸莹净，云母斗轻明。
    吾子诚不俗，老夫安用名。
    虽非时态尚，犹见故人情。
    雅兴因君动，新吟恁几成。

舒岳祥　谢弥大惠万岁藤杖
    青山节节皆龙冢，蜕骨崚嶒幻此藤。
    栗楖生来呼上座，猕猴拾得奉胡僧。
    子能致此须牙具，我试携之气力增。
    欲上泰山宾出日，便须著脚共猱升。

舒岳祥　谢御史王素竹免里正之役
    绣衣御史当霄立，星次周流到上吧。
    万里东隅观出日，十年幽蛰听惊雷。
    顿令绝学知书贵，解使贪官觉贿灾。
    恩及老生何以报，只将颂语献行台。

舒岳祥　谢周拙翁惠万岁藤杖
    周老手中杖，天封顶上藤。
    战龙纷可解，斗虎死堪乘。
    险路扶胜仆，深林肯伴僧。
    山中行住坐，赖此好交朋。

舒岳祥　辛卯正月二日蝶轩蚤作
    鸦背闪晴天，轻明紫翠烟。
    年将人老大，形志影周旋。
    鸟语催晨枕，梅花照夜编。
    池塘春草句，此意有谁传。

舒岳祥　辛巳自寿
    六十三翁自荷天，乱余骨肉几家全。
    不材幸度龙蛇岁，多病休催犬马年。
    我老思亲空有恨，人生不饮更堪怜。
    差池九子森童冠，屡舞交酬且眼前。

舒岳祥　新成小斋曰剡雪舟以兴有所思也
    银河枕上客星来，残梦西窗水鸟啼。
    身入布衾如卧雪，当年曾泛戴公溪。

舒岳祥　新历未颁遗民感怆二首贻王达善曹季辩胡山甫戴帅初诸君皆避地客也
    故国山河成断绝，孤臣江海自飘零。
    窗间取月离离白，树下窥天碎碎青。
    一雁不来山驿静，千梅欲动客愁醒。
    新来未赐王春历，三尽尧阶自有蓂。

舒岳祥　新历未颁遗民感怆二首贻王达善曹季辩胡山甫戴帅初诸君皆避地客也
    寒气著人身似病，世涂多故鬓如银。
    劫灰今信胡僧说，野燐多应战鬼新。
    兵甲纵横满天地，衣冠颠倒走风尘。
    古今历数归仁义，河洛图书属圣神。

舒岳祥　新凉
    惭愧秋风慰白须，夜凉早已入籧簒。
    白莲社里几人在，黄菊尊前万事疏。
    老妇自欣瓶有粟，儿童休恨食无鱼。
    故园红桂通消息，定有新诗一起予。

舒岳祥　新脱船场提调之役柳堤閒步
    两两三三溪上童，口吹麦叶送迎翁。
    花间缓步阴阴日，柳畔閒行款款风。
    山鸟何愁头也白，野棠无愧面能红。
    太平五十年前过，烦恼今知万境空。

舒岳祥　行海村
    天远鸣榔双桨浦，夜凉吹笛十家村。
    如今鬼出无人过，深闭柴门自断魂。

舒岳祥　续十虫吟
    早有摇橹郎，楚楚绿衣裳。
    怒目只自躁，奋臂倚枝长。
    附桑寄螵蛸，亦入秘术方。
    折之插屋壁，经时子穰穰。
    竹篱疏复密，牵牛花低昂。
    迎风新意气，顾盼何昂藏。
    如逢大车辙，毅然亦敢当。
    不如捕鸣蝉，脆美不尔伤。

舒岳祥　续十虫吟１
    虫有搏蝇虎，似嬉无纲罟。
    群蝇争嘬时，潜身入其聚。
    蝇初玩其小，突然能攫取。
    生擒加面缚，不辨头翅股。
    蝇为人所憎，同欲畀兹虎。
    其奈彼实繁，日食能几许。

舒岳祥　续十虫吟２
    虫有白蚁虎，食蚁功有取。
    大厦初落成，白蚁郛其础。
    日繁实有徒，岁久仆梁梠。
    闻尔能食之，往求数十许。
    纵之穴窍中，种育成生聚。
    食蚁既无余，虎自缘庭户。
    亦复生几案，往往入筐{上竹右吕}。
    主人反厌憎，拥篲务屏去。
    客谓主勿然，前劳宜论叙。

舒岳祥　续十虫吟３
    虫有齧桑羊，两钳如角怒。
    玄甲类蛣蜣，亦如龟背负。
    我有十亩桑，苦为渠所蠹。
    食必食其心，树死又飞去。
    不知从何来。鑽凿不到处。
    上下开两窗，隐匿巧多路。
    嗟哉啄木鸟，刚吐柔不茹。

舒岳祥　续十虫吟４
    虫有齧菊羊，齧脑脑则死。
    不谓食且尽，细察理不尔。
    微躯细於蝇，玄甲而利嘴。
    顶上一粟红，鲜明大如虮。
    方当四五月，苗盛新怒起。
    上下截其茎，於中寄生子。
    脑瘁子乃哉，分枝从此始。
    种菊须摘脑，不摘分披靡。
    理有捐而益，未用分愠喜。

舒岳祥　续十虫吟５
    虫有土中狗，翼短身则长。
    行地如狗子，两臂健擘张。
    纵横成穴道，堀堁身蔽藏。
    握之人手中，排抉力其强。
    夜飞能打人，有物凭为殃。
    收之入药录，虻蛭同其良。
    君看医师术，可谓宰相方。

舒岳祥　续十虫吟６
    虫有水走马，八脚成四蹄。
    映日如薸叶，点点水中开。
    得食时争嘬，忽然各东西。
    天牛非觳觫，水马非駃騠。
    形容贵其似，翁舞为醯鸡。

舒岳祥　续十虫吟７
    虫有天水牛，两臂徒甚修。
    长尾龟其类，玄痛鳖与俦。
    细评无甚似，大概勿深求。
    终身混沮洳，亦与蝦蛭游。
    或云能羽化，为蝉槐树头。
    清高乃如许，亦足掩前羞。

舒岳祥　续十虫吟８
    虫有蝌蚪子，初化厕群鱼。
    鱭鱭穿绿藻，洋洋泳深蒲。
    俄然生臂股，去尾登泥涂。
    回首谓群鱼，幸来相就居。
    神鲤为鱼长，不肯受辱污。
    答云我龙种，岂与尔为徒。

舒岳祥　续十虫吟９
    虫有报雨蛙，竹树能攀援。
    青褐随所处，肤如凝脂鲜。
    长颈而方颔，顾盼升高颠。
    久晴初得雨，清声满林园。
    红蕉映白日，碧苇覆清泉。
    幽居乐清净，饮露如风蝉。
    俯视蝦蟆辈，迥然异凡仙。
    能鸣复善晦，所贵身名全。

舒岳祥　雪村闻鹃
    故国亡来身已非，千年犹诉不如归。
    参天古木魂迷路，谁与黎侯赋式微。

舒岳祥　雪后喜晴和正仲近诗
    今朝天气好，寒减暖初增。
    微醉无灰酒，闲居有发僧。
    芳情花下月，艳眼雪中灯。
    久废赓酬事，新诗忽启滕。
    云开青镜晓，病起白头人。
    阳洞林光动，晴檐鸟语真。
    黄花修故事，新酒接比雘。
    火急输官米，寒舂连夜频。

舒岳祥　岩间宴坐
    蛩泣草根露，鹤鸣松顶风。
    标格既有异，音韵那能同。
    我家水石村，圆月出中峰。
    樵子时往还，野客多仙踪。
    杳杳林表磬，冥冥岩下钟。
    雾重时作雨，衣翠湿重重。
    孔窍明似藕，肌骨通玲珑。
    岩花时嗅馥，掩冉纷青红。
    万叶互戛击，琴瑟间笙镛。
    我当大闷时，一啸来清风。
    凤鸣相应和，龙吟谐律筒。
    窍竹去其节，清响合商宫。
    累黍以为律，旋变为无穷。
    仙人授刀尺，度数合纤洪。
    此诀留岩石，千古苍苔封。

舒岳祥　岩云
    岩云黏壁白，瀑雨点帘斑。
    诗句鸦初晓，乡愁日半山。
    故人来沼上，好鸟韵窗间。
    树近夜先到，村空春未还。
    
    【卷08】

舒岳祥　雁
    老雁移屯百万回，黄埃极目碛沙飞。
    春风万里梅花路，淼淼江南人未归。

舒岳祥　燕嬉舟
    西湖锦舫帘垂额，越上乌篷铁簇头。
    江堰不通人已老，竹深荷净且迟留。

舒岳祥　杨白花
    杨白花，懊恼随风渡江水。
    将心莫托少年郎，少年一去轻万里。
    杨条插地便生根，花性飘扬似梦尘。
    恨不筑城高万丈，花飞莫放出重门。

舒岳祥　杨花
    断茸冉冉青楼外，浮影悠悠紫陌间。
    晴日暖几真得所，游丝野马与俱閒。
    舞经林苑莺衔去，飞去帘栊燕掠还。
    莫把芦花来比拟，秋深客子更愁颜。

舒岳祥　杨柳筏
    作此横舟古柳间，八风不动只如山。
