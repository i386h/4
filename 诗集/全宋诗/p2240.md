<!-- { "loadSidebar": true } -->
    腊月二十日，一年将欲尽，
    万里未归人。门前残雪日轮消，
    室内红尘遣谁扫。

释梵言　示昙清侍者牧牛歌
    侬家牧个白牛，年来可纵可收。
    不用鼻头絭索，任渠放荡林丘。
    风清月莹，踪迹难俦。
    香严鞭杖，石巩放绳头，
    跨入白云深处游，直得通身无影象，
    时吹木笛有来由。小牛儿，
    莫容易，浅草平田且随意。
    勿令逐队上高坡，筋力未能登险巇。
    傍水依山养，令头角完备。
    叱，岂不见狸奴白牯解作师子游戏。

释梵言　送务绅禅者分卫歌
    豁灵明，开正首，
    脱却多年肮臭破布袄。顶门一劄，
    眼晴便定动，如今识得无能老天。
    真智现，非作造，
    卷衲携筇下云峤。直去庐陵化有缘，
    万户千门须遍到。禾山鼓，
    清平调，俯仰顺从心一照。
    那边若遇本色人，点著皆知妙不妙。
    子莫学，石头老，
    书信不通行太早。得个清源鈯斧儿，
    南台石上锄荒草。

释梵言　颂古九首　百丈再参马祖
    风云会合又相期，觌面难明第一机。
    霹雳一声天地迥，西河师子却生儿。

释梵言　颂古九首　柏树
    庭前柏树子，不是祖师心。
    莫执一时见，便忘千古音。

释梵言　颂古九首　灵云桃华
    春风二月半，桃华红烂漫。
    灵云到处逢，衲僧著眼看。
    看，看，
    短棹孤舟，谁居彼岸。

释梵言　颂古九首　仰山推枕子
    田中插锹，床上推枕。
    千手千眼，不审不审。

释梵言　颂古九首　有句无句
    仰之弥高，鑽之弥固。
    昭昭明明，如藤倚树。
    大笑呵呵跨痀　牛，碧云缭绕无寻处。

释梵言　颂古九首　云门放洞山三顿棒二首
    汗马功劳要立身，将军一等扫边尘。
    全身只待英雄士，不遇英雄愁杀人。

释梵言　颂古九首　云门放洞山三顿棒二首
    查渡湖南涉路歧，云门不惜两茎眉。
    万古碧潭空界月，再三捞摝始应知。

释梵言　颂古九首　斩猫
    当日临崖看浒眼，至今观水忆南泉。
    赵州头戴草鞋去，渔翁腰带好牵船。

释梵言　颂古九首　赵州衫
    赵州老，对面人难晓。
    一归何处，青州布袄。

释梵言　张提举到山有作
    清世朝贤难会面，岩堂语道霜风扇。
    借问何时出帝乡，笑云西蜀乌头贱。
    阿呵阿，谁人荐裴相，
    当年典豫章，不惜眉毛又相见。

释方会　偈
    云盖是事不如，说禅似吞栗薄。
    若向此处会得，佛法天地悬殊。

释方会　偈
    释迦老子著跌，偷笑云盖乱说。
    虽然世界坦平，也是将勤补拙。

释方会　偈
    雪，雪，处处光辉明皎洁。
    黄河冻锁绝纖流，赫日光中须迸裂，
    那吒顶上吃蒺藜，金刚脚下流出血。

释方会　偈
    薄福住杨歧，年来气力衰。
    寒风凋败叶，犹喜故人归。
    囉囉哩，拈上死柴头，
    且向无烟火。

释方会　偈
    杨歧乍住屋壁疏，满床尽布雪真珠。
    缩却项，暗嗟吁。翻忆古人树下居。

释方会　偈
    踏著秤锤硬似铁，痖子得梦向谁说。
    须弥顶上浪滔天，大洋海里遭火爇。

释方会　偈
    杨歧无旨的，种田博饭吃。
    说梦老瞿昙，何处觅踪迹。

释方会　偈二首
    杨歧一要，千圣同妙。
    布施大众，果然失照。

释方会　偈二首
    杨歧一句，急著眼觑。
    长连床上，拈匙把箸。

释方会　句
    渔翁未掷钓，跃鳞冲浪来。

释方会　句
    剑为不平离实匣，药因救病出金瓶。

释高　偈
    象王行，师子住，赤脚崑崙眉卓竖。
    寒山拾得笑呵呵，指点门前老松树。

释谷泉　偈
    今朝甚好雪，纷纷如秋月。
    文殊不出头。普贤呈丑拙。

释谷泉　偈
    今朝六月六，谷泉被气{上祝下土}。
    不是上天堂，便是入地狱

释谷泉　省慈明禅师还而作偈
    相别而今又斗年，不知谁共对谈禅。
    一般秀色湘山里，汝自匡徒我自眠。

释谷泉　书壁
    余此芭蕉庵，幽居堆云处。
    般般异境未暇数，且看矮松三四树。
    寒来烧枯杉，饥食大紫芋。
    而今抛之去，不知谁来住。

释谷泉　有诣常宁拜舍利塔者以偈赠之
    诸禅结伴游玉塔，灵踪胜境将心劄。
    归来举似春如何，何似狂僧无缝塔。
    无缝塔，最难邈，
    岂同白玉受人踏。五湖四海尽云奔，
    踏破几多鞋与靸。无缝塔，
    甚匼匝，若遇同人方始答。
    忽然展手借样看，便与拦腮鼓一搭。

释谷泉　赠古调奴
    我有山童名古调，不育经，
    不礼祖。解搬榾柮秗冬寒，
    随分衣裳破不补。会栽蔬，
    能种芋，千山万山去无懼。

释光祚　偈
    东家李四婆，西家来乞火。
    门外立少时，嗔他停滞我。
    恶发走归家，虚心屋里坐。
    可怜群小儿，终日受饥饿。
    有眼不点晴，空锁髑髅破。

释广灯　偈
    休休休，徒悠悠。
    钓竿长在手，鱼冷不吞钩。

释广灯　临终偈
    南北无寸影，东西绝四邻。
    一息故乡信，晓风吹宿云。

释广勤　句
    笔端造化如东君，著物不简亦不繁。

释广原　答僧问佛法大意作偈
    刹刹现形仪，尘尘具觉知。
    性源常鼓浪，不悟未曾移。

释果憃　颂
    南泉提起下刀诛，六臂修罗救得无。
    设使两堂俱道得，也应流血满街衢。

释海印　偈
    道本无为，法非延促。
    一念万上，千古在目。
    月白风恬，山青水绿。
    法法现前，头头具足。
    祖意教意，非直非曲。
    要识文庐陵米价，会取山前麦熟。

释洪海　别诸禅众
    万瓦禅林耸翠螺，四围山色玉新磨。
    恍疑别换胸怀子，霁月光风觉转多。

释洪寿　闻堕薪有省作偈
    扑落非他物，纵横不是尘。
    山河及大地，全露法王身。

释洪英　偈二首
    阿家尝醋三赤喙，新妇洗面摸著鼻。
    道吾答话得腰裩，玄沙开书是白纸。

释洪英　偈二首
    万锻炉中铁蒺藜，直须高价莫饶伊。
    横来竖去呵呵笑，一任旁人鼓是非。

释洪英　偈三首
    青山重叠叠，绿水响潺潺。
    未到悬崖处，抬头子细看。

释洪英　偈三首
    宝峰高士罕曾至，岩前雪压枯松倒。
    岭前岭后野猿啼，一条古路清风扫。

释洪英　偈三首
    石门{左山右戲}巑铁关牢，举目重重万仞高。
    无角铁牛冲得破，毗卢海内作波涛。

释洪英　句
    一句不遑无著问，迄今犹作野盘僧。

释洪英　句
    喜得狼烟息，弓弰壁上悬。

释洪英　句
    天际雪埋千尺石，洞门冻折数株松。

释洪英　句
    不到乌江畔，知君未肯休。

释怀敞　与荣西
    不露锋芒意已彰，扬眉早堕识情乡。
    著衣吃饭自成现，打瓦鑽龟空着忙。
    若信师姑元女子，无疑日本即南唐。
    一天月色澄江上，底意分明不覆藏。

释怀古　灞陵秋居酬友人见寄
    灞陵秋负期，独客自怀悲。
    远水去无极，离人来几时，
    暝烟沈古道，寒日堕乔枝。
    寄信遥天外，殷勤说白髭。

释怀古　草
    漠漠更离离，间吟笑复悲。
    六朝争战处，千载寂寥时。
    阵阔围空垒，丛疏露断碑。
    不堪残照外，牧笛隔烟吹。

释怀古　句
    雾开离草迥，风逆到花迟。

释怀古　烂柯山二首
    仙家轻岁月，浮世重光阴。
    白发有先后，青山无古今。
    局终柯已烂，尘散海忧海。
    若觅长生路，烟霞无处寻。

释怀古　烂柯山二首
    王质烂柯事，传闻不在疑。
    百年容易客，一局等间棋。
    此著有谁见，无言祇自知。
    石桥南畔路，依旧日斜晖。

释怀古　寺居寄简长
    雪苑东山寺，山深少往还。
    红尘无梦想，白日自安间。
    杖履苔花上，香灯树影间。
    何须更飞锡，归隐沃洲山。

释怀古　送田锡下第归宁
    念别孤亲久，无成万里归。
    算程芳草尽，去国故人稀。
    栈阁浮空险，刀州入望微。
    前期有公薦，莫愧老莱衣。

释怀古　闻蛩
    幽虫侵暮急，断续苦相亲。
    夜魄沈荒垒，寒声出壤邻。
    霜清空思切，秋永几愁新。
    徒感流年鬓，茎茎暗结银。

释怀古　原居早秋
    秋生深径里，老病眼慵开。
    户外行人绝，林间朔吹回，
    乱蛩鸣古堑，残日照荒台。
    唯有他山约，相亲入望来。

释怀古　赠万年胡主簿
    廉可继悬鱼，官清术有馀。
    民田侵废苑，公署似间居。
    草长通囹圄，花飞落簿书。
    见君松操直，经考只如初。

释怀悟　庐山白莲社
    晋室陵迟帝纪侵，群英晦迹匡山阴。
    楼烦大士麾斋尾，十七高贤争扣几。

释怀悟　庐山白莲社
    才高孰谓文中龙，返使伊人思谢公。
    烟飞露滴玉池空，雪莲蘸影摇秋风。

释怀贤　园通白衣阁
    白衣阁外绕珠栏，人在琉璃菡萏间。
    谁把此花为刻漏，修行不放一时间。

释怀祥　偈
    南山高，北出低，日出东方夜落西。
    白牛上树觅不得，鸟鸡入水大家知。

释怀志　答惠洪问住山
    万机俱罢付疾憨，踪迹常容野鹿参。
    不脱麻衣拳作枕，几生梦在绿萝庵。

