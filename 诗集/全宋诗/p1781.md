<!-- { "loadSidebar": true } -->
    海山缥缈玉真妃，贪看冰轮不肯归。
    楼上三更风露冷，旋围步障换罗衣。

陆游　笥中偶得去年二月都下数诗
    昨佩鱼符入凤城，春风处处听莺声。
    欲寻旧友半为鬼，重到西湖疑隔生。
    浮世正如投六簙，野人何意慕三旌。
    严州戍满真当老，犹幸为民死太平。

陆游　松风
    半岭松风破睡时，起看山月倚筇枝；
    纵横满地髯龙影，尽是当年手自移。

陆游　松骥行
    骥行千里亦何得，垂首伏枥终自伤。
    松阅千年弃涧壑，不如杀身扶明堂。
    士生抱材愿少试，誓取燕赵归君王。
    闭门高卧身欲老，闻鸡相蹴涕数行。
    正令咿嘤死床箦，岂若横身当战场。
    半酣浩歌声激烈，车轮百转盘愁肠。

陆游　松棚
    松棚寻丈地，客至共开颜。
    堪笑杜陵老，坐思千万间。

陆游　松下纵笔
    自扫松阴寄醉眠，龙吟虎啸满霜天。
    却思初到人间世，似是唐尧丙子年。

陆游　松下纵笔
    老不能闲莫笑予，五千言岂世间书。
    青松折取当麈尾，为子试谈天地初。

陆游　松下纵笔
    种玉餐芝术不传，金丹下手更茫然。
    陶公妙诀吾曾受，但听松风自得仙。

陆游　松下纵笔
    髯龙夭矫欲飞去，百尺苍藤罗络之。
    应笑此翁才不进，故将老气起吾诗。

陆游　松滋小酌
    西游六千里，此地最凄凉。
    骚客久埋骨，巴歌犹断肠。
    风声撼云梦，雪意接潇湘。
    万古茫茫恨，悠然付一觞。

陆游　菘园杂咏
    雨送寒声满背蓬，如今真是荷鉯翁。
    可怜遇事常迟钝，九月区区种晚菘。

陆游　宋都曹屡寄诗且督和答作此示之
    古诗三千篇，删取财十一，
    每读先再拜，若听清庙瑟。
    诗降为楚骚，犹足中六律。
    天未丧斯文，杜老乃独出。
    陵迟至元白，固已可愤疾；
    及观晚唐作，令人欲焚笔。
    此风近复炽，隙穴始难窒，
    淫哇解移人，往往丧妙质。
    苦言告学者，切勿为所怵；
    杭川必至海，为道当择术。

陆游　诵书示子聿
    乃翁诵书舍东偏，吾儿相和山之巅。
    翁老且衰常早眠，儿声夜半方泠然。
    楚公著书数百编，少师手挍世世传。
    我生七十有八年，见汝任此宁非天。

陆游　诵书示子聿
    易传三圣至仲尼，炎炎秦火乃见遗。
    经中独无一字疑，正须虚心以受之。
    世衰道散吁可悲！我老欲学无硕师。
    父子共读忘朝饥，此生有尽志不移。

陆游　送查元章赴夔漕
    柳色西门路，看公上马时。
    亦知非久别，不奈自成悲。
    白发刘宾客，青衫杜拾遗。
    分留端有待，剩赋竹枝词。

陆游　送陈德邵宫教赴行在二十韵
    相从何必早，白头或如新；
    登门虽尚疏，数面自成亲。
    昨者始见公，凛然须如银，
    败席留煮茗，寒厅无杂宾。
    平生事贤意，寸心渴生尘，
    乐哉得所从，贫病忘吟呻。
    恭惟大雅姿，信是邦国珍。
    广文旧官长，二纪转鸿钧，
    恩仇快报复，祸福出笑颦。
    同舍事容悦，腰佩玉麒麟，
    群谀更得志，後来如积薪。
    於时公淡如，位屈道则伸。
    法宫亲决事，收召极海滨，
    人才方杂沓，公仕益逡巡。
    欲以贵祝公，公岂慕要津；
    欲以穷托公，公岂私贱贫；
    颇欲述古谊，劝公勿爱身，
    此又公所存，岂待贱子陈。
    高颿泊江渚，岁晚风雨频，
    愿言添衣裘，寒阴能薄人。

陆游　送陈怀叔赴上皋酒官却还都下
    奇才初试发硎刀，疋马秋风到上皋。
    地近虽同三辅重，时平无复五陵豪。
    极知稳步烟霄路，却要微知郡县劳。
    归去平津开首燕，吐茵应复忤西曹。

陆游　送陈吏部还朝
    邂逅稽山许揽须，尘埃时得近冰壶。
    不辞我老鸡豚社，且喜公归樱笋厨。
    满室琴书怀燕几，一川风雨送行舻。
    勉哉早了功名债，要画骑牛第二图。

陆游　送陈希周赴安福令
    补吏鹤岭边，尊公方玉立。
    超遥籬风云，余子那可及。
    天高鬼神恶，闻讣三日泣。
    晚途见嗣子，握手悲喜集。
    乘桴掠鲸波，信矣勇可习。
    巉巉风骨峭，飓雾不能袭。
    谓当上台省，岂复论等级；
    如何困无津，俛首临一邑？
    顾嗟六朝民，龙锺垂八十，
    肯来野水滨，半月解书笈。
    吾杯仅容龠，安得看鲸吸。
    伫立送归鞍，霁日满原隰。

陆游　送春
    新叶张翠幄，落花作红茵。
    山蔬旨且柔，家酿清而淳。
    以我垂老境，送此将归春。
    我固惜流年，春亦记陈人。
    江山处处佳，风月日日新。
    蹇驴度松冈，短楫横烟津。
    兰亭人已远，遗韵犹清真。
    却下木栅市，天风吹角巾。

陆游　送绰侄住庵吴兴山中
    一杯淡粥不烹蔬，自占云根结草庐。
    非佛非心犹坐断，定知不看夹山书。

陆游　送绰侄住庵吴兴山中
    湖海相从十日留，颇哀老子鬓惊秋。
    目光犹射车牛背，不用殷勤举话头。

陆游　送杜起莘殿院出守遂宁
    羽檄联翩昼夜驰，臣忧顾不在边陲。
    军容地密宁当议，陛下恩深不忍欺。
    白简万言几恸哭，青编一传可前知。
    平生所学今无负，未叹还乡两鬓丝。

陆游　送范舍人还朝
    平生嗜酒不为味，聊欲醉中遗万事。
    酒醒客散独凄然，枕上屡挥忧国泪。
    君如高光那可负，东都儿童作胡语。
    常时念此气生瘿，况送公归觐明主。
    皇天震怒贼得长，三年胡星失光芒。
    旄头下扫在旦暮，嗟此大议知谁当？
    公归上前勉书策，先取关中次河北。
    尧舜尚不有百蛮，此贼何能穴中国。
    黄扉甘泉多故人，定知不作白头新。
    因公并寄千万意，早为神州清虏尘。

陆游　送范西叔赴召
    天涯流落过重阳，枫叶摇丹已著霜。
    衰病强陪莲幕客，凄凉又送石渠郎。
    杜陵雁下悲徂岁，笠泽鱼肥梦故乡。
    便恐从今长隔阔，旧交新贵例相忘。

陆游　送范西叔赴召
    欲驾征车劝小留，南山南畔更逢秋。
    数声过雁催行色，一盏昏灯话别愁。
    自昔文章关治道，即今台阁要名流。
    白头尚作书痴在，剩乞朱黄与校雠。

陆游　送佛照光老赴径山
    大觉住育王，拗折拄杖强到底；
    佛照住育王，挑得钵囊随诏起。
    从来宗门话，只要句不死。
    说同说异庵外人，若是吾宗宁有此？
    日日风雨今日晴，万里春光入帝城；
    传宣江上走中使，开堂座下罗公卿。
    御香霭霭云共布，法音浩浩潮收声。
    报恩一句作麽道？常遣山林见太平。

陆游　送韩立道守池州
    千里江山控上流，省郎怀绶去为州。
    才华故在诸公右，谈笑遥分圣主忧。
    月堕丽谯喧鼓角，雨余绿野遍锄耰。
    万家歌舞春风裹，秋浦如今不似秋。

陆游　送韩梓秀才十八韵
    束发走场屋，始得从君游。
    灯火都城夜，风雨湖上秋，
    追随不隔日，岩穷探搜，
    摩挲石屋背，摇兀闇门舟。
    酒酣耳颊热，意气盖九州。
    夜卧相蹋语，狂笑杂嘲讴。
    但恐富贵逼，肯怀贫贱忧！
    人事信难料，百战竟不侯。
    我老农圃间，君落天南陬。
    相逢会稽市，感叹岁月遒。
    君从上都来，倘逢旧朋俦？
    我穷本天命，於人宁有求。
    但念侯君房，不知尚痴不？
    君闻拊手笑，怪我狂未瘳。
    共谈平生旧，只欲苦死留。
    如何忽决去，病疟送无由。
    秋风坠桐叶，新霜犯貂裘。
    君听马蹄声，中有千里愁。

陆游　送华师从剑州张秘书之招
    三年相伴锦江头，一日翩然不可留。
    官冷蓬门无客恋，时清剑阁有僧游。
    关山默数来时路，风月悬知别後愁。
    禅版经龛有余暇，频登高处望西州。

陆游　送黄文叔守福州
    黄公天下士，遇立绍熙年。
    议论前修似，声名九牧传。
    巨舟夷险济，拱璧始终全。
    勇退先诸老，荣归总十连。
    旌旄照关路，冠盖盛离筵。
    内阁恩光重，宸毫墨色鲜。
    任方分斧钺，归即珥貂蝉，
    病叟难为别，临期一怅然。

陆游　送霍监丞出守盱眙
    淮浦鳞鳞浸碧天，即今谁料作穷边！
    空闻瓯脱嘶胡马，不见浮屠插霁烟。
    亭障久安无檄到，杯觞频举有诗传。
    长城万里英雄事，应笑穷儒饱昼眠。

陆游　送杰上人归成都
    锦城一别鬓成丝，今日山阴送杰师。
    乱絮飞花扑行路，正如东郭放船时。

陆游　送杰上人归成都
    春夜挑灯话别愁，此心已在锦江头。
    旧时处处尘昏壁，想复长吟为小留。

陆游　送客
    有客相与饮，酒尽惟清言。
    坐久饥肠鸣，殷如车轮翻。
    烹栗煨芋魁，味美敌熊蹯。
    一饱失百忧，抵掌谈羲轩。
    意倦客辞去，秉炬送柴门；
    林间鸟惊起，落月倾金盆。

陆游　送客
    长亭柳渐柔，送客当闲游。
    江近闻津鼓，云开见戍楼。
    簿书来衮衮，岁月去悠悠。
    闭眼寻归路，春芜满故畴。

陆游　送客城西
    倦客凭鞍半醉醒，秋光满眼叹颓龄。
    日斜野渡放船小，风急渔村摊网腥。
    客思不堪闻断雁，诗情强半在邮亭。
