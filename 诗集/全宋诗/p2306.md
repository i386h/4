<!-- { "loadSidebar": true } -->
    南{上奥下山}东村，张坊李店。
    拜贺新年，春风满面。
    欢悰不觉语声高，惊落梅花一片两片三片四片。

释绍昙　偈颂一百零二首
    丹桂飘庭际，寒蛩语砌阴。
    声声调雅奏，点点簇黄金。
    尽情拈出，宴乐嘉宾，
    佛垄虽贫未是贫。

释绍昙　偈颂一百零二首
    憎金以黄，谤沈无香。
    达磨不会，历魏游梁。
    更有不识好恶底，齐腰立雪，
    寄食穷乡，巴峡闻猿空断肠。

释绍昙　偈颂一百零二首
    有一物，无人识。
    或在东南，或居西北。
    破草鞋跟踏著，价重千金；折拄杖头挑来，
    分文不直，识不识，
    吴地冬瓜，镇州萝蕁。

释绍昙　偈颂一百零二首
    秘魔擎叉，俱胝竖指。
    邪法难扶，如何得是。
    山僧冷地思量，不觉吞声饱气。
    攻乎异端，斯害也矣。

释绍昙　偈颂一百零二首
    一月行空，千门赏玩。
    自己光明，几人著眼。
    马师父子尽力揩磨，不得一半。
    诸人要见真月麽，何似破漆碗。

释绍昙　偈颂一百零二首
    正令全提，无在不在。
    簸箕有唇，洞庭无盖。
    若作奇特商量，入地狱如箭射。
    不作奇特商量，入地狱如箭射。

释绍昙　偈颂一百零二首
    万里澄江雪霁时，玉壶一色冷含辉。
    淦翁认得烟村路，柳线穿鱼带月归。

释绍昙　偈颂一百零二首
    地僻云深，秋高境寂。
    堂户凄凉，无人面壁。
    净地上谁肯狼籍。

释绍昙　偈颂一百零二首
    鈯斧埋藏岁月深，岩居日与白云邻。
    业风无奈重飘鼓，又作担柴卖箁人。

释绍昙　偈颂一百零二首
    堋八刺札，新翻曲调，
    逸格乡谈。意随流水远，
    声遏莫云寒，月移花影上栏干。

释绍昙　偈颂一百零二首
    甘菊舒黄，茱萸喷香。
    渊明错会，耽赏重阳。
    采采东篱下，南山见未忘。
    刚道花枝有短长。

释绍昙　偈颂一百零二首
    茧足寻庄到海门，天衣往事与谁论。
    长空雁影沉寒水，瘦立西风几断魂。

释绍昙　偈颂一百零二首
    一不做，二不休。
    得人一马，还人一牛。
    岂不见临济三遭白棒，大愚肋下三拳痛{上祝下土}，
    不共戴天雠。休休，
    说著令人满面羞。
    
    
释绍昙　偈颂一百零二首
    鼠窃竺乾，身逃震旦。
    合火分趎，儿孙无眼。
    死款诸方不言，今朝佛垄分明断。
    以何为据，看。

释绍昙　偈颂一百零二首
    不可以智知，金刚手把八棱槌。
    不可以识识，镇州出个大萝蕁。
    不可以语言造，山禽聚集啼清晓。
    不可以寂默通，赤眼乌龟吞大虫。

释绍昙　偈颂一百零二首
    觌面当机，东涌西没。
    平地上险崖，惺惺中淈激起。
    不是心，不是佛，
    不是物，贬向无生国。

释绍昙　偈颂一百零二首
    无量劫来，七颠八倒。
    打破虚空，全身入草。

释绍昙　偈颂一百零二首
    出匣神锋莹鹓鹈，将军珍袭已多时。
    相承不是屠龙手，只作三文补履锥。

释绍昙　偈颂一百零二首
    佛垄开炉，寒灰死火。
    拨著星儿，弥天罪过。
    笑倒嵩山破灶堕。

释绍昙　偈颂一百零二首
    冬至日舒长，这个长多少。
    虚空为尺不能量，蟭螟眼中盛恰恰相反好。
    盛恰好，衒惑神光，
    迷逢达磨。

释绍昙　偈颂一百零二首
    八月初，何处热。
    出门荒草离披，四壁寒蛩凄切。
    衲僧家眼里著得须弥山，耳里著得四大海。
    声色纯真，只得一橛。

释绍昙　偈颂一百零二首
    我也无端到住山，忙忙业识不曾闲。
    白云拂尽到枯叶，恐碍采樵人往还。
    寒松瑟瑟，幽鸟关关。
    家私花擘尽，谁道语音蛮。

释绍昙　偈颂一百零二首
    有一物，黑似漆，
    常在面门出入。骑声盖色，
    妙密中险崖。倒用逆施，
    险崖中妙密。三世诸佛远之愈亲，
    白牯狸奴得之转失。法华不惜眉毛，
    为汝当阳拈出。夭夭矫矫，
    粼粼皴皴，将谓南山鳖鼻，
    却是天台楖栗。

释绍昙　偈颂一百零二首
    生平说大脱空，今受活地狱报。
    一片无骨舌头，数日和根烂了。

释绍昙　偈颂一百零二首
    妙斲鼻头墁，巧运风斤手。
    千圣头边盖覆来，密密绵绵无渗漏。
    不辞合土和灰，成就牛栏马廻。
    只图一个不知恩，噇饭噇眠，
    易宵为昼。翻笑肋尊者，
    肋不至席不唧{左口右留}。又笑棱道者，
    坐破七蒲团，驴前马后，
    至今湖海扬家丑。

释绍昙　偈颂一百零二首
    古桧吟风，寒鸦布陈。
    不落见闻，几人错认。
    不错认人，道士擎拳，
    阇梨问讯。

释绍昙　偈颂一百零二首
    弃金轮王位，尊贵不尊贵。
    冻饿深雪中，冷地里短气。
    见明星，没巴鼻。
    更言大地一切众生成正觉，吽吽，
    棒折也未。

释绍昙　偈颂一百零二首
    高不高肤寸，低不低太华。
    深不深蹄涔，浅不浅溟渤。
    法华高低深浅，瞒诸人一点不得。
    诸人高低深浅，亦瞒法华一点不得。
    尽情画断，更莫论量。
    缀钵饭抄云子白，晴瓯茶泛雪花香。

释绍昙　偈颂一百零二首
    祝融峰，万年松。
    翠阴笼鹤，瑞所蟠龙。
    用献圣明天子寿，枝枝叶叶自春风。

释绍昙　偈颂一百零二首
    玉几凌霄，横趋密室。
    如风吹水自成纹，掷剑挥空无朕迹。
    子细思量，令人气急。
    白木既无香，秤槌宁有汁。

释绍昙　偈颂一百零二首
    入荒田不拣，信手拈来草。
    纬地与经天，头头俱是妙。
    打成一片见全功，碧眼黄头俱靠倒。
    岂不见长庆棱道者坐破蒲团，一个两个三个，
    四五六七个，家风狼籍知多少。

释绍昙　偈颂一百零二首
    大道无方，至尊无位。
    睿哲文明，垂衣而治。
    尧风舜日万斯年，举世无思不戴天。

释绍昙　偈颂一百零二首
    三月春云暮，韶华似酒浓。
    莺啼杨柳雨，蝶弄海棠风。
    若作境会，过山寻蚁迹，
    不作境会，度水觅鱼踪。
    故国归路远，日暮泣途穷。

释绍昙　偈颂一百零二首
    高价卖生姜，雪真珠满床。
    清贫虽彻骨，富有敢斗君王。
    灼然如是，脍身为食，
    渍血为浆，尽情供养，
    犹未相当。若也未是，
    和烟耕绿野，枯笛送斜阳。

释绍昙　偈颂一百零二首
    雪峰辊扑，睦州担板。
    展尽神通，搆和一半。
    那一半，戴嵩牛卧绿杨阴，
    韩干马嘶芳草岸。

释绍昙　偈颂一百零二首
    水洗硬石头，浪打枯杨树，
    净智庄严功德聚。

释绍昙　偈颂一百零二首
    这一灯，处甚起。
    没踪由，难拟议。
    三贤十圣眼见如盲，芥狗泥猪放光动地。
    大家吹灭暗中行，然灯佛在你脚底。

释绍昙　偈颂一百零二首
    浪荡贪观野鸭儿，犯丛林合讲清规。
    鼻头担破知惭愧，烧炷枫香供养伊。

释绍昙　偈颂一百零二首
    红锦缠头舞醉身，笙歌声沸凤楼春。
    百花丛里扶归去，谁道儿郎彻骨贫。

释绍昙　偈颂一百零二首
    千圣灵枢，妙在转处。
    烁尽玄微，更进一步，
    莫来拦我扑门路。

释绍昙　偈颂一百零二首
    枯木糁瑶花，虚庭封玉砌。
    少室谩安心。神光空折臂。
    不堕功勋一色边，阑干谁共倚。

释绍昙　偈颂一百零二首
    万戟森严细柳营，信威独许汉将军。
    谁知袖隐屠龙手，却把蒿枝箭策勋。

释绍昙　偈颂一百零二首
    四十九年，欺胡谩汉。
    疾入涅槃，救得一半。
    谤观紫磨金色身，涴却娘生眼。

释绍昙　偈颂一百零二首
    百二十日夏，今朝始发头。
    饭抄云子白，羹煮菜香浮。
    未问寒山子，先看水牯牛。
    山前千顷地，信脚踏翻休。

释绍昙　偈颂一百零二首
    我有一机，极尽玄微。
    饥来吃饭，寒来著衣。
    我有一句，包罗今古。
    犬吠枯樁，猫捉老鼠。

释绍昙　偈颂一百零二首
    花锦蝶翻红，柳烟莺织晓。
    曾不动机丝，夺尽春工巧。
    玄中玄，妙中妙。
    三世诸佛觑不破，历代祖师穷不到。
    穷得到，寒食清明，
    家家拜扫。

释绍昙　偈颂一百零二首
    狗舐油铛，鼠咬甑箅。
    用尽机思，吃没滋味。

释绍昙　偈颂一百零二首
    一雨润枯焦，扫尽流金暑。
    薰风殿阁凉，诸佛出身处。
    堪笑勤川无义语，引得花木瓜，
    变成烂苦瓠。走遍衡格卖与谁，
    一十三人声怨鼓。

释绍昙　偈颂一百零二首
    路透清波，山横翠壁。
    楼阁门开，从这里入。

释绍昙　偈颂一百零二首
    三十二相，八十种好。
    马颔驴腮，弥天罗过。
    新法华，因甚刺脑入胶盆。
    过在你，殃及我。

释绍昙　偈颂一百零二首
    洞庭七十二峰，飞雪一千余丈。
    晨昏说法琅琅，谁谓卢公已往。
    元不往，在这里。
    优昙火里开，嗅著无香气。

释绍昙　偈颂一百零二首
    小小青山，丛丛翠竹。
