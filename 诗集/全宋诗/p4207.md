<!-- { "loadSidebar": true } -->
    龙德当阳开泰运，凰楼南面御阶平。
    恩波浩荡宽如海，八彩重瞳仰圣明。

赵子潚　早朝十绝
    仰荷天恩雨露同，涓埃无地答宸衷。
    侍朝惟秉忠和孝，遥见炉香上九重。

赵子潚　早朝十绝
    凰阙钟声曙色开，香飘瑞气霭蓬莱。
    侍臣鹄立班初合，齐进龙墀万寿杯。

赵子潚　早朝十绝
    北面高呼拜冕旒，星垂华渚彩虹浮。
    春风满泛蒲萄酒，喜溢讴声遍九州。

赵子潚　早朝十绝
    一天星斗灿晴霄，香爇沉檀瑞霭飘。
    环佩趋朝天阙晓，五云重睹凰仪韶。

赵子潚　早朝十绝
    象笏罗袍间绣衣，斑斓五采绚朝晖。
    退朝擎出龙香篆，知是丹枫拜赐归。

赵子潚　早朝十绝
    廿载承恩侍九重，泰阶玉烛喜遭逢。
    嘉禾瑞协当年兆，伫看远夷贡献同。

赵子潚　早朝十绝
    壮时瞻仰近龙颜，老尚簪缨侍从班。
    恋阙敢辞筋力倦，铭心刻骨更输丹。

赵子泰　泛舟鉴湖同程致道赵叔问联句
    

赵子泰　诗见程俱七。《泛舟鉴湖同赵来叔子泰赵问联句》
    

赵子岩　青白堂
    北庵竹玉青，南阶梅雪白。
    吏散隐几坐，观化聊自适。
    竹青表劲节，梅白留佳实。
    太守谢二友，粗官谩陈力。
    取名吾有寄，梅竹盖假借。
    青白遗子孙，先训存金石。
    斯民雕瘵馀，政教当尚德。
    虽微甘棠化，韦弦吒三益。

赵子甄　寄道友
    秦川蝉蜕已三回，明月清风任去来。
    寄语冲虚诸道友，芒鞋竹杖不须埋。

赵自然　诗一首
    常欲栖山岛，闲眠玉洞寒。
    丹哥时引舞，来去跨云鸾。

赵宗德　九日宴浮金亭
    东山树，何青青。
    镡津水，何冷冷。
    茂树可荫，流水可听。
    眉山夫子能解事，却于水边树下构危亭。
    洪波浴日金错落，瘴云不雨烟蒙溟。
    风尘澒洞去天远，草木蓊郁知地灵。
    监州为爱黄华节，携我登临邀众客。
    假令有酒多似藤江水，岂能洗我胸中之郁抑。
    甘侯昆玉文武全，倾盖交游五情热。
    故人亦有许判官，清政平生心似铁。
    文采风流喻幕宾，曾陪骢马清南越。
    刘君元是薇省郎，治民有道多筹策。
    令簿怀才亦不群，芳名皆在斯文列。
    儒林龚魏两茂学，逸气直与青云接。
    孟嘉落帽是何年，岸帻西风感前哲。
    天荒地老事茫茫，白发无情满头雪。
    醒时饮，醉时歌。
    尊前要使衰颜酡，不饮奈此清兴何。
    人生聚会能有几，江海亲旧今无多。

赵宗吉　题武夷
    天风吹尽蔽空云，叠嶂层峦势吐吞。
    铁笛声沉人换世，幔亭宴罢竹生孙。
    崑阆境界烟霞窟，洙泗源流道义门。
    分治优游公事了，溪山佳处共清尊。

赵宗万　句
    斗悬金印心难动，屏列春山眼暂开。

折彦质　跋浯溪造极图
    浯溪未到已登临，笔力能穷造化心。
    我是零陵新逐客，披图一一可追寻。

折彦质　跋湘西清绝图
    与山分浅正伤神，蜡屐明朝陌上尘。
    谁写湘西清绝景，巧移林壑慰行人。

折彦质　北归渡海
    去日惊涛远拍天，飞廉几覆逐臣船。
    归舟陡顿能安稳，便觉君恩更焕然。

折彦质　超然亭
    超然亭上鬓毛斑，浩荡秋风小立閒。
    岂为诗情堪过海，只缘脚力要寻山。
    峭峰断续天容缺，高壘萦纡地势悭。
    回首不堪东北望，桂林万里是秦关。

折彦质　渡海
    朝宗于海固愿也，一苇杭之如勇何。
    著浅惊呼过又喜，此生是等事尝多。

折彦质　法轮寺
    路转崎岖岭，水藏委曲田。
    茂林深似海，古刹湛如渊。
    岣嵝未可到，禹碑真谩传。
    西林归恐暮，欲去又茫然。

折彦质　观汪丞相所藏崔白画罗汉
    山堂漠漠开晓烟，何许大士当四筵。
    坐忘默识形骸外，持钵植杖风露前。
    老龙欲奋屡回首，於菟甚驯非畏鞭。
    小儿已解辨人我，抱头怖走成痴颠。
    岂知畏爱果何物，手里舍利空烛天。
    嗟余耳目更浅陋，喜欢获遇希有缘。
    神明泰定始一笑，摩挲粉墨心茫然。
    平生崔白画常见，邂逅入眼多弃捐。
    莫言人物斗奇崛，醉里落笔神助焉。
    汪公昔入魏帅幕，叹息钜壁围神仙。
    归寻十胥好东绢，恰有名手能摹传。
    提携万里到岭表，尤物自得高人怜。
    迩来劫火坏诸有，陪都正苦纷戈鋋。
    无力挽河为吹洗，披图感极泪如泉。

折彦质　过太平州拜李端叔遗像
    东来已数月，弛担已渺茫。
    犹喜灾患身，获登先生堂。
    肃衣拜遗像，依然双颊光。
    宛若侍坐侧，妙语发天藏。
    厄穷出天意，人理难度量。
    所幸言不朽，与世为文章。
    齰此复何恨，私淑良不忘。
    小郎出见我，问知雏凤凰。
    他年起门户，尘滓濯秋阳。
    世事几变灭，人生真黄粱。
    置之不足道，感慨涕泪滂。
    我行方有程，坟山空相望。

折彦质　句
    炼丹垂老心犹健，怀橘当年事已非。

折彦质　句
    待公辅佐中兴了，乞取袈裟送暮身。

折彦质　句
    石桥步月公居后，橘井烹茶我在先。

折彦质　寇莱公庙
    莱公英特姿，谭笑安社稷。
    流离死穷荒，志士气益塞。
    死谪怜忠愍，生还喜子由。
    荒祠连旧宅，几见海云秋。

折彦质　雷州苏公楼
    二苏翰墨仙，谪坠百蛮里。
    弟兄对床眠，此意孤一世。

折彦质　留别王六公
    六公八十尚占星，授法东坡今大成。
    此岁得归言不食，几时当雨信如盟。
    误人功业忍更问，老我林泉如可营。
    他日疑谋谁为决，无由重到访君平。

折彦质　留别许廷惠
    架空作屋才容膝，中有道人能湛然。
    门外红尘虽扰扰，枕边清梦自翩翩。
    君如海燕时须到，我似江鸥日又迁。
    回首石桥桥上月，与谁同赏第三年。

折彦质　全州尹氏观
    当门悬泉一线白，绕屋稻田千亩青。
    未论茯苓能解垢，且教月色满空庭。

折彦质　胜业寺
    故宫余禹迹，胜地属僧家。
    古庙松阴合，幽亭竹影斜。
    岭云吟外澹，山鸟定中哗。
    谴逐成轻别，空怀客路赊。

折彦质　湘山留别
    寓久浑忘客，临行似别家。
    途穷身更怯，秋老鬓先华。
    生计黄茅合，归期碧海赊。
    湘山今夜雨，留我意无涯。

折彦质　谢许君瑶
    东坡遗物来归我，两手摩挲思不穷。
    举取吾家阿堵物，愧无青玉案酬公。

折彦质　濯缨亭
    澄练正萦槛，高屏近拥门。
    偏宜云惨澹，更好月黄昏。

真德秀　跋蔡节斋为题张生所画文公像
    张生父子称紫阳，於容人物非寻常。
    能传遗像数百本，粹然千载存无忘。
    言学工夫日星皎，无言气象真难晓。
    后学深明未发时，始信张生功不少。

真德秀　别汤升伯
    二十年前忝旧游，论交今日始从头。
    我如潦尽寒潭水，君似天空明月秋。
    夜雨几时重话旧，故人闻早共归休。
    临岐赠别无他祝，莫忘邹陈为国忧。

真德秀　长沙劝耕
    是州皆有劝农文，父老听来似不闻。
    只为空言难感动，须将实意写殷勤。

真德秀　长沙劝耕
    使君元起自锄犂，田野辛勤事总知。
    要为尔民除十害，肯容苛政夺三时。

真德秀　长沙劝耕
    已看三白兆年丰，更喜春来雨泽通。
    从昔楚邦农事早，好将人力副天工。

真德秀　长沙劝耕
    田里工夫著得勤，翻锄须熟粪须均。
    插秧更要当时节，趁取阳和三月春。

真德秀　长沙劝耕
    闻说陂塘处处多，并工修筑莫蹉跎。
    十分积取盈堤水，六月骄阳柰汝何。

真德秀　长沙劝耕
    田家拚取一春忙，男力菑畲女课桑。
    陇上黄云机上雪，暂时辛苦乐时长。

真德秀　长沙劝耕
    鞠育当知父母恩，弟兄更合识卑尊。
    孝心尽处通天地，善行多时福子孙。

真德秀　长沙劝耕
    千金难买是乡邻，恩意相欢即至亲。
    年若少时宜敬老，家才足后合怜贫。

真德秀　长沙劝耕
    健讼翻成产祸胎，带刀却是杀身媒。
    争先好胜灾偏速，退步饶人福自来。

真德秀　长沙劝耕
    不教言语太艰深，为要人人可讽吟。
    把向田间歌几遍，儿童亦识使君心。

真德秀　长沙新第呈诸学士
    莫清彼潇江，莫峻彼衡岳。
    澄光挟秀气，日夜相回薄。
    月吸珠含胎，虹贯玉生璞。
    子方有苗裔，温然粹而悫。
    一童与三何，双凤两鹡鷟。
    奋身辞草莱，正论吐谔谔。
    彤庭拜恩归，天香尚盈握。
    良才国之宝，一见我心乐。
    平生功名会，万里初著脚。
    永肩致主念，更勉经世学。
    锱铢分义利，毫缕辨纯驳。
    相期激清风，与俗洗氛浊。
    谁欤指其南，是邦有先觉。

真德秀　长沙赠高年陈氏母子
    陈氏春秋一百一，儿女年皆过七十。
    一门慈孝更雍愉，四老真堪入画图。
    长官申闻太守喜，召至阶庭加盛礼。
    老莱彩服作儿啼，今视古人更过之。
    老莱一身娱戏耳，况有三儿奉甘旨。
    人言潭俗不古如，君看此事天下无。
    一门高寿何由得，慈孝之人天所惜。
    我原湘民胥俲之，从此九州皆寿域。

真德秀　春贴子　东宫五首
    薄薄觚棱融融甲观风。晴光挟和气，
