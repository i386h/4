<!-- { "loadSidebar": true } -->
    趋边耻局缩，穿腹愁危巌。
    或撞关以攻，或觑眼而厌。
    或羸行伺击，或猛出追蹑。
    垂成忽破坏，中断俄连接。
    或外示闲暇，伐事先和燮。
    或冒突超越，鼓行令震叠。
    或粗见形势，驱除令远蹀。
    或开拓疆境，欲并包总摄。
    或仅残尺寸，如黑子著靥。
    或横溃解散，如尸僵血喋。
    或惭如告亡，或喜如献捷。
    陷敌未甘虏，报仇方借侠。
    讳输宁断头，悔悞乃批颊。
    终朝已罢精，既夜未交睫。
    翻然悟且叹，此何直劫劫。
    孟轲恶妨行，陶侃惩废业。
    扬雄有前言，韦曜存往牒。
    晋臣抑帝手，捘侯何啻涉。
    冶城子争道，拒父乃如辄。
    争也实逆德，岂如私斗怯。
    艺成况穷苦，此殆天所厌。
    如今刘与李，伦等安可躐。
    试令取一毫，亦乏寸公镊。
    以此待君子，未与回参协。
    操具投诸江，道耕而德猎。

王安石　用王微之韵和酬即事书怀
    秦惜逝者耋，晋嘉良士休。
    古人皆好乐，哀此岁月遒。
    嗟我抱愁毒，残年自羁囚。
    但为兔得蹄，非复天上鸥。
    虽知林塘美，欲往辄回輈。
    名园一散策，笑语随觥筹。
    探题绕梅花，高咏接应刘。
    宿雨洗荒堑，寒蛟沈老湫。
    沿洄信画舸，归路子城幽。
    冬风不改绿，忽见新阳浮。
    欢事去如梦，嘉时念难留。
    明发得君句，谓将读前游。
    语我饮倡乐，不如诗献酬。
    淮洲奏锺鼛，雅刺德不犹。
    文墨有真趣，荒淫何足收。
    来篇信时女，窈窕众所求。
    兹理傥可谐，华簪为君抽。

王安石　用字谜
    一月又一月，两月共半边。
    上有可耕之田，下有长流之川。
    一家有六口，两口不团圆。

王安石　幽谷引
    云翳翳兮谷之幽，天将雨我兮田者之稠。
    有绳于防兮有畚于沟，我公不出兮谁省吾忧。
    日晖晖兮山之下，岁则熟兮收者舞。
    吾收满车兮弃者满筥，谁吾与乐兮我公燕语。
    山有木兮谷有泉，公与客兮醉其间。
    芳可搴兮甘可漱，无壮无稚兮环公以笑。
    公归而醉兮人则喜，公好我州兮殆其肯止。
    公归不醉兮我之忧，岂其不怿兮将舍吾州。
    公一朝兮去我，我岁岁兮来游，
    完公亭兮使勿毁，以慰吾兮岁岁之愁。

王安石　游北山
    揽辔出东城，登临目暂明。
    烟云藏古意，猿鹤弄秋声。
    客坐苔纹滑，僧眠樾荫清。
    赏心殊未已，山日下西荣。

王安石　游城东示深之德逢
    欲牵淮舸共寻源，且踏青青绕杏园。
    忆我旧时光宅路，依然桑柳映花繁。

王安石　游城南即事二首
    神奸变化久难知，禹鼎由来更不疑。
    螭魅合谋非一日，太丘真复社亡迟。

王安石　游城南即事二首
    泰坛东路绕重营，独背朝阳信马行。
    漫道城南天尺五，荒林时见一柴荆。

王安石　游杭州圣果寺
    登高见山水，身在水中央。
    下视楼台处，空多树木苍。
    浮云连海气，落日动湖光。
    偶坐吹横笛，残声入富阳。

王安石　游栖霞庵灼平甫至因寄
    渺渺林间路，萧萧物外僧。
    高阴凉易入，闲貌老难增。
    官事真伤锦，君恩更饮冰。
    求田此山下，终欲忤陈登。

王安石　游赏心亭寄虔州女弟
    秀发千峰霁，清涵万里秋。
    沧江天上落，明月镜中流。
    眼与魂俱断，身依影独留。
    为怜幽兴极，不见尔来游。

王安石　游土山示蔡天启秘校
    定林瞰土山，近乃在眉睫。
    谁谓秦淮广，正可藏一艓。
    朝予欲独往，扶惫强登涉。
    蔡侯闻之喜，喜色见两颊。
    呼鞍追我马，亦以两黥挟。
    敛书付衣囊，裹饭随药笈。
    翛翛阿兰若，土木老山胁。
    鼓锺卧空旷，簨簴雕捷业。
    升堂廓无主，考击谁敢辄。
    坡陀谢公家，藏椁久穿劫。
    百金买酒地，野老今行饁。
    缅怀起东山，胜践比稠叠。
    於时国累卵，楚夏血常喋。
    外实备艰梗，中仍费调燮。
    公能觉如梦，自喻一蝴蝶。
    桓温适自弊，苻坚方天厌。
    且可缓九锡，宁当快一捷。
    彼哉斗筲人，得丧易矜怯。
    妄言屐齿折，吾欲刊史牒。
    伤心新城埭，归意终难惬。
    漂摇五城舟，尚想浮河檝。
    千秋陇东月，长照西州堞。
    岂无华屋处，亦捉蒲葵箑。
    碎金谅可惜，零落随秋叶。
    好事所传玩，空残法书帖。
    清谈眇不嗣，陈迹恥如接。
    东阳故侯孙，少小同鼓箧。
    一官初岭海，仰视飞鸢跕。
    穷归放款段，高卧停远蹀。
    牵襟肘即见，著帽耳才菟。
    数椽危败屋，为我炊陈浥。
    虽无膏污鼎，尚有羹濡筴。
    纵言及平生，相视开笑靥。
    邯郸枕上事，且饮且田猎。
    或昏眠委翳，或妄走超躐。
    或叫号而寝，或哭泣而魇。
    幸哉同圣时，田里老安帖。
    易牛以宝剑，击壤胜弹铗。
    追怜衰晋末，此土方岌业。
    强偷须臾乐，抚事终愁惵。
    予虽天戮民，有械无接摺。
    翁今贫而静，内热非复叶。
    予衰极今岁，傥与鸡梦协。
    委蜕亦何恨，吾儿已长鬣。
    翁虽齿长我，未见白可镊。
    祝翁尚难老，生理归善摄。
    久留畏年少，讥我两呫嗫。
    束火扶路还，宵明狐兔慑。
    蔡侯雄俊士，心憭形亦谍。
    异时能飞鞚，快若五陵侠。
    胡为阡陌间，踠足仅相蹑。
    谅欲交辔语，呿予不能嗋。

王安石　游章义寺
    九日章义寺，倦游因解镳。
    拂榻寄午梦，起寻北山椒。
    岑蔚鸟绝迹，悲鸣唯一蜩。
    欢言与僧期，於此共箪瓢。
    斩松八九根，窗壁具一朝。
    伏槛何所见，苍苍围寂寥。
    岩谷寒更静，水泉清不摇。
    安得有车马，尚无渔与樵。
    神茂真观复，心明众尘消。
    阴岭有嘉客，傥来不须招。

王安石　游锺山
    两山松栎暗朱藤，一水中间胜武陵。
    午梵隔云知有寺，夕阳归去不逢僧。

王安石　游锺山
    终日看山不厌山，买山终待老山间。
    山花落尽山长在，山水空流山自闲。

王安石　有感
    忆昔与胡子，戏娱西城幽。
    放斥仆与马，独身步田畴。
    牛竖歌我旁，听之为久留。
    一接田父语，叹之胜王侯。
    追逐恨不恣，暮归辄怀愁。
    顾常轻千乘，只愿足一丘。
    子时怪我少，好此寂寞游。
    笙箕不入耳，又不甘醪羞。
    那知抱孤伤，罢顿不能遒。
    世味已鲜少，但余野心稠。
    乖离今十年，班发满我头。
    昔兴亦略尽，食眠常百忧。
    每逢佳山水，欲往辄复休。
    方壮遂如此，况乃高春秋。

王安石　又次叶致远韵二首
    庵成有兴亦寻春，风暖荒莱步始匀。
    若遇好花须一笑，岂妨迦叶杜多身。

王安石　又次叶致远韵二首
    明时君尚富春秋，岂比衰翁远自投。
    智略未应施畎亩，上前他日望吾丘。

王安石　又代薛肇明一首
    野水荒山寂寞滨，芳条弄色最关春。
    故将明艳凌霜雪，未怕青腰玉女嗔。

王安石　又段氏园亭
    欹眠随水转东垣，一点炊烟映水昏。
    漫漫芙蕖难觅路，翛翛杨柳烛知门。
    青山呈露新如染，白鸟嬉游静不烦。
    朱雀航边今有此，可能摇荡武陵源。

王安石　予求守江阴未得酬昌叔忆阴见及之作
    黄田港北水如天，万里风樯看贾船。
    海外珠犀常入市，人间鱼蟹不论钱。
    高亭笑语如昨日，末路尘沙非少年。
    强乞一官终未得，只君同病肯相怜。

王安石　余寒
    余寒驾春风，入我征衣裳。
    扪鬓只得冻，蔽面尚疑创。
    士耳恐犹坠，马毛欲吹僵。
    牢持有失箸，疾饮无留汤。
    曈曈扶桑日，出有万里光。
    可怜当此时，不湿地上霜。
    冥冥鸿雁飞，北望去成行。
    谁言有百鸟，此鸟知阴阳。
    岂时有必至，前识圣所臧。
    把酒谢高翰，我知思故乡。

王安石　鱼儿
    绕岸车鸣水欲乾，鱼儿相逐尚相欢。
    无人挈入沧江去，汝死那知世界宽。

王安石　俞秀老忽然不见
    忽去飘然游冶盘，共疑枝策在梁端。
    禅心暂起何妨寂，道骨虽清不畏寒。

王安石　虞美人
    虞美人，态浓意远淑且真。
    同辇随君侍君侧，六宫粉黛无颜色。
    楚歌四面起，形势反苍黄。
    夜闻马嘶晓无迹，蛾眉萧飒如秋霜。
    汉家离宫三十六，缓歌慢舞凝丝竹。
    人间举眼尽堪悲，独阴崖结茅屋。
    美人为黄土，草木皆含愁。
    红房紫谭处处有，听曲低昂如有求。
    青天漫漫覆长路，今人犁田昔人墓。
    虞兮虞兮奈若何，不见玉颜空死处。

王安石　与宝觉宿精舍
    
    扰扰复翩翩，秋床烛屡昏。
    真为说万物，岂止挟三言。
    问义曹溪室，捐书阙里门。
    若知同二妄，目击道逾存。

王安石　与宝觉宿龙华院三绝句
    老於陈迹倦追攀，但见幽人数往还。
    忆我小诗成怅望，锺山只隔数重山。

王安石　与宝觉宿龙华院三绝句
    世间投老断攀缘，忽忆东游已十年。
