<!-- { "loadSidebar": true } -->
    草虫设细纲，小穽不可见。
    日日朝露中，群白草间现。

张至龙　寓兴十首
    高风吹秋霜，庭前百草死。
    谁知草有根，昨夜东风起。

张至龙　寓兴十首
    夏月灌鞠根，见花在秋日。
    先时不施工，临花已何及。

张至龙　寓兴十首
    十年插柳枝，今与高树齐。
    垂条绿春风，上有流莺啼。

张至龙　赠刘介庵
    一心忧道不开眉，懒扣黄扉谒故和。
    有累只因难弃鹤，无疑何用苦求龟。
    常厨饮食夷齐辈，晚笔文章汉魏时。
    冷笑富家钱塞屋，兰亭谁更有真碑。

张至龙　朱柏岩约南归
    忍闻秋管悲，犹未定归期。
    吟咏穷边长，艰难老后知。
    水寒鱼上少，月闰雁来迟。
    不作膏粱梦，长令一剑随。

张至龙　子期台
    拾叶题诗愧不才，袖遮微日上层台。
    山僧分我松阴坐，隔岸花香渡水来。

张至龙　紫微阁赠凌丹士
    风林叶叶带新寒，匕箸虀盐客味酸。
    兔抱粟眠传道石，鹿衔花上拜章坛。
    沿崖取水和冰嚼，扫壁题诗当画看。
    尽日玄房无俗知，山钟敲月上阑干。

张志　句
    矗汉危桥吞兔魄，出林疏磬落鲸涛。

张志道　白石山
    山似游龙势欲奔，山中有路透天阍。
    峰峦常带烟霞色，洞穴浑无斧凿痕。

张志道　西湖怀古
    荷花桂子不胜悲，江介繁华异昔时。
    天目山来孤凤歇，海门潮去六龙移。
    贾充误国终无策，庾信哀时尚有词。
    莫向中源夸绝景，西湖□恨是西施。

张致远　百丈寺
    微官驱我走尘埃，每天林泉眼豁开。
    莲社未容书姓字，又随流水出山来。

张致远　观陈谏议祠有感
    权门车马日騱騱，独犯天颜咫尺威。
    愿借君王斩马剑，何惭妻子泣牛衣。
    丹书到死成罗织，青史平生赖发挥。
    遥望湘滨成楚些。英魂应逐屈原归。

张致远　祭梅州守
    四百余年鳄不归，七十二滩险莫支。
    千艘上下无倾欹，波间小艇理筩丝。

张致远　句
    曾井有泉消毒瘴，程江无屋祠高贤。

张致远　句
    三寺楼台烟雾里，一川芦苇画图中。

张致远　明月楼
    明月楼前可万家，凤山庵下日初斜。
    风流耆旧消沉尽，空睇寒江耿暮霞。

张稚圭　铁袈裟
    爱山特地上山来，俗卢醒如醉眼开。
    举首但惊云汉近，直疑平步出尘埃。

张中行　漂泊岳阳泛舟洞庭晚君山与丁联句
    元气无根株，地脉有断绝。
    日月互吞吐，云雾自生灭。
    楚妃结幽想，巴客答清吷。
    宁知莽苍中，不假巨鳌力。
    势阅南纪浮，思随西风发。
    形影寄孤舟，吾道成鴂舌。
    笑谈正凌傲，俯仰不逼侧。
    每与景物会，未省欢娱毕。
    叠翠晚愔愔，堕黄秋的的。
    鱼龙负趂趂，独鸟去不息。
    旷原眇周抱，异境超慌惚。
    径度万顷空，忽得一拳碧。
    稍稍鸡犬近，依依钟梵夕。
    推门月微堕，煮茗香初歇。
    衣裳识霜信，瓶钵了禅悦。
    事定心源清，梦回斗柄直。
    周游兴欲尽，长往计未决。
    出门更回首，沙水眜虚白。
    美哉神禹功，已矣三苗国。
    山川长不朽，愚智俱可惜。
    神交正冥冥，指点空历历。
    慎勿语俗人，桃源恐相失。

张仲　再游浯溪
    一年两檄过浯溪，□上{外广内吾}亭□□□。
    笑□兴亡千古□，□□崖石与天齐。

张仲威　设醮灵仙观
    瑞气匆匆雨露边，璧门金阙倚层巅。
    青霓绛节严中夜，绿盖丹与会九天。
    香染旧泥封宝洞，声传鸣鹤湛灵泉。
    分明步入烟霄上，何必餐霞驻少年。

张仲武　石淙
    二室盘游日，三阳宴喜心。
    分流来万壑，巨石拟千岑。
    玉殿烟芜在，金碑雨藓侵。
    翠华何处问，山水自清音。

张仲信　万年宫
    频将衣食结圜圊，天乐旌幢降彩云。
    二十四年功行满，众真推让武夷宫。

张仲尹　玉兔净居诗
    何事回真馆，标名作净坊。
    金园存废趾，玉兔效殊祥。
    躶汉劳羋纲，环山莹雪霜。
    来疑崑岫出，去讶月轮藏。
    隐顯经千载，薰修荫一方。
    宝坛隳道祖，华榜耀空王。
    奥域居全晋，灵祠接庆唐。
    烟霞生四面，楼殿起中央。
    暎日杉阴合，飘空磬韵长。
    伊余闻胜概，宁惜寄篇章。

张众　句
    伤心白雪阳春丽，极目朝云暮雨非。

张洙　句
    漫道玉为堂，玉堂今夜长。

张铸　道士
    乘龙控鲁真吾偶，化石烧金即我曹。
    尘世混来名异迹，蓬山思去梦魂劳。
    吟依古柏天风断。啸近倦坛海月高。
    九转丹成颜愈少，发胜纯漆脸胜桃。

张铸　寄葛源
    银铜坑冶是新差，职任催纲胜一阶。
    更使下官供脚色，下官踪迹转沈埋。

张资　和遗绡女子
    香来著吾怀，先想织织手。
    果遇赠香人，经年何恨久。

张资　和遗绡女子
    浓麝应同琼体织，轻绡料比杏腮红。
    虽然未近来春约，已胜襄王魂梦中。

张资　和遗绡女子
    自得佳人遗赠物，书窗终自独无寥，
    未能得会真仙面，时赏香囊与绛绡。

张资　应约访遗绡女子
    何人遗下一红绡，暗遣情怀意气饶。
    勒马住时金{左革右登}脱，亚身亲用宝灯挑。
    轻轻滴滴深深染，慢慢寻寻紧紧□。
    料想佳人初失却，几回织手摸裙腰。

张閏　安乐泉这上午憩
    修竹有风处，道人无事时。
    诸公难入眼，不用总如眉。
    得价婆娑重，投閒懒散宜。
    三年何足道，坚判百年期。

张閏　安溪道中
    染晴波色重於蓝，烟坞人家屋两三。
    明月在山天在水，后回休睡泊溪南。

张閏　安溪山前寻桂得之
    心期经岁只秋芳，况有溪山近好凉。
    天宇荡开暄浊意，岩花催就泬寥香。
    招寻拟把深枝折，爱护休令背蕊伤。
    三五冰轮行散影，仙凡同异要平章。

张閏　安溪晚泊因到无净院
    十丈亭桥稳踔溪，斜阳红滟入船低。
    枯筇径过荒街北，静院深寻破庙西。
    游伴苦无成独笑，物情谙遍任难齐。
    归时早是星烦出，影漾波痕上下迷。

张閏　跋周昿画锡宴图
    汾阳賸建扶危功，清议那有鱼军容。
    倖人恃宠自矜伐，似可唾去极力攻。
    今也束带比肩立，绝口不问如盲聋。
    水衡有钱谁敢费，设席授几为尔供。
    金鹅罩底果何品，异馔定不人间同。
    翠环玉勺未分劝，坐列有序随卑崇。
    君恩天大且笼盖，天意不假人方穷。
    凤凰五章为世瑞，亦许枭獍鸣雌雄。
    西山灵木作上药，道旁恶草翻茸茸。
    方圆白黑正殊调，端在处者全吾躬。
    鲁叟当年诺阳虎，望之计拙排显恭。
    我披此画屡叹息，杜老谋深言至公。

张閏　白头翁鸟
    桧丛丛啭惬新晴，巧好春林百鸟声。
    羽辈误教推皓首，细听多是少年情。

张閏　白杨梅
    兴高团雪缀珍丛，弹火烧林一洗空。
    驿骑不供妃子笑，冰姿犹胜荔枝红。

张閏　伴书回寄建康张总卿
    湖上初晴擅晓凉，一缄俄坠读书床。
    月卿星使年年忆，雪白兰薰字字香。
    闻道江边勤叱驭，也知鸥外静鸣榔。
    新君未训诗人在，早觐枫宸荷紫囊。

张閏　榜书轩曰景白以炉香事乐天像因题诗六韵其上
    贤如文正及文忠，迂叟东坡尽学公。
    自愿人才虽太远，仰希閒乐或相同。
    墅邱寺观游须遍，台榭舟桥乐未穷。
    酩酊酒拚犹欠量，平夷诗效竟无功。
    子迟发白如先约，官达名高定不逢。
    赖有香山类东刹，西方内院各心空。

张閏　北山早兴
    出郭凉舆稳，山晨气自浓。
    寺园逢水断，塔中路过重。
    啄木声穿竹，凌霄色映松。
    世欢吾傥泥，那遂此从容。

张閏　碧宇书兴
    非关鄙性泥林泉，境熟由来意自便。
    童子静看煎药灶，鹭鸶閒上钓鱼船。
    隈丛野石云蒸黑，带雨堤花锦压偏。
    办取一生无别事，饥时吃饭困时眠。

张閏　表兄刘东玉提干挽诗二首
    王祖扶天日，同声外氏翁。
    功勋俱旧越，门户合穹隆。
    诸舅今何在，唯兄命亦穷。
    贤郎须力学，一线续家风。

张閏　表兄刘东玉提干挽诗二首
    襁褓予多疾，三年托谓阳。
    未能看击罋，常是戏登床。
    转首尘埃里，惊心岁月长。
    挽兄赍志去，倾泪人诗章。

张閏　丙午十二月晦日雪霁
    晓爱晴晖万瓦融，近山春意便葱茏。
    敲冰踏雪三旬里，送腊迎年此夜中。
    仁政果能销连厄，閒家何幸乐时丰。
    明朝扫径看桃柳，要识天公两样风。

张閏　并闾岭
    稍丛摹敢升，还为露珠滴。
    暗响出林隈，锵锵小金石。

张閏　病起见瓶中蜡梅偶书
    南湖地胜无凡木，只说寒梅夸不足。
    四般风韵两般高，黄如蜂蜡白如玉。
    余品缃红亦总嘉，早开最喜黄白花。
    去年树下看不厌，吟兴被压空长嗟。
    今冬一病恰半月，未暇寻梅踏残雪。
    数枝蜡蕊忽先来，吹香大慰经年别。
    道人不作群作痴，三嗅唤醒胜良医。
    黄绢幼妇语难辨，一默自有无穷诗。
    此机亦似维摩老，何曾真难文殊倒。
    从兹不病是谈禅，命花却为黄金仙。

张閏　泊吴江塔院喜霁
    风雨因何犯晓来，不教閒却好诗材。
