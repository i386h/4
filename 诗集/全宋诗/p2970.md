<!-- { "loadSidebar": true } -->
王安石　臧仓
    位在万乘师，孟轲犹不遇。
    岂云贫与贱，世道非吾趣。
    意行天下福，事忤由然去。
    命也固有在，臧仓汝何与。

王安石　赠安大师
    独龙冈北第三峰，逋客归来老更慵。
    败屋数椽青缭绕，冷云深处不闻锺。

王安石　赠宝觉
    大师京国旧，兴趣江湖迥。
    往与惠询辈，一宿金山顶。
    怀哉苦留恋，王事有朝请。
    别来能几时，浮念剧含梗。
    今朝忽相见，眸子清炯炯。
    夜阑接软语，令人发深省，
    化城出天半，远色有诸岭。
    白首对汀洲，犹思理烟艇。

王安石　赠长宁僧首
    秀骨厖冒倦往还，自然清誉落人间。
    闲中用意归诗笔，静外安身比太山。
    欲倩野云朝送客，更邀江月夜临关。
    嗟予踪迹飘尘土，一对孤峰几厚颜。

王安石　赠陈君景初
    吾尝奇华佗，肠胃真割剖。
    神膏既傅之，顷刻活残朽。
    昔闻今则信，绝伎世尝有。
    堂堂颍川士，察脉极渊薮。
    珍丸起病瘠，鱠虫随泄呕。
    挛足四五年，下针使之走。
    一言傥不合，万金莫可诱。
    又复能赋诗，往往吹琼玖。
    卷纸夸速成，语怪若神授。
    名声动京洛，踪迹晦莨莠。
    相逢但长啸，遇饮辄掩口。
    独醒竟何如，无乃寡俗偶。
    顾非避世翁，疑是壁中叟。
    安得斯人术，付之经国手。

王安石　赠工部侍郎郑公挽辞
    地蟠江汉久知灵，通德门中见老成。
    南去伏波推将略，北来光禄擅诗名。
    密章赠襚连三组，画翣丧车载一旌。
    阴德故应多後福，可能生子但升卿。

王安石　赠李士宁道人
    季主逡巡居卜肆，弥明邂逅作诗翁。
    曾令宋贾叹车上，更使刘侯惊坐中。
    杳杳人传多异事，冥冥谁识此高风。
    行歌过我非无谓，唯恨贫家酒盏空。

王安石　赠李士云
    李子山水人，而常寓城郭。
    毫端出窈窕，心手初不著。
    我闻大梵天，擎跨鸡孔雀。
    执铃扬赤幡，浩劫净无作。
    仕哉子能图，可以慰寂寞。
    相与验其真，他年在寥廓。
    
王安石　赠彭器资
    鄱水滔天竟东注，气泽所锺贤可慕。
    文章浩渺足波澜，行义迢迢有归处。
    中江秋浸两崖间，逆洄与我相往还。
    我挹其清久未竭，复得纵观於波澜。
    放言深入妙云海，示我仙圣本所寰。
    楞伽我亦见彷佛，岁晚所悲行路难。

王安石　赠僧
    纷纷扰扰十年间，世事何尝不强颜。
    亦欲心如秋水静，应须身似岭云闲。

王安石　赠上元宰梁之仪承议
    白下有贤宰，能歌如紫芝。
    民欺自不忍，县治本无为。
    风月谁同赏，江山我亦思。
    粉墙侵醉墨，怊怅绿苔滋。

王安石　赠殊胜院简道人
    早悟耆山善，今为洛社豪。
    有生常寂寞，所得是风骚。
    露夕吟逾苦，云收思共高。
    此怀差自适，千社一牛毛。

王安石　赠外孙
    南山新长凤凰雏，眉目分明画不如。
    年小从他爱梨栗，长成须读五车书。

王安石　赠王居士
    武林王居士，与子俱学佛。
    以财供佛事，不自费一物。

王安石　赠约之
    君胸寒而痞，我齿热以摇。
    无方可捄药，相值久无憀。
    欲寻秦越人，魂逝莫能招。
    但当观此身，不实如芭蕉。

王安石　赠曾子固
    曾子文章众无有，水之江汉星之斗。
    挟才乘气不媚柔，群儿谤伤均一口。
    吾语群儿勿谤伤，岂有曾子终皇皇。
    借令不幸贱且死，後日犹为班与扬。

王安石　赠张康
    昔在历阳时，得子初江津。
    手中紫团参，一饮宽吾亲。
    舍舟城南居，杖屦日相因。
    百口代起伏，呻呼聒比邻。
    叩门或夜半，屡费药物珍。
    欲报恨不得，肠胃盘车轮。
    今逢又坎坷，令子驰风尘。
    颠倒车马间，起先冰雪晨。
    嗟我十五年，得禄尚辞贫。
    所读漫累车，岂能苏一人。
    无求愧子义，有施惭子仁。
    逝将收桑榆，邀子寂寞滨。

王安石　赠张轩民赞善
    潮打空城寂寞回，百年多病独登台。
    谁人得似张公子，有底忙时不肯来。

王安石　澶州
    津津河北流，巐巐两城峙。
    春秋诸侯会，澶渊乃其地。
    书留後世法，岂独讥当世。
    野老岂知此，为予谈近事。
    边关一失守，北望皆胡骑。
    黄屋亲乘城，穹庐矢如蝟。
    纷纭擅将相，谁为开长利，
    焦头收末功，尚足夸一是。
    欢盟从此数，日月行人至。
    驰迎传马单，走送牛车疲。
    征求事供给，厮养犹珍丽。
    戈甲久已销，澶人益憔悴。
    能将大事小，自合文王意。
    语翁无叹嗟，小雅今不废。

王安石　澶州
    去都二百四十里，河流中间两城峙。
    南城草草不受兵，北城楼橹如边城。
    城中老人为予语，契丹此地经钞虏。
    黄屋亲乘矢石间，胡马欲踏河冰渡。
    天发一矢胡无酋，河冰亦破沙水流。
    欢盟从此至今日，丞相莱公功第一。
    
王安石　张工部庙
    使节纷纷下禁中，几人曾到此城东。
    独君遗像今如在，庙食真须德与功。

王安石　张剑州至剑一日以亲忧罢
    客舍飞尘尚满鞯，却寻东路想茫然。
    白头反哺秦乌侧，流血思归蜀鸟前。
    今日相逢知怅望，几时能到与留连。
    行看万里云西去，倚马春风不忍鞭。

王安石　张良
    留侯美好如妇人，五世相韩韩入秦。
    倾家为主合壮士，博浪沙中击秦帝。
    脱身下邳世不知，举国大索何能为。
    素书一卷天与之，谷城黄石非吾师。
    固陵解鞍聊出口，捕取项羽如婴儿。
    从来四皓招不得，为我立弃商山芝。
    洛阳贾谊才能薄，扰扰空令绛灌疑。

王安石　张良
    汉业存亡俯仰中，留侯当此每从容。
    固陵始议韩彭地，复道方图雍齿封。

王安石　张氏静居院
    动者利进为，静者乐止居。
    物性有偏得，惟贤时卷舒。
    张侯始出仕，所至多名誉。
    老矣归偃休，买地斸荒芜。
    屋成为令名，名实与时俱。
    南堂栖幽真，晨起瞻像图。
    北堂画五禽，游戏养形躯。
    燕有诸宾庭，学有诸子庐。
    问侯年几何，矫矫八十余。
    问侯何能尔，心不藏忧愉。
    问侯客何为，弦歌饮投壶。
    问侯儿何读，夏商及唐虞。
    嵩山填门户，洛水绕阶除。
    侯於山水间，结驷有通衢。
    我念老退者，古多贤大夫。
    留侯亦养生，乃欲凌空虚。
    闭门不饮酒，岂异山中舑，
    疏傅稍喜客，挥金能自娱。
    不闻喜教子，满屋青紫朱。
    张侯能兼取，胜事古所无。
    褒称有乐石，丞相为之书。
    而我不自量，闻风亦歌呼。

王安石　张侍郎示东府新居诗因而和酬二首
    得贤方慕北山莱，赤白中天二府开。
    功谢萧规惭汉第，恩从隗始诧燕台。
    曾留上主经过迹，更费高人赋咏才。
    自古落成须善颂，扫除东阁望公来。

王安石　张侍郎示东府新居诗因而和酬二首
    荣观流传动草莱，中官赐设上尊开。
    鼓歌{穴下加叫}竔听疑梦，肴果联翩馈有台。
    斧藻故应宜旧德，栋梁非复复凡材。
    虚堂欲踵曹参事，试问齐人或肯来。

王安石　杖藜
    杖藜随水转东冈，兴罢还来赴一床。
    尧桀是非时入梦，固知余习未全忘。

王安石　招丁元珍
    默默不自得，纷纷何所为。
    画墁聊取食，猎较且随时。
    秋入江湖暗，风生草树悲。
    黄花一杯酒，思与故人持。

王安石　招吕望之使君
    潮沟东路两牛鸣，十亩漪涟一草亭。
    委质山林如许国，寄怀鱼鸟欲忘形。
    纷纷易变浮云白，落落谁锺老柏青。
    尚有使君同好恶，想随秋水肯扬舲。

王安石　招同官游东园
    青青石上蘖，霜至亦已凋。
    冉冉水中蒲，尔生信无聊。
    感此岁云晚，欲欢念谁邀。
    嘉我二三子，为回东城镳。
    幽菊尚可泛，取鱼系榆条。
    毋为百年忧，一日以逍遥。

王安石　招杨德逢
    山林投老倦纷纷，独卧看云却忆君。
    云尚无心能出岫，不应君更懒於云。

王安石　招叶致远
    山桃野杏两三栽，嫩叶商量细细开。
    最是一年春好处，明朝有意抱琴来。

王安石　招叶致远
    白下长干一水间，竹云新笋已斑斑。
    明朝若有扁舟兴，落日潮生尚可还。

王安石　招元度
    早知皆是自拘囚，年少因何有旅愁。
    自是不归归便得，陆乘肩舆水乘舟。

王安石　招约之职方并示正甫书记
    往时江总宅，近在青溪曲。
    井灭非故桐，台倾尚余竹。
    池塘三四月，菱蔓芙蕖馥。
    蒲柳亦竞时，冥冥一川绿。
    方坻最所爱，意谓可穿筑。
    欲往无舟梁，长年寄心目。
    故人晚得此，心事付草木。
    消摇檐宇新，揽结蹊隧熟。
    更能适我愿，中水开茆屋。
    鬼营诛荒梗，人境扫喧黩。
    濠鱼净留连，海鸟暖追逐。
    岂无方外客，於此停高躅。
    忆初桑落时，要我岂非夙。
    蚕眠忽欲老，一个未言速。
    当缘东门水，尚涩南浦舳。
    吾庐虽隐翳，赏眺还自足。
