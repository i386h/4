<!-- { "loadSidebar": true } -->
    空使君如巢幕燕，将雏处处度春秋。

黄庭坚　次韵吉老十小诗
    什袭发硎刀，无名自贵高。
    秋衣犹葛制，午饭厌溪毛。

黄庭坚　次韵吉老十小诗
    万木霜摇落，山呈斧凿痕。
    痴蝇思附尾，警鹤畏乘轩。

黄庭坚　次韵吉老十小诗
    日短循除庑，溪寒出臼科。
    官居图画里，小鸭睡枯荷。

黄庭坚　次韵吉老十小诗
    眼看人换世，手种木成阴。
    藏拙无三窟，谈禅剧七禽。

黄庭坚　次韵吉老十小诗
    寒水几痕落，秋山万窍号。
    红梨啄乌鹊，残菊挂衐蛸。

黄庭坚　次韵吉老十小诗
    佳人斗南北，美酒玉东西。
    梦鹿分真鹿，无鸡应木鸡。

黄庭坚　次韵吉老十小诗
    斲鼻昔常尔，绝弦知者稀。
    无人与争长，惟有钓鱼矶。

黄庭坚　次韵吉老十小诗
    茵席絮剪茧，枕囊收决明。
    南风入昼梦，起坐是松声。

黄庭坚　次韵吉老十小诗
    半菽一瓢饮，悬鹑百结衣。
    萧条鬼不瞰，聊可与同归。

黄庭坚　次韵吉老十小诗
    学似斲轮扁，诗如饭颗山。
    室中余一剑，无气斗牛间。

黄庭坚　次韵吉老游青原将归
    欣欣林皋乐，赏心天际翔。
    清樽鱠鲂鲤，朱果实圆方。
    醉罢听疏雨，衾寒梦国香。
    雨余山吐月，的皪满帘霜。
    展转复展转，钟鱼晓琅琅。
    思归笑迎门，儿女相扶将。

黄庭坚　次韵吉老知命同游青原二首
    洗钵寻思去，论诗匡鼎来。
    鸦窥锡处井，鱼泳钓时台。
    垂足收亲子，存身亘劫灰。
    僧雏手金钥，一为道人开。

黄庭坚　次韵吉老知命同游青原二首
    至人来有会，吾道本无家。
    阅世鱼行水，遗书鸟印沙。
    斋孟香佛饭，法席雨天花。
    时有清谈胜，还同叹永嘉。

黄庭坚　次韵几复答予所赠三物三首石博山
    绝城蔷薇露，他山菡萏炉。
    薰衣作家想，伏枕梦闺姝。
    游子官蚁穴，谪仙居瓠壶。
    当时有忧乐，回首亦成无。

黄庭坚　次韵几复答予所赠三物三首石灯檠
    谁怜湖海士，白发夜窗檠。
    风雨鸡不已，诗书眼尚明。
    禅枝安宿鸟，僧粥吼华鲸。
    但满五车读，行看一座倾。

黄庭坚　次韵几复答予所赠三物三首之有石刻
    九原谁复起，糟魄未传心。
    不取丁仪米，疑成校尉金。
    名从高位借，德有下僚沈。
    笔削多瑕点，犹希畏友箴。

黄庭坚　次韵几复和答所寄
    海南海北梦不到，会合乃非人力能。
    地褊未堪长袖舞，夜寒空对短檠灯。
    相看鬓发时窥镜，曾共诗书更曲肱。
    作个生涯终未是，故山松长到天藤。

黄庭坚　次韵寄晁以道
    河汉牛与女，咫尺不得语。
    欢然共秋盘，以兹不忘故。
    我友在天末，问天许见否。
    云雨隔九关，日月不我与。
    念公坐舑禅，守心如缚虎。
    颇思携法喜，举案饁南亩。
    不闻犯斋收，犹闻画眉诩。
    良为鼻祖来，渠伊为伴侣。
    我有桂溪刀，聊凭东风去。

黄庭坚　次韵寄滑州舅州
    舫斋闻有小溪山，便是壶公谪处天。
    想听琐窗深夜雨，似看叶水上江船。
    瞻相白马津亭路，寂寞双凫古县前。
    舅氏知甥最疏嬾，折腰尘土解哀怜。

黄庭坚　次韵寄蓝六在广陵
    圣学相期沧海头，当时各倚富春秋。
    班扬文字初无意，滕薛功名自不优。
    焦尾朱弦非众听，南山白石使人愁。
    传声为向扬州问，相忆犹能把酒不。

黄庭坚　次韵寄李六弟济南郡城桥亭之诗
    客心如头垢，日欲撩千篦。
    闻人说江南，喜气吐晴霓。
    伏枕梦归路，子规吟翠微。
    济南似江南，旧见今不疑。
    洗心欲成游，王事相夺移。
    驽马恋栈豆，岂能辞絷缧。
    本无封侯骨，见事又重迟。
    徒能多著酒，大腹如鸱夷。
    惟思一渔舟，载网横渺弥。
    矫贡历下亭，朱阑转清溪。
    春风吹桃李，三月自成蹊。
    翠叶张日幄，红英铺地衣。
    此中有佳兴，不醉定自非。
    况当郡政成，野茧麦两岐。
    与民同观游，永夜不阖扉。
    女墙上金枢，天如青琉璃。
    想子果下归，马饱生刍嘶。

黄庭坚　次韵寄上七兄
    学得屠龙长缩手，链成五色化苍烟。
    谁言游刃有余地，自信无功可补天。
    啼鸟笑歌追暇日，饱牛耕凿望丰年。
    荷锄端欲相随去，邂逅青云恐疾颠。

黄庭坚　次韵晋之五丈赏压沙寺梨花
    沙头十日春，当日谁手种。
    风飘香未改，雪压枝自重。
    看花思食实，知味少人共。
    霜降百工休，把酒约宽纵。

黄庭坚　次韵景珍酴醾
    莫惜金钱买玉英，担头春老过清明。
    天香国艳不著意，诗社酒徒空得名。
    及此一时须痛饮，已拚三日作狂酲。
    濠州园里都开尽，肠断萧萧雨打声。

黄庭坚　次韵君庸寓慈云寺待韶惠钱不至
    主簿看梅落雪中，闺人应赋首飞蓬。
    问安儿女音书少，破笑壶觞梦寐同。
    马祖峰前青未了，郁孤台下水如空。
    江山信美思归去，听我劳歌亦欲东。

黄庭坚　次韵孔四著作北行滹沱
    驼褐蒙风霜，鸡声眇墟里。
    青灯进豆粥，落月踏冰水。
    平生不龟药，才可卫十指。
    持比千户封，谁能优劣此。

黄庭坚　次韵孔四著作早行
    弃置锄犁就车马，从来计出古人下。
    尘埃好在三尺桐，不疑万世期子野。
    明经使者著书郎，风雨乘馹忘夙夜。
    回车过门问无恙，何意深巷勤长者。
    圣师之後盖多贤，领略世故有余暇。
    白面长身虽不见，好古发愤尚类也。
    自然身如警露鹤，每先鸣鸡整初驾。
    北行河决所至郡，肃肃王命哀鳏寡。
    力排滹沱避城郭，深泽疲民且田舍。
    贾生三策藏胸中，羿矢百中不虚舍。
    行归定拜关内侯，但赐黄金恐非价。

黄庭坚　次韵梨花
    桃花人面各相红，不及天然玉作容。
    总向风尘尘莫染，轻轻笼月倚墙东。

黄庭坚　次韵李任道晚饮锁江亭
    西来雪浪如炰烹，两涯一苇乃可横。
    忽思锺陵江十里，白蘯风起縠纹生。
    酒杯未觉浮蚁滑，茶鼎已作苍蝇鸣。
    归时共须落日尽，亦嫌持盖仆屡更。

黄庭坚　次韵李士雄子飞独游西园折牡丹忆弟子奇二首
    西园春色才桃李，蜂已成围蝶作团。
    更欲开花比京洛，放教姚魏接山丹。

黄庭坚　次韵李士雄子飞独游西园折牡丹忆弟子奇二首
    桃李阴中五兄弟，扶将白发共传杯。
    风吹一雁忽南去，空得平安书信回。

黄庭坚　次韵李之纯少监惠砚
    黄公山下黄鸡秋，持节恤刑曾少休。
    小人负弩得开道，扫叶张饮林岩幽。
    相传有石非地产，列仙持来自罗浮。
    酒酣步出云雨上，南抚方城西嵩丘。
    林端乃见石空洞，猛兽趂屭踞上头。
    鸟道兔迒谋挽致，万牛不动五丁愁。
    道家蓬莱见仙伯，我亦洗湔与清流。
    探囊赠研颇宜墨，近出黄山非远求。
    乃知此山自才美，物欲致用当穷搜。
    迷邦故令成器晚，不琢元非匠石羞。

黄庭坚　次韵廖明略同吴明府白云亭宴集
    江静明花竹，山空响管弦。
    风生学士尘，云绕令君筵。
    百越余生聚，三吴远接连。
    庖霜刀落鱠，执玉酒明船。
    叶县飞来舄，壶公谪处天。
    酌时多暴谑，舞短更成妍。
    唯我孤登览，观诗未究宣。
    空余五字赏，文似两京然。
    医是肱三折，官当岁九迁。
    老夫看镜罢，衰白敢争先。

黄庭坚　次韵刘景文登郑王台见思五首
    黄浊归大壑，涟漪遶重城。
    西风一横笛，金气与高明。
    归鸦度晚景，落雁带边声。
    平生知章处，别离空复情。

黄庭坚　次韵刘景文登郑王台见思五首
    旧时刘子政，憔悴邺王城。
    把笔已头白，见书犹眼明。
    平原秋树色，沙麓暮钟声。
    归雁南飞尽，无因寄此情。

黄庭坚　次韵刘景文登郑王台见思五首
    系匏两相忆，极目十余城。
    积潦干斗极，山河皆夜明。
    白璧按剑起，朱弦流水声。
    乖逢四时尔，木石了无情。

黄庭坚　次韵刘景文登郑王台见思五首
    茗花浮曾坑，酒泛酌宜城。
    路寻西九曲，人似汉三明。
    千户非无相，五言空有声。
    何时郭池晚，照影写闲情。

黄庭坚　次韵刘景文登郑王台见思五首
    公诗如美色，未嫁已倾城。
    嫁作荡子妇，寒机泣到明。
    绿琴蛛网徧，弦绝不成声。
    想见鸱夷子，江湖万里情。

黄庭坚　次韵柳通叟寄王文通
    故人昔有凌云赋，何意陆沈黄绶间。
    头白眼花行作吏，儿婚女嫁望还山。
    心犹未死杯中物，春不能朱镜里颜。
    寄语诸公肯湔祓，割鸡今得近乡关。

黄庭坚　次韵马荆州
    六年绝域梦刀头，判得南还万事休。
    谁谓石渠刘校尉，来依绛帐马荆州。
    霜髭雪鬓共看镜，茱糁菊英同送秋。
    他日江梅腊前破，还从天际望归舟。

黄庭坚　次韵冕仲考进士试卷
    少年迷翰墨，无异虫蠹木。
    诸生程艺文，承诏当品目。
    床敷设箱篚，赋纳忽数束。
    变名混甲乙，誊写失句读。
    昼窗过白驹，夜几跋红烛。
    钩深思嘉鱼，攻璞愿良玉。
    谈天用一律，呻讯压重复。
