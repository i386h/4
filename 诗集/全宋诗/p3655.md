<!-- { "loadSidebar": true } -->
    文殊扣野衲，痴语为谁清。

叶适　送郑景望二首
    两地旌旗一闰中，十年监牧九卿崇。
    安舆遍就东南养，遗俗将陶雅颂功。
    爱护元身如宝玉，节宣时序戒螟螽。
    遥知独上千山路，处处梅花逐暖风。

叶适　送郑景望二首
    江左诸凤尽凋落，迩来名字未深知。
    愿公年德加前辈，救世勋庸莫后时。
    国重四维人建立，天远一统道藩篱。
    弥纶康济何曾极，自古忠臣不远期。

叶适　送郑景元
    兄弟同升难，高材自摧角。
    官多复不记，四载礼南岳。
    一朝尽室去，菲食遭岁恶。
    丈夫轩豁意，快紧出鹰鹗。
    忍事得无惭，信有古人学。
    建安虽闽壤，桂树美可乐。
    合抱更连理，丛生荫州郭。
    岁月历悠长，根株见龈齶。
    终当作大厦，积功在云壑。
    尚友如此君，苍天未为薄。

叶适　送郑虞任赴京西检法官
    春风逝无涯，夏潦生未已。
    思君遡江汉，行锐业难止。
    事繁丝唾乱，神静鱼鳞理。
    前年浙东幕，借助获专美。
    边头值闲暇，人物盛储歭。
    荒村鱼米场，孤戍花药市。
    雅知足禅味，玩世失忧喜。
    但疑柳上白，时杂髯间紫，
    岂非久不遇，感叹妨隐几。
    回首旧隆中，畦垅长薿薿

叶适　送郑丈赴建宁五首
    过家乡里敬，将母士夫荣。
    得失从人论，行藏独自明。
    百年中古眇，一笑万金轻。
    廉士吾何敢，新茶可撷英。

叶适　送郑丈赴建宁五首
    有志虽身健，开心在岁寒。
    一时诸老尽，多见大名难。
    湖海方连旱，瓯闽适少宽。
    为州人不乏，千万强加餐。

叶适　送郑丈赴建宁五首
    清庙图书宝，熙朝雅颂音。
    频繁三节召，荏苒二毛侵。
    衣饮家才足，丘园意亦深。
    卧听床下士，时作武侯吟。

叶适　送郑丈赴建宁五首
    海内言华萼，功名罢缙绅。
    十年长隐吏，一语必惊人。
    酒量新来减，交情老更亲。
    公余如促膝，乘把古书陈。

叶适　送郑丈赴建宁五首
    屏弃诚愚分，牢愁更索居。
    若逢知已问，犹解课儿书。
    地僻门长闭，年饥菜自锄。
    相望无一事，不是故情痚。

叶适　送周明叔王成叟并上昌甫仲止二兄
    成叟自成身，明叔志明时。
    二士湗村下，饮醇弃糟醨。
    湗村去绵邈，二士天所遗。
    琢琱而佩环，染夏为裳衣。
    高冈无长松，结根空兔丝。
    渚行枉又直，帆挂昂复低。
    饭彼章泉菽，羹以南涧葵。
    沐浴明月珠，簸弄芙蓉旗。
    两邦意气合，一唯万论微。
    羌余抱兹独，安得往从之。

叶适　送周子静
    地深湘渚浪，天远桂阳城。
    故里楸花别，诸生柳絮迎。
    一夔开迹后，六舞待时行。
    子自调新律，吾衰閟旧声。

叶适　送朱相士朱文昭族孙云得刘碧云相法
    南荡书林长砌萝，碧云鞋底晒庭莎。
    从今湖海须行遍，眼法虽亲要看多。

叶适　宿觉庵
    宿觉名未谢，残山今尚存。
    暂开云外宅，不闭雨中门。
    麦熟僧常饿，茶枯客谩吞。
    荒凉自有趣，衰病遣谁言。

叶适　宿石门
    好溪泻百壑，南北倾万峰。
    山凡堆阜俗，映岸羞为容。
    石门忽秀出，老幹荫渟洪。
    舍舟从口入，便已离尘中。
    众芳拱窟宅，环冈献奇穠。
    藤萝异态度，尺寸疑施功。
    锦茵翠织成，照耀无春冬。
    水行千丈高，喷薄不可穷。
    更有洗头盆，云深雾常封。
    昔年谢康乐，筑居待其终。
    继作者丘裴，语言亦称雄。
    邈然百世后，未忝骚人风。
    栖栖三羽衣，日晏斋厨空。
    云子歇过桨，暂洗氛埃胸。
    自叹苦淹留，寂寞不易供。
    嗟我老无用，佞山久成翁。
    结庐会昌侧，势落鱼虾丛。
    种竹似束苇，栽松加断蓬。
    小儿饾盆盂，何时至周公。
    会当同此住，代输助之舂。

叶适　孙鍊士话龙虎山之胜於其行因以送之
    群嶂倚天傍四环，中峰受拱低伏蹲。
    云锦交流紫团外，却注彭蠡如倾奔。
    道阮已去丹灶冷，今代符行妖鬼静。
    孔师何事亦逃儒，为爱冰林雪蒙顶。
    我居无山冬不雪，只受虚空满轮月。
    子能作意肯重来，更待墙东笋堪掘。

叶适　孙祖佑解元世友堂
    雀寻屋角穿，燕绕帘栊窥。
    共贺新宇就，生物欣有依。
    含德厚乃祖，义完嗟利隳。
    最怜常熟令，椟韫不尽施。
    温恭化群从，逊悌流深规。
    一丝必同袍，粒黍无异炊。
    感零天上露，润浃园中葵。
    鱼蟹虽芳鲜，不如此菜肥。
    凉风送佳音，桂林自生枝。
    借子赤霄羽，登君文石墀。
    朴斲吁已勤，砻密审所宜。
    谅为前峰近，长映客星垂。

叶适　塔头林君挽诗
    之河绕浦各纡萦，结束楼台稳更清。
    全与好人修实地，任教流俗趁虚名。
    儿应自了书林债，泪苦还滋墓柏荣。
    今岁田荒望周急，乡村忆着倍关情。

叶适　太令人胡氏挽词
    已刻溪西志，潸然泪满袪。
    轲丧嫌后侈，参养要前余。
    甫里送锦缆，馆头迎布车。
    为题枫叶往，虫籀不成书。

叶适　题处州翔峰阁
    九盘在州中，万山来四远。
    纳於床第近，寻丈未为褊。
    日光既熙丽，风气亦清展。
    悠然不离席，所得甚宏阐。
    隐峰招伏岫，腾跃俱赴眼。
    下视田中禾，藁粒犹可见。
    临观要亲切，亦复贵眇缅。
    峡山丝线窄，岳极瀛海眩。
    君看齐云上，往往无际限。
    何当蹑蓬莱，一汎五湖浅。

叶适　题椿桂堂
    九官八士古之良，灵椿丹桂后腾芳。
    冯公诗意虽短陋，闾里传诵终难忘。
    君家同生五兄弟，短檠伴夜东方启。
    黄旗两记张庆闱，紵袍三号趋文陛。
    辞华标角人力能，科名均齐天所兴。
    作堂不须栋梁好，但种此木高千层。
    透日垂阴香未歇，满庭车骑同时列。
    更将磊砢替团团，留与北风观壮节。

叶适　题方武成诗卷
    闻说莆中方左銊，年登二十便长吟。
    鬼神送与天成句，不道思多呕出心。

叶适　题方武成诗卷
    自古诗人高远处，看君涉步迈前峰。
    谩呼贾岛为同社，莫遣陶潜是别宗。

叶适　题费肃校书遗事
    欲识隐居者，录年费懿恭。
    却辞金马直，归卧锡山峰。
    两诏终不起，一瓢长自从。
    儿孙尽登第，勿剪旧栽松。

叶适　题郭希昌刘咏道游雁荡诗后
    隐刘甘隐沦，老郭亦离群。
    自锁鱼亭月，同穿雁荡云。
    排峰造龙质，悬水迸帘纹。
    百种聚奇怪，从君句里分。

叶适　题贾俨不忘室
    贾子好脩士，躬耕鹿岩阿。
    茂木俯青泉，幽处堪逶迤。
    有室净棐几，图史参前罗。
    独能取我语，标榜相巍峨。
    我语不必记，子意故足多。
    物之徇外者，迅若横流波。
    当其一念觉，胼胝驻崩涡。
    神丸起痿瘵，厚纩还暄和。
    伦类苟通明，轨辙宁舛讹。
    但忧所见弱，缭如附松萝。
    舆薪岂不睹，奈此斤斧何。
    勿令学高山，所至才献坡。
    如於众稊稗，收拾同颖禾。
    虽云善端在，会悼良时过。
    子先发曹掾，仁义躬濯磨。
    活人不知数，一善禳众瘥。
    每识饭牛下，有作甯戚歌。
    至今乡里敬，墓柏垂霜柯。
    子质复粹美，藻火兼佩珂。
    中夜再三叹，警策自诋诃。
    未合者参辰，已逝者江河。
    所愿天爵尊，非必贵决科。

叶适　题李君亮义概堂
    分飧人所能，多至逾万亿。
    一朝可趣具，寒暑三十易。
    古之辧釜者，其始盖未惜。
    怀哉西方士，义重见寡特。
    招呼几州氓，岁岁青黄食。
    雷声匕筹动，动涌床座窄。
    昔我手行粥，今也愆膂力。
    忆汝身自孩，又抱儿子吃。
    岂有不足叹，幸无嗟来色。
    天为产厥孙，文射最高策。
    劳君太史令，乞彼峨眉伯。
    出处善知时，教训陶美泽。
    筑堂事遗像，雅颂镌众墨。
    我歌则后矣，猗歟缀周什。

叶适　题刘潜夫诗什并以将行
    寄来南岳第三藁，穿尺遗珠簇尽花。
    几度惊教祝融泣，一齐传与尉佗夸。
    龙鸣自满空中韵，凤哹都无巧后哇。
    庾信不留何逊往，评君应得当行家。

叶适　题柳山人壁二首
    水北柳六一，家传掷卦灵。
    秋清演渔曲，春近著牛经。
    掩肆花竹秀，排门柑橘馨。
    应怜喜功者，虚要岘山铭。

叶适　题柳山人壁二首
    我病屡穆卜，山人不面谩。
    常言千日厄，未许一朝安。
    地上庸医满，天边恶曜攒。
    归根与复命，自笑此何难。

叶适　题彭泽县尉厅林壑之胜
    彭泽西山天秘惜，渊明未敢发幽缄。
    始从石尉兼王尉，洗出前岩到后岩。
    也只暂时供步履，可能终老卸朝衫。
    应须却诵归来句，重把家园草自芟。

叶适　题人扇
    外德欲晦，面目自蔽。
    内德欲耀，肝胆毕照。
    二法相除，我则有余。
    穆如清风，用之不穷。

叶适　题扫心图
    大心觉也无亏成，小心沤也随灭生。
