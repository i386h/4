<!-- { "loadSidebar": true } -->
    香火夤缘在，河沙劫数长。
    昌黎韩子记，相与作存亡。

曾丰　一春不得家书因省归计
    飞絮白相飍，落花红自纷。
    鲤鱼何处去，杨鸟岂堪闻。
    妇老难教馌，儿骄不解耘。
    归耕诚所愿，耕责望谁分。

曾丰　遗兴
    开窗揽镜岸乌纱，岁月峥嵘任物华。
    触事辄灰心里火，看书徒盎眼中花。

曾丰　乙丑十一月十一日决狱次日迎帅舟中赋二诗首呈吴司理
    滞舟推若泥，逆水去如还。
    已历三辰次，才行十里间。
    千斯吾命薄，独尔破天悭。
    所赖圣贤事，其初不厌艰。

曾丰　乙丑十一月十一日决狱次日迎帅舟中赋二诗首呈吴司理
    年老未归老，旬休那得休。
    将迎金屋客，方便石门游。
    白浪海之怒，玄云天也愁。
    诗情不关性，正尔自夷犹。

曾丰　乙巳正月过英州买得石山
    吾之好石如好色，要须肌理腻且泽，
    真成入眼轻连璧。吾之好石如好声，
    要须节奏婉且清，真成入耳轻连城。
    闽浙江淮随牒去，岂无一二石佳处，
    终之难得声色具。飞篷今始转广东，
    英石不与他石同。其色灿烂声玲珑，
    小山突兀百千重。万钱得之归自奉，
    稍闲更为山作颂。

曾丰　义宁产莼菜中秋大熟副以六绝送杨伯子
    秋行春令气犹凝，柳曳寒丝软蘸冰。
    又似瑶池乐棚下，鬼工遗落水晶藤。

曾丰　义宁产莼菜中秋大熟副以六绝送杨伯子
    垂垂水线白封青，一箸能生两眼明。
    分野自为牛女地，何如堕落玉绳精。

曾丰　义宁产莼菜中秋大熟副以六绝送杨伯子
    吴人缕玉作常烹，南粤相逢眼却生。
    张翰思归食忘味，鉴湖震泽见于羹。

曾丰　义宁产莼菜中秋大熟副以六绝送杨伯子
    赍芝自可侑仙斟，忌把鲜肥俗味侵。
    羹莼脍鳞清浊混，季鹰犹未是知音。

曾丰　义宁产莼菜中秋大熟副以六绝送杨伯子
    仙苗风味淡为宗，能诱长安客欲东。
    浪说栈羊余隽永，施于高士了无功。

曾丰　义宁产莼菜中秋大熟副以六绝送杨伯子
    蟹肥鲈腯未多夸，橘绿橙黄正自嘉。
    左手把莼右持酒，何当共醉木犀花。

曾丰　义宁祷霁未应
    丛祠精舍里，所至以柴燔。
    未沐佛青眠，何图神素餐。
    雨师佯弄霁，农叟暗含冤。
    老令深相误，从知罪莫原。

曾丰　逸圃
    莫空劳晚景，宁小负清时。
    天下复何事，汉阴殊不知。
    桔槔时俯仰，畲插几盈亏。
    吾策未为得，渠言得策谁。

曾丰　应童子科欧阳文成觅诗漫以塞责
    庐陵童子谓姓李，临川童子谓姓王。
    二子读书选德殿，气吐虹蝩口翻浆。
    六经诸子成串落，天子喜之移御床。
    奏对首肯去目送，青衫黄牒恩异常。
    江西得此二童子，后生气倍声名场。
    前闻但有晏元献，今继者谁其欧阳。
    身躯眇小胆气大，齿发幼艾言语苍。
    况能大书开龙蛇，一字欲作千尺强。
    明年试罢春昼长，低头拾官回未忙。
    马蹄轻踏百草香，莺花助喜酒助狂。
    长裾短刺倾侯王，早著归鞭荣故乡，
    我其俟之螺水傍。

曾丰　英连江口三庙
    何处丈夫儿，不知名姓谁。
    弟兄三恂相，上下两灵祠。
    江海为疆域，风雷听指麾。
    与人作方便，慷慨似生时。

曾丰　迎仓使李监丞八绝
    妙龄徒手掇科名，发轫风云九万程。
    捷径何妨聊决起，通途自分且徐行。

曾丰　迎仓使李监丞八绝
    一尉初收百里尘，一同寻访万家春。
    留中幸到争先处，请外甘为勇退人。

曾丰　迎仓使李监丞八绝
    星屏熊轼两从容，未始论功莫大功。
    南剑人人无剑气，宜春在在有春风。

曾丰　迎仓使李监丞八绝
    二二余年两年来，来宾莲幕主霜台。
    今吾犹是故吾尔，白眼岂须青眼哉。

曾丰　迎仓使李监丞八绝
    入境诹民察吏余，罗浮赏罢更丰湖。
    相迎鱼鸟如相告，车骑今回又较都。

曾丰　迎仓使李监丞八绝
    农瓶无粟可重搜，宜帑钱犹地上流。
    望我方来观俗使，从今且作富民侯。

曾丰　迎仓使李监丞八绝
    南海江山郁所怀，今晨何喜夙容开。
    一千里外行人报，二十年前知己来。

曾丰　迎仓使李监丞八绝
    同游漕幕旧三宾，台府两为新主人。
    应念江西撙斋老，长裾犹曳幕中尘。

曾丰　莹老自浙归住东广光孝移住南华五首
    南宗要勘北机关，踏遍江湖淮浙山。
    始信广东元有佛，打包依旧更南还。

曾丰　莹老自浙归住东广光孝移住南华五首
    重脱袈裟挂广州，与人说法口如流。
    放生池里鱼倾耳，受戒坛前石点头。

曾丰　莹老自浙归住东广光孝移住南华五首
    终年尽日讲楞严，舌自深藏口自缄。
    脚指今将舌头去，悬知满阁是空函。

曾丰　莹老自浙归住东广光孝移住南华五首
    无苦那从复觅甘，堂头与水已相谙。
    犹将达磨泉中意，更去曹溪滴里参。

曾丰　莹老自浙归住东广光孝移住南华五首
    制止寺中房相砚，曹溪堂上祖师衣。
    旧家公案新拈起，两样机关一指归。

曾丰　永新道中会曾时仲叙旧
    数自倾心结友时，几离还合合还离。
    三年夜话灯知尔，千里秋怀月鉴之。
    黄卷孰非妲领会，青云终不负襟期。
    相逢有一设不尽，前此区区枉梦思。

曾丰　用山谷新诗徒拜嘉之句为韵赋五篇报尹直卿
    吾土欧阳公，一代不数人。
    文星蜚上天，山川效其珍。
    刘郭相望同，才藻岂不新。
    所恨狃时态，未蹑公后尘。

曾丰　用山谷新诗徒拜嘉之句为韵赋五篇报尹直卿
    自唐大历后，二百年无诗。
    太史豫章公，崛起江之西。
    虽葩卒以正，况淡时乎奇。
    织锦良独难，但要得锦机。

曾丰　用山谷新诗徒拜嘉之句为韵赋五篇报尹直卿
    名以懒故无，业以病故疏。
    但梦华胥国，而友无怀徒。
    百诗一不补，十口九欲癯。
    人所共弃者，子独何取欤。

曾丰　用山谷新诗徒拜嘉之句为韵赋五篇报尹直卿
    天下文章家，吾州两前辈。
    内翰擅其宗，大监为之最。
    更有龙图公，气节盖新代。
    请从舌端参，去作卧下拜。

曾丰　用山谷新诗徒拜嘉之句为韵赋五篇报尹直卿
    蓝田丞姓崔，华阴丞讳嘉。
    二子不择禄，虽陋看作华。
    我但欲藏拙，享此亦已奢。
    所期谨回旋，老{左马右爽}避少騧。

曾丰　犹子松字茂之者庆长兄之子也有志于学乐从余游岁在庚戌偕至广西谈
    乃翁穷古学，之子广家声。
    头不容高枕，心无外短檠。
    床头周易熟，角上汉书精。
    更得贤师友，终当大有成。

曾丰　犹子松字茂之者庆长兄之子也有志于学乐从余游岁在庚戌偕至广西谈
    鲤非悭授伋，点岂吝传参。
    内弃元和脚，旁求一祖心。
    能容石攻玉，会使铁成金。
    十诀先传九，余其默自寻。

曾丰　游春集未成再赋呈赵司法
    我来已作一年痴，敢问诸公几许时。
    客里酒杯切到口，风前花片半辞枝。
    尚余魏紫姚黄在，安用桃红李白为。
    公事相寻无了日，得闲莫更负春期。

曾丰　游淡岩二首
    混沌谁将窍凿穿，巨灵留巧与人传。
    坎中着脚疑无地，缺处回头却有天。
    穴虎将风时出啸，渊龙挟雨夜归眠。
    瑶台琼室人难住，佛未来时必是仙。

曾丰　游淡岩二首
    豦豣万状眼中奇，四顾在叹天下稀。
    秦帝诏方宣美意，徵君心已悟危机。
    追随谈姓俱韬晦，邂逅涪翁并发挥。
    却羡桃源人更会，和名和姓袭鸿飞。

曾丰　游南山
    氤氲犹积气，肤寸忽层阴。
    甘雨新来足，青山旧隐深。
    随缘酬万物，闻早遂初心。
    彭泽曹溪意，亭前无古今。

曾丰　游齐觉寺二首
    筑寺依横峤，开门对远汀。
    闻之心已渴，见者眼皆醒。
    水泻鸭头绿，山排螺髻青。
    他无避地处，得此可忘形。

曾丰　游齐觉寺二首
    不谓僧游息，犹容俗往还。
    薰炉烟缕缕，茗碗雨班班。
    剟坐移门外，携樽置竹间。
    小诗题岁月，多助得江山。

曾丰　游三乳洞
    海上有三山，岭南有一洞。
    洞中天下奇，少有相伯仲。
    探原冥莫涯，窥底窈无缝。
    流泉沆瀣融，滴乳氤氲冻。
    谲姿互形容，驳理交错综。
    推原开辟初，造化穷妙用。
    琼田鬼为耕，芝草天为种。
    初为仙界包，后与妙门共。
    我生嗜娱嬉，兹赏乘倥偬。
    幽迹重穷探，古碑难疾诵。
    玩心犹未厌，行色已先动。
    山容笑相留，水声泣相送。
    后土不爱珍，入眼亦云众。
    形模怪莫名，留作诸天供。
    琤然钟磬声，独与雅意中。
    重价酬良工，采归以自奉。
    列箱妻儿争，堆案宾客弄。
    那知含韶音，未与登禹贡。
    清庙千载勋，钧天一场梦。
    何如卧岩间，天性得自纵。
    物情我平章，我事谁折衷。
    物我两忘怀，宴坐听禽唘。

曾丰　游三洲岩
    南中岂无岩，三洲盖其杰。
    朼来五羊初，满听行人说。
    今乘急雨游，吾屐不遑蜡。
    遥观似舜峰，近视疑禹穴。
    数轩腹空洞，十丈口豣豁。
    恍焉入其间，眼乱欲生缬。
    宽处晃如堂，狭处黝如闼。
    弯踚角门隈，屈曲磴道劣。
