<!-- { "loadSidebar": true } -->
    六出天施巧，时哉更可人。
    后庚三日至，来复一阳新。
    破白祥开腊，剪红工胜春。
    羊羔金帐饱，宜富不宜贫。

卫宗武　和咏雪二首
    飞霙应冬候，志喜属诗人。
    远岫千尖没，寒林一色新。
    年丰呈上瑞，天巧占先春。
    比屋银成屋，民贫岂疗贫。

卫宗武　和友人秋怀
    林薮发枯山敛眉，凛秋岂但楚臣悲。
    翩翩莺燕知何往，猎猎鹰鹍正得时。
    残雨晓添衣气润，新寒夜厌漏声迟。
    悲风入调须频奏，妙趣惟庆心自知。

卫宗武　和友人新阳韵
    生机天地宁终藏，剥极复反开新阳。
    阳明渐进阴浊散，辉光万象熏佳祥。
    不必晷验度合表，不必风问来何方。
    朝廷有道雨暘若，满家五谷歌穰穰。
    占年梅映腊雪瑞，回暖柳拂春昼长。
    愿君多送锦绣句，为我一洗冰炭肠。
    阳春一曲和盖寡，愧我芜陋匪报章。
    独思愁叹接田里，安得击壤衢游康。

卫宗武　和玉峰春吟
    年来愁似海波深，柏酒明朝试一斟。
    那复苏堤追胜赏，不妨楚泽效狂吟。
    金旛晓赐梦何在，红旆春行步莫寻。
    料得宫花仍似旧，庆无堕珥与遗簪。

卫宗武　和沾上人韵
    易地开山陃广居，静中妙趣契真如。
    自怜至老无闻达，抛却儒书读化书。

卫宗武　和张菊存寄诗二首
    江湖诗价满，竞说弟兄难。
    才压曹刘短，气凌郊岛寒。
    骚坛新领袖，上国旧衣冠。
    未见诗先得，今人作古看。

卫宗武　和张菊存寄诗二首
    一纸飞云端，骊珠得所难。
    句成春草梦，香带古梅寒。
    愿见期倾盖，远游思整冠。
    乘流问陶迳，剩借菊吟看。

卫宗武　和张石山古风约郊行
    乾坤空阔几由旬，仁气{映日换土}坙熏为春。
    郊原万象列绮绣，华哉规令方施行。
    旧年与花尝有约，肯倦携筇并蹑屩。
    近来时事与花违，一任自开还自落。
    此时何地可维舟，难效山阴禊事修。
    醉吟有样犹可法，随处可留无不留。
    欲纵清游先蜡屐，剩拟一造芝兰室。
    料应红紫尚余芳，但愧平章无健笔。
    折简支郎盟在前，期吊野王今几年。
    或行或止若有制，人不自由殊可怜。
    转头点点飞戏雨，美景良辰那忍负。
    大篇短牍重招邀，起往从之其敢后。
    但嗟载笠与乘车，昔骑紫马今无驴。
    荣华消歇与春尽，宠辱不动心如如。

卫宗武　和张石山异春韵
    天涯芳草路，几度拟幽寻。
    怀古空陈迹，伤春徒苦心。
    花残犹宿蝶，柳暗已藏禽。
    天地年来别，一春常是阴。

卫宗武　和张石山异春韵
    满眼物华媚，芳辰与意违。
    愁多何乐少，昨是岂今非。
    转蕙光风老，流花过雨肥。
    春来传好事，空又送春归。

卫宗武　和赵莲奥剑
    岂无三尺铁，巧事犀玉妆。
    惟君匣中藏，百鍊侔步光。
    小试锋莫当，崖石中开张。
    会须斩奸邪，晔晔神光扬。
    未逊古佩刀，公辅夸王祥。
    斯物由天成，匪但工之良。

卫宗武　和赵莲奥琴
    岂无五尺桐，所贮徒丰囊。
    惟君匣中材，古韵涵混茫。
    高山与流水，雅趣深可长。
    古人宝清英，今君岂殊扬。
    锵然出金石，振厉如歌商。
    毋惜一莲轸，冰雪置我肠。

卫宗武　壑下墓松诗
    耸壑松林逾百尺，几年培植至今存。
    可怜一量成薪槱，曾见曾高长子孙。

卫宗武　怀南塘朱省阅
    我如蛰户居，跬步不可移。
    君有远行役，暑途方驱驰。
    觇知所如往，谓已杭双溪。
    人苟怀忠信，蛮貊其行之。
    平生玉雪襟，节行所素持。
    督运奉省檄，迨今已数期。
    故牍出袖间，数不差毫釐。
    皓皓其可污，皎若明鉴垂。
    堂堂大司存，肯计铢与锱。
    往事等尘埃，意者穷奸欺。
    奸欺因莫逃，赏识必见奇。
    岂惟忧责无，可以歌啸归。
    独念行路难，蕴隆丁斯时。
    野有暘死夫，何以当炎曦。
    越山未易登，其上号狐狸。
    越水不可厉，其下多蛟螭。
    鬼魅常瞰人，往者来者稀。
    毋为岩壑娱，返师因迟迟。
    粤从轸既东，一日肠九回。
    桂秋俄已近，数日盼归期。

卫宗武　即度赓喜雪韵
    崇峦九叠破天悭，地远尘嚣隔几关。
    方恨重云封皓月，俄惊半夜老青山。
    莫嫌腊后欠三白，且喜春前露一斑。
    几度冬来逢上瑞，更祈盈尺送舟还。

卫宗武　即席赠太阳山极圆上人
    招提几百载，其来自唐室。
    屡此系扁舟，过门不暇入。
    岂图今之行，招携叙旧室。
    遂停欲归櫂，重整倦游屐。
    粤昔有高僧，斯地曾卓锡。
    湛然一方泉，千岁停寒碧。
    古殿倚太阳，佛光含慧日。
    巍巍屋上峰，森森庭下杓。
    禅房窈且深，竹树尤静密。
    开尊且浊馔，领客日至夕。
    久要亦所难，此意岂易得。
    探囊出诗章，往往名胜笔。
    诵诗所以名，极圆而圆极。

卫宗武　寄道友
    忆昨君有行，飘飘气欲仟。
    去作苏门啸，不觉晚岁年。
    云采照高秋，盟言尚无愆。
    远间传征鸿，俄乃栖冷泉。
    北山有野鹤，长唳声闻天。
    高人游华胥，岂不惊昼眠。
    囊中宝苑书，香翰徒联翩。
    安得九灵光，晔晔飞我前。

卫宗武　寄贺陆翠庭迁居
    翠庭欲到到非难，觌面须当听尘谈。
    未必移家似东野，料应有宅过萝含。
    幽怀万堞尘埃隔，胜概两湖风月涵。
    唐宋诗人多姓陆，吟边行远可相参。

卫宗武　寄兴
    希年逾五叹无闻，岁事从头又一新。
    徒得襄阳齿耆旧，却惭庄子号陈人。
    垂垂榆景已侵耄，冉冉花辰不减春。
    日涉丘园今已矣，北山亦足了閒身。

卫宗武　寄兴
    杜门世事不须闻，一任如棋局自新。
    多病不妨为寿考，余生更喜作閒人。
    居今野处黄冠日，记昔郊行红旆春。
    须褒世荣俱土苴，岂如有道善其身。

卫宗武　寄徐清溪
    清溪溪上山，九山山下水。
    山水遥相望，美人隔千里。
    飞鸿来远音，老鹤喜得类。
    望履杳无从，岂或尼而止。
    采兰以为赠，折梅以为寄。
    芳馨匪常存，怀想恶能已。
    吾衰年几何，岁月犹川逝。
    理奥欠析微，书囊未穷底。
    古杭可苇航，溪流迅如驶。
    虽爽菊秋期，花时更清美。

卫宗武　甲申过北山高祖大夫坟庵见盆芝
    我祖藏北山，昔尝产紫芝。
    庵以此得名，且将二百期。
    耳闻非目接，至老心犹疑。
    一朝地阐灵，枯槁生神奇。
    晔晔根干间，挺秀分三枝。
    采者不善护，犹惜其一遗。
    移置盆盎中，趙黄互相辉。
    岂殊子间韶，不图乐至斯。
    第嗟鲁获麟，所出非其时。
    吾年已如此，斯祥将奚为。
    独思避世士，商岭其在兹。

卫宗武　将到霅陇
    春峦如佳宾，应接何敢暇。
    我来日与对，不觉迫初夏。
    繁林涌翠雾，经综密无罅。
    鸣鸟间啼莺，郑音忽奏雅。
    萋萋碧草间，晔晔趙紫亚。
    幽栖绝俗交，燕坐陪僧话。
    论事覈古今，谈禅悟生化。
    新茗瀹云涛，迥胜酒新醡。
    嘉蔬煮玉版，可鄙食肉者。
    时诵渊明诗，万虑足陶写。
    芳春背人去，归舟行步驾。
    好山不可载，写入无声画。

卫宗武　借丹岩韵贻青溪
    良朋有约著书催，未到愁云拟不开。
    丹穴孤云宜间见，青溪只鹤喜重来。
    有谁剖玉明荆璞，愧我无金筑隗台。
    郑校子衿佻达久，拟延尼父铸颜回。

卫宗武　津途风雨欲雪
    宇宙忽凝合，一元如未分。
    天悭花剪水，风泼墨成云。
    饥鸟啄木理，戏凫生浪纹。
    祁寒飞两櫂，行役为谁勤。

卫宗武　锦山自杭来诗呈乡曲共举月集
    岁月易以迈，羲娥不停旋。
    忆昔聚嬉戏，缟发今盈颠。
    日往而月来，壮逝老至焉。
    交情贵浃洽，良辰忍弃捐。
    簪舄要时集，尊俎宜相先。
    闻风益所无，议论攻其偏。
    急难援心勇，友助劳斯宣。
    里闾皆吾与，疾苦毋吝言。
    惠利苟可及，念勿遗颠连。
    杜门惟独善，此见恐未然。
    良朋去七载，归锦荣山川。
    盟鸥思海上，访鹤来云边。
    胸中五千卷，笔下琳琅篇。
    尤当会以文，雅好庶不愆。
    真率月有集，旧典犹可沿。
    洛社多尚齿，尚齿则未便。
    何如倣修禊，少长无拘挛。
    光风猎猎长，万象皆暄妍。
    四时有佳致，陵谷纵变迁。
    山颠或水际，竹下并花前。
    高吟吐风月，逸气嘘云烟。
    烦襟可洗除，芳景宜留连。
    毋徒嗟百罹，一笑觞互传。

卫宗武　近吟
    泉石涓涓作玉鸣，天寒林静鸟无声。
    松香一篆书横几，人与秋山一色清。

卫宗武　近吟
    历历疏林点暮鸦，幽幽雨砌菊犹花。
    浮云卷尽四山碧，倚遍乔松待月华。

卫宗武　近吟
    七十三年老病身，扁舟於此往来频。
    吴兴故老消磨尽，却认青山作故人。

卫宗武　近吟
    晚年打透利名关，十载尤欣老得閒。
    拟约绮园为隐侣，却愁无处觅商山。

卫宗武　久晴喜雨诗
