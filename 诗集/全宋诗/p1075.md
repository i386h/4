<!-- { "loadSidebar": true } -->
    乱曰：刍狗万物兮，天地不仁。
    体止而用无穷兮，播生者於迷津。
    有形而致用者之谓器，无形而用道者之谓神。
    背昭昭而起见兮，聚墨墨而生身。
    犯有形而遗大观兮，动细习於游尘。
    彼至人而神凝兮，同予梦而先觉。
    顾天下孰不学兮，乃会归於无学。
    予心之不能忘兮，将波流风靡而奈何，
    唯镇之以无名之朴。

黄庭坚　绿菜赞
    蔡蒙之下，彼江一曲。
    有茹生之，可以为蔌。
    蛙蠙之衣，采采盈掬。
    吉蠲洗泽，不溷沙砾。
    芼以辛咸，宜酒宜餸。
    在吴则紫，在蜀则绿。
    其臭味同，远故不录。
    谁其发之，班我旨蓄。
    维女博士，史君炎玉。

黄庭坚　罗汉南公升堂颂二首
    宝积拾得漏贯钱，古佛堂前狗尿天。
    东山日出西山雨，露柱搥胸哭破船。

黄庭坚　罗汉南公升堂颂二首
    黑蚁旋磨千里错，巴蛇吞象三年觉。
    日光天子转须弥，失眼众生问演若。

黄庭坚　罗汉南公塔颂
    一点墨漆，元无缝罅。
    罗汉云居，天上天下。
    出入奋迅，三界无家。
    以除恼禅，打鼓弄琵琶。
    沈却法船，留下戽斗。
    欲得不沈，戽乾劄漏。

黄庭坚　漫书呈几复三首
    古人踽踽已先登，後学萧萧不再兴。
    顾我尪羸君勉强，百年漂忽甚风灯。

黄庭坚　漫书呈几复三首
    空名不系身轻重，此道当如命废兴。
    彷佛古人前日事，解衣扪虱对青灯。

黄庭坚　漫书呈几复三首
    秋虫振羽惊寒梦，河汉西斜夜独兴。
    欲罢不能呼子起，新凉宜近读书灯。

黄庭坚　漫书呈仲谋
    漫来从宦著青衫，秣马何尝解辔衔。
    眼见人情如格五，心知外物等朝三。
    经时道上冲风雨，几日樽前得笑谈。
    赖有同僚慰羁旅，不然吾已过江南。

黄庭坚　漫尉
    豫章黄鲁直，既拙又狂痴。
    往在江湖南，渔樵乃其师。
    腰斧入白云，挥车棹清溪。
    虎豹不乱行，鸥鸟相与嬉。
    遇一o不崖异，顺物无瑕疵。
    不知爱故厌，不悔为人欺。
    晨朝常漫出，莫夜亦漫归。
    漫尉叶公城，漫抚病余黎。
    不纂非己事，不趋非吾敀　。
    人骂狂痴拙，鲁直更喜之。
    或请陈漫尉，寿尉蒲萄卮。
    酒行激懦气，攘袂起哨规。
    君子守一官，乌肯苟简　o。
    奈何如秋葭，信狂风离披。
    漫行恐污德，漫止将败机。
    漫默买猜谤，漫言来诟讥。
    漫尉谢答客，愿客深长思。
    漫行无轨躅，漫止无馽韟。
    漫默怨者寡，漫言知者希。
    吾生漫叟後，不券与之齐。
    於戏独如子，因使目为眉。
    强颜不计返，乾坤一醯鸡。
    昆仑视糟垤，既化不自知。
    悔吝虽万涂，直道甚坦夷。
    覆辙索孤竹，奔车求仲尼。
    以旌招虞人，贱者不肯尸。
    玉润安可涸，日光安可缁。
    斯言出系表，当以罔象窥。
    赋分有自然，那用时世移。
    吾漫诚难改，尽醉不敢辞。

黄庭坚　漫兴
    肉食倾人如出凡，藜羹赋我是朝三。
    晓来不倦听衙鼓，云里卷帘山正南。

黄庭坚　懋宗奉议有佳句咏冷庭叟野居庭坚于庭叟有十八年之旧故次韵赠之
    城西冷叟半忙闲，人道王阳得早还。
    四望楼台皆我有，一原花竹住中间。
    初无狗盗窥篱落。底事蛾眉失锁关。
    每为朝天三十里，时时惊枕梦催班。

黄庭坚　梅花
    障羞半面依篁竹，随意淡妆窥野塘。
    飘泊风尘少滋味，一枝犹傍故人香。

黄庭坚　梦李白诵竹枝词三叠
    一声望帝花片飞，万里明妃雪打围。
    马上胡儿那解听，琵琶应道不如归。
    
    
黄庭坚　梦李白诵竹枝词三叠
    竹竿坡面蛇倒退，摩围山腰胡孙愁。
    杜鹃无血可续泪，何日金鸡赦九州。

黄庭坚　梦李白诵竹枝词三叠
    命轻人鮳瓮头船，日瘦鬼门关外天。
    北人堕泪南人笑，青壁无梯闻杜鹃。

黄庭坚　梦中和觞字韵
    天教兄弟各异方，不使新年对举觞。
    作云作雨手翻覆，得马失马心清凉。
    何处胡椒八百斛，谁家金钗十二行。
    一邱一壑可曳尾，三沐三舋取刳肠。

黄庭坚　弥陀赞
    弥陀愿满众生界，众生界是本来心。
    良由自心取自心，往来西方极乐国。
    蹔时敛念门户开，处处文殊入普贤。
    亲见本身无量寿，情与无情成正觉。

黄庭坚　秘书省冬夜宿直寄怀李德素
    曲肱惊梦寒，皎皎人牖下。
    出门问何祥，岑寂省中夜。
    姮娥携青女，一笑粲万瓦。
    怀我金玉人，幽独秉大雅。
    古来绝朱弦，盖为知音者。
    同床有不察，而况子在野。
    独立占少微，长怀何由写。

黄庭坚　明叔惠示二颂
    山川围宴坐，日月转庭隅。
    般若寻常事，如来卧起俱。
    多闻成外道，只是守凡夫。
    欲听虚空教，须弥作鼓桴。

黄庭坚　明叔惠示二颂
    平生讨经论，苦行峻廉隅。
    伪契已无分，买山云自如。
    身为廊庙宰，梦作种田夫。
    欲辨身兼梦，还如鼓与桴。

黄庭坚　明叔惠示二颂云见七佛偈似有警觉乃是向道之端发於此故以二颂为报
    山川围燕坐，日月转庭隅。
    般若心常是，如来卧起俱。
    多闻成外道，只守即凡夫。
    欲听虚空鼓，须弥作鼓桴。

黄庭坚　明叔惠示二颂云见七佛偈似有有警觉乃是向道之端发於此故以二颂为
    平生讨经论，苦行峻廉隅。
    伪契已无分，买山云自俱。
    身为郎庙宰，梦作种田夫。
    欲辨身兼梦，还如鼓与桴。

黄庭坚　明叔知县和示过家上冢二篇复次韵
    敝邑荷佳政，耕桑及时运。
    令君平生欢，远别喜亲近。
    吾友徐光禄，死战万事尽。
    不见东陵侯，惟见瓜连畛。
    且当置是事，椎牛会宾亲。
    百年共如此，破涕作嘲哂。
    枯荷野塘水，照影惊颜鬓。
    功名黄粱炊，成败白蚁阵。
    少时无老境，身到乃尽信。
    此来见抱子，别日多未龀。
    夜阑如梦寐，寒烛泣余寸。

黄庭坚　明叔知县和示过家上冢二篇复次韵
    女萝上杉松，野葛蔓畦胧。
    蛛丝网祠屋，芝菌生画拱。
    去国二十年，雪涕夙严奉。
    更历饱艰难，抑搔知痒痛。
    闻道下士笑，转物大人勇。
    平生随风波，归来梦犹凶。
    持此寸草心，负荷九鼎重。
    柔嘉无牛羊，保身以为供。

黄庭坚　明远庵
    远公引得陶潜住，美酒沽来饮无数。
    我醉欲眠卿且去，只有空瓶同此趣。
    谁知明远似远公，亦欲我行庵上路。
    多方挈取瓮头春，大白梨花十分注。
    与君深入逍遥游，了无一物当情素。
    道卿道卿归去来，明远主人今进步。

黄庭坚　明月篇赠张文潜
    天地具美兮生此明月，升白虹兮贯朝日。
    工师告余曰斯不可以为佩，弃捐椟中兮三岁不会。
    霜露下兮百草休，抱此耿耿兮与日星游。
    山中人兮招招，耕而食兮无恤。
    榛艾蓁蓁前吾牛兮，痺不可更扶。
    浅耕兮病岁，深耕兮石婴耜。
    登山兮临川，雉得意兮鱼乐。
    小风兮吹波，从其友兮尾尾。
    日下兮川逝，射雉兮丧余一矢。
    佳人兮洁齐，怅何所兮行媒。
    南山有葛兮葛有本，我羞餵兮以君之鉯来。

黄庭坚　摩诘画
    丹青王右辖，诗句妙九州。
    物外常独往，人间无所求。
    袖手南山雨，辋川桑柘秋。
    胸中有佳处，泾渭看同流。

黄庭坚　墨蛇颂
    此书惊蛇入草，书成不知绝倒。
    自疑怀素前身，今生笔法更老。

黄庭坚　木龟亭留题
    南台西路木龟坊，乃是灵蛙趂屭藏。
    从此改名杉蚵蚾，恐来吞月直须防。

黄庭坚　木平和尚真赞
    一尺三寸汗脚，草鞋挂龙床角。
    他日清凉半座，果然未忘礼乐。
    一一沤里木平，稽首一沤前觉。

黄庭坚　木之彬彬
    木之彬彬，非取异於人。
    可宫室则斩则伐，可笾豆则捋则撷。
    草之茸茸，非求显於世。
    中刍牧则刈则鉯，中医和则剥则枯。
    非以其材故耶。是非之歧，
    利害薰蒸。嗟人道之多患，
    彼草木尚无情。吾尝观於若人矣，
    巧於辨人，拙於自辨。
    好动乎天机，不周乎时变。
    罪莫惨於德有心，祸莫深於心有见。
    罪不在德，心其蟊贼，
    祸不在心。见其髠箝之人也，
    皦皦自鲜，行於众污之前；巃巃不让，
    立乎众埤之上。积小不当，
    是以亡其大当。悲夫！羿注矢以当物，
    十尝中其七八。引镆鋣以自残，
    骇兕虎之窃发。祸集於所忽，
    怨栖於荣名。易其言则害智，
    用其智则害明。为君子则奈何，
    独见晓於冥冥。

黄庭坚　牧童
    骑牛远远过前村，吹笛风斜隔陇闻。
    多少长安名利客，机关用尽不如君。

黄庭坚　暮到张氏园和壁间旧题
    邵平不见见园瓜，三径还寻二仲家。
    莫道暂来无所得，未秋先已碧莲华。

黄庭坚　南安试院无酒饮周道辅自赣上携一榼时时对酌惟恐尽试毕仆夫言尚有
    闻说君家好弟兄，穷乡相见眼俱青。
    偶同一饭论三益，颇为诸生醉六经。
    山吧已催乘传马，晓窗犹共读书萤。
    霜花留得红妆面，酌尽斋中竹叶瓶。
