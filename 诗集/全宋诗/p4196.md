<!-- { "loadSidebar": true } -->
    奇峰六六插寒江，作赋何人语悖常。
    誉木从旁犹见斥，楚王应有愧於唐。

赵希逢　和午枕
    遣怀无日不持杯，何事愁肠未肯开。
    堪汉人生真似梦，黄粱不梦又蒿莱。

赵希逢　和午枕
    春酲未析眼慵开，困卧藤床隐腹雷。
    陪笑不容掀幌问，一鸡啼午自惊回。

赵希逢　和武兴解舟
    寂寞黄昏古渡头，凄然秋思满汀洲。
    卧薪要复中原地，载荻先烧强虏舟。
    席胜长驱如朽拉，老师何苦更迍留。
    义旗直指兵无血，剩活千人世世侯。

赵希逢　和小圃
    渊明从日涉，董子不窥园。
    行乐从吾好，安恬亦性根。
    我今勤抱瓮，花发应开樽。
    安得恢余地，群珍剩阐坤。

赵希逢　和谢仵判院惠米
    忧辱都非言行招，孤忠自莫胜群嚣。
    已甘逆旅长糊口，无复有言能副腰。
    一士岂无关国论，九重亦合采民谣。
    莫教流落江湖上，笑酌天浆独举瓢。

赵希逢　和新市杂咏
    落日看看宿暮鸦，谯楼画角动梅花。
    今宵酒兴知何处，隐隐歌声不一家。

赵希逢　和新市杂咏
    拚醉秦楼头强扶，樽空还更问当罅。
    兴阑梦觉明朝路，山色烟中半有无。

赵希逢　和新市杂咏
    醉来援笔壁飞鸦，他日还能罩碧纱。
    却喜樽前低笑道，长安何处没闲花。

赵希逢　和新市杂咏
    杯行火急正相催，一醉难酬一笑开。
    夜静酒阑清不奈，好风吹月入樽来。

赵希逢　和新市杂咏
    相逢逆旅若为亲，一醉难酬一笑开。
    夜静酒阑清不奈，好风吹月入樽来。

赵希逢　和新市杂咏
    媍约精神解语花，娥娥不受点云遮。
    相看醉后还能醒，驱遣睡魔那用茶。

赵希逢　和新市杂咏
    歌声娇带晓莺啼，何处糟糠更有妻。
    脉脉寸心和酒闷，明朝还恐两东西。

赵希逢　和新市杂咏
    新诗曾寄紫云娘，异日相逢尚未忘。
    料想匆匆恨离别，愁肠万缕系垂杨。

赵希逢　和新市杂咏
    离愁别恨满沧洲，区马匆匆去莫留。
    山尽回头人不见，齐云何日贮高楼。

赵希逢　和新市杂咏
    弦管楼台十万家，暮云落日映残霞。
    可曾一夜不携酒，占断四时长是花。

赵希逢　和雪狮儿
    雪狮塑出对琼卮，玉笋纤纤露手儿。
    掩口樽前还笑我，指头皴破作霜皮。

赵希逢　和岩桂
    嫦娥羞涩隐闺房，曾记当年窍药囊。
    奔入月中知几载，却於秋后喷幽房。
    枝头遗落兼金屑，坐上浓薰沉水香。
    恍惚蟾宫身屡到，似犹相隔一门墙。

赵希逢　和岩桂落英
    沉麝为肌蜡剪英，九霄递馥到寰瀛。
    徘徊忍离花边去，彷佛如从月窟行。
    残蕊尚堪燃古鼎，清芬真可濯尘缨。
    纷纷落尽盈杯勺，堪笑承糟空捧罂。

赵希逢　和杨花
    枝头的皪耀珠光，蝶使蜂媒未许忙。
    识赏何人曾眼白，形容无语可雌黄。
    溪桥月下痚横影，玉垄风前暗度香。
    今古骚人吟不尽，奚奴空背锦为囊。

赵希逢　和杨花
    禀受天香兼国色，一枝漏却春信息。
    断桥寂寞黄昏时，何人前村雪里归。
    五出六出夸两样，只将一眼为识赏。
    相看如昨不世情，超然风度不与京。
    有时冷浸月华白，不学寿阳点宫额。
    四时留得伴眼前，不妨长作陇头客。

赵希逢　和野菜吟
    人生何用广田宅，忧怀千岁不满百。
    饥来粝饭荐苜蓿，不必脍鲁更炮鳖。
    何人日流饿虎涎，望望一饱蚁慕羶。
    岂知山林一天性，悠然野兴浩无边。
    冬菁春总甘美，入口寒泉生颊齿。
    鼎烹虽不罗八珍，盘餐尽定供百指。
    不妨寂寞类首阳，免得市声入耳忙。
    蕨薇风味千载下，发以姜橙苏蔱香。
    洗教瓦鼎光如镜，自拾樵薪归野径。
    兴来小摘焌复湘，不用玉纤巧饾饤。

赵希逢　和夜读离骚
    孤忠烈日与秋霜，千古英魂在水央。
    掩卷和吁悲往事，挑灯痛饮坐寒窗。
    始终与国当同戚，愤抑沉身亦近狂。
    狼跋等诗今可覆，怡然意味最深长。

赵希逢　和忆弟妹
    行行吊影建溪南，举眼何人共急难。
    同气蜂飞缘蜜剖，群奸蚋聚为醯酸。
    荆山那得枝和合，豆泣堪伤肉自剜。
    杜老固知怀弟妹，醉愁想更忆长安。

赵希逢　和忧世寄清溪友人
    少年奋笔若挥戈，兵甲胸中数万罗。
    一片忠肝明贯日，十分辩口势悬河。
    肯同郭璞递投策，莫学楚舆狂作歌。
    四海苍生望霖雨，看看离毕致滂沱。

赵希逢　和幽居
    不用堆钱更买山，群峰前后翠遮阑。
    玻璃千顷清无滓，星月一天光动寒。
    得趣吟成千首易，逃空降服寸心难。
    梦魂胜境飞难到，吹把以翠微诗细看。

赵希逢　和幽居
    不因搜句不曾忙，尽日柴门闭短墙。
    寄傲北窗闲着眼，任他书卷展风床。

赵希逢　和幽居
    云锁烟封山几重，翠微深处夕阳红。
    么迂杨柳低迷路，木古藤萝密蔽空。
    枕漱有泉兼有石，衣披和月也和风。
    落花时或随流水，恍惚桃源陌与通。

赵希逢　和幽居
    谢他逋客请回车，曳钩清溪尽可渔。
    一饱何思更何虑，四时无欠亦无余。
    鸥闲与我两相似，鸠拙於人百不如。
    金马玉堂梦难到，凄凉分已爱吾庐。

赵希逢　和月岩
    涵虚一境绝人烟，挂星贯月栖羽仙。
    移来海上三岛地，唤作人间几洞天。
    追游有客骖鸾凤，满座清乐队延兔蟾。
    举头耿耿照不寐，料想无人醉欲眠。

赵希逢　和阅明妃传
    安边良将不收功，公主如何嫁犬戎。
    若使外孙知大父，单于不自杀其翁。

赵希逢　和阅明妃传
    青冢今成土一堆，娇容埋玉恨难开。
    无端当日毛延寿，轻把毫端巧作媒。

赵希逢　和再还建上旧店
    枉将荆棘满园栽，不放阳和一点回。
    何事成阴种桃李，相逢一笑看春来。

赵希逢　和早春层楼
    谁架齐云百尺楼，舞衫歌扇贮风流。
    可怜脚力衰多矣，身未上时心已愁。

赵希逢　和早春楮衾
    楮衾重盖得春多，贵羽都忘纨与罗。
    一枕雷声齤鼻息，想应梦不到妖娥。

赵希逢　和早春酒家
    丰姿越女更吴姬，一笑能令酒力微。
    步月归来浑未醉，家人疑自剡溪归。

赵希逢　和早春梅山
    昨夜何人雪里归，岭头折得去年枝。
    莫将寒暖分南北，直为春光剖破篱。

赵希逢　和早春水西
    车尘榾榾惯东西，因览江山得胜奇。
    休叹劳生空辙迹，未留动业也留诗。

赵希逢　和枕上吟
    梦回客枕觉衾寒，展转忧思不一端。
    相逢一醉谁能辞，纷纷尘谈霏屑玉。
    主人名阁意寓言，不饮俗客只饮仙。
    眼前具足吞云梦，梦象豁达无颇偏。
    一时价高洛阳纸，迭唱更酬萃朱紫。
    好风吹月入酒卮，志气飘逸神爽飞。
    悠然清兴正未艾，晨光峰头忽熹微。

赵希逢　和纸衾
    楮缣泻出谷纹花，全幅如抛织女梭。
    春向腊前回孟季，寒催暑往任羲娥。
    洛中曾记纸增价，枕上想无诗作魔。
    任待冻云天欲雪，蒙头不信得知么。

赵希逢　和纸帐
    拟回暖律到寒襟，落价休论直几緡。
    已唤楮生同一榻，肯容小女动纤尘。
    窗横梅影眠和月，路入梨云梦着人。
    欲效负暄献天子，暖烘烘地一笼春。

赵希逢　江楼
    一带江流接太虚，危楼特地幻荒芜。
    移来瀛丈三山胜，画出潇湘八景图。
    何处归帆随倦鸟，满汀落日照晴凫。
    须臾得月添佳致，万顷寒冰浸玉壶。

赵希逢　九日舟中
    倦客逢萸节，生涯寄叶舟。
    穷途危不雇，飞棹去难留。
    旧菊重阳日，寒芦两岸秋。
    多还惟破帽，犹恋老人头。

赵希逢　秋
    千林摇落窍号风，怒激秋涛气势雄。
    远水兼天拖練白，晓风委地染丹红。

赵希逢　书堂遇雨
    急风吹不散，肤寸起云层。
    覆手檐如泻，寒心靋莫承。
    雷轰天上鼓，电掣眼前灯。
    掩卷兴深省，书声息口滕。

赵希逢　暑
    强学刘叉赋雪车，更陪河朔饮流霞。
    漱泉枕石闲终日，满口水晶寒嚼瓜。

赵希逢　雪
    云雪商量未了天，模糊远近色相兼。
    白呵冻手拈诗笔，青向谁家认酒帘。
    散乱飞花刀旋剪，须臾平地尺谁添。
    也知表沴并呈瑞，深浅阶前自可占。

赵希逢　子规
    莺声日沸笙歌奏，富贵春光别一家。
    惟有不如归去好，夜深和月在梨花。

赵希淦　半山寺有感
    一水波澄接御沟，近城宫柳弄春柔。
    鸟衣巷里人何在，白鹭洲前水自流。
    千古风流歌舞地，六朝兴废帝王州。
    今番不负看山约，他日重来说旧游。

赵希鹄　迎飨送神歌
    陶峰耸兮髻而蓝，萦二水兮秋月环。
    云栋起兮郁松关，侯兮归来乐且閒。
    肆维牲兮酾为醴，达馨香兮荐嘉旨。
    侯不我吐兮心则喜，岁岁春秋兮受多祉。
    云旗骛兮蹌蹌，玉虬驾兮&nbsp;飙之扬。
    侯虽往兮终返故乡，欲雨则雨兮暘则暘。

赵希混　岑公洞
    自有烟霞护石扉，更深晓色近清晖。
    岩前老桧吟风处，似请仙翁化鹤归。

赵希瀎　题云间阁
    昔年严大夫，偶来怨迁谪。
    我本麋鹿姿，得此已自适。
    乘閒陟上方，□寻唐人石。
    岂期当三仗，一天云四幂。
    快哉风南来，万籁相呼吸。
