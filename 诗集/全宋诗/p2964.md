<!-- { "loadSidebar": true } -->
    坐引鱼儿戏，行将鹿女游。

王安石　乌江亭
    百战疲劳壮士哀，中原一败势难回。
    江东子弟今虽在，肯与君王卷土来。

王安石　乌石
    乌石冈边缭绕山，柴荆细路水云间。
    吹花嚼蕊长来往，祗有春风似我闲。

王安石　乌塘
    乌塘渺渺绿平堤，堤上行人各有携。
    试问春风何处好，辛夷如雪柘冈西。

王安石　乌塘
    地僻居人少，山稠伏兽多。
    怒狸朝搏雁，嚵虎夜窥骡。
    篱落生孙竹，门庭上女萝。
    未应悲寂寞，六载一经过。

王安石　巫峡
    神女音容讵可求，青山回抱楚宫楼。
    朝朝暮暮空云雨，不尽襄王万古愁。

王安石　无动
    无动行善行，无明流有流。
    种种生住灭，念念闻思修。
    终不与法缚，亦不著僧裘。

王安石　无锡寄孙正之
    健席高樯送病身，乱山荒陇障归津。
    应须一曲千回首，西去论心更几人。

王安石　无营
    无营固无尤，多与亦多悔。
    物随扰扰集，道与翛然会。
    墨翟真自苦，庄周吾所爱。
    万物莫足归，此言犹有在。

王安石　吴长文新得颜公坏碑
    鲁公之书既绝伦，岁久更为所珍。
    荒坛坏冢朽崖屋，剥落风雨埋煨尘。
    断碑数尺谁所得，点画入纸完如新。
    延陵公子好事者，拓取持寄情相亲。
    六书篆籀数变改，训诂後世多失真。
    谁初妄凿妍与丑，坐使学士劳骸筋。
    堂堂鲁公勇且仁，出遇世难亲经纶。
    挥毫卓荦又惊俗，岂亦以此夸常民。
    但疑技巧有天得，不必勉强方通神。
    诗歌甘棠美召伯，爱惜蔽芾由思人。
    时危忠谊常恨少，宝此勿复令埋堙。

王安石　吴江
    莽莽昔登临，秋风一散襟。
    地留孤屿小，天入五湖深。
    柑橘无千里，鱼虾有万金。
    痦虽轻范蠡，终欲此幽寻。

王安石　吴任道说应举时事
    县瓠城南陂水深，春泥满眼路岖嶔。
    独骑瘦马冲残雨，前伴茫茫不可寻。

王安石　吴正仲谪官得故人寄蟹以诗谢之余次其韵
    越客上荆舠，秋风忆把螯。
    故烦分巨跪，持用佐清糟。
    饮量宽沧海，诗锋捷孟劳。
    甘餐饱觞咏，余事付钧陶。

王安石　吾心
    吾心童稚时，不见一物好。
    意言有妙理，独恨知不早。
    初闻守善死，颇复吝肝脑。
    中稍历艰危，悟身非所保。
    犹然谓俗学，有指当穷讨。
    晚知童稚心，自足可忘老。

王安石　五更
    青灯隔幔映悠悠，小雨含烟凝不流。
    只听蛩声已无梦，五更桐叶强知秋。

王安石　五柳
    五柳柴桑宅，三杨白下亭。
    往来无一事，长得见青青。

王安石　午睡
    檐日阴阴转，床风细细吹。
    翛然残午梦，何许一黄鹂。

王安石　午枕
    午枕花前簟欲流，日催红影上帘钩。
    窥人鸟唤悠扬梦，隔水山供宛转愁。

王安石　午枕
    百年春梦去悠悠，不复吹箫向此留。
    野草自花还自落，鸣禽相乳亦相酬。
    旧蹊埋没开新径，朱户欹斜见画楼。
    欲把一杯无伴侣，眼看兴废使人愁。

王安石　勿去草
    勿去草，草无恶。
    若比世俗俗浮薄。
    君不见长安卿家，公卿盛时客如麻。
    公卿去後门无车，惟有芳草年年佳。
    又不见千里万里江湖滨，
    触目凄凄无故人，惟有芳草随车轮。
    一日还旧居，门前草先锄。
    草於主人实无负，主人於草宜何如。
    勿去草，草无恶。
    若比世俗俗浮薄。

王安石　悟真院
    野水从横漱屋除，午窗残梦鸟相呼。
    春风日日吹香草，山北山南路欲无。

王安石　西风
    少年不知秋，喜闻西风生。
    老大多感伤，畏此蟠蟀鸣。
    况乃舍亲友，抱病独远行。
    中夜卧不周，恻恻感我情。
    起视天正黑。弱云乱纵横。
    似有霰雪飘，不复星斗明。
    时节忽如此，重令壮心惊。
    谅无同忧人，樽酒安可倾。

王安石　西山
    西山映水碧潭潭，楚老长谣泪满衫。
    但道使君留不得，那知青更忆江南。
    
    【卷15】

王安石　西帅
    吾君英睿超光武，良将西征捍隗嚣。
    誓斩郅支聊出寒，生擒颉利始归朝。
    一丸岂虑封函谷，千骑无由饮渭桥。
    好立功名标竹素，莫教空说霍嫖姚。

王安石　西太一宫楼
    草际芙蕖零落，水边杨柳欹斜。
    日暮炊烟孤起，不知鱼网谁家。

王安石　惜春
    满城风雨满城尘，盖紫藏红漫惜春。
    春去自应无觅处，可怜多少惜花人。

王安石　惜日
    白日照四方，当在中天留。
    春风地上行，当与时周游。
    和气所披拂，槁乾却湿柔。
    爱欲传万物，势难停一州。
    栖栖孔子者，惜日此之由。
    不能使此邦，利泽施诸侯。
    岂若驾以行，使我遇者稠。
    当时三千人，齐宋楚陈周。
    小者传吾粗，大能传奥幽。
    道散学以圣，众源乃常流。
    吾初如匏瓜，彼亦孰知丘。
    唯士欲自达，穷通非外求。
    岂必相天子，乃能经九畴。
    行虽耻强勉，闭户非良谋。

王安石　戏长安岭石
    附巘凭崖岂易跻，无心应合与云齐。
    横身势欲填沧海，肯为行人惜马蹄。

王安石　戏城中故人
    城郭山林路半分，君家尘土我家云。
    莫吹尘土来污我，我自有云持寄君。

王安石　戏示蒋颖叔
    扶衰南陌望长楸，灯火如星满地流。
    但怪传呼杀风景，岂知禅客夜相投。

王安石　戏赠段约之
    竹柏相望数十楹，藕花多处复开亭。
    如何更欲通南埭，割我锺山一半青。

王安石　戏赠育王虚白长老
    白云山顶病禅师，昔日公卿各赠诗。
    行尽四方年八十，却归荒寺有谁知。

王安石　戏赠湛源
    恰有三百青铜钱，凭君为算小行年。
    坐中亦有江南客，自断此生休问天。

王安石　夏夜舟中颇凉因有所感
    扁舟畏朝热，望夜倚桅樯。
    日共火云退，风兼水气凉。
    未秋轻病骨，微曙浣愁肠。
    坚我江湖意，滔滔兴不忘。

王安石　闲居遣兴
    惨惨秋阴绿树昏，荒城高处闭柴门。
    愁消日月忘身世，静对溪山忆酒樽。
    南去干戈何日解，东来馹骑此时奔。
    谁将天下安危事，一把诗书子细论。

王安石　县舍西亭二首
    山根移竹水边栽，已见新篁破嫩苔。
    可惜主人官便满，无因长向此徘徊。

王安石　县舍西亭二首
    主人将去菊初栽，落尽黄花去却回。
    到得月年官又满，不知谁见此花开。

王安石　相国寺启向天节道场行香院观戏者
    侏优戏场中，一贵复一贱。
    心知本自同，所以无欣怨。

王安石　相送行效张籍
    一车南，一车北，身世匆匆俱有役。
    忆昔论心两绸缪，那知相送不得留。
    但闻马嘶觉已远，欲望应须上前坂。
    秋风忽起吹泥尘，双目空回不见人。

王安石　相州古瓦砚
    吹尽西陵歌舞尘，当时屋瓦始称珍。
    甄陶往往成今手，尚托声名动世人。

王安石　详定幕次呈圣从乐道
    殿阁抡材覆等差，从臣今日擅文华。
    杨雄识字无人敌，何逊能诗有世家。
    旧德醉心如美酒，新篇清目胜真茶。
    一觞一咏相从乐，传说犹堪异日夸。

王安石　详定试卷二首
    帘垂咫尺断经过，把卷空闻笑语多。
    论众势难专可否，法严人更谨谁何。
    文章直使看无纇，勋业安能保不磨。
    疑有高鸿在寥廓，未应回首顾张罗。

王安石　详定试卷二首
    童子常夸作赋工，暮年羞悔有杨雄。
    当时赐帛倡优等，今日论才将相中。
    细甚客卿因笔墨，卑於尔雅注鱼虫。
    汉家故事真当改，新咏知君胜弱翁。

王安石　祥云
    冰入春风涨御沟，上林花气欲飞浮。
    未央屋瓦犹残雪，却为祥云映日流。

王安石　翛然
    翛然三月闭柴荆，绿叶阴阴忽满城。
    自是老年游兴少，春风何处不堪。

王安石　小姑
    小姑未嫁与兰支，何恨流传乐府诗。
    初学水仙骑赤鲤，竟寻山鬼从文狸。
    缤纷云杉空棠檝，绰约烟鬟独桂旗。
    弄玉有祠终或往，飞琼无梦故难知。

王安石　斜径
    斜径遇通南埭路，数家遥对北山岑。
    草头蛱蝶黄花晚，菱角蜻蜓翠蔓深。

王安石　谢安
    谢安才业自超群，误长清谈助世纷。
    秦晋区区等亡国，可能王衍胜商君。

王安石　谢安墩二首
    我名公字偶相同，我屋公墩在眼中。
    公去我来墩属我，不应墩姓尚随公。

王安石　谢安墩二首
    谢公陈迹自难追，山月淮云祗往时。
    一去可怜终不返，暮年垂泪对桓伊。

王安石　谢公墩
    走马白下门，投鞭谢公墩。
    昔人不可见，故物尚或存。
    问樵樵不知，问牧牧不言。
    摩挲苍苔石，点检屐齿痕。
    想此絓长樯，想此倚短辕。
    想此玩云月，狼籍盘与樽。
    井迳亦已没，漫然禾黍村。
    摧藏羊昙骨，放浪李白魂。
    亦已同山丘，缅怀莳兰荪。
    小草戏陈迹，甘棠咏遗恩。
    万事付鬼籾，耻荣何足论。
    天机自开阖，人理孰畔援。
    公色无惧喜，傥知祸福根。
    涕泪对桓伊，暮年无乃昏。

王安石　谢郏亶秘校见访於锺山之庐
    误有声名只自惭，烦君跋马过茅檐。
