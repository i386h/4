<!-- { "loadSidebar": true } -->
    莫道斜阳光不远，断霞收尽十分明。

程珌　五鼓梦中作觉而成之二首
    当时千驷已无闻，宁说牛羊上冢行。
    同是博陵评古者，肯令千载尚龈卿。

程珌　五十六字庸以告未知野夫者
    宁须山泽论高平，但要曾餐石决明。
    三世击钟敲石磬，十年学剑斮铜钉。
    倘知狐祖天边去，肯向蛮奴脚底行。
    更许野夫寻上着，十洲三岛一宫城。

程珌　戊子正旦贺寿慈宫二首
    曙色浮丹栱，春风暖禁街。
    策澜迷秀石，纤草荫新槐。

程珌　戊子正旦贺寿慈宫二首
    凤驾回天仗，鸳班集露门。
    须臾趋魏阕，杲日正中暾。

程珌　宪圣慈烈皇后挽诗二首
    西浒俱来日，乐朝极盛时。
    彫弓平黑海，彩笔照丹墀。
    垄起先裁费，丹成不用医。
    人间空怅望，风月宴瑶池。

程珌　宪圣慈烈皇后挽诗二首
    圣祖艰难业，重孙拥佑恩。
    玉妃闲宝简，仙御送金根。
    杳杳龙无去，翩翩凤又翻。
    涂山望尧穴，日月万春存。

程珌　小憩许由亭
    历数河南去，乾坤一草亭。
    一亭犹是累，千古尽浮萍。

程珌　辛亥冬交石阻风三日
    险崖老虎杀气骄，一噫三日搅泬漻。
    日寒不焰云飞逃，乾坤蚁转东南高。
    疾势已作奔天涛，馀威犹卷少陵茅。
    鱼鳖怖死蛟龙号，舟中性命如鸿毛。
    起来危立大江皋，白沙黄尘纷驿骚。
    徐呼风伯入苹蒿，指撝八极建六鳌。
    翕张蠹籥吾谁曹，太平之风不鸣条。

程珌　新旧句
    忆昔丙辰还亲旁，恰恰先春社三日。
    社日侍亲行交源，紫蕨儿拳森玉立。
    是日天明风气柔，入自交源茗源出。
    迤逦又复至前山，涉润还家日将没。
    慈新意在营一丘，卷卷欲于近舍求。
    不归议论悉未定，那知今作汪潭游。
    汪潭去家正五里，百里来龙于此止。
    龙止水亦止，清潭窈无底。
    宝剑秋空横，秀峰春笋峙。
    最爱丫角羊，艮木之印乡。
    长生亥水来朝丙，千古长溪流不尽。
    雍容冠佩紫薇垣，寿星更出丙丁间。
    神游既安后昆福，赋此铭章绋实录。

程珌　修玉牒官阁子屏甚古诘吏亦不知曷始数语纪之
    摩诘何年留此笔，至今双壁犹崷崒。
    老松掀甲作风云，乱石激流殷霹雳。

程珌　修玉牒官阁子屏甚古诘吏亦不知曷始数语纪之
    吴绡一幅苦无多，中涵大华及黄河。
    偶然乘风山下坐，紫烟翠霭坐中过。

程珌　雪
    北风傅信报登平，白帝宸游随玉英。
    月下草玄疑蜀客，鼎边得句失轩明。
    庄严东阁若为好，点缀南枝分外清。
    惟恨蔡州城北水，一池鹅鸭更无声。

程珌　雪霁玉堂晓眺
    当年银界隔鲸江，今日分明玉作堂。
    不是琼林宫树密，也应白虎接明光。

程珌　夜登钓石
    颇忆严君濑，还寻钓石缘。
    邻鸡方吣月，边雁恰书天。
    句秀来仙白，声和应乐全。
    展编真一快，如放五如船。

程珌　夜雨
    玄机粗透古人胸，每说匡来晚未工。
    珍重芭蕉前夜雨，为傅消息到墙东。

程珌　拥炉
    已甘灰冷竹窗前，那意移来近绣氈。
    唯有幽人一寒暑，闭门高卧雪深天。

程珌　用柏梁体题式敬斋
    惟古知哲粲青编，胡为典狱难其贤。
    皋陶苏公相后先，舍是未见旧聊翩。
    果哉知仁人难全，未得其情智欲研。
    既悉其罪仍宽旃，吾心钧石何所偏。
    服而舍之天则然，画冠不犯何由缘。
    教明化洽上所宣，上失其道民乃愆。
    又复淫刑如蔓延，立法初意浸天渊。
    苗民作威天弃捐，圣神应运符握乾。
    春风甘雨偏八埏，内外建官相综絟。
    州复设掾职其专，此盖椎轮当益虔。
    县令狱掾非充员，渠用资格宜加铨。
    刑君天资静不儇，且赏一饮诗书泉。
    大府狱市来阗阗，严明之长日趋前。
    莫难此时周折还，三年一心上通天。
    荻苗水长问归路，而君胡为华此扁。
    吾非空扁乃心傅，上遡苏公岁二千，
    下视方来漫无边。吾乃{耳少}然立中焉，
    来者式之不计年。

程珌　用丘枢密韵
    起自澄江应梦求，天还河北百馀州。
    嵩瀍处士归罗致，淮蔡奇谋入彀收。
    午夜金陵瞻斗极，千年胡昴减旄头。
    会须再作中兴历，还许诸生执笔不。

程珌　用朱经备韵
    旧来南橐旧萧萧，但有新诗照佩瑶。
    岘首溪山归点染，湘天风月困吟嘲。
    轻裘诗师风流在，岳牧词臣意气饶。
    见说玉堂须翰手，公当归侍紫宸朝。

程珌　于潜佳丞四明人同年友也方此掉鞅百未一见而来书罗缕无非归与语岂
    世人眼见真莲少，真莲却在玻璃沼。
    浣花溪水入银河，何入更识月皎皎。
    谪仙不见见梅妆，荷稠搴作芙蓉裳。
    黄龙乾叶何年堕，维摩雨华昨夜芳。
    真华真诗元在眼，要须心地先清凉。
    不然潇湘水清寒矶月，沙平水晚露低昂。
    劝君休问张子房，鉴湖十里藕华香。
    天驷超河夜未央，胡为自同太白光。
    何时握手论行藏，江东云暮天何方。

程珌　玉堂昼值有怀万松
    鸡笼峰下万松山，中有游民天地闲。
    左架虹腰上玄圃，右骑鳌背度飞关。
    幽壑流泉喷三峡，衮衮桃花翻浪雪。
    两山对峙锦屏开，嫣紫肥红仍炫白。
    十里松风百唘琴，丹书一枕卧残春。
    何人共结无生社，冉冉青鲵下玉麟。
    九华突兀匡庐秃，幽深全似人盘谷。
    怀山一夜鬓如霜，画作烟图入洛阳。
    玉境那容凡骨洿，急草天章讯归路。
    磨松琢石歌太平，亦表微臣报国恩。
    决破玉龙太清池，满浸万顷碧琉璃。

程珌　早入
    紫薇浥露翠条深，捷捷灵乌振好音。
    全似冰岩亭上坐，四屏烟霭奏春禽。

程珌　赠毒庵
    高座不知甚面目，当时唤作尸利密。
    要须勿负此標题，更向托茶山顶立。

程珌　昭明太子宫
    千章乔木烟苍苍，一帙遗文字字香。
    梁鼎西沉何处间，至今戟手看兴亡。

程珌　栀花
    青琅削叶玉花细，独占炎皇第一天。
    未羡冰桃垂夏后，且看金子粲秋前。

程珌　直庐多暇新绿郁然信笔二绝
    朝绝倖恩除自少，边清妖祲檄书希。
    饭馀摩腹闲行立，一抹墙东新翠薇。

程珌　直庐多暇新绿郁然信笔二绝
    壁右方壶浸碧天，依然全似太湖边。
    清风一夜生新与，好把渔竿上钓船。

程珌　直庐閒二首
    一陪鸾凤入仙台，四见薰风舞禁槐。
    自笑平生无梦到，那知今日以身来。

程珌　直庐閒二首
    紫宸朝退晓光寒，百吏奔曹一吏闲。
    便可云卿称散秩，柰何名籍尚人间。

程珌　中秋无月
    当时斗暗犹闲事，无月中秋可若何。
    我欲梯云千万丈，取光还月谢羲娥。

程珌　粥罢
    饭已茶三啜，隅中粥一盂。
    陶然咏皇化，安用东封书。

程珌　朱生论天
    不知占得几躔星，阁尽人间聚散萍。
    今日重来桥上望，依然杨柳两行青。

程珌　篵
    入门一径小纡回，百本芙蓉手自栽。
    寄语后来须善获，三年犹及见三开。

程珌　子时歌
    顺数方来兮，遡而上之洪荒。
    今不必短兮，古不必长。
    地有时而玄兮，天有时而黄。
    知靡草之先秋兮，又当知乔松之傲霜。
    知沧溟之连山兮，又当知大华之有长江。
    朝云西暮云东兮，岂期悉避乎阳光。
    蒙汜浴虞渊兮，又孰知其扶桑。
    吾乌乎而折衷兮，但当付万化于茫茫。

程珌　作堂六桂之东命之曰桂生取汉人招隐篇桂树业生之语也诗以记之
    几年列植擅清芳，今日標题始作堂。
    远向松罔分老荫，近于菊畹借寒香。
    地虽未离人间世，心已全然物外乡。
    最好夜来清绝处，飞霜带月下南塘。

程彻　春信
    萧条冬事堂堂去，拍塞韶光点点开。
    明月清风遮不断，暗香时入梦中来。

程大昌　次林光朝八月十五日道出南昌寄龚帅实之韵
    闻有挐音扫榻埃，尚疑却棹酒船回。
    锦囊忽至诗传诺，玉尘未交心已开。
    邂逅四人今楚尾，班联十载旧兰台。
    尊前莫发粗官叹，奇绝江山直一来。

程大昌　次韵陆务观海棠
    唤回残睡强矜持，浅破朱脣倚笛吹。
    千古妖妍磨不尽，长随春色上花枝。

程大昌　冬至
    世间剥复每相乘，此理几几唤得譯。
    万木冻僵梅有信，黄河冰合井如蒸。

程大昌　高宗皇帝挽词四首
    先汉运尝屯，令周历再新。
    必知天地泰，为有帝王真。
    立极绵三纪，垂鸿更万春。
    鼎龙俄天矫，升鹤肯逡巡。

程大昌　高宗皇帝挽词四首
    英明如艺祖，慈厚类仁宗。
    民隐深忧恻，天骄入益容。
    前芳尝北指，鸣镝自回功。
    戢动皆时当，居然八政农。

程大昌　高宗皇帝挽词四首
    智超黄屋表，不以位为怡。
    罢省斋居事，安持寿殿卮。
    尊荣天子父，巍焕圣王师。
    盛德几无古，惟尧始济兹。

程大昌　高宗皇帝挽词四首
    九龄几协梦，三载忽缠丧。
    地卜周巡旧，山因禹穴傍。
    云卿飞步阔，风沛着思长。
    八表神游处，天高鞏洛阳。

程大昌　和刘侍郎九日登女郎台
    霜枝凋翠雁横秋，莫倚危楼动旅愁。
    菊有清香樽有酒，茱萸不插也风流。

程大昌　句
    著许谨护箨龙儿，养就坚高抗雪姿。

