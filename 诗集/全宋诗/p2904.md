<!-- { "loadSidebar": true } -->
    千门万户建章宫，金锁横门沟暗通。
    三月花飞若零雨，水声何处咽香红。

田锡　御试二仪合德诗
    圣主承祧兑泽深，乾坤玄化合尧心。
    黄舆比厚施生植，白日齐明远照临。
    周变至仁符积载，滂流睿渥若春霖。
    游鳞在藻方谐性，犷俗乘桴自献琛。
    和悦感人生瑞霭，穆清流咏在薰琴。
    小臣幸与观光试，敢效祈招颂德音。

田锡　鬻冰咏
    赫日生炎晖，鬻冰方及时。
    邀利有得色，冰消俄若遗。
    两失俱无猜，虽悔安可追。
    仁惠当務远，勿使失其宜。

田锡　早秋言怀
    清秋江国有余暄，谢杋遗风称雅言。
    帘下水亭人吏静，窗分竹阁簿书繁。
    坐来幽蝶双飞过，吟次高梧一叶翻。
    自笑无能蓋公事，将何才术报君恩。

田锡　赠别琅邪评事兼寄两制旧交
    醴泉少府王评事，秀气神清好奇异。
    读书击剑善弹琴，仲容信是青云器。
    我从蜀国来咸秦，长安久客多风尘。
    因此移居清渭北，与君在彼初相识。
    相识经今二十年，支离契阔长相忆。
    去年罢直西掖垣，君亦醴泉方解官。
    关中路遥宛丘道，不远千里来相看。
    我忝淮阳知郡事，郡斋喜闻嘉客至。
    槐花黄时初到来，菊花开时言欲回。
    主人苦留留不住，为君采菊登高台。
    高台临古道，北走邯郸道。
    还京秋已老。白日远长安，
    西归出关天已寒。
    神仙作尉道虽在，骨肉为累心且宽。
    与君俱年五十一，老去时光转堪惜。
    况今秋暮冬欲残，七十唯余十八年。
    未知十八年之间，悲欢得丧与险艰。
    到得七十即为幸，此外浮生何足言。
    明日正逢重九日，未忍与君张祖席。
    樽前新菊含露滋，茱萸丹实星离离。
    茱萸撷芳菊延寿，寿酒满满莫固辞。
    淮阳郡吏若早替，帝乡即有相见期。
    两制交朋若相问，为我勤勤多谢之。

田锡　赠朱玄进士
    忆昔长安道，与君初相识。
    密云满天来，不见南山色。
    美酒斗十千，一醉情欢然。
    胸中云梦泽，眼底高阳客。
    狂呼月华人，抚弄云和瑟。
    挥鞭过渭川，馆第相留连。
    朝帘杏花露，暮楼杨柳烟。
    流辉今六稔，交情益相審，
    忽忽披君文，如截机头锦。
    余本生天涯，散金常破家。
    东方上书志，高欲凌丹霞。
    安能常戚促，雀啄秋田粟。
    海路与天遥，鸾皇好相逐。

田锡　雉媒
    东风麦垄青，白日桑阴清。
    一雉欲媒众，众雉无猜情。
    五步一饮啄，十步一飞鸣。
    暗中触骇机，镞发如流星。
    洞彻羽毛质，低摧锦绣翎。
    却宛若召客，子常非好兵。
    谗言既交搆，祸难即随生。
    齐王听游说，韩信急功名。
    三军虽罢戍，一命遽遭烹。

田锡　自勉
    飘泊年年颇恨身，梁园未到滞咸秦。
    上楼独为青山立，揽鑑初惊白发新。
    北叟何曾悲失马，宣尼犹自问迷津。
    功名分有终须得，莫强忧愁耗尔神。

田锡　醉题红叶
    拾笔闲题红叶时，醉容相向亦相宜。
    塞垣风劲应吹尽，江国霜微想半衰。
    嫌听满阶鸣夜雨，曾看临水映疏篱。
    春光不许长如此，旋放寒梅嫩柳枝。

田锡　樽前吟呈宋白小著
    三年多谢主人翁，杯酒相宽礼数丰。
    唯惜时光如走马，懒询天道似张弓。
    秋深街巷槐花雨，夜静厅堂苇箔风。
    尽是无憀肠断处，都将分付醉乡中。

田瑜　送钤辖馆使王公
    阃外膺宸寄，绅维握虎兵。
    真纯逾璞玉，方重敌长城。
    肯构诗名著，承家将略明。
    四年凝茂绩，一节促归程。
    水际旌旗影，风前鼓吹声。
    西州怀惠爱，北阕被恩荣，
    护卫亲严近，雍容侍穆清。
    分携暂锁黯，良会在神京。

田昼　杜牧
    弟病兄孤失所依，当时书语最甚悲。
    岂图乞得南州后，却恨寻芳去较迟。

田昼　墨子
    末学纷纷自有师，能言兼爱我独疑。
    定知已驾云梯后，却悔初心泣染丝。

田昼　玉盘
    少皞磨成白玉盘，六丁擎出太虚宽。
    青光千古复万古，留向人间此夜看。

田昼　筑长堤
    筑长堤，白头荷杵随者妻。
    背肋供销偻筋力微，以手置胸路旁啼。
    老夫七十妪与齐，五尺就门生两儿。
    夜来春雨深一犁，破晓径去耕南陂。
    南邻里正豪且强，白纸大写出来呼追。
    科头跣足不得稽，要与官长修长堤。
    官长亦大贤，能得使者意。
    正堤驾轺轩，不复问余事。
    终当升诸朝。自足富妻子。
    何惜桑榆年，一为官长死。

廷云　句
    蛙鸟莫夜官何为，蝶慈芳菲梦不知。

通真子　文斾山
    魏氏当礼何斗坛，至今遗址在人间。
    苍梧已老烟霞淡，丹灶空馀岁月间。
    铃铎夜深惊睡鹤，幡幢晴影上空山。
    后人自魏縻婚宦，不得追随款旧关。

同闶　挽和靖先生
    身占河南第一功，力行笃信守家风。
    渊源漫说斯文丧，深切今知此道东。
    七日梦楹终有待，三年筑室恨无从。
    嵩伊千古漫淳气，收入稽山鉴影中。

童潮　劳渡
    借问谁家舟，孤横劳渡水。
    远携蓑笠来，满载暮烟紫。
    折手唱沧浪，沙鸥惊不起。

童潮　小孤山
    长江万里来，一砥中流峙。
    巨浸没根深，孤峰插汉起。
    倒回三峡流，独据九江水。
    真是海门关，波涛险莫比。

童潮　渊明故址
    先生已归来，遗此折腰地。
    不见督邮人，祗闻解印事。
    径花虽就荒，台月还留醉。
    赋罢清流诗，西畴春已至。

童传　句
    古来风义遗才少，近世公卿荐士稀。

童蒙　宿青绥铺
    跋涉千千里，我行亦良勤。
    戒途桂林腊，解辔盱水春。
    赤石照病眼，红泉濯征尘。
    麻姑顾我笑，问别何所因。
    忆昨罢清江，中兴初甲寅。
    去家十五年，一扫先君坟。
    未及亲旧语，遽随犬羊奔。
    幕燕遂如客，月鹊无安村。
    得官峤南州，欲访出世人。
    御虎信有命，生还聊一欣。
    此事姑置之，既往安足论。
    山神似相怜，静扫群峰云。

童童　题王子晋
    屣弃万乘追浮丘，仙成驾鹤缑山头。
    碧桃千树锁金嗣，玉笙嘹亮天风秋。
    回眸下笑蜉蝣辈，蜗角争战污浊世。
    何当高气凌云霄，愿随环佩联云骑。

涂楷　纪梦
    拜伏庭前又一番，天书虽捧未容看。
    南阳久作蟠龙卧，应为苍生起谢安。

涂槱　题秀岩
    何代神仙碧玉宫，攀缘直上与天通。
    拓开四壁层梯峻，幻出千形五色融。
    后拥关遮山作卫，左嘘右吸水成弓。
    咨诹我欲呼猿鹤，一笑今谁此兴同。

屠季　移居甬江有感
    卜宅傍江隈，幽闲绝点埃。
    青山排闼入，碧水绕篱回。
    孤况依归鸟，愁怀对酒杯。
    百年堪一笑，未死已心灰。

屠季　移居甬江有感
    车马长云寂，逍遥意亦嘉。
    水田殊不恶，茅屋讵堪嗟。
    故土含情远，荒村入望赊。
    何由慰旅泊，耕殖毕生涯。

晚静　句
    牛饮芳陂鸦立背，马过秀野蝶随蹄。

万某　九日南山
    南山何峨峨，群峰秀色聚。
    朝晖与夕霭，无□□去住。
    徘徊九折险，萦曲一川注。
    悬岩置屋少，□穴亦可度。
    苍然老楠木，几阅风霜斁。
    孙枝长□许，老干未肯仆。
    昔年重九日，来者必三顾。
    题诗刻峭壁，皆欲寄□□。
    念我独何人，今日追故步。
    凌晨出南门，风雨怯行路。
    不惮登涉难，恐失此日故。
    造物亦随人，晴明送日暮。
    徐行两柏间，杯盘共草具。
    宾僚不鄙我，笑语露情愫。
    他时傥再来，莫指桃源误。

万世延　句
    莫放山亏篑，终教井及泉。

万俟绍之　婢态
    才入园中便折花，厨头坐语是生涯。
    不时掐数遧年限，每事夸称旧主家。
    迁怒故将瓯碗掷，俲{左目右宾}刚借粉脂搽。
    隔屏窃听宾朋语，汲汲讹传又妄加。

万俟绍之　呈印主学
    君世能城我石城，不堪两处总烽尘。
    向时未快披云愿，今日同为避地人。
    襟宇光风无尽藏，杯盘夜雨有余春。
    唤回十载槐黄梦，欲借灵槎去问津。

万俟绍之　次郊行韵
    蝶怕花残舞更忙，随风柳絮鬭轻狂。
    寻芳客去马蹄倦，试酒人归衣汗香。
    过雨人归衣汗香。过雨千林舒翠叶，
    护田一水露针秧。留春无计空惆怅，
    信手敲棋语夜长。

万俟绍之　次新竹韵
    箨粉飘零干拂檐，午阴比似旧时添。
    栖留薄雾生秋意，勾引清风涤夏炎。
    弱质自同诗骨瘦，新竿也学舞腰纖。
    丁宁养就化龙杖，休劈轻丝织绣帘。

万俟绍之　冬闺怨
    塑出狮毬对画阑，笑呼女伴傍前看。
    宫鞋湿透犹堪着，未抵空闺绣被寒。

万俟绍之　方水滴子
    质由良冶就，心向主人倾。
    外倣片金制，中藏勺水清。
    兔毫芳露染，龙尾湿云生。
    终令双眸炯，曾窥妙女成。

万俟绍之　访新城宰
    野花香细绿阴成，风着征衫暑尚轻。
    流水有声如学语，乱山无数不知我。
    柘林叶尽蚕初熟，麦陇人行雉不惊。
    少驻篮舆聊问俗，儿童亦说长官清。

