<!-- { "loadSidebar": true } -->
    不可一日无，萧洒看未足。
    阮生岂其愚，林中醉醽醲。
    我当明月时，移床来此宿。

梅尧臣　行次颖州闻张甥宗亮不捷乡荐以诗唁而迎之
    风前汝阴道，雨冷江南书。
    始叹与意异，何惭定监疏。
    但能存楚玉，切莫道黔驴。
    不负当时约，驰迎一乘车。

梅尧臣　行路难
    途路无不通，行贫足如缚。
    轻裘谁家子，百金负六博。
    蜀道不为难，太行不为恶。
    平地乏一钱，寸步邻沟壑。

梅尧臣　行僧
    风衣何揭揭，有若瓠叶翻。
    尘土不远去，白云藏白门。

梅尧臣　行吟二首
    持辔趋代北，妄意希名马。
    代北马如云，由来重取舍。
    王官待才能，高下不苟且。
    行都未修饬，黄金谁变瓦。
    吾当保吾真，甘归事田野。

梅尧臣　行吟二首
    寘蚁橘林下，正在结实时。
    附缘与出入，安可责於斯。
    养大不问细，使远不问迟。
    远迟必有报，细大必有期。
    休哉豢龙氏，终自辨蛟螭。

梅尧臣　荇
    荇叶光於水，钩牵入远汀。
    浅黄双蛱蝶，五色小蜻蜓。
    老死怀江女，飘浮笑楚萍。
    西风莫苦急，孤蕊有余馨。

梅尧臣　修真观李道士年老贫饿无所依忽缢死因为诗以悼之
    唐室王子後，黄冠事隐沦。
    餐霞不满腹，披云不蔽身。
    八十不能死，缢以头上巾。
    始慕老庄术，终厌道德贫。
    营营求长生，反困甑中尘。

梅尧臣　秀叔头虱
    吾儿久失恃，发括仍少栉。
    曾谁具汤沐，正尔多虮虱。
    变黑居其元，怀絮宅非吉。
    蒸如蚁乱缘，聚若蚕初出。
    鬓搔剧蓬葆，何暇嗜梨栗。
    翦除诚未难，所恶累形质。

梅尧臣　胥员外之复州景陵尉
    城隅汉水阔，正足槎头鱥。
    采荇兼登俎。施羈不贵钱。
    江帆风势美，竹屋雨声连。
    必有苍苔碣，留为好事传。

梅尧臣　须题景德寺吉祥讲僧
    我讲异尔讲，我书非尔书。
    彼将希白马，此亦犹大车。
    皆行国都内，辙不入委闾。
    世人日扰扰，来慕清凉居。

梅尧臣　徐元舆见邀与诸君同游至峰山溪上作
    春霁重行行，行行在墟里。
    摅怀厌楼观，寓兴欣山水。
    断壁翠连云，寒流清见底。
    主人开禄樽，下马临芳芷。
    澄溜泻湾漘，跳波生石齿。
    园林始弄萼，皋垅时鸣雉。
    谈谑忘机心，笑言惊俗耳。
    旷哉兹日游，何羡稽山美。

梅尧臣　许昌晚晴陪从过西湖因咏谢希深苹风诗怆然有怀
    疏云漏斜照，残雨叶间明。
    飞盖城头去，澄湖水正平。
    荷盛鲛客泪，蔓濯野人缨。
    公独思康乐，临流诵句清。

梅尧臣　许待制遗双鳜鱼因怀顷在西京於午桥石濑中得此鱼二尾是时以分饷留
    昔时三月在西洛，始得午桥双鳜鱼。
    墨藓点衣鳞细细，红盘铺藻尾舒舒。
    麟台老监分烹去，莲幙佳宾唱和初。
    今日杨州使君赠，重思二十九年余。

梅尧臣　许发运待制见过夜话
    许公运国储，岁入六百万，
    上莫究所来，下莫有剥怨。
    十年无纤乏，功利潜亦建。
    昨除侍从官，卿为磨世钝。
    比於以舌得，此岂愧物论。
    较量多少间，未足数刘晏。
    大计苟窘费，曷不使预筭。
    欲倍即能倍，但勿惑谤讪。
    扰民可以夺，食官可以窜。
    要付与权衡，一切出果断。
    呜呼任智力，长短固有限。
    制财犹制合，太甚则生乱。
    公譬淮阴侯，多多自益办。
    我今听甚谈，夜去为扼腕。
    书之俟采诗，咨访不可缓。

梅尧臣　许生南归
    大盘小盘堆明珠，海估眩目迷精麤。
    斗量入贡由掇拾，未必一一疵纇无。
    不贡亦自有光价，此等固知鱼目殊。
    许生怀文颇所似，暂抑安用频增吁。
    倚门老母应日望，霜前稻熟舂红稃。
    归来烂炊多酿酒，洗荡幽愤倾盆盂。
    九卿有命不愁晚，朱邑掌年是啬夫。

梅尧臣　许仲涂屯田以新诗见访
    许氏世工诗，浑棠格力微。
    独能兼古律，无不是珠玑。
    捧卷光蓬室，停车照竹扉。
    阳春复高调，自昔和人稀。

梅尧臣　叙两会事戏寄刁景纯学士
    东家红梅开出墙，墙西女儿学新妆。
    春风引客白日长，天河绿水浮鸳鸯。
    摘花赠渠到渠处，更问鸳鸯寄声去。
    昨日吴郎坐上时，袖中小字鸳鸯付。
    酒虽入唇不能醉，醉得人心是朝暮。
    朝愁衾枕旧薰香，暮愁霰雪飘如絮。
    听他双韵舞伊州，舞彻夭妍不转头。
    众人笑语曾不语，肠作车轮一万周。
    屈节请还无甚媿，当时麈尾自驱牛。

梅尧臣　续永叔归田乐秋冬二首
    秋风忽来鸣蟪蛄，豆叶半黄陂水枯。
    织妇夜作露欲冷，社酒已熟人相呼。
    坎坎击鼓坐林下，醉去自有儿童扶。
    壮男独猎南山虎，中子己抭荒径狐。
    田家此乐乐有余，食肉缉皮裘岂无。
    我虽爱之乏寸土，待买短艇归江湖。

梅尧臣　续永叔归田乐秋冬二首
    北风如刀割寒骨，谷已成囷不仓猝。
    任从密雪落交加，旋采乾薪烧榾柮。
    锄犁满屋牛在牢，鹅鸭乱鸣鸡乱发。
    割烹炊黍待邻叟，饱向茅檐闲兀兀。
    田家此乐乐无涯，谁道一生空汨没。
    公希平子定何如，我效梁鸿终适越。

梅尧臣　宣城马御史酒阑一夕而西因以寄之御史尝留老马与予仆
    三更醉下陵阳峰，平明溪上去无踪。
    叉牙铁锁谩横绝，湿橹不惊潭底龙。
    断肠吴姬指如笋，欲剥玉棐将何从。
    短翎水鸭飞不远，那经细雨山重重。
    却顾旧埒老病马，尘沙历尽空龙锺。

梅尧臣　宣城宰郭仲文遗林檎
    右军好佳果，墨帖求林檎。
    君今忽持赠，知有逸少心。
    密枝传应远，朱颊映已深。
    不愁炎暑剧，幸同玉浆斟。

梅尧臣　宣麻
    彬美下一国，曾无相印酬。
    莫惊除拜峻，自是战功优。
    壮士颇知勇，诸儒方贵谋。
    淮西封亦薄，裴度死生羞。

梅尧臣　宣司理饷蒸鹅
    昔年相国笼之赠，今日参腩饟以蒸。
    一咀肥甘酬短句，定应无复谤言兴。

梅尧臣　宣州环波亭
    冒暑驻轮毂，徘徊北壕上，
    栋宇起中央，芙蓉生四向。
    今吾太守乐，慰此郡人望。
    雨从昭亭来，水入句溪涨。
    蜻蜓立栏角，朱鲤吹荷浪。
    岸木影下布，水鸟时引吭。
    心闲不竞物，兴适每倾酿。
    薄暮咏醉归，陪车知几两。

梅尧臣　宣州杂诗二十首
    昭亭万仞山，古庙半山间。
    赛雨使君去，钓潭渔父闲。
    蕨肥岩向日，竹暗垅连关。
    北望高楼上，南飞鸟自还。

梅尧臣　宣州杂诗二十首
    三洲滩口急，两水渡头来。
    下过桓彝宅，上通严子台。
    潺湲泻寒月，晃漾照春梅。
    白鹭惊起处，鱼多见底回。

梅尧臣　宣州杂诗二十首
    一过响山畔，常思路中丞。
    开亭宴貔虎，制贼象冰蝇。
    旧刻多磨灭，今人少诵称。
    茸茸春草长，时有牧牛登。

梅尧臣　宣州杂诗二十首
    伍员奔吴日，苍皇及水滨。
    弯弓射楚使，解剑与渔人。
    抉目观亡国，鞭尸失旧臣。
    犹为夜涛怒，来往百川频。

梅尧臣　宣州杂诗二十首
    每见昭亭壁，高璩笔墨存。
    丹青虚格里，云雾碧纱痕。
    鸟屎常愁污。虫丝几为扪。
    贵来曾改观，世故有谁论。

梅尧臣　宣州杂诗二十首
    信谗多见逐，伐国岂无仁。
    屈子行江畔，昭王问水滨。
    包茅曾责贡，香草自持纫。
    莽苍山川在，渔歌属野人。

梅尧臣　宣州杂诗二十首
    项籍路由此，力豪闻拔山。
    八千提楚卒，百二破秦关。
    陔下围歌合，江头匹马还。
    却甸诸父老，相见亦何颜。

梅尧臣　宣州杂诗二十首
    细雨春冈滑，无因驻马蹄。
    裘单怀後侣，风急过前溪。
    近寺闻鱼鼓，穿林听竹鸡。
    田家舂正急，炊饭待锄犁。

梅尧臣　宣州杂诗二十首
    古有琴高者，骑鱼上碧天。
    小鳞随水至，三月满江边。
    少妇自捞摝，远人无弃捐。
    凭书不道薄，卖取青铜钱。

梅尧臣　宣州杂诗二十首
    诸葛久精妙，已能闻国都。
    紫毫搜老兔，苍鼠拔长须。
    露筦何明净，烟丸事染濡。
    班超投此去，死作玉关夫。

梅尧臣　宣州杂诗二十首
    大实大瓜熟，压枝常畏风。
    帖花先漏日，喷露渐成红。
    青箬包山舍，驰心奉汉宫。
    谁将橐驰载，辛苦向骄戎。

梅尧臣　宣州杂诗二十首
    竿头注腐鼠，水次野蜂知。
    每视衔飞翅，因薰劚取陴。
    绛囊千里道，乾蛹百钧驰。
    尽入公侯第，雕盘助酒卮。

梅尧臣　宣州杂诗二十首
    高林似吴鸭，满树蹼铺铺。
    结子繁黄李，炮仁莹翠珠。
    礼农本草阙，夏禹贡书无。
    遂压葡萄贵，秋来遍上都。

梅尧臣　宣州杂诗二十首
    鸟命若杨叶，夜栖鸡翼间。
    情知羽毛薄，自御雪霜难。
    相托为温燠，终非学附攀。
    犹胜居鹘握，忧惧得生还。

梅尧臣　宣州杂诗二十首
    高斋谢公殁，此地即危楼。
    不改窗中岫，无停川上舟。
    壁阴缘薜荔，城暝笑鸺鷙。
