<!-- { "loadSidebar": true } -->
    驰马弯弓今日事。儒冠深觉误平生。

仲并　感时
    忽传群盗下淮濒，又逐黄州韩使君。
    却望长安在天上，愁看天际有孤云。

仲并　耿宪生辰
    象续祥光动，门弧瑞气缠。
    秋来孤鹤健，霜近古松坚。
    邻境兵戈尽，新恩雨露偏。
    轺车犹问俗，宝带独优贤。
    投笔男儿志，封侯烈士年。
    老成端可恃，终冀勒燕然。

仲并　官满趋朝留滞吴门即事书怀十首
    十载钱塘云汉间，江声梦裹听潺湲。
    他山纵染千寻碧，不似西湖一带山。

仲并　官满趋朝留滞吴门即事书怀十首
    水边梅柳倍精神，总趁晴天作好春。
    多谢东君惜花意，不教风雨废芳辰。

仲并　官满趋朝留滞吴门即事书怀十首
    小楼巀巐乱山横，独倚朱栏度晚晴。
    忽听如簧语音好，祗缘高处最宜莺。

仲并　官满趋朝留滞吴门即事书怀十首
    枉费花工着意催，漫山桃李总非材。
    要令千古芬香在，能作和羹自有梅。

仲并　官满趋朝留滞吴门即事书怀十首
    花径风来百样香，卷帘春水绿池塘。
    如今万事销磨尽，四卷楞伽味最长。

仲并　官满趋朝留滞吴门即事书怀十首
    春服何当咏舞雩，凤池今是鲁真儒。
    向令未解边城戍，能对东风一笑无。

仲并　官满趋朝留滞吴门即事书怀十首
    锦带吴钩轻薄儿，三三五五竞花时。
    太平乐事从谁得，费尽经纶尔不知。

仲并　官满趋朝留滞吴门即事书怀十首
    门外烟花看不厌，东风故为客开帘。
    如今乐极思畴昔，长是春深未解严。

仲并　官满趋朝留滞吴门即事书怀十首
    燕羽差池何处归，衔恩春傍主人飞。
    定须借与一巢稳，十载飘零事事非。

仲并　官满趋朝留滞吴门即事书怀十首
    裁翦群英荷化工，閒中无计答春风。
    自锄花径平如掌，要便荆榛一扫空。

仲并　归自江阴寄蒋知郡汪签判
    维舟江口未栖鸦，急趁飞觞一笑哗。
    旋喜使君倾皂盖，尽从醉客堕乌纱。
    高城不记人分袂，短棹空随月到家。
    尚欲趋陪连夜饮，东篱容有后开花。

仲并　寒食日归吴兴寄鲁山
    风云虽不定，日雨亦易乾。
    残春犹凛凛，助我朝食寒。
    想见芳野田，士女游班班。
    去者日以疏，更为来者欢。
    青红间车马，日暮醉墦间。

仲并　韩侍郎
    带砺元勋后，熊罴吉梦初，
    祥烟辉户牖，喜色动门闾，
    丙魏功行致，韦平庆有余。
    愿言椿算远，二十考中书。

仲并　韩侍郎
    社稷中兴际，朝廷忆老成。
    我公传祖烈。美誉冠时评。
    相业光三世，官联且贰卿。
    宸心方眷倚，行庆秉钧衡。

仲并　和耿时举梅雪二首
    百花看尽不如梅，故作凌寒殿后开。
    照水怜生匀粉处，隔帘抵死透香来。
    未令寄陇音尘断，能觅巡檐句法回。
    羞杀漫山桃李树，枉教春力费镌裁。

仲并　和耿时举梅雪二首
    点酥娇面试初芳，琢句真须琢玉郎。
    聊与一枝论雅素，未须千叶间轻黄。
    斜簪髻畔随人好，满覆樽前借客香。
    谁引角声人未寝，落梅声裹看晨妆。

仲并　和何枢密题楚颂亭韵
    山林与钟鼎，各了一世缘。
    千年眉山翁，生气犹凛然。
    菟裘视阳羡，卖剑将老焉。
    此志空泉扃，禾黍荒故园。
    尚余种橘帖，会有异世贤。
    西清广川公，文翰郁双全。
    新篇来西枢，句句清可弦。
    廓庙须公归，宁容一壑专。
    九重最深眷，每转从谏圜。
    绝唱今寡和，惜哉坡已仙。
    回视楚臣些，并驰争孰先。
    况复黄绢碑，光耀荆溪边。
    此亭会不磨，名与两公传。
    几株罗潇湘，便觉饶风烟。
    不比濯锦江，桤木须三年。
    行矣凉飚起，霜满千崖巅。
    香雾喷四坐，满引杯垂莲。

仲并　和马丈游刘园
    槐柳参差覆地阴，薰风院落日沉沉。
    酒余不觉愁何在，花底直疑春可寻。
    江水无情犹北渡，淮岑相对漫南音。
    凭高最动归与念，卧听疏蝉出晚林。

仲并　和孟峤之诸公游虎邱一首
    凭高休惜举觞频，聊结华严数面亲。
    筇杖止堪扶倦客，蒲团仍得憩閒身。
    雪霜侵鬓叵禁老，梅柳迎人俱欲春。
    后日重来应更好，南山排立画檐新。

仲并　和沈正卿诸公西湖赏梅
    一笑相逢水一涯，近檐犹记旧相知。
    似矜冰玉非凡骨，终倚雪霜开好枝。
    新绿成阴无几日，微酸著子亦同时。
    诸公忍袖和羹手，空赋西湖处士诗。

仲并　和忧陆二祠书
    年来疏见惊人句，入手遽回如许春。
    几日异科收异士，百年吾道付吾人。
    执鞭少也尝求富，击柝老来非为贫。
    寄语子云当自贵，儒风元不系周秦。

仲并　后数年登旷远亭用前韵再赋
    坐客一时人物换，此山海内旧知名。
    华筵为我歌金缕，深院有人来石城。
    酒浪满浮春浪碧，眉峰浅画晚峰平。
    日斜柁转各回首，松竹绕溪知此情。

仲并　胡枢密生辰
    秋山淡墨写千峰，辉映门阑气象中。
    瑞霭亦知人意喜，华觞宁惜醉颜红。
    庄椿此去几千岁，汉阁他时第一功。
    试问溪头閒草木，公来无日不春风。

仲并　胡枢密生辰
    借箸从容汉子房，平生书奏几封囊。
    少辞天上风云会，便觉壶中岁月长。
    调鼎望公非一日，草玄与我见诸郎。
    云何整顿乾坤手，漫隔三年鵷鹭行。

仲并　胡枢密生辰
    往岁声驰淮海滨，曾歌紫绶照青春。
    光华万里千古无辈，献纳三朝国有人。
    剩约横山供胜事，细凭芳醑寿斯辰。
    百年黄阖身犹健，重看归来一幅巾。

仲并　花前有感兼呈崔相公刘郎中
    落花如雪鬓如霜，醉把花看益自伤。
    少日为名多检束，长年无兴可颠狂。
    四时轮转春常少，百刻支分夜苦长。
    何事同生壬子岁，老於崔丈及刘郎。

仲并　画枯木
    乞与空斋伴我閒，风霜谙尽各苍颜。
    不妨黛色凌云干，蟠屈生绡寻尺间。

仲并　怀沈文伯
    春服初成属暮春，舞雩那似霅溪滨。
    绕溪箫鼓谁家子，并塞风烟吾故人。
    好去定无为客恨，临分犹复念予贫。
    驱车跃马平安否，雁断无因消息真。

仲并　黄兵部生辰
    中朝人物竞推先，富贵前涂看永年。
    九万里程飞正远，八千春干久弥坚。

仲并　黄兵部生辰
    南国初持使节回，斑衣仍把锦新裁。
    大椿更向萱堂祝，长到春来共寿杯。

仲并　黄兵部生辰
    早岁蜚声应宿郎，至今鸡舌尚含香。
    未应驷马夸流俗，只为慈亲乐故乡。

仲并　黄兵部生辰
    地上泉流府库充，艰难天与岁时丰。
    他时若论关中漕，合数萧何第一功。

仲并　继韵耿时举寄示往岁梅雪
    旧诗新读更精神，雪裹招回未到春。
    俗眼骤惊银可粉，天心忍用玉如尘。
    漫空柳絮千家到，转眼梅花一夜新。
    物象区区劳比拟，申严诗令负前人。

仲并　假山
    峰间碧琅玕，清风五月寒。
    欲题无好语，支枕卷帘看。

仲并　建昌守杨吉老得居湖州山间作亭於上名曰弁辉为长句以记之
    白首苕溪几我乡，青眼弁山如故友。
    诛茅晚岁合岩栖，漂梗一生嗟浪走。
    往往每来每太息，去去一步一回首。
    檐楹之雄谁氏室，基堂宜为后人有。
    荣华谬作长久计，荡盈要以仁谊守。
    室空无人人不问，天固遗公公信否。
    轮奂雅宜凤池人，权舆本自凤池手。
    付之勋阀可无憾，会与令名俱不朽。
    雅怀卜邻非卜居，嚣尘可暂不可久。
    新亭巀{上山下臬}城之巅，佳致回环天所就。
    与山似有他年约，相向每为长者寿。
    碧鲜苍润被草木，暖翠晴光排户牖。
    时复一觞浇磊磈，下视群峰皆培塿。
    乃知韫玉山有辉，更觉看山公不负。
    向来曾试西垣策，只今聊绾南丰绶。
    胸中水鉴极泾渭，笔下瑰辞粲琼玖。
    倾盖视我平生交，曳裾陪公众客后。
    喜见成都宅一区，恨无负郭田数亩。
    去住还当惭二老，穷独已复成一叟，
    门前剥啄非他人，我来问字不载酒。

仲并　句
    政恐崖州如有北，却应未肯受谗夫。

仲并　觉华山居三首
    竟日人声断，空山一二家。
    犹怜中夜雨，不碍晓来花。
    健饭蔬如肉，冲寒酒当茶。
    飞潜各有性，贫乐付天涯。

仲并　觉华山居三首
    旧雨无人到，非缘今不来。
    蔬盘春后足，经卷粥前开。
    燕语缘人去，禽声逐梦回。
    勤披频得句，随量日持杯。

仲并　觉华山居三首
    倏起郊扉念，亟回朝市辕。
    君恩如父母，山迥亦乾坤。
    援笔醉醒语，携筇前后村。
    是非襟度外，客至总休论。

仲并　李孝叔赵有翼赵存中黄子登沈正卿曾同季有观梅道场之约仆偶过西山
    公皆车马城南去，我向西效漾小舟。
    人事好乖各回首，吾年如此喜乘流。
    金兰六客稀时见，珠玉一篇无句酬。
    却数竹林犹少在，不妨著我仍伦刘。

仲并　李彦平寄题静海吏隐堂二诗甚佳因赋一篇
    黄绸被底衙声罢，永日庭閒讼不哗。
    案上琴书延好客，江头风月杂渔家。
    尚看叶令余波在，正索骚人秀句夸。
    闻道芙蕖红万杂，遥知不减浣溪花。

仲并　廖成伯奉议生辰
    曾听尊前世采歌，喜闻烟袖舞婆娑。
