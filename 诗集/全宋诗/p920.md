<!-- { "loadSidebar": true } -->
    尘土浮游浸相远，吴鱼燕雁两难凭。

贺铸　留侯庙下作
    文成念韩痛，破产伺强奏。
    千金募健士，椎断属车尘。
    东去变名姓，浮游淮泗滨。
    忍耻奉遗履，得书何老人。
    十年风云会，赤帝资经纶。
    鸿门祸端结，一言即解纷。
    英彭既合纵，楚项提孤军。
    伟哉借箸谈，竖儒无复陈。
    分疆饵两将，来若从龙云。
    释怨俾侯印，谋销蛇豕群。
    定都天府国，推功归奉春。
    四老落吾术，拂巾辞隐沦。
    东朝羽翼就，楚调徒悲辛。
    出处能事毕，致君终乞身。
    岂眷万户封，仅与萧醓均。
    淮阴败晚节，顾亦非吾伦。
    愿访赤松子，逍遥云汉津。
    强饭示终殁，爽灵方上宾。
    严祠镇川湄，余泽及斯民。
    客子老将至，低回冗从臣。
    憀无应时策，肝膈空轮囷。
    可教固无类，慨然辄求伸。
    未应终万古，黄石独能神。

贺铸　留题左顾亭二首之二
    亭际高枞满百围，不无山鬼此焉依。
    咿呦为话当年事，曾见将军佩印归。

贺铸　留题左顾亭二首之一
    余不亭下檥归舟，访古怀贤百刻留。
    办得千金脱元绪，此心端不为封侯。

贺铸　马上重经旧游六言：丙寅三月京师赋
    浅浅东流宛溪，当年罢酒分携。
    认得桥边杨柳，春风几度鸦啼。

贺铸　茅塘马上
    壮图忽忽负当年，回羡农儿过我贤。
    水落陂塘秋日薄，仰眠牛背看青天。

贺铸　卯醉口号
    丙寅元佑初年冬，贺老困寓京尘中。
    无心炙手权门热，曝背晴阳坐屋东。

贺铸　梅华寄清凉和上人
    石头城上客，领取一枝梅。
    何事春消息，今从江北来。

贺铸　梦後闻蛩
    笼灯耿欲灭，枕下虫声切。
    底许事相关，煎人肠断绝。

贺铸　梦游金陵设堂故基
    燕堂遗址压西州，剪径扪萝出石头。
    老木駸駸太相逼，连冈衮衮欲东流。
    歌钟谁话前朝事，风雨魂惊别夜游。
    梦境浮生更多病，结茅归老信悠悠。

贺铸　暮投葛墟马上
    旬浃走千里，尘埃如有缘。
    憀无季子印，可换洛阳田。
    广泽雁行去，荒山雨脚悬。
    长亭犹未见，疲马不胜鞭。

贺铸　内翰出龙眠居士写真图
    落墨龙眠品如神，横筯一见谪仙人。
    孤云老鹤来何处，异石清流有是身。
    瞻仰生风开鬓发，卷舒盥手敬星辰。
    他年莫用黄金鋳，传在人间此逼真。

贺铸　南楼歌送武昌慎太守还朝
    君不见鄂渚山环少城半，高牙之冲仰飞观。
    裴回华月天一隅，缥缈青山江两岸。
    题榜南楼非昔时，今人可复识元规。
    唯余在得昔时月，与此江山长住持。
    公堂坐啸无留事，清夜登临谁辨此。
    流风逸响殆千年，初见东吴贵公子。
    剸繁健手付方州，迎刃未始逢全牛。
    潢池小儿归田畴，田无高下乃多收。
    每寻不浅胡床兴，更有歌人行酒筹。
    明日云颿望巃阙，镜湖老生愁欲绝。
    一钱何敢浼刘公，送行聊以南楼月。
    照见金闺待漏时，结佩正冠勤晓谒。
    公乎莫负鲈鱼菰菜期，依锦东还使持节。

贺铸　拟鲍溶寒宵叹
    孤缸照愁眠，明灭知夜久。
    荧荧月落床，摵摵风入牖。
    美人怅何许，寤言不相偶。
    心寄南征鸿，云汉长回首。

贺铸　拟刘孝胜咏安仁得果
    果尽犹招手，车停更起尘。
    固应持一笑，先答近辕人。

贺铸　拟南梁慧偘法师独杵捣衣
    峄阳桐杵鸣，莲岳石砧平。
    待谁相应节，要自不胜情。
    吹衣风稍急，吊影月微明。
    会有不眠客，听此断肠声。

贺铸　拟阮步兵夜中不能寐
    夜久不成梦，张灯开故书。
    清霜屏云物，有月来庭除。
    良时怅难再，不与佳人俱。
    掩卷长太息，望子城之隅。

贺铸　拟王少伯新兴
    西北云悠悠，东南日杲杲。
    浪语问阴晴，悬知行雨少。
    桃蹊换青荫，夙昔一何好。
    临牖思茫然，微风动萱草。

贺铸　拟温飞卿
    露网朱甍上，风帘翠锁前。
    宿衾熏萏菡，朝镜拂漪涟。
    津润销金笔，香依扑粉绵。
    度闲双陆子，拨恨十三弦。
    鹦鹉殷勤语，旃檀委曲烟。
    鲛绡乾玉筋，鱼钥限金莲。
    团扇酬桃叶，乌丝代杏牋。
    朱门长窅窅，白马自翩翩。
    难钓三珠树，徒抛七宝鞭。
    酒阑应有待，梦破即无缘。
    信鹊新秋去，孤蟾後夜圆。
    浪言墙外地，的是洞中仙。

贺铸　潘豳老出十数诗皆有怀苏儋州者因赋二首之二
    旧隐江城东复东，堂前杨柳付春风。
    犹传白雪兴中曲，俄失黄粱梦後翁。
    儋耳吉音无雁使，峨眉爽气属狙公。
    不应更广穷愁志，悟取平生坐底穷。

贺铸　潘豳老出十数诗皆有怀苏儋州者因赋二首之一
    人烟寂绝鬼门关，更指儋州杳莽间。
    三四月交天漏雨，东南地尽水浮山。
    依迷春草鴒原失，响像秋风鹤驭还。
    回羡河阳贤父子，雪堂曾伴十年闲。

贺铸　潘豳老以长篇求假吾书以副本送之
    元凯有言君盍知，借书还书皆可嗤。
    家传五载亦勤矣，吾与两雏当共之。
    吏役岂容方外驾，古人端在个中期。
    聊分副本天随子，辑缀来归是一奇。

贺铸　烹鸡叹
    膳夫缚三鸡，二雌先就烹。
    一雄置机上，不废知时鸣。
    有客见之叹，人情犹物情。
    宁昌言即死，何噤口偷生。
    愚闻此客言，退思因窃评。
    鸡实鼎俎资，杀身非罪声。
    人忘枢机诫，鼓舌为祸萌。
    宜念千金躯，与鸡何重轻。

贺铸　彭城三咏之二斩蛇泽歌
    君不闻泗滨亭长送徒如咸阳，徒夫怀归多道亡。
    泽中置酒饮相诀，吾亦从此奔芒砀。
    阴风萧萧导者惧，前有修蛇怒横路。
    酒酣拔剑肯留行，划断蜿蜒不回顾。
    河明月出人踵来，彼媪何冤号且哀。
    谓遭赤帝屠吾子，语竟莫知安在哉。
    真人闻此自心许，茫茫四海吾其主。
    虎变龙飞十二年，馘项枭英盖狐鼠。
    半夜雄鋩飞上天，几见长陵一抔土。

贺铸　彭城三咏之三歌风台词
    汉祖高风百尺台，千年客土生蒿莱。
    何穷人事水东去，如故地形山四来。
    江淮犹沸鲸鲵血，八十一车枉归辙。
    白叟逢迎皆故人，牢酒欢呼惜将别。
    崤渑迢遥非我乡，死生此地何能忘。
    酒阑鸣筑动云物，青衿儿曹随抑扬。
    尔时可无股肱良，端思猛士守四方。
    君不闻淮阴就缚何慨慷，解道鸟尽良弓藏。

贺铸　彭城三咏之一戏马台歌
    秦蛇已中断，刘项方龙战。
    叱吒沮风云，睢盱走霆电。
    鸿沟一画天地开，楚王洗剑东归来。
    新都形胜控淮泗，笼山络谷营高台。
    重瞳登览何为者，不知招贤知戏马。
    上如激矢下投丸，兰筋霜腕便回盘。
    半夜悲歌骓不逝，明日阴陵行路难。
    騫牝三千归汉闲，粟豆尤闻蠹县官。
    君不见华山之阳古垧牧，春风吹草年年绿。

贺铸　平野堂重送江茂宗
    东风南浦雨潇潇，欲去行人不自聊。
    谁道垂杨攀折苦，过春犹有最长条。

贺铸　迁家历阳江行夜泊黄泥潭怀寄冯善渊
    黄泥潭口檥征篷，回指东城祗眼中。
    半夜凫鷖先觉雨，连江葭萯自生风。
    青灯解作无眼伴，白酒难招一醉同。
    从此相思寖相远，便凭归框附诗筒。

贺铸　钱塘海潮
    高岸如陵累石顽，一支涨海横中间。
    九军雷鼓震玉垒，万里墨云驱雪山。
    奏政维舟羞胆怯，史迁舐笔恨才悭。
    钱郎几许英雄气，强弩三千拟射还。

贺铸　秦淮官柳二首之二
    西来载病一扁舟，建业江山负胜游。
    杨柳经眠方自得，蒲帆临挂复迟留。
    长条似舞前溪曲，卷叶宜翻出塞愁。
    想见南朝旧人物，可怜能个样风流。

贺铸　秦淮官柳二首之一
    秦淮两潮西复东，淮边杨柳酣薰风。
    送春白花去漠漠，避日黄鸟啼恠恠。
    陶彭泽多倦官叹，桓琅邪今衰病翁。
    此身会复有健日，拟就绿阴横钓篷。

贺铸　秦淮夜泊
    官柳动春条，秦淮生暮潮。
    楼台见新月，灯火上双桥。
    隔岸开朱箔，临风弄紫箫。
    谁怜远游子，心旆正摇摇。

贺铸　清明病中
    寒食晴阳少，江南此候同。
    侵晨泼火雨，薄暮驾潮风。
    目力书签上，生涯药裹中。
    可怜佳节物，似不系衰翁。

贺铸　清燕堂
    雀声啧啧燕飞飞，在得残红一两枝。
    睡思乍来还乍去，日长披卷下帘时。

贺铸　秋风登城楼
    袭人风露觉秋初，临水高楼更雨余。
    天幕鲜明河影淡，行云流月两徐徐。

贺铸　秋怀二首之二
    萧萧庭木落，格格鸡声恶。
    荒檐日影斜，饥猫捕黄雀。
    窗间养痾客，起念丘园乐。
    欲赋归去来，西风老藜藿。

贺铸　秋怀二首之一
    室迩人尚远，况乎千里间。
    岂徒道路长，重水复重山。
    清霜老芳物，嘉树不堪攀。
    欲寄陇头信，春风殊未还。

贺铸　秋江晚望
    黄芦洲渚赤枫林，林外残阳叠嶂深。
    记得广陵城里市。董源横障卖千金。

贺铸　秋衣闻雨晨兴偶书
    故国心驰北，扁舟计漫东。
    寒生一夜雨，病涉两秋风。
    落泊篱根叶，幽忧屋角虫。
    何情悲节物，聊自况衰翁。

