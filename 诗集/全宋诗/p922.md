<!-- { "loadSidebar": true } -->
    雨阳不违祷，舄卤数倍收。
    吏却一钱贿，狱无五木囚。
    黄堂坐啸有余暇，八咏新诗追隐侯。
    斯民幸使君，毕世为吾休。
    俄及瓜时代，本朝官重内。
    旧通金门籍，行奉玉宸对。
    问君何以治海陵，但陈圣主之德臣何能，
    狂生有意水衡丞。

贺铸　送汉阳刑狱掾邹永年解官归养
    高歌每忆故山薇，笑掷青衫换彩衣。
    竟为苍生安石起，本来男子次君归。
    脱冠弭棹兴非浅，戴笠乘车誓莫违。
    明日渡江聊赠别，武昌官柳尚依依。

贺铸　送何安中之官新安录事
    带郭荒山百匝牢，跻攀几见病猿猱。
    官粮可数才鸡肋，吏事悬知倍马曹。
    芸阁有书行且召，萱堂须养未容高。
    庆湖老子何堪别，隐几僧坊更寂寥。

贺铸　送江与京归山阳
    山阳泽国四无山，百雉危城两水关。
    杨柳遥知紫极路，沧波长羡白鸥闲。
    病来药裹为吾累，兴尽渔舟送子还。
    风月异时何限思，区区并入尺书间。

贺铸　送金坛慎令瓛
    清素复多闻，天涯晚得君。
    相延蒲塞馔，细演贝多文。
    世味淡如水，身谋散胜云。
    谩为花县约，聊慰此临分。

贺铸　送寇元弼王文举
    无端嵇氏叟，早结曹家偶。
    不遂龙蛇藏，翻从牛马走。
    东西只强颜，清镜照人顽。
    攲枕知归路，开屏认旧山。
    甘心折腰膂，为饱来西楚。
    始验釜生鱼，还悲厕中鼠。
    两君冰玉人，倾盖许相亲。
    何意尘埃地，歨游云汉津。
    佳时第行乐，不与华年约。
    大白酒交酬，长笺诗间作。
    俄报戍期秋，扁舟去莫留。
    台乡淮水北，和氏玉坑头。
    飘颻同李郭，到岸逢摇落。
    俱是长年人，得忘弥日恶。
    劳生不自知，会合复何时。
    笼鸟槛猿思，烹鸡炊黍期。
    此期谅难必，幸勿忘今日。
    固有梦依依，可无书一一。
    徐国壮山河，黄楼入望多。
    後时三五夕，奈尔月明何。

贺铸　送李易初还汶阳
    客宦怆离群，徐方复得君。
    青衫初试吏，白面颇能文。
    画舸浮春水，清樽醉舞裙。
    它年会相访，分卧北山云。

贺铸　送李主簿夷行之官河阴四首
    夙昔一樽酒，相从清泗滨。
    回首歨四载，长安逢故人。
    交情久益淡，辞笔老加新。
    送子复西去，劳生悲重陈。

贺铸　送李主簿夷行之官河阴四首
    古来英特士，往往沈下僚。
    念君鸾鹄姿，俛首栖蓬蒿。
    霜气歛陂泽，伊流才半篙。
    舟行何以尉，酌酒诵离骚。

贺铸　送李主簿夷行之官河阴四首
    君才本高绝，流俗固难谐。
    桂生樗栎林，宁免相突排。
    勾稽谅多暇，帘箔蔽公斋。
    圣贤在黄卷，差可遣人怀。

贺铸　送李主簿夷行之官河阴四首
    少小縻一官，身世两相补。
    为饱西复东，志愿劣儿乳。
    不无同心友，颇压折腰膂。
    寄语北山云，异时吾与汝。

贺铸　送李宗古录事谢病南归
    十旬病免谢鸡群，收得闲身付白云。
    南浦少留离别赋，北山相侍敢移文。
    松舟桂楫晓将发，菰叶鲈鱼秋未分。
    异日有怀长笑客，西飞燕子一相闻。

贺铸　送历阳潘司户瑶移令归东鲁
    衰俗纷纷务近功，几人心迹与君同。
    低回州县青衫列，踊跃圣贤黄卷中。
    牛渚江山空夜月，河阳桃李再春风。
    相望鲁卫无多远，异日能寻卖药翁。

贺铸　送潘景仁之官岭外兼寄桂林从叔
    夜衔舟尾昼联樯，齐发都门到楚乡。
    我欲尘埃投衮衮，君方湖海去茫茫。
    伤心客路逢寒食，回首家园但夕阳。
    想见步兵应访问，仲容无复竹林狂。

贺铸　送彭城周主簿建中移黄县令
    客宦逢迎泗上州，酒筹诗卷慰淹留。
    九层灯火偃王塔，四面溪山彭祖楼。
    此去君辞栖棘地，年来吾有负薪忧。
    终期一过河阳县，相对春风话旧游。

贺铸　送蒲圻陈主簿彦升归越
    好在稽山北，因君访故园。
    风流久衰歇，湖水自清浑。
    可得千秋观，相传百代孙。
    时闻祖行客，不减汉东门。

贺铸　送人朝飨裕陵
    三年不见鼎湖龙，弓剑尘埃玉座空。
    白发孤臣心断绝，满山明月柏城风。

贺铸　送僧法印志因西游京师
    刻雪裁冰物外人，强随肥马走京尘。
    未应无地栽桃李，江北江南一样春。

贺铸　送僧法印智因西上
    千里长淮北，东风破雪寒。
    此行休问路，蓦直到长安。

贺铸　送僧云还吴兴
    吴兴道人美风度，月下沧浪翘白鹭。
    昼公诗律尚能传，间有赤乌黄耳句。
    海角相逢一笑新，怀归不待白苹春。
    寄声故国群儿辈，潦倒尘埃贺季真。

贺铸　送时适归彭城兼寄王会之并张白云
    壮年客宦乐徐州，五见黄华戏马周。
    无复登山抛旧屐，不堪临水送归舟。
    东城公子犹三径，南墅先生久一邱。
    为话吴门非乐土，鲈鱼菰黍漫淹留。

贺铸　送王安节赴武康尉
    江左风华推第一，王氏堂堂文献出。
    乌衣诸郎能少屈，尚执中司三尺律。
    君方色养白头亲，吴兴水陆饶甘新。
    卞山之下苕溪滨，一洗长安肥马尘。
    君不见昔人负米长勤捧檄喜，敢论州县徒劳耳。

贺铸　送王西枢出镇郑圃八首之八
    衮绣行将复，沙堤百里东。
    病夫虽老矣，犹解赋豳风。

贺铸　送王西枢出镇郑圃八首之二
    帷幄参神算，边尘万里清。
    西藩聊偃息，犹是一长城。

贺铸　送王西枢出镇郑圃八首之六
    来暖西枢席，斯民赖已多。
    前春凤池水，四海涨恩波。

贺铸　送王西枢出镇郑圃八首之七
    门阑曳裾客，皆自许人豪。
    今日宸廷下，谁知北郭骚。

贺铸　送王西枢出镇郑圃八首之三
    公论由来重，高怀此去轻。
    吾非厚知己，感叹此苍生。

贺铸　送王西枢出镇郑圃八首之四
    新书许从事，狡穴荡应空。
    寄语征西将，无矜猎犬功。

贺铸　送王西枢出镇郑圃八首之五
    前日神州尹，声华掩赵张。
    春风长有待，难树是甘棠。

贺铸　送王西枢出镇郑圃八首之一
    千载君臣会，将图不世功。
    卷收天下福，偏厚右扶风。

贺铸　送武桓之安阳
    黄金络征辔，之子待明发。
    樽酒少迟留，禅林见凉月。
    歌鬟结蛾黛，怨此佳期阔。
    去去柳堤风，青蝉催白发。

贺铸　送武庠归隐终南
    君不见南朝豪儁有郗生，自厌出身时网婴。
    乐闻栖遁去人者，倾金累百赠其行。
    关西武郎将家种，心实慕儒官冗从。
    春走巴东岁暮还，逢迎偶在江南梦。
    过门把酒豁清襟，行将归隐南山阴。
    终焉之计咄嗟办，愿赋一诗轻百金。
    吾闻自古咸秦称陆海，六印可求田莫买。
    别墅三千亩上腴，将军部曲犹多在。
    未应亲手把钩锄，岁事经营付家宰。
    一官换得今是翁，昔何所缚今谁解。
    携琴领鹤白云乡，身世相辽自两忘。
    北窗仰枕安足道，未知何者为羲皇。
    岂不胜俛首尘埃百僚底，南北推迁随尺纸。
    摩肩接武半台舆，谁谓淮阴非哙比。
    君家鼎甲盛先唐，两都朱邸森相望。
    天道恶盈几赤族，当时赖有安平王。
    庆牒蝉联今几代，云孙庠继游方外。
    他时野史逸民篇，铸也磨铅跂而待。

贺铸　送咸宁陈令完夫移官吴郡
    蒿莱东郭居，长者车成辙。
    礼经尚往来，岂为我辈设。
    临分怀出饯，津远舟速发。
    十月雁啼寒，沧波洒微雪。
    送君一樽酒，孤饮聊耳热。
    会取屈平书，商声歌九阕。
    开正到吴郡，阳暖张灯节。
    两地见梅花，相思不同折。
    官闲羁绁□，陈迹得搜阅。
    虎去丘隧空，燕惊宫火灭。
    廊倾罢鸣屧，兰劚香迳绝。
    逮□故时人，唯余剑池月。
    名城见图绘，丹墨殊灭裂。
    细与赋新诗，长封寄天末。
    老狐首丘志，客子敢忘越。
    未死定归东，柴荆昼常闭。
    右军领妙语，年大不堪别。
    况复鱼鸟情，飞沈方此诀。

贺铸　送张商老西上
    雾气敛陂泽，鼓声催客航。
    蒹葭靡宿露，观鹤盘朝阳。
    行役自兹远，离愁安可忘。
    黄华一樽酒，何处望吾乡。

贺铸　送张师常之官南雄
    爰居蹭蹬海西头，紫凤求皇亦少留。
    持酒一樽明日别，题诗几处旧年游。
    春风白芷江南岸，暑雨黄梅岭上州。
    却望衡阳千里远，悬知无雁托音邮。

贺铸　送章邦杰移家余杭包家山
    九江贤令尹，千载两相望。
    昔也陶彭泽，今之章瑞昌。
    拂衣置五斗，高兴挹羲皇。
    避俗陶无悔，达生吾与章。
    渊明三迳荒松菊，我携一瓢寓僧屋。
    渊明乞食踵人门，我卖神丸办蔬粥。
    渊明为酒接休元，我每移书谢州牧。
    渊明纸笔课儿曹，我子长歌紫芝曲。
    萧闲门户十三年，尚畏尘缘生处熟。
    行将卜隐包家山，誓与苍生链大还。
    愿君门外诛榛菅，来者勿拒容跻攀。
    镜湖遗老老且孱，犹堪护鼎诃神奸。
    功成拔宅自仙去，唯余井臼留人间。

贺铸　送赵令畤之官陈州兼简周文清
    朱衣白面懿王孙，好去淮阳事相君。
    已放扁舟下南浦，更持樽酒醉西曛。
