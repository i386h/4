<!-- { "loadSidebar": true } -->
    看看一百五，风势莫狂颠。

梅尧臣　戏酬高员外鲫鱼
    天池鲫鱼长一尺，鳞光鬣动杨枝磔。
    西城隐吏江东客，昼日驰来夺炎赫。
    冷气射屋汗收额，便教斫脍倾大白。
    我所共乐仲与伯，羡君赴约笑哑哑。
    持扇已见飞鸾翮，欲往从之云雾隔。

梅尧臣　戏答持烛之句依韵和永叔
    卢仝只有赤脚婢，吏部曾吟似笑仝。
    红烛射眸从结客，清歌帖耳苦怜翁。
    归时虽已过寒食，芳物犹能逐暖风。
    但点纱笼续清夜，西园游兴古何穷。

梅尧臣　戏寄师厚生女
    生男众所喜，生女众所丑。
    生男走四邻，生女各张口。
    男大守诗书，女大逐鸡狗。
    何时某氏郎，堂上拜媪叟。

梅尧臣　戏谢师直
    古锦裁诗句，班衣戏坐隅。
    木奴今正熟，肯效陆郎无。

梅尧臣　戏作常娥责
    我昨既赋白兔诗，笑他常娥诚自痴。
    正值十月十五夜，月开冰团上东篱。
    毕星在傍如张罗，固谓走失应无疑。
    不意常娥早觉怒，使令乌鹊绕树枝。
    啅噪言语谁可辨，徘徊赴寝搴寒帷。
    又将清光射我腹，但觉轸粟生枯皮。
    乃梦女子下天来，五色云拥端容仪。
    雕琼刻肪肌骨秀，声音柔响扬双眉。
    以理责我我为听，何拟玉兔为凡卑。
    百兽皆有偶然白，神灵独冒由所推。
    裴生亦有如此作，专意见责心未夷。
    遂云裴生少年尔，谑弄温软在酒卮。
    尔身屈强一片铁，安得妄许成怪奇。
    翰林主人亦不爱尔说，尔犹自惜知不知。
    叩头再谢泍已去，起看月向西南垂。

梅尧臣　细雨樵行
    蛟人困卧寒潭底，帖波蒙蒙垂白绡。
    波上女儿飞轻桡，逆流自与郎去樵。
    风吹鬓发不及撩，鸦翅卷起虿尾翘。
    浓缬罗带长绕腰，日暮下来吹短箫。

梅尧臣　虾
    自生江海涯，小大形拳曲。
    宫帘织以须，水母凭为目。
    贵将蔽其私，贱用资不足。
    於物岂无助，况能参鼎肉。

梅尧臣　祫礼颂圣德诗
    溥哉孝享，将事于宁。
    文武卿士，冠剑在庭。
    爰俟帝斋，风霰其零。
    风霰不已，钩陈豹尾。
    龙旗太常，立列比比。
    帝居路寝，百辟就次。
    至于谷旦，漫漫翳翳。
    帝入灵宫，左撞黄锺。
    升阶置玉，日气曈鸿。
    鸿鸿杲杲，氛驳阴扫。
    宿于太宫，月星皓皓。
    侍祠之臣，鹄举鹭振。
    或捧其協，或进其巾。
    辅相夹导，俯偻鳞鳞。
    圭瓒以陈，登歌以均。
    东向虚位，发爵亲亲。
    平明帝还，紫宸序班。
    望帝之颜，穆穆闲闲。
    檐步廊廊，雪浮阳光。
    大楹烂烂，朱陛煌煌。
    称祝万寿，万寿无疆，
    却登宝舆，以御端门。
    揭鸡肆赦，雷动乾坤。
    于寺都人，于时妇女。
    于时蛮夷，异口同语。
    天子万年，仁圣之主。
    臣时执册，与物咸睹。
    敢播于诗，庶闻九土。

梅尧臣　祫享观礼二十韵
    卜惟阳月吉，孝享礼方修。
    斋幄严宫殿，群臣奉冕旒。
    北风先集霰，夜雪竞侵帱。
    羽仗天街立，龙笳象魏流。
    翌朝升宝辂，夹道列华輈。
    琳宇躬将款，珠尘密未收。
    撞钟钧奏合，奠玉日光浮。
    捧册叨於左，观仪得以周。
    帝来清庙下，月欲大刀头。
    既祼还初次，更衣戴远游。
    黄麾转槐路，朱辇驾云虬。
    武士罗金甲，中人著锦褠。
    千官入称庆，万国与同休。
    却出紫宸阁，俄登宣德楼。
    鸡星传巽令，鹤驭作天邮。
    肆赦通皇泽，深仁被九州。
    巍巍百世业，坦坦四夷柔。
    惠及高年叟，恩差五等侯。
    力田仍给复，有道俾旁求。
    何以歌尧美，兹同击壤讴。

梅尧臣　下赤山岭过渡至石子涧别施八评事
    三年守庐次，雨回来涧边。
    临塘爱鱼乐，近竹见人贤。
    今我西归日，逢君小隐年。
    重将车马去，惊起野鸥眠。

梅尧臣　下土桥送刁景纯忽大风韩子华先归遗其小方巾明日持还副以此诗
    昨日汴水头，共饯东去人。
    暴顀　吹黄沙，对面不相亲。
    归来乘大马，误掷小方巾。
    平明驰奴还，偷样古逼真。

梅尧臣　夏虫
    物久必自化，化之犹骞腾。
    当自厕中蛆，去作盘上蝇。
    飞声既混鸡，歛迹何疑冰。
    寄言漆园吏，已知鹍与鹏。

梅尧臣　夏侯彦济武陟主簿
    怀县曾余往，风谣为尔知。
    寒先太行近，润接大河卑。
    宾酒栽公秫，晨羹翦露葵。
    簿书行正委，何似　　衣时。

梅尧臣　夏日汴中作
    倚棹望平野，低云密未收。
    黄鹂度高柳，归燕拂行舟。
    浊水不堪照，清江空忆游。
    晚晴蒸润剧，喘月见吴牛。

梅尧臣　夏日对雨偶成寄韩仲文兄弟
    日日城头雨，还愁湖上波。
    窗中人自听，门外潦应多。
    不畏车生耳，还愁麦化蛾。
    吾庐无所有，频看壁间梭。

梅尧臣　夏日陪提刑彭学士登周襄王故城
    聊随汉使者，一上周王城。
    片雨北郊晦，残阳西岭明。
    野禽呼自别，香草问无名。
    谁复黍讷咏，但兴箕颍情。

梅尧臣　夏日晚霁与崔子登周襄故城
    雨脚收不尽，斜阳半古城。
    独携幽客步，闲阅老农耕。
    宝气无人发，阴虫入夜鸣。
    余非避喧者，坐爱远风清。

梅尧臣　夏日晚晴登许昌西湖
    新晴万柳齐，莺度水东西。
    城上明残照，云间挂断霓。
    烟蒲匀若翦，沙岸净无泥。
    菓压繁枝重，人乘小驷低。
    岚光开翡翠，湖色浸玻璃。
    只欠未藤密，如过罨画溪。

梅尧臣　夏夜小亭有怀
    西南雨气浓，林上昏月色。
    寒影不随人，寥寥空露白。

梅尧臣　夏雨
    林梅初弄熟，密雨闭重关。
    润裛衣巾上，凉生竹树间。
    水声通远涧，云色暝前山。
    野鸟寂无语，公庭尽昼闲。

梅尧臣　夏园
    夏园甘果熟，日觉树林稀。
    休笑道傍李，无人摘自肥。

梅尧臣　先至山阳怀杜挺之
    与君同川途，舟发偶後先。
    顺风吹我帆，已过飞鸟前。
    寄声托飞鸟，微意或可传。
    定逢樯上乌，暂向彼留连。
    薄暮楚城下，踟蹰问来船。
    
    【卷23】

梅尧臣　闲居
    读易忘饥倦，东窗尽日开。
    庭花昏自敛，野蝶昼还来。
    谩数过篱笋，遥窥隔叶梅。
    唯愁车马入，门外起尘埃。

梅尧臣　闲咏寄呈次道
    我闲日贫缚，子闲数疾缠。
    闲固不可常，吾观与子然。
    吾与子嗜学，岂独闲穷年。
    安安者谁欤，分亦似所偏。

梅尧臣　县署丛竹
    袅袅幽亭竹，团团自结丛。
    寒生绿樽上，影入翠屏中。
    陶柳应惭弱，潘花只竞红。
    方持雪霜操，不敢倚春风。

梅尧臣　县斋对雪
    密雪夜来积，起见万物春。
    山川忽改色，草木一以新。
    古邑失荒秽，王路覆平均。
    从兹庆丰年，蹈咏惭小臣。

梅尧臣　献甫过
    几树桃花夹竹开，阮家闾巷长春苔。
    启扉索马送客出，忽觉青红入眼来。

梅尧臣　相逢
    晚日南城归，桥边见郎去。
    远远逐郎回，罗衣汗微污。
    不惜污罗衣，要与郎相顾。
    留连芳苑中，肯谢花夭嫭。
    傍栏思晤言，羞畏情谁谕。
    草草各还家，幽怀是飞絮。

梅尧臣　香炉
    铁铸小香炉，壁环平口铺。
    麝焚葵叶大，兽啮竹根趺。
    净几群书外，闲堂一物无。
    中间任灰烬，终与蕙兰俱。

梅尧臣　襄城对雪二首
    风急夜窗鸣，暗知庭下积。
    晓幔忻以卷，虚堂睡成癖。
    飘颻初萦林，凌乱欲侵席。
    拥扉人莫扫，何似袁家宅。

梅尧臣　襄城对雪二首
    登城望密雪，浩浩川野昏。
    谁思五原下，甲色千里屯。
    冻禽立枯枝，饥兽啮陈根。
    念彼无衣褐，愧此貂裘温。

梅尧臣　项羽
    羽以匹夫勇，起于陇亩中。
    遂将五诸侯，三年成霸功。
    天下欲灭秦，无不慕强雄。
    秦灭责以德，豁达归沛公。
    自矜奋私智，奔亡竟无终。

梅尧臣　萧著作宰丰城
    王都二月花正开，社雨作阴迎燕子。
    人先春色向江南，江南春色归春水。
    拍岸绿波生荻芽，晨羞聊可助甘旨。
    县涂为政子所谙，不敢赠言言日鄙。

梅尧臣　小村
    淮阔州多忽有村，棘篱疏败谩为门。
    寒鸡得食自呼伴，老叟无衣犹抱孙。
    野艇鸟翘唯断缆，枯桑水啮只危根。
    嗟哉生计一如此，谬入王民版籍论。

梅尧臣　晓
    乌蟾不出海，天地无明时。
    万国睡未觉，一声鸡已知。
    树头星渐没，枝上露应垂。
    人世纷纷事，劳劳只自为。

梅尧臣　晓日
    出舟晓日升曈曨，波上烂烂黄金熔。
    幂历紫烟生镜中，钓船似画分横纵。
    风莫从虎云从龙，变作霏霞重复重。

梅尧臣　效阮步兵一日复一日二首
    一日复一日，一朝复一昏。
    来新去成故，俯仰变凉温。
    有贵则有贱，未若贱常存。
    騢牛慕孤{左犭右屯}，黄犬悲东门。
    祸福相为基，损益不复言。
    吾祖入吴市，应龙非伏辕。

