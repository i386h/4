<!-- { "loadSidebar": true } -->
    官吏更索租，真尔从何出。

徐文卿　秋后二首
    剧暑不易摧，屡雨方肯低。
    晓行残月裹，秋意乃忽凄。
    习习风搅树，曳曳云山溪。
    伴我尘外躅，更有白鹭儿。
    节往四叙改，人老百虑非。
    策世竟莫售，勤身复奚为。
    徘徊发咏叹，苍茫度荒陂。
    且归煮香秔，解此腹中饥。

徐文卿　送春
    绿阴青子渐能佳，杨柳深藏三四鸦。
    春有余情无处著，林边野草亦开花。

徐文卿　因放翁以剑南诗稿为赠咏叹之余赋短歌以谢
    半生诵公流传诗，每恨收拾多所遗。
    岂知二千五百二十有四首，一旦俱为吾得之。
    长松驾壑风烟老，春花嫣然动碧草。
    祗今忠愤欲白头，四海但推言语好。
    有文如此何所忧，世间万事元悠悠。
    君不见李杜千载名不休，岂不胜彼公与侯。

徐文卿　游洞岩
    跨马绝风烟，夜与云俱宿。
    弹琴向窗间，微月挂森木。
    晓行岩上路，一溪缘净绿。
    路穷入其中，溪流贯山腹。
    岩开类天设，石乱疑鬼伏。
    水从何自来，乃尔莹心目。
    岩前野僧居，种桃满空谷。
    惜已过芳时，不见花芬馥。
    平生青霞志，耻受红尘辱。
    老我茅三间，兹山疑可卜。

徐文卿　雨后到南山村家
    冲雨入穷山，山民犹闭关。
    橘垂茅屋畔，梅映竹篱间。
    奇石依林立，清泉绕舍湾。
    吾思隐兹地，凝立未知还。

徐锡之　喝水岩
    重峦复岭锁松关，只欠泉声入座间。
    我若当年侍师侧，不教喝水过他山。

徐献可　南塘
    南塘新雨过，风暖橘洲香。
    水长侵官路，桥低碍野航。
    竹棚人卖酒，花笠妇移秧。
    近日频来往，春归有底忙。

徐献可　书斋
    十日书斋九日扃，春晴何处不闲行。
    瓶花落尽无人管，留得残枝叶自生。

徐献子　游洞霄
    何处寻仙隐，楼居出世间。
    洞天藏福地，丹水接青山。
    树挂崖腰石，苔封石齿班。
    午窗经卷寂，长对□□□。

徐忻　剑池
    剑去池空一水寒，游人到此凭兰干。
    年来是事消磨尽，只有青山好静看。

徐忻　句
    首衣轻有晕，入水淡无痕。

徐信　句
    平地风烟飞白鸟，半空云木卷苍藤。

徐暄　壬寅仲秋二十有五日哭东莱先生之墓
    缺月痚星夜已阑，风凄露重逼人寒。
    邮亭破晓经行处，不似今朝酷鼻酸。

徐暄　壬寅仲秋二十有五日哭东莱先生之墓
    庚子秋中忆请违，先生温语扣还期。
    去年匍匋双溪路，迨似当年失母时。

徐暄　壬寅仲秋二十有五日哭东莱先生之墓
    先生墓木已成阴，霁月光风何处寻。
    只有遗言常炯炯，誓将白首契初心。

徐暄　壬寅仲秋二十有五日哭东莱先生之墓
    四海瞻依一伟人，丘封页页木森森。
    仰天恸哭悲风起，举世中和孰嗣音。

徐铉　爱敬寺有老僧尝游长安言秦雍间事历历可听因赠此诗兼示同行客
    白首栖禅者，尝谈灞漣游。
    能令过江客，偏起失乡愁。
    室倚桃花崦，门临杜若洲。
    城中无此景，将子剩淹留。

徐铉　北使还襄邑道中作
    九月三十日，独行梁宋道。
    河流激似飞，林叶翻如扫。
    程遥苦昼短，野迥知寒早。
    还家亦不闲，要且还家了。

徐铉　北苑侍宴杂咏诗　风
    昨朝才解冻，今日又开花，
    帝力无人识，谁知玩物华。

徐铉　北苑侍宴杂咏诗　菊
    细丽披金彩，气氲散远馨。
    泛杯频奉赐，缘解制颓龄。

徐铉　北苑侍宴杂咏诗　水
    碧草垂低岸，东风起细波。
    横汾从游宴，何谢到天河。

徐铉　北苑侍宴杂咏诗　松
    细韵风中远，寒青雪后浓。
    繁阴堪避雨，效用待东封。

徐铉　北苑侍宴杂咏诗　竹
    劲节生宫苑，虚心奉豫游。
    自然名价重，不羡渭川侯。

徐铉　避难东归依韵和黄秀才见寄
    慼慼逢人问所之，东流相送向京畿。
    自甘逐客纫兰佩，不料平民著战衣。
    树带荒村春冷落，江澄霁色雾霏微。
    时危道丧无才术，空手徘徊不忍归。

徐铉　贬官泰州出城作
    浮名浮利信悠悠，四海干戈痛主忧。
    三谏不从为逐客，一身无累似虚舟。
    满朝权贵皆曾忤，绕郭林泉已遍游。
    唯有恋恩终不改，半程犹自望城楼。

徐铉　病题二首
    性灵慵懒百无能，唯被朝参遗夙兴。
    圣主优容恩未答，丹经疏阔病相陵。
    脾伤对客偏愁酒，眼暗看书每愧灯。
    进与时乖不知退，可怜身计谩腾腾。

徐铉　病题二首
    人间多事本难论，况是人间懒慢人。
    不解养生何怪病，已能知命敢辞贫。
    向空咄咄烦书字，与世滔滔莫问津。
    金马门前君识否，东方曼倩是前身。

徐铉　步虚词五首
    气为还元正，心田抱一灵。
    凝神归罔象，飞步入青冥。
    整服乘三素，旋网蹑九星。
    琼章开后学，稽首奉真经。

徐铉　步虚词五首
    天帝黄金阙，真人紫归书。
    霓裳纷蔽景，羽服迥临虚。
    白鹤能为使，班麟解驾车。
    灵符终愿借，转共世情疏，

徐铉　步虚词五首
    圣主过幽谷，虚皇在蕊宫。
    五千宗屋母。七字秘神童。
    世人玉壶远，人间玉籥空。
    唯余养身法，修此与天通。

徐铉　步虚词五首
    何处求玄解，人间有洞天。
    勤行皆是道，谪下尚为仙。
    蔽景乘朱凤，排虚驾紫烟。
    不嫌园吏傲，愿在玉宸前。

徐铉　步虚词五首
    三素霏霏远，盟威凛凛寒。
    火铃空灭没，星斗晓阑干。
    佩响流虚殿，炉烟在醮坛。
    萧寥不可极，参驾上云端。

徐铉　常州驿中喜雨
    飒飒旱天雨，凉风一夕回。
    远寻南亩去，细入驿亭来。
    蓑唱牛初牧，渔歌棹正开。
    盈庭顿无事，归思酌金罍。

徐铉　陈觉放还至泰州惟诗风寄作此答之
    朱云曾为汉家忧，不怕交亲作世仇。
    壮气未平空咄咄，狂言无验信悠悠。
    今朝我作伤弓鸟，却羡君为不系舟。
    劳寄新诗平宿憾，此生心气贯清秋。

徐铉　陈侍郎宅观花烛
    今夜银河万里秋，人言织女嫁牵牛。
    佩声寥亮和金奏，烛影荧煌映玉钩。
    座客变从天子赐，更筹须为主人留。
    世间盛事君知否，朝下鸾台夕凤楼。

徐铉　池州陈使君见示游齐山诗因寄
    往岁曾游弄水亭，齐峰浓翠暮轩横。
    哀猿出槛心虽喜，伤鸟闻弦势易惊。
    病后簪缨殊寡兴，老来泉石倍关情。
    今朝池口风波静，遥贺山前有颂声。

徐铉　酬郭先辈
    太原郭夫子，行高文炳蔚。
    弱龄负世誉，一举游月窟。
    仙籍第三人，时人故称屈。
    昔余吏西省，倾盖名籍籍。
    及我竮群舒，向风心郁郁。
    归来暮江上，云雾一披拂。
    雷雨不下施，犹作池中物，
    念君介然气，感时思奋发。
    示我数篇文，与古争驰突。
    彩缛粲英华，理深刮肌骨。
    古诗尤精奥，史论皆宏拔。
    举此措诸民，何忧民不活。
    呈嗟吾道薄，与世长迂阔。
    雇我徒有心，数奇身正绌。
    论兵属少年，经国须儒术。
    夫子无自轻，苍生正愁疾。

徐铉　除夜
    寒灯耿耿漏迟迟，送故迎新了不欺。
    往事并随残历日，春风宁识旧容仪。
    预惭岁酒难先饮，更对乡傩羡小儿。
    吟罢明朝赠知己，便须题作去年诗。

徐铉　春分日
    仲春初四日，春色正中分。
    绿野裴回月，晴在断续云。
    燕飞犹个个，花落已纷纷。
    思妇高楼晚，歌声不可闻。

徐铉　春尽日游后湖赠刘起居
    今朝湖上送春归，万顷澄波照白髭。
    笑折残花劝君酒，金凡成熟是何时。

徐铉　春日紫岩山期客不至
    郊外春华好，人家带碧溪。
    浅莎藏鸭戏，轻霭隔鸡啼。
    掩映红桃谷，夤缘翠柳堤。
    王孙竟不至，芳草自萋萋。

徐铉　春夜月
    幽人春望本多情，况是花繁月正明。
    竟夕无言亦无寐，绕阶芳草影随行。

徐铉　从驾东幸呈诸公
    吴公台下旧京城，曾掩衡门过十春。
    别后不知新景象，信来空问故交亲。
    宦游京口无高兴，习隐钟山限俗尘。
    今日喜为华表鹤，况陪鵷鹭免迷津。

徐铉　从兄龙武将军没於边戍过旧营宅作
    前年都尉没边城，帐下何人领旧兵。
    徼外瘴烟沉鼓角，山前秋日照铭旌。
    笙歌却返乌衣巷，部曲皆还细柳营。
    今日园林过寒食，马蹄犹攎入门行。

徐铉　代书寄泗州钱侍郎
    起部纡两绶，恢恢刃有馀。
    既为侍中郎，又复专城居。
    无久恋铃阁，早应还直庐。
    浚川春水满，珍重寄双鱼。

徐铉　代书寄宋州钱大监
    衰配经烦暑，慵将病共侵。
    北窗时企足，东望一披襟。
    秘监清罇满，平台绿树深。
    年来书信少，保以慰离心。

徐铉　代书寄谈鍊师
    朱山松桂翠边云，中有清虚小隐居。
    密养丹砂存正气，静披琼蕴育真文。
    埙篪金石心常在，圭组烟霞路自分。
    凭仗乡人传尺素，山前惊起白羊群。

徐铉　得浙西郝判官书未及报闻燕王移镇京口因寄此诗问方判官田书记消息
    秋风海上久离居，曾得刘公一纸书。
    淡水心情长若此，银钩踪迹更无如。
