<!-- { "loadSidebar": true } -->
    顾我才疏何所用，空将行李慁清幽。

郑刚中　移司道中四绝
    千山似笋怜渠瘦，一水如蓝对我寒。
    今日看来心未静，画将归去静时年。

郑刚中　移司道中四绝
    随车千骑铁成围，诸将前驱辨鼓旗。
    不似东阳村舍畔，荒鞋踏雨看山时。

郑刚中　已本立春前一日得雨时有百日之晴
    阳春明日五更回，破旱先令一雨来。
    要得群生蒙实惠，故将膏泽润枯莇。

郑刚中　已酉三月二十一日夜梦中作
    曲阑干畔短篱边，用意春工剪不圆。
    一夜西风借霜力，幽香喷出小金钱。

郑刚中　义荣见示禅月山居诗盥读数过六根洒然但余素不晓佛法今以受孔子教
    世态欹危转觉难，年来宜我面西山。
    高情不出窗几内，至乐亦非文字间。
    愿得好风常款款，不妨流水自潺潺。
    个中有味谁同享，俗子卑陬莫强攀。

郑刚中　义荣见示禅月山居诗盥读数过六根洒然但余素不晓佛法今以受孔子教
    不曾贪进不曾休，俯仰人间今白头。
    一切有为皆妄幻，十方无碍足浮游。
    谁言学佛须披衲，颇笑求仙唯造楼。
    只有随缘是真谛，稳凭舟楫济安流。

郑刚中　义荣见示禅月山居诗盥读数过六根洒然但余素不晓佛法今以受孔子教
    陋屋三间草盖成，四时兰菊荐芳馨。
    但知后圃多栽橘，何秘阳山独采苓。
    破睡雪花茶满碗，慰怀春色酒盈瓶。
    与人无怨亦无德，自觉长年心自宁。

郑刚中　义荣见示禅月山居诗盥读数过六根洒然但余素不晓佛法今以受孔子教
    官不追求盗不窥，得闲终日闭荆扉。
    有时斸圃趁春事，几度荷锄随月归。
    酒里最思陶靖节，江边时忆谢玄晖。
    自知此外无他障，一任萧然鬓发稀。

郑刚中　义荣见示禅月山居诗盥读数过六根洒然但余素不晓佛法今以受孔子教
    松林竹坞雨冥冥，对坐焚香一缕青。
    扫壁静开摩诘象，研朱闲点太玄经。
    愚痴晚岂能无漏，警悟人皆诮不灵。
    允愿凉风吹酗毒，要令举世得醒醒。

郑刚中　义荣见示禅月山居诗盥读数过六根洒然但余素不晓佛法今以受孔子教
    瓜满前畴菜满畦，赤松屋北寺居西。
    不村不郭常安稳，非律非禅自整齐。
    静见游鱼潭底乐，任从幽鸟叶间啼。
    此心得趣知谁解，一月寒光印碧溪。

郑刚中　义荣见示禅月山居诗盥读数过六根洒然但余素不晓佛法今以受孔子教
    经史何须万卷开，书多言朔反诙谐。
    能言正恐迷难出，绝学方知进有阶。
    角逐英雄都扫地，留传功业谩磨崖。
    若无反照观心术，永堕诸尘万事乖。

郑刚中　忆故庐
    不如当日在山家，修竹丛中一迳斜。
    饱食醉眠浑没事，风朝雨夜祗愁花。

郑刚中　忆书
    先子晚漂泊，家藏无全书。
    屋壁零落者，雨坏鼠窃馀。
    余生苦嗜古，葺汉十载逾。
    上自大父来，手泽之沾濡。
    下自予从学，笔力之传留。
    蓄积稍浩浩，签牌渐疏疏。
    去门闻盗兴，烈炬烯通衢。
    反覆窃自计，萧然一先庐。
    茅茨盖空壁，下无金与珠。
    盗当知我贫，肯为留此居。
    方更埋书帙，显号缄锁鱼。
    谁知妖焰来，一燎邻里墟。
    家虽吒南巷，屋火书亦无。
    万古圣贤语，随烟入空虚。
    所聚忽消散，肠热唯惊呼。
    吾怜衰蹇身，视人百无如。
    每幸对黄卷，白日聊自娱。
    今者坐穷寂，顿觉双眼孤。
    夜梦亦惊枕，忧心枰难舒。
    大虑废文字，浸久成顽疏。
    未免伴畦丁，冥然荷犂锄。

郑刚中　忆昨
    忆昨少年日，家无斗粟藏。
    衔杯须径醉，得意必真狂。
    老去惟思睡，年来祗念乡。
    幽斋谁共语，看彻篆纹香。

郑刚中　益昌霪雨逾月负郭皆浸祷祠之后仓廪何全居民复业运使国博喜而赋诗
    一月山前雨带风，拍天江水涨惊洪。
    朝来莫怪波漾静，收向计翁笔势中。

郑刚中　益昌霪雨逾月负郭皆浸祷祠之后仓廪何全居民复业运使国博喜而赋诗
    千仓积粟栋崔嵬，夜浸洪流亦殆哉。
    不是脂膏天所惜，岂应水到却平回。

郑刚中　益昌霪雨逾月负郭皆浸祷祠之后仓廪何全居民复业运使国博喜而赋诗
    朝迁德泽偏对畿，避水人家即日归。
    独愧因漂如木偶，未还田舍理柴扉。

郑刚中　翌日赵守转以酴醿惠予用前韵谢之
    压架新蕤香未露，先得一枝天所付。
    既得复持平等心，胆瓶转施愚翁处。

郑刚中　翌日赵守转以酴醿惠予用前韵谢之
    染露檀心嫌粉白，数花欲作鹅儿色。
    圃中不为客分春，使君自有分春力。

郑刚中　用立春韵和卖药周道人
    万金家信隔秋冬，欲往谁能化鸟工。
    迁客何为未忧死，直缘君有古人风。

郑刚中　用韵寄仲模
    又暖屠苏入酒杯，可怜年去复年来。
    但能雕琢愁肝肾，岂惯纵横强颊腮。
    先子丘园荒不理，故人怀抱远离开。
    行藏事业皆前定，祗恐吾侪鬓发催。

郑刚中　幽居
    蛮徼分来气未清，江风吹雨瘴烟腥。
    出巢燕老榴花落。抱树猿啼荔子青。
    人客渐稀真省事，古贤相对可谈经。
    瓶中况是无多酒，更把柴门著意扃。

郑刚中　幽趣十二首
    幽趣无人会，闲居我自知。
    笋尖穿落叶，花蕊挂游丝。
    寒在蜂来少，风斜燕不迟。
    老夫无定力，破戒为题诗。

郑刚中　幽趣十二首
    幽趣无人会，闲居趣自成。
    孤舟横水静，宿鹭入烟明。
    风絮低还起，苔钱断复生。
    小门无客款，睡犬不闻声。

郑刚中　幽趣十二首
    幽趣无人会，须还我独亲。
    开书风为揭，得睡懒相因。
    雨后竹色净，月中梅意贞。
    北山小园景，莫怨未归人。

郑刚中　幽趣十二首
    幽趣无人会，人应为我愁。
    山深云易聚，市远酒难谋。
    恃力貙惊鹿，争巢鹊避鸠。
    老夫春睡美，蝴蝶是庄周。

郑刚中　幽趣十二首
    幽趣无人会，池塘又吐青。
    云间万里客，竹下一门扃。
    空翠侵书帙，飞花入草亭。
    杖藜寻柏子，慢火待馀馨。

郑刚中　幽趣十二首
    幽趣无人会，欣然自解颜。
    雨来飞鸟急，沙静小鱼闲。
    翠滴峰峦表，香霏草木间。
    吾心久忘物，物意苦相关。

郑刚中　幽趣十二首
    幽趣无人会，春风自过门。
    青圆梅弄子，绿隘竹生孙。
    花少蜂蝶瘦，雾浓鸥鹭昏。
    草寮藜藿饱，痴坐等庸髠。

郑刚中　幽趣十二首
    幽趣无人会，清闲五月中。
    鱼跳荷叶绿，猿笑荔枝红。
    拨竹看新月，钩帘入好风。
    神仙赤松地，正恐自相通。

郑刚中　幽趣十二首
    幽趣无人会，虽然亦有为。
    晚凉寻薜荔，细雨架酴醿。
    扫屋除蛛网，添花助蜜脾。
    黄昏方隐几，酒兴又催诗。

郑刚中　幽趣十二首
    幽趣无人会，天宽物自容。
    夔休怜踸踔，鱼勿为噞喁。
    吟苦秋虫适，身闲沙鹭慵。
    举头常见日，山水任重重。

郑刚中　幽趣十二首
    幽趣无人会，闲中见物天。
    绿虚甘露结，红皱水晶圆。
    倒孕潜资化，成行出暮膻。
    寰中无巨细，动静各随缘。

郑刚中　幽趣十二首
    幽趣无人会，云依远岫行。
    寒塘时拨刺，古木屡敲铿。
    壁壳拖涎钝，花飞度粉轻。
    山泉烹石鼎，孤啜不胜清。

郑刚中　游西山
    我来西江边，兀坐阅寒暑。
    水外有佳处，欲往兴辄阻。
    昨朝主人闲，联辔临洲渚。
    开船入江云，绝渡不须橹。
    杖策径登岩，骑从单可数。
    松杉生好风，导我绿阴舞。
    迎门野僧疏，对佛香炉古。
    峻上百级栈，竹屋乱撑拄。
    旁道得小径，窈窕通深坞。
    石藓布青钱，岩泉迸飞乳。
    幽兰隐高人，孤芳秀寒女。
    树静忽啼猿，林密疑藏虎。
    春半果如秋，空翠元无雨。
    苍岩隔桃花，不可至其所。
    但听叶间禽，似与秦人语。
    不会武陵溪，端的在何许。
    徘徊耸心骨，感欢就尊俎。
    麴蘖驱我醉，岂复更尔汝。
    一笑谐真欢，万事落尘士。
    谓已脱囚拘，夭矫升洞府。
    顾兹欢与适，天暂慰孤旅。
    此身当有累，未是得轻举。
    骊驹已载歌，兰棹倚前浦。
    中流望林泉，隔岸闻箫鼓。
    上马向此扃，山际玉钩吐。

郑刚中　有客问予每日何事客退赋此
    杜门管得酒瓶乾，馀事谁能著眼看。
    仿佛残香幽梦断，冥濛细雨落花寒。
    林梢寺隐孤钟晚，水外人喧社饮欢。
    万里一身聊尔尔，此生惟觉上恩宽。

郑刚中　有客致木绵椅坐为山斋之用
    桃歇冬花蕉叶乾，寒到广东真是寒。
    山斋竹椅冷如水，欲以荐坐无蒲团。
    邻翁未必藉华羪，顾此流落心所怜。
    临溪汲水下蓝碧，为染吉贝包木绵。
    长针引线作方衲，软暖厚薄无一偏。
    虽是凝尘少来客，瘦骨拄衣身独便。
    领君此意觉漫甚，我亦虚坐其敢安。
    家世穷愁岂今日，广文之老先无毡。

郑刚中　又七言
    古人书卷慢翻寻，齿发萧疏岁月侵。
    万里家山孤枕梦，满城风雨五更心。
    蒙茸软草涵空翠，寂历初花弄晓阴。
    燕子未来寒意重，数峰圆瘦入云深。

郑刚中　又一颂别赵使君
    元从个中来，却从个中去。
