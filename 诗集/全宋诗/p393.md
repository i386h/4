<!-- { "loadSidebar": true } -->
    云际楼台深夜见，雨中钟鼓隔溪传。
    我来不作声闻想，聊试茶瓯一味禅。

陈知柔　天台游山
    烟萝穿几重，柴车倦驱驾。
    忽寻钟磬音，山腰得僧舍。
    主僧闻我来，曳杖出相迓。
    揖我坐虚阁，登临欠台榭。
    老屋数椽余，风物自闲暇。
    古木出云杪，遥岑来竹罅。
    下临一泓水，涵光冷相射。
    但能了此生，未遽惭大厦。
    我本山中人，偶失学圃稼。
    为米聊复留，两同僧过夏。
    得舟家可浮，遇竹宅便借。
    是处皆南山，何必东篱下。
    悠悠去忘归，宁畏长官骂。
    松月苦留客，徘徊度清夜。
    明朝过桃溪，溪女莫相诧。

陈知柔　谒韩祠
    斯文何罪窜南荒，来谒孤祠泪数行。
    恐有遗书藏坏壁，岂无哀赋吊沅湘。
    精神不受氛烟蔽，道义长涵日月光。
    西壁萧萧香火冷，何人能与作堂皇。

陈知柔　谒姜相坟次邓经略韵
    欲将兴废问洪钧，来谒孤坟独怆神。
    千载高风余凛凛，一池秋水自粼粼。
    门前帆影来天际，林杪钟声落海滨。
    此道寥寥今复振，不应渔水是东邻。

陈知微　句
    千重浪里平安过，百尺竿头稳下来。

陈知微　送高学士知越
    会稽新命剖鱼符，又向蓬山锁直庐。
    林壑萦回多洞府，人烟高下半楼居。
    知音好采柯亭竹，博物应探禹穴书。
    公暇仙舟宜案部，鉴湖晴色照乡闾。

陈执中　惠安县斋咏梅
    去年边上见梅花，醉眼淹留未到家。
    今日岭南攀折得，忽惊身又在天涯。

陈执中　题苍梧部
    莫讶南方景物疏，为君聊且话苍梧。
    地倾二面城池壮，江迸三流气色麄。
    山畜火光因政出，石藏牛影为仙呼。
    官厅传自唐丞相，民颂思從汉大夫。
    龙母庙堂神鬼集，鳄鱼池近介鳞趋。
    朝台望断归岐路，冰井频窥爽发肤。
    脍美不堪全用鲤，果珍何忍命为奴。
    云归上国名终远，郡带口藩势未孤。
    铜鼓声浮翻霹雳，桄榔林静露真珠。
    溪平花槛饶桃李，疆压莺歌尽鹧鸪。
    三足吉祥文上载，独峰为盛事元无。
    封疆自觉随时广，饮食從分过岭殊。
    行伍戢威遵下武，儿童知学乐從儒。
    风轻别墅来渔唱，人到间坊恋酒垆。
    服尚鲜华几两蜀，市相交易类全吴。
    营希贤帅偏栽柳，扇慕良规各製蒲。
    春耸门阑多列戟，雪從弦管舞双奴。
    祇因谈笑凭风俗，僭用诗谣和夸襦。
    万里无媒休促蹙，数年從宦弄斯须。
    却忧别后牵吟想，欲写幽期入画图。

陈执中　御沟柳
    一度春来一度新，翠光长得照龙津。
    君王自爱天然态，恨杀昭阳学舞人。

陈直卿　垂虹亭
    西望洞庭突兀，东连仙里人家。
    笑指阑干三百，醉来就此乘槎。

陈埴　南雁山
    千峰历罢寄山窗，酒力诗狂总未降。
    月白洞门花落尽，天华表鹤气飞双。
    岩边瀑雪寒侵梦，涧底笙箫冷韵腔。
    且喜懒残煨芋熟，不妨久话共秋缸。

陈植　冲虚宫
    鼎边鸡犬知何在，云外龙鸾去已赊。
    惟有黄金余瓦砾，贫民时复得些些。

陈植　句
    天际三竿量日月，人间一镜照山河。

陈植　吴江太湖笠泽虹桥诗
    脍忆鲈鱼秋正肥，当年惟见季鹰归。
    沧波此处堪垂钓，当代无人肯拂衣。

陈植　胥门
    长堤柳线弄春柔，姑苏台下马如流。
    春波溶漾绿泼油，官船挝鼓百花洲。
    旌旗{黑炎}黪城上楼，烟中雉堞高山邱，
    呜呜清角行人愁。

陈植　罾浦坊
    疑是分开混沌初，奔奇走秀两相於。
    等闲开圃多栽竹，行到人家尽读书。
    宴饮直尝千户酒，盘飧惟候两潮鱼。
    九华峰顶真仙宅，罾浦坊中出辅车。

陈植　赠象环
    销整新阶绕郡城，知师才智善经营。
    为怜世路多倾侧，故使行人尽坦平。
    一府轮蹄还往便，千门箕帚扫除清。
    乐游桥上红尘接，未免区区事送迎。

陈致一　普惠院劝农
    青麻幪幪近人长，小麦青青大麦黄。
    令尹出郊闻好语，春来喜有半年粮。

陈中　壶公山
    深涧无人草自斑，独随流水入深山。
    隔林岚气青烟润，满地松阴白昼闲。
    野鸟听经当户入，洞龙带雨自天还。
    登高试望莆城景，一骑斜阳晚度关。

陈中　罗丛岩
    矗矗山光映，团团树影重。
    断猿啼午夜，孤鹤唳秋风。

陈中孚　茶岭
    天柱峰头拨晓云，灵芽一寸得先春。
    紫芹绿笋方知贵，雷发枪旗未足珍。

陈仲谔　送新茶李圣喻郎中
    头纲别样建溪春，小璧苍龙浪得名。
    细泻欲帘珠颗露，打成寒食杏花饧。
    鹧斑碗面云萦字，兔褐瓯心雪作泓。
    不待清风生两腋，清风先向舌端生。

陈仲微　句
    死为异国他乡鬼，生是江南直谏臣。

陈洙　寄唐子方殿院
    子方簪笔侍丹墀，忧国忘家世所知。
    三谏未终先窜逐，一身虽贱系安危。
    火中圭璧含真彩，雪外杉松挺直枝。
    荆楚秋风共谁语，劝君频访贾生祠。

陈洙　靖安寺
    处士亡来二百年，故居牢落变祗园。
    诗名长共江山在，冤气尚磨星斗昏。
    台榭几人留好句，渔樵何处问曾孙。
    昔时泉石生涯地，日暮寒云绕寺门。

陈洙　书御史台壁
    清朝无事谏书疏，窃禄经年卧直庐。
    惆怅平生不如梦，春来三度到溪居。

陈洙　吴耿先生还北山旧居
    苍浪两鬓斑，尽意六经间。
    有术佐明主，无官归故山。
    钓台春水碧，吟榭暮云闲。
    见说还家后，重将旧史删。

陈洙　游云际山
    清晓扪萝踏岭云，寒风飞溜湿衣巾。
    上攀霄汉无多地，直视城闉几点尘。
    古木半阴藏宿雾，山禽相语厌游人。
    明年更补闽中吏，来看桃花烂漫春。

陈著　八句呈董稼山
    楼阁高虚压翠微，诗囊酒担答春晖。
    山环水抱花相映，天阔云开鹤自飞。
    已有新阴共醉卧，何妨清话放迟归。
    浮生难得如今日，回首人间万事非。

陈著　八字桥
    二灵山下湖光润，八字桥头河水分。
    此是江东最佳处，近来风景不堪闻。

陈著　白琫寄诗次韵见意
    江干风雨别，君住我来回。
    两地梦相觅，十年书一来。
    字参老未到，诗放晚唐开。
    直要吟成史，扫清尘世埃。

陈著　柏溪岩头
    晴色上游筇，西行二里中。
    荠花黄缬地，麦穗白潮风。
    纸杵鸣山屋，斋钟出梵宫。
    归途须傍早，要折石岩红。

陈著　拜先外舅墓坐雨用赵景文韵二首
    说著韬翁泪泫然，得来展墓及春先。
    松楸旧垅惊如许，风雨寒宵坐有缘。
    余味淡交微醉酒，回头流俗未烹鲜。
    明朝又别西山去，多少怀思集晚年。

陈著　拜先外舅墓坐雨用赵景文韵二首
    卷怀经笥袖名鞭，千载阴何暗结缘。
    清似岁寒松独立，健于霜晓鹘争先。
    尘埃事与心相避，醉梦人看眼亦鲜。
    肯使鸡林浪传去，纷纷吟梓不同年。

陈著　拜赵端斋墓有感而书
    流俗滔滔逐乱尘，典刑卓卓老宗臣。
    山川在眼孤忠泪，风雨无家一梦身。
    及奠生刍吾已晚，忍看宿草自成春。
    方来世事谁能料，须认分兵护墓人。

陈著　本犀
    丹桂固应为密友，黄友自合让高芳。
    夜来独立西风底，吹入诗肠咳唾香。

陈著　辟戴帅初食长菜
    漂泊无家杜少陵，兵閒奔走如蓬萍。
    碧涧香芹因可嗜，脍鲤岂厌银丝精。
    百谪九死苏玉局，到处为乡心自足。
    有时珍尝百糁羹，何尝不食黄鸡粥。
    二子流落甚数奇，攻苦食淡分所宜。
    顾无所择随所有，亦曰吾师吾仲尼。
    菜瓜鱼肉皆可食，乡党一篇炳星日。
    君胡不学圣与贤，乃外吾道从道释。
    岂薄朱门粉署郎，穷搜滋味丰时壮。
    岂恶毡帽侏{亻离}辈，搏攫羊豕饱腥肪。
    不则床头怕金尽，不则继肉乖夙准。
    遂将所受父母身，束缚枯肠强坚忍。
    况闻君家百指余，正自不同藜苋厨。
    独立标榜人所骇，此意未智要何如。
    君子之道在中耳，才落一偏犯公议。
    有则庶羞不为过，无则□□亦常事。
    朋友切磋欲无瑕，早从吾言勿姑差。
    庶几上不见摽于仲尼之门，下可□□于杜苏二子之家。

陈著　避难西坑用瀹韵
    春雨宜农耕，逆旅愁坐雨。
    雪寒饥杀人，豪富雪中舞。
    忧乐古来殊，欲说头自俯。
    见山岂不爱，身危心不武。
    入深复入深，有谷如子午。
    生死未可知中，谁能问甘苦。

陈著　避难西坑用瀹韵
    头秃鬓萧萧，谁知生转劳。
    危心念避远，老脚失低高。
    薄采义山蕨，难逢仙径桃。
    如何是归日，世事日嚣嚣。

陈著　避难雪窦之西坑游西麓庵
    山閒筑屋古西坡，小小规模净似磨。
    两壁鼓钟来雪窦，四围松竹护云窝。
    轩窗有趣高僧远，门户无遮俗客多。
    我寄前林时一到，未知风月意云何。

陈著　避难周姓家席地而眠偶成
    夜宿山家谢主翁，安排席藁地炉东。
    枕头就借支机石，帕额聊防箭隙风。
    酒瓮下眠添古话，牛衣中卧有时通。
    老吾看破人閒事，锦帐牙床总是空。

陈著　别龄叟八句
    翠竹黄花曲曲香。中间犹有太平腔。
    淡空一饭云山钵，诗梦对床风雨窗。
