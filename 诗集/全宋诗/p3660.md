<!-- { "loadSidebar": true } -->
    愿公一醉饮千钟，仙姿不老颜长红。
    正位钧衡等箕翼，尽纳群生箕翼中。

叶延年　句
    一放西风惊客枕，满堤杨柳作秋声。

叶延寿　句
    自昔吾泉出异僧，清溪今又两岩兴。

叶仪凤　句
    天钟秀气魁文陛，地涌仙源接武夷。

叶仪凤　邵武
    溪上千峰碧玉环，瞰溪台榭紫云间。
    鸟啼花落非人世，似在金鳌山上山。

叶仪凤　邵武
    城南城北草如茵，绿水青山眼界新。
    更问樵溪何处是，满城桃李万家春。

叶抑　绿筠轩
    萧萧箨龙苍县绿，直节凌云长丛玉。
    高标自是绝尘埃，便使人间无点俗。

叶抑　深静堂
    乱山苍苍溪曲盘，烟林漠漠风生寒。
    地幽景绝岂易到，中隐萧寺环峰峦。
    山僧淳朴寺亦古，筑室为堂蔽风雨。
    深静岂与众缘同，万法不传归妙处。
    堂前流水自涓涓，屋外松篁不计年。
    衲子一念俱已尽，不数岁月明晦迁。
    我来兹堂息尘虑，终日忘形得深趣。
    明朝韁锁西复东，谩写微言题所寓。

叶茵　{上艹中大下虫}
    壁间吟不待秋时，吟苦中宵动客悲。
    劝汝不须催妇织，家家五月卖新丝。

叶茵　阿育王寺舍利塔
    粒粟悬悬左角钟，几年镇压梵王宫。
    要知八万四千所，元在寻常一念中。
    佛现紫金归胜地，僧夸乌石坠虚空。
    毫光起处无人见，明月堂前玉几东。

叶茵　爱閒亭
    苔深雨径寒，花落径斓斑。
    此处无名利，谁有肯往还。
    性慵棋局废，坐久茗瓯閒。
    禅观非难事，休官学住山。

叶茵　爱香亭
    有君子兮居沧波，芝阑之室未足多。
    为香终日成痴绝，不著此亭如香何。
    光风霁月汤心目，幸甚吴沈沾塍馥。
    兹时消得为衣裳，对翁更把离骚读。

叶茵　白发
    半世持竿笠泽滨，鬓边留得几茎春。
    近来白发无公道，暗把黑头饶贵人。

叶茵　白牡丹
    洛阳分种入侯家，魏紫姚黄谩自夸。
    素质不为颜色污，看来清得似梅花。

叶茵　半塘寺
    寺枕彩云桥，残碑纪晋朝。
    地平垂塔影，林古镇塘腰。
    夜月松千阜，春风柳万条。
    景多僧住少，近觉有尘嚣。

叶茵　北窗
    八面玲珑静向阴，静中时现定中身。
    解传佛祖从前意，便是羲皇向上人。
    背日一檐浑不暑，依山百卉若为春。
    未逢惠远相招致，厌杀浮生有劫尘。

叶茵　别韩菊山
    结庐甫里邻，顾瞻谁与游。
    掩荆乐鱼鸟，握管成樵讴。
    有客赏兹趣，柳下时停舟。
    自缔十年契，投簪不愿侯。
    一朝过我别，匪伊趋乐州。
    敢问何为尔，读书松竹幽。
    辇母远之官，谩作升斗谋。
    执手语劳役，挥杯忘献酬。
    离怀聿云悲，重来如此不。
    何当羽厥身，千里云悠悠。
    上下相追逐，赤城少延留。
    其中有玉人，而可为吾俦。
    此志不可得，迢迢不东流。
    载言涉征途，途修暑气遒。
    袗絺自金玉，脂车裹粮餱。
    我将植佳菊，长对南山秋。

叶茵　别可山
    松江之左，可渔可农。
    丁树阴阴，碧波溶溶。
    子契予好，携家而从。
    载笑载语，乃棹轻篷。
    冥访前修，天随到迩。
    中心孔嘉，爰居止。
    有薰自南，景物清美。
    槐柳于前，烦歳潜弭。
    我有旨酒，与子酌之。
    既醉且舞，且歌而诗。
    陶然乐只，厥情怡怡。
    一日舍去，岂不念兹。
    客怀先秋，兴言欲别。
    屡止屡辞，行计已决。
    送子于舟，期我乎雪。
    敬敬前迈，于时炎热。
    惆怅若失，延伫长津。
    复面犹赊，柰何夕晨。
    岂无他友，白首如新。
    念子实繁，融融天真。
    北山有梅，南山有云。
    下有猿鹤，中有隐君。
    千里命驾，予敢不厪。
    乃志必获，载歌斯文。

叶茵　别曾源一
    梅边又上帝王都，柳上俄空处士庐。
    汉月楚星人去后，淮云蜀雨事何如。
    东龟不食西征缺，南雁难期北信疏。
    此去叫阍天路直，何时快睹茂陵书。

叶茵　伯氏墓下
    敬长于今我独亡，转头惊见十飞霜。
    心乎爱矣兄如在，陟彼冈兮木已苍。
    直喜克家犹有子，回思疗疾苦无方。
    伏波不忍离坟墓，泪洒归舟重感伤。

叶茵　泊然亭
    举世正营营，閒中意味深。
    无忧伸足梦，自乐曲肱吟。
    火软香凝穗，檐虚树长阴。
    客来难举似，指水印禅心。

叶茵　泊舟溪口
    万柳阴中系客船，桑条如竹叶如钱。
    大姑小妇挑甘荠，摇手乌儿正二眠。

叶茵　参选有感
    元是江湖萧散客，谁将幽梦落南柯。
    十年不调幸然好，一著才差悟处多。
    肯使北山驰鹤信，且随西舍唱渔歌。
    野人自喜无弹缴，却恐金章羡绿蓑。

叶茵　蚕妇叹
    浴蚕才罢餧蚕忙，朝暮蓬头去采桑。
    辛苦得丝了租税，终年祗著布衣裳。

叶茵　蚕妇吟二首
    九日三眠火力齐，五朝又报四眠时。
    辛勤一月方能茧，缲得成丝却卖丝。

叶茵　蚕妇吟二首
    扫下乌儿毛样细，满箱桑叶翦青柔。
    大姑不似三姑巧，今岁缲丝两倍收。

叶茵　曹娥庙
    孝本当为事，时人或不然。
    娥兮如此理，命也委之天。
    五日抱尸出，千年作史传。
    英灵犹耿耿，有慊莫登船。

叶茵　草堂
    几年蜗蚓占山扉，唤转风光似旧时。
    从此禅门多事在，篆香重课少陵诗。

叶茵　岑参醉落魄图
    醉裹沈思世道危，不堪著眼只攒眉。
    空留忠愤声名在，不见招归旧日诗。

叶茵　蝉
    柳外声残日未残，栖身未稳择枝安。
    不须过有螳螂虑，黄雀从傍冷眼看。

叶茵　长相思
    长相思，情万折，
    年少不来春又别。宝奁香，
    绣帏月。鸿雁音信稀，
    鸳鸯魂梦绝。尚持百年愿，
    料理丁香结。

叶茵　尘外
    自有此山扃，疑与浮世隔。
    清风袭我裳，竹下有来客。

叶茵　城下小庵
    水缘城诘曲，水际暗桑麻。
    篱落深村路，闾阎处士家。
    烟篁黏半箨，风柳飏轻花。
    随喜跏趺坐，香寒月影斜。

叶茵　崇道叔庆七十
    寄意南丰一瓣香，愿公耆艾炽而昌。
    历经七甲鬓浮绿，带锡万钉眉映黄。
    疑是函关逢老子，岿然鲁国有灵光。
    阴功更说燕山桂，留与时人作义方。

叶茵　出城
    清晓出江城，波平觉棹轻。
    烟荷学人老，风柳作秋声。
    岁稔时无事，心和物有情。
    客来慵与语，苦苦问功名。

叶茵　出郊
    多谢天公佐好晴，只今载酒作郊行。
    飞花恋客閒中意，远笛吟春景外声。
    已把物情归幻相，且将足力趁浮生。
    南堂办得休休计，燕雀充庭亦贺成。

叶茵　除夜立春
    别岁传佳话，论文忆旧盟。
    黄柑凝腊酿，爆竹带春声。
    节序有终始，儿童争送迎。
    此身强健在，列炬到天明。

叶茵　垂虹桥
    何年现采虹，悬足控西东。
    两地烟波隔，一天风月同。
    橹声摇雁柱，檐影覆龙宫。
    雠虏曾长钓，谁收铒虏功。

叶茵　垂虹亭
    东西耕钓窟，左右利名津。
    倚遍阑干曲，知几有几人。

叶茵　春寒
    寒禁蕨芽拳尚小，雨缄茶觜舌无香。
    山翁不信春光老，祗道侬家未积秧。

叶茵　春去
    一片飞花落酒缸，风光渐觉远书窗。
    草深两部青蛙闹，芹湿重檐紫燕双。

叶茵　春去
    几阵红侵野草，一团绿染庭槐。
    梦裹未知春去，翩翩胡蝶飞来。

叶茵　春事
    春事又如此，犹人欲老时。
    绿稠烟外树，白紧鬓边丝。
    天道有还日，吾年无返期。
    从今安适境，莫放酒杯迟。

叶茵　春晚二首
    闭户蚕新浴，开帘燕早归。
    何曾春欲去，自是物华非。

叶茵　春晚二首
    红紫雨离披，风光别壮时。
    世情杨絮觉，心事杜鹃知。
    屋角溪连井，林梢菊障篱。
    幸无尘役役，倚槛数晴丝。

叶茵　春晚二首
    春色渐昏昏，那逢日带曛。
    落花红一尺，新笋绿三分。
    忆友盟留石，寻诗思入云。
    风光到田舍，瘦策看耕耘。

叶茵　春晚二首
    胡蝶梦中意，杜鹃声外愁。
    问春春不语，柳絮暗汀洲。

叶茵　春咏
    舍瑟声不传，咏归声在道。
    风乎野水滨，夕阳转芳草。

叶茵　次池亭韵
    凭虚结草亭，占得古来清。
    睡债茶驱遣，诗情酒发明。
    梅撑拳石瘦，芦障一阑平。
    未尽逍遥意，重寻枕簟盟。

叶茵　次出郊韵
    支藤乘兴入春郊，梅奈疏篱亚竹梢。
    剩喜此行诗有科，吟来浑不费推敲。

叶茵　次得雨韵
    畎亩思国事，笺王泪成流。
    鲜风鼓中夜，冻雨喧西畴。
    一饱将如愿，卒岁应莫愁。
    料得廊庙心，犹怀沟壑忧。
    香灯答帝力，笞笠悬车头。
    白首逢三登，酣歌娱春秋。

叶茵　次吊原韵
    为怜举世不曾醒，放浪形骸泽畔行。
    会得危言危行意，佐成濯足濯缨名。
    义无可去缘同姓，心亦何求要独清。
    今日龙舟虽古意，吴人未必楚人情。

叶茵　次范无外孙花翁游法喜寺韵二首
    两桥横处放潮回，桥外花村涨晚埃。
