<!-- { "loadSidebar": true } -->
    俱来亦有二三子，将坛共篵旗同{左扌右举}。
    搜吟速下一转语，缩手无畏前辈尊。
    但今取之二老间，勿效磇硄乱璠玙。
    少需红日西沉山，从容特为开芳尊。
    晚色婉静更丽娟，咏到东方生晓暾。

刘学箕　伯益以玉舟相酬酢席上口占二绝
    新年殊未有吟搜，美酒醺人不自由。
    多谢主人情意厚，玉舟三度转船头。

刘学箕　伯益以玉舟相酬酢席上口占二绝
    元正讲忆讵能忘，便辱留连设酒浆。
    笑指一船春盎盎，稽山应未愧知章。

刘学箕　插秧歌
    农夫楫楫清波阔，秧稻茸茸森石发。
    父儿呼唤手拔齐，千把万把根连泥。
    四更乘月躇陇陌，晓烟渐散东方白。
    归来吃得饭一盂，担到田头汗似珠。
    蹲身擘业种入士，不间朝昏与亭午。
    肌肤剥裂肉起皮，烈日才阴又风雨。
    秋收幸值岁稍丰，谷贱无钱私债重。
    连忙变转了官赋，霜雪冰鋨愁穷冬。
    吁嗟四民天地间，服田力穑良独艰。
    寄言安坐西方辈，汝饱不惭吾厚颜。

刘学箕　长句简敬叟季仙兼呈端夫申父晦仲
    士生樗散甘嘉遯，頫首衡敢尤怨。
    良朋益友肯顾临，讲贯渐摩笃辨。
    年来瘖哑瓶守口，俗子污人如避箭。
    论交谩说笑金兰，厚貌深情半识讪。
    念君与我情不薄，一忝从游一亲眷。
    朼来终日坐书楼，喜剧论文几昏旦。
    曲生风味亦不恶，抵死绝交良可叹。
    胸中磊磈政须渠，吻噪肠枯赖浇灌。
    孟公旧不论升{左豆右斗}，惊座丰姿发奇观。
    宣文博学子游子，秀楚翘英颖锋见。
    呈虽不敏逐后尘，斩将搴旗共酣战。
    祗今便造无何有，相与神期游汗漫。
    既无三雅伯仲叔，不有巨杯觯角散。
    请观管辂扬子云，欲作九原谁可唤。
    酒不离唇元乃就，三{左豆右斗}顿倾辞绮粲。
    二公洞达疏通豪，妙语仍烦下一转。
    养浩堂中顒惠然，急吐才华染柔翰。

刘学箕　陈洮湖取古今梅诗自鲍明远降至今日名腾集中所赋悉和之凡千首计三
    照眼梅花雪作堆，险崖寒谷带春回。
    千篇堕我吟边去，万里怀人书未来。
    绕树政须搜苦语，攀修那忍负芳杯。
    长閗向度锄明月，尽是刘郎手自栽。

刘学箕　池萍
    一番雨过一番多，间挟晴风涨绿波。
    柳絮吹残游迹在，谢池点点是阳和。

刘学箕　池萍
    竹篱茅舍去相安，谁与移根入画栏。
    尽道重帘妨暖日，疏枝却得获春寒。

刘学箕　池萍
    风標漫与万花殊，可有尘埃染得渠。
    把住琼枝相晤晤，只疑身在玉堂居。

刘学箕　楚骚有正有反予既以数语咏独开荷花诸公宠和工甚轧拾馀意反作一章
    一从炎暑变秋风，识破维摩色想空。
    岂有三乘无尽法，尚怜孤艳十分红。
    唯惭寡陋吟怀劣，却爱诸贤句法工。
    共倚栏杆休怅恨，典型犹在四筵中。

刘学箕　春夜对月弹琴有怀
    一春春雨连春阴，今夕何夕月满林。
    举头遥望星汉碧，皎皎明镜县东岑。
    栏杆浩欤三顾影，有酒有酒谁与斟。
    我思两弟怨以喑，邈不可见愁缔心。
    含愁更奏绿绮琴，匣中埃蠹尘土侵。
    解弦更张试促轸，怨人怀抱难成音。
    两君青春竟瓶沉，天阔怅望商与参。
    高高在上杳难诘，矫着涕泗尤思深。
    欲结今生未了因，尚蕲来世盟可寻。
    君游九泉闻不闻，安知阿兄心悲吟。

刘学箕　次刘伯益三咏韵　方竹
    烟梢修矗画檐低，春晓业疏绿玉枝。
    节立孤高虚静处，身持敬义直方时。
    清风戛玉声摇佩，明月筛金影散墀。
    寄语幽人勤爱获，莫教{左虽右斤}削俗髠知。

刘学箕　次刘伯益三咏韵　金凤花
    鲜华五色翅飞低，不比寻常鹊踏枝。
    德茂翱翔丹穴日，琴清调弄紫庭时。
    羞同鸡鹜喧堂宇，笑把金铜铸殿墀。
    何似花栏自生长，幽芳端不在人知。

刘学箕　次刘伯益三咏韵　耐冬子
    雪裹婆娑结子低，山童应亦讶卑枝。
    几年开落惭无取，一日搜吟信有时。
    红实累累临曲砌，丹苞簇簇耀幽墀。
    古今未见多题品，却恐君诗取世知。

刘学箕　次叔通见寄四首韵
    万箱未获交偏偏，积雨不翅三日霖。
    发将翳处日急露，似欲霁间云复深。
    况当边报置邮速，讵识老儒尤世心。
    读君诗罢三太息，嘿不晤语行涧阴。

刘学箕　次叔通见寄四首韵
    掀髯停杯一问之，细续白柄长閗诗。
    我生托子以为命，世路艰危徒尔为。
    北阕不才书莫上，西山有味去何辞。
    流风馀韵只在眼，须信古今同一时。

刘学箕　次叔通见寄四首韵
    江山到眼一披豁，世念搅思三宜休。
    文章苦心费雕琢，岁月老我徒谬悠。
    欲谭圆觉识佛祖，更希超举期浮丘。
    宗盟暮年味嚼蜡，灰木万念空烦尤。

刘学箕　次叔通见寄四首韵
    周遭山五峰，环把潭一曲。
    溪头植杨柳，山下栽松菊。
    盈阡{左禾右上皿下能}稏香，绕舍梨柿熟。
    归来书在床，出去云满屋。
    萧散乐予心，可谓享清福。

刘学箕　次叔通推官见寄二首
    海错园蔬富矣哉，杜醪龙婿一时来。
    放杯停筋情何似，经造无何半日回。

刘学箕　次叔通推官见寄二首
    君比昌黎颇似之，号啼不问但吟诗。
    賏储甚愧邻僧谊，不与庐仝更与谁。

刘学箕　次溪园纪实韵
    隋地字身乐有涯，万钟于我何加焉。
    左蛮右触真在幻，浮利虚名总是花。
    草茁玉英新药笼，火添金鼎旧丹芽。
    异时相见无惊讶，漆点双瞳脸莹霞。

刘学箕　大能仁寺
    规模应甲刹，殿阁拥金仙。
    岁歉炊烟绝，城低野色连。
    客僧皆散去，主者独安眠。
    成毁难逃数，山门八百年。

刘学箕　道间池亭小酌
    一曲芳池万柄荷，游鯈潜躣水扬波。
    竹孙楹风偏细，梅子江湖雨正多。
    凡物寓进俱意得，谓予不饮柰愁何。
    暂来徒又还去，猛拍栏杆浩浩歌。

刘学箕　道间见桃李花
    东风到处竞繁华，不问穷檐与大家。
    垂柳丝中深院宇，隔墙时有出来花。

刘学箕　登西楼怀汤损之
    杨柳飘飘春思长，绿桥流水绕宫墙。
    碧云望断空回首，一半栏干无夕阳。

刘学箕　登应天塔
    云级涌青冥，金鳌载宝轮。
    地高心自逸，天近足无尘。
    图画千峰晚，楼台万井春。
    三生许元度，曾此证前身。

刘学箕　钓砚候舟
    可以赋新诗，江清钓石矶。
    船移山势动，滩急岸形飞。
    云日林红薄，晴烟野翠微。
    长歌渔父句，世事付蓑衣。

刘学箕　东屯庄监秤六言三首
    读书不执笺注，治生奚用丰财。
    诗吟一首两首，酒饮三杯五杯。
    石田茅屋无恙，不与乱生苍苔。

刘学箕　东屯庄监秤六言三首
    天末鸿飞际，沙头鹭立倍鲜。
    霞明东崦个裹，烟抹西山那边。
    上马吟诗未觉，举头望月俄圆。

刘学箕　东屯庄监秤六言三首
    割尽黄云万顷，春成玉粒千苍□。
    出甑香粳满舍，厌糟新酒盈堈。
    田家惭愧时熟，官赋催徵可偿。

刘学箕　度侄从事行亲迎之礼于傅氏朋旧各赋诗赠别老叔虽凄凉阮巷老大谢家
    晓露沁桃脸，东风摇柳丝。
    小雨斂香尘，山川发华滋。
    今晨天气新，满路春融怡。
    祖饯宾从欢，喧哗车马驰。
    问云何为者，吾子有所之。
    所之道匪遥，求友贵及时。
    婚姻古则然，制礼今或夸。
    琴瑟因好合，蘯繁尤谨持。
    择藕得贤柔，令淑全妇仪。
    岂但荣已身，实将慰母慈。
    冰翁君子儒，材术世吏师。
    听讼鉴烛物，明尤差毫釐。
    子既获晤承，朝夕广见知。
    士生三日别，犹以刮目为。
    此行谅经月，归计春仲期。
    非吴下阿蒙，行可验措施。
    心广体自拜，勿溺小智私。
    门户要人兴，责望夙所蕲。
    庙见事唯谨，遄迈毋或迟。
    语直殆逆耳，愿当深致思。

刘学箕　鹅湖道中
    去起十里路盘纡，幽径平罔驾不舆。
    认得鹅湖山下路，绿松岩畔拥僧庐。

刘学箕　二月二日东屯感怀
    春波渺渺柳依依，芳草侵街蛱蝶飞。
    万景横陈空物是，一区幽僻念人非。
    沉悲逝者去不返，自挽已而今曷归。
    回首鹡鸰原上路，感怀赢得泪沾衣。

刘学箕　分题得雪浪斋石
    四海广大万山立，奇怪崷崒几岩石。
    弃而达者庸有之，爱乐每恨沙土蚀。
    忽然一旦获所遇，刮垢磨光呈美质。
    骚人讽诵脱诸口，世宝不减和氏壁。
    东坡居士岂好奇，偶尔得之心良怡。
    巨盆沃以清涟漪，脉络雪浪从横施。
    平生我屡哦此诗，恨不见石心飞驰。
    何人志古墨写迹，剡藤染就贴东壁。
    似是而非不可知，诵诗对画长嗟咨。

刘学箕　奉和龟翁送别
    为说吟边事，曾陪讌笑频。
    自惭无韵者，敢对有名人。
    雨洗秦山晓，波明镜水春。
    匆匆还别去，芳草正如茵。

刘学箕　赋林景参梅屿
    结庐分得雁山云，屿上梅花是四邻。
    水月一天芗世界，冰霜千古玉精神。
    短檠夜雨西窗梦，长铗秋风北塞尘。
    我亦烟波纶钓侣，与君同作岁寒人。

刘学箕　赋祝次仲八景　洞庭秋月
    木落露君山，空明夜气浮。
    冰轮揩鉴净，皓彩洋波流。
    空外数声笛，孤吟人倚楼。

