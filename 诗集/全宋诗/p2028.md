<!-- { "loadSidebar": true } -->
欧阳修　新营小斋凿地炉辄成五言三十七韵
    霜降百工休，居者皆入室。
    墐户畏初寒，开炉代温律。
    规模不盈丈，广狭足容膝。
    轩窗共幽窳，竹柏助蒙密。
    辛勤惭巧宦，穷贱守卑秩。
    无术政奚为，有年秋屡实。
    文书少期会，租讼省鞭抶。
    地僻与世疏，官闲得身佚。
    荆蛮苦卑陋，气候常台郁。
    天日每阴翳，风飙多凛凓。
    衰颜惨时晚，病骨知寒疾。
    蛮床倦晨兴，篮舆厌朝出。
    南山近樵采，僮仆免呵叱。
    御岁畜蹲鸱，馈客荐包橘。
    霜薪吹晶荧，石鼎沸啾唧。
    披方养丹砂，候节煎秋术。
    西邻有高士，農轲卧蓬荜。
    鹤发善高谈，鲐背更炙熨。
    披裘屡相就，束縵亦时乞。
    传经伏生老，爱酒杨雄吃。
    晨灰暖余杯，夜火爆山粟。
    无言两忘形，相对或终日。
    微生慕刚毅，劲强早难屈。
    自从世俗牵，常恐天性失。
    仰兹微官禄，养此多病质。
    省躬由一言，无枉慕三黜。
    因知吏隐乐，渐使欲心窒。
    面壁或僧禅，倒冠聊酒逸。
    螟蛉轻二豪，一马齐万物。
    启期为乐三，叔夜不堪七。
    负薪幸有瘳，旧学颇思迷。
    兴亡阅今古，图籍罗甲乙。
    鲁册谨会盟，周公彖凶吉。
    详明左丘辩，驰骋马迁笔。
    金石互铿鍧，风云生倏忽。
    容尔一开卷，慨然时搑帙。
    浮沈恣其间，适若遂聱耴。
    吾居谁云陋，所得乃非一。
    五斗岂须惭，优游岁将毕。

欧阳修　刑部看竹效孟郊体
    花妍儿女姿，零落一何速。
    竹色君子德，猗猗寒更绿。
    京师多名园，车马纷驰逐。
    春风红紫时，见此苍翠玉。
    凌乱迸青苔，萧◇拂华屋。
    森森日影闲，濯濯生意足。
    幸此接清赏，宁辞荐芳醲。
    黄昏人去锁空廊，枝上月明春鸟宿。

欧阳修　行次寿州寄内
    紫金山下水长流，尝记当年此共游。
    今夜南风吹客梦，清淮明月照孤舟。

欧阳修　行次叶县
    朝渡汝河流，暮宿楚山曲。
    城阴日下寒，野气春深绿。
    征车倦长道，故国有乔木。
    行行渐乐郊，东风满平陆。

欧阳修　行云
    叠叠烟波隔梦思，离愁几日减要围。
    行云自亦伤无定，莫就行云托信归。

欧阳修　行至椹涧作
    霜後叶初鸣，羸骖遶涧行。
    川原人远近，禾黍日晴明。
    病质惊残岁，归涂厌暮程。
    空林聚寒雀，疑已作春声。

欧阳修　休逸台
    清谈终日对清樽，不似崇高富贵身。
    已有山川资胜赏，更将风月醉嘉宾。

欧阳修　秀才欧世英惠然见访於其还也聊以赠之
    相逢十年旧，暂喜一◇同。
    昔日青衫令，今为白发翁。
    俟时君子守，求士有司公。
    况子之才美，焉能久困穷。

欧阳修　续作永昭陵挽词五首
    王者居尊本无外，由来天下以为家。
    六龙白日乘云去，何用金钱买道车。

欧阳修　续作永昭陵挽词五首
    苦雾霏霏著彩旗，犹排吉仗杂凶仪。
    常时凤辇行游处，今日龙輴恸哭随。

欧阳修　续作永昭陵挽词五首
    都人扰扰塞康庄，西送灵车过苑墙。
    金鼎药成龙已去，人间惟有鼠拖肠。

欧阳修　续作永昭陵挽词五首
    素幕悠悠逼晓风，行随哀挽出深宫。
    妃嫔莫向苍梧望，云覆昭陵洛水东。
    
    续作永昭陵挽词五首
    叨陪法从最多年，惯听梨园奏管弦。
    从此无因瞻黼，坐惟应魂梦到钧天。

欧阳修　学书二首
    苏子归黄泉，笔法遂中绝。
    赖有蔡君谟，名声驰晚节。
    醉翁不量力，每欲追其辙。
    人生浪自苦，以取儿女悦。
    岂止学书然，自悔从今决。

欧阳修　学书二首
    学书不觉夜，但怪西窗暗。
    病目故已昏，墨不分浓淡。
    人生不自知，劳苦殊无憾。
    所得乃虚名，荣华俄顷暂。
    岂止学书然，作铭聊自鉴。

欧阳修　雪
    新阳力微初破萼，客阴用壮犹相薄。
    朝寒棱棱风莫犯，莫雪緌緌止还作。
    驱驰风云初惨淡，炫晃山川渐开廓。
    光芒可爱初日照，润泽终为和气烁。
    美人高堂晨起惊，幽士虚窗静闻落。
    酒垆成径集缾罂，猎骑寻踪得狐貉。
    龙蛇扫处断复续，猊虎团成呀且攫。
    共贪终岁饱黣麦，岂恤空林饥鸟雀。
    沙墀朝贺迷象笏，桑野行歌没荒屩。
    乃知一雪万人喜，顾我不饮胡为乐。
    坐看天地绝氛埃，使我胸襟如洗瀹。
    脱遗前言笑尘杂，搜索万象窥冥漠。
    颍虽陋邦文士众，巨笔人人把矛槊。
    自非我为发其端，冻口何由开一噱。

欧阳修　雪後玉堂夜直
    雪压宫墙锁禁城，沉沉楼殿景尤清。
    玉堂影乱灯交晃，银阙光寒夜自明。
    尘暗图书愁独直，人闲铃索久无声。
    銮坡地峻谁能到，莫惜宫壶酒屡倾。

欧阳修　雪晴
    悠悠野水来，灩灩西溪阔。
    晓日披宿云，荒台照残雪。
    风光变穷腊，岁律新阳月。
    冻卉意初回，绿醅浮可拨。
    人闲乐朋友，鸟唘知时节。
    岂止探芳菲，耕桑行可阅。

欧阳修　雪中寄友人
    楚岸梅香半入依，冻云银铄晓光飞。
    遥应便面逢人处，走马章街失路归。

欧阳修　驯鹿
    朝渴饮清池，暮饱眠深栅。
    ◇媿主人恩，自非杀身难报德。
    主人施恩不待报，哀尔胡为网罗获。
    南山蔼蔼动春阳，吾欲纵尔山之傍。
    岩崖雪尽飞泉溜，涧谷风吹百草香。
    饮泉啮草当远去，山後山前射生户。

欧阳修　颜跖
    颜回饮瓢水，陋巷卧曲肱。
    盗跖厌人肝，九州恣横行。
    回仁而短命，跖寿死免兵。
    愚夫仰天呼，祸福岂足凭。
    跖身一腐鼠，死朽化无形。
    万世尚遭戮，笔诛甚刀刑。
    思其生所得，豺犬饱臭腥。
    颜子圣人徒，生知自诚明。
    惟其生之乐，岂减跖所荣。
    死也至今在，光辉如日星。
    譬如埋金玉，不耗精与英。
    生死得失间，较量谁重轻。
    善恶理如此，毋尤天不平。

欧阳修　眼有黑花戏书自遣
    洛阳三见牡丹月，春醉往往眠人家。
    扬州一遇芍药时，夜饮不觉生朝霞。
    天下名花惟有此，樽前乐事更无加。
    如今白首春风里，病眼何须厌黑花。

欧阳修　晏太尉西园贺雪歌
    阴阳乖错乱五行，穷冬山谷暖不冰。
    一阳且出在地上，地下谁发万物萌。
    太阴当用不用事，盖由奸将不斩亏国刑。
    遂令邪风伺间隙，潜中瘟疫於疲氓。
    神哉陛下至仁圣，忧勤悬祷通精诚。
    圣人与天同一体，意未发口天已听。
    忽收寒威还水官，正时肃物凛以清。
    寒风得势猎猎走，瓦乾霰急落不停。
    恍然天地半夜白，群鸡失晓不及鸣。
    清晨拜表东上合，郁郁瑞气盈宫庭。
    退朝骑马下银阙，马滑不惯行瑶琼。
    晚趋宾馆贺太尉，坐觉满路流欢声。
    便开西园扫征步，正见玉树花凋零。
    小轩却坐对山石，拂拂酒面红烟生。
    主人与国共休戚，不惟喜悦将丰登。
    须怜铁甲冷彻骨，四十余万屯边兵。

欧阳修　晏元献公挽辞三首
    接物襟怀旷，推贤品藻精。
    谋猷存二府，台阁遍诸生。
    帝念宫臣旧，恩隆衮服荣。
    春风绿野迥，千两送铭旌。

欧阳修　晏元献公挽辞三首
    四镇名藩忽十春，归来白首两朝臣。
    上心方喜亲耆德，物论犹期秉国钧。
    退食图书盈一室，开樽谈笑列嘉宾。
    昔人风采今人少，恸哭何由赎以身。

欧阳修　晏元献公挽辞三首
    富贵优游五十年，始终明哲保身全。
    一时闻望朝廷重，余事文章海外传。
    旧馆池台闲水石，悲笳风日惨山川。
    解官制服门生礼，惭负君恩隔九泉。

欧阳修　鴈
    来时沙碛已沙霜，飞过江南木叶黄。
    水阔天低云暗澹，朔风吹起自成行。

欧阳修　野鹊
    鲜鲜毛羽耀朝辉，红粉墙头绿树枝。
    日暖风轻言语软，应将喜报主人知。

欧阳修　夜宿中书东合
    翰林平日接群公，文酒相欢慰病翁。
    白首归田徒有约，黄扉论道愧无功。
    攀髯路断三山远，忧国心危百箭攻。
    今夜静听丹禁漏，尚疑身在玉堂中。

欧阳修　夜闻春风有感奉寄同院子华紫微长文景仁
    闰後春深雪始销，东风凌铄势方豪。
    阳生草木黄泉动，冰破江湖白浪高。
    未报国恩嗟病骨，可怜身事一渔舠。
    少年自与芳菲竞，莫笑衰翁拥弊袍。

欧阳修　夜闻风声有感奉呈原父舍人圣俞直讲
    夜半群动息，有风生树端。
    飒然飘我衣，起坐为长叹。
    苦暑君勿厌，初凉君勿欢。
    暑在物犹盛，凉归岁将寒。
    清霜忽以飞，零露亦漙漙。
    霜露本无情，岂有私蕙兰。
    不独草木尔，君形安得完。
    栉发变新白，监容销故丹。
    风埃共侵迫，心志亦摧残。
    万古一飞隼，两曜双跳丸。
    扰扰贤与愚，流沙逐惊湍。
    其来固如此，独久知诚难。
    服食为药◇，此言真不刊。
    但当饮美酒，何必被轻纨。

欧阳修　夜意
    蕙炷炉薰断，兰膏烛艳煎。
    夜风多起籁，晓月渐亏弦。
    鹊去星低汉，乌啼树暝烟。
