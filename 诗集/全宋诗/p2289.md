<!-- { "loadSidebar": true } -->
    一拳拳倒黄鹤楼，一踢踢翻鹦鹉洲。
    咄，篱边燕雀空啾啾。

释如净　偈颂十二首
    元正启祚，万物咸新。
    伏惟大众，梅开早春。

释如净　偈颂十二首
    半年喫饭坐鞔峰，锁断烟云千万重。
    忽地一声轰霹雳，帝乡春色杏花红。

释如净　偈颂十六首
    灵灵而时时昧，不得月随流水。
    历历而处处混，不得雨逐行云。

释如净　偈颂十六首
    山披锦云而烂成春意，水含碧月而淡存秋容。
    恁麽也恁麽，说似曾不中。
    黄头并碧眼，消息子难通。

释如净　偈颂十六首
    是不是是江光铺练，非不是非花岳叠锦。
    举竟合成什麽边事，三界无法何处求心。

释如净　偈颂十六首
    金牛弄得烂银蹄，耕破劫空田地开。
    不带泥痕今古路，牧童痚笛入云来。

释如净　偈颂十六首
    善行者不移双足，善入者不动双扉。
    清秋夜冷波心月，谁问安禅友亦稀。

释如净　偈颂十六首
    不劳澄九鼎，流动百花新。
    木鸡前树报，月磨萝镜轮。

释如净　偈颂十六首
    一花开五家宗要，一味缀九室诀机。
    朝朝暮暮只斯是，何用琼林觅玉枝。

释如净　偈颂十六首
    一机织作锦衣裳，是可太平君子床。
    只许宝山堆这里，细把玉鎝贞上方。

释如净　偈颂十六首
    时节因缘佛性义，共移灵棹渡头舟。
    玉麟带月离云汉，金凤衔花下彩楼。

释如净　偈颂十六首
    无明暗室勿入近，暮日江山相映红。
    处处烟尘收不得，早来晚去失真风。

释如净　偈颂十六首
    云形水意拥通身，德用不孤道正亲。
    年少风流犹一段，花棚铺锦蝶飞频。

释如净　偈颂十六首
    心田法地有灵苗，不动金锄耕步休。
    何事长松修竹下，风师雨客逐春秋。

释如净　偈颂十六首
    净妙妙时解活计，露堂堂处有家风。
    须知脱体卓然道，廓落圆通是个宗。

释如净　偈颂十六首
    如何是四稜蹈地，入三摩存分别智。
    若是有事而不通，知未知伊彼元气。

释如净　偈颂十六首
    到纯无学处，语路若何生。
    意气天然别，神笔画不成。

释如净　偈颂十六首
    一粒曾生无相田，异苗繁茂试机先。
    庄严劫佛借他力，双树荫凉本自然。

释如净　偈颂十首
    回避无门，此门大开。
    家私都脱尽，平白起风雷。

释如净　偈颂十首
    黄金妙相，著衣喫饭。
    因我礼你，早眠晏起，
    咦，谈玄说妙太无端，
    切忌拈花自热瞒。

释如净　偈颂十首
    无衫歌扇，花鼓拍板。
    总是者个戏棚，卖弄许多伎俩。
    咦，任他千圣出头来，
    立在下风高著眼。建法幢，
    立宗旨，明明佛敕曹溪是。

释如净　偈颂十首
    西来祖意庭前柏，鼻孔寥寥对眼睛。
    落地枯枝才{左足右孛}跳，松萝亮鬲笑掀腾。

释如净　偈颂十首
    深山岩崖问，石头大小答。
    崖崩石迸裂，虚空闹聒聒。

释如净　偈颂十首
    一言相契即住，笑面花开玉树。
    诸方恁麽点头，瑞岩划地恶辣。
    咦，拳头无私绝后看，
    瞿昙顶上活鱭鱭。

释如净　偈颂十首
    十二峰前上戏棚，那吒赤脱点天强。
    屈烦鼓笛低头舞，弄丑真堪笑一场。

释如净　偈颂十首
    秋风清，秋月明，大地山河露眼睛。
    瑞岩点瞎重相见，棒喝交驰验衲僧。

释如净　偈颂十首
    今朝日南长至，黑豆生芽。
    大众恭惟懽庆，铁树开花。
    如何结果，龙驰虎骤，
    撒土抛沙。

释如净　偈颂十首
    瑞岩一只破木靴，几个搀来尽要拕。
    唯有老僧能踢脱，出门赤脚笑呵呵。

释如净　讲人更衣
    老胡教网漫天阔，当甚多年椀脱丘。
    勘破转关千圣外，别行条贯结冤雠。

释如净　接待
    饭箩无底乾坤窄，舀出炎炎热铁丸。
    烂断饥肠重瞥地，佛魔无处辨来端。

释如净　敬溪翁
    揭翻古剡岸云开，峻发清机劈箭来。
    裂转面皮乾剥剥，万山奔浪笑咍咍。

释如净　礼真歇塔
    歇尽真空透活机，儿孙相接命如丝。
    今无倒指空肠断，杜宇血啼花上枝。

释如净　临济赞
    捏个空拳，嚇杀天下。
    这般祖师，畜生驴马。

释如净　牧翁
    自家鼻孔自家穿，自家绳索自家牵。
    自家忽地都忘却，一笛清风送楚天。

释如净　南山律师
    优波离后身，韦将军捧足。
    布衣真童男，瓦缽天厨食。

释如净　牛图
    柳堤烟敛春风静，鼻孔辽天一牯牛。
    拽转通身依旧黑，野花芳草转风流。

释如净　普化赞
    者汉走从何处来，鼓合临济白拈贼。
    铎声摇撼动风雷，至今大地俱狼藉。

释如净　起净慈方丈
    方方一丈牯牛栏，佛祖驱来要透关。
    聊借眉毛相架搆，遮天盖地黑漫漫。

释如净　泉大道赞
    棒头挑起葫芦，手里伸出钵盂。
    噇酒噇肉破落户，天上人间大丈夫。

释如净　善财赞
    捏住乾坤粉一团，大人刚被小人瞒。
    机先若具机先眼，走杀从教起衅端。

释如净　四睡图赞
    拾得寒山，老虎丰干。
    睡到驴年，也太无端。
    咦，蓦地起来开活眼，
    许多妖怪自相瞒。

释如净　送觉兄归洞庭
    觉尽还源见本心，洞庭无盖碧沈沈。
    衲僧不作这伎俩，浪急风高意转深。

释如净　送亮藏主谒碧云
    咬狗猪汉烂泥团，撮著参天剑刃寒。
    转入春风开笑眼，桃花红照碧琅玕。

释如净　送僧
    生逼猢狲坐铁砧，一槌天地尽崩沈。
    横来竖去呵呵笑，喫饭噇眠迈古今。

释如净　送僧见明极和尚
    机丝抽尽万缘平，休倚寒岸转路程。
    千圣不携无影像，那边借伴月华明。

释如净　送蜀僧得母书归乡
    雁落秋空剥万金，寥寥一片老婆心。
    先天后地难回互，风争恩深冤亦深。

释如净　颂古八首
    清贫三盏便轻酬，万晨曹门出郑州。
    尽情斫却月中桂，恼乱春风卒未休。

释如净　颂古八首
    唤一声兮应一声，两个分明好弟兄。
    倒却门前刹竿著，芳草漫天荆棘生。

释如净　颂古八首
    钟声披起郁多罗，妙用灵通变化多。
    贼是家亲须扫迹，太平无象始安和。

释如净　颂古八首
    万物朝元不较他，拈来直截辨譫讹。
    游春浪子风流甚，卖弄三文黑老婆。

释如净　颂古八首
    肘后蓦生闲络索，风前忽布闹叉撑。
    那吒八臂空惆怅，夜半三更白昼行。

释如净　颂古八首
    张来张打油，李来李打油。
    通身骨辘转，打得最风流。
    
    
释如净　颂古八首
    一个乌梅似本形，蜘蛛结网打蜻蜓。
    蜻蜓落了两片冀，堪笑乌梅咬铁钉。

释如净　颂古八首
    策起眉毛答问端，亲曾见佛不相瞒。
    至今应供四天下，春在梅梢带雪寒。

释如净　颂古五首
    无忧树下浴婴孩，清晓蔷薇带露开。
    转过衲僧相见处，后槽驴马出胞胎。

释如净　颂古五首
    六年落草野狐精，跳出浑身是葛藤。
    打失眼睛无处见，诳人刚道悟明星。

释如净　颂古五首
    金乌飞上玉阑干，黑漆崑崙对面看。
    毕竟这些传不得，落花流水太无端。

释如净　颂古五首
    一桡劈口虚空破，三点驴头覆却船。
    父子至今俱不了，江湖波浪错流传。

释如净　颂古五首
    衲衣下事火烧山，腊月家贫彻骨寒。
    堪笑连延曾未息，眉毛焦赤面皮乾。

释如净　提觉太尉张求颂
    平生道德迈前贤，著汉衣冠拜汉天。
    自是名高闲不得，阿难依旧世尊前。

释如净　听松风布袋赞
    松风鸣，侧耳听，
    扪腹而笑，贼精贼精。
    咦，千古万古得人憎。

释如净　听松风布袋赞
    靠个布袋瞌睡，平地突出毒刺。
    有人一踢踢翻，天下脚跟出气。

释如净　涂田
    劄断潮头大海枯，十方公界佃官租。
    寥寥万古平如掌，不许傍人扬契书。

释如净　维摩赞
    大病现前，乾坤一默。
    老而不死，是谓之贼。
    贼贼，春风啼鸟花狼藉。

释如净　无用顶相赞
    打杀宣州花木瓜，爆出越州翁木大。
    血滴滴风衮剑轮，黑漫漫弥天罪过。
    咦，描邈者个贼头，
    三千里外谁耐面热而汗迸流。

释如净　相士
    月落沧溟夜渺漫，衲僧面目太寒酸。
    拟将祸福轻偷眼，恶浪狂风衮乱山。

释如净　言法华赞
    脚下长拖破木履，口内不知道甚底。
    恼乱风光没奈何，南北东西无定止。

释如净　圆觉图赞
    一队猪狗汉，围绕业识幢。
    只管要说傍人罪过，不知败缺自己贼趀。
    {困木换力}，太平无象打一椎，
    惊破虚空闪电飞。

释如净　源山主求赞顶相
    个是净慈毛和尚，口言祸福有定当。
    逐日随缘去赴斋，是谓两脚功德藏。
    雕装千佛，右砌两廊。
    判断一切魍魉鬼，主管五百罗汉堂。
    至於修桥造路，与夫浴主街坊。
    闻一切善事如蝇见血，闻一切恶事似蟹落汤。
    有时随搂搜，若万回老子懽喜。
    有时放歇蹶，若布袋和尚颠狂。
    得一文钱不曾落地，合十爪掌常乃谢天。
    只一味朴直，无些子壒尘。
    所以打动好事檀那，画出这般面觜。
    且道如何比拟，八月十五中夜凉，
    一轮月照西湖水。

