<!-- { "loadSidebar": true } -->
    江山千古仙人地，城郭三春刺史天。
    文士莫如今日盛，方袍更比别州偏。

程师孟　植{木庸}
    三楼相望枕城隅，临去重栽木万株。
    试问国人行往处，不知还忆使君无。

程时登　题唐显孝饶娥墓
    悠悠孤愤倚中流，饱阅川陵四百秋。
    水际丛祠犹昨日，人间抔土几荒丘。
    故乡爱说饶饶姓，往事空传柳柳州。
    满目夕阳凝睇久，桐花飞落钓鱼舟。
    松阴庭户枕清波，小立碑亭校旧讹。
    一念纲常行宇宙，几番风雨起山河。
    世间如此丈夫少。天下从渠女妇多。
    倚遍栏干千古意，登临不敢更高歌。

程时翼　哭郭若虚
    一枝夭矫摩云操，三尺光芒报国心。
    易水歌残声杳杳，□□月落夜沉沉。

程叔达　进敬天图
    自幸躬逢时盛治，人欣官备掌丝纶。
    频年馆阁更新进，屡世阶墀作近臣。
    忆昔中兴开六位，旋禅历数转双轮。
    祯符龙马南江出，宾录台垣北极陈。
    端拱时堂时御世，溯源清庙允尊亲。
    无为效舜惟恭已，受摄如尧只布仁。
    四海群生回泰运，万几一日起黎民。
    曾闻洪范平康福，尤守丹书敬胜身。
    昨见江湖虽饮马，将来京洛靖烽尘。
    吾儒所学惟诚正，稽古钦哉有诫询。
    四国八风生万象，九重一语定三辰。
    遥祈天鉴纳遗老，抃舞温和浑是春。

程叔达　喜贺恩减本州绢额
    出田不栽桑，抱布贸丝藏。
    恩诏光明烛，寒灯织室光。

程宿　旅舍述怀
    北山之北寄柴扉，茅屋参差倚翠微。
    老罢那知还作客，春深无奈苦思归。
    淹留恐复荒三径，潦倒宁堪护六飞。
    乘鹤双凫成底事，不应容易裂荷衣。

程镗　游大涤洞
    松风吹客衣，缥渺凌绝境。
    古洞不见日，篝灯入幽暝。
    苍苔晕石花，奔泉弄云影。
    仙游愿初遂，秋山魂未省。
    我生有宿约，结屋天柱顶。

程堂　题成都笮桥观音院自画竹
    无姓无名逼夜来，院僧根问苦相猜。
    携灯笑指屏间竹，记得当年手自栽。

程无凤　宝佑五年史院修高孝光宁四朝国史成上进九日明堂升侑高宗礼成进诗
    圣主严恭德意真，两仪合飨鉴精纯。
    九筵五室仪章旧，一祖三宗侑典新。
    风日盎温銮辂驾，月星明穊玉卮陈。
    元良式献邦家庆，共祝吾皇寿万春。

程无凤　宝佑五年史院修高孝光宁四朝国史成上进九日明堂升侑高宗礼成进诗
    格天盛德素躬全，脄蚸交通心即天。
    供币用将祈永命，奉粢端为告丰年。
    宽条日布民安业，捷帜星驰将护边。
    虎拜紫宸称贺处，祥光萦绕御炉烟。

程无凤　宝佑五年史院修高孝光宁四朝国史成上进九日明堂升侑高宗礼成进诗
    愚臣何幸际明时，才本痚庸玷宰司。
    未报圣恩怀夕惕，更叨使领侍亲祠。
    骏奔重屋仪文肃，鸡揭端门惠术施。
    归美惭微天保颂，畏威原继我将诗。

程无凤　淳佑己酉岁谒祖梁将军忠壮公庙
    有美英姿七尺长，桓桓威武孰能当。
    保州萧史来依德，拒逆侯生竟败亡。
    爵受重安持督节，谥书忠壮配高皇。
    堂堂庙宇黄牢下，暮鼓晨钟不暂忘。

程无凤　和竹坞过曹柘岭
    午难喔喔岭头闻，下岭相将日已曛。
    跨涧小桥斜贴水，悬崖峭壁冷生云。
    青帘渐唤新从事，白壁犹存旧墨君。
    桑柘渐浓麻麦秀，田夫村妇总欣欣。

程无凤　虎头岩
    共趁云龙会，尔何独负嵎。
    猝逢惊履尾，孰视稍摩须。
    野老与相狎，行人畏不趋。
    敢烦猿臂手，射此老於菟。

程无凤　居然庵
    山人坐题山水清，一空霁色无阴晴。
    虚堂夜看星斗落，老鼎昼汲风泉烹。
    杯间聊学蔬笋气，云外远飘弦诵声。
    晦翁溪斋二三友，神游於此留其名。

程无凤　句
    渔翁收纲处，衰柳自穿鱼。

程无凤　明堂大礼庆成诗
    圣心翼翼对苍穹，蒇事明禋协肃雍。
    玉辂晓升香雾滃，紫坛夜款瑞烟浓。
    风声应律谐箫管，月色澄空映璧琮。
    丹凤楼前施恩溥，欢呼三祝效尧封。

程无凤　明堂大礼庆成诗
    森严羽卫拥和銮，咫尺龙颜侍至尊。
    禋祀仪文勤圣问，敬天实意进刍言。
    百神受职来鸿祉，多士承休肃骏奔。
    右飨不常威可畏，载歌周颂报皇恩。

程无凤　同山窗游黄山
    解鞍小憩索胡床，五载重来两鬓霜。
    庭下幽花迷蛱蝶，屋头乔木弄笙簧。
    棣华喜遂团栾乐，柳絮从教上下狂。
    明月浮丘访仟伯，径迷芳草马蹄香。

程无凤　游清泉寺
    为爱山房峭绝，十年两借禅床。
    松声夜半清枕，洗尽世间笙簧。

程骧　赵子固水仙图
    几日东风雨乍晴，独骑官马绕湖行。
    诗成酒力都消尽，人与仙花一样清。

程珦　咏濯缨亭
    西园胜迹名天下，唐相经营用意工。
    岛屿回环压湖面，楼台重复倚云空。
    濯缨泉洁存遗迹。促轸亭空想旧风。
    公暇未应无客会，春游更喜与民同。

程珦　游寿安山示二子熙顥
    藏拙归来已十年，身心世事不相关。
    洛阳山水寻须遍，更有何人似我闲。

程炎子　次郡太守刘朔斋秋晚谒谢杋亭小饮三首
    鞭摇五马踏沙隄，秋晚除书下紫泥。
    藓壁篆碑猿捧砚，松关吟句鹤分题。
    裴休故宅今为寺，谢杋闲官昔仕齐。
    太守宴归宾客从，数声山鸟日西。

程炎子　次郡太守刘朔斋秋晚谒谢杋亭小饮三首
    一祷心香雨例晴，万家和气酿成醺。
    时方入到昭亭路，风已吹开叠嶂云。
    话向禅中参冷淡，心於静处息纷纭。
    麦畦邂逅长沮语。想彻黄堂亦喜闻。

程炎子　次郡太守刘朔斋秋晚谒谢杋亭小饮三首
    掀髯一笑倚危阑，面面青山不厌看。
    霜染丹枫秋色绚，日烘紫菊露痕乾。
    鹊炉火慢熏龙脑，蟹眼汤新瀹凤团。
    回簇绛纱城郭晚，老梅吹角雁拖寒。

程炎子　登高感兴
    破帽西风里，龙山忆孟嘉。
    白衣谁送酒，黄菊自开花。
    塞远书传雁，天昏墨点鸦。
    凭高穷北望，何处是中华。

程炎子　登新安五岭
    五岭崎岖一步难，白云兼雾羃中间。
    行人莫道山多险，更有人心险似山。

程炎子　古梅
    水边山脚友渔樵，梅欲窥人故故招。
    树剥龙鳞黏碧藓，枝翘鹤膝糁红椒。
    诗如老杜吟东阁，梦约逋仙过断桥。
    好待月窗清影瘦，传他神子上生绡。

程炎子　归日
    去时雪学杨花舞，归日花如雪样飞。
    何事杨花并雪絮，送人西迈送人归。

程炎子　和赵守独游水西寺
    吟月歌风酒力微，独寻幽壑叩禅扉。
    泊隄小艇迎人渡，入水闲云伴鹤飞。

程炎子　饯周东岩之石门访汾阳氏并呈友人
    漫浪江湖脚，周游到石门。
    能迎徐孺子，知有令公孙。
    话雨灯辉座，酬春酒滟樽。
    况逢朋友在，一见必温存。

程炎子　蜡梅
    画楼人醉烛高烧，滴在寒枝蜡未消。
    蕊撇打莺金弹滑，花悬驱雀彩铃摇。
    歌儿戏拍供檀板，妆女轻裁贴翠翘。
    酒揭黄封诗嚼淡，时匀乳蜜过山腰。

程炎子　暮春
    花飞檐语恰经旬，强半韶华断送频。
    三月便晴三十日，一年只有一分春。
    酒甘不饮心如醉，诗苦耽吟味越真。
    欹枕北窗清梦觉，落红啼鸟伴幽人。

程炎子　山中杂诗
    侧耳桥边听，声声在翠微。
    自甘留此坐，何苦劝人归。
    院悄惊春昼，山空恋夕晖。
    得如鸥与鹭，对我欲忘机。

程炎子　山中杂诗
    昆仑初凿破，大巧夺天真。
    竹锁三更月，桃酣几度春。
    山空闻鹤唳，溪远卜鸥邻。
    为拂留题石，松摇露滴身。

程炎子　水乐洞
    南山水乐洞，窈窈白云深。
    满耳笙歌者，谁能一洗心。

程炎子　四安舟中
    多行三两日，犹在四安舟。
    天正当寒夜，人偏作远游。
    风高云叶动，江阔浪花浮。
    会得幽閒趣，唯应是白鸥。

程炎子　题如庵
    脱略机关一散人，清於兰畹抱幽馨。
    抚松细嚼渊明句，瀹茗闲笺陆羽经。
    春对风光秋对月，晓观云气夜观星。
    世间局面多翻覆，着数虽高亦懒听。

程炎子　天台陈山夫寄别用韵
    断烟荒草共幽幽，斜雨抛丝织晚愁。
    鸥鸟似知人乍别，飞来飞去渡船头。

程昫　团练统制程公全哀挽
    江迹留空垒，牙枭谶异徵。
    报君忠贯日，吞虏气填膺。
    死战悲杨业，生降唾李陵。
    哀荣褒典存，主上已中兴。

程昫　团练统制程公全哀挽
    举宗南渡日，相恃得元戎。
    谱系通江左，家声愧洛中。
    一捧埋宝剑，三锡负彤弓。
    谁念辕门士，哀歌彻昊穹。

程以南　登晒蓑台
    晒蓑台子上，载酒共跻攀。
    竟日何妨醉，看云终是閒。
    千丝平岸柳，一发别州山。
    颇亦关乡念，春深未得閒。

程以南　见方虚谷后自述
    清泠空想离骚国，至理难穷太极图。
    知有老人圮下履，恨无鸿宝枕中书。

程以南　句
    欲居东西瀼。

程以谦　游涪溪
    忆昔经行古十秋，重来创见古东楼。
    涪溪天造浑无恙，铁锁云横欲断流。
    两客后来谁更重，一樽今日意慵浮。
    怀人万古高山仰，剩喜{上攵下寅}缘得再游。

程以谦　游涪溪
    重忆□都扰扰时，自怜解事作痴儿。
    风场鹤唳从渠骇，斗折蛇行笑我危。
