<!-- { "loadSidebar": true } -->
    熏羞篆鼎供，醉梦纸帐傍。
    赖君润色工，着我怀袖藏。
    太繁厌易启，所取廉毋伤。
    谁为语逋逊，持此同相羊。

李曾伯　题推篷梅轴
    片玉漏春色，恍逢江路傍。
    中山费巧思，寿阳矜轻妆。
    精神盈一握，标格压众芳。
    彷佛水边影，有无风前香。
    卷舒适人意，推敲挠予肠。
    形太仆草玄，谱系根花光。
    勿谓数枝隘，中寓千丈强。
    晏不满几尺，焉用张堂堂。
    桃李空满园，愧死安敢当。
    太羹少为贵，鼎鼐滋味长。
    只愁楮君弱，蠹鱼食春阳。
    慎勿示肉眼，收付奚奴囊。

李曾伯　题宣公祠
    凛凛清规百世师，功名仅见奉天时。
    忠谋任起奸谀忌，感涕宁无士卒思。
    落日桑榆存旧迹，西风芦苇护荒祠。
    忠南流落何遗恨，留得良方遗后医。

李曾伯　题宜兴庵壁
    禅榻一觉睡，冬宵五更长。
    窗递清风入，枕边松柏香。

李曾伯　题宜兴庵壁
    秋尽菊都荒，蜂犹采蜜忙。
    何如龟缩壳，此际已深藏。

李曾伯　题宜兴庵壁
    拂石坐小桥，临流俯清泚。
    松声与禽声，可以醒吾耳。

李曾伯　题越观和方孚若韵
    檐阴寂寂转西迟，检点春工倍费诗。
    烟树郁苍何处洞，雨苔斑驳旧人碑。
    清泉白石仙游地，芳草绿阴晴昼时。
    目送水云谁领会，沙鸥点点柳丝丝。

李曾伯　题张医谕活庵
    用药如用兵，命医犹命将。
    医良则身安，将良则师壮。
    表里孰虚实，存亡在俯仰。
    能出康济方，忧虑危急状。
    活法虽指间，活机寓心上。
    活国与活人，一忠乃可仗。
    我原将皆方虎医扁仓，四海生民举无恙。

李曾伯　同罗季能章成父张子直登樊城制胜楼
    避愁聊复上层楼，上到层楼转更愁。
    杳杳青烟榆夹塞，鳞鳞翠浪麦平畴。
    山连楚甸三千里，地隔中原四百州。
    立尽栏干夜领会，沧波渺处起沙鸥。

李曾伯　挽别大参二首
    几历藩垣一节勤，归来两地会风云。
    调知白雪阳春别，香到黄花晚节闻。
    夷锹犹知问中立，朝廷惜竟老希文。
    台躔夜折空追叹，留得甘棠满楚郧。

李曾伯　挽别大参二首
    早年公已阿戎知，几与征西履屐随。
    百六椽间无足纪，二三子侧每相思。
    重来荆渚平生若，宁复苕溪一见之。
    哀此哲人今已矣，诗兮岂但哭吾私。

李曾伯　挽陈勉斋文昌二首
    几年间气一全才，天以经纶属勉斋。
    动盛十年词两制，寿开九袠位三阶。
    公於南国恩尤在，人惜东山望莫偕。
    岁晚倏闻梁木坏，君王应亦为伤怀。

李曾伯　挽陈勉斋文昌二首
    忆昨从军辱己知，不图二纪踵前规。
    人非城是黄粱梦，地老天荒白发悲。
    堕泪忍看羊祜传，伤心徒和魏公诗。
    勉旃衣钵芝兰事，传取清风百世师。

李曾伯　挽大资节使史国公三首
    德齿明时冠，诗书正派深。
    修名在原隰，雅志已山林。
    眼历四朝事，神交千圣心。
    老成天不憗，大雅有遗音。

李曾伯　挽大资节使史国公三首
    早袖经纶手，传之柱石材。
    无心到孤棘，有德付三槐。
    五鼎方身飨，两楹俄梦回。
    百年流泽远，衮衮几公台。

李曾伯　挽大资节使史国公三首
    昔缀都曹后，升堂拜父师。
    达尊廑异盼，国士沐深知。
    鹤发人何在，蝇头字尚遗。
    遣车无路送，挥泪挥丰碑。

李曾伯　挽龚致政二首
    师友龟山出，世家熊楚来。
    决科轻地芥，种德付许槐。
    禄享千钟养，年登九袠开。
    可为朝野惜，袖手老其才。

李曾伯　挽龚致政二首
    绣节荣分使，斑衣喜拜亲。
    方将昌厥后，岂必在其身。
    其馆仙游远，佳城瑞气新。
    九原看厚报，衮衮耀丝纶。

李曾伯　挽观登使郑尚书
    许史推华阅，欧韩策隽名。
    风流接南渡，步武到西清。
    玉帐劳筹笔,彤墀识履声。
    壮怀驰万里，谁坏国金城。

李曾伯　挽观登使郑尚书
    秉钺岷峨去，分弓淮海游。
    安危勤阃略，得失假家谋。
    不易猗兰操，何伤薏苡羞。
    盖棺公论定，知罪付春秋。

李曾伯　挽观登使郑尚书
    忆昨从游日，乌奴桃李春。
    通家联雅好，入幕而佳宾。
    绿野归心切，丹山旧迹陈。
    九原多感怆，掩袂重伤神。

李曾伯　挽何司令二首
    太学何蕃誉，当时蔼帝乡。
    五联棣华萼，三折桂枝香。
    司社腾声望，题舆迓宠光。
    奇才今已矣，流庆在虹梁。

李曾伯　挽何司令二首
    忆昨初倾盖，同登巴岳楼。
    江淮重邂逅，幕府屡绸缪。
    梦绝秋城柝，人随夜壑舟。
    潜山归路杳，草木亦凄愁。

李曾伯　挽蹇都官
    风概推诸老，霜台伟壮游。
    握兰宜入从，剖竹乃为州。
    早为庭闱佚，晚犹乡国忧。
    甘棠遗笏在，衮衮有公侯。

李曾伯　挽蹇都官
    倾盖荆州日，扬旌兰澧时。
    相为王中虑，犹以岁寒期。
    笔寄嗟麟绝，言忠勿驷追。
    典型今已矣，老泪不胜悲。

李曾伯　挽李楼山观文三首
    展也岷峨秀，钟为柱石臣。
    直声留谏纸，硕望压朝绅。
    群议王师锐，孤忠主听陈。
    天其昌我宋，尧舜致君民。

李曾伯　挽李楼山观文三首
    两登枢辅地，一武宰衡班。
    利泽才膺寸，良方缩肘间。
    重为千载惜，竟老十年闲。
    回首西州梦，吴中第几山。

李曾伯　挽李楼山观文三首
    相从剑南幕，公壮我丁年。
    寘彼诸生后，荐之明主前。
    承颜台衮近，托迹午桥边。
    壤厦千秋隔，潸然老泪涟。

李曾伯　挽史鲁公
    经济由身致，安危主意深。
    威名振华夏，岁月付山林。
    世望一老在，天胡二竖侵。
    盖棺公论定，不泯是人心。

李曾伯　挽史鲁公
    自出权衡下，当从履屐间。
    旧游今历落，往事几危艰。
    纪德哀辞痛，酬知老泪潸。
    哲人今已矣，魂梦绕鄞山。

李曾伯　挽蜀帅赵侍郎二首
    蜀赖宗臣力，剑光星斗高。
    位才登豹尾，身几付鸿毛。
    节概公何慊，时艰运适遭。
    岷山如不坏，难泯此忠劳。

李曾伯　挽蜀帅赵侍郎二首
    西证膏肓急，人推仓扁医。
    惜哉当局晚，为此历阶谁。
    公在民犹望，公在民犹望，
    公亡事转顾。忠魂千古在，
    近有紫岩知。

李曾伯　挽吴鹤林尚书三首
    凤翥鹤林邑，来仪鸳鹭群。
    陈谟倾帝听，摛翰媲皇坟。
    位且践台斗，心惟寄岫云。
    诏纶方夜下，天曷丧斯文。

李曾伯　挽吴鹤林尚书三首
    一代儒臣表，三州吏治良。
    遗言了生死，新志尽行藏。
    昔梦崖何异，今知坡可方。
    百僚山下路，千载尚名香。

李曾伯　挽吴鹤林尚书三首
    宝屏倾盖早，公壮我丁年。
    入幕笑谈旧，升朝礼乐先。
    寄书榆柳外，觅句竹梅边。
    俯仰成畴昔，空余涕泗涟。

李曾伯　挽吴门昌母夫人二首
    懿范儒家出，灵台拂地平。
    活人裨惠爱，教子以忠清。
    康肃母无愧，中郎女有声。
    老天昭德报，兰桂满庭荣。

李曾伯　挽吴门昌母夫人二首
    庆事一门盛，修龄七袠强。
    纶封四大国，采侍两文昌。
    梦幻存真觉，动庸看显扬。
    家山空睇望，惜此令仪亡。

李曾伯　挽吴准斋二首
    持此四海准，得之前圣心。
    箪瓢富台阁，朝市等山林。
    说破先天易，流传正始音。
    太原千载后，思者甚于今。

李曾伯　挽吴准斋二首
    昨缀都人士，尝薰一片香。
    苍茫问淮浦，缱緅饯河梁。
    闻道机缘浅，予人风谊长。
    斯文其已矣，草木亦凄凉。

李曾伯　挽吴总干二首
    庆积家声远，材优官业长。
    胡然嗇诸用，竟尔老于乡。
    德与年何憾，人期后必昌。
    秦原空睇望，惜此典刑亡。

李曾伯　挽吴总干二首
    夙托弥甥列，常怀范叔寒。
    门阑多厚盼，樽俎有余欢。
    衣笥袍犹恋，书邮墨未干。
    官身羁执絜，清泪为君弹。

李曾伯　挽尤端明四首
    身际乾淳盛，家传祖笏棠。
    典型周大雅，人物鲁灵光。
    厚德千钧重，明时一鉴亡。
    哲人今已矣，梦卜负岩廊。

李曾伯　挽尤端明四首
    渡江无故老，文武少全材。
    金玉其相者，朝廷有几哉。
    銮坡资润色，虎帐壮规恢。
    盍展经纶蕴，登调鼎鼐梅。

李曾伯　挽尤端明四首
    自入乌公府，受知三十秋。
    水鱼承雅眷，风鹤记良筹。
    一意人才进，平居国事忧。
    丝桐宜束阁，谁似子期不。

李曾伯　挽尤端明四首
    忆昨趋湘水，公归问锡山。
    惜时为俗累，欠往拜师颜。
    不复亲温厉，畴其念险艰。
    莫持鸡炙去，老泪不胜潸。

李曾伯　挽虞沧江提刑三首
    南渡称名相，西来见嫡孙。
    蜀珍交友盛，雍国曲刑存。
    桂苑连鸣鹿，枫宸拟簉鵷。
    平生经济略，雅志在中原。

李曾伯　挽虞沧江提刑三首
    准旟三易守，髎辔两观风。
    欲扫龙庭穴，犹参虎幄弓。
    草余周圄绿，粟积汉屯红。
