<!-- { "loadSidebar": true } -->
    沧海变桑田，乾坤自今古。
    我来访灵踪，日落青山暮。
    玉殿琐清秋，霞裾隔烟雾。
    户外黄冠师，三问三不顾。
    骑麟翳凤凰，笑指虚无路。

杨冠卿　秋日自武林病归渔社李使君惠以长篇诵之再四沈疴脱然
    忆昨走京华，炎曦昼方赫。
    终日无一欣，梦绕旧泉石。
    西风趁惊波，兹焉挂帆席。
    千年辽鹤归，客屦户外积。
    雕胡饭新炊，云腴饮甘液。
    杞狗杂苓龟，夜吠更晨吸。
    荣华风中烟，得丧付儿剧。
    宁复效辕驹，长鸣悲伏枥。
    李侯金闺彦，气与嵩华敌。
    龙门世莫攀，冰鉴古无匹。
    駃騠千里骏，晨炊共蓐食。
    高吟动鬼神，落笔风雨疾。
    句诵血模糊，妙理难致诘。

杨冠卿　秋夜对酒用前韵
    夜雨急复疏，檐溜秋声滴。
    虚堂梦乍惊，青灯余四壁。
    牢愁推不去，濁酒讵能涤。
    蒲萄出西凉，瓶耻无余沥。
    兀坐倚枯木，栖心寄禅寂。

杨冠卿　秋夜吟
    铜壶漏涩秋宵永，翠梧叶落敲金井。
    锦帐香消枕玉寒，惊回昨梦难重省。
    起来刁斗连营静，碧云飞下征鸿影。
    蛮笺谁遣寄相思，鏁窗笑剪并刀冷。

杨冠卿　壬午杂诗
    黄屋非尧意，讴歌有启归。
    德参羲昊古，事与汉唐非。
    喜气传千嶂，皇几浃九围。
    胡亡固无日，智勇旧沈机。

杨冠卿　壬午杂诗
    寒甚王亲驾，春归虏请和。
    北军方拥众，小戍或投戈。
    形势中朝壮，衰离伪境多。
    燕云可中裂，岂限白沟河。

杨冠卿　壬午杂诗
    不逆凶渠诈，当须报使回。
    君恩固宽大，虏意每嫌猜。
    义举初难废，兵端莫浪开。
    要知情伪审，往事验方来。

杨冠卿　壬午杂诗
    关风攻城战，淮东却敌兵。
    败亡初妄作，狼狈坐虚名。
    贼势虽亡命，君心实好生。
    不知他日事，谁筑受降城。

杨冠卿　壬午杂诗
    已分依人老，犹期振袂不。
    有愁供白发，无力买青山。
    北驾方传跸，西师已度关。
    孤臣忧国泪，东首落余潸。

杨冠卿　壬寅夏五月将治严陵之装欲用李长吉故事买奚奴负诗囊以归呈谷隐赵
    少年学书剑，矫首睨八荒。
    阊阖记昔游，霞佩高颉颃。
    一跌下青云，意气久不扬。
    乞取平头奴，提携古锦囊。
    归钓富春濑，濯缨歌沧浪。

杨冠卿　壬寅仲冬晦日同吴监丞游延祥宫延祥盖和靖所居也
    霜日炫晴昼，湖光掠眼明。
    散策事幽讨，出门聊意行。
    柳塘和靖居，宫殿若化成。
    霞裾赤城仙，笑语相逢迎。
    云腴饮甘液，琅函披内经。
    趺坐纵名谈，妙处俱忘形。
    须臾启灵鏁，台沼列万楹。
    迳路通深杳，宫花不知名。
    石泉鸣佩环，松篁奏竽笙。
    髣髴如钧天，音韵锡韺{泾氵换音}。
    吾皇香案臣，笔力雕阳春。
    危亭倚高寒，意气干青云。
    饮酣视八极，神驰白玉京。
    日月看跳丸，羲轮忽西倾。
    归来十里塘，问讯江梅英。
    断桥流水香，一枝疏影横。
    烟淡月昏黄，清於玉壶冰。
    锦囊搜好句，山阿纪前盟。

杨冠卿　塞上雪中
    雪色迷江国，人谁入蔡城。
    窗虚元自白，梅破不胜清。
    佳客苦难唤，清尊只细倾。
    吾衰便静退，不忍浪谈兵。

杨冠卿　塞上与郑将夜饮
    白发将军夜枕戈，楼兰未斩奈愁何。
    挑灯看剑泪如洗，那听萧萧易水歌。

杨冠卿　塞上与郑将夜饮
    几年京洛暗胡尘，老上龙庭恨未焚。
    安得君王倚天剑，提携直上决浮云。

杨冠卿　三辅黄图载赵飞燕太液池结裾游宋公鸡跖载飞燕太液池归风送远曲俱
    饮飞挟宸舟，彩鷁粲云母。
    波涵太液秋，影动灵鼍吼。
    观云棹水撷菱蕖，冯夷击鼓群龙趍。
    飘飘仙袂随风举，帝怜飞燕结缨裾。
    当时得意更深眷，承恩日在昭阳殿。
    兹游奇绝冠平生，三十六宫俱健羡。

杨冠卿　三辅黄图载赵飞燕太液池结裾游宋公鸡跖载飞燕太液池归风送远曲俱
    瑶池翠水波粼粼，日暮寒生碧草春。
    阿娇厌賏黄金屋，来歌送远归风曲。
    仙乎去故而就新，歌声嘹亮遏行云。
    黄鹄一去无消息，入间有情泪沾臆。

杨冠卿　山阿步月吟
    游子莫何之，揽衣出京华。
    松舟逐桂檝，渺然下惊波。
    夜久群动息，明星耿斜河。
    维舟乱石间，步月前山阿。
    霞佩凌空仙，瑶章方咏歌。
    见我若旧识，问讯今如何。
    我欲从之游，长啸入云萝。
    可仰不可攀，高峰郁嵯峨。

杨冠卿　山茶
    绿叶巃嵷襯渥丹，疏林残雪尚班班。
    先驱特为东君至，怕向春风桃李间。

杨冠卿　商妇吟
    妾本良家子，嫁作商人妇。
    荡子去不归，幽闺长独守。
    平生松柏心，岁晚柯叶茂。
    飘絮乱因风，肯若道傍柳。
    朝来寻侄娣，典衣换春酒。
    邮签访水程，去问夫健否。
    白面谁家郎，下马清豨口。
    却立不肯前，邀妾相先后。
    宁知天壤间，贵贱从其偶。
    妾身虽同涂，妾心终不负。

杨冠卿　少年乐用李贺韵
    青云年少欢娱地，脆弦繁筦东风里。
    金狨醉倚玉骢骄，归去画桥临绿水。
    钗梁斜亸云鬟坠，锦帐美人初睡起。
    促上红茵翻舞袂，春愁不展眉峰翠。

杨冠卿　诗僧常不轻以梅花句得名于时雪后踏月相过论诗终夕退得二绝以谢
    十年袖里梅花句，梦绕江南烟雨村。
    今日相看更愁绝，天低云淡月黄昏。

杨冠卿　诗僧常不轻以梅花句得名于时雪后踏月相过论诗终夕退得二绝以谢
    荒江落日孤鸿影，远趁幽人踏月来。
    雪屋云林淡相对，月边依约有寒梅。

杨冠卿　始觉
    始觉躬耕晚，从谁话此情。
    但能安食息，敢复计声名。
    留滞烦书信，驱驰愧友生。
    有怀愁不尽，归鸟暮云横。

杨冠卿　适安旅次
    山郭萧条晚，秋堂窈窕深。
    轻寒笼暮霭，横吹度疏砧。
    丛竹深藏翠，孤云带晚阴。
    淹留有幽趣，不碍短长吟。

杨冠卿　适安旅次
    槛蒲行碧瘦，林叶得红深。
    客子倦长夜，居人催暮砧。
    风梢窗纸急，月转药栏阴。
    高枕已无睡，寒蟩休苦吟。

杨冠卿　水亭晚坐
    烟波渺涉白鸥双，远树微红襯夕阳。
    坐久江风起苹末，冯夷借我一襟凉。

杨冠卿　四纹四时
    轻风透幕罗衾薄，满萼娇红缀小桃。
    明月对愁萦锦字，断弦空暗紫檀槽。

杨冠卿　四纹四时
    冰盘莹静风帘阖，酪粉尝残日影曛。
    棱枕印红斜玉颊，碧衫揎袖整轻云。

杨冠卿　四纹四时
    纹簟浥香余汗粉，绿眉攒恨旧愁新。
    焚香夜拜初生月，暮色窗纱薄雾匀。

杨冠卿　四纹四时
    霜惊叶落催寒晓，梦破人愁觉夜长。
    香暗折梅初点玉，镜鸾呵手试新妆。

杨冠卿　祀明堂
    总章备物严秋乡，尊祖合同规汶上。
    宰臣恭肃相明禋，精意潜交通脄蚸。
    殊庭朝荐燎烟升，阴云剥落天日明。
    百神骏奔风马下，休嘉协应年谷成。

杨冠卿　崧高诗为九江赵使君寿
    崧高维岳，四方之极。
    维岳降神，生此王国。

杨冠卿　崧高诗为九江赵使君寿
    绵绵瓜瓞，莫莫葛藟。
    周公之孙，齐侯之子。

杨冠卿　崧高诗为九江赵使君寿
    柔惠且直，小心翼翼。
    王亲命之，南国是式。

杨冠卿　崧高诗为九江赵使君寿
    尽瘁以仕，不懈于位。
    四方于宣，南国之纪。

杨冠卿　崧高诗为九江赵使君寿
    之纲之纪，允文允武。
    荆舒是懲，四方无侮。

杨冠卿　崧高诗为九江赵使君寿
    旱既太甚，以祈甘雨。
    零雨其濛，介我稷黍。

杨冠卿　崧高诗为九江赵使君寿
    黍稷彧彧，去其螟螣。
    实维丰年，我庾维亿。

杨冠卿　崧高诗为九江赵使君寿
    万亿及秭，物其旨矣。
    此邦之人，云胡不喜。

杨冠卿　崧高诗为九江赵使君寿
    周邦咸喜，式歌且舞。
    于时语语，厥声载路。

杨冠卿　崧高诗为九江赵使君寿
    其告维何，自今以始。
    俾炽而昌，既多受祉。

杨冠卿　崧高诗为九江赵使君寿
    永锡难老，眉寿保鲁。
    以佐天子，为周室辅。

杨冠卿　崧高诗为九江赵使君寿
    我来自东，小大稽首。
    是用作歌，以介眉寿。

杨冠卿　送堵修远归湖城
    十载读书松竹林，壶觞歌咏有知音。
    君今别我市朝去，谁伴寒窗拥鼻吟。

杨冠卿　送堵修远归湖城
    云卧江村烟树林，悬知出岫本无心。
    亭舦若也有归雁，得句不妨频寄音。

杨冠卿　宿前岗铺
    老去心犹壮，天边岁欲除。
    喜行新过路，如读未看书。
    溪水萦回净，人家远近居。
    梅花正愁绝，薄暮雨疏疏。

杨冠卿　唐刘云有所思云玉井苍苔古院深桐花落地无人扫因用其语集古句次韵
    西征登陇首，薄暮有所思。
    所思郁不见，残云傍马飞。
    逢迎少壮非吾道，百壶且试开怀抱。
    黄帽青鞋归去来，桐花落地无人扫。

杨冠卿　题郭季宽晓耕宿钓二图
    牛角横素书，春犁破朝雨。
    鸿鹄志安知，功名心自许。

杨冠卿　题郭季宽晓耕宿钓二图
    羊裘晦山泽，貂蝉等鸿毛。
