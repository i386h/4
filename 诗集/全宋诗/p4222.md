<!-- { "loadSidebar": true } -->

郑伯熊　北园送关简州分得古字
    我歌白云篇，送君水云浦。
    歌罢水云寒，伫立听鸣舻。
    江湖昔在手，短蓑钓烟雨。
    轩裳误羁馽，滥趋群玉府。
    朱墨浪自妍，笔削竟何补。
    高鸿堕秋枕，归梦纷莫数。
    着鞭输子先，寤歌独怀古。
    中年况作别，心事复谁吐。
    故人分龙符，江色映修组。
    话旧定何时，新知日旁午。

郑伯熊　次韵陈粹瑞岩之什
    诗到南昌老更奇，固知流派自江西。
    滕王阁下秋涛壮，孺子堂前春鸟啼。
    我似痴蝇思骥尾，君如野鹤趁鸡栖。
    十年翰墨元犹白，不识微言为指迷。

郑伯熊　过万年山望罗汉岭上大松
    苍髯白甲老烟云，万大丛中独挺身。
    一柱擎天须此物，执柯它日属何人。

郑伯熊　黄岩县楼
    飞甍郁峥嵘，万井交错综。
    俯仰各有则，静以御群动。
    平时心匠微，斤斧袖不用。
    少施见其余，规画已惊众。
    姬公昔营洛，道德作梁栋。
    东家有余材，凤衰无复梦。
    帝方议明堂，行矣与君共。

郑伯熊　句
    胡床倚春风，池亭自花柳。

郑伯熊　清畏轩
    树蕙余百亩，世兰当路岐。
    清风一披拂，香气无不之。
    纫为楚累佩，辱我幽靓姿。
    小草生润底，雨露无恩私。
    不入儿女玩，岁晚得自持。
    所以古君子，清德畏人知。

郑伯熊　四月十四日至广陵
    春归村坞绿阴迷，又向山腰转马蹄。
    收尽雪芳犹采撷，割残云穗再扶犁。
    乡谣到处无音律，野饭黄昏只笋虀。
    惟有客愁消不得，隔溪篁竹子规啼。

郑伯熊　问津楼
    周道直如矢，亡羊古无有。
    利欲蚀本心，眼花大如斗。
    适燕南其辕，之越乃北走。
    四海阮嗣宗，臧否不挂口。
    一恸激流俗，新荑发枯朽。
    斯人向千载，此意谁复剖。
    问津非名楼，端以觉蒙蔀。

郑伯熊　婺舟道中
    笋舆时得并溪行，溪水秋来似鉴清。
    仰春云山劳眼力，临流照眼却分明。

郑伯熊　枕上
    飘风不崇朝，骤雨不终日。
    清寒入絺綌，御袷有余郁。
    天时不能调，人事那可必。
    清灯耿孤窗，万籁助飗飘。
    忧愁从中来，起坐发屡栉。
    丈夫属有念，功名乃余物。
    突兀万间屋，此意何时毕。
    长吟答寒螀，四壁转萧瑟。

郑伯英　放龟
    城中有四灵，麟凤神龙龟。
    凤翔兮千仞，麟兮不可羁。
    天用莫如龙，在在风云随。
    拙哉老督邮，何时列於斯。
    浪言莲上巢，甘作床下支。
    床支木为辱，刳剔良可悲。
    陂塘溢春水，爬沙闯晴羲。
    渔师舍网罟，掇取如拾遗。
    解甲伏磚硄，哀鸣极鸣咿。
    卜师更安忍，鑽灼无完肌。
    有身不自灵，昔闻今见之。
    百金出敝楮，骈首还清漪。
    千岁善保汝，左顾非我期。
    愿言贻日者，吉凶访藂蓍。

郑伯英　和清卿雪溪泛舟晚登华盖亭
    满江风雨酿清愁，坐啸烟波一叶舟。
    目送飞花千里去，身随空碧一鸥浮。
    兜罗世界成游戏，歡乃声中自唱酬。
    试问剡溪回棹客，可能乘兴上南楼。

郑伯英　清明泛舟
    风雨连朝忽转晴，天还着意作清明。
    簿书共了公家事，尊酒聊酬我辈情。
    花却馀寒红尚瘦，柳融初日黛犹轻。
    一年春事才如许，又作明朝祓禊行。

郑伯英　石桥煎茶
    白发青衫故倦游，何人能办钓鳌钩。
    却逢大士开青眼，现出茶花五百瓯。

郑伯英　自新昌入天台
    升高无过胡孙擂，行险胜於老鼠梯。
    何事将身来试比，要参大士石桥西。

郑伯玉　和王太博游园清塘
    寒日一观眺，四天云色稀。
    水风迎棹起，沙骛背人飞。
    玉缕鲈新脍，金膏蟹正肥。
    斜阳促归旆，那得恋渔矶。

郑伯玉　和夏日国清塘泛舟
    三篙摇漾彩帆轻，胜赏宁辞远郡城。
    水满人如天上坐，波澄舟在镜中行。
    都无暑气侵衣袖，时有荷香入酒觥。
    野老岸前争拥看，知公威齐不喧惊。

郑伯玉　绿野亭
    二月池边景色好，天与人意相恰融。
    鹅毛絮轻颺晴日，鸭头波暖摇青空。
    幽鸟间关变新唘，高花乱旋飞斜红。
    樽前忽尔感时节，酌酒醉倒酬东风。

郑伯玉　绿野亭
    雨过黄梅夏将半，园亭清洒如山家。
    白鸟窥鱼立间暇，红蜒弄水飞交加。
    垣衣重重长旧晕，萱草节节含新花。
    薤叶簟凉一就枕，起来日抱西山斜。

郑伯玉　绿野亭
    吾爱高秋亭上望，水风凉澹惬幽情，
    山形左右互拱揖，海气旦暮多险情。
    西畴农歌罢亚熟，北埭渔唱沧浪清。
    人生得酒且自适，何必身后立空名。

郑伯玉　绿野亭
    路出烟村俗驾少，江天落莫憎寒威。
    依依壶峤草树变，蔼蔼海门烟火微。
    日脚下时一雁度，风头起处双鸦归。
    却拥残炉拨灰坐，冷暖世途空险巇。

郑伯玉　清明林下
    游丝百尺飞到地，野蝶寻春有狂意。
    一番轻雨洗梨花，啼出玉真无限泪。
    老夫不入少年场，直向南轩亭午睡。
    觉来历省梦中事，却忆邯鄣枕中记。

郑伯玉　宿僧寺
    亭宇无庙落叶天，西风一榻称高眠。
    夜深更爱松间月，破碎清光落枕前。

郑伯玉　远亭
    亭势孤高映小池，盘盘一道出林霏。
    平诛岩腹草茅尽，直望海门烟火微。
    树石满前供胜赏，溪山无处隐清晖。
    宣城丽句人争诵，珍重阳春和者稀。

郑昌龄　寄李忠定公
    雅望三朝第一流，端如砥柱屹清秋。
    爱君炯炯无他志，许国堂堂不自谋。
    梦绕苍龙新阙角，凉生黄鹤旧楼头。
    中兴真主须真相，未雪双鸾耻未休。

郑昌龄　题说法台
    四十高峰绕法台，峰峰嶙峋玉莲开。
    岚光拥翠猿啼遍，松盖移阴鹤唳回。
    贝叶乍翻钟磬暝，金沙犹伏地炉灰。
    天冠隐处多奇绝，时见弥空花雨来。

郑昌龄　挽李忠定公
    炎图第一相萧公，王谢风流愧下风。
    力正君臣先伪楚，不将金锦问和戎。
    输忠自昔忘夷险，注意如今见始终。
    驻马佳城天莫问，寒空惨淡没孤鸿。

郑昌龄　谢秦桧
    先生傲睨醉觞旁，不觉滂沱入醉乡。
    来诗恐是醉中语，使我大笑讥荒唐。

郑常　送头陀赴庐山寺
    僧家无住著，早晚出东林。
    得道非真相，头陀是苦心。
    持斋山果熟，倚锡野云深。
    溪寺谁相等，香花与梵音。

郑城某　绛溪
    一带波光绕翠屏，森森万木拥幽清。
    小臣已作□□想，愿赋中兴颂圣明。

郑传之　戊寅腊望会友双峨得薪字韵
    双峨文会友，生意蔼如春。
    风转闻啼鸟，冰销想跃鳞。
    焚香温宿火，煮茗爇枯薪。
    一座惟吾老，欣然得句新。

郑莼　早春山行
    山舍雨余好，溪深万竹齐。
    客同春日出，鸟向谷风啼。
    澹泊云无着，崎岖路欲迷。
    由来能力疾，归踏夕阳低。

郑大惠　哀夏孝女
    射生户，北山有虎何不射。
    岂不闻夏家有女年十五，随父樵薪入山坞，
    父行在前忽遭虎。女见父伤奋不惧，
    号泣逐之为虎语。逐之不已虎反顾，
    弃其父□衔女去。人言其父死亦苦，
    我言最苦是其女。想女失父逐虎时，
    眼不见惟见父。射生户，
    我今衙告汝。汝这生，
    岂无父与母。勿谓官差尚犹豫，
    被尔甲兮张尔弩，况虎杀害人多天已怒。
    呜呼，虎害人多一若怒，
    天又何必使渠生下土。

郑大惠　玉簪花
    玉色瓷盆绿柄深，夜凉移向小窗阴。
    儿童莫讶心难展，未展心时玉似簪。

郑得彝　翠光岩
    一棹巨川舟，相随物外游。
    芳尘曾未逐，春兴若为酬。
    酌石花阴湿，题岩藓墨浮。
    沙鸥应笑我，留住瀫溪头。

郑得彝　龙游八景　半山残雪
    寒峰苍削露痕晴，残雪遥疑宿冻云。
    茶话尚馀清绝趣，半瓯真味许僧分。

郑得彝　龙游八景　别浦归帆
    望断烟波眼欲空，霞光明衬暮天红。
    水高数尺舟归急，幅幅蒲帆饱受风。

郑得彝　龙游八景　翠岩春雨
    雨急林花第几峰，层层岩翠沐嵌空。
    回头万象皆生意，绿遍天涯造化功。

郑得彝　龙游八景　村市晓烟
    微茫村市隐江湄，三两人家欲早炊。
    翠箔楼台烟半湿，不知红日上花枝。

郑得彝　龙游八景　断岸浮梁
    轻舠簇簇水溶溶，影落空江万丈虹。
    溱洧更无人病涉，浮梁千载纪成功。

郑得彝　龙游八景　瀫水晴风
    鲛鮹蓝色染初匀，风皱粼粼渺水云。
    安得此溪还姓冉，名高千载柳州文。

郑得彝　龙游八景　双港明月
    泇泇逝水夹沧洲，金耀浮光碎碧流。
    夜半渔歌声再起，一天明月两溪秋。

郑得彝　龙游八景　渔村夕照
    小艇穿鱼醉夕阳，柔条犹可折残杨。
    数家网罟孤村外，渔唱一声烟水长。

郑德普　句
    山蒸云气晴能雨，泉挟风声夏亦寒。
    石润黏苍藓，涧高流白云。
    雁断风仍急，鸟啼天正阴。

郑鼎夫　山房
    冉冉云生石，柴扉半掩深。
    馀春归草意，积雪负葵心。
    老去忽自笑，兴来时独斟。
    闲中参物理，何处一蝉吟。

郑鼎夫　张子房
    功成便趁赤松游，未必神仙事可求。
