<!-- { "loadSidebar": true } -->
    三餐佚豫年其有，一醉陶然日不贫。
    发议讵堪登膴仕，费赀端为速嘉宾。
    屡空蜀信匮囊药，稍俲越吟追里邻。
    刘白殊无记人句，奇章高设岂应频。

苏籀　汲东坡所浚井一首
    帅贰英英驻节旄，继唐流泽便滔滔。
    源深东绝三桥市，涨缩西湖二雨篙。
    沟驶甽坚无旱潦，瓶翻筒漏饮豚羔。
    私家诵佛千畦稻，官帑收功万斛醪。

苏籀　寄吕德元时为督府属二绝
    稍费江南万侧厘，多謄符檄喻亡齐。
    宽然折箠可入汴，已见票姚擒日磾。

苏籀　寄吕德元时为督府属二绝
    祖生晚节并刘琨，独免声消贾谧尘。
    虎士淮淝初小捷，谢庭兰玉绝常伦。

苏籀　甲寅岁雪一首
    冬燠阳淫遇上春，飞霙爽彻浩无垠。
    凌霄据壤平竏凸，破块抽萌蚀腐陈。
    皎洁肌容宜夜觌，培堆靫髿诘朝新。
    匀匀帝泽焌民粒，止止人寰世界尘。
    野渡舟沈堆鹭羽，豪家堂下散瑶珉。
    袁生高卧诚清尚，慧可安心奈苦辛。

苏籀　甲子岁七夕与伯业伯衍游龙井聪老出示次韵边校理诗卷奉同雅趣一首
    道隐祖风邈，讷斋重葺新。
    猊巘下兽魅，神泓跃鳍鳞。
    缁郎踵教律，梵夹画金银。
    几岸风篁帻，屡钩崖峭绅。
    颂诗传正眼，击节富其人。
    汉沔曾沦碣，长康工写神。
    思茇在封植，春萝容抗尘。
    韡萼秀多秚，茶瓜经几巡。
    休休墨儒行，汲汲宰官身。
    欠伸白氎褥，翻倒明玑囷。
    {上艹下登}褐岚烟染，心脾草树亲。
    怜君深锻炼，公鉴襧老嚬。

苏籀　简常次立一首
    文章尘粃懒详论，吏术粗芜昧旧闻。
    钝惫康庄输轶步，精强省寺称公孙。
    咨吁国计神资略，嚄唶戎容壮抜藩。
    咄咄书痴公事閒，蝉鸣官柳梦余魂。

苏籀　简江国韩尉谢珍惠二绝
    江国绵蛮登俎味，蒻缸渍畔糁盐醯。
    坐愚糜殒追时好，嗟汝头颅不自知。

苏籀　简江国韩尉谢珍惠二绝
    獠羞峦错儒庖溽，熊掌大嗤牛尾狸。
    饫脔羊膀与驼蹠，芳辛咀噍半酣宜。

苏籀　閒咏一首
    肆筵无釦器，钉壁但鑱碑。
    慨叹慕前躅，咨吁亦小知。
    饪谐棋酒伴，瓶远井泉湄。
    自许羲皇上，陶然绝旷夷。

苏籀　鉴裁一首
    乔公评老瞒，谪仙奇郭令。
    视远数十载，伟欤真智圣。
    破贼此郎子，勿反吾同姓。
    凡才慁世间，鉴裁惟其证。
    大奸初难辨，明者独深省。
    若人与斯评，厥重如钟鼎。
    纷纷女娲土，安在所讥病。
    惟贤则知贤，丝乱行将整。
    掩书坐前轩，老眼安敢瞑。

苏籀　将军一首
    将军义勇名，蜂蚁尝旅拒。
    俯迩建赤油，超摇挥白羽。
    不辞援鼓桴，岂以遗君父。
    匈奴恨未灭，致官逾哙伍。
    麾下例千金，赫然士豫附。
    家庭树油旃，天街腾露布。
    平昌平恩侯，议论宁肯忤。
    万金十千户，募将斩亡虏。
    列屋鏁名倡，连车载清酤。
    用钱取水衡，卜宅凌武库。
    山岳势能移，震电赫凭怒。
    画地成江河，鼻息吹云雾。
    私斗患不怯，公战则先务。
    可怜金玉帛，殊胜烟埃土。
    嗟彼绅佩俦，索漠何太窭。
    试移名将传，予汝频晤语。

苏籀　釂饮一首
    珠零醇碧郁春槽，矫首梅林釂自陶。
    横槊未应随李广，团词亦足拟王襧。
    俯从觞咏山阴禊，遥说笙簧锦里遨。
    取次难论御戎策，岂知蛙舋鱣鲭臊。

苏籀　节妇吟
    君不见迥妙殊怜世绝尘，脱足褰帷韫玉人。
    藕丝帖体沈香熨，清瘦纤柔伤九春。
    勒芳戢翠妍无偶，啧啧拳拳徐叩叩。
    洁馁何尝羡汙饫，令淑专贞绝难有。
    绿樽翠杓稽留举，林下閒情风韵度。
    单羇抛掷几星霜，琐卑胁胁蓬茨伍。
    里邻深入敩嚬诧又夸，伧翁讵堪眉斧加。
    想当然尔霸勾践，岂竢再顾倾夫差。
    云霞拢抹振琼璫，茜穠蕙转婉清扬。
    此翁南郭坐忘趣，道眼不玷慵来妆。

苏籀　解罢京局一首
    运水担柴力分遭，挟持泥古小儒劳。
    浙潮屹起岷峨上，越巘遮蟠江海滔。
    一叶鸥湍寻婺女，半生瓢泛信鱼舠。
    曩时瓜步从容侣，好糁藜羹待共辧。

苏籀　金华邵氏面山临溪而居又架木为亭云丘壑之胜趣乃兼得之邵氏求其名
    茂林翠巘碧潺湲，凉月白云飘素筵。
    几杖逍遥领其会，佳哉茜绚有余妍。

苏籀　近市一首
    摩肩蹑足吁屠贩，接衽骈颅坌驵筲。
    巷隘姑名为小隐，宾佳不必有珍肴。
    龙钟游宦如投耒，琐屑侨民一系匏。
    丘索典坟心迹远，烟埃咫尺自喧淆。

苏籀　旧游一绝
    慨怅秦关旧侪侣，绫袍韘{左韦右占}火镰囊。
    南来放马遵舟楫，鲈鳜西风号本乡。

苏籀　绝句一首
    双纹八尺展雕床，莲艳方空夜玉香。
    雅秀冰姿延阁彦，岂应簪断作凄凉。

苏籀　苦热二首
    示病刘松殊不饮，烁燔汗眩兀如痴。
    尘嚣堀堁东山扇，汩濁只惭叔度陂。
    茗汁粟浆回渴梦，大门高屋惮炎曦。
    生灵惴惴苗同槁，救暍哀祈风雨吹。

苏籀　苦热二首
    越吟吴咏两参商，我那皋原侬水乡。
    赤地千仓待舂簸，炎飚九夏剧晴阳。
    云霓不族讼风伯，雷电惭劳驱毕方。
    独卧嗟咨龙伯懒，梦乘天驷洒淋浪。

苏籀　腊雪一首
    吞屋糁空嗥越犬，如椽悬乳战吴僧。
    皛然一色纷无际，飘瞥群花散却凝。
    人迹禽飞遭屏绝，竹端松顶重何胜。
    将军逐虏弓刀湿，坐幄书生能不能。

苏籀　李监庙求拙轩一首
    镘圬累瓴甓，几席百春丛。
    林坞纯真趣，衣巾质古风。
    宁非迂叟合，岂与漫郎同。
    不巧姑云尔，何妨诗更工。

苏籀　李隐卿名谷与青城刘翁同舟至兰溪卿大夫修生者馆之道侣赠李诗云李
    白公枉识郭虚舟，刘李飞符袒剑裘。
    兴轶壶中身混世，气酣酒晨意横秋。
    运调朱凤啄白石，耕莳金钱掣牯牛。
    赤子返真标指妙，阿伽陀药青言不。

苏籀　连雨偶成二首
    槛棂生菌地生衣，釜甑有鱼盘有薇。
    适俗簪袂取萦挽，累人口腹得岖崎。
    行看海雾江云尽，却放风台月观辉。
    拨置图书绝欣慨，一巾一钵款山扉。

苏籀　连雨偶成二首
    愚翁夸甫骨应寒，宇宙因谁危与安。
    治道灼知斯鞅妄，中兴窃拟导安难。
    文章一伎真何益，得失他年极易观。
    私喜崔駰薄班固，缪贤朱博毁师丹。

苏籀　连雨作寒二首
    三杯卯醖雨轻寒，鼓腹侏儒恃县官。
    樵指汲肩亲课督，僧签禅榻谢雕钻。
    龛灯危蕊挑停久，编秩雌黄点{左黑右南}乾。
    未许汉阴修浑沌，周诗三百近研观。

苏籀　连雨作寒二首
    未应牢杜敬通关，寄傲足怡元亮颜。
    冗龊凡庸何异目，粗疏潦倒幸投閒。
    平生那识贾三倍，晚节犹窥道一斑。
    调燮裁成真大治，茂弘先进实非孱。

苏籀　林少伊直院母夫人柳氏挽词
    英英批凤杰，遗懿诵高堂。
    淑质宗姻慕，慈怜寿凯康。
    委蛇瞷夫子，勤苦养尊章。
    驹隙八旬促，兰陔怆陨霜。

苏籀　林少伊直院母夫人柳氏挽词
    遐年畀东榻，流庆羡停储。
    吊者九皋唳，幽夫百岁居。
    鱼轩川上逝，石窌墓前书。
    绝妙斯铭勒，宁惟崔蔡如。

苏籀　临双溪一首
    汪汪西步桃花候，去去南峦苍狗云。
    日暖汀沙牧人梦，春嬉凫鹜野夫芹。
    缭郛左右交流浍，彼岸烟昏涨梓枌。
    颔首悠然辨真趣，会心比况有奇闻。

苏籀　灵岩寺偃松一首
    直哉十寻干，亭亭无附枝。
    纡哉独纵肆，蟠据何离奇。
    垂髯郁千霜，蛟臂犀兕皮。
    揉刚为谦屈，至高而听卑。
    攀玩凡几曲，凛冽英雄姿。
    杰桌矧尚同，摆落造物为。
    进乎绳纆外，诡异有所施。
    激耳奏竽瑟，超世腾龙螭。
    横秋老气逸，轶材那绁羁。
    高可容冠舆，清甚生泠颸。
    先容器万乘，爱身恐无辞。
    抑抑卫武公，逮下文王妃。
    筇竹与酒壶，挂空憩寂时。
    客来秋冬际，狗驷车鸡栖。
    有僧扪翠拂，擎跽求此诗。

苏籀　留别赵大年并侄十七秀才
    晋公宾佐选，英毅冠朝端。
    三日拂冠剑，一时增羽翰。
    世家存器质，国论伫图难。
    从此抛经卷，青毡拜近官。

苏籀　留别赵大年并侄十七秀才
    君年有余富，我老渐来侵。
    莽苍麏鼯野，峙停鸾鹄音。
    藜羹秉觚牍，筚路向山林。
    商略古人意，孜孜不患深。

苏籀　六月不雨至七月中自宽一首
    宿舂仅有忧将竭，嘉穗连云委暵暘。
    厦屋珍台求暂寓，桃笙葵扇殆难当。
    荷焌兰藉肴溪涧，藕脆萍馨饭莽苍。
    龙火西颓已辰浃，何时得见雨浪浪。

苏籀　龙井僧全示寄庵枢密程公累篇季文弟新什求余继其末一首
    程苏中兴什，同庵有后前。
    前朝沙门首，辨净超卓然。
    耆宿失闻聪，饫参余小全。
    龙泓风篁巘，荏苒二十年。
    缁俦几换易，岩崿岂变迁。
    亭亭百岁杉，泠泠九渊泉。
    梵音扰龙性，玄解忘鱼筌。
    有客辇瑰诡，无情施缯钱。
    佛法伫隆兴，般若须人传。
    更令观刹丽，但俾子孙贤。
    三空正觉路，一喻实相圆。
    不替人天师。重新演教禅。

