<!-- { "loadSidebar": true } -->
    降盗多珍贿，人传大将分。

方回　听孙链师琴
    名画元不出画工，善书决不属书史。
    子春伯牙非伶官，古能琴者必君子。
    枕流漱石今孙郎，电眸冰齿霜髯张。
    洒埽书室焚古香，信手为吾调宫商。
    琮琮琤琤泉落涧，嗈嗈喈喈鸿度汉。
    从容整暇未肯忙，小俟吟猱观抑按。
    急如快剑斫蛇分两截，琉璃瓶碎玉簪折。
    似有鸾胶再补完，细视冰弦元不绝。
    又如电走雹飞驱霹雳，老树百丈龙爪入。
    得非獭髓灭瘢痕，依旧乌桐净如拭。
    睥眺黠鼠伏狸奴，杀机一动与之俱。
    鹰扬颇类师尚父，牧野秉钺行天诛。
    临河而闻杀鸣犊，曳轮不往反乎覆。
    许由不受尧天下，一瓢虽无吾亦足。
    圣门此意传不传，耿耿精灵月在天。
    孙郎何处得授受，长江秋霁印婵娟。
    五音本无根舌齿，六律发挥凭手指。
    音律之外求七情，万变悉从心上起。
    孙郎胸次夫何如，贮储古今万卷余。
    孰谓七弦轸上之神圣，不本二尺檠边之功夫。
    少年学琴欲学渠，勿但弹琴当读书。

方回　同伯几过张子范子周兄弟园池
    堂上琴书间鼎彝，檐前金鲫映冰池。
    园林花木初容见，家世衣冠便可知。
    熟识二难俱好事，偶来两客各能诗。
    一时触目多佳思，烂醉如泥竟未奇。
    何处消除半日閒，看朱成碧夜扶还。
    定知此意风尘表，能致吾曹水竹间。
    孝友门阑佳子弟，承平人物旧湖山。
    饮多过量成诗缓，酒醒思之亦厚颜。

方回　同曹清父西郊纪事五首
    晴耕新种麦，破块满田间。
    诘曲随牛路，周遭傍马山。
    几人钟间气，往岁耸朝班。
    黄卷今犹在，青云未易攀。

方回　同曹清父西郊纪事五首
    挂粟枯桑杪，篱门昼掩关。
    晴霜开旷野，寒日晒荒山。
    指点村烟外，经行冢树间。
    群豪故贪愎，窃发亦愚奸。

方回　同曹清父西郊纪事五首
    木脱秋声尽，田宽野鸟饥。
    时危群盗惨，身老故人稀。
    所至犹堪醉，无求自合归。
    寥寥天地内，古意一何微。

方回　同曹清父西郊纪事五首
    风俗嗟颓落，文章委下陈。
    出郊聊快目，谋野岂关身。
    本为搜诗去，徒成泥酒频。
    胸中知此事，眼底似无人。

方回　同曹清父西郊纪事五首
    朴略童蒙学，堆貀句读师。
    有能致卿相，或不赡妻儿。
    士故无他业，人谁此味知。
    公庭彼为吏，日日醉歌姬。

方回　同川无竭观旃檀林东窗见婺州港定此为句
    必欺劲竹傲长松，铁面霜严舌有锋。
    遥指水光来婺□，□听乡语半吴侬。
    贴诗满壁夸佳句，答话当机破□□。
    □□归来大风雨，定知一钵已降龙。

方回　同金汉臣徐蜚英小饮傍溪寺二首
    万峰奇峭一川平，四月清和十日晴。
    蚕麦丰登宜把酒，山城只欠艳歌声。

方回　同金汉臣徐蜚英小饮傍溪寺二首
    高凭无眺酒频斟，谁识风前快饮心。
    州县长官胜邻境，秧畴水满树林阴。

方回　同刘仲鼎全君玉饮徐子英家分韵得鸡字
    诘曲盘醒手共携，暮归了不记东西。
    初筵秩秩谈无底，厦屋渠渠醉似泥。
    老貌白头愧青鬓，豪吟野鹜杂家鸡。
    相看一笑消长日，未信人间物易齐。

方回　同年常簿吴次翁子万之万子子直卿将为分水学官喜而赋之
    一点书灯传不绝，王侯卿相复何加。
    追惟大父同科第，喜见闻孙绍世家。
    奥颐蚤能探理窟，芳妍孰敢竞词华。
    勿方小邑青衿少，要使人人读五车。
    
    【卷21】

方回　同张文焕过吴式贤二十六韵
    退居乏晤语，蒿莱医荆扉。
    闉阛一以出，秋色饶清辉。
    东鲁有名士，勋厌常旂。
    欢言拨簿领，宿约寻郊圻。
    小舆信自逸，宁知劳者唏。
    遐眺豁蒙蔽，未若联鞍韟。
    沦漪涉浅濑，杳窕穿晴霏。
    西成禾稼熟，南宾鸿雁飞。
    岁晏苦不乐，来日□已希。
    怀人况有愿，渴心奉容徽。
    丘园隐君子，结佩纫芳菲。
    恬养足道气，悟悦通禅机。
    渠石转流水，筑埭临弯崎。
    树榉荫书艇，芰荷环钓矶。
    复有芦苇丛，江湖思依依。
    起予一襟风，万有浮埃微。
    设礼古俎豆，执事儒冠衣。
    儿侄亦敬客，走趋色无违。
    缅怀十年前，杰阁何巍巍。
    幻境值革故，高踪甘遁肥。
    利达被鼎贵，朝露终易晞。
    孰能保令名，百世无评讥。
    庄叟适游濠，曾生傲浴沂。
    俯仰宇宙间，此会应复稀。
    邃刹玩奇刻，乔林媚余晖。
    冥冥尘外心，澹然暮忘归。

方回　桐花
    怅惜年光怨子规，王孙见事一何迟。
    等閒春过三分二，凭伏桐花报与知。

方回　酴醾花
    未用炉薰燃笃耨，何须粉面佐娉婷。
    通宵痛饮此花下，露滴杯中酒更醒。

方回　酴醾盛开二绝
    罗雀閒门未寂寥，小园花事自春饶。
    日葵霜菊逾千本，更有酴醾十万条。

方回　酴醾盛开二绝
    雪色联飞蝶过廊，乌衣交语燕归梁。
    酴醾花下午酲解，春静人閒白日长。

方回　挽分水柳溪何处士二首
    太学师名士，初逾志学年。
    树蘴竭甘旨，肯室擅林泉。
    盗踵兵戈起，家并里社全。
    陈蕃旧悬榻，惜未致斯贤。

方回　挽分水柳溪何处士二首
    历数更端后，英雄崛起间。
    子真逃谷口，甪里老商颜。
    德共三槐远，名堪五柳攀。
    知贤惭拙守，论譶幸藏山。

方回　挽艮岩梅府卿
    庚午昔同朝，权臣狠且骄。
    至尊俱芥视，大物遽冰消。
    密勿毗廊肆，艰难驾使轺。
    丝毫心有愧，寿肯到今朝。

方回　挽艮岩梅府卿
    往事括囊坤，元魁罪忍论。
    咸淳君蔑有，德佑国能存。
    委曲都司笔，侵寻亚从门。
    惟公独不肯，用板倒桓温。

方回　挽艮岩梅府卿
    改卜龟图后，閒居二十年。
    商须才聘币，剡曲竟回船。
    □□无虚日，粢盛有薄田。
    何须似裴李，绿野及平泉。

方回　挽吕襄阳
    将宫报国寸心丹，满眼儿孙尽好官。
    一品已颁新印绶，九重犹许旧衣冠。
    碑存岘首怀羊祜，箭着浮图恨贺兰。
    公论百年应自定，且留忠节后人看。

方回　晚春
    典尽寒衣未觉贫，独留破砚伴顽身。
    不堪苦雨思晴日，肯为残花怨晚春。
    驱逐忧愁如有道，脱逃老死可无人。
    悬知兴坏皆常理，且喜朱樱又食新。

方回　晚春客愁五绝
    江外芦芽老，城中柳絮飞。
    春风犹几日，谁与濯征衣。

方回　晚春客愁五绝
    春老鱼苗动，江肥雪水来。
    大孤山下路，何日泛舟回。

方回　晚春客愁五绝
    想归归未得，悔醉醉还频。
    不料湓江上，题诗送晚春。

方回　晚春客愁五绝
    十载干戈后，辛勤莳牡丹。
    岂知身是客，借与别人看。

方回　晚春客愁五绝
    老身何可病，客舍只宜晴。
    晓鼎催煎药，窗间又雨声。

方回　晚登会真道堂望庐山大江作
    春风燠江城，楼台眩桃李。
    高堂一临眺，傍观谓予喜。
    予心实不然，俯视悯群蚁。
    通衢共尘埃，委巷困泥滓。
    膏火煎熬间，樊墙限茅苇。
    溷处杂酸呻，清思何由起。
    别有天地宝，注此两眸子。
    北拱五老峰，西倾九派水。
    冥冥淡烟外，炯炯残雪里。
    元气所融结，万古奠南纪。
    中有不死人，神游常在此。
    安得月明夜，啸风控赤鲤。
    导迎呵江神，殿护叱山鬼。
    修静无谈玄，慧远勿析理。
    亦不用湘灵，瑶瑟鼓葱指。
    稽首青莲仙，大雅叩吟髓。
    前陶后苏黄，相与奏宫徵。
    灵文九霄秘，玄关一时启。
    恍兮发浩歌，洞见开辟始。
    回谢人间世，日夜虱生虮。
    腥腻缠臭帤，闻此秽或洗。
    黄冠似予知，具茗亦粲尔。
    归卧不成眠，汲井漱寒齿。

方回　晚登涌金门城望湖
    烟昏日落更谁知，四十流年一饷时。
    水次梅花应独笑，城头老子尚能诗。
    画船绿幕今如梦，雪鬓苍颜只自悲。
    淡抹浓妆有余态，西施终是老西施。

方回　晚晴
    油泥方滑道，返照隔楼明。
    年已如秋老，心犹爱晚晴。
    鼓刀宁异遇，带索定徒行。
    倚遍阑干夜，寒砧处处声。

方回　晚晴又赋
    疾风吹怒雨，天地闭青春。
    眼忽惊晴色，心如见故人。
    迁莺元未老，战马渐无尘。
    黄鹤楼前路，轻帆好问津。

方回　晚望
    万事何堪挽，江流日夜东。
    年华三戒后，心绪四愁中。
    待雪登危阜，观星仰暗空。
    夜寒天地黑，几室有炉红。

方回　晚望浒墅
    太湖晚山雨，白鸟去冥冥。
    古冢多无后，荒祠或有灵。
    异峰搀石骨，远树耸人形。
    兵革已苏息，废田蒲稗青。

方回　万山堂呈史察使
    □□□□□□□，□□□□□□□。
    □□□□□□□，□予年事雪盈头。
    药岩夏冷水泉润，茗屋午香窗户幽。
    相过端能坐终日，微吟清啸两无求。

方回　万山堂呈史察使
    质肃英声盖九州，名孙吾获与之游。
    胸中所学万青简，堂上有亲双黑头。
    买砚新添行橐重，抄书勤过野庐幽。
