<!-- { "loadSidebar": true } -->
陈著　次韵单君范行李中诸诗前数章自道后二章为单君作也八首
    宇宙中閒战血腥，不才难应少微星。
    穷顽得寿非三甲，老拙无文况六丁。
    醉后时歌东里曲，閒中堪伴北山灵。
    门前总是尘埃事，惟有梅花照眼醒。

陈著　次韵单君范行李中诸诗前数章自道后二章为单君作也八首
    老不能狂心自箕，览观宇宙百非宜。
    沈舟那管帆争水，抱瑟难随竽用时。
    只把书知凭几困，閒从龟决访山疑。
    夜来窗下青镫下，兀兀无言渺渺思。

陈著　次韵单君范行李中诸诗前数章自道后二章为单君作也八首
    纷纷万变自鸿荒，人事都归梦一场。
    龚胜余生只廉里，渊明初意岂柴桑。
    山林有味儿亲圃，风雨无眠客对床。
    衰老近来诸事废，渔樵唱和是文章。

陈著　次韵单君范行李中诸诗前数章自道后二章为单君作也八首
    残生光景满腔愁，平地江河汹涌流。
    可痛事多周正月，不言心有晋春秋。
    俗饕无梦亦寻鹿，人饱自歌谁饭牛。
    咄咄向天天不管，方来毕竟几时休。

陈著　次韵单君范行李中诸诗前数章自道后二章为单君作也八首
    欲言心事鼻先酸，最怕清流亦倒澜。
    尘路争车甘下泽，雪毛满镜自南冠。
    高悬古月看时变，相与春风到岁寒。
    案有陶诗须细和，无鱼归铗不须弹。

陈著　次韵单君范行李中诸诗前数章自道后二章为单君作也八首
    浮世憧憧为底忙，百年光景等风狂。
    乾坤自隘胸襟豁，言语无多意思长。
    但觉高歌同夜酌，未应别赋写春伤。
    吾侪渐喜无人识，自做无名草木香。

陈著　次韵单君范行李中诸诗前数章自道后二章为单君作也八首
    山林气骨本来癯，客气乘时敢阚虚。
    韩愈无医惟赠遣，宗元何病岂工忆。
    不烦天女梵花散，自有乡人傩茢除。
    到底群邪须一正，请师孔祷莫踌躇。

陈著　次韵弟茝怀归
    同声相应甚埙箎，雨夜联床只有诗。
    断港漫生归棹兴，流年空感浴兰时。
    良思难与世情说，衰病聊将僧定移。
    须信滞流皆有命，不然安用老天为。

陈著　次韵弟茝客怀
    竹洲西畔绿杨阴，一别春光直到今。
    老境不生贫富梦，浮云应识去来心。
    神明官府颂声满，风月弟兄诗味深。
    归办山中□红饭，古来流水一张琴。

陈著　次韵弟茝醉中示弟观二首　为弟茝道
    斑发朱颜楚秀翁，陶陶乐意与天融。
    凌虚长啸天无际，耐静高眠日过中。
    茅屋生涯消几许，梅花气味最相通。
    诗书风日何妨共，载得归来自甬东。

陈著　次韵弟茝醉中示弟观二首　自道
    六十家婆八十翁，此心无事便融融。
    肉香韭甲磁盆内，蝶梦梅花纸帐中。
    自有乾坤无俯仰，谁知否泰是穷通。
    出门一笑春风阔，孤鹤横天忽自东。

陈著　次韵弟观到蔡峰庄
    簇簇群山似铁围，中閒著屋与山依。
    园多芋栗佐清饮，池足芰荷供隐衣。
    畴昔搬家牛自跨，有时见客鹤先飞。
    未宜回首林邱旧，剩把诗脾厌翠微。

陈著　次韵弟观过黄山
    晓雨才收数点轻，江云未放十分晴。
    舟行曲港难为纤，峰有佳山莫问程。

陈著　次韵弟观留慈云
    相携入翠林，聊尔豁尘襟。
    恃熟出家话，得閒生梵心。
    凉多却扇坐，困倦把诗吟。
    试问虎溪上，多情如此深。

陈著　次韵弟观授学陈子得家
    忆昨依依话别端，潇潇暮雨满山寒。
    去家幸是老亲健，坐馆当如初宦看。
    归梦随风扬绿袂，吟情逐日写诗阑。
    从今稳入林深处，涂炭何缘行污冠。

陈著　次韵弟观似单君范
    聚忽如萍散忽云，今朝得见满腔春。
    诗书有味兵前友，官府无名天下人。
    相对两穷消白日，不交一语到红尘。
    梅花纸帐寒初试，尽可留连似病身。

陈著　次韵弟观送牡丹
    极目风沙姚魏家，耳边忍听后庭花。
    谁能把家前黄醉，添得临风感岁华。

陈著　次韵弟观田蚕即事
    诗礼虽传世，农桑不离门。
    梅天缫雪屋，秧雨种云村。
    衣帛知先老，含饴拟弄孙。
    愿言同井乐，无怨亦无恩。

陈著　次韵弟观晚春风雨
    分得天机自动簧，与春相约不参商。
    无情有态眉如画，是曲非腔口尚黄。
    公子旧呼归梦境，友生新好出村庄。
    山窗诗客先听处，写入乌丝句亦春。

陈著　次韵弟观喜雨二首
    天敕龙瓢到底倾，阿香飞驾会苍冥。
    风霆震叠四溟立，宇宙清凉万物醒。
    行蚁知几先畏湿，升蜗向上漫遗腥。
    平生霖雨苍生志，对景空怀海上亭。

陈著　次韵弟观喜雨二首
    世事纷纷付渺茫，且迎雨信看农忙。
    鸠声隔树宿云湿，牛影落田新水凉。
    处处丛祠群卜稼，家家蓐食早炊粮。
    及时种得苗青活，便觉秋风饭粒香。

陈著　次韵弟观雪中二首
    翦耳严风利似刀，吹嘘滕六做功劳。
    大包天地为一色，老尽山林无二毛。
    借暖尚能赊绿蚁，御寒终不羡裘羔。
    天涯多少穷途客，欲寄书难雁影高。

陈著　次韵弟观雪中二首
    万里长久一样云，纷纷吹下玉成尘。
    能令下界皆称瑞，谁谓南人不识真。
    积冻已多为麦地，培汤更办百花春。
    强将光景宽衰老，呵手微吟意欠新。

陈著　次韵弟观咏丹山池荷
    寺枕丹霞五月凉，藕花数朵碧漪塘。
    梵天幻出水云锦，法雨洗空时世妆。
    七宝池边分得种，大乘经里喷来香。
    是花是色只如是，笑拍阑干何有乡。

陈著　次韵弟观咏丹山池荷
    一雨西来满增凉，盈盈不语立方塘。
    远公白社所修种，净土青胎无点妆。
    要向花光见菩萨，肯从色界问莲香。
    回头玉手双杯处，多少风流堕醉乡。

陈著　次韵弟观用陶元亭归田园居韵
    麻麦在东阡，桑枯在南陌。
    鸟飞鱼在渊，生意各自适。
    相逢如相知，非苟旦与夕。
    此心乃平生，谁能开閒隙。
    嗟彼何人斯，徒为形所役。
    役役本无名，于何见劳绩。
    富贵死之除，清閒终有益。

陈著　次韵弟观用王介甫桃源行韵写感为西湖行
    钱塘江头驻龙马，西湖风光甲天下。
    西湖西边屋万閒，中有沈沈醉花者。
    莺莺燕燕日日春，萍虀豆粥蜡代薪。
    黑杀吹飚忽过江，忧贻君父辱在臣。
    烽火连天天已近，浪将督师答天问。
    畏缩不前江神嗔，坐受排墙侣西晋。
    嗟今玉辇竟蒙尘，将相受辱甘帼巾。
    求如西晋已觖望，万世遗笑无人秦。

陈著　次韵东皋寺主僧知恭见寄
    平地起丛林，工夫岁月深。
    百吟三教髓，一饭十方心。
    惯听人传说，閒将梦去寻。
    书来足自慰，亦是老知音。

陈著　次韵东平赵孟益游北山寺
    潇洒一僧关，钱家古墓山。
    云多迷早晚，溪阔限忙閒。
    斋鼓青龙麓，渔歌白鹭湾。
    欲吟吟不尽，岩溜自潺潺。

陈著　次韵董伯和镫夕有感二首
    万镫无复艳端门，一簇星球里域春。
    羌调悲酸吹笛社，村声祥瑞卖饧人。
    鬼神亦要民心乐，山谷聊舒世态颦。
    最好今宵天上月，安知时事有陈新。

陈著　次韵董伯和镫夕有感二首
    数枝镫火古祠门，妆点山中一哄春。
    俚语为求蚕麦福，队游多是布荆人。
    强随戏鼓看狂舞，忍听嘶鼙入小颦。
    见说九街罗绮地，传呼禁夜令方新。

陈著　次韵董伯和二首
    事难言处只长吁，沸海烹煎一鼎如。
    贫累转添知有命，故交自绝本无书。
    仕方见境大槐蚁，走不离乡千里鱼。
    已分归农谋半菽，尚忧龙岁起秦闾。

陈著　次韵董伯和二首
    时难何必苦嗟吁，自有山庄只自如。
    行担应携杏花谱，闭闭堪著竹林书。
    行观尘外乘风鹤，坐看人閒减水鱼。
    宇宙平安终有日，却从旧卜大门闾。

陈著　次韵董三余约賀　月丹瑞香
    老仙平日链心丹，荏苒光间′百岁閒。
    随分种花供冷眼，逢人留酒有温颜。
    乾坤只作醒中梦，风月何妨忙处閒。
    有约酬春争起舞，要看北道破先悭。

陈著　次韵董声可重五
    人事俄随世事殊，尚存榴艾伴嘻吁。
    怀沙到处哀新鬼，瑞市何时见醉夫。
    荣赐休思当暑葛，早衰空感望秋蒲。
    辟兵禁恶□儿戏，无计能逃急急符。

陈著　次韵洞真道士卢致远
    虹桥关福地，门外任风涛。
    襟带金钟秀，根基铁柱牢。
    安心培大枣，办手摘蟠桃。
    坐镇江山稳，新题立石高。

陈著　次韵杜孟传送归剡
    天空地阔本无言，兔走乌飞自做年。
    老景光阴炊黍外，客窗风雨酿梅前。
    事随笑去户门福，诗为别来朋友贤。
    河水洋洋山杳杳，一声归橹绿杨边。

陈著　次韵段约斋送弟嗣宗来赴吾邑县尉
    宦游及奉亲，同气有赠言。
    至哉天下乐，难与他人论。
    昔绶官忧责，先洗□□冤。
    行志此其始，宁为利欲昏。
    持此娱禄养，有□□孝门。
    纷纷时势眼，庶见古罍樽。

陈著　次韵儿瀹六月十二日登东坑岭
    欲寿吾前酒一行，走三百里火云程。
    热时却有寒时节，汝母梅花腊底生。

陈著　次韵樊伯撝见贶
    自笑我何如，叨年八十余。
    户门觉老病，梅竹护穷居。
    拙计信天鸟，残生减水鱼。
    时将一字命，仰卧向空书。

陈著　次韵范纯甫
