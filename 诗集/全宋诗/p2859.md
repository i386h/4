<!-- { "loadSidebar": true } -->
    春来何事谪蓬瀛。

孙仅　句
    转战风骚如甲胄，平分才学过权衡。

孙仅　句
    江路北来通汉水，土风南去接荆蛮。

孙仅　句
    秦帝墓成陈胜起，明皇宫就禄山来。

孙仅　句
    僧寺聚观刊石处，人家传写挂牌时。

孙仅　句
    庭梧影薄晨霜落，篱菊香寒晚吹生。

孙仅　句
    刑人一旦起幽深，功业煌煌照古今。

孙仅　句
    朱衣吏引上骊山。

孙仅　句
    巴陵山水冠南中。

孙仅　勘书
    儒家无外事，招客勘青编。
    笔墨东西置，朱黄次第研。
    频忧伤点竮，细恐误流传。
    改易文辞正，增加字数全。
    目因繁处倦，心向注中专。
    端坐穷今古，披襟见圣贤。
    疲劳时举白，游息或谈玄。
    得兴忘昏旭，题名记岁年。
    栖毫思确论，废卷恨忘篇。
    鱼鲁皆刊定，谁人敢间然。

孙仅　蒙泉
    孤城深锁乱云间，城上云开面面山。
    负郭惠泉谁共访，卫公诗碣绿苔班。

孙仅　秋
    火云犹未敛奇峰，欹枕初惊一叶风。
    几处园林萧瑟里，谁家砧杵寂寥中。

孙仅　诗一首
    閒如云鹤散如仙，逸士声名处处传。
    诗自会来轻物象，道从高后小林泉。
    谋身只置煎茶鼎，积货惟收卖药钱。
    见说新居更幽僻，为忧徵诏到门前。

孙仅　题潜山
    势参吴楚分，作镇向同安。
    地胜尘寰隔，天深洞府宽。
    位将衡岳敌，根与霍山盘。
    尘见千年白，霞生万仞丹。
    崖秋争峭拔，峰霁间巑屼。
    日转香炉煖，风生玉照寒。
    石栖平郡堞，天柱倚云端。
    绝顶人游少，高空鸟度难，
    风雷生别壑，星斗绕层峦。
    寒暑岩间异，方隅岭际观。
    为霖同海内，倒影压平阡。
    砂印猿踪迹，池飘鹤羽翰。
    烟萝交密荫，瀑布落飞湍。
    磴道莓苔滑，松根霹雳乾。
    石奇疑虎伏，湫险认龙蟠。
    胜好当春赏，幽宜带雪看。
    气蒸茶蕊嫩，香老菊花残。
    青擢凌霄幹，红垂受露兰。
    禅邻祖师塔，仙接左慈坛。
    几客歌维岳，何人咏考槃。
    元宗曾立庙，武帝亦鸣鸾。
    圣代从何极，灵祠辑未阑。
    青词驰长吏，法服降中官。
    千古图经里，高名定不刊。

孙仅　赠种徵君收
    雄文英概比君难，二十高名满世间。
    飞诏几回来北阙，草玄终不出南山。
    诗篇落处风雷动，笔力停时造化闲。
    仙术每将丹诀解，史才曾把逸书删。
    家僮只有猿随从，坐客唯闻鹤往还。
    两制词臣求识面，九重天子望祇颜。
    处士星孤轻世俗，大夫松好贱官班。
    棋残夜石秦云断，琴彻秋岩蜀月弯。
    朝议蒲轮看再降，肯教从此老柴关。

孙景文　尧庙
    帝庙乘山势，巍巍古柏中。
    治虽为日远，仁尚与天同。
    堂陛严遗像，川原隐旧风。
    时时有灵异，此语出田翁。

孙抗　白雀洞
    禽贵羽毛洁，地怜岩壑幽。
    名非华阴冻，景似秀林秋。
    不睹音尘继，空惊岁月遒。
    何如颍川凤，千古冠缇油。

孙抗　北牖洞
    旧驻东方骑，因题北牖名。
    来须风作御，去认斗为城。
    日气晚方到，云收寒易生。
    予心匪游衍，拱北振华缨。

孙抗　朝阳洞
    险绝信天开，春萝荫古苔。
    不愁云影闭，先得日光来。
    片石充棋局，凉坡递酒杯。
    东风偏著意，草木烂成堆。

孙抗　嘉莲洞
    地应连海眼，终古蓄寒泉。
    四列青苍壁，双开菡萏莲。
    已嗟真赏去，犹讶昔香传。
    未媿东林下，霜葩社众贤。

孙抗　南华洞
    峭径入苍烟，他山尽一拳。
    上盘朱鸟翼，中寓漆园仙。
    清可携壶赏，凉堪拂石眠。
    九疑生接境，曾此按薰弦。

孙抗　栖霞洞
    宽踰城阙峻瑶魁，万壑吟风四壁苔。
    不独云霞可招隐，溪流常送落花来。

孙抗　夕阳洞
    尘寰虽未远，颢气觉偏滋。
    日落鸟归去，秋高风劲时。
    吟馀下天籁，坐久凛冰肌。
    信是栖幽境，凉蟾照履綦。

孙抗　岘山
    天下名山数南国，岘首首推襄汉域。
    前年假节使湖外，道出铜韑一攀陟。
    檀溪西下烟雨繁，梦泽南回云雾织。
    绝壁颓岩画障开，阳林杂蘤天光逼。
    飘然不减京台乐，城阙弦歌野耕植。
    借问人心谁见思，云来远庇羊公德。
    乃知仁爱与山俱，奚用沈碑衒金刻。
    追询耆旧访祠宇，迟拜丹青纪聪直。
    佛蓝神馆郁相望，独此寂寥遗脄饰。
    栾公燕国戚藩佐，朱邑桐乡啬夫职。
    居民立社中诏嘉，抚旧劝来区淑慝。
    指期还台首章奏，立使閟宫膋血食。
    半途得郡旋治中，回睇凤林空太息。
    仙郎作镇未杘月，起废补亡罄心力。
    凡予所欲尘黽聪，文符一一条其极。
    庚桑畏垒既禋荐，鲁国灵光亦颠踣。
    由晋至今更几秋，隼画干旟熊伏轼。
    但矜□□□形胜，谁祀贤人思物色。
    公当□□乃□□，只□徊翔预伦□。
    汉波平远山巍然，共仰羊王誉充□。

孙揆　句
    重重栏槛千寻出，一一窗扉八面开。

孙琏　述怀二首
    少也不谐俗，老去益美閒。
    百草生已绿，春雨满南山。
    朝朝荷锄去，既夕驱牛还。
    长生茆檐下，贫贱甚独安。
    但愿桑麻长，优游足岁年。

孙琏　述怀二首
    坐倦秋树根，摄衣步前丘。
    横河澹如练，破月西南流。
    独持一尊酒，悠然发清讴。
    俯仰无不足，吾生焉所求。

孙迈　简寂观作
    松接朝天路，钟闻贾客船。
    醮坛秋有月，丹井古无泉。

孙迈　刘仟石诗
    珍重标前史，名教万古存。
    谁知刘越石，便是洞天门。
    变化终□测，神仙未易论。
    后人采扣处，白石又黄昏。

孙迈　齐山僧舍
    竹密通幽迳，桥横逐涧斜。
    阴崖耸圭壁，古蔓引龙蛇。
    寺僻虚僧磬，亭荒足免羋。
    紫微今不见，著意采黄花。

孙迈　题义门胡氏华林书院
    浔阳风景接洪都，传说胡君四世居。
    诗句满朝皆育咏，君王旌孝表门闾。
    数闻过客谈多惠，秘欲凭僧去借书。
    若把公卿名刻石，共瞻驷马慕相如。

孙迈　游齐山寺寻陈鸿断碑
    万木参天绕寺篱，一声孤磬彻江湄。
    楼边已失陈鸿记，亭上犹存杜牧诗。
    细雨乍经岩溜响，嫩苔长积石桥危。
    知予好古心常切，僧与前山觅断碑。

孙懋　龙岩寺
    苍林翠碧龙岩寺，县令三年两度来。
    从此岩前花与草，只今时与梦徘徊。

孙懋　温泉
    乔林远凝烟，怪石卧如虎。
    汤泉在其下，深广数尺许。
    蒸蒸百鼎沸，衮衮骊珠吐。
    温然可人意，了不变寒暑。
    我来一盥挹，和气溢宾主。
    谁知山谷间，异物乃有取。
    又闻泉之功，万顷浸禾黍。
    升腾或为云，定作傅岩雨。
    贤人抱气节，潇洒谨出处。
    平生泽物志，得时谁可御。
    奈何斗筲徒，名利每轻举。
    一朝冰山碎，笑唾无足数。
    临风祝斯泉，更请事斯语。
    回首骊山阴，凄然吊前古。

孙梦观　道爱堂
    多幸廛居辱镇临，政平底用减科箴。
    昔闻偃室弦歌化，今见邦君抚字心。
    帘度荷香供永昼，水寒山影泻清音。
    从来县谱无他事，只说恩波一脉深。

孙梦观　道爱堂
    多幸廛居辱镇临，政平底用减科箴。
    昔闻偃室弦歌化，今见邦君抚字心。
    帘度荷香供永昼，水寒山影泻清音。
    从来县谱无他事，只说恩波一脉深。

孙沔　酬答王仲仪龙图
    海东霜隼品仍多，万里秋天数刻过。
    狡兔积年安茂草，弋人终日望沧波。
    青鵁独击归林麓，皁颊群飞入纲罗。
    为谢文登贤太守，求方逐恶意如何。

孙沔　句
    新治甬上居，闲逸安暮齿。

孙沔　题天章寺
    茂林脩竹碧豨头，梵宇深沈锁翠帱。
    从此崇山频企望，朝阳高处有松楸。

孙沔　题子陵钓台
    旧交为帝不能邀，百尺双台照暮涛。
    逸迹已将山共永，清名仍与月争高。
    鲁连解难终辞禄，龙伯持倾只钓鳌。
    列传古碑言未尽，一滩风竹自萧骚。

孙沔　题子陵钓台
    中兴曾作故人看，抗节唯怜七里滩。
    枯枿卧沙疑野艇，丛篁生岸忆长竿。
    天边旧迹星辰动，江上馀基水石寒。
    应笑渭滨周吕望，白头因猎从和銮。

孙冕　句
    水剑还难问，梅梁亦可疑。

孙冕　句
    可怜遐地产，常化燎原火。

孙冕　书苏州厅壁
    人生七十为鬼邻，已觉风光属别人。
    莫待朝廷差致仕，早谋泉石养闲身。
    去年河北曾逢李，今日淮西又见陈。
    寄语姑苏孙刺史，也须抖擞老精神。

孙冕　送新知永州陈秘丞瞻赴任
    桂林南面近征黄，又爱江乡出帝乡。
    新命不辞提郡印，旧山重喜过衡阳。
    楼台满眼潇湘色，道路迎风橘柚香。
    知有太平经济术，政闲时节好飞章。

孙侔　句
    更起粉墙高百尺，莫令墙外俗人看。

孙颀　句
    星分纪轸三湘尾，万顷湖边旧晋都。

孙起卿　江纂墓碑
    家有占冢碑，近自田家获。
    藏之五六年，未甚见省录。
    古苔侵文理，封结殆莫识。
