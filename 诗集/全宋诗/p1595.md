<!-- { "loadSidebar": true } -->
刘子翚　张守唱和红字韵诗八首
    微吟时拥鼻，潇洒晋人风。
    客至添樽绿，官闲省印红。
    易徂嗟岁月，迭盛叹华戎。
    愿草浯溪颂，中兴旦暮功。

刘子翚　张守唱和红字韵诗八首
    断虹明晚井，烟霭半随风。
    岸柳霜收绿，庭榴日贷红。
    酒酣肠有海，棋战手兴戎。
    赓唱逢勍敌，方知比兴功。

刘子翚　张守唱和红字韵诗八首
    济难资长策，常怀国士风。
    秦强因将白，鲁弱更蒷红。
    叹已怀孤愤，忧时咏小戎。
    儒冠须勿溺，邂逅亦成功。

刘子翚　杖藜
    乱后惟忧死，无心问岁华。
    故园依草莽，今日见梅花。
    闽俗尝三饭，僧房但一茶。
    海濒犹未稳，更拟访仙槎。

刘子翚　至日
    客中双鬓老尘埃，海角仍逢至日来。
    近腊风光初染荔，新阳气力仅浮灰。
    豆糜厌胜怜荆俗，云物书祥忆鲁台。
    搔首故园心欲断，少陵赖有掌中杯。

刘子翚　致明惠莲栽
    玉井初浮翠出，禅风渐扇红开。
    长梯顾我安得，净社如君盍来。

刘子翚　致明携酒来云际
    有客携家酿，敲门访病翁。
    一春寒食过，幽寺晚晴中。
    嫩竹扶檐绿，残花盖地红。
    牢愁赖君破，归意莫匆匆。

刘子翚　致明赠茯苓如婴孩状以诗为报
    老松寒不死，密壤聚流脂。
    小斸凌苍翠。深藏发怪奇。
    应怜霜鬓客，为寄玉婴儿。
    屑饵消残痬，同寻汗漫期。

刘子翚　致中惠瓜
    瓜畴暑雨乱花飞，美实蠲烦喜及时。
    苏并筠笼香发越，金刀玉手翠离披。
    侯家昔见连阡盛，贾肆徒夸厚貌奇。
    珍重故人分少意，临风宛若对冰姿。

刘子翚　致中惠瓜因成二绝句
    故人夙有瓜畦约，走送筠篮百里间。
    翠{左无右瓦}琼罂才一握，极知风味胜黄斑。

刘子翚　致中惠瓜因成二绝句
    蔗浆溜溜香浮玉，苏水沉沉色弄金。
    那似甘瓜能破渴，一盘霜雪泎清襟。

刘子翚　致中诗戏论诗棋酒辄次原韵
    只应心醉六经醇，自是陶陶晋魏人。
    每向幽居横素榻，惟容我辈岸乌巾。
    毫端空有千题巧，枰上原无一着真。
    要得坦然怀抱稳，烦君浇泼乳泓春。

刘子翚　致中手谈见知胡漳州而奇仲未有定论
    子无胜负著胸中，三百枯棋破老慵。
    支陈春收花脱树，雹声夜碎月衔峰。
    危机每惮张颐虎，窘步休夸独眼龙。
    无复漳州赏新妙，只应公论付吾宗。

刘子翚　致中晚集
    笑语北潭晚，微寒入绮疏。
    雨声留篆雾，灯影跃潜鱼。
    病间欲疏酒，老便惟读书。
    喜君新隐地，山翠切吾庐。

刘子翚　致中相拉游武夷有六耳不同谋之语原仲和章意似未平也再次原韵
    年衰渐涸玉池津，拟丐明窗一匕尘。
    底用趋风防六耳，须知对影已三人。
    高情政喜追灵运，饱学那容欠大春。
    右挈左提俱有赖，应怜怀抱久倾囷。

刘子翚　致中招原仲游武夷
    病暑冠裳与体忘，一廛幽僻得深藏。
    微风时度涧光活，残日忽无山气凉。
    但想子綦方隐几，终惭南郭谩连墙。
    何时九曲寻幽事，船尾应须著漫郎。

刘子翚　中渡
    渡南渡北是长亭，沙上行人立马情。
    回首若无烟树隔，只应犹望见高城。

刘子翚　种菜
    傍舍植柔蔬，携锄理荒秽。
    桔槔勤俯仰，一雨功百倍。
    翰来绿映土，新叶摇肺肺。
    牛羊勿践畦，肉食屠尔辈。

刘子翚　舟中寄似表
    溪流元自急，积雨更兼旬。
    曲渚方移棹，高城忽背人。
    艰难争避地，去住不由身。
    客食怜诗李，相期一问津。

刘子翚　周元仲将出山有愁别园林后夜春之句因作此诗留之
    山馆春来特地幽，岸巾何日不同游。
    花随石壁高低发，水绕茅檐左右流。
    叵我三杯真性适，咍台一枕万缘休。
    山中乐事端如许，为底周郎不肯留。

刘子翚　朱乔年风傅茂见访
    校书兰台昔名士，怀□会稽今望郎。
    忽惊风采照户牖，便觉肺腑流冰霜。

刘子翚　朱乔年风傅茂见访
    眼食咍台时对床。山林情话政可乐，
    手谈逼剥屡争局，只恐云路双雕翔。

刘子翚　竹源之集奇仲不赴萧屯以诗嘲之再用原韵
    平生老子兴，浑奇幽绝处。
    宁嫌一坡远，甘作十歇去。
    至今清梦狂，时走松阴路。
    心忻自吟哦，技疗辄披露。
    那知菅蒯微，辱报瑶琼树。
    胸中万斛清，忽向毫端雨。
    援桴未敢再，破的已惊屡。
    病身得所便，一阅神气聚。
    淇竹秋棱栾，洛花春布瀋。
    真机不可藏，文亦肖风度。
    乐哉精庐游，愧我不常与。
    陋乡岂无奇，乏此追陪故。
    翻然卜邻心，几逐长风翥。
    但分茅半檐，不假牛十具。
    刘郎个中人，幽期乃愆素。
    曾无负负言，直委茫茫数。
    移广太遽生，恐未明深膆。
    君看旋磨蚁，琐屑安故步。
    何如骥突云，轩豁随长驭。
    集枯岂小欤，动者中不惊。

刘子翚　祝道人日供梅兰偶成小诗二首
    病眼亡聊祗强回，道人得得供新梅。
    谷寒未必春先到，几夜冰蟾照得开。

刘子翚　祝道人日供梅兰偶成小诗二首
    野客分花入户间，此心今合付翛然。
    平生费尽金鸦嘴，不负幽芳十七年。

刘子翚　筑室
    旋剪荆榛出旧蹊，架岩凿壁启幽栖。
    已通邻圃尽栽竹，更搭飞桥南过溪。
    莲社昔夸庐阜胜，渔舟空向武陵迷。
    宦游若胜归田乐，肯把轩裳换一犁。

刘子翚　转秩奉词蒙朝佐子静庆以四六戏裁长句为谢
    一岭无情阻面谈，鸣翰忽堕得双函。
    抽黄对白虽云妙，刻朽嘘枯祗益惭。
    小转只缘官带右，雄飞无复梦图南。
    借留赖有天台侣，老矣真成七不堪。

刘子翚　拙句谢伯达老友
    赠梅发言吾过矣，卫生无术谁之尤。
    鲁兀游心聊自遣，乐春举足岂无忧。

刘子翚　子静阅仆旧举子文有诗因次原韵
    雪縠乌纱气似云，摇毫不瞬已成文。
    儿时追膛无三捷，老去荒唐更十分。
    木裹液{满氵右木}将底用，韶边朋肯岂堪闻。
    却惭锓板能流恶，一付焚如政赖君。

刘子翚　子鱼
    旧闻通印名，海错珍莫逾。
    火气烁鳞鬣，卤香泛庖厨。
    泥泥子盈胞，鲜美祸所区。
    生如粒芥微，多若囊粟储。
    他年想吞舟，勿轻此锱铢。
    一咀命千百，虽甘汝安无。
    穷冬孚乳时，罩{上四下鹿}海为虚。
    含冻体犹僵，得潟味已渝。
    虐戏等刳孕，淫刑几戮孥。
    人深襁褓恩，在物爱岂殊。
    闽风易杀子，盥水沈其躯。
    讵有恻怛心，旁推及豚鱼。
    相残人兽均，自残兽不如。
    哦诗化蛮獠，因警饕餮徒。

刘子翚　阻风
    晚岁多悲风，江湖浪峥嵘。
    扁舟渺无依，日暮犹孤征。
    重岗拥滞协，迥隰飘浮霙。
    系舟古岸边，缆断舟复横。
    天寒鸿雁稀，滞留知旅情。
    颓崖震林谷，客子心夜惊。
    披衣待清晓，缺月西南明。
    远游多所怀，益遣归思盈。

刘子翚　醉歌赠金元白
    南游会稽今十年，重来风物皆依然。
    一时冠盖零落尽，故人独老空江边。
    西陵仓曹实冗散，出无车马众所怜，
    江亭曳履偶识面，凛凛瘦骨余双颧。
    谈兵自是一敌国，屡荐不用宁非天。
    胸中踚伏万貔虎，静若女子容娟娟。
    我家光禄新出塞，群彦入幕君宜先。
    自言衰发已种种，岂复有意仍腾骞。
    强饭廉颇思故国，据鞍马援忘华颠。
    只今左臂虽小病，尚想揽辔能周旋。
    兴来且酌杯中酒，边庭消息君知否。
    经天太一位临坎，干戈丧乱已经久。
    南关兵改上将戮，太原城破群胡守。
    呜呼国步危若此，每惜壮士时难偶。
    猝嗟未是真英雄，纶巾羽扇聊从容。
    何当矍铄渡河去，一洗塞北烟尘空。

刘子荐　游老君洞
    第一真岩岂浪名，高明洞达窈而深。
    冠天下神仙胜境，副我生山水知音。
    崖激湍流腾雪玉，灯摇石莹灿星金。
    少焉月出东山上，何必蓬莱海上寻。

刘子荐　游老君洞
    怪怪奇奇画不如，最难得者近城郛。
    他仙皆逊老君有，此洞可知天下无。
    徐甲青牛骖左侍，六丁白鹤导前驱。
    老仙笑我来何晚，一样须眉一样舑。

刘子实　挽忠烈刘侯
    樵水孤军血战时，英雄失援最堪悲。
    那知惯把鲸鲵戮，到底翻为鸟鼠欺。
    堆垒誓当阴灭贼，崤陵休恨不全师。
    生封死庙男儿事，今有祠前堕泪碑。

刘子羽　颂
    赵州柏树太无端，境上追寻也大难。
    处处绿杨堪系马，家家门底透长安。

刘子羽　题瑞岩扣冰古佛
    古木千章覆地阴，微风披拂递幽吟。
    化身大士久圆寂，归命群黎无古今。
    能使兵戈长偃息，要知原力本宏深。
    中原赤子方鱼肉，原广当年济物心。

刘子羽　题武夷山钟模石
    谁铸三钟栾乳形，不须笋簴自能鸣。
    仙君欲奏宾云曲，只感清霜便发声。

刘宗杰　曾公岩
    谢公高兴在东山，寻得仙岩郡邑边。
    万果连峰凝碧乳，一溪鸣玉逗寒泉。
    由来物外无尘景，须信壶中有洞天。
    岭服已安褒诏近，莫将归梦更留连。

留筠　冲虚观
    金阙寥阳护九重，洞云呼吸九霄通。
    小臣近有祠官诏，欲问君王乞此宫。
