<!-- { "loadSidebar": true } -->
    新凉凭雨入郊墟，却置诗书困简书。
    顾我尘埃随野马，今谁风味忆鲈鱼。
    可能三釜从吾好，且放双眉满意舒。
    賸买一尊浇祑磈，从他虢虢水鸣除。

廖行之　和松坡刘迂诗四首
    白云飞处祝融墟，心切平安一纸书。
    浪走毛生惭捧檄，清贫羊续漫悬鱼。
    银蟾浮彩秋尤好，金粟含香桂欲野。
    指日安舆奉颜色，彩衣容与戏庭除。

廖行之　和松坡刘迂诗四首
    平生湖海敝貂裘，一笑周南底滞留。
    豪放不妨诗李白，峥嵘何意吏朱游，
    悠悠世上难穷事，落落胸中肯著愁。
    高兴横秋浑不浅，月明还上武昌楼。

廖行之　和松坡刘迂诗四首
    满袖风埃季子裘，谁怜斗粟漫淹留。
    栖迟岁月浑闲事，放浪湖山得胜游。
    一律任渠从滥吹，数杯容我且浇愁。
    只应好在平生志，更上陈登百尺楼。

廖行之　和送春四首
    潇湘江上送春归，酒榼何人共我携。
    不是吾侬怨春别，明朝车马各东西。

廖行之　和送春四首
    三月清工倦欲归，花神应约手同携。
    明年早赴东郊迓，未论渠侬南北西。

廖行之　和送春四首
    {左日右晚}晚春光作意归，送春谁把酒樽携。
    多情风雨留连处，几看霖霪到日西。

廖行之　和送春四首
    匆匆春驭去何忙，挽系难凭柳线长。
    好著新晴送行色，莫教风雨漫彷徨。

廖行之　和汤无邪
    东风习习初春天，流澌冻解兴鱼潜。
    池波生绿纹漪涟，和气已觉弥天渊。
    人间佳处不独此，我有嘉客称世贤。
    怀归不肯依刘表，满怀賏月清光皎。
    君行天下眼力高，泰山自见秋毫小。
    往时祖烈通帝震，凛凛奚啻霜松清。
    力扶彝伦正皇极，精贯日月伊忠诚。
    声弥宇宙身卑下，贪天下愿群龙驾。
    功高德厚愈流光，谁信幽潜空厚夜。
    吾闻丹穴多祥鸾，正论世济非论官。
    惭卿惭长彼何事，五公四世嗤新安。
    欣然如君食旧德，澜翻自诡真奇特。
    潇湘江上忽相逢，熬游远自蚕丛国。
    诗豪气侠负家传，平生重义不重钱。
    千金万镒随手尽，南来祗有两臂全。
    且言昔与吾兄别，相勉相期皆远业。
    六年万里天西南，历井扪参淅今接。
    故人已作骑箕英，憔悴倦游谁可伦。
    风波险阻厌蜀道，恨不泽国归垂纶。
    如今岂乏资身策，家在吴江天一域。
    床头金尽何足言，气干牛斗心金石。
    不须伍举谈班荆，开心见胆须真情。
    交游衮衮半朝露，家有谏省真难兄。
    听君话言坐未定，投我新篇富嘲咏。
    我思伯氏不可作，君为感叹岂其命。
    自惭无力空殷勤，扶摇孰起垂天云。
    愧无词华堪掞庭，安得琼琚持报君。

廖行之　和晚菊三首
    覉寓穷秋几许清，晚芳犹尔亦何荣。
    东篱旧岂论余子，三径今应愧老成。
    气吐耐堪供饮兴，登临那得厕群英。
    节华要是丈人行，俗眼谁知省屈平。

廖行之　和晚菊三首
    何事秋光老更清，故应有菊占秋荣。
    后来汉陛知薪积，晚出商山叹翼成。
    三径惟将松比操，东篱那为酒含英。
    纷纷红紫随时好，臆对西风诉不平。

廖行之　和晚菊三首
    荒凉篱落露华清，菊为重阳特地荣。
    奔竞斗心知戒在，痚迟懒性习闲成。
    偿秋为子添秋兴，见晚知谁恨晚英。
    赖有南山陪旧望，悠然目彬与云平。

廖行之　和武必达郢亭杂咏韵
    君家华屋隐松关，满壑清风六月寒。
    半岁胡为漫蓬转，篇诗犹解惜春阑。
    人言占马应东首，我欲移文向北山。
    试问啼鹃缘底事，书情终日劝人还。

廖行之　和武公望从人觅酒二首
    野店醪香尚带烟，中山醖久漫经年。
    公营恶草安吾分，太白高吟羡子先。
    好办一尊常对月，谁能百斛更浮川。
    正须浇我笑天口，富贵浮云且任缘。

廖行之　和武公望从人觅酒二首
    春愁满眼久驱除，懒问生涯念及孥。
    但得论文留客醉，不妨问字到山居。
    寒收冻面应浮蚁，暖入芳腴可泛酥。
    便欲呼儿洗杯酌，陶然应许及波余。

廖行之　和武公望催梅三首
    长羡南枝笑北枝，东风能早亦能迟。
    而今满树浑无那，管领春光更有谁。

廖行之　和武公望催梅三首
    准拟花前玉斚飞，那知辜负隔年期。
    枝头未报春来信，閒却西湖处士诗。

廖行之　和武公望催梅三首
    丝丝弱柳犹迎岁，点点飞霙亦饯年。
    可是清高厌纷竞，百花那许著鞭先。

廖行之　和武公望雪梅五首
    雪里最怜梅破萼，花时那负岁寒心。
    不因王子聊乘兴，争得林逋为赏音。

廖行之　和武公望雪梅五首
    自是阳和生处有，不同凡卉竞时开。
    居然茹雪犹全节，底为藏冰但却灾。

廖行之　和武公望雪梅五首
    刺火艺兰能九畹，白衣访菊亦东篱。
    君诗唤起西湖老，好处何憀幼妇碑。

廖行之　和武公望雪梅五首
    腊残春到无多日，留得清芬伴倾椒。
    却放东风吹冻裂，遣渠堤柳又新条。
    
    
廖行之　和武公望雪梅五首
    水精宫阙偏宜汝，铁石心肠肯受欺。
    应笑蜡梅犹族姓，只堪薪槱荐晨炊。

廖行之　和惜香红二首
    花神那作世间香，狂蝶游蜂暗断肠。
    不是朱颜向人吝，耻随桃李倚门墙。

廖行之　和惜香红二首
    韬藏馥郁保天真，珍重芳姿肯殢人。
    莫道清高便无韵，春来谁是解全身。

廖行之　和喜雨诗
    夏畦云稼忧芳蕤，炎官火伞烘晴曦。
    何人半夜起龙蛰，慰我卒岁丰年期。
    吾生正作一饱计，天意似悯三农时。
    椎牛酾酒乐村社，帝力於尔其谁知。

廖行之　和徐志父道中池亭独游之什二首
    炎风勃勃触轻衫，何事驱尘未解骖。
    清我一泓能湛湛，洗渠变耳任喃喃。
    方从君子欢相爱，未信樵夫笑不谈。
    他日通泉访陈迹，光芒宝剑与天参。

廖行之　和徐志父道中池亭独游之什二首
    闻弦那用湿青衫，俛首盐车骥可骖。
    珍重居污自贞洁，飞扬巢幕漫呢喃。
    云天意气生怀抱，尊俎风流入笑谈。
    不碍哦诗佐清逸，明朝敛板又庭参。

廖行之　和杨公维二首
    子云家无儋石储，日有载酒过门闾。
    道丰泽衍今甫大，天理报施宁欺予。
    我惭投李得珍贶，俗眼快耫真璠玙。
    何当急走问奇字，报语姑以先勤渠。

廖行之　和杨公维二首
    杨侯胸中万卷书，澜翻骚兴辄三闾。
    文成素藁富柱腹，词有余锋须贾予。
    俊逸谁追新轨辙，温纯端拟古璠玙。
    我渐不作池塘梦，徒羡清沟愧濁渠。

廖行之　和益阳赵宰六首
    为邦何所急，劝学最留情。
    数仞新儒馆，千年继武城。
    梁间珍篆古，门外碧波平。
    会有明伦士，培风纵鹗横。

廖行之　和益阳赵宰六首
    食黮从吾化，安舆本若情。
    有能奔晋盗，何用筑秦城。
    一邑诚天幸，三年赖政平。
    儒功固如许，仪舌漫纵横。

廖行之　和益阳赵宰六首
    驭吏胡为术，临民若用情。
    两难诚具美，双璧重连城。
    威爱无偏举，权衡自适平。
    吏忠民更乐，协气日流横。

廖行之　和益阳赵宰六首
    世治不忘兵，公深爱国情。
    雄张新汉壁，势压旧吴城。
    夜月鸣笳肃，秋风列燧平。
    农耕浑自适，是处亩从横。

廖行之　和益阳赵宰六首
    底事及幽冥，仁人恻隐情。
    怜渠犹旅骴，为尔返乡城。
    泚颡人应化，分香讼亦平。
    存亡俱惠泽，高义与云横。

廖行之　和益阳赵宰六首
    胸中涵万象，江上漫怡情。
    突兀飞华屋，依微出化城。
    所欣逢岁有，此意乐时平。
    登览多新句，何须马槊横。

廖行之　和咏莺
    雅正余音隐小成，咿哇嘈囐彼何荣。
    数声睆彼迁乔语，一洗纷纷百口鸣。

廖行之　和游归来园韵
    咄咄紫桑久卜邻，轩轩少室竟何人。
    一丘奇兴心犹远，千古论交迹未陈。
    奋锸自随天地阔，园林好在岁时新。
    东风相逐经行处，花草禽鱼不计春。

廖行之　和游归来园韵
    簿书丛里厌纷埃，夙驾輶轩此地来。
    好是板舆将母乐，不妨樽酒为花开。
    难拚胜赏哦诗适，生怕严城打鼓催。
    明日江头还眺望，松风阁上几徘徊。

廖行之　和游子叹
    前年春种方萌蘖，我喜群来屐几折。
    今年湖田农正忙，君从伯氏听渔榔。
    平生四海饶足力，到处哦诗不虚日。
    高怀一笑无心坛，暮秣燕冀朝吴餐。
    从渠小知但莽苍，羁馽维络游龙颡。
    男儿遇合自有秋，此志宁为温饱休。

廖行之　和曾知运寄兄诗二首
    得丧区区指屈伸，褰裳归去楚江滨。
    莼鲈到底秋风美，牛斗依然夜气新。
    满壑烟霜供啸傲，传家诗礼照清贫。
    不须变姓吴门隐，自有相从化鹤人。

廖行之　和曾知运寄兄诗二首
    忠孝蝉联萃一门，雁行相望款天阍。
    青云有弟先行志，蓝绶今兄亦拜恩。
    肘印一时饶季子，风雩千载见诸孙。
    二难金玉交辉映，出处相高德义尊。

廖行之　和张王臣
    词伯今犹从事衫，追风才轶谢羸骖。
    浪传齐己声江左，不见弥明隐岳南。
    骚读正堪供痛饮，箎音那许接高谈。
    君家况有輶轩法，乞与新编得细参。

廖行之　和张王臣登清斯亭韵三首
