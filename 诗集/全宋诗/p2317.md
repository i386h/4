<!-- { "loadSidebar": true } -->
    美如西子离金阙，娇似杨妃倚玉楼。
    犹把琵琶半遮面，不令人见转风流。

释绍昙　颂古五十五首
    拂苔高卧白云根，梦绕春风锦绣园。
    蓦听采樵歌一贡，醒来月挂客愁村。

释绍昙　颂古五十五首
    碧绿青红百样花，尽从春色巧安排。
    不知春色端倪处，平地危分万仞崖。

释绍昙　颂古五十五首
    黄金肌骨铁心肠，晓出重城眩巧妆。
    赚入涅槃门路去，连天荒草看人忙。

释绍昙　颂古五十五首
    拟学鹏抟九万风，谁知折翅鸟窠中。
    至今秦望出前雨，血泪千林花泪红。

释绍昙　颂古五十五首
    苦恋京华一肯归，行装须待送穷时。
    茆舡寂寞烟汀月，别后何人更有诗。

释绍昙　颂古五十五首
    仙翁还旆武陵家，仙女欢迎步彩霞。
    贫弄玉箫频劝酒，不如凋尽碧桃花。

释绍昙　颂古五十五首
    南阳家法是人知，刚被丹霞教坏伊。
    致使亲生龙凤子，一时翻作鼠黏儿。

释绍昙　颂古五十五首
    送目群飞野鸭边，不胜情事与谁论。
    轻轻扭定娘生鼻，海月山云亦断魂。

释绍昙　颂古五十五首
    脱体无依是病由，直须大死一回休。
    西江吸尽无涓滴，便解人前不识羞。

释绍昙　颂古五十五首
    闪电光中夺信旗，怒雷一击丧全机。
    从兹独据雄峰顶，佛祖低头听指挥。

释绍昙　颂古五十五首
    鼻孔亲遭扭捏来，乞儿得食向人夸。
    雄峰独坐称奇特，断绠何曾是活蛇。

释绍昙　颂古五十五首
    破镜生儿借似金，晨昏不敢离烟林。
    羽毛长就飞求食，聚口纷争吃母心。

释绍昙　颂古五十五首
    学得陶朱小术些，当场撮弄数般花。
    虽然过得常人眼，到底难瞒是作家。

释绍昙　颂古五十五首
    云鬓慵梳劣性多，逢人专要逞偻{左忄右罗}。
    门前落节归夸后，不柰斧斧咬齿何。

释绍昙　颂古五十五首
    飞骑将军入虏庭，兵机炼得十分精。
    谁知败绩缘欺敌，致使凌烟易姓名。

释绍昙　颂古五十五首
    南国江山入战图，生灵何处问渔樵。
    凭君休说封侯事，一将功成万骨枯。

释绍昙　颂古五十五首
    柳挂金丝莺织晓，花铺翠锦蝶眠春。
    见成一幅新图画，不待王维手眼亲。

释绍昙　颂古五十五首
    胡饼朝朝供一僧，知他结了几生冤。
    甜瓜换得胡卢种，才出头来便灭门。

释绍昙　颂古五十五首
    赤穷王老卖浑身，贱似黄金贵似尘。
    不费分文收买得，一程送与采樵人。

释绍昙　颂古五十五首
    太平时节岁丰登，旅不赍粮永不扃。
    官路无人夜无月，唱歌归去月三更。

释绍昙　颂古五十五首
    村落谁家丑女儿，家将苕萬画蛾眉。
    蓬人掩鼻嫌腥秽，鸦臭当风自不知。

释绍昙　颂古五十五首
    白发宫娃不解愁，满头犹自插花枝。
    曾缘玉儿君王灶，准拟人看似旧时。

释绍昙　颂古五十五首
    霜拂金鞍玉坠腰，鸡声催入紫宸朝。
    何如云壑饱清梦，残月半窗松影摇。

释绍昙　颂古五十五首
    浊酒松醪吃两钟，醉拖长袖舞春风。
    天崩地裂谁能管，几见落花堆乱红。

释绍昙　颂古五十五首
    吃粥吃饭过，听风听雨眠。
    风光俱买尽，不费一文钱。

释绍昙　颂古五十五首
    十字街头铺席开，牛溲马勃尽收来。
    等闲落在名医手，贵贱无非是药材。

释绍昙　颂古五十五首
    八面玲珑逗月寒，要寻形影十分难。
    无端平地生层级，湘北潭南作样看。

释绍昙　颂古五十五首
    颺下山藤设意深，嗅乌喙药祸沾身。
    脚跟未断红丝线，智鉴难逃明眼人。

释绍昙　颂古五十五首
    爝火初经一线开，宝盘终日自萦回。
    也知物理关人事，历尽崎岖心始灰。

释绍昙　颂古五十五首
    荒废人家命蹇迍，行年在坎鬼临身。
    烧钱远送他方去，转祸来为五福神。

释绍昙　颂古五十五首
    幼小勤书懒出门，春风花柳自村村。
    芳心不被笙歌引，时把唐虞子细论。

释绍昙　颂古五十五首
    剪酥蹙锦上林花，晓怯春寒不放开。
    蓦听一声挝羯鼓，檀心远送异香来。

释绍昙　颂古五十五首
    白发将军坐碧油，教婴儿打百花扑。
    被人驰马拿将去，犹把兵书说未休。

释绍昙　颂古五十五首
    飞骑将军入虏庭，钥旗未动死生分。
    战酣驰入中军寨，且听元戎议赏勋。

释绍昙　颂古五十五首
    笼养翎毛不记名，春来巧弄百般声。
    临风放出丹山凤，多谢箫韶奏九成。

释绍昙　颂古五十五首
    霜风括地扫枯莇，谁觉东君令已回。
    唯有岭梅曾漏洩，一枝先向雪中开。

释绍昙　颂古五十五首
    绿萝窗底枕肱时，梦绕华胥客路迷。
    听得烟村一声笛，醒来元是住居西。

释绍昙　颂古五十五首
    九十芳春日，游蜂竟采花。
    花归蜜房尽，残叶落谁家。

释绍昙　颂古五十五首
    道冠儒履佛袈裟，弄鬼精魂却有些。
    多谢宝公勤照拂，双檮枯尽再生花。

释绍昙　颂古五十五首
    柏板门槌伎俩穷，人前偏要辱宗风。
    驴鸣狗吠成狼籍，瞒得梁王屈宝公。

释绍昙　颂古五十五首
    十年不作觚棱梦，一旦来从帝苑游。
    召对金鸾酬一问，布衣脱下便封侯。

释绍昙　颂古五十五首
    春有百花秋有月，夏有凉风冬有雪。
    莫将闲事挂心头，便是人间好时节。

释绍昙　颂古五十五首
    竺乾遫得屠龙技，袖隐神锋入海南。
    弄巧不消人一笑，九年面壁好羞惭。

释绍昙　颂古五十五首
    平白将身入草窠，折娘生臂冻驴腰。
    一年一度嵩山雪，雪有消归恨不消。

释绍昙　颂古五十五首
    通身红烂业非轻，血染千山草木腥。
    一阵西风卷黄叶，月华如水满空庭。

释绍昙　颂古五十五首
    幽赏春华到画桥，金丝拖柳锦翻桃。
    临风不识东皇意，却听流莺舌弄娇。

释绍昙　颂古五十五首
    身后身前不丈夫，钁头边事想含糊。
    不知费几苍松机，换得渠侬破钵盂。

释绍昙　颂古五十五首
    不依本分去担柴，负石黄梅验作家。
    半夜三更设分晓，和糠舂出古菱花。

释绍昙　太虚
    廓然寥豁绝边垠，一点云生翳眼尘。
    真达不疑融万象，更须知有路翻身。

释绍昙　坦老求题真歇宏智竹庵同游雁山酬唱真迹轴后
    天生三个老冤魔，狭路相逢没柰何，
    □把肚肠搂抉看，曲於四十九盘多。

释绍昙　题拗韁牛
    陇树冥冥日向西，苦贫芳草不知归。
    牧童尽力拽得转，在在暝烟深翠微。

释绍昙　题放山堂
    一击牢关八字开，石头机路滑如苔。
    危分险布知多少，排闼从渠辊入来。

释绍昙　题佛迹岩
    一度拚身透险崖，石头机路骨如苔。
    脚跟点地不点地，立处何曾踏实来。

释绍昙　题荷衣沼
    绿荷亲制蔽穷身，池面香风噀古今。
    百万军藏藉丝孔，岂知绵密度金针。

释绍昙　题兰蕙
    色淡而清，节香而贞。
    隐德不耀，咀华含英。
    君子同其芳洁，写真不堕丹青。
    宜乎孕潇湘幽楚之灵。

释绍昙　题兰蕙
    一茎四花，挺然拔萃。
    其臭如兰，其标如芷檀啄簇烟而不繁，
    劲节疾风而不倚。是以昂山有山林轩昂之志。

释绍昙　题老融群牛图
    三三五五戏平芜，踏裂春风百草枯。
    莫写沩山僧某甲，恐人悟作祖师图。

释绍昙　题老融猿
    危坐禅枝冷，机含毒果深。
    直饶扪摸著，未必死偷心。

释绍昙　题披云亭
    大地黑漫漫，日月久韬□。
    山藤聊一挥，神与境相会。
    八纮净无尘，万象镜中翳。
    天外出头看，笑擘阑干碎。

释绍昙　题秋堂四兰
    灵均侈山林之乐，薄笼绡裦，
    幽放檀心。妖舞春风身醉香，
    力难扶也。

释绍昙　题秋堂四兰
    指玉弹晓，喙檀噀春。
    倏尔生妬，阴飚不仁。

释绍昙　题秋堂四兰
    久居深林幽寂中，虽隐德不耀。
    遇春阳姁妪，笑弹玉指，
    十倍精神。

释绍昙　题秋堂四兰
    湘英整佩，楚衣告纫。
    羲黄荐馥，采采疑真。

释绍昙　题秋堂四兰
    纷披佩玉，仆委苔痕。
    檐花写恨，难拈楚魂。

释绍昙　题秋堂四兰
    娥英吊舜於九疑，泣泪如雨。
    佩玉零乱，半委尘泥。

释绍昙　题秋堂四兰
    幽石封白，深要掩芳。
    隐德不耀，何矜色香。

释绍昙　题秋堂四兰
    大雪申威，万木摧拉，
    独能擢芳於凝泎中，虽百折不委。
    非素有所养，宁不为外侮凭凌者欤。

释绍昙　题四兰
    深藏岩谷里，初不要人知。
    苦是午难掩，春风得意吹。

释绍昙　题四兰
    喜晴弹玉指，林下见幽人。
    楚楚湘灵样，肌肤不染尘。

释绍昙　题四兰
    佩玉半零乱，繄谁吊楚英。
    醉香魂未返，愁听打蓬声。

释绍昙　题四兰
    一再荒林雪，全身掩薜萝。
    直饶埋没得，争柰鼻头何。

释绍昙　题许由弃瓢图
    视尧天下一瓢轻，厌听风梢历历声。
    颺下不须频顾恋，始母存取隐沦名。

释绍昙　题圆泽图
    月下骑寒犊，三生事细论。
    已遭人点检，休弄鬼精魂。

释绍昙　题直夫牛图
    三三五五戏平芜，踏裂春风百草枯。
    莫写沩山僧某甲，恐人误作祖师图。

释绍昙　题坐禅蝦蟆
