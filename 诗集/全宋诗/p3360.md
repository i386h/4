<!-- { "loadSidebar": true } -->
    轩窗复起处，尽人菱花中。

鲜于侁　洋州三十景　湖桥
    千峰起华阳，一水连天汉。
    初月正沉钩，隐然飞两岸。

鲜于侁　洋州三十景　获浦
    凝霜压寒芦，白月铺净练。
    谁起落梅声，愁人泪如霰。

鲜于侁　洋州三十景　金橙径
    远分稂下美，移植使君园。
    何人为修贡，佳味上雕盘。

鲜于侁　洋州三十景　吏隐亭
    心休忘物我，道胜一轩静。
    隐几度朝哺，可嗟人畏影。

鲜于侁　洋州三十景　蓼屿
    盈枝红欲滴，照水色更好。
    朝暮几回新，何用催秋老。

鲜于侁　洋州三十景　南园
    城上望南园，园深知几许。
    啼鸟闻间关，游人不知处。

鲜于侁　洋州三十景　披锦亭
    春归阆风家，功入天匠手。
    能将五色云，点缀当户牖。

鲜于侁　洋州三十景　书轩
    朱门谢俗客，幽斋叙友人。
    澄澜鉴止水，高节看丛筠。

鲜于侁　洋州三十景　霜筠亭
    亭出竹更密，林幽人不知。
    能教三伏景，变作九秋时。

鲜于侁　洋州三十景　天汉台
    台外绕佳山，台中垂暇日。
    龊龊绛守居，徒劳夸绍述。

鲜于侁　洋州三十景　荼蘼洞
    天香分外清，玉色无奈白。
    谁向瑶池游，依稀太真宅。

鲜于侁　洋州三十景　望云楼
    云山日在眼，飞观复看云。
    原似崇朝雨，飘扬静世氛。

鲜于侁　洋州三十景　无言亭
    叶上花露泣，轩前红日长。
    游风复为谁，时送席间香。

鲜于侁　洋州三十景　禊亭
    流水弯还来，羽觞酬酢竞。
    应有兰亭篇，邦人起歌咏。

鲜于侁　洋州三十景　野人庐
    深深惟使君，草草学田舍。
    持此归与心，随时自潇洒。

鲜于侁　洋州三十景　筼簹谷
    晖晖蓝田山，山下多绿玉。
    安得结茅茨，林间许容足。

鲜于侁　洋州三十景　蒸萏亭
    夏绿分照水，秋香仍满地。
    吴宫谁教战，一一尽娇媚。

鲜于侁　洋州三十景　竹坞
    幽溪入流篁，翠色连远坞。
    清夜天风来，不隔鸾凤语。

鲜于侁　游金山
    蓬莱三神山，横绝巨鳌背。
    鳌倾海水动，一峰失所在。
    飞来大江中，盘礴几千载。
    化为金山居，龙象错朱贝。
    夙昔爱山水，江湖不暂忘。
    君前或剖竹，匏击古维扬。
    隐然绝胜地，旦旦遥相望。
    不意二君子，招携一苇航。
    高蹑云梯，阔视皦溟涨。
    潮来隐天地，万里掷白浪。
    波清云汉净，澄流迷下上。
    更深月正中，山影杳无象。
    蛟龟四面穴，形势三洲壮。
    融结即难穷，丹青殊莫装。
    苏侯韵高远，邵子雅趋尚。
    奇观极无边，幽等端未放。
    浮生阅流水，清晨造方丈。
    毕景趣言归，侵星摇两桨。

鲜于侁　游灵岩
    千峰环郡宇，二水绕城堞。
    每怜山水佳，况复开岩穴。
    川流数里近，放棹攀巀嵲。
    灵岩骇神化，环阴数亩阔。
    何人营佛祠，栋宇殆天设。
    前轩瞰溪山，眺听心耳豁。
    径穿巨石下，碧玉耸高节。
    涓流泻石豥，玉乳基且洁。
    其乐乃小岩，洞户敞深徹。
    嵌岩见石柱，任重立精铁。
    昔人遇真仙，相携观金阙。
    川平听鸡犬，始觉人世别。
    屈曲沿清溪，桃花正开发。
    尘缘念乡县，归思若弦涉。
    寤寐瞬息间，岩扉已严鐍，
    时迁等陵谷，事胜存图牒。
    独有苍江流，青霄鉴明月。
    予来秋之季，气象颇凄切。
    草木自变衰，山花常复活。
    青晖沃赏适，异境差胜绝。
    薄暮上归艎，依然望林樾。

鲜于侁　杂兴三首
    幽居观物变，天道固虚盈。
    炎取日方炽，微阴一已生。
    凉风动野草，桃李先飘零。
    蜩螗集高柳，络纬响空庭。
    愁心独耿耿，宵梦竟难成。

鲜于侁　杂兴三首
    一气斡元造，为功未尝烦。
    群生自委化，天地亦何言。
    凫胫不可增，楮叶不可镌。
    欲益固为损，劳心非自然。
    不见平阳侯，醇酒聊终年。

鲜于侁　杂兴三首
    三王贵养老，取重在乞言。
    酒醴副佳淆，黄发斯皤然。
    朝廷本忠厚，风俗亦变迁。
    岂意汉道微，侍中惟少年。
    耆旧无备问，李公所以难。

鲜于师中　题滴水岩
    岩前山溜洒如倾，三峡都无此景清。
    坐对秦宫垂箔景，静闻鲛室落盘声。
    好追祓禊兰亭会，疑到神仙洞府行。
    每羡渝南二千石，频来幽境驻只旌。

鲜于枢　句
    一官屡厄黄杨闰。

鲜于夏　句
    六诏漫随丹凤急，一溪聊与白云闲。

鲜于至　诗一首
    当时未识紫微星，独□渔阳燕此亭。
    今日园林为胜地，好将前事载图经。

咸淳士人　刺贾平章
    鼙鼓惊天动地来，九州赤子哭哀哀。
    庙堂不问平戎策，多把金钱媚秀才。

咸淳士人　刺贾秋壑诗
    深院无人草已荒，漆屏金字尚煇煌。
    只知事去身宜去，岂料人亡国亦亡。
    理考发身端自有，郑人应梦果何祥。
    卧龙不肯留渠住，空使晴光满画墙。
    事到穷时计亦穷，行此难倚鄂州功。
    木棉庵上千年恨，秋壑堂中一梦空。
    石砌苔稠猿步月，松庭叶落鸟呼风。
    客来未用多惆怅，试向吴山望故宫。

咸淳士人　刺贾似道
    厚我藩垣长彼贪，不然衔璧小邦男。
    庙堂从谏真如转，竟用先生策第三。

咸淳士人　题贾似道养乐园
    老壑曾居葛岭西，游人谁敢问苏隄。
    势将覆餸不回首，事到出师方噬脐。
    废圃久无人作主，败垣惟有客留题。
    算来只有孤山耐，依旧梅花片月低。

襄阳妓　送武补阙
    弄珠滩上欲销魂，独把离怀寄酒樽。
    无限烟花不留意，忍教芳草怨王孙。

向传式　寄成都蒋密学
    钦闻宥密缀荣班，西顾分忧辍钜贤。
    乍领蜀都新印绶，应怀越国旧风烟。
    流觞雅趣人多羡，正俗佳名世永传。
    圣主倚毗閒未得，重来游赏是何年。

向传式　渌波亭
    我爱东南郡，恩容守会稽。
    府当秦望北，园枕卧龙西。
    水为流觞引，亭因正俗题。
    松篁清有韵，桃李密成蹊。
    一沼开方鉴，双桥亘采霓。
    晓波平漾漾，春草碧萋萋。
    城上兴崇构，林端露半梯。
    登疑青汉近，坐与白云齐。
    山色回头是，湖光照眼迷。
    笙歌随分有，樽斝逐欢携。
    月夜宜飞盖，花时醉似泥。
    蓬莱风景异，此地好长栖。

向旙　从吴傅朋游芝山登五老亭以驾言出游分韵赋诗
    兹山何巍巍，气欲等嵩华。
    从公二三子，胜日饱并且档暇。
    跻攀谢车舆，自办两不借。
    扪萝觅幽磴，竹椒得孤榭。
    侧送夕阳移，俯视高鸟下。
    登临记曩昔，岁月惊代谢。
    却数一周星，复命千里驾。
    身从泛梗流，事与泛云化。
    朼来共一尊，似为天所赦。
    明发还问涂，合离足悲叱。

向旙　句
    修篁万个玉生烟，芳木千名花欲语。

向旙　题吴傅朋游丝书
    先生著名节，百世追延陵。
    我评先生贤，不以能书称。
    功成磨苍崖，盛德颂日升。
    勿书凌云榜，华颠踏高层。

向滈　二月四日约同寮劝耕万安院已而不至书於彭氏酒家壁
    满目风光二月时，小桃无数柳依依。
    松间野寺临清浅，花底旗亭倚翠微。
    人意不随春意好，此心端与赏心违。
    目斜望断高阳侣，赢得惺惺骑马归。

向滈　句
    人情甚似吴江冷，世路真如蜀道难。

向滈　莞尔堂春晚书怀呈同僚
    三分春色二分休，是处红稀绿已稠。
    芳草池塘空有思，落花亭馆不胜愁。
    人情似昔犹难合，身世如今岂易谋。
    若欲忘忧须是酒，醉乡安稳胜封侯。

向滈　莞尔堂和柳枢密韵
    平生麋鹿性，从仕菲所娱。
    要非所腰具，悠然慕潜夫。
    赋归恨不蚤，空悲岁云徂。
    世情固险薄，官路徒惊呼。
    君看得失际，岂问戚与疏。
    论心未必尔，反眼何所无。
    嗟我与世忤，正坐所见殊。
    强颜恋五斗，我岂不足与。
    湖南有良田，亦有宅一区。
    会当指衣去，俯仰聊自如。
    谁能揖上官，迫促畏简书。
    遂令湖海上，坐觉豪气除。
    君言浪见许，众口方骂予。
    不学望尘辈，甘心履危途。
    所得俱可耻，山岩等豪铢。
    古人惟事道，吾行端不迂。

向滈　莞尔堂夏日偶成
    槐荫参差日转廓，时看野鸟下横塘。
    闲窗绿映筼箉净，流水红浮菡萏香。
    座有琴觞真道院，径通花木似禅房。
    文楸珍簟疏帘裹，与子同消夏日长。

向郎中　句
    惟洪一都会，控带荆与瓯。

向郎中　句
    身在鸣銮帝子楼。

向郎中　句
    湖边乔木幽人宅，楼外长江帝子洲。

向敏中　呈知鄜州何士宗
    勋将钟鼓堪铭镂，业为皇王致太平。
    貔虎有威开玉帐，犬戎无战卧金钲。

向敏中　春暮
    恨别春归酒满杯，残芳缭绕旧亭台。
    不甘淑景随风变，刚被炎光继日催。
    弱柳绿浓还易合，夭桃红尽更难开。
    明年复与君相约，重遣阳和早到来。

向敏中　春暮
    落红庭院绿池塘，语燕啼莺亦可伤。
    霁柳吹花春已老，暄槐成幄日初长。

向敏中　春暮
