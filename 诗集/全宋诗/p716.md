<!-- { "loadSidebar": true } -->
    乞米已惭颜氏帖，卖书还笑杜陵诗。
    广文绝少充枵甑，更肯芸签借一鸱。

方回　谢张老山御史庆予七二
    身是空中一点尘，心包天地却无垠。
    随缘任运勤收敛，补过知几暗省循。
    孰料百年登七袠，深惭白发对青春。
    江梅欲结枝头子，合放余花次第新。

方回　谢张师道广文见过二首
    曩读登科记，高标我已惊。
    名如程子了，字是后山名。
    可但于诗妙，终当以道鸣。
    将无嫌落殖，亦许定交盟。

方回　谢张师道广文见过二首
    爽气横空阔，清谈绝辈流。
    嘶骢能枉顾，漫刺肯轻投。
    敢谓官无冷，其如学更优。
    荣途未须捷，恐隔旧交游。

方回　谢张慵庵文焕见访
    两年梦寐记冰姿，再挹丰标胜旧时。
    形秽自怜吾更老，味同乃幸独相知。
    幽花野竹频移座，薄酒清茶共说诗。
    晚色柴门挂新月，玉骢欲上步犹迟。

方回　辛丑九日五首
    政恐登高枉断肠，今年恰值雨重阳。
    晨兴中酒情怀懒，满眼黄花满屋香。

方回　辛丑九日五首
    世间何事不空无，万古年年九日徂。
    最忆吾家先叔父，塘头一树紫茱萸。

方回　辛丑九日五首
    五度秋光过古希，节名良是叹人非。
    吾州大火前辛丑，问政山头伐木归。

方回　辛丑九日五首
    何事清秋已衣绵，微寒最怯倚楼天。
    江南今岁黄花早，醉嚼重阳半月前。

方回　辛丑九日五首
    往岁金台屡据鞍，居庸雁字仰天看。
    中秋蟹断□花绝，红叶西山九日寒。

方回　辛丑中秋曲阜桥倚楼
    月渐高虽小，星全隐不明。
    老夫偶有酒，独酌过三更。
    世间千万户，谁是倚楼人。
    今夜中秋月，危栏一病身。

方回　辛卯元日三首
    六十年前五岁儿，梦魂历历万艰危。
    数声春雨微中酒，绝好梅花大欠诗。
    老病自应无世味，退修焉用要人知。
    十兄弟行唯身在，未可全狂且半痴。

方回　辛卯元日三首
    回首同庚五岁孙，老夫老矣尚何言。
    一生酒债兼诗债，数亩花园半菜园。
    雨泞谓难来贺客，马嘶谁忽顾閒月。
    倏无骤有真天相，径为芭柴覆瓦樽。

方回　辛卯元日三首
    十年争席听渔樵，办着心情耐寂寥。
    老觉岁华殊易迈，愁嫌日晷似难消。
    纵无诗句题桃板，也有春光到柳条。
    何限贵人近俱殀，镇长穷健不逍遥。

方回　新晴
    女伴新晴喜晒衣，老人閒步览春晖。
    隔篱一树桃花发，初见今年粉蝶飞。

方回　新晴过张村旧巡检寨
    干戈逾一纪，几度此江边。
    近觉全无盗，仍欣粗有年。
    炊烟生古屋，晴日照新船。
    犹忆纷纭际，偷生尽可怜。

方回　信州道士萧了空坐逝或见其在湘潭总府贰萧公用之为作赞亦自号悟空
    了了了了，空空空空，
    心肝不在臭皮袋中。想见出神似蝉蜕，
    可能吸露更餐风。

方回　信州道士萧了空坐逝或见其在湘潭总府贰萧公用之为作赞亦自号悟空
    可能吸露更餐风，一悟悬知了万空。
    何似老夫酒肉汉，死时合眼闭棺中。

方回　行宫西门
    翠华东幸缔和盟，从此君王罢北征。
    宿卫周庐无处所，野人畦菜傍宫城。

方回　行圃
    小圃无亭榭，心閒地自宽。
    好花书壁记，怪树画图看。
    雪少先夸瑞，霜严讳说寒。
    贪嗔除已尽，唯要不痴难。

方回　行休宁县南山中
    我非尘中人，素心在尘外。
    深谷行人稀，幽赏与心会。
    原畴苎苗肥，岭坞杉木大。
    女绩男斧斤，生理于此赖。
    稻畦无凶年，山泉百道溉。
    水满时自舂，奇哉涧边碓。
    惜我乏寸土，把茅不容盖。
    老矣徒空谈，惘惘发深慨。

方回　行于潜县南田中
    曾蹑危桥入县行，萧然无处觅诗情。
    不如涉浅田南过，天目山长一抹横。

方回　行园僧约同饮
    晴向小园窥，今朝忽有诗。
    乳鹅肴菜叶，跃鹊颤花枝。
    春气寒终暖，愁人老更衰。
    醉僧约同饮，徇俗未容辞。

方回　修石山
    土山未甚正，有石亦颇欹。
    方矩一再度，夙具锸与箕。
    晨兴命工徒，将一大治之。
    扫砾斫枯卉，拥泥护芳荑。
    春雷已惊蛰，犹以寒自疑。
    蚯蚓缩未动，虾蟆僵如痴。
    此役彼不安，慈悯其忍为。
    复有蜈松蝎，壤发难迅驰。
    仆夫听使去，梃杵肯遽施。
    至所谓蛇者，众怒争剪夷。
    赤练稍宛转，碎首忽若糜。
    人迹不至处，掷出园外篱。
    天地主生育，乳孕无穷期。
    何土草不茂，何水鱼不滋。
    毒堇及淫蜮，赋物曷至兹。
    峥嵘不能亩，蜗蚁千万斯。
    凶恶如此辈，均受亭毒私。
    理有不可晓，颜跖同世时。
    閒居理花蕊，娱心聊自怡。
    小小事兴作，虫豸关安危。
    何况大骚动，疮痏良可知。
    诛恶亦一快，感慨因成诗。

方回　秀山霜晴晚眺与赵宾暘黄惟月联句
    一峰何峥嵘，万象翻匍匐。
    心包元气并，影立太空独。
    遥瞻极乾端，俯瞰际坤轴。
    飘飘凌云身，杳杳送鸿目。
    挥袖裨八风，开襟吞百渎。
    醒脾咽醇清，涤髓眜痼俗。
    斗摘紫垣杓，日攀黄道毂。
    川令夷若奔，林诃魍魈伏。
    螺蚌视三神，杯盎阅四雝。
    参旗摩右肩，昆苑踏左足。
    营营蚁磨旋，戢戢蜂房簇。
    膻俎餍前臑，诗瓢悭半菽。
    历测尊卢年，桴穷沃焦谷。
    畴非浮点沤，吾亦寄粒粟。
    气形孰融结，高深谁瀎矗。
    娲皇不能补，共工多事触。
    飞思腾虚遨，殚精驰向瞩。
    浩浩蔑垠涯浑浑曷边幅。百刻倏汐潮，
    九行递杅杊。达观等鹏鹪，
    殊趋殽燕蝠。仙驭鞭虬螭，
    神驾轨骊騤。寰中无遁照，
    象外有玄烛。推寻制字苍，
    究考画卦宓。万变既日滋，
    百灵遂宵哭。某氏马锡三，
    何人鳌钓六。底所真蓬瀛，
    是间自濠濮。佳辰每难值，
    奇赏讵嫌数。达士多放旷，
    拘儒例踧蹜。味同侨札交，
    臭异智辅族。稽首礼初梅，
    掀髯叫余菊。节届小大寒，
    岁得中下熟。野礼讲蜡迎，
    俥朋阅傩逐。皴肤剥枯藓，
    瘦发立冻木。青针抽麦黣，
    绛粒茁樱薁。乌龙特嵯峨，
    白雁几湾洑。霞谯抹微绡，
    烟市皱轻縠。画嶂屏横纵，
    字溪篆直曲。兰非灌能馨，
    柏岂撼可秃。长冈修蛇驰，
    短阜矮鳖缩。一塔耸锥颍，
    千畦界棋局。冷祠逃鼪鼯，
    荒冢赫鸱鵩。汲窟仆桔槔，
    获场眠碌碡。橡实翻箨瘦，
    笋萌认鞭斸。莽啼潜钩辀，
    篱嚼偃觳觫。樵肩疮长鑱，
    猎臂袒偏裻。相劳声阿邪，
    力作响蓬扑。闻磬认禅窗，
    指旛窥佛屋。邃森逾二林，
    美秀埒三竺。笼影夜旧筑。
    连营释薁琫，四野竞畚梮。
    别墅喧榼壶。圜扉静敲朴。
    今各有纭袍，昔俱无旨蓄。
    駸駸熙运开，沓沓壮观复。
    闾阎一烬空，栋宇万础续。
    货廛富鲍鱰，米市积穜{睦目换禾}。
    登临恣夷犹，生息赖亭毒。
    扫阴开晚晴，破泎作春燠。
    硗畴蹙龟纹，烟浍开瓦卜。
    昏声沸群鸦，暮色隐孤鹜，
    店遥旅叱驴，陇隔稚唤犊。
    鴃谣音哳嘲，偻荷眇彳亍。
    浦溆出渔艇，磈碛泊商舳。
    僧包侧肩挑，奚囊俯腰束。
    护舍荒吠狺，投林倦翔速。
    驿蹄雷铿鍧，野燎星熠煜。
    警棚报冬冬，栖埘呼喌喌。
    相与忘是非，足堪了昏旭。
    矧兹瑞六霙，预云宜百谷。
    狐兔各深藏，蝻蝝靡遗育。
    潜鱼未拨剌，骇兽或踯躅。
    倒影已巅崖，余凌尚丘麓。
    宿孽芽嫩黄，流澌酝娇绿。
    联拳一舂锄，格磔双属玉。
    搯苗揽奇辛，擘雷嗅幽馥。
    蛰户或伺霆，烧痕渐矜曝。
    审观寒向阑，追念暑尝酷。
    凉既免炮燖，温又救皲瘃。
    大化有乘除，胜户歌楚人骚，
    家佩桐君录。入笼尽参芝，
    盈室肯薴菉。浑凤远媒翳，
    祥麟哂童牿。栋材茂椅桐，
    跃冶乳閔鋈。贤守宋广平，
    兴君刘文叔。徵隐屈{左黄右主}旒，
    哀惸极膏沐。缅怀解剑耕，
    遐想负薪鬻。咳唾变兴亡，
    咄嗟异荣辱。荛夫被儒衣，
    耕叟辟家塾。道味调漆胶，
    谊声协敔柷。严范盛焌尝，
    轩莱恪尸祝。勃兴畏后生，
    朋来乐私淑。骈肩长裾曳，
    比屋短檠读。高科接踵武，
    雅德棻被服。委巷致聘旌，
    徒步胹公餸。车引太仆驺，
    马给上林蓿。岂惟供爪牙，
    固将倚心腹。文华凌屈宋，
    武略迈颇牧。袁丝却腐阉，
    丙吉雪冤狱。差毫别同和，
    立界辨刚欲。达汝媲稷皋，
    退吾侪绮角。中焉敛韬略，
    外也灭表襮。村诘订莇箕，
    俚授折都郁。四经审钩弦，
    三秀攻珞琭。处士傲貂绅，
    侠徒竞鸡踘。里闾剧华腴，
    官府务涵沐。喝雉投彩琼，
    落鵰捷鸣骲。高赀轶陶朱，
    雄辨聘张禄。美酿压郫筒，
    大烹椎獠犦。无残金凤欹，
    歌缓翠蛾蹙。千楼向笛吹，
    万室陶巾漉。余尊沾皂隶，
