<!-- { "loadSidebar": true } -->
    野岸竟多杞，小实霜且丹。
    系舟聊以掇，粲粲忽盈盘。
    助吾苦羸苶，岂必采琅玕。
    自异骄华人，百金求秘丸。
    昔闻王子乔，上帝降玉棺。
    此焉即不免，但愿在心安。

梅尧臣　舟中夜听汴河水声
    夏雨涨黄流，夜鸣邻船柁。
    乘危冒险人，不识西山饿。

梅尧臣　舟中夜与家人饮
    月出断岸口，影照别舸背。
    且独与妇饮，颇胜俗客对。
    月渐上我席，暝色亦稍退。
    岂必在秉烛，此景已可爱。

梅尧臣　舟中遇雪
    晓风鸣大泽，春雪下长河。
    沙草缘堤没，杨花拂水多。
    惊鸥不知远，候雁几闻过。
    欲问耶溪转，今朝奈兴何。

梅尧臣　舟中值雨裴刁二君相与见过
    江上渰凄凄，天形接野低。
    岸痕生旧水，马迹踏春泥。
    风急侵衣重，山昏卷幔迷。
    谁惊二客论，不愧巨源妻。

梅尧臣　周仲章都官示卷因以赠之
    赭白西北来，本是天马种。
    朝秦暮至吴，嵩华如历冢。
    伯乐曾未逢，垂头牧青陇。
    今朝顾我鸣，振鬣耳耸耸。
    声生秋风悲，已丧荆轲勇。
    谁牵驾鸾车，高蹑云雾拥。

梅尧臣　周仲章通判润州
    昔过京口山，断崖如巩洛。
    抱谷黄芹泥，百丈耸垠堮。
    山岭与江面，地脉水可度。
    欲凿无浅泉，孰云南土薄。
    君为别乘去，便比北州乐。
    已免卑湿忧，仍离鴞鹏恶。
    况逢休明时，秋堞罢严柝。
    夜爱寒江潮，月临甘露阁。
    置酒发浩歌，万里波欲却。
    霜蟹肥可钓，水鳞活堪斫。
    纵饮不须休，未应沧海涸。
    终当笑杨雄，穷壁常寂寞。
    更知首阳人，薇蕨事亦错。
    不若阮步兵，醉鞍伸两脚。
    太守必吾徒，傥能时就酌。

梅尧臣　昼寝
    尝闻晋高士，时偃北窗风。
    及尔寂无虑，始知机尽空。
    便便嘲已解，栩栩梦何穷。
    一寤复一寐，百年消此中。

梅尧臣　朱梞
    明珠摘木末，红露贮金盘。
    始见侍臣赐，已为黄雀残。
    味兼羊酪美，食厌楚梅酸。
    苑囿东周盛，累累映叶丹。

梅尧臣　朱武太傅通判常州兼寄胡武平
    昔我阳夏公，尝兹同郡治。
    政余作东园，草木尚有意。
    岂不务安养，斯民歌乐易。
    是时有贤才，乡举堪皇器。
    今方居冢庐，试质当时事。
    愿君思前人，文雅庶未墬。

梅尧臣　诸韩来会别
    诸韩行有日，别思会依依。
    独叹从予少，还看似子稀。
    呼童聊奏酒，洒水为开扉。
    苏合染裘美，雪中阊阖归。

梅尧臣　祝熙载赴任东阳
    东阳美山水，之子本风流。
    稍去何平叔，还追沈隐侯。
    清江飞晚雨，斜日半沧洲。
    县道行无愧，烟萝有胜游。

梅尧臣　追咏崔奉礼小园
    前此访君时，已观堂宇邃。
    安知中屏开，自有幽林致。
    花搴岩桂红，石擘云根翠。
    正当秋风来，不见摇落意。
    日得吟其间，何须去为吏。

梅尧臣　斫脍怀永叔
    高河古穴深，下有苍鳞鲫。
    出水狞将飞，落刀细可织。
    香粳炊正滑，白酒美少力。
    但欠平生欢，共此中路食。

梅尧臣　酌别谢通微判官兼怀欧阳永叔
    识君童稚时，而今君齿壮。
    不见二十年，颜貌已非向。
    亲戚多零落，欲语还悲怆。
    更问平生，交久从涤水上。
    君又滁水归，寄音倾桂酿。
    傥复二十年，吾焉保无恙。

梅尧臣　啄木
    中园啄尽蠹，未肯出林飞。
    不识黄金弹，双翎坠落晖。

梅尧臣　啄木二首
    城头啄枯杨，城下啄枯桑。
    朝啄不停哹，暮啄不充肠。
    寒风正洌洌，蠹穴虫且殭。
    况兹园林迥，剥剥响何长。

梅尧臣　啄木二首
    食蠹非嫌蠹，声来古木高。
    谁将琵琶弄，写入相思槽。

梅尧臣　资政王侍郎命赋梅花用芳字
    许都二月杏初盛，公府後园梅亦芳。
    因思江南花最早，开时不避雪与霜。
    主人惜春春未晚，遂命官属携壶觞。
    酒行守吏摘花至，素艳紫萼繁於装。
    夭桃穠李不可比，又况无此清淡香。
    岂辞尽醉对颜色，频嗅竞黏须蕊黄。
    何时结子助调鼎，我心旧职不敢忘。

梅尧臣　资政王侍郎南京留守
    百世兴王地，乘时已建都。
    离宫万户寄，京邑四方模。
    尹以名臣择，朝仍宿哲俞。
    果资卿属重，将俾国人苏。
    迎饯车交辙，奔驰士结途。
    许嗟人惠夺，宋迟德恩敷。
    日月天闱近，山河地势趋。
    压城隋柳密，开苑汉池枯。
    文物希前代，讴歌得大儒。
    邹枚迹虽古，宾从岂今无。

梅尧臣　子聪惠书备言行路及游王屋物趣因以答
    自我河桥来，清话殊未已。
    亟言阅通畴，晨驾遂遵彼。
    尺书忽见遗，经由皆可纪。
    草草始辞家，匆匆渡河水。
    前村客心速，入暮阴风起。
    修路隘且长，疲骖未能止。
    茅居聒夜舂，寒犬吠垆里。
    明发西北行，岗峦踰迤逦。
    丛蓁但蒙密，未见山中美。
    谷开逢邑闾，岂谓连都鄙。
    冠带一二同，麏麋左右比。
    问子奚所之，俛眉聊启齿。
    瞥往登天坛，烟云随步趾。
    傍临日观低，却望嵩丘迩。
    屑屑视尘埃，纷纷若蝼蚁。
    便有林壑心，期将荣宦委。
    我昔爱青苍，无时常徙倚。
    今朝羡君游，胜事空耸企。
    徒嗟黄绶身，莫接青霞轨。
    安得凭羽翰，幽怀寄如此。

梅尧臣　紫微亭
    江云如旗脚，墨点飞雁行。
    平圃采芳菊，上水酌桂浆。
    为言此何时，杜子逢重阳。
    醉思庄生达，哂彼齐景伤。
    至今孤亭间，独有九日章。
    昔我来齐山，山僧迎道傍。
    骑马到寺门，乱石屹若墙。
    值雨不遍历，但取山泉尝。
    牧之旧游处，苔滑屐莫将。
    却返弄水涯，隔溪望青苍。
    绝顶见茅屋，洪波日汤汤。
    云霞与雁鹜，还动秋客肠。
    去逾十五年，游宦韩陈梁。
    哀哀遘祸殃，乃再居南方。
    欲往尚未可，追吟寄支郎。

梅尧臣　自感二首
    左目忽昏花，愁心乱剧麻。
    文书都莫见，药物近凭他。
    眸子终何似，形躯且愿嘉。
    唯期一开泰，再望日中鸦。

梅尧臣　自感二首
    我不嫌髭白，白髭何自落。
    虽然失丑衰，将恐日髭薄。
    有生无不老，岁事看秋箨。
    一身忧已大，毫发谁能度。
    
    【卷30】

梅尧臣　自和
    沉水香焚金博山，杜陵谁复与车还。
    马寻绮陌知何曲，人在珠帘第几间。
    法部乐声长满耳，上樽醇味易酡颜。
    更贫更贱皆能乐，十二重门不上关。

梅尧臣　自和
    忽思湖上趣，水阔似南州。
    地接过从易，人闲取次留。
    絮轻递吹卷，蒲嫩匝堤幽。
    落果知禽入，行莎觉履柔。
    莲为游女曲，藤系野人舟。
    晚笋长过筱，春秧绿满畴。
    赏心曾卜昼，望岫最宜秋。
    款款穿丛蝶，涓涓败堰流。
    风埃无入座，笳鼓或惊鸥。
    下客林泉性，时能梦寐游。

梅尧臣　自和
    陶公种五柳，华氏戏五禽。
    达性与养生，共得古人心。
    佳果能御暑，致之意何深。
    河朔存故事，助饮莫惮斟。

梅尧臣　自急流口至长芦江入金陵
    始发碧江口，旷然谐远心。
    风清舟在监，日落水浮金。
    瓜步逢潮信，台城过雁音。
    故乡何处是，云外即乔林。

梅尧臣　自尉氏南至京皆水及人胫
    陆行畏水深，舟行畏水浅。
    河流去时合，涂潦归时践。
    事与时相违，我惭行处蹇。
    人生莫为客，为客此安免。

梅尧臣　自咏
    闭户无还往，端居废礼容。
    花为贫富焰，燕是旧过从。
    持屐对人蜡，绽衣看妇缝。
    非同叔夜傲，切莫怪疏慵。

梅尧臣　走笔送王琪
    江南二月草青青，送子归时已满汀。
    谁信而今有忠义，只知七日哭秦庭。

梅尧臣　走笔戏邵兴宗
    子鱼一尾不曾有，又诺毘陵苍鼠毫。
    细粒吴粳谁下咽，尖头越管底能操。

梅尧臣　阻风
    老渔吹浪不肯休，一夜南风打篱响。
    滩下轻舟未可行，山脚盘涡似车辋。

梅尧臣　阻风寄刁安国
    江风裂瓦鸣，浦口惊波作。
    君驾何不来，客心空寂寞。

梅尧臣　阻风秦淮令狐度支寄酒
    春风不独开春木，能蹙浪花高似屋。
    江船百尾泊深湾，铁缆千环系长轴。
    远客今朝愁未平，主人赠榼饮还足。
    前时共论酒可禁，急世救弊且忽速。
    我今正得杯中趣，效陶种秫置心曲。

梅尧臣　阻风宿大信口
    东梁如印蚕，西梁如游鱼。
    二山夹大江，早暮潮吸嘘。
    解舟辞姑熟，速欲还吾庐。
    风逆未可前，泊浦近烟墟。
    波中事网罟，乘月多夜挐。
    冰滩聚鸣雁，霜葭正疏疏。
    是时昴毕中，旷渺天地虚。
    静坐人已眠，我虑久洗如。
    自起取美酒，独酌邀蟾蜍。
    蟾蜍射白光，入盏亦踌蹰。
    醉本不解舞，欲揽常娥袪。
    昔对谪仙人，此意复在予。
    既醒裂尺素，立作数行书。
    寄与青山冢，精灵其有诸。

