<!-- { "loadSidebar": true } -->
    起视金华万山顶，惟有白云来去飞。

于石　答诸公游山作
    金华山巅一挥手，俯视尘寰仰星斗。
    闲云满地白鹤飞，积雪暗天苍兕吼。
    北山周回七百里，名著洞天非不久。
    世人未识山中乐，问我山中何所有。
    旧传叱石化羊眠，亦有耕田驱鹿走。
    大士浴缾今尚在，孝标书堂谁与守。
    翩然东访赤松子，何须辟谷能延寿。
    出门一笑天地宽，龊龊徒为儿女丑。
    君不见东坡游赤壁，东望武昌西夏口。
    江山风月两依然，谁能与客攜鱼酒。

于石　答诸友
    之子词场无敌手，骑麟翳凤集北斗。
    藉藉人间月旦评，滔滔笔下风涛吼。
    方抟扶摇九万里，可速则速久则久。
    文章何止拟相如，政事亦堪修冉有。
    回首落日烟尘昏，满眼风寒沙石走。
    老天应未丧斯文，君子固宜知所守。
    刀以銛而缺，砚以钝而寿。
    名高多谤毁，女妒无妍丑。
    乃知明哲可保身，安用嚅唲浪开口。
    悠然一笑对南山，壁上有琴樽有酒。

于石　得家书
    久客秋又晚，思家梦屡惊。
    空阶闻叶落，隔树见灯明。
    亲老贫常健，儿痴学未成。
    凄凉今夜月，照我故乡情。

于石　吊古行
    苍梧之南湘水头，烟波逐客增离忧。
    重瞳孤坟閟白日，双娥贞佩摇清秋。
    江空夜开鬼对泣，泣罢仍为鼓瑶瑟。
    瑟声渐杳江声长，丹枫坠影天霜白。
    临江被发招帝魂，拔剑欲断东流奔。
    东流无穷帝不返，呜呼薄俗无由敦。

于石　钓台
    傲睨群雄百战来，独全高节老蒿莱。
    三公不任云台将，物色何须及钓台。

于石　钓台
    抛却羊裘入汉庭，偶然偃卧两忘形。
    先生无处可伸足，太史何烦奏客星。

于石　丁丑岁旦
    不写桃符换旧诗，辛盘竹爆付儿嬉。
    山深未见新年历，只记梅花春早迟。

于石　丁亥冬大雪
    顽云拨不开，阴风挟严威。
    大雪止复作，细民已嘘嘻。
    人言丰年瑞，可乐有反悲。
    频年岂无雪，雪少寒不知。
    谁为御寒计，茅屋曝晴曦。
    今年雪大作，始信贫无衣。
    地炉燎湿薪，僵坐缩如龟。
    年丰固可乐，一饱远莫期。
    但忧今日寒，未虑明年饥。
    岂知纨绔子，重裘拥柔肌。
    绣阁蔼春风，金帐环蛾眉。
    惟恨雪不多，低唱饮羔儿。
    且尽一己欢，宁为尔民思。
    尔民毋子苦，会有年丰时。
    鸡豚燕同社，玉粒香浮炊。
    一饱有余乐，八珍亦奚为。
    寄语纨绔子，此意知不知。

于石　兜率寺
    钱唐一剑倚霜寒，万水千山蜀道难。
    瓶钵生涯何处在，秋风松子落诗坛。

于石　读明妃引
    周求莘女终亡纣，越献西施竟灭吴。
    马上琵琶徒自恨，不思强汉弱匈奴。

于石　读史七首
    厥初开陃浩难名，帝降而王绪可寻。
    百代相因三代礼，七弦何似五弦琴。
    时逢否泰有消长，道在乾坤无古今。
    所以孟轲生战国，欲承三圣正人心。

于石　读史七首
    世以燔经咎李斯，斯文兴丧岂关渠。
    楚人未烈咸阳火，秦府犹存博士书。
    吾道不随灰烬冷，残烟空锁帝王居。
    独嗟先入收图籍，刀笔区区计亦疏。

于石　读史七首
    秦亡四海角群雄，三尺胡然起沛丰。
    首录酂侯忘纪信，不诛项伯戮丁公。
    亲而寡助宁非叛，国尔忘身始是忠。
    尝罚於斯庸未当，终然击柱或争功。

于石　读史七首
    汉楚兴亡事已休，至今堪叹亦堪羞。
    郑君不肯更名籍，项伯胡为赐姓刘。
    寡助固知亲亦叛，孤忠忍以主为雠。
    人臣贵在明大义，勿为身谋为国谋。

于石　读史七首
    今来古往一封疆，虎斗龙争几帝王。
    百二山河秦地险，八千子弟楚天亡。
    朝廷有道自多助，仁义行师岂恃强。
    往事废兴何处问，寒烟衰草满斜阳。

于石　读史七首
    莫言世事只如棋，千载是非人共知。
    吾道废兴时否泰，人才进退国安危。
    诗书未火秦犹在，党锢无钩汉亦衰。
    覆辙相寻多不悟，抚编太息此何时。

于石　读史七首
    志士匡君贵善谋，古来直笔有春秋。
    孔明扶汉何吞蜀，仁杰兴唐乃死周。
    成败由人天不管，功名遗恨水空流。
    柬之未相姜维将，二子宁无身后忧。

于石　杜少陵赠卫八处士韵别秉国
    昔君坐谈诗，古音振宫商。
    昔我起舞剑，三尺星斗光。
    我剑何慷慨，君诗何老苍。
    感此一笑叹，徒成九回肠。
    久别忽想见，岁月惊惶惶。
    岂无平生友，对面险太行。
    知心今几人，况复天一方。
    安得飞霞佩，共挹天瓢浆。
    道义有真乐，何必甘膏梁。
    临行劝我酒，我饮不尽觞。
    一饮情易阑，再饮情更长。
    斜阳重回首，烟水空苍茫。

于石　端午次韵和徐改之
    榴花灼烁露初乾，乍试香罗怯晓寒。
    自古独醒多见忌，与君一醉笑相看。
    无邪安用艾悬户，徇俗聊将黍饤盘。
    千载沉湘呼不起，至今遗恨楚江干。
    涛头洒泪眼难乾，鱼腹沉冤骨未寒。
    楚些一章招莫返，曹碑八字好难看。
    水流不尽湘江恨，俗奠空陈苹藻盘。
    我亦逢时增感慨，刢然忠孝孰能干。

于石　对雪
    顽云怙势吞烛龙，一夜老尽江上峰。
    骖鸾驾鹤下瑶阙，羽衣森列飞行空。
    玉蚢夭矫振鳞甲，猎猎怒战谁争锋。
    银河剪刻纷弄巧，姑射缥缈来无踪。
    半开半落花绕树，无根无蒂絮因风。
    造物幻出不可测，万变归我一慨中。
    重裘何富，负薪何穷。
    烹茶何俭，饮羔何丰。
    天意茫茫无问处，人事悠悠定何许。
    丰年固知雪可喜，贫民不以雪为瑞。
    安得见晛消凝阴，寒崖草木皆生春。

于石　访叶灵渊
    细路如蛇盘，山根复山巅。
    振衣上千仞，顿觉天地宽。
    四山朗开豁，斜阳淡平川。
    溪浅不可舟，桥断衣可搴。
    依依桑柘村，翳翳井里烟。
    老翁古柳枢，扶杖白垂肩。
    问途入深巷，蒲柳隐败垣。
    忽得幽人居，一室静且安。
    中有插架书，外有负郭田。
    种秫可酿酒，枕书时醉眠。
    自言居家好，笑我行路难。
    欲分清溪尾，着我屋数椽。
    踏月两相过，亦足陶情欢。
    子虽爱我厚，我亦愧子言。
    天涯倦游客，岂不怀故山。
    抱薪煮白石，岸巾曝晴檐。
    兴来或杖履，松阴弄潺湲。
    如此岂不乐，胡为复盘桓。
    泠然御风去，月暮孤云寒。

于石　分蜂
    群蜂割据作生涯，户牖新开蜜酿花。
    汉世侯王自分国，秦民父子各当家。
    尊卑两尽君臣义，朝夕争趋南北衙。
    因感途人本兄弟，无知微物亦何嗟。
    
    感兴二首
    愚公欲移山，精卫欲填海。
    嗟乎智力穷，山海元不改。
    春秋更战国，仁义日荒怠。
    近趋管晏功，远受仪秦诒。
    杨墨骋邪说，申韩祸无罪。
    孔孟生其间，迂阔谁复采。
    群嚣竞纷纭，智力几百倍。
    山崩海可竭，吾道固长在。

于石　感兴二首
    游鱼闻饵香，宁悟钩入口。
    不忍一朝饥，竟落渔人手。
    捕雉必以媒，相呼欣得偶。
    失身罗网中，乃为媒所诱。
    嗟哉二物微，智不料其后。
    飞潜一失所，虽悔复何咎。
    矧为物之灵，而不慎所守。
    饥渴能害心，交游多卖友。

于石　感兴五首
    吴起为鲁将，杀妻殊不仁。
    乐羊伐中山，食子太无情。
    功名苟为重，骨肉无乃轻。
    以此谋富贵，何如甘贱贫。
    沛丰三尺剑，抵掌收楚秦。
    未央玉卮寿，以功骄父兄。
    惜哉一杯酒，终愧一杯羹。

于石　感兴五首
    晋人杀鸣犊，孔子不渡河。
    河之水洋洋，临流一长歌。
    岂无舟与楫，所惧蛟与鼍。
    蛟鼍任险怪，不度如我何。
    黄鹄一远举，奚忧婴网罗。

于石　感兴五首
    卫人将授甲，鹤有乘轩宠。
    爱人不如禽，士固不为用。
    唐人竞朝梁，怒杀孙供奉。
    兽犹知有君，人胡不愧悚。

于石　感兴五首
    鹰犬饱梁肉，饥人厌粥糜。
    墙屋被文绣，民有号寒儿。
    禽兽食人食，土木衣人衣。
    俗偷或过侈，民穷易为非。
    君子固有守，岂若世所为。
    富贵苟可得，贫贱终莫移。

于石　感兴五首
    群栖平沙雁，有警奴辄鸣。
    鸣多谓奴妄，哀嗷堕弓砫。
    甡甡中林鹿，以媒诱其群。
    相呼入网罟，鹿死媒独生。
    骨肉不相信，效忠况他人。
    轻言托心腹，卖友终不仁。
    君子能审友，四海皆弟兄。

于石　高帝
    吕氏强梁刘氏危，宫中枕卧复谁知。
    酿成外戚中官祸，兴汉已开亡汉基。

于石　姑恶
    村南村北麦花老，姑恶声声啼不了。
    有姑不养反怨姑，至今为尔伤风教。
    噫，君虽不仁臣当忠，父虽不慈子当孝。

于石　孤山
    老梅半树倚枯槎，路入湖心第几家。
    水月荒凉谁复问，游人多只看荷花。

于石　孤雁
    流落天涯偶失群，森列群仙下藐姑。
    玉骨轻匀铅粉面，霜纨薄襯素罗襦。
    两般谁识花开谢，一色中分香有无。
