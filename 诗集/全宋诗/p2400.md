<!-- { "loadSidebar": true } -->
    林下寥寥宇宙宽，孤怀懒与世相干。
    穷通有限随时好，仁义相拘作事难。
    故国不知春后信，他山频在梦中看。
    棠梨花发幽窗下，游蝶不来风雨寒。

释行海　鹭
    来往长江点翠屏，江风袅袅顶丝轻。
    有时拳足芦花畔，鱼在芦花影里行。

释行海　梅
    玉神何事带红绡，未让胭脂与杏桃。
    天下更无清可比，湘累不敢和离骚。

释行海　梅
    竹友当年已化龙，松朋久亦受秦封。
    此花有味调无鼎，且吐芳心过一冬。

释行海　梅
    上外无花耐岁寒，花魁今古品题难。
    清香合让梅为最，阳艳丛中许牡丹。

释行海　梅
    二分明月是扬州，况有春风在树头。
    莫怪当年何水部，岁寒心事向谁愁。

释行海　梅
    暖力回春万木衰，苦心唯有自心知。
    水村山磵无人处，月下风前独立时。

释行海　梅
    拂拂霜风掠面寒，清愁犹倚玉栏干。
    月中香韵浑无赖，雪后晴花最好看。

释行海　梅
    占断江南第一春，偏同雪月斗精神。
    东君曾许残花片，妆点寿阳宫里人。

释行海　梅
    难将羯鼓唤春回，一种风光傍雪开。
    婀娜水仙难作弟，山礬犹自欠清才。

释行海　梅
    玉门关外杂尘埃，白帝城边对酒杯。
    今日孤山尤可惜，已无和靖在时梅。

释行海　梅
    冷澹孤芳雪里春，园林风景一番新。
    可怜花与头俱白，岂晚相看似故人。

释行海　梅边
    寂寂春心在树头，冷香痚影更清幽。
    野篱山畔无人见，月下风前一段愁。

释行海　明晖阁
    霁色空明宇宙宽，江南佳趣在栏干。
    云蒸列岸青山晓，露湿眠沙白鸟寒。
    极浦风帆侵树杪，夕阳烟景聚檐端。
    目前有句吟难尽，几度登临月下看。

释行海　陌上
    别人杨柳别人花，自对春风感物华。
    陌上最怜芳草色，王孙多是不还家。

释行海　暮春
    老尽春风蝶未知，绿阴深处啭黄鹂。
    如今不作看花念，空对垂杨惜别离。

释行海　暮春词
    春风荡桨落花时，江鼓冬冬舞柘枝。
    雨洗樱红蚕豆绿，金衣公子可怜谁。

释行海　南明道中
    麦长绿须桑蕾黄，百禽调舌百花香。
    今年笑里逢春色，笑里逢春有几场。

释行海　南明道中
    酒旗犹写天台红，小白花繁绿刺丛。
    蜂蝶不来春意静，日斜桐角奏东风。

释行海　鸥
    从来尘白胜鸂鶒，不解浮沉愧鹭鸶。
    今日独留杨柳岸，何年合到凤凰池。
    风波自险身常稳，网罟虽多意不疑。
    四海五湖皆有分，人多相识少相知。

释行海　偶作
    乾坤独往欲逢谁，只有文王识钓丝。
    豪杰尽生龙斗日，太平须见凤来诗。
    风前莫听凉州曲，月下长歌白苎辞。
    自笑不如南海燕，年年秋社是归期。

释行海　偶作
    翩翩白鹤竟难寻，每对春山忆道林。
    百岁岂能长称意，五湖难得尽知心。
    大槐国里乾坤小，杜宇乡中草木深。
    今古穷能皆是梦，林泉风月自闲吟。

释行海　偶作
    楚甸荒荒杂戍尘，行藏日日倚楼频。
    风烟易老东西客，泉石偏痚富贵人。
    喜有白鸥知静思，恨无黄鹄载闲身。
    岳僧近报匡庐事，瀑布房边药蕊新。

释行海　陪一胡府冬日山行
    笔床药灶趁霜晴，闲向山中乐宦情。
    亭傍痚林看石坐，径穿幽洞绕溪行。
    雁来红叶我容老，御爱黄花晚节清。
    烟澹凤城门欲掩，夕阳归路竹兜轻。

释行海　碁
    一著临期下手难，但寻活路向前行。
    从教对面成千里，黑白分明不用争。

释行海　前之十首次诗
    十五游方今五十，髒髒白尽少年头。
    看来造物真儿戏，忆著平生冷汗流。
    宇宙何须三兔窟，山川总是一菟裘。
    眼前不见江湖处，终是相忘欠白鸥。

释行海　前之十首次诗
    十五游方今五十，风霜历尽几风波。
    雌雄自古乌难辨，鱼鲁如今字转讹。
    白日消磨英雄尽，青山埋葬故人多。
    乌啼花发茆庐暖，更喜春风长薜萝。

释行海　前之十首次诗
    十五游方今五十，异乡偏感故乡春。
    吴樯语燕频留客，楚谷蛮莺苦唤人。
    柳瘿冷悬芳信雨，花须暖污阿香尘。
    如今又在长安别，夜夜天边望北辰。

释行海　前之十首次诗
    十五游方今五十，久将孤锡挂山林。
    平生不作可怜色，是事但求无愧心。
    陌上春回青草暖，天涯人去碧云深。
    满园风滚梅花雪，更有幽禽弄好音。

释行海　前之十首次诗
    十五游方今五十，翻思四十九年非。
    守株林下头添雪，掩卷灯前泪滴衣。
    过隙寸阴真可惜，流芳百世不笤归。
    沐兰几度弹乌帽，又欲冲天放鹤飞。

释行海　钱府园池
    玉蕊金花水面浮，翠禽闲暇鹭鸶愁。
    夕阳睡起凉亭上，坐看鱼儿作队游。

释行海　清明日作
    杨柳池边独倚阑，清明时节雨生寒。
    春风不是我憔悴，今岁莺花自懒看。

释行海　清明日作
    柳外田园耕野苔，长安谁又弃官来。
    黄花亦谓先生死，岁岁重阳少得开。

释行海　秋日纪感
    闻鸡击楫旧英雄，何处山河是洛中。
    龟土坼烟秋望雨，兔轮生晕夜占风。
    醾芜只为王孙绿，菡萏难胜越女红。
    今日最怜羊叔子，鞑尘同污鹿门翁。

释行海　壬申春寓旧馆偃山房有感而作
    旧馆迟留春欲暮，小山林石带平原。
    自怜萍迹随流水，每到花时感故园。
    鸟啄雨墙红落杏，蝶翻风砌绿抽萱。
    十年未遂东归计，白发慈亲独倚门。

释行海　壬子七月
    茫茫宇宙事如何，夕菊朝兰宛转歌。
    陌上柳条谁折尽，客中秋思夜来多。
    阳春欲奏朱弦断，江水长流白鸟过。
    一自五湖人散后，更无魂梦出烟萝。

释行海　三月三日寒食
    三月初三寒食雨，春光黯淡似秋光。
    羽书未报江东捷，何日看花到洛阳。

释行海　僧号利生
    心因爱物语慈悲，梵律钞成解受持。
    施茗唯烧无茧叶，助桥不伐有巢枝。
    忍看猎火巡山穴，贵买罾鱼放石池。
    多少怀恩如父母，朱门弹铗少逢知。

释行海　山窗即景
    阴阴苔坎乱鸣蛙，光射林霏落月斜。
    池面绿舖蕉叶影，露阶红遍凤儿花。

释行海　少年子
    紫陌香尘逐马蹄，玉箫声里看花开。
    绿衣鹦鹉舉脂嘴，一百金钱买得来。

释行海　少年子
    马头垂柳复垂杨，日暖游丝满洛阳。
    贱把黄金买歌笑，不知流水去茫茫。

释行海　社日闻笛
    江南已有杏花开，社日都无燕子来。
    人在白云流水外，一声折柳十分哀。

释行海　十月吴中感怀
    耳热酣歌向朔风，山河泽国旧吴宫。
    人生莫羡仓中鼠，世事须知塞上翁。
    大雪风光寒草绿，小春天气野花红。
    高堂白首无来信，一点乡心逐塞鸿。

释行海　时在临云寄虎溪侃直山
    白首归看旧种公，十年相别此相逢。
    近痚面会因多雨，似隔天涯只一峰。
    数树绿烟铺薜荔，半池红露泣芙蓉。
    故乡迢递故人少，江北江南思万重。

释行海　书野店壁
    门迳斜斜草色深，伤春蝴蝶亦伤心。
    野花落尽无人见，空有黄鹂啭绿阴。

释行海　述怀
    山郡人来水郡游，雁惊秋色向南州。
    日长意懒无消遣，醉劈芙蓉付水流。

释行海　述怀
    五月山中长对雨，一春湖上懒看花。
    杜鹃莫恼麻衣客，何处野泉不是家。

释行海　思溪舟中
    邻鸡三唱趣行舟，霜结银花满树头。
    好景留人归未得，客愁一半是吟愁。

释行海　松
    一树乔乔迥出林，兔丝千尺际清阴。
    怒枝伸缩苍龙臂，翠顶盘醒老鹤心。
    古藓皴皮藏冻蜕，细风入叶转幽琴。
    婆娑独秀青山里，定有茯苓无处寻。

释行海　送春谣
    今日莺莺燕燕愁，春风忽白少年头。
    拍残十八胡笳拍，数片娇红逐水流。

释行海　送当上人归四明
    数载相随见子情，今朝难使别离轻。
    此心恰似寒潮水，直送征帆到四明。

释行海　送俊癯翁并忆少野
    少野不来君又去，独看花柳不成春。
    江湖岂是无兄弟，如此知心有几人。

释行海　送客有感
    几年不上越王台，独立津亭送客回。
    风卷潮声归海去，云排雨势隔江来。
    山藏南渡诸陵树，沙涨西兴一岸苔。
    秋后风光图画里，栏干十二忆蓬莱。

释行海　送兰秋谷皈双溪兼简诸友
    故人多住山头寺，到日先烦问起居。
    花柳西湖好时节，不来须寄几行书。

释行海　送立上人离天竺讲席往依虎丘禅院
    心对青灯作死灰，剑池山色思徘徊。
    顶初试笠应嫌重，教有招书己懒开。
    楚塞数行春雁转，吴天一片白云来。
    定回月在松头静，还上生公旧讲台。

释行海　送灵江住金华讲院
    七里滩头问去律，崭岩渔石藓花春。
    自从一别刘文叔，直到如今少故人。

释行海　送灵江住金华讲院
    石里烟云护洞天，一条流水狭能船。
    金华仙子如相见，应问人间是几年。

释行海　送灵江住金华讲院
    名自黄扉遴选来，山中亦有祢衡材。
    清风八咏双溪月，讲彻莲花第一回。

释行海　送灵江住金华讲院
    功成身退只留侯，多少英雄隐白头。
    为报襄阳今日事，未应先向赤松游。

释行海　送灵江住金华讲院
    山北山南草木青，杜鹃入夜不堪听。
