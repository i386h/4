<!-- { "loadSidebar": true } -->
    遥识使臣兴感地，浮云长映最高楼。

宋庠　次韵和北京太师丞相潞国公创作茅斋之什
    地僻诛茅后，堂幽搆厦馀。
    谁知冶城望，更作傅岩居。
    净供香厨饭，真籤蕊笈书。
    因公高世想，转忆旧田庐。

宋庠　次韵和次道学士献赠留台吴侍郎洛水泛舟之作
    岁晚风清洛雾开，有人沿泝避嚣埃。
    庄谈解辩观濠乐，潘兴能添作赋才。
    兰菊分洲争向背，凫鹥随棹罢惊猜。
    留都吏役虽羁鞅，亦欲抽身更一陪。

宋庠　次韵和丁右丞因赠致政张少卿二首
    几年辞宠解华绅，佛忍庄恬共啬神。
    岁晏始知松柏茂。凌云高节不关春。

宋庠　次韵和丁右丞因赠致政张少卿二首
    芝术新园御陌东，飘然云鹤此相从。
    贵交亦有功成约，林下他年或见容。

宋庠　次韵和度支苏员外覆考进士文卷锁宿景福殿
    秘邃严庐斗极傍，知君此夕较连章。
    天移宿幕邻尧屋，霞滟仙杯杂嵰霜。
    坐觉铜籤随漏箭，卧惊银汉入宫墙。
    精心百汰知无倦，千牍皆供夜石量。

宋庠　次韵和宫保庞丞相见贶之作
    岁阴谁不感摧颓，更值亨衢出处催。
    根柢只堪陪栎社，功名何足玷云台。
    览穷文史篇章倦，过尽荣华老病来。
    宫衮裁诗褒意厚，昏瞳刮膜喜重开。

宋庠　次韵和观文王尚书谢余寄示新诗
    久免台阶重，频迁郡守优。
    朱轮真冒宠，白发自惊秋。
    事往情多感，年衰气失遒。
    徘徊河里望，凋落汉庭游，
    俚曲聊成唱，真筌不暇搜。
    空思益者友，安议赋家流。
    心町都遗踖，辞林幸见庥。
    丰谣连井甸，华札满轻邮。
    已许琼为报，何妨漆更投。
    济川毋谑我，归梦在渔舟。

宋庠　次韵和龙图何学士以荣憩乡州有感旧见存之作
    昔岁西都饯使旗，今兹何幸复相依。
    颍川士族占星聚，遼海乡人看鹤归。
    乘塞惠风消战略，论文精辩破谈围。
    衰瓮不敢言恩旧，但惜匆匆别袂挥。

宋庠　次韵和判曹韩学士见赏湖山
    西溪本慰寂寥人，何幸开樽枉胜宾。
    一岸仙山平压野，两陂官柳绿围春。
    我虽酩酊能骑马，君自风流偶垫巾。
    更愧和篇寻故笔，试开荷橐久生尘。

宋庠　次韵和石学士见寄十首
    沥恳囊封避政均，天恩从欲宠孤臣。
    回瞻始愧功名地，池有祥鹓阁有麟。

宋庠　次韵和石学士见寄十首
    路寝崔嵬敞九筵。相仪曾识帝心虔。
    汉家山委无穷瑞，尽属渊云奏赋年。

宋庠　次韵和石学士见寄十首
    奉行汉事稽遗典，陟配周诗讲肇禋。
    一世声名皆帝力，请君鸿笔剩书筠。

宋庠　次韵和石学士见寄十首
    分符怀钥两叨荣，公退宾尊恨独醒。
    禊洛赏花都未识，岁寒空爱竹青青。

宋庠　次韵和石学士见寄十首
    隐几铃斋咀道腴，洛烟嵩霭遍神都。
    时时便作书生咏，方信随何一腐儒。

宋庠　次韵和石学士见寄十首
    掉臂论交俗久讹，夫君高意遏颓波。
    蕣华暮落松凌雪，借问凋芳校几何。
    
    
宋庠　次韵和石学士见寄十首
    荣路徘徊力已疲，保全恩惠剧春熙。
    须知散栎无庸日，方到群材构厦时。

宋庠　次韵和石学士见寄十首
    久厕鸾鸿刷羽翰，大都飞意倦须还。
    周南日夕归心动，笙月飘风尽有山。

宋庠　次韵和石学士见寄十首
    亲见仙科唱第时，宠均宣室对神釐。
    汉台诏令方深厚，好取名郎作训辞。

宋庠　次韵和石学士见寄十首
    老去勤勤念一丘，已将身世上虚舟。
    济川善谑情虽厚，似倚清才恼白头。

宋庠　次韵和侍读梅学士秋雪
    秋宇霜华极，翻成暮雪飘。
    影迷霄桂满，气助海钟调。
    梅蘤装宫树，芦花著浦苕。
    喜延梁客酒，愁敝洛人貂。
    碧瓦千沟丽，银塘一色消。
    雅篇工状物，精思入参寥。

宋庠　次韵和太常韩博士寄献留台吴侍郎之作
    药匕蠲疴去近班，主台西邑借馀閒。
    梢云翠色凌霜罢，巢阁仙姿瑞世还。
    秋沼萦心林下水，晓楼供目雨馀山。
    更逢酬唱俱清润，冰玉相辉戚苑间。

宋庠　次韵和王密学冬暮书事
    岁晏陪京守，心间俗自安。
    斗城供近望，天幕借馀欢。
    秀句然萁待，幽经濯手看。
    不因邮问数，谁识政条宽。

宋庠　次韵和吴侍郎答汝州刘从事
    贤路绸缪早奋庸，搢绅元许黑头公。
    岩霖暂卷浮云外，国栋来参散栎中。
    仙禁巢阿思瑞鶠，野场收弋看冥鸿。
    恐难便遂东山卧，忧乐须将一世同。

宋庠　次韵和吴侍郎东城泛舟
    放溜轻舠掠晚沙，时时波底碎秋霞。
    清阴十里堪乘兴，疑到江东安道家。

宋庠　次韵和吴侍郎和冲卿寄来诗二首
    解郡西归疾有痊，洛台分籍养高贤。
    逍遥莫道无推重，云外传呼拜表天。

宋庠　次韵和吴侍郎和冲卿寄来诗二首
    暂息尘机不为年，高风聊借九区传。
    周聃汉朔谁能测，且作清时吏隐仙。

宋庠　次韵和吴侍郎寄致政张郎中以令子倅府迎侍河阳
    序齿颠毛贵，传家子绶青。
    兰芳应作膳，椿老别添龄。
    逸豫鸿排陸，欢心鲤过庭。
    几时陪雅集，醉弁一俄星。

宋庠　次韵和吴侍郎佳雪应祈丰年有望
    使节驰群望，神休答帝祈。
    同云先北合，馀霰遂西飞。
    近野银开界，遥山玉吐辉。
    梅飘知腊破，絮舞误春归。
    谢市人惊黫，曹风客比衣。
    稍添波面白，併作土膏肥。
    苑阔沈苍雾，川明失素矶。
    猎场漫兽迹，农畝罢民欷。
    兴觉龙沙接，寒将裸壤违。
    光迷梁日晓，润息瓮畦机。
    仙氅谁连袂，幽兰更抚徽。
    恐应缘丽唱，欢意彻天扉。

宋庠　次韵和吴侍郎洊贶雅篇
    携辅西还玉体痊，银台归兴且陶然。
    谈经宝序常迎日，膝席清司最近天。
    君拂翠緌朝右贵，我惊华发鑑中鲜。
    洛都巴俚虽求旧，莫累阳春一种传。

宋庠　次韵和吴侍郎录梦英书
    何年留妙蹟，真赏日云疏。
    不遇临池鉴，谁收坏壁书。

宋庠　次韵和吴侍郎偶至城西一二名园
    几曲西园路，幽深隐岁华。
    偶乘安道兴，直过辟疆家。
    畦脉争分溜，丛名各记花。
    身闲飞盖远，容易到曛霞。

宋庠　次韵和吴侍郎任宗伯贰卿沖卿领天官南局皆世职有感
    斗宫分局敞星闱，伯仲登贤士论归。
    奕世弓裘方善续，先春跗萼更相依。
    孤鸿暂作云衢骋，三凤行看帝阁飞。
    戚苑好书馀庆事，一门仙橐映朝衣。

宋庠　次韵和吴侍郎睡足成咏
    何处西台乐，高眠万虑沈。
    杯眕春席罢，风雨画堂深。
    气胜龟调息，魂交蝶伴心。
    有人惊晓漏，颠倒整衣簪。

宋庠　次韵和吴侍郎喜令弟学士请告归省
    秋来遥说洒烦襟，季虎昆龙伴啸吟。
    弓影奋疑临酒释，荆枝欢意峦丛深。
    仙山校籍催归传，宿馆销魂警曙砧。
    我亦白头思共被，非君谁照急难心。

宋庠　次韵和吴侍郎谢王陕州寄酒
    遥闻斋酎挈，来佐客觞酣。
    棠野歌新续，兵厨兴旧谙。
    竹供醅上色，兰献液中甘。
    欲识西台胜，厌厌夜雪庵。

宋庠　次韵和吴侍郎以余偶名新花为压丛春见贶
    异草来何许，低昂曲沼滨。
    不胜丛上意，翻作叶中春。
    逗蕊清香远，衔跗绛彩匀。
    芳心如有属，宜在赋诗人。

宋庠　次韵和吴侍郎再葺东亭兼怀晁公旧隐
    地占心斋旧，天扶药喜身。
    高怀聊避宠，幽境更随人。
    树密添新籁，丛香续故春。
    婆娑荣路友，偏倚此相亲。

宋庠　次韵和吴侍郎自号乐城居士
    世有世贤运，人归得性场。
    朝端慕安石，民里祝庚桑。
    蛇影逢真悟，龟灵取数长。
    仙畦种芝圃，佛室雨花床。
    寄傲多行乐，观心或坐忘。
    柳溪能作瞑，竹坞别供凉。
    慧露沾僧饭，幽霞照客觞。
    皋夔真有自，箕颍更相望。
    留务尊台简，私游费橐装。
    侧聆图任切，安得久彷徉。

宋庠　次韵和西堂风霾
    雾气疑成雨，终风亟挫春。
    祗惊天灑砾，宁是暮吹尘。
    大旆亡空泽，奔车偾要津。
    高楼非可望，偏汗扇中人。

宋庠　次韵和新命留台吴侍郎自适之作
    谢病弥年叹偃床，知君灵气本无伤。
    论筌自识忘筌意，失马终为得马祥。
    心到不贪方是宝，物归何有即名乡。
    西都老尹欢迎近，预喜遥临照席光。

宋庠　次韵和运使王密学见贻之作
    天畿巡部听车音，更值秋空卷夕霖。
    击壤但闻尧俗乐，宽条方识汉恩深。
    酾渠引漕民兼富，飞檄宣风令莫侵。
    馀藻相存知厚意，孤松凌雪鹤鸣阴。

宋庠　次韵和运使王密学新葺西亭移花之作
    高斋新境断织尘，曲圃芳畦豫记春。
    今日且资移树法，明年应作看花人。

宋庠　次韵和张丞相摄南郊喜王畿大稔
    上衮躬祠节，鸣驺出禁城。
    傅霖前灑润，尧壤遍深耕。
    野色华兼实，欢谣断复赓。
    民依大钧播，政绝侈心萌。
    秋敛蠲徭版，乡醫伫醉罂。
    露黄开径菊。霜紫落园荆。
    蹲芋连区熟，饴荼蔽隰荣。
    日围衔汉苑，天极抱秦京。
    圣旦千龄会，时功万宝成。
    福釐前席问，元首载歌明。
    亮采神龟合，摛文瑞鹊惊。
    徒惭下里曲，仰颂泰阶平。

