<!-- { "loadSidebar": true } -->
    五老暗点头，东湖轻抹过。
    唱个月弯弯，调古无人和。

释梵琮　偈颂九十三首
    当门有路，冲开碧落。
    转少移身，将错就错。
    一槌打碎赵州关，空里磨盘生八角。

释梵琮　偈颂九十三首
    方丈门中，了无罅缝。
    维摩文殊，相逢鼓笼。
    昨夜三更，打失鼻孔。
    谱请诸人，各摸索著。

释梵琮　偈颂九十三首
    据此座者，说无味话。
    上下三指，彼此七马。

释梵琮　偈颂九十三首
    根从江西来，还向江西爇一笑掀天只自知，
    天上拈来成漏泄。

释梵琮　偈颂九十三首
    旧店重开，全无买卖。
    拟欲近前，知君纳败。

释梵琮　偈颂九十三首
    不离家舍，常在途中。
    途中家舍，触处相逢。
    人从明州来，却入庐山去。
    云间逢五老，因问途中事。
    难难，狂风吹入拆船湾。
    易易，扬澜左蠡平如砥。
    也不难，也不易，
    仰面看天，低头取气。

释梵琮　偈颂九十三首
    豁开万仞崖，劈面通消息。
    一条白练飞，界破青山色。
    不搽红粉色，不挂绿罗衣。
    一般闲态度，淡墨画蛾眉。

释梵琮　偈颂九十三首
    忻逢四老，头白如新。
    喙长百尺，鼻重千年。
    眼随青嶂合，眉带野花颦。
    迎来送去，以表殷勤。
    为何如此，远亲不如近雘。

释梵琮　偈颂九十三首
    学道先须有指归，闻声见色不思议。
    九旬黑白分明处，如似盘中一片棋。
    纵横十字，一著当机。
    有眼则活，无眼则输。
    烂柯山上，空自踌躇。
    正好和盘翻却，直教脱尽规模。
    解不可得，结亦无拘。
    髑髅识尽，江海乾枯。
    憍梵波提吐舌，西天胡子无须。
    色里胶青只些子，王维妙手亦难图。

释梵琮　偈颂九十三首
    山丛林与入丛林，一句当机绝古今。
    不涉流清到底，九江江水未为深。

释梵琮　偈颂九十三首
    新罗僧问答新罗，飞骑将军意气多。
    夺贼枪来骑贼马，不劳馀刃罢干戈。

释梵琮　偈颂九十三首
    突出山前古寺基，赵州闻得便攒眉。
    寥寥今古无人共，一片断云天外飞。

释梵琮　偈颂九十三首
    今朝九月九，物物尽知有。
    黄花散金钱，茱萸开口笑。
    五老絮帽落风前，陶公醉石翻筋斗。

释梵琮　偈颂九十三首
    云居九月半，月向掌中圆。
    觅之亡影象，用之亡正偏。

释梵琮　偈颂九十三首
    日日途中行，夜夜家里坐。
    日日与夜夜，自然成日课。
    咄，一串数珠数不过。

释梵琮　偈颂九十三首
    开炉无可做，大家团团坐。
    坐久却成劳，拨动炉中火。
    火星忽迸散，内外俱照破。
    一声寒雁叫长空，云中道人正高卧。
    蓦忽翻身吐气来，且吃胡饼十数个。
    食饱多伤心切，切忌向净地上屙。

释梵琮　偈颂九十三首
    今朝十月半，批判是公案。
    达磨不会单传，夫子不会一贯。
    老聃不会无为，洞宾不会煅炼。
    长老不会说禅，衲僧不会穿线。
    万象光中容易度，一毫头上最难逢。
    半夜玉兔怀胎，天明金鸡生卵。
    养得凤凰儿，百鸟不敢看。
    踏折梧桐枝，飞去天崖畔。
    招手唤归来，云中得相伴。
    饮啄皆自然，一切总成见。
    凤凰儿，凤凰儿，
    被阎老子索饭钱。如何支遣，
    但对他点头三下，依实供款。

释梵琮　偈颂九十三首
    君子道长，出生万象。
    小人道消，近火先焦。
    晷运推移，漏泄天机。
    日南长至，吉无不利。
    添一线长，别有商量。
    但见皇风成一片，不知何处有封疆。

释梵琮　偈颂九十三首
    合眼是旧岁，开眼是新年。
    新旧交参处，分明在目前。
    梅花香喷雪，杨柳冷含烟。
    年头佛法无多子，一句单提妙不传。
    红日照开银世界，春风织出锦山川。

释梵琮　偈颂九十三首
    千峰顶上披衣坐，百草头边是道场。
    喝散白云无一点，赤心片片报君王。

释梵琮　偈颂九十三首
    新年已十日，十日在家乡。
    到家一句子，哑子吃生姜。
    眉毛上{左足右孛}跳，鼻孔里论量。
    针小眼大，尺短寸长。

释梵琮　偈颂九十三首
    云霞飞片片，流水自茫茫。
    剪断五色线，补作春衣裳。
    知有者全身披搭，不知有者且莫轻狂。
    莫莫莫莫，老僧与汝安心方。
    雪消春自至，事过心清凉。

释梵琮　偈颂九十三首
    山中上元节，天上野云收。
    豁开广寒殿，清光射斗牛。
    姮娥与灯正，耿耿相应酬。
    一点难瞒处，灯球挂树头。
    笼中看走马，林下恣闲游。
    吹灭旧纸撚，泼翻投子油。
    暗中有路明如日，露柱相逢笑不休。
    既能明似镜，何用曲如钩。

释梵琮　偈颂九十三首
    尘起一毫，沤生全潮。
    如海之深，似天之高。
    明明了了，历历昭昭。
    风飒飒，雨萧萧。
    光路宕，赤条条。

释梵琮　偈颂九十三首
    无生国，路不遥。
    豁开功德岁，提起般若刀。
    百宝光中垂雨露，五须弥顶鼓波涛。
    还源无别旨，今日与明朝。
    云间孙子开炉熬，林下一声婆饼焦。

释梵琮　偈颂九十三首
    即心即佛，狗咬枯骨。
    非心非佛，牛溲马浡。
    不是心，不是佛，
    不是物，伏惟万福。

释梵琮　偈颂九十三首
    千说万说，只是一说，
    春寒秋热。千句万句，
    只是一句，小出大遇。
    两段不同，收归上科。

释梵琮　偈颂九十三首
    正月已过二月来，百草头边次第开。
    昨夜东君行正令，无言桃李舞三台。

释梵琮　偈颂九十三首
    诗中有禅，东湖湖上浪兆天，
    一叶扁舟破晓烟。禅中有诗，
    手把乌藤出门去，落花流水不相知。
    禅与诗何所为断，送二翁出门去，
    得闲唱个哩啰囄。

释梵琮　偈颂九十三首
    也大奇，也大奇，
    住个庵儿最好嬉。两个儿童忽相打，
    中间一攧少人知。却愁骑马滑，
    故作泛舟归。

释梵琮　偈颂九十三首
    因参佛照师，问我本来面。
    日日要下语，夜夜思量遍。
    伎俩做得尽，恰好一年半。
    至今三十年，又何曾梦见。

释梵琮　偈颂九十三首
    三十馀年住率庵，庵中无物可相参。
    有时南北东西去，白话闲嘈恣放憨。

释梵琮　偈颂九十三首
    住个庵儿最孤绝，炉中火种浑如灭。
    谩遣儿童采燥柴，信手拈来得一橛。
    打一吹，光皎洁。通身暖，满屋热，
    炎炎奔驰无门歇。夜深狼藉烧人衣，
    等闲拈出安火诀。

释梵琮　偈颂九十三首
    入山住庵时，全身在荒草。
    狐狸交尾巴，屋头逐魂叫。
    闻者皆寒心，见者生烦恼。
    我有安心方，韩信放铁鹞。

释梵琮　偈颂九十三首
    我有个火头，作事多伶俐。
    饱饭携锄头，庵前去锄地。
    寸草不留踪，善恶无忌讳。

释梵琮　偈颂九十三首
    蹉女自惭多丑拙，看头上雪成堆。
    春来思得一回嫁，却请东君为作媒。

释梵琮　偈颂九十三首
    屋角岩花烂熳，林间春色温和。
    处处儿童采蕨，纷纷幽鸟营窠。
    祖意西来没消息，树头百舌语犹多。

释梵琮　偈颂九十三首
    煨火芋头四五块，傍林茅屋两三间。
    道人若欲来相访，定是忙忙赶出山。

释梵琮　偈颂九十三首
    除夜无可分岁，炉中烧些木榾。
    臭烟冲著鼻孔，面热忽然喷嚏。
    残年钝闷，到此消除。
    新岁佛法，从此吉利。

释梵琮　偈颂九十三首
    今朝正月一，万事从头吉。
    和气暖如春，世味甜如蜜。
    日月往复来，光阴不相失。

释梵琮　偈颂九十三首
    今朝正月半，万物尽更新。
    衲僧无一物，何物当殷勤。
    银烛高煇天上月，灯花开遍洞中春。

释梵琮　偈颂九十三首
    衲僧家，达己灵。
    有通变，解逢迎。
    世人既已浊，不可自言清。
    世人既已醉，不可自言醒。
    和光同尘去，头头总见成。
    岂不见昔年党太尉，无分无晓最分明。

释梵琮　偈颂九十三首
    把定风光末上开，纷纷如雪点苍苔。
    清香飘处多真实，真实中藏调鼎才。

释梵琮　寄灭翁禅师
    老去隐如虎，难瞒在一班。
    人林最容易，上树极艰难。
    舌底千豩水，眉间万叠山。
    年深拽不动，草种转痴顽。

释梵琮　寄台州瑞岩高原禅师住灵隐
    水出在高原，源深到冷泉。
    饮者秃却舌，嗅者鼻孔穿。
    口鼻两俱丧，妙用绝正偏。
    侧耳与招手，听猿同呼猿。
    藤萝影里石磊磊，双涧合流波涟涟。
    两来北来脚下过，欲知冷暖待驴年。

释梵琮　礼佛照禅师塔
    忆得寻流日，重来走一遭。
    跨门相见处，全不犯波涛。

释梵琮　礼密庵禅师塔
    绵里裹刀难近傍，饭中有药出闽乡。
    至今怕饮山中水，我昔曾遭衜毒伤。

释梵琮　率庵歌
    三间茅屋堪投老，草草生涯随分好。
    月池当户镜光寒。竹迳绕檐通大道。
    风吹叶叶自成堆，信手拈来一茎草。
