<!-- { "loadSidebar": true } -->
    老燕未归同是客，孤云无住孰为庵。
    寂寥午夜松风响，疑是神仙接尘谈。

林景熙　访武伯山居
    照书双眼碧，天欲寿斯文。
    白发前朝士，青山半屋云。
    迟花春后见，远瀑夜深闻。
    回看重华梦，荒田自鹿麇。

林景熙　访朱月峰不值
    见说携琴去，西风半日程。
    云留秋渡冷，月过别峰明。
    落叶惊疏鬓，黄花照澹情。
    思君不能寐，一雁叫深更。

林景熙　飞来峰
    何年移竺国，秀色发棱层。
    清极不知夏，虚中欲悟僧。
    树幽岚气重，泉落乳花凝。
    犹忆烹茶处，间来话葛藤。

林景熙　飞云渡
    人烟荒县少，澹澹隔秋阴。
    帆影分南北，潮声变古今。
    断峰僧塔远，初日海门深。
    小立芦风起，乘槎动客心。

林景熙　赋冬岭孤松得秀字
    灵丹九转无仙授，槁色千林何可救。
    冻蛟出壑苍髯秀，劲气独与玄冥斗。
    秦官五辈空遗臭，陶径单传无别胄。
    天寒落日啼猿狖，如见襄阳古耆旧。
    花开花谢当春书，蒲柳秋唯恐后。
    此地不知黄落候，一盖高风撑宇宙。
    贞心耿耿神明佑，六阴虽朋不敢寇。
    朔风扬威雪贸贸，君子之伤君子守。
    明堂一柱难独构，青牛伏龟千岁寿。

林景熙　赋梅一花得使字
    玄冥雨霜叶槁地，谁为乾坤挽仁气。
    苔枝老丑春力微，绡出蛟宫剪初试。
    芳信不消三两点，已压春风二十四。
    百花头上头更高，空谷天寒弄幽致。
    太素忽开浑沌苞，阳奇首泄河图祠。
    山林骨格知无双，冰雪精神真寡二。
    道人纸帐卧江月，却爱独清同此意。
    浅波照影自相耦，忆何孤山作春事。
    斜阳冻蝶愁未知，海上先锋青鸟使。

林景熙　赋双松堂呈薛监簿
    宿觉山中有双松，一朝劫炉鳞鬣空。
    端明堂前有双松，至今古色摩苍穹。
    此物受命本千岁，扶持若有神始终。
    天留贞质表文献，厖言幻学宁女容。
    昔贤种松如种德，柯叶余事根本丰。
    百年封植雨露饱，厥声大肆鸣笙镛。
    掀髯相视雪贸贸，拥盖对立云童童。
    不知天地有黄落，玄冥失柄春无功。
    闻孙峨冠立松下，典刑如侍乾淳翁。
    昂藏见谓廊庙具，夭矫亦有山林风。
    棱棱铁面不可犯，麾去秦爵如飞蓬。
    采衣奉酒列清影，森森头角皆虬龙。

林景熙　葛岭
    不读霍光传，炫会桃李门。
    湖山变朝市，烽火满乾坤。
    胆落冰天骑，魂飞瘴雨村。
    春风吹秀麦，误国竟何言。

林景熙　葛坛即事
    半壑松云识稚川，携琴曾此写风泉。
    日乌月兔神丹古，春蚓秋蛇醉墨鲜。
    世事荣枯成一笑，人生好丑在千年。
    下方城郭法如海，输与山中枕石眠。

林景熙　孤山
    回首咸平梦，清风自满湖。
    乾坤一士隐，身世此山孤。
    鹤去空秋影，梅开尚旧株。
    耳孙今白发，持酒酹寒芜。

林景熙　古松
    雷电空山夜，髯蛟起石泉。
    乔阴无六月，老气欲千年。
    斸药人能寿，巢枝鸟亦仙。
    天风灵籁发，彷佛奏虞弦。

林景熙　古松
    独占宽闲地，不知摇落天。
    山林犹古色，风雪自穷年。
    龟伏灵根寿，禽巢绝顶仙。
    栋梁非所屑，几见海成田。

林景熙　故宫
    惊风吹雨过，历历大槐踪。
    王气销南渡，僧坊聚北宗。
    烟深凝碧树，草没景阳钟，
    愁见花畊月，荒秋咽乱蛩。

林景熙　故相贾氏
    当年构华居，权焰倾卫霍。
    地力穷斧斤，天章焕丹雘。
    花石拟平泉，川途致兹壑。
    唯闻丞相嗔，肯后于下乐。
    我来陵谷余，山意已萧索。
    苍生堕颠崖，国破身孰托。
    空悲上蔡犬，不返华表鹤。
    丈夫保勋名，风采照麟阁。
    胡为一声钲，聚铁铸此错。
    回首耒草碑，荒烟掩余怍。

林景熙　故衣
    箧中出故衣，络纬声四壁。
    昔年慈母线，一一手所历，
    眷眷游子心，恻恻虚堂夕。
    逝水不返流，孤云杳无迹。
    空令揽衣人，一线泪一滴。
    衣弊奈有时，母恩无穷期。
    终邻寸草心，何以报春晖。
    朝寒纵砭骨，念此不忍披。
    且复返所藏，永寄霜露思。

林景熙　馆娃宫
    苧罗山女入宫新，四壁黄金一笑春。
    步辇醉归香迳月，隔江还有卧薪人。

林景熙　归白石故庐
    四邻井灶出荒墟，独鹤归来认旧庐。
    一迳苍苔供瘦策，半簪华发伴残书。
    斜阳苍陌语初燕，新水池塘生细鱼。
    小立春风邻寂寞，忽吹花片入襟裾。

林景熙　归自越避寇海滨寒食不得祭扫
    持酒无因洒墓松，禽声花色惨东风。
    去年此日身为客，及到乡山又客中。

林景熙　过北雁荡山下
    驿路入芙蓉，秋高见早鸿。
    荡云飞作雨，海日射成虹。
    一水通龙穴，诸峰尽佛宫。
    如何灵运屐，不到此山中。

林景熙　过殿山湖
    泖口乘寒浪，湖心散积愁。
    菰蒲疑海接，凫雁与天浮。
    泽国无三伏，风颿又一州。
    平生谩为客，奇绝在兹游。

林景熙　过风门岭
    客来自风门，飕飕撼两袖。
    溪回众峰新，畈绝一岭又。
    行行春晶微，怪禽啼白书。
    流年感花稀，古道表松秀。

林景熙　过陶岭有钱王井又三里有钱王石庵
    沙井泉初试，石庵苔已荒。
    不知更宋代，犹自说钱王。
    古冢木根怪，春山云气香。
    诗成无纸笔，驻马语残阳。

林景熙　过吴门感前游
    回首前游梦未忘，江云漠漠树苍苍。
    客心空老莺花月，诗貌不肥鱼稻乡。
    白虎气销遗瘦石，采虹影冷卧斜阳。
    当时已叹来麋鹿，后二千年更断肠。

林景熙　过徐礼郎状元坊
    名坊临里渡，曾此产魁豪。
    湖带诗书润，山增科第高。
    劫灰遗断础，鬼火出深蒿。
    东海扬尘久，无人钓六鳌。

林景熙　和监簿山中自寿
    梅传春信菊延秋，万壑千岩引胜游。
    明月半船招贺监，清风满袖挹浮丘。
    意间自得琴书乐，身隐犹怀畎亩忧。
    但得八荒皆寿域，饭疏饮水亦何求。

林景熙　和王德游夜感
    小池荷净雨初晴，世念消磨未到僧。
    衣带长江空北固，觚棱旧月隔西兴。
    一春空负花前酒，独夜相知竹下灯。
    自笑老来甘鹢退，少年云路健追鹏。

林景熙　荷花
    净根元不竞芳菲，万柄亭亭出碧漪。
    乘露醉肌浑欲洗，无风清气自相吹。
    制裳香冷微云护，倾盖盟深独月知，
    却笑满城纷绣谷，帘溪此意更同谁。

林景熙　荷钱
    盈盈新叠碧，难借柳条穿。
    铸景菰浦外，买邻鸥鹭边。
    炎官初掌柄，水国不书年。
    渐长薰风价，折筩供酒船。

林景熙　荷珠
    霞衣葱佩来珊珊，水晶之宫绿玉盘。
    谁与冯夷作戏剧，贝阙驱入神瓢翻。
    又疑罢织蛟人泣，碧漥融作水银汗。
    圆或为璧方为珪，寒光晃漾不可拾。
    古来欹器戒覆倾。真宰之柄常恶盈。
    季伦买笑轻百斛，金谷转首迷榛荆。
    纷纷鱼目争贵惜，道眼独悬诸幻息。
    须臾海霁山日高，绿云万柄净如拭。

林景熙　鹤林寺
    流水苍松石迳斜，瓮城城外梵王家。
    仙林不返云巢鹤，僧钵曾移海国花。
    剥落苔碑秋卧草，荒凉竹院午敲茶。
    当时一掷乾坤手，曾向山窗倚暮霞。

林景熙　虎丘寺
    突兀僧房倚翠微，金精幻虎霸图非。
    琼田万顷山如涌，铁壁千寻泉自飞。
    堂在经声通老石，楼开塔影落秋衣。
    千年幽独嗟谁氏，断刻苔深带夕晖。

林景熙　怀叶邓二友
    中岁修玄学，悬崖结屋危。
    幻风露路袭，浅户虎狼窥。
    九锁洞中志，一瓢身后诗。
    定知明月夜，双鹤影相随。

林景熙　黄耳冢
    筠筒音断水云村，吠入空林枸杞根。
    我亦天涯音信杳，卢令诗在为招魂。

林景熙　会严陵邵德芳同舍邀宿玄同齐道旧有作
    市槐梦忽醒，乔柯落风雨。
    何人斧为薪，遗根尚依土。
    缅怀赤炜初。郁若翠蛟舞。
    其下有桥门，雍雍冠带聚。
    万物递衰盛，千载一仰俯。
    射策君先登，气勇不再鼓。
    邅回三舍间，我亦跻寸武。
    云雷膏尚屯，有志良独苦。
    空山少芝薇，大泽多纲罟。
    尔来涉长途，征衣拂天姥。
    遥泛松江舟，薰风采芳杜。
    故人隐云间，九山青照户。
    相逢各华颠，旧事不敢吐。
    悠哉抱玄同，高卧标枝古。

林景熙　惠山泉
    第二名泉在，深云护石阑。
    九峰灵气泄，三伏细流寒。
    远脉松长润，余香茗欲残。
    荒祠怀陆羽，一掬酹空坛。

林景熙　纪梦
    江风吹梦到书楼，楼外新鸿数点秋。
    葛老巾山空落照，晋时带水尚东流。
    鱼虾市散荒烟合，鸟雀门深细草幽。
    何处一声长笛起，觉来独客在沧洲。

林景熙　寄别诸公
    盍簪谭旧梦，持酒送余春。
    天地绿阴雨，江湖白发人。
    时平销剑气，客久积衣尘。
    又出重关北，斜阳独问津。

林景熙　寄陈用宾
    水竹翛翛称客居，有时挟筴自观鱼。
    为儒老入他州籍，怀古幽探异穴书。
    日暮碧云归已晚，岁寒青桂看如初。
