<!-- { "loadSidebar": true } -->
    地僻风烟好，身閒日月长。
    未知嘉遯吉，占验笑京房。

刘宰　送李季允侍郎归蜀五绝用禅房花竹幽为韵
    淮海身如击，岷峨路去赊。
    相思冰雪里，却立嗅梅花。

刘宰　送李季允侍郎归蜀五绝用禅房花竹幽为韵
    日脚收新雨，禅房早得秋。
    重来应更好，谁与共清幽。

刘宰　送梁伯暘归括苍三首
    怒风驾海潮，钱塘天下庄。
    岷山浚源委，东下极奔放。
    中横吴淞江，烟波渺四望。
    归欤太史笔，偃蹇九霄上。

刘宰　送梁伯暘归括苍三首
    城关美少年，三五事游冶。
    明珰烛绮疏，宝香笼舞树。
    一朝黄金尽，帷盖羞狗马。
    短檠有真乐，行矣遴取舍。

刘宰　送梁伯暘归括苍三首
    西北天马驹，堕地志千里。
    暴生执鞭辔，邂逅渥洼水。
    东来荐郊庙，声名蔼千祀。
    咄尔驽骀辈，局缩当愧死。

刘宰　送刘薄秩满东归
    一官簿领十年间，此去青云手可攀。
    胜日西湖浮画舫，频将卮酒酹孤山。

刘宰　送罗季能还延陵镇
    眼底纷纷利欲昏，君心当与哲人论。
    欲尘不染修茎露，世味逾轻太古尊。
    杘有此亚当岁俭，寒冬何地不春温。
    幡然不惮延陵去，季子清风百世浮。

刘宰　送茅监
    一棹东来载月归，宦途此去有光辉。
    祖筵是处花枝袅，惭愧衰翁昼掩扉。

刘宰　送潘兄谒李弘斋
    我欲游庐山，江长水茫茫。
    我欲谒弘斋，老去力不遑。
    羡子勇决策，去若飞鸿翔。
    及登夫子门，必升夫子堂。
    想见七十翁，神清气扬扬。
    客来语时事，慷慨激中肠。
    客去竟无言，高歌咏虚唐。
    子行当寄书，欲言浩难量。
    问我今何为，为言老农桑。
    论交四十年，会短别苦长。
    至今风雨夜，晤语思对床。
    所幸天壤间，日月同辉光。
    何妨一寸心，千里遥相望。
    小蟹有益友，劲气摩穹苍。
    及其即之温，百卉粲朝阳。
    特苗天所抧，双鸟鸣相将。
    闽峤几归归，猿鹤久悲凉。
    凭将一语气，毋使三径荒。

刘宰　送平江赵法曹
    金科天上耿星宸，丹笔年来有屈伸。
    子去平反供母笑，民知宽大颂君仁。
    祗今茂苑题舆客，曾是琼林合席人。
    若间残生烦寄语，扁舟长占五湖春。

刘宰　送上元张尉兼柬吕制干二首
    千古繁华白下亭，万家花柳拥层城。
    登临此去非无地，弹压中间要有声。

刘宰　送上元张尉兼柬吕制干二首
    幕府东来第一人，姓名星斗揭苍昮。
    龙驹要踏浮云去，好向庭前一问津。

刘宰　送邵监酒兼柬仪真赵法曹呈潘使君二首
    仪真来往几经来，风物淮南第一州。
    山势北来开壮观，大江东下峙危楼。
    沙头飘缈千家市，橹尾连翩万斛舟。
    去去烦君问耆老，几人犹得守林丘。

刘宰　送邵监酒兼柬仪真赵法曹呈潘使君二首
    十万流离仰二天，淮民只说使君贤。
    向来积賏知无有，此去规模要有传。
    幼学可能傅榷酤，远猷无惜助筹边。
    公馀更向髯参问，今赋梅花第几篇。

刘宰　送石令君
    攀辕父老杂儿童，十载重欣见此风。
    可但三年方论定，亦由去日与初同。
    一尘不染冰常莹，万折难回水必东。
    正直自应神所介，人心况有是非公。

刘宰　送王常博归蜀
    东溟之水浩无穷，蜀江滚滚来朝宗。
    圣神天子坐法宫，日月所照梯航通。
    君才当代相如雄，云烟落纸声摩空。
    西来阐教临辟雍，冠带济济如云从。
    力排党论开至公，凤鸣骇瞩朝阳桐。
    太常正徯肃臣工，归舟却泝蜀江风。
    蜀天万里车书同，不应一士无留中。
    篙师捩柁毋匆匆，趣回有诏紫泥封。

刘宰　送王去非服除造朝
    疾风吹雨洗尘寰，北渚津头水没滩。
    千里送君黄鹄举，一生笑我白鸥閒。
    清名已至云霄上，逸气还弃宇宙间。
    此去西湖重回首，淡烟疏柳认孤山。

刘宰　送王去非入饷幕
    春归花药尚红酣，送子脂车马在骖。
    幕画向来多实用，事机今可付常谈。
    学方用力须千百，事或当仁勿二三。
    别后欲知渔钓处，五湖天水共澄涵。

刘宰　送王深道归黄岩云霞居并简李微之周子靖吴毅夫蒋良贵
    之子云霞居，地隔千万山。
    三年三过我，一见一开颜。
    袖出西游编，字字破天悭。
    可怜东门享，不及海上閒。
    后会不可期，天步方艰难。
    赠别可言无，鸟倦宜知还。
    白发暮倚闾，山空水潺潺。
    道逢两伦魁，风采照人寰。
    出处各有适，为问二者间。
    李周两太史，笔削凛二班。
    为问静中得，何方济时艰。
    老我疾病馀，皃尤涕空潸。
    回雁可寄书，勿诿殆且烦。

刘宰　送王颖叔分教山阳
    向来肉食昧远谋，坐谈欲复千古仇。
    良平不逐胜诡游，毛锥竟作书生羞。
    楚山苍苍楚水流，甲光向日金鳞稠。
    酒阑一笑看吴钩，将军意气倾九州。
    先生身短智则修，百鍊可使绕指柔。
    安边端藉帷幄筹，泮宫还献馘与囚。
    英声南来动冕旒，貂蝉未必生兜鍪。

刘宰　送卫汝积归句曲
    楼罔亭谷万山西，缥缈炊烟出翠微。
    归路正当清昼永，离怀莫怅白云飞。
    学医要使人无费，问道须知昨已非。
    送向庭闱商略此，短章中或有玄机。

刘宰　送魏华甫侍郎谪靖州
    靖州风物最五溪，畲田岁入人不饥，
    淘沙得金遨以嬉。瘴烟不逐岭云西，
    六花瑞腊春台熙，尤便逐客过往稀。
    理乱黜陟了不知，夫子岂欲居九夷，
    要尊主势扶时危。有言不用时我违，
    翻然不受好爵麽，向来乡行谁可晞。
    平生易名慕者谁，苏陈凛凛百世师，
    畏涂万折甘如饴。求仁得仁固其宜，
    大明当天照隐微，直前一疏可忘之。
    江湖后会端有期，暗香微动寒梅枝，
    临别不用长嗟咨。

刘宰　送无灰酒周马师口占三绝
    宝玺来归万国春，海隅花鸟亦欣欣。
    皇恩更向将军厚，乞与人间自在身。

刘宰　送无灰酒周马师口占三绝
    乞得閒身荷对朝，旧栖佳处日逍遥。
    却怜赤壁归来日，歌舞樽前祗小乔。

刘宰　送无灰酒周马师口占三绝
    奉寄无灰酒十罂，不杯入药可长生。
    药成预约分酬我，眉寿相期比老彭。

刘宰　送昔与监税满替
    但了官中事，都无俸外钱。
    妙年能尔尔，晚节更须坚。

刘宰　送徐兄封川之行
    别时触目是愁端，适喜君怀宇宙宽。
    千里事人犹见喜，寄声别驾好相看。

刘宰　送彦与孙兄赴廷对
    捷书夜到古朱方，之子登名甲乙行。
    伟行向来高月旦，遗经端合破天荒。
    公孙对策风云会，董子留名日月光。
    趋向一分燕越异，赠言惟有用心刚。

刘宰　送应徽之归天台
    去来行李苦匆匆，世路崎岖一笑中。
    闻道倚门占鹊喜，早寻归棹浙江东。

刘宰　送友人
    年来去客半西东，须信劳生等转蓬。
    万里相望成别恨，一声何处递冥鸿。
    人情对景分尤乐，月色于今岂异同。
    莫把壮怀成索寞，举杯聊与吸清风。

刘宰　送友人
    凛凛霜台起事功，翛翛三径任穷通。
    几因节物伤离别，无奈行藏苦异同。
    白露感怀悲社老，黄楼得句忆坡翁。
    雁行何日齐飞去，岸帻相看酒一事。

刘宰　送友人赴省试
    月满千门夜未央，忆陪多士凑文场。
    露将寒透银袍冷，兴与秋来笔力刚。
    十载转头成昨梦，一身为客尚他乡。
    为言桂苑聊镳客，要折高枝压从芳。

刘宰　送友人归茅山
    峨峨三茅峰，秀出云雨上。
    疑有避世士，卜篵便幽旷。
    菊英当朝餐，兰佩拂千障。
    我行未之见，徘徊几惆怅。
    子居山之西，昔闻今见之。
    厌和下里曲，浩歌商山芝。
    山林久寂寥，迟子相发挥。
    间关整车轴，万里端自兹。
    特苗天所抧，念此令人悲。
    毋为舍灵龟，旁观时朵颐。

刘宰　送友人入京
    郭内无田负郭居，酒中有趣酒尊疏。
    波间屡听濯缨曲，架上时繙种树书。
    万里长风摧岸柳，一天清露属园蔬。
    故人欲问平安信，为说年来颇晏如。

刘宰　送张端衡尉句容二首
    梅仙西上古仙乡，梅蕊先春特地香。
    自人邾人闻鲁柝，县知晋盗避秦疆。
    名山久合清芜机，穷苍犹闻缺盖藏。
    惠政由来要全美，须君努力佐琴堂。

刘宰　送张端衡尉句容二首
    去乡喜见似乡人，君去家山祗比邻。
    令长垂髫同里社，交承握手记城闉。
    弦歌堂上宁忘旧，樽俎筵中必告新。
    若也从容问无恙，为言鱼鸟已情亲。

刘宰　送张端袤赴潘葑
    汲取人间第二泉，酿成天上酌神仙。
    渠侬得此良佳矣，我辈为之或未然。
    职守近来成漫浪，湖山佳处且回旋。
    向阳花木逢春易，会取声名动日边。

刘宰　送张端袤摄簿建平
    吏道贵更事，君行非为贫。
    勾稽戾初意，疾痛击斯民。
    一日居须葺，他年政若神。
    放船秋水阔，着眼看修鳞。

刘宰　送张端袤主含山簿
    计利无非利，辞难枉作难。
    驱车平路去，高枕此心安。
    县小勾稽易，时危赋敛殚。
    好裨千虑失，可使百尤宽。

刘宰　送张端质上春官
