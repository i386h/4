<!-- { "loadSidebar": true } -->
苏籀　龙翔真歇和尚求诗赠一首
    象骨岩居闽府教，江海两封黄纸召。
    孤云自南仍更东，阻觐尧蓂友廊庙。
    讲通时论毗昙经，一佛出世只为人。
    凝师白传有真契，凿齿弥天必相值。
    河汉滔滔渺涯涘，三反九折时游戏。
    簦屩跻堂累千辈，鍧雷激电非思议。
    毫忽微差失大千，同尽鸳鸿与蝼蚁。
    菩提一切皆具足，刮膜分光诚岂弟。
    体味龙宫七佛书，卢老面目云何是。
    余生流浪无明窟，回首尘尘非自己。
    季咸鬼眼必见窥，和璞妙算应不遗。
    大士知言善呵蔽，朝闻夕殒甘如饴。
    疑蛇一祛病当愈，识路还家要有时。
    金华士女涕泗流，胡为决往龙翔游。
    是间虽住亦非住，奔轶常行祖师处。

苏籀　楼枢密挽词二首
    决科腾踏无前勇，比牒联飞第一流。
    召直毫端准谟诰，甄评皮里韫阳秋。
    槐班鼎辅膺柬，玉阶封章究远猷。
    楚挽凄酸洩遗恨，柏台金殿望隆优。

苏籀　楼枢密挽词二首
    岳镇巍峩幕府雄，紫青颐旨禀趋风。
    布宣条目都无扰，求瘼慈祥概所蒙。
    宾位樽罍人事改，影娥花月画堂空。
    诸方故吏多才藻，撰纪徽嘉篆刻丰。

苏籀　陋居一首
    平生瓮牖蔀茆菁，江左那无雨土宁。
    游宦飘然纡幕燕，陋居粗有读书萤。
    浮生佛脚须当抱，乱世儒衣便欲停。
    天定灾祥在淫善，北溟安得胜南溟。

苏籀　吕伟信求冰花诗赋得两绝
    霰集柏杉霏靫鬆，瓦冰镌画叶柯葩。
    密移裁化钟纤巧，梁苑诗盟斲句佳。

苏籀　吕伟信求冰花诗赋得两绝
    墨迹扶疏冻未消，奇踪印纸镂刊雕。
    花宜道韫吟盐絮，压倒刘叉冰柱谣。

苏籀　旅舍中秋一首
    芦笙茆茹野人编，竹几藜床已侈然。
    月满光临感珠夜，风高冷过曝衣天。
    酒浮炉肆人呼友，雀啅梅花鹭睨莲。
    静士兀然方止酒，旧琴不计有无弦。

苏籀　漫述二首
    理窟孰宗趣，卜居忘市陎。
    纡余力分里，梗概智仁间。
    导引非茫眇，耕樵未拟閒。
    寅缘任俚俗，及物念痌瘝。

苏籀　漫述二首
    跏趺围褐越鸡晨，洒落生缘治水薪。
    一艺湛酣任疏放，百家杂揉识疵醇。
    舂炊断断西畴穑，书记翩翩东郭{皴皮换兔}。
    飘兀篮舆绝畦畛，莽苍更访隐湛沦。

苏籀　眉州禅僧一首
    吴蜀跨万里，余老师非壮。
    勉哉令修行，手书劳四枉。
    性命吾基本，权谲初不尚。
    萧条寂寞中，咄咄祛碍障。
    面目认谁欤，湛研澈尽量。
    云为远玄旨，比喻非实相。
    爱河澄不波，苦海永无浪。
    封执即黏缀，沦落嗟滉漾。
    法流於河接，焦涸吁断港。
    情尘欲忘世，疑网愆吾党。
    凡心非道体，志帅凝不丧。
    瞿昙与老君，一诀归至当。
    邈乎卢老前，古初更遐想。
    烧香傃霄极，痴绝贤愿望。
    杳眇莲社远，早接渊明放。
    保真未易了，伽语庶倚仗。

苏籀　梅雨一首
    柑花销殒荔殊小，海上雨云氛气昏。
    感慨干戈异乡客，愁思骨肉与谁论。
    白鱼紫笋清庖隶，卢橘杨梅积市门。
    作吏天涯何所得，一春黄卷伴芳樽。

苏籀　蒙和府待制宠和前韵又承东湖水嬉之招一首
    一声巧啭柳巅头，半丈红芳送晓筹。
    天气柔嘉收积雨，林花稠叠竦高楼。
    七槃长袖重新制，九醖空樽讵足忧。
    丘壑夔龙位岩石，何妨送帽对沙鸥。

苏籀　绵扇偶吟一首
    拏云擘茧写兰亭，洴絖娃宫箑柄成。
    皎洁中规捐月斧，清雄消暍并桃笙。
    玉毫躔内乘鸾女，冰鉴光中墨客卿。
    爱惜御冬充便面，辟寒抚勉燠屯营。

苏籀　勉旃一首
    归一岂应针以返，要言湛谛滓淤淘。
    大知直截揣摩渐，积执冥迷厌离劳。
    目睫古人曾致论，根尘当念勿喧嚣。
    主张名教殚才智，王霸蟠煎火上膏。

苏籀　闽中秩满一首
    蛮府同僚问字奇，老成衣钵旧箴规。
    飓内不讶飞黄雀，汙渎犹将贷病鸱。
    前日幕谋非妙伎，今时民瘼愧良医。
    径从南浦携书笈，吉贝裳衣皂帽帷。

苏籀　木樨花一首
    何处闻国芗，珍木秀岩谷。
    高标蕙兰枝，妙辑沈麝酷。
    叶叶秋声中，霏霏早英蓛。
    介特有如松，繁华岂惭菊。
    勃蔚袭轩墀，薰沾满衣服。
    情人擢纤指，拾蕊动盈掬。
    蘼芜见离骚，苓藿入谱录。
    卉堂未可更，鲍肆或争逐。
    乱插琉璃瓶，於斯殊不俗。

苏籀　南溪太息一首
    东坡曾赏南溪南，他日流芳好事孙。
    寒祲棱棱裹崧岱，忧端愤愤塞乾坤。
    赤囊政尔劳边吏，白羽多应落酒樽。
    太息九原何日作，逸才谁敢赋招魂。

苏籀　拟古
    六州斋榻釂分鹅，谁料延平最解歌。
    蒲孤崔姝白楼少，阖闾吴馆治容多。
    频烦画戟凝芗寝，辍选鸾篦插皂罗。
    勿俾台山洞天侣，眇无刘阮醉颜酡。

苏籀　偶成二绝
    古风未必今人操，老气休祈大吏欢。
    扪腹定无奇士术，萧然且作野人看。

苏籀　偶成二绝
    延陵乃有能诗鉴，子路犹为少读书。
    习气未忘番简册，白头稽古不应愚。

苏籀　潘令度求厥弟令表挽章一首
    婉娈标仪赋了聪，优为郎位奉车童。
    蕴奇处士未王命，好事儒流昵德风。
    姻援乌衣门闼峻，款游骑省志怀同。
    克家致孝钟全美，凤羽飞翔亶待封。

苏籀　潘令度送牡丹绝句
    剧美温馨逞瑰媚，腻红殷紫叠重台。
    芳晨华月临春阁，倚丽凝娇岂易栽。

苏籀　潘卿求内主令人挽章二首
    择夫先筮嫁，年俯逮期颐。
    周南弗墙面，班诫克刑仪。
    陔兰冀丰养，中馈失扶持。
    恻慨百金诔，君文亦汉碑。

苏籀　潘卿求内主令人挽章二首
    扊扅思旧苦，月缺白毫光。
    孝懿绰驯习，德音宁讵忘。
    委禽流庆衍，偕老誓言荒。
    肖似传孙息，绸缪卜凤皇。

苏籀　潘舍人求父朝议挽诗
    紫微内史世常扬，鹤发尊荣侍膝旁。
    桂籍连枝皆挺特，兰陔六艺竞芬芳。
    云霄门阀公侯拜，藻斧渊源典册光。
    水击三千由积厚，天资九十恃康强。
    青衿缟素行师服，挽铎讴吟广柳箱。
    大启新阡高冢舍，义方不羡窦家郎。

苏籀　陪侍知府待制丈巾山高设窃闻是日赓和去春林倅红楼风什奉继一首
    磴藓梯飚最上头，挈排牺象主觥筹。
    从容北海能延客，酣适东风咏倚楼。
    献岁顺成当大有，名儒过计与私忧。
    仰看凤德翔千仞，总领鸳鸾也狎鸥。

苏籀　平津一首
    布衣海上看群豕，金门晚跻作三吏。
    汉主功名气薄云，柄用儒术亲且贵。
    晓通当世博前闻，自得春秋有余地。
    臣节俭约君道广，烜赫飆昂仍布被。
    苍海西南罢远征，恳弃朔方违诏旨。
    发策不如朱长史，庭论依违何委靡。
    议诛郭解沮卜式，山东鄙人殊不鄙。
    流辈纷纷称职难，黄发鬺髿保终始。

苏籀　千叶白浮蕖一首
    娇酣拟谁似，韵甚莫为怜。
    矧肯媚尘俗，诚能降佛仙。
    洗君凡眼肉，嗟汝淤泥贤。
    三六驼颜侣，眜舟从妬妍。

苏籀　侨居
    买僮贷宅愈迂疏，颖士皆能讲旧庐。
    典学前闻质郯子，天人定胜取申胥。
    未应孤负囊中笔，精尔消磨架上书。
    借问棼丝谁任理，岂惟短发每晨梳。

苏籀　侨居一首
    匆匆五十化，已往固莫及。
    祠官閴中隐，歉岁尸糁粒。
    毁方非瓦合，知白无伊郁。
    世悦邹骆驼，我贤扬执戟。
    浮云傥来寄，最贵非儒术。
    尘缘且复且，只尔殊易辑。
    古人学易年，所爱岂儿剧。

苏籀　晴日纵步二首
    穷腊末垂风景和，久游诚是我陵阿。
    牧童笛远鸡凫散，猎户弓鸣猯鹿多。
    季雅濙濙疑蜜酿，木奴小小似金槎。
    起溲十裂吴羹酽，止酒陶诗但独哦。

苏籀　晴日纵步二首
    云际潺湲入下田，田塍级级逗平泉。
    羊肠荦确褰裳过，蜗壳踚藏插槿边。
    荷蓧何人行叹息，馈浆与客更留连。
    丹霞翠雾皆招隐，一抹残阳众木颠。

苏籀　秋分一首
    礱湿岚昏近海多，剑霜清刮手亲磨。
    轮囷马栈非难整，索漠牛衣且勿呵。
    好住延陵皋泽去，强同溱洧济人过。
    坐令幽谷还乔木，感论中原喻尉佗。

苏籀　秋冷一首
    岚烟澹澹雨飕飕，残卉折槎陂水头。
    赎尔典裘扃户牖，饶伊夹幕閟娟柔。
    {上艹下登}蓑廛肆斗牢落，泞潦穷途强释愁。
    箬下浮君霜露旦，岂应虚诧钓诗钩。

苏籀　秋兴一首
    进贤哗玉青云侣，十二阳秋閟城府。
    飞鸣众里何少多，根墢道旁诚李苦。
    肃然注仰耋浮图，珍重谁家木居士。
    袖章陈列有伦叙，终更右移聊改步。
    贝多小品老耽伽，高屋帽檐持论古。
    丹青简素写真行，茗醖鲞膋频草具。
    俸清不足赈贫交，雨潦涉旬鱼跃釜。
    时书檄尾文昌台，月曳敝裾槐棘府。
    昔贤浩歌金马门，或亦箪瓢松菊主。
    空空自笑两端竭，志愿不应惟阿堵。
    初平兄弟羝眠所，山下逍遥返民亩。
    大道安知利与劳，唐彬何人高此举。

苏籀　秋夜听雨一首
    萧骚闇响空阶滴，复值幽人对榻时。
    旨趣逍遥称漫叟，锋芒抜格愧神锥。
    愿摈谢万令閒处，实藉陈平屡出奇。
