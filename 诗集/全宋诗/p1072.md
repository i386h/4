<!-- { "loadSidebar": true } -->
    文似离骚经，诗窥关雎乱。
    贱生恨学晚，曾未奉巾盥。
    昨蒙双鲤鱼，远托郑人缓。
    风义薄秋天，神明还旧贯。
    更磨荐祢墨，推挽起疲懦。
    忽忽未嗣音，微阳归候炭。
    仁风从东来，拭目望斋馆。
    鸟声日日春，柳色弄晴暖。
    漫有酒盈樽，何因见此粲。

黄庭坚　见子瞻粲字韵诗和答三人四返不困而愈崛奇辄次韵寄彭门三首
    人生等尺捶，岂耐日取半。
    谁能如秋虫，长夜向壁叹。
    朝四与暮三，适为狙公玩。
    臭腐暂神奇，暗噫即飘散。
    我观万世中，独立无介伴。
    小黠而大痴，夜气不及旦。
    低首甘豢养，尻脽登俎案。
    所以终日饮，醉眠朱碧乱。
    无人明此心，忍垢待濯盥。
    仰看东飞云，只使衣带缓。
    先生古人学，百氏一以贯。
    见义勇必为，少作衰俗懦。
    忠言愿回天，不忍敩吞炭。
    还从股肱郡，待诏图书馆。
    投壶得赐金，侏儒余饱暖。
    宁令东方公，但索长安粲。

黄庭坚　见子瞻粲字韵诗和答三人四返不困而愈崛奇辄次韵寄彭门三首
    元龙湖海二，毁誉略相半。
    下床卧许君，上床自永叹。
    丈夫属有念，人物非所玩。
    坐令结欢客，化为烟雾散。
    武功有大略，亦复寡朋伴。
    咏歌思见之，长夜鸣曷旦。
    东南望彭门，官道平如案。
    简书束缚人，一水不能乱。
    斯文媲秬鬯，可用圭瓒盥。
    诚求活国医，何忍弃和缓。
    开疆日百里，都内钱朽贯。
    铭功甚俊伟，乃见儒生懦。
    且当置是事，勿使冰作炭。
    上帝群玉府，道家蓬莱馆。
    曲肱夏簟寒，炙背冬屋暖。
    只令文字垂，万世星斗粲。

黄庭坚　江南
    梦寐江南未得归，清波鰞子上钩肥。
    五年身属官仓米，输与渔人坐钓矶。

黄庭坚　江南李後主梦观世音像赞
    补陀岩中大慈圣，沧浪石上观生死。
    南州麽圣师子王，感梦白衣施无畏。
    梦回洒笔具光相，照镜还与我面同。
    当时若会照镜句，放下江南作闲客。

黄庭坚　江氏家藏仁宗皇帝墨迹赞
    昭陵仁圣，与天同功。
    不刻不雕，万国文明。
    日月照临，无有隐侧。
    一滴之雨，泽及万物。
    简言易从，易言易知。
    皇祖有训，信如四时。
    雷声不作，天地渊默。
    遗黎怀仁，靊泣翰墨。

黄庭坚　将归叶先寄明复季常
    初日照屋山，好鸟唘檐角。
    卷帘吏却扫，斋舍寒萧索。
    呼儿簄春醪，期与夫子酌。
    简书驱我出，冲雪冻两脚。
    莫行星辉辉，晓起鸡喔喔。
    青烟过空村，商旅无远橐。
    岂不欲少留，王事苦敦薄。
    平生白眼人，今日折腰诺。
    可怜五斗米，夺我一溪乐。
    公等何逍遥，睥睨寄讲学。
    谈犀振清风，棋局落秋雹。
    云阴愁蒙鸿，山路险荦确。
    慎无告归轩，使我数日恶。
    羸骖逆归心，旋泞蹶霜泺。
    悲嘶惜鄣泥，短菙冷难捉。
    南征喜气动，迎面蛛丝落。
    买网鱠金橙，归偿炊黍约。

黄庭坚　讲武台南有感
    月明犹在搭衣竿，晓踏台南路屈盘。
    驺子雨中先马去，村童烟外倚墙看。
    鸦啼宰木秋风急，鹭立渔船野水乾。
    花似去年堪折赠，插花人去泪阑干。

黄庭坚　结客
    结客结英豪，肯同儿女曹。
    黄金妆佩剑，猛兽画旗旄。
    北极狼星落，中原王气高。
    终令贺兰贼，不著赭黄袍。

黄庭坚　解瞌睡颂
    文殊吐酒卧，观音被杻械。
    普贤盗铸钱，释迦扇炉韝。
    范上座杀牛，黄鲁直害癞。

黄庭坚　戒杀诗
    我肉众生肉，名殊体不殊。
    原同一种性，只是别形躯。
    苦恼从他受，肥甘为我须。
    莫教阎老断，自揣应何如。

黄庭坚　借景亭
    青神县中得两张，爱民财力惟恐伤。
    二公身安民乃乐，劝葺城头五月凉。
    竹铺不涴吴绫袜，东西开轩荫清樾。
    当官借景不伤民，恰似凿池取明月。

黄庭坚　今岁官茶极妙而难为赏音者戏作两诗用前韵
    鸡苏狗虱难同味，怀取君恩归去来。
    青箬湖边寻顾陆，白莲社里觅宗雷。

黄庭坚　今岁官茶极妙而难为赏音者戏作两诗用前韵
    乳花翻椀正眉开，时苦渴羌冲热来。
    知味者谁心已许，维摩虽默语如雷。

黄庭坚　金刀坑迎将家待追浆坑十余户山农不至因题其壁
    穷乡阻地险，篁竹啸夔魖。
    恶少擅三窟，不承吏追呼。
    老翁燕无凶，偃蹇坐里闾。
    後生习闻见，官不禁权舆。
    怀书斥长吏，持杖鏖公徒。
    遂令五百里，化为豺豕墟。
    古来沈牛羊，檄水臣鳄鱼。
    猛虎剥文章，矧而民发肤。
    哀哉奉其身，曾不如鸟乌。
    破家县令手，南面天子除。
    要能伐强梁，然後活惸孤。
    属为民父母，未教忍先诛。
    山川甚秀拔，人物亦诗书。
    十室有忠信，此乡何独无。

黄庭坚　金陵
    豪士阻江海，瓜分域中权。
    真人开关梁，曾不费一弦。
    六朝妙人物，蔓草萦寒烟。
    至今哀江南，咏歌在渔船。
    穷山虎豹穴，磨衲拥高年。
    青天行日月，坐搅磨蚁旋。
    身将时共晚，道与世相捐。
    犹能揽壮观，巨浸朝百川。

黄庭坚　荆南签判向和卿用予六言见惠次韵奉酬四首
    仕宦初不因人，富贵方来逼身。
    要是出群拔萃，乃成威凤祥麟。

黄庭坚　荆南签判向和卿用予六言见惠次韵奉酬四首
    向侯赋我菁莪，何敢当不类歌。
    顾我乃山林士，看君取将相科。
    
    
黄庭坚　荆南签判向和卿用予六言见惠次韵奉酬四首
    覆却万方无准，安排一字有神。
    更能识诗家病，方是我眼中人。

黄庭坚　荆南签判向和卿用予六言见惠次韵奉酬四首
    觅句真成小技，知音定须绝弦。
    景公有马千驷，伯夷垂名万年。

黄庭坚　荆州即事药名诗八首
    四海无远志，一溪甘遂心。
    牵牛避洗耳，卧著桂枝阴。

黄庭坚　荆州即事药名诗八首
    前湖後湖水，初夏半夏凉。
    夜阑乡梦破，一雁度衡阳。

黄庭坚　荆州即事药名诗八首
    千里及归鸿，半天河影东。
    家人森户外，笑拥白头翁。

黄庭坚　荆州即事药名诗八首
    天竺黄卷在，人中白发侵。
    客至独扫榻，自然同此心。

黄庭坚　荆州即事药名诗八首
    垂空青幕六，一一排风开。
    石友常思我，预知子能来。

黄庭坚　荆州即事药名诗八首
    幽涧泉石绿，闭门闻啄木。
    运迤胡奴归，车前挂生鹿。

黄庭坚　荆州即事药名诗八首
    雨如覆盆来，平地没牛膝。
    回望无夷陵，天南星斗湿。

黄庭坚　荆州即事药名诗八首
    使君子百姓，请雨不旋复。
    守田意饱满，高壁挂龙骨。

黄庭坚　景珍太博见示旧倡和蒲萄诗因而次韵
    映日圆光万颗余，如观宝藏隔虾须。
    夜愁风起飘星去，晓喜天晴缀露珠。
    宫女拣枝模锦绣，论师持味比醍醐。
    欲收百斛供春酿，放出声名压酪奴。

黄庭坚　静居寺上方南入一径有钓台气象甚古而俗传谬妄意尝有隐君子渔钓其
    避世一丘壑，似渔非世渔。
    独吟嘉橘颂，不遗子公书。
    笋蕨园林晚，丝缗岁月除。
    安知冶容子，红袖泣前鱼。

黄庭坚　九日对菊有怀粹老在河上四首
    月邀棋约屡登台，学省公厅只对街。
    九日菊花孤痛饮，百端人事可安排。

黄庭坚　九日对菊有怀粹老在河上四首
    黄花节晚犹可惜，青眼故人殊未来。
    金蕊飞觞无计共，香钿满地始应回。

黄庭坚　九日对菊有怀粹老在河上四首
    忆得旧时重九日，紫萸黄菊压梳钗。
    寒花有意催垂泪，喜鹊无端屡下阶。

黄庭坚　九日对菊有怀粹老在河上四首
    碧窗闲杀春风手，古柳堤莺几日回。
    纵有黄花堪对酒，应无红袖与传杯。

黄庭坚　酒
    江形圜似阮家盆，山势岑如北海樽。
    户有浮蛆春盎盎，双松一路醉乡门。

黄庭坚　拘士笑大方
    拘士笑大方，俗吏缚文律。
    当其擅私智，辙覆千里失。
    鸟飞与鱼潜，明哲善因物。
    欣然领斯会，千百无十一。
    蒯缑装太阿，付驺斩刍秣。
    风雨晦冥时，中夜鸣不歇。
    张公下世久，安得叹埋没。
    齐王好吹竽，楚客善鼓瑟。
    卫妇新上车，戒御无笞服。
    教母灭灶突，徙薪始入室。
    三言至丁宁，於理盖已密。
    主人皆笑之，乃在未适节。
    庄生亦有言，外物不可必。
    无地与挥斤，眷然思郢质。

黄庭坚　具茨颂
    帝省具茨，在国南屏。
    笃生韩公，补天子圣。
    文武韩公，其德庭方。
    靡职不宜，乃宣力四方。
    四方维则，归补我衮职。
    西羌不庭，王师濯濯。
    奏功不时，公请命行。
    公出抚师，王师砤矫。
    羌戎震惊，其薮泽是狩。
    复我王土，将筑於河之浒。
    人亦有言，功不在初，
    其溃於成。阴有齿牙，
    以猾覆城。天子圣神，
    知我公孔武。公虽归止，
    四方以无悔。京师之屏，
    公曰维许乐土。赫赫王命，
    北门是处。公治北门，
    有条有叶。夷根披节，
