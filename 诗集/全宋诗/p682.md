<!-- { "loadSidebar": true } -->
    悠悠古道，溢溢行潦。
    岂无岑楼，送目遥草。
    心之忧矣，莫或予知。
    彼其之子，谓予寒饥。

方回　久雨
    肺病兼脾病，葵花复槿花。
    閒犹常不乐，老欲更何加。
    客讶添新犬，童喧断小蛇。
    穷居非得句，持底谢年华。

方回　酒戒
    老身偶不饮，终夜不能眠。
    客枕味最恶，客肠思欲穿。
    一夕饮逾量，终日不能起。
    虽非必死病，亦有可死理。
    愚者穉气浊，贤者穉气清。
    保此元神者，无以物丧精。
    惟酒足忘忧，无之固不可。
    少饮固自佳，过饮将杀我。

方回　句
    菊花与汝作生日，螃蟹唤吾入醉乡。

方回　句
    屈使守乡国，护保□□□。
    □□□比屋，燕雀语□□。

方回　句
    旧业三元赋，新功百中经。

方回　句
    把酒从来不可期，吾降今日少人知。

方回　句
    糟姜三盏酒，桕烛一瓯茶。

方回　句
    诸公未许子为政，万事无如髯绝伦。

方回　句容道中
    陂满风初漾，林明雪未残。
    路泥尤觉远，野阁不胜寒。
    军过开门少，村稀觅店难。
    忽逢新日色，久别喜相看。

方回　郡送桃符戏书
    狂颇如豪拙似痴，人难忍者我能之。
    六旬老境三椽屋，四海虚名万首诗。
    不惜黄金偿酒债，犹将白发缀花枝。
    儿孙十辈谁家有，心事唯应造物知。

方回　开镜见瓶梅
    开奁见明镜，聊以肃吾栉。
    旁有一瓶梅，横斜数枝人。
    真花在瓶中，镜中果何物。
    玩此不能已，悠然若有得。

方回　客况六言五首
    狐白裘玉作带，汗血马金为鞭。
    雪发河中老叟，霜天裸体撑船。

方回　客况六言五首
    一瓣香陈无己，万首诗陆放翁。
    借问老夫年纪，五屈指姜太公。

方回　客况六言五首
    善挥金粗豪杰，痛饮酒真神仙。
    身外别无一物，胸中略有千年。

方回　客况六言五首
    辅嗣元不识易，安国未尝传书。
    周官谬释揆岳，□□□□瓜鱼。

方回　客况六言五首
    大矣哉十二卦，有义有用随时。
    世故蓍草万变，心事梅花一枝。

方回　客舍读书
    客舍何所为，流光坐飞腾。
    出游足风雨，对晤乏友朋。
    书鸱幸舆致，欢言启缄縢。
    拂拭蛛与蟫，曲此几上肱。
    暗眼阅细字，未觉如蚊蝇。
    刮土辨古鼎，理丝梳乱绳。
    领会划有得，意色若自矜。
    芸香入汉室，竹简发魏陵。
    勺饮一以醉，焉事夸如渑。
    幽窗卷且舒，倦榻卧复兴。
    匪欲备顾问，讵将干召徵。
    济物划稚念，治生颓俗能。
    惟学足娱老，贤哲梯可升。
    忍穷定力见，返照浩气增。
    童子未识察，招邀荒陇登。
    江之水浩浩，楚山何层层。
    归思忽搅扰，肠肺攒锋棱。
    行止分已定，大方无滞凝。
    一旦决云汉，谁识天池鹏。
    且复挟我册，掩关明孤灯。

方回　客谓榴花早而多竹笋少岁旱
    客忧今岁旱，事已见几微。
    早早榴花密，迟迟竹笋稀。
    即今防黠贼，已若堕重围。
    更使逢荒歉，呜呼万事非。

方回　客中近元夕
    新晴春早暖，客里上元天。
    辇路灯如梦，璇霄月欲圆。
    岂惟无酒酤，不复有床眠。
    歌舞愚儿辈，凄凉已十年。

方回　【　　01】　孔府判野耘尝宦云南今以余瘴多病意欲休官因读唐书南诏传为此二诗
    万　　蚕丛国，西南出漏天。
    吐蕃唐徼接，越巂汉疆连。
    参井星躔外，岷峨雪界边。
    {左牛右羊}船元下粤，剑栈忽朝燕。
    骠信狂图歇，菜场咩险要镌。
    称元更号谓，督爽革官联。
    慰谕开行府，咨诹肃使权。
    贝仍通一觅，土尚锡双田。
    饰齿金兼漆，充衣卉与毡。
    瓜匏冬更实，桃杏腊尤妍。
    混壹良堪喜，诛求或未悛。
    霜威才蓋止，舆诵总髈然。
    归橐无蛮货，征袍有瘴烟。
    □曾甘鞅掌，由此困沉绵。
    柔远华风浃，同文译史传。
    愿闻谈土俗，五会纂周篇。

方回　孔府判野耘尝宦云南今以余瘴多病意欲休官因读唐书南诏传为此二诗
    汉代哀牢种，泸南大渡河。
    其郡居善阐，有水号牂牁。
    丞相祠诸葛，将军畏伏波。
    石扶碑故在，铜作柱难磨。
    古但羁縻耳，今如震慑何。
    一戎平六诏，万旅削三峨。
    跣足遑机弩，毡头敢荷戈。
    鬼王牵骏驵，泯国效文螺。
    梵供花优钵，经传叶贝多。
    异香燃笃耨，硕果噉波罗。
    碧钿悬珠珥，银钩摘象驮。
    深秋如夏热，穷腊亦春和。
    雾毒飞鸢堕，风腥巨蟒过。
    已还生定远，犹类病维摩。
    宦思轻髦梗，閒心愿涧阿。
    此乡非瘴土，何幸小婆娑。

方回　哭鲍景翔鲁斋
    学从元字起，贞实已先元。
    密玩坤乾易，精控宇宙根。
    与公传后世，有客践前言。
    万古立鳌极，惟思夜气存。

方回　哭鲍景翔鲁斋
    高年开八袠，细字尚亲抄。
    已矣蝇头笔，谁其凤觜胶。
    能传言外意，始识画前爻。
    此老埋黄壤，纷纷叹面交。

方回　哭川无竭禅师二首
    师令题画像，圆寂十朝前。
    拙句应曾见，微病竟不痊。
    笑谈犹可想，偈颂总堪传。
    千柱攒金碧，辛勤二十年。

方回　哭川无竭禅师二首
    几登潇洒阁，共坐听松风。
    异骨癯僧健，多魔老守穷。
    是身终有死，何物不成空。
    岂料龙钟老，题诗先哭公。

方回　哭从兄良遇
    先祖五男子，其下八男孙。
    白首涉患难，仅余二老存。
    兄昔健如虎，行步疾飞奔。
    长眉具寿相，修髯当风掀。
    千丈耸巨栋，一朝成枯根。
    强者尚若此，弱又其奚论。
    惟兄负刚劲，临事简不烦。
    可否率正色，臧否多直言。
    谈笑无城府，其实春和温。
    憸壬有弗察，平地生雠冤。
    惟扬赴逮对，乃用怨报恩。
    十年归来乎，下帷董生园。
    此死幸无愧，彼生非游魂。
    春官一再上，科名合高骞。
    世事既鼎革，何如偃丘樊。
    百里许起家，性终不耐喧。
    军马尘未已，朝夕常闭门。
    劣弟解雕郡，生理古井眢。
    时复造兄室，酾酒崇盘餐。
    二月近生日，烂漫倾芳樽。
    岂谓三四月，医药昧病源。
    平生无妾侍，寡欲培真元。
    焉用艾与附，内外加炮燔。
    五月二十八，了了语不昏。
    为后取犹子，愚哉真犬豚。
    此事未称意，似难它选揄。
    委曲进宽譬，且望进粥飦。
    乃后密探问，不敢逾闼阍。
    诸幼日传报，精神稍昂轩。
    奄忽季夏半，长往游厚坤。
    走赴气已绝，号恸书灵幡。
    忆兄旧论议，亹亹双袖揎。
    口齿未即闭，饭含莫咽吞。
    盖棺一何速，迫此炎暑袢。
    衰薾抱怛痛，哀声嘶霜猿。
    人生孰不尔，屈伸手覆翻。
    考终亦一福，拱璧无瑕痕。
    丘嫂抚孤稚，匪伊将冠婚。
    或者气质变，培壅成兰荪。
    寒宗弱一个，缪居昭穆尊。
    上当相宅兆，安厝居高原。
    下当教贻厥，敬恭奉苹蘩。
    秋风几黄落，我亦超昆仑。
    焉得天地间，长挂扶桑{左田右敦}。

方回　哭方碧山前惠州同知
    同宗多两岁，官学幸同门。
    去夏才相别，逾旬遽□□。
    □□淹逆旅，公已见曾孙。
    二子言将葬，惊嗟欲断魂。

方回　哭方碧山前惠州同知
    四年登八十，寿过古来稀。
    辞郡非关瘴，思亲自合归。
    千诗存老笔，二纪掩閒扉。
    鸡絮临筵几，随潮夜梦飞。

方回　哭肯堂赵公拟老杜八哀体
    飞鸿离鱼网，玉石有俱焚。
    冥冥岂无志，鬼物妒玙璠。
    今代赵广汉，谁欤哀王孙。
    粹然东南穉，顽薄推廉敦。
    悠悠桐江水，父老至今言。
    听讼古楠下，审克薛且温。
    郡将不解事，祸变生军屯。
    婺米给湿腐，营垒胡无飧。
    出甲火府库，僚吏争溃偾。
    黄堂坐者谁，微服逾缺垣。
    公急啊府寺，众涅忽自蹲。
    大呼好知县，肩舆坐和辕。
    卒辈匪怙乱，猾刻专饕惛。
    各欲赡老幼，等死有本原。
    公仇斥私橐，致米诸乡村。
    稍抚以金帛，汝饱可无喧。
    顷刻事底定，阖城免屠燔。
    声名由此起，褒语本天阍。
    就擢半刺吏，遄又典大藩。
    东西浙河节，祥刑谨平反。
    芟乱保乡郡，剿馘歼盗根。
    我时守马目，邻疆约相援。
    天地既翻覆，气数难预论。
    箕子歌麦秀，邵平灌瓜园。
    展转落闽峤，劲翮终弗骞。
    燕赵朔风路，饮马滹沱浑。
    据鞍始识面，鸡群见丹鵷。
    乍聚忽骤散，岁月流泇泇。
    不谓桑梓地，辱公弭朱幡。
    草堂屈大尹，惊农压篱樊。
    屡接月下麈，稍醉花前樽。
    近之若冰雪，三伏无歳袢。
    一朝怪事作，传闻声为吞。
    奴告主者斩，贞观法令存。
    况乃肆诬衊，奸人执仇冤。
    众知无是事，避嫌口若韐。
    衢州之驵胥，移文恣澜翻。
    至欲加钳绁，责以徒步奔。
