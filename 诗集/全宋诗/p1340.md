<!-- { "loadSidebar": true } -->
    老僧笑谓我，水旱要有数。
    德非与天通，造请辄违拒。
    官岂真德人，天意遽相与。
    更看鞭雷公，滂沛逐飞双。
    定身固如如，未始间行住。
    抗走不少停，政恐尘埃污。
    倾心太平日，十五一风雨。
    官既罢迎送，师亦得安处。
    我闻低头谢，勤尔相诲语。
    作诗书长松，来者尚有取。

李薰　从薛元法会食保福意轩得径字
    春愁醉人心，洒面呼不醒。
    出门却入门，兀兀度晨暝。
    昨游欣有得，水镜谢磨莹。
    岂惟胜纷华，颇复造禅定。
    君看青云士，窘步争捷径。
    铿尔讵舍瑟，硁乎方击磬。
    何曾顷刻闲，通夕不遑瞑。
    彼应疾此固，我亦恶夫佞。
    人生出处耳，山林与朝廷。
    迟迟岐路间，去就须审订。
    宁为龟曳涂，忽作巴旋泞。
    义驭靡容勒，风船犹可砱。
    但令尊不空，敢惮室垂磬。
    更结汗漫游，后期君速听。

李薰　二月四日游大云寺分韵得三字佛龛多题名韦独抗段文昌李景让郑四愚
    野寺依绝壁，化身满诸龛。
    后前莽难测，千亿纷相参。
    妙斩谢斤斧，高楼轶烟岚。
    旁行栗危栈，俯{左日右敢}惊深潭。
    岁月浸荒老，苔藓争对函。
    亦有好事者，增饬施朱蓝。
    经营定自图，谍雅奚未暗。
    款识或可辨，上下试与探。
    远徵固寂寞，近取才二三。
    开元韦庶子，剖符剑之南。
    咄嗟檀施开，至今为美谈。
    墨卿少羁窭，节旄晚毵毵。
    乐和盛家法，图垢犹包含。
    郑氏虽世儒，蛮祸竟莫戡。
    旧相粤冀级，经从各停骖。
    翰林宠则多，御史德岂惭。
    数公方盛壮，厥声实訏覃。
    纷华竟安在，人寿无彭聃。
    彼石尚云朽，吾生谅何堪。
    华前一笑粲，现此优波昙。
    稽首识归处，径欲投佩簪。
    蠢蠢谁汝缚，窃食如春蚕。
    祓除偶辰巳，风景清且酣。
    相引着胜地，佛日况可贪。
    敢夸一醉富，庶解忧心惔。
    因歌以记之，放笔书僧庵。

李薰　过净名院触目都似曾到问讯乃非也戏题绝句
    人门彷佛记曾来，问讯山僧始此回。
    却觅旧游无是处，只应形似遣人猜。
    世间形似巧迷人，总是安排底处真。
    纵复非真犹足喜，得来聊寄梦中身。

李薰　十五日同登大慈寺楼得远字
    重楼得云气深隐，户牖谁能发关键。
    楼下轮蹄涣散驰，行人一顾不容返。
    好游独是我辈闲，褰衣直上相推挽。
    层轩危槛倚欲遍，更假胡床同息偃。
    西南繁会惟此都，昔号富饶今已损。
    填城华屋故依然，孰为君王爱基本。
    茫茫八表聊纵目，情知日近长安远。
    白云浩荡飞鸟没，玉笙凄凉红纷晚。
    染王吹台得李杜，黄公酒垆醉嵇阮。
    高峰千载凛莫攀，与世相济徒混混。
    荷衣蕙带芙蓉裳，野服犹堪敌华衮。
    去梯熟复共君谋，杀马毁车从此遁。

李珣　句
    月窗花院梦悠扬。

李珣　句
    参差草树连巴国，依约云烟绕楚台。

李巽　登第遗乡人
    当年踪迹困泥尘，不意乘时亦化鳞。
    为报乡闾亲戚道，召集席帽已离身。

李巽　题义门胡氏华林书院
    孝义门风累世修，帝恩旌表耀南州。
    藏书不特延多士，贡幣仍闻亚列侯。
    高阁声寒慈竹雨，小池香老瑞莲秋。
    人来辱示朝贤什，吟咏浑消万斛愁。

李延永　登岳阳楼
    转地倾荆水，连天涨洞庭。
    势疑吞郡邑，怒欲辟雷霆。

李巘　高宗皇帝挽词五首
    建炎恢圣统，太上极尊名。
    夏祀参天永，尧勋冠古荣。
    艰难成普业，付托本皇明。
    俯阅人间世，飚游跨九清。

李巘　高宗皇帝挽词五首
    寿历开金筴，皇欢奉玉颜。
    难谌天道远，忽怆帝乡还。
    敷德戎夷外，安民礼乐间。
    功崇超大禹，神穴枕稽山。

李巘　高宗皇帝挽词五首
    赫奕中兴事，洪图久系隆。
    垂裳三纪后，脱屣再星终。
    灵驭龙腾座，仙晨鹤翥空。
    薰琴无尽意，遏密卷悲风。

李巘　高宗皇帝挽词五首
    汉帝伤心地，羹墙梦正劳。
    珠藏超赤水，鼎在泣乌号。
    神藻光仍焕，仁风远更翱。
    百皇谁比德，商庙独推高。

李巘　高宗皇帝挽词五首
    映日龙輴动，喧天凤吹休。
    桥仙融碧，梧野结云愁。
    万叶休符衍，三年孝制修。
    臣民瞻祖载，恸哭拜江流。

李彦方　题万年宫
    日华晴射武夷峰，湛碧溪流照玉骢。
    行郡敢辞千里路，祝釐先拜万年宫。
    山川历历神仙境，民物熙熙太古风。
    笑领霞觞云子酒，姓名留在洞天中。

李暘夫　大涤洞天留题
    谁挽天河泻翠崖，一条飞瀑界烟霞。
    只愁风力半天劲，吹向人间作雪花。

李鐊　金紫岩
    百尺云岩道院边，晓钟疏声思悠然。
    荷间酌酒和清露，石上题诗染翠烟。
    半岭泉鸣通古涧，数家秋尽隔寒川。
    西风似欲吹人起，去逐骑鲸汗漫仙。

李尧俞　句
    岭阳山水奇，第一称湟州。

李一鳌　句
    玉盆应有意，要洗贪者廉。

李夷庚　句
    生公曾说法，听石尚孱顽。
    雁塔晴观海，松门夜闭出。
    林喧群下缺

李夷行　见山台
    □□□□□□□，纷纷红紫簇虚檐。
    山光不肯饶春色，故向花间出数尖。

李亿　柳
    倚岸依依一两株，溪风吹影暮烟疏。
    青条拂水长如线，钓叟折来穿白鱼。

李益能　景伯正字按行外邑平遣系囚既还出道中诗一编蔡丈有诗次韵
    属邑周行未觉劳，要观芒刃试豪曹。
    气苏犴狱歌谣满，兴挟江山句律高。
    缓驾海邦聊展骥，指期仙岭看浮鳌。
    秋来赋咏传宫掖，三绝行闻帝语褒。

李益谦　景伯录示太守湖上唱酬舍弟既赋二章辄亦次韵
    鸥鹭惊飞去又回，藕花初为使君开。
    千山急雨催诗笔，四面清波映酒罍。
    暂倚高旌留胜赏，有怀别乘约重来。
    银钩洒落传新句，二妙端知共一台。

李益谦　景伯录示太守湖上唱酬舍弟既赋二章辄亦次韵
    红尘扰扰倦追陪，独向湖山襟抱开。
    每为清风携枕席，几因狂醉倒瓶罍。
    丛书久伴天随隐，五裤今逢叔度来。
    再待海沂歌咏达，同看给札汉家台。

李益谦　景伯正字招东郊观梅晚集花院秀远堂举之舍弟有诗景伯和章见简同赋
    十里寒梅欲斗妍，东郊寻胜喜联翩。
    渐看冰泮池塘外，又见春生岛屿边。
    渔艇招招浮远水，畲田漠漠起平川。
    惜无画手王摩诘，只把君诗写蜀笺。

李益谦　景伯正字招东郊观梅晚集花院秀远堂举之舍弟有诗景伯和章见简同赋
    青春垂地风头恶，寒色侵肌雪意酣。
    路转溪桥回马足，行穿松迳得僧蓝。
    联裾正喜陪清赏，挥尘何妨共剧谈。
    它日海邦传盛事，诗仙曾此驻鸾骖。

李谊　钓台
    姜居渭水为周相，严隐桐江不汉臣。
    试把二公较名节，谁知总是一丝纶。

李谊　题钓台
    姜居渭水为周相，严隐桐江不汉臣。
    试把二公较名节，谁知总是一丝纶。

李吟山　赠汪水云
    青云贵戚玉麟儿，曾逐銮车入紫闱。
    王母窗前窥面日，太真膝上画眉时。
    沧溟六阔龙何在，华表秋深鹤未归。
    三尺焦桐千古意，黄金谁与铸锺期。

李寅仲　题节庵
    花木新栽一径长，小庵如款赞化房。
    心清要省铃斋讼，公退空凝燕寝香。
    已约芳菲供几案，不妨真率釂壶觞。
    年丰顿觉民和乐，老子从渠两鬓苍。

李寅仲　游行神童读书岩
    古洞闳深势崛盘，云连十丈地平宽。
    水帘纷若排珠琲，石阙依然耸翠峦。
    绿树成阴期勿剪，清溪当暑不胜寒。
    数椽偿遂谐幽隐，应有高人咏钓盘。

李应春　句
    象绘耆英希五老，鹤归华表认千年。

李膺仲　题自画芦雁
    晚来无事理扁舟，唤起骚人漫浪愁。
    过眼飞鸿三两字，淡烟寒日荻花秋。

李迎　句
    籍甚人言易已东。

李迎　自赞
    三仕三已，应缘而进。
    一丘一壑，倦游而归。

李飆　句
    黯{上雨下对}重云阴，碎棱震雷咤。

李飆　舟泊太湖
    旋经义兴境，顿棹石兰渚。
    震泽为何在，今惟太湖浦。
    圆经萦五百，盼目盼无睹。
    高天淼著岸。长津杂如缕。
    窈窕寻湾磈，迢递望峦屿。
    惊飙扬飞湍，浮霄漾悬岨。
    轻禽翔云汉，游鳞憩中浒。
    暗霭天时阴，巃岧舟航舞。
    冯河安可猣，静观戒行旅。

李泳　华发
    华发中年感，青阳万物和。
    倦寻先友记，贫羡力田科。
    江远千帆落，天空一雁过。
    还家得新岁，童稚想婆娑。

李泳　拟古
    鲜鲜歌者衣，扎扎机中练。
    美人富千绮，寒女无一线。
    古风日以远，薄俗日以变。
    悲哉扊扅歌，女子羞自衒。
    男儿乖持操，蹙踖叹贫贱。

李泳　秋江打鱼
    沧洲叶脱风有声，渔舠两两从复横。
    菁江步口日欲没，竹山潭边潮欲生。

李泳　秋江打鱼
    鸣榔四合波围蹙，挂网雪鳞穿翠束。
    惊起沙头白雁群，斜行书破秋天绿。

李泳　题甘将军庙卷雪楼
    卷雪楼前万里江，乱峰卓列森旗枪。
    上有甘公古祠宇，节制洪流掌风雨。
    甘公一去逾千年，至今忠义犹凛然。
