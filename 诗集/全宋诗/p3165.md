<!-- { "loadSidebar": true } -->
    海内无赏音，秋风入衰鬓。
    东江一茅屋，但欲安性命。
    颇怪泽畔翁，烦词寄天问。

王灼　赠赵当可
    晚交得王孙，每见心辄醉。
    平生虎豹韬，近者诗酒累。
    流光迫壮怀，抚事我亦欷。
    不如从君饮，此外谈无味。

王灼　张元举惠江南李王帐中香
    西楼北苑春色浓，日日醉倒骈齿翁。
    归来万事不整理，笑倚娥皇冰雪容。
    叠笺共写霓裳谱，更作新声邀醉舞。
    瑶光殿里帐拖红，一尺炉烟日亭午。
    事去时移二百年，金陵空有旧山川。
    此香那得到君手，妙诀无乃当时传。
    惭君为我供愁绝，年来办得心如铁。
    但能饮酒读离骚，竹枕藤床卧明月。

王灼　招隐亭
    层崖压西城，半空矗孤峭。
    何人结斯宇，想见胸次妙。
    丛林开蒙密，江山得枢要。
    拂拂幽草香，啧啧群鸟叫。
    我作谢公屐，来学阮生啸。
    披襟待凉吹，停杯延落照。
    永嗟区中人，嗜慾昏九竅。
    谁赋招隐辞，此病政难疗。
    我亦裹青衫，挽首入选调。
    平昔志万里，自省成大笑。
    才术幸无取。曷不返耕钓。
    雄飞或有时，一拜蒲车诏。

王灼　赵成甫招饭次默夫韵
    鸟声呼客急，花影过帘迟。
    酒滟东西玉，枰残白黑棋。
    稍惊风弄袖，真恐雨催诗。
    一笑留归骑，斜阳无限时。

王灼　赵和之自鹤鸣泛舟归城次韵
    斜日撩归兴，飘然李郭舟。
    旄麾明两岸，管吹落沧洲。
    要与民行乐，那须酒换愁。
    遥知陶靖节，临赋喜清流。

王灼　置酒赋楼观月立夫有诗序别次韵
    西山自高爽，更上百尺楼。
    月华出万象，独以寸目收。
    寒光增灏气，山影接江流。
    相从更几日，醉赏同一瓯。
    诸君有大志，应销别去愁。
    衣食才足守坟墓，记取龙钟马少游。

王灼　中秋大雨
    痴情爱佳月，乐事期中秋。
    造物故相戏，不遣金波流，
    玄云如涂墨，急雨欲涨沟。
    暝色暗无际，壮声浩莫收。
    揖谢云雨师，努力勿罢休。
    归来坐旧室，杯酒自献酬。

王灼　醉中走笔次赵彦和韵
    三年相尔汝，一语敢谁何。
    有学窥黄老，无心战外魔。
    牛心应易噉，螭首故难磨。
    不识王孙贵，朱门亦许过。

王濯　句
    绝壁高千丈，清泉应六时。

王濯　君山
    无际波光滉太虚，君山一点暮云孤。
    危楼栏槛能多少，展尽江湖万里图。

王濯　清都观
    天上清都人莫到，山间仙观久荒凉。
    惟余旧浴丹砂井，一酌犹令齿颊香。

王资仁　句
    三到滨州不赋诗，溪山应笑懒吟痴。

王资仁　游淡山岩
    淡山之景真寻幽，我来为款穷冥搜。
    嵌岩呀豁自呈露，天匠巧斲非人谋。
    撑空突兀几仞，奇伟万状不可侔。
    群仙秘护人迹绝，元柳不到谁雕锼。
    惜无好语写形似，叹息欲去仍迟留。
    惟予六客信心赏，一洗万古尘中游。

王閏　白杜鹃
    雪玉层层映翠微，蜀王心事此花知。
    染红不到枝头上，想是啼鹃血尽时。

王閏　白鸡冠
    旌阳仙去坠栖笼，窃药曾归草木中。
    餐了琼霜因换雪，至今顶内不粘红。

王閏　白兰
    楚客曾因葬水中，骨寒化出玉玲珑。
    生时不饮香魂醒，难着春风半点红。

王閏　白牡丹
    翠云低护玉楼台，露洗香苞逐渐开。
    昨夜赏花人酒醉，月中错认水晶杯。

王閏　败荷
    叶无圆影柄无香，收尽莲歌冷碧塘。
    一片伤心云锦地，也曾遮月宿鸳鸯。

王閏　避乱柯岩绿坡诸公以诗见寄
    柯栝各西东，音书久不通。
    山河隔今古，天地老英雄。
    局败横难着，愁多酒易中。
    花前多少恨，无语寄春风。

王閏　别黄吟隐
    饮乾分别酒，话久未移舟。
    潮水催行客，海山生远愁。
    蝉声秋岸树，雁影夕阳楼。
    今夜相思梦，芦花第几洲。

王閏　别虞君集
    瓦瓶担酒去，送客石桥东。
    潮过汀沙上，船回岛树中。
    桃花三月雨，杨柳五更风。
    明日思君处，渡头烟水空。

王閏　病中
    镜里初疑看不真，衰颜只恐是他人。
    医言断酒方除病，母戒观书亦损神。
    卧久不知黄叶落，起来还见白髭新。
    横梳头发斜阳下，半脱清风半委尘。

王閏　裁衣曲
    烧罢心香午夜阑，玉纖轻捻剪刀寒。
    衣成恐不如郎意，独着灯前照影看。

王閏　采莲曲
    罗裙溅湿鬓云偏，摇落香风满画船。
    忽忆夜来憔悴梦，怨央正在藕花边。

王閏　茶
    圆石磨边转片时，晴雷隐隐玉云飞。
    龙身带入波涛里，化作清风去不归。

王閏　茶醾
    云护苍虬架影凉，白涎粘满碧条长。
    不须酿酒为风韵，醉卧花边梦亦香。

王閏　长生草为叶峭峰赋
    唐时吕岩叟，换骨成神仙。
    遗丹传老树，变化延其年。
    丹香忽融液，散入苍崖巅。
    长生孕灵草，茎叶何鲜鲜。
    枯根挂碧落，吞吐流虚烟。
    不受水土力，不随寒暑迁。
    谁能登云梯，移来此檐边。
    丹花与群木，丽质徒娟娟。
    彭泽虽爱菊，两院荒金钱。
    濂溪空爱荷，开落秋风前。
    峭峰山中客，道眼明先天。
    一线同寿眼，万古长绵延。
    君不见祖龙痴欲采为药，海山何处驾楼船。

王閏　晨起
    青山云影乱交加，漱齿泉香带落花。
    自扫丹房看候火，旋添异草养灵砂。

王閏　呈赵使君时方西遁
    欲买寒江载月船，床头金尽却谁怜。
    客囊空有诗千首，难向红楼当酒钱。

王閏　赤城李丹士
    频年游岳洞，灵迹记无差。
    学得长生术，常留锻死砂。
    笛吹苍岛月，鞋踏赤城霞。
    又欲腾空去，寻仙到九华。

王閏　初夏
    杜鹃啼老万山红，天气于春便不同。
    半壁蕉云收暑雨，一帘絮雪扑晴风。
    燕巢子出雕梁暖，蚕茧蛾生翠箔空。
    闲却香车无采处，欲随簑笠看田翁。

王閏　初夏三首
    芳歇红稀蝶懒来，潇潇风雷送春回。
    绿阴如许无人看，软玉枝头已有梅。

王閏　初夏三首
    牧笛无腔雨似烟，菜花成子日如年。
    人家火养春蚕快，要趁工夫下早田。

王閏　初夏三首
    竹鸡啼雨隔林塘，四月山深梅未黄。
    水近洞门云气湿，葛花开上石眠床。

王閏　楮衾
    霜藤捣出杵声乾，软白同绵一样看。
    春借梅花香入梦，雪深茅屋不知寒。

王閏　春闺辞
    桃飞红雪上帘钩，杨柳风丝拂画楼。
    日透阑干人病酒，卖花声过懒搔头。

王閏　春寒
    玉屏烟冷鹧鸪斑，翡翠帘遮好梦残。
    雨又未休人又懒，杏花无力不禁寒。

王閏　春梦
    东风敲碎玉阑干，蝴蝶纷飞梦欲残。
    翠被压床银烛暗，夜深谁问海棠寒。

王閏　春去
    一帘翠雨柳生烟，金屋无人理管弦。
    春去啼莺留不住，随花飞过别秋千。

王閏　春日即事
    黄金挥尽见空囊，肯把愁眉恼曲肠。
    三月时光莺世界，一年春梦蝶家乡。
    教成舞妓看杨柳，娇语眠姬惜海棠。
    昨日醉游归路晚，落花飞趁马蹄香。

王閏　春日即事
    清斋饭罢一瓯茶，静听山蜂报早衙。
    日色弄阴云去住，楮窗香润落藤花。

王閏　春夜家宴
    烛底裁词按玉箫，翠宫合唱取腔娇。
    梨花影护春风暖，不用香薰酒自消。

王閏　春游
    薄暖轻寒未肯分，游衫换作粉红新。
    绿香酒影摇宫扇，红皱裙文上舞裵。
    杨柳锦鞍春富贵，海棠银烛夜精神。
    风流难学唐崔护，花下题诗忆故人。

王閏　春雨
    绿树江南啼子规，落花流水洗胭脂。
    无情风雨朝朝恶，误却归来海燕迟。

王閏　春雨感怀
    日色开晴又半朝，山溪才涨响于潮。
    花遭夜雨心先病，柳媚春风眼易娇。
    世变汉人能北语，乱兴晋室有童谣。
    自从国事推迁后，处处祸延林木焦。

王閏　春怨
    倚阑人瘦怨东风，从此吹香梦亦空。
    春色自随莺蝶去，杨花飞入画楼中。

王閏　春院
    柳丝风紧雨痕乾，却怕双飞燕子寒。
    梨雪吹香春梦远，有人中酒隔帘看。

王閏　春昼
    晴昼软风春草香，绿窗人困日初长。
    双双燕子飞无力，低傍花阴一带凉。

王閏　春酌
    酒阑歌罢翠帘遮，午夜乌啼月未斜。
    多少断云心上事，结成香梦是梨花。

王閏　村中夜归
    风报轻寒入暮天，滞行多被酒留连。
    花村无月路全黑，竹屋有灯人未眠。
    o　气苍茫沉远树，春心浩荡怯啼鹃。
    忽晴又雨都无准，泥污吟衫亦懒湔。

王閏　灯花
    喜信今宵报与谁，玉人曾剪画双眉。
    等闲开落银缸见，只是春风不得知。

王閏　登开元宫德和楼
    瑞云深处碧玲珑，得道高人在此中。
    玉树影迷唐旧邸，金钟声绕汉诸宫。
    夜看西北天星近，晓对东南海日红。
    咫尺便分仙欲路，吴山斜出锦屏风。

王閏　冬暮客中
    典尽寒衣未得归，客囊惟有带来诗。
    夜深月照回家梦，怕杀梅花笛又吹。

王閏　冬暄
    小春气候不相同，晴却无寒有软风。
    最是湘桃惊暖误，霜边偷染一梢红。

王閏　断桥春望
    拾翠车闲辇路尘，山南山北杜鹃春。
    谁家庭院东风里，飞出桃花不见人。

