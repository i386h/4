<!-- { "loadSidebar": true } -->
    试问糟床与檐溜，雨声何似酒声多。

杨万里　过沙头三首
    非烟非雨淡蒙蒙，深闭窗扉护脱风。
    船外山光帘里翠，岸头花影镜中红。

杨万里　过沙头三首
    过了沙头渐有村，地平江阔气清温。
    暗潮巴到无人会，只有篙师识水痕。

杨万里　过沙头三首
    昨来飞橹下危泷，不敢窥窗只闭窗。
    莫叹江平船不进，只将行役当游江。

杨万里　过上湖
    上湖名是实全非，只合松江鴈骛池。
    若与五湖通谱系，澹台湖弟太湖儿。

杨万里　过上湖岭，望招贤江南北山四首
    远山高绝近山低，未必低山肯下伊。
    定是远山矜狡狯，跳青涌碧角幽奇。

杨万里　过上湖岭，望招贤江南北山四首
    岭下看山似伏涛，见人上岭旋争豪。
    一登一陟一回顾，我脚高时他更高。

杨万里　过上湖岭，望招贤江南北山四首
    一水横拖两岸峰，千痕万摺碧重重。
    谁言老子经行处，身在江山障子中。

杨万里　过上湖岭，望招贤江南北山四首
    晓日秋山破格奇，青红明灭舞清漪。
    画工著色饶渠巧，便有此容无此姿。

杨万里　过神助桥亭
    下轿浑将野店看，只惊脚底水声寒。
    不知竹外长江近，忽有高桅出寸竿。

杨万里　过石磨岭，岭皆创为田，直至其顶
    翠带千鑗束翠峦，青梯万级搭青天。
    长淮见说田生棘，此地都将岭作田。

杨万里　过石塘
    万石中通一线流，千盘百折过孤舟。
    滩头未下人犹笑，下了滩头始觉愁。

杨万里　过石硊渡
    峨桥小渡十里长，石硊小渡五里强。
    斜风细雨寒芦里，下有深潭黑无底。
    渡船劣似纸半张，五里却成一千里。
    中流风作浪如山，前进不得後进难。
    隔溪市井只咫尺，安得飞堕於其间。
    大江风涛堪著力，小渡风涛更无格。
    咫尺性命轻於毛，只恐一毛犹不直。

杨万里　过瘦牛岭
    行尽天涯未遣休，梅州到了又潮州。
    平生岂愿乘肥马，临老须教过瘦牛。
    梦里长惊炊剑首，春前应许赋刀头。
    夜来尚有余樽在，急唤渠侬破客愁。

杨万里　过双陂
    霜後寒溪清更清，冰如溪水水如冰。
    闲行也有穷忙事，问讯梅花开未曾。

杨万里　过水车铺二首
    尽日涂中断客行，两边山色到云青。
    溪光摇碎黄金日，波面跳成白玉星。

杨万里　过水车铺二首
    轿里看书得昼眠，梦中惊浪撼渔船。
    觉来书卷风吹乱，忘却前篇与後篇。

杨万里　过松源，晨炊漆公店六首
    侧塞千山缝也无，上天下井万崎岖。
    昨朝曾过芙蓉渡，寻到溪源一线初。

杨万里　过松源，晨炊漆公店六首
    山北溪声一路迎，山南溪响送人行。
    也知流向金陵去，若过金陵莫寄声。

杨万里　过松源，晨炊漆公店六首
    後山勒水向东驰，却被前山勒向西。
    道是水柔无性气，急声声怒慢声悲。

杨万里　过松源，晨炊漆公店六首
    日高谷底始微暄，岚翠依然透骨寒。
    说与行人忙底事，金鸡声里促银鞍。

杨万里　过松源，晨炊漆公店六首
    莫言下岭便无难，赚得行人错喜懽。
    政入万山围子里，一山放出一山拦。

杨万里　过松源，晨炊漆公店六首
    政是行人肠断时，子规得得向人啼。
    若能泪得居人脸，始信春愁总为伊。

杨万里　过苏岩
    仰望苍岩高更深，岩中佳处著禅林。
    琼泉万仞峰头落，一滴泉声一醒心。

杨万里　过獭桥湖
    圩路抨弦白，圩沟夹柳青。
    藻明潜拨剌，日暖冻蜻蜓。
    只个新茅店，分明是水亭。
    行来惟恐尽，览处不容停。

杨万里　过太湖石塘三首
    才转船头特地寒，初无风色自生湍。
    堤横湖面平分白，水拓天围分外宽。
    一镜银涛三万顷，独龙玉脊百千蟠。
    若为结屋芦花里，月笠云蘻把钓竿。

杨万里　过太湖石塘三首
    每过松江得伟观，玻璃盆底飣乾坤。
    天边岛屿空无际，烟外人家澹有痕。
    笠泽古今多浪士，包山近远在何村。
    季鹰鲁望何曾死，雪是衣裳月是魂。

杨万里　过太湖石塘三首
    兀坐船中只欲眠，不如船外看山川。
    松江是物皆诗料，兰桨穿湖即水仙。
    将取垂虹亭上景，都皈却月观中篇。
    正缘王事游方外，凿齿弥天未当贤。

杨万里　过土笕冈
    木落初宜菜，亭荒不复茅。
    牛分叉路口，鹳立秃松梢。
    秋热方升日，朝凉更迥郊。
    襄年走尘鞅，何计返云巢。

杨万里　过望亭六首
    望亭昔岁过皈船，柳为蹁跹杏为妍。
    今日溪山浑似旧，雪芦风荻雨萧然。

杨万里　过望亭六首
    窗间雨打泪新斑，破处风来叫得酸。
    若是诗人都富贵，遣谁忍饿遣谁寒。

杨万里　过望亭六首
    暮鸿作阵猛相追，风有何忙也急吹。
    恼杀诗人真枉却，云窗雾合不曾知。

杨万里　过望亭六首
    两岸山林总解行，一层送了一层迎。
    天公收却春风面，拈出酸寒水墨屏。

杨万里　过望亭六首
    朝朝暮暮见长河，见了长河只厌他。
    却爱画师能画水，不看死浪与生波。

杨万里　过望亭六首
    晴河不似雨中看，晴里波纹只簟班。
    却是雨河新样巧，簟间织出小金鑗。

杨万里　过乌沙望大塘石峰
    城中长恨不见山，出城见山如等闲。
    曹溪过了过岑岭，不惟山粗石仍犷。
    山如可师癞满顶，石如陈三瘿联颈。
    一路令人眼不开，眼开令人闷不醒。
    乌沙未到一溪横，水清见底心已清。
    大塘六峰争出迎，水精笔架琉璃屏。
    两峰玉笋初出土，三峰冰盘钉角黍。
    新峰新琢金慱山，雾作沉烟云作缕。
    忽然前冈平截断，万丈青炎余寸许。
    山神解怜客子愁，平地跳出苍琳璯。
    更借天公修月斧，神工一夜忙琱锼。
    近看定何者，远看真可画。
    山神自贺应自诧，古来此地无车马。

杨万里　过乌石大小二浪滩，俗呼浪为郎，因戏作竹枝歌二首
    滩声十里响千鼙，跃雪跳霜入眼奇。
    记得年时上滩若，如今也有下滩时。

杨万里　过乌石大小二浪滩，俗呼浪为郎，因戏作竹枝歌二首
    小郎滩下大郎滩，伯仲分司水府关。
    谁为行媒教作赘，大姑山与小姑山。

杨万里　过五里迳三首
    瘦日当中暖稍回，冷山未许瘴全开。
    溪光远隔深深竹，特地穿帘入轿来。

杨万里　过五里迳三首
    野水奔流不小停，知渠何事太忙生。
    也无一个人催促，自爱争先落涧声。

杨万里　过五里迳三首
    入山无路出无门，鸟语猿声更断魂。
    当处迷涂何处问，一溪引我得前村。

杨万里　过西坑
    乾风无那湿云何？吹不能开只助他。
    野水落溪生蟹眼，一番过了一番多。

杨万里　过西山
    一年两蹈西山路，西山笑人应鲜语。
    胸中百解朱墨尘，两卷珠帘无半句。
    殷懃买酒谢西山，惭愧山光开我颜。
    鬓丝浑为催科白，尘埃满胸独遑惜。

杨万里　过下梅
    不特山盘水亦回，溪山信美暇徘徊。
    行人自趁斜阳急，关得归鸦更苦催。

杨万里　过显济庙前石矶竹枝词二首
    大矶愁似小矶愁，篙稍宽时船即流。
    橕得篙头都是血，一矶又复在前头。

杨万里　过显济庙前石矶竹枝词二首
    石矶作意恼舟人，束起波涛遣怒奔。
    撑折万篙浑不枉，石矶嬴得万余痕。

杨万里　过谢家湾
    行尽牛蹊兔迳中，忽逢平野四连空。
    意随白鹭一双去，眼过青山千万重。
    近岭已看看远岭，连峰不爱爱孤峰。
    一丘一岳知何意，疏尽官人著牧童。

杨万里　过新开湖五首
    奇哉万顷水精盆，一线青罗缘却唇。
    只有向南接天去，更和一线也无痕。

杨万里　过新开湖五首
    渔郎艇子入重湖，老眼殷懃看著渠。
    看去看来成怪事，化为独鴈立横芦。

杨万里　过新开湖五首
    白苇黄芦尚带秋，长风远水几时休。
    愁人对著君休问，不是愁人也作愁。

杨万里　过新开湖五首
    一鸥得得隔湖来，瞥见鱼儿眼顿开。
    只为水深难立脚，翩然飞下却飞回。

杨万里　过新开湖五首
    远远人烟点树梢，船门一望一魂消。
    几行野鸭数声鴈，来为湖天破寂寥。

杨万里　过秀溪长句
    去年来此上巳日，今年重来未寒食。
    临溪照影老自羞，惭愧春光尚相识。
    秀溪何许好春容，最是溪深树密中。
    海棠开尽却成白，桃花欲落翻深红。

杨万里　过胥口，江水大涨，舟楫不进
    北江西水两相逢，胥口波涛特地雄。
    万事向侬冰与炭，一生行役雨和风。
    急流欲上人声闹，近岸还移牵路穷。
    河伯喜欢侬苦恼，并将恩怨恼天公。

杨万里　过胥口镇
    桄榔叶垂翠羽鲜，木绵花暖紫霞翻。
    疾雷急雨急开霁，淡白云拂浓清山。

杨万里　过丫头岩
    告老身心日互催，又将乌帽点黄埃。
    丫头岩下来仍往，四十三年十二回。

杨万里　过严州章村放歌
    石崖削得瘦到筋，半点也无尘土痕。
    正如狻猊走得渴，下赴江水一口吞。
    严滩过却乌龙觜，两岸秋山夹秋水。
    舟中小酌亦不遑，眼底生愁失苍翠。
    尖峰已自刺大虚，峰头更立玉浮屠。
    好山千只复万只，家里门前一只无。

杨万里　过杨村
    石桥两畔好人烟，匹似诸村别一川。
    杨柳阴中新酒店，蒲萄架底小渔船。
