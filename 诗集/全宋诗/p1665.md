<!-- { "loadSidebar": true } -->
    双头折得欲有赠，重重叶盖羞人见。
    女伴相邀拾翠羽，归棹如飞那可许。
    倾鬟障袖不应人，遥指石帆山下雨。

陆游　采药
    簍子编成细箬新，独穿空翠上嶙峋。
    丹砂岩际朝暾日，狗杞云间夜吠人。
    络石菖蒲蒙绿发，缠松薜荔长苍鳞。
    金貂谒帝我未暇，且作人间千岁身。

陆游　采药有感
    蒹葭记霜露，蟋蟀谨岁月，
    古人于物理，琐细不敢忽。
    我少读苍雅，衰眊今白发。
    中间婴痬疾，过日常卒卒。
    涧毛春可求，山药秋可掘，
    虽云力探讨，疑义未免阙。
    屏居朋友散，奥妙谁敢发？
    穷理已矣夫，置　当自罚。

陆游　菜羹
    青菘绿韭古嘉蔬，蓴丝菰白名三吴。
    台心短黄奉天厨，熊蹯驼峰美不如。
    老农手自辟幽圃，土如膏肪水如乳。
    供家赖此不外取，襲襫宁辞走烟雨。
    鸡豚下箸不可常，况复妄想太官羊。
    地炉篝火煮菜香，舌端未享鼻先尝。

陆游　残春
    残春醉著钓鱼庵，花雨娱人落半岩。
    岂是天公无皂白，独悲世俗异酸咸。
    妄身似梦行当觉，谈口如狂未易缄。
    已作沉舟君勿叹，年来何止阅千帆。

陆游　残春
    章甫从诸老，今为两世人。
    惟书尚开眼，非酒孰关身？
    远水涵清镜，晴云蹙细鳞。
    篱边花未尽，作意醉残春。

陆游　残春
    江鮦堆盘粔籹香，山家节物亦穷忙。
    桑间葚紫蚕齐老，水面秧青麦半黄。
    语燕似催春事去，游丝不似客愁长。
    乡村年少那知此，处处喧呼蹴鞠场。

陆游　残春
    过了清明日愈迟，年华不复在辛夷。
    谁知绿叶阴成处，正是青天露坐时。
    茂草满庭喧鼓吹，嫩汤出鼎试枪旗。
    衰翁敢作明年计？剩与东君惜语离。

陆游　残春无几述意
    试笔书盈纸，烹茶睡解围。
    新蔬供冷面，熟练制单衣。
    雏燕飞初稳，残花见渐稀。
    年衰学不进，默默讼吾非。

陆游　残春无几述意
    衰疾来无已，流年过右驰。
    家贫食易美，身老梦常悲。
    草长增蛙怒，花空失蝶期。
    不堪多难日，更赋送春诗。

陆游　残菊
    残菊一枝香未残，夜窗拈起百回看。
    过时只恐难相笑，我是三朝旧史官。

陆游　残腊
    残腊去春才十日，衰翁古老已三年。
    乳糜但喜分香钵，银胜那思映彩鞭。
    万里当时嗟漫浪，一窗此日困沉绵。
    清泉白石无人到，且结梅花淡淡缘。

陆游　残腊
    残腊无多寒渐薄，新春已近日微长。
    棋枰散後轩窗静，梅坞归来襟袖香。
    海雾笼山青淡淡，河堤瀦水白茫茫。
    鹭飞前导生游兴，笑岸纶巾上野航。

陆游　残腊二首
    破腊春先到，微阴日易醺。
    鸟声犹寂寂，木意已欣欣。
    云起山分叠，风生水蹙纹。
    断肠何处笛，偏向醉中闻？

陆游　残腊二首
    残腊无多日，吾生又一年。
    林塘明夕照，墟落淡春烟。
    山色危栏角，梅花绿酒边。
    岁时元自好，老病独凄然。

陆游　残历
    残历不盈纸，苦寒侵弊裘。
    岁猪鸣屋角，傩鼓转街头。
    未死犹当学，长贫肯复忧。
    雪晴农事起，且复议租牛。

陆游　残梦
    少时铁马蹴河冰，老去摧藏百不能。
    风雨满山窗未晓，只将残梦伴残灯。

陆游　残年
    残年垂八十，高卧岂逃名。
    泥巷多牛迹，茅檐有碓声。
    炊菰觞父老，煮枣哺雏婴。
    遣戍虽传说，何时复两京？

陆游　残年
    残年光景易駸駸，屏迹江村不厌深。
    新麦熟时蚕上簇，晚莺啼处柳成阴。
    短檠已负观书眼，孤剑空怀许国心。
    惟有云山差可乐，杖藜谁与伴幽寻？

陆游　残年
    残年迫锺漏，病骨怯风霜。
    投帻早当去，强颜徒自伤。
    文符纷似雨，讼诉进如墙。
    笑杀沧浪客，微官有许忙！

陆游　残暑得小雨颇凉
    午暑不可触，忽惊如许凉！
    轩窗云作暝，草木雨生香。
    蒲叶先秋靊，蝉声入夜长。
    自欣无一事，岸帻倚胡床。

陆游　残雨
    五更残雨滴檐头，探借天公一月秋。
    只道风吹云散尽，数声桑下又鸣鸠。
    
    
陆游　蚕麦
    村村桑暗少桑姑，户户麦丰无麦奴。
    又是一年春事了，缫丝捣麦笑相呼。

陆游　沧滩
    百夫正讙助鸣橹，舟中对面不得语。
    须臾人散寂无哗，惟闻百丈转两车。
    呕呕哑哑车转急，舟人已在沙际立。
    雾歛芦村落照红，雨余渔舍炊烟湿。
    故乡回首已千山，上峡初经第一滩。
    少年亦慕宦游乐，投老方知行路难。

陆游　苍桧
    北风卷野天昼晦，雨如弩镞穿屋背。
    老夫下床行蹑履，稚子抱书坐持盖。
    岂无长楸与巨竹，干折枝携共颠沛。
    孰能不动安如山？屹立庭前独苍桧。

陆游　曹公
    二袁刘表笑谈无，眼底英雄不足图。
    赤壁归来应叹息，人间更有一周瑜！

陆游　草书歌
    吾庐宛在水中沚，车马喧嚣那到耳。
    一堂翛然卧虚旷，蝉声未断虫声起。
    有时寓意笔砚间，跌宕奔腾作诙诡。
    徂徕松尽玉池墨，云梦泽乾蟾滴水。
    心空万象提寸毫，睥睨醉僧窥长史。
    联翩昏鸦斜著壁，郁屈瘦蛟蟠入纸。
    神驰意造起雷雨，坐觉乾坤真一洗。
    小儿劝我当自珍，勿为门生书棐几。

陆游　草书歌
    倾家酿酒三千石，闲愁万斛酒不敌。
    今朝醉眼烂岩电，提笔四顾天地窄。
    忽然挥扫不自知，风云入怀天借力。
    神龙战野昏雾腥，奇鬼摧山太阴黑。
    此时驱尽胸中愁，槌床大叫狂堕帻。
    吴牋蜀素不快人，付与高堂三丈壁。

陆游　草堂
    南出湖壖有废堤，草堂只在鹳巢西。
    清风满榻眠初起，落叶平沟路欲迷。
    新酒已知迎社熟，秋莺犹作傍檐啼。
    邻翁相遇饶言笑，共喜年丰米价低。

陆游　草堂
    幸有湖边旧草堂，敢烦地主筑林塘。
    漉残醅瓮葛巾湿，插遍野梅纱帽香。
    风紧春寒那可敌，身闲书漏不胜长。
    浩歌陌上君无怪，世谱推原自楚狂。

陆游　草堂拜少陵遗像
    清江抱孤村，杜子昔所馆。
    虚堂尘不扫，小径门可款。
    公诗岂纸上，遗句处处满。
    人皆欲拾取，志大才苦短。
    计公客此时，一饱得亦罕。
    厄穷端有自，宁独坐房琯。
    至今壁间像，朱绶意萧散。
    长安貂蝉多，死去谁复算。

陆游　草亭独坐
    扫地垂帘坐草亭，东风吹颊醉初醒。
    睡蛇死後魔无力，疾竖降来药有灵。
    在手残梅香淡泊，傍檐幽鸟语丁宁。
    老人不是神通妙，世事元来要饱经。

陆游　策杖
    山翁老病入腰膂，坐觉诸儿行步奔。
    暂出衡门须策杖，千回上树更堪论！

陆游　蹭蹬
    少慕功名颇自奇，一生蹭蹬鬓成丝。
    市楼酒美贫何预，斗柄春回老不知。
    黑帜游魂应有数，白衣效命永无期。
    鱼梁东畔牛栏北，举世谁能识此悲？

陆游　插花
    有花君不插，有酒君不持，
    时过花枝空，人老酒户衰。
    今年病止酒，虚负菊花时。
    早梅行可探，家酝绿满卮，
    君不强一醉，岁月复推移。
    新诗亦当赋，勿计字倾欹。

陆游　拆号前一日作
    飘零随处是生涯，断梗飞蓬但可嗟。
    稚子欢迎先入梦，从兵结束待还家。
    食眠屡失身多病，忧愧相乘发易华。
    隔日寄声为薄具，石榴应有未开花。

陆游　柴怀叔殿院世彩堂
    卷服貂冠世间有，荣悴纷纷翻覆手。
    不如御史老莱衣，世彩堂中奉春酒。
    北斗为觞山作豆，凤竹鸾丝太中寿。
    今年宗祀降恩纶，太中拜前公拜後。
    呜呼人谁无父母，盛事有及公家否？
    万锺苦晚三釜薄，人生此恨十八九。
    我欲杀青书孝友，愧非太史马牛走。
    圣朝若遣采诗官，尚可为公图不朽。

陆游　柴门
    寂寞柴门不彻扃，槐花细细糁空庭。
    晚梅摘得盐供飣，浊酒沽来草塞瓶。
    病已废耕抛襲襫，闲犹持钓爱笭箵。
    经旬莫恨无来客，交旧疏如欲旦星。

陆游　禅室
    早夸剧饮无勍敌，晚觉安禅有宿因。
    赫赫心光谁障碍，绵绵鼻息自轻匀。
    蒲龛纸帐藏身稳，香碗灯笼作梦新。
    勿为霜寒忆温暖，少林立雪彼何人。

陆游　潺湲阁小立
    饱食何曾补县官，潺湲阁上倚阑干。
    水纹靴皱风初紧，花色＊红露未乾。
    薄酒愁边供醉醒，故人梦里话悲欢。
    孤城正在山穷处，过社今朝尚尔寒。

陆游　菖蒲
    雁山菖蒲昆山石，陈叟持来慰幽寂。
    寸根蹙密九节瘦，一拳突兀千金直。
    清泉碧缶相发挥，高僧野人动颜色。
    盆山苍然日在眼，此物一来俱扫迹。
    根蟠叶茂看愈好，向来恨不相从早。
    所嗟我亦饱风霜，养气无功日衰槁。

陆游　菖蒲
    古涧生菖蒲，根瘦节蹙密；
    仙人教我服，刀匕蠲百疾。
    阳狂华阴市，颜朱发如漆。
    岁久功当成，寿与天地毕。

陆游　菖蒲
    菖蒲古上药，结根已千年。
    闻之安期生，采服可以仙。
    斯人非世人，两耳长垂肩。
    松下语未终，竦身上青天。

陆游　长安道
    千夫登登供版筑，万手丁丁供斲木。
