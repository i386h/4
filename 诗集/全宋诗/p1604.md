<!-- { "loadSidebar": true } -->
    又闻歌薤露，谁复是灵光。
    采藻空南涧，生萱怆北堂。
    平生好心地，持以遗诸郎。

楼钥　从子涤濯寒纳凉
    杨柳阴阴映粉墙，密云藏雨晚来凉。
    高荷欲出栏干上，笑挹红英吸净香。

楼钥　从子渢送梅枝戏作
    向来地暖见东嘉，带叶红梅殿岁华。
    不似青春三月暮，南枝梅子北枝花。

楼钥　从子淮过省寄伯中弟
    我家伯父德余辉，吾弟风标具体微。
    七叶欣闻五争奋，四人先喜一雄飞。
    忍贫老尚甘箪食，教子今方擢省闱。
    他日双椿临六桂，麻衣俱换绿衣归。

楼钥　催老融墨戏
    古人惜墨如惜金，老融惜墨如惜命。
    濡毫洗尽始轻拂，意匠经营极深夐。
    人非求似韵自足，物已忘形影犹映。
    地蒸宿雾日未高，雨带寒烟山欲暝。
    中含太古不尽意，笔墨超然绝畦迳。
    画家安得论三尺，身世生缘俱堕甑。
    人言可望不可亲，夜半叩门宁复听。
    三生宿契谁得知，一见未言心已应。
    岩倾千丈雪散空，上有清池开锦镜。
    意行忽发虎溪笑，许作新图写幽胜。
    归寻一纸五十尺，传以礬胶如练净。
    自知能事难促迫，捲送松窗待清兴。
    笔端肤雨今何如，西抹东涂应略定。
    何当一日快先觛，洗我昏眸十年病。

楼钥　倅厅云水亭
    山绕澄江江绕城，水云径接海冥冥。
    万家曲折在吾目，一郡登临属此亭。
    今日诗题随处有，几番醉眼望中醒。
    风流郑老知何在，回首苍茫凫屿青。

楼钥　答东山一老二偈
    即心是佛本无难，挫却丝毫隔万山。
    知有毗卢五千卷，谁能分雨费跻攀。

楼钥　答东山一老二偈
    闭门深坐日知味，无限好山都懒游。
    城里山中俱是隐，江湖不若两忘休。

楼钥　答杖锡平老
    老我平生不愿余，归来但欲赋闲居。
    灌园自足供朝膳，且奉夫人御版舆。

楼钥　大龙湫
    北上太行东禹穴，雁荡山中最奇绝。
    龙湫一派天下无，万口赞扬同一舌。
    行行路入两山间，踏碎苔痕屐将折。
    山穷路断脚力尽，始见银河落双阙。
    矩罗宴坐看不厌，骚人弄词困搜抉。
    谢公千载有遗恨，李杜复生吟不彻。
    我游石门称胜地，未信此湫真卓越。
    一来气象大不侔，石屏倚天惊鬼设。
    飞泉直自天际来，来处益高声益烈。
    从他倒泻三峡流，到此谁能定优劣。
    雁山佳趣得要领，一日尽游神恶亵。
    骊龙高卧唤不应，自媿笔端无电掣。
    轮囷萧索湍不怒，非雾非烟亦非雪。
    我闻冻雨初霁时，喷击生风散空阔。
    更期雨后再来看，净洗一生烦恼热。

楼钥　大梅山
    此山名大梅，驱车入山麓。
    试问山中人，山名竟谁属。
    禅家开道场，为说梅子熟。
    仙家指为岩，曾此隐梅福。
    或云古有梅，其大蔽山谷。
    至今二梅梁，灵响皆其族。
    他山抗惊湍，禹祠横殿屋。
    三者尚谁凭，禅师有遗躅。
    余皆不可辨，安得究图录。
    但爱山又山，乔林间修竹。

楼钥　大雪赵振文寄诗言乘月泛舟清甚次韵
    老我心知笔力衰，颇欣腊雪瑞清时。
    三茅奇观亦难遇，白玉峰头灯万枝。

楼钥　大雪赵振文寄诗言乘月泛舟清甚次韵
    万玉真妃摇风琚，梁园授简属相如。
    莫嫌一水限吴越，两岸交辉合太虚。

楼钥　大雪赵振文寄诗言乘月泛舟清甚次韵
    雪光绝胜水银银，未觉仙家隔一尘。
    真境宜君著佳句，赏心乐事更良辰。

楼钥　大雪赵振文寄诗言乘月泛舟清甚次韵
    见说中宵泛彩舟，何人同赏大江流。
    阳冰伯雪应为伴，更约禅人白道猷。

楼钥　大雪赵振文寄诗言乘月泛舟清甚次韵
    旧闻老具擅诗声，夜泛钱塘向凤城。
    今日清游更豪逸，雪花和月带潮生。

楼钥　代毛崇夫贺妇翁黄圮老生朝
    东都竞风节，清裁称巨贤。
    焱驰不自定，相与扶其颠。
    独立黄徵君，道周性具全。
    辟举既不就，言论亦无传。
    当时论笃士，比之孔与颜。
    陈蕃为三公，自媿不敢先。
    丈人岂苗裔，德高静而专。
    不清复不濁，量陂渺无边。
    学问粹然正，师友承渊源。
    词章玉无瑕，作者当摩肩。
    向来登王畿，悟主在一言。
    校雠天禄阁，朱黄手自研。
    郎潜不啻足，肯羡岁九迁。
    清朝奖廉退，擢居西府员。
    膴仕皆坐致，高怀越拘挛。
    出乘使者车，径归卧林泉。
    出处无戚欣，鼻间栩栩然。
    谢公恐未免，召馹行著鞭。
    松山介闽浙，淑气常蜿蜒。
    隆冬正凝水泎，爱日回春妍。
    县弧庆生申，飘若区中仙。
    仙风自难老，何须记椿年。
    贱子托枌榆，扫门如宿缘。
    叨在玉润选，得窥乐广天。
    川涂阻拜寿，舂容陈大篇。
    孺子倘可教，愿受书一编。

楼钥　代求子绍上魏邸寿诗
    皇家基业天与隆，金枝玉叶槃石宗。
    我皇圣德摩苍穹，朱邸森列庆所钟。
    仲氏吹箎何雝雝，云梦八九罗心胸。
    群经读遍巾箱中，笔端豪气舒长虹。
    殿前玉佩声冬珑，天人眉宇辉宸枫。
    大名起魏茅士封，黄旛豹尾双镇雄。
    宣城名郡烦凭熊，政绩越过黄与龚。
    楼前叠嶂横云空，佳句不减玄晖工。
    贤王易镇甬水东，阳春有脚皆仁风。
    百蛮面内文轨同，坐清聚蚁驱屯衖。
    碧海万里楼船通，天子神圣非臣功。
    薰风入弦槐阴浓，新荷泛绿榴花红。
    晓来佳气飞青葱，惊诧野老田家翁。
    箫鼓动地光融融，堂上帝子方雍容。
    清旦燕贺簪笏丛，负弩小吏随登龙。
    由来降灵自神崧，难老何用齐乔松。
    年年箕翼寿两宫，捧觞戏彩俱无穷。

楼钥　代书寄内弟耐翁总干
    我昔生外家，半世犹相依。
    至今连墙居，日日相闻知。
    诸表如群从，休戚真同之。
    耐翁生而秀，爱惜从儿时。
    文采既俊发，吏才人共推。
    低徊久选调，每每为叹咨。
    兹行佐王人，未到声已蜚。
    邮置屡得书，论事语益奇。
    使长首推荐，婉画多所资。
    近观会稽编，分析及毫厘。
    益知足心计，荐书遍诸司。
    正欲助才选，非敢请以私。
    惜君年欲侵，正以远大期。
    得书再三读，惘然增愕眙。
    非所望于子，所言何背驰。
    江湖两路间，弄兵分潢池。
    羽檄以时至，庙堂日三思。
    调度供军需，发兵匝四垂。
    吾事诚可虑，彼亦安能为。
    岂曰白头贼，指日当诛夷。
    使子任贼冲，尚望羽扇挥。
    如何隔千里，遽求奉檄归。
    长沙屹巨镇，洞庭渺无涯。
    鄂渚屯重兵，上游藉兵威。
    当思深远谋，胡为先自萎。
    此言及同寮，必为人所窥。
    归以语闺门，徒惊妾与妻。
    无端使禀议，在此何为辞。
    望子置私忧，志立官无卑。
    张巡起县令，力抗百万师。
    逆徒哽喉牙，蔽遮赖涣濉。
    韦宽守玉璧，臧质全盱眙。
    丈夫立节义，有才尤当施。
    杀身以成仁，致命须见危。
    读书不念此，万卷终何裨。
    但当安义命，前定无参差。
    勉哉尽所职，造物不汝遗。
    况复受国恩，当与相维持。
    今子仕高沙，偶然脱危机。
    正须加义方，岂应使同斯。
    向也未得禄，遑遑不自支。
    既入红莲幕，图进亦其宜。
    今日宁为民，此乃无聊词。
    归来事若定，又思登王畿。
    胸中空扰扰，祸福不在兹。
    倘能悟愚言，便可知昨非。
    著构必安寝，食淡甘如饴。
    老誶非强聒，鄙见不可移。
    少安当毋躁，通籍看金闺。

楼钥　代魏丞相为钱参政寿
    天台杰立沧海东，古今名士长相从。
    神游八极司马子，掷金作赋孙兴公。
    松窗先生千载士，文价道骨相与同。
    芙蓉为裳兰为佩，一笑坐断千山峰。
    向来羽扇挥群雄，貔貅给使如奴僮。
    淮南草木识姓字，烽燧一扫边庭空。
    勋名巍峨谢不有，天子神圣非臣功。
    黄扉安坐断国论，精神自折千里冲。
    东山之志意不改，归来碧落称仙翁。
    调元老手自燮理，鬺鬺绿发双方瞳。
    苍生飆望谢公起，中兴事业须宗工。
    新冬五日记谷旦，霜余和气回春风。
    门墙老生系郡绂，欲借寿斚斟吴松。
    祝公寿考与家世，山河带砺俱无穷。

楼钥　代仲舅尚书赋江山得助楼
    江山信美非吾土，王粲登楼意凄楚。
    丽谯井干高则高，未免绮罗相滓污。
    君家华屋照城隅，丹壁重重不知数。
    谁令作此三层楼，雪脊干霄千尺所。
    几番贻书来索诗，只许归田为君赋。
    快哉今日真得归，无复黄尘涴巾屦。
    试凭栏干俯人世，城郭村畦可枚数。
    四山云物任卷舒，大江波涛恣吞吐。
    晓看红日上沧溟，夜见冰蟾转天宇。
    四明山水秀东南，只恨青山不肯入城府。
    我家朗朗屋百间，欲创一楼兄未许。
    羡君轮奂日日新，鼛鼓一声纷郢斧。
    眼明见此高突兀，骚人当得江山助。
    我久欲归未得间，门巷相望才尺五。
    赋诗幸不负前盟，但惭笔底无风雨。
    从今造门不复问主人，醉倒楼上君莫嗔。

楼钥　戴迪功挽词
    犹记天街会，同为乳窦游。
