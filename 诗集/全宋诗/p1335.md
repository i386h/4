<!-- { "loadSidebar": true } -->
    村落萧萧烟雨收，鹑衣寒竖挽归牛。
    平生脚力未到处，当路贵人安肯游。
    蹶牛马蹄无限恐，荒凉僧墅不胜愁。
    北窗季弟还知否，一夜秋声已白头。

李新　宿西谷院六首
    线绕参差路，云封咫尺山。
    寺僧初怪客，三日窃优閒。

李新　宿西谷院六首
    野水无穷意，幽花不断香。
    残春孤客恨，惟与汉天长。

李新　宿西谷院六首
    山翠围裘领，豩声响佩环。
    终年无俗客，不用掩松关。

李新　宿西谷院六首
    野鸟休惊起，浮云莫厌看。
    松萝秋后碧，岩谷暑中寒。

李新　宿西谷院六首
    石髓门前水，松风骨外钟。
    迟迟半轮月，未忍出双峰。

李新　宿西谷院六首
    稍治寻山屐，初裁半隐衣。
    声声杜鹃语，犹劝不如归。

李新　岁尽行县归示时雨
    五府辟书如齧铁，八关炙手能令热。
    山梅何苦要先春，清艳更多终欠叶。
    贵游结懽过美酒，不问贤愚皆可口。
    秕糠簸扬在米前，鸡口差池落牛后。
    乃翁活计真么麽，欲挂冠缨犹未果。
    一岁山行今解火，百巧百穷无似我。

李新　笋竹
    峥嵘泽国与烟村，饱见尖尖破土痕。
    稍倩南风开鹊尾，数烦夜雨送龙孙。
    平生直节初挥箨，后日清阴自庇根。
    残月莫云林外看，森森矛戟万军屯。

李新　所见
    鬓丝萧散忙蚕月，笑靥匀停喜麦秋。
    落照已斜犹曝茧，故人未渡莫横舟。
    屋欹云影长年见，枕压豩声半夜流。
    料得此生无好梦，却胜终日有閒愁。

李新　坦溪亭
    溪上龙孙千岁绿，上亭拟掇青溪曲。
    团团白露着琅玕，故与幽人送暮寒。

李新　桃花
    年少刘郎初见时，似笑东风三两枝。
    刘郎白发欲再见，前溪落尽迷佳期。

李新　桃花菊
    秋雨秋风夜，闲为桃菊吟。
    任香飘涧水，回翠入篱金。
    苦李自胡越，幽兰初腹心。
    故山千里外，回首暝烟深。

李新　题北岩定林院方丈戊戍正月二十四日携诸童稚来游藉草而饮既醉书方
    松岭晴烟明冉冉，石桥融水暖涓涓。
    老翁百事无心计，只有寻春似去年。

李新　题北岩定林院方丈戊戍正月二十四日携诸童稚来游藉草而饮既醉书方
    东风桃李年年在，化国光阴日日长。
    试数开元到今夕，几经繁盛几凄凉。

李新　题筹笔驿
    流马飞粮下蜀都，卧龙曾此写雄图。
    金刀有义轻三顾，铜爵虽强视一夫。
    鼎足山河终有汉，雁行兄弟亦忠吴。
    当年若尽毫端计，魏狗还羞不令无。

李新　题纯益壁记
    斜雨逆风昏旧字，是中能有几人知。
    未言温室栽何木，先向忠州教竹枝。

李新　题东高堂壁
    主簿骑驴云外去，山僧吹笛梦中来。
    行人不用重回首，自有东风播凤台。

李新　题冯园三首
    林园暖日注蔫红，啼鸟得来树亦空。
    莫道主人无意在，解将篱落护春风。

李新　题冯园三首
    已将归骑逐东风，家在岷峨第几峰。
    应是故山猿鹤啸，主人归得已龙钟。

李新　题冯园三首
    浑道无情易别离，袖痕看取泪燕脂。
    阳关三叠何须唱，正是征鞍欲去时。

李新　题贵閒轩
    尘埋鬼笑有无间，多少真痴不贵閒。
    白日舒长问谁老，几将春梦到三山。

李新　题韩溪
    云梦擒王终猎狗，芒砀龙子讵蟠泥。
    前知妇女磨英气，亦率萧公早过溪。

李新　题旧新明县孝义驿
    平生职事马蹄尘，三月莺花世路新。
    废邑尚余当日市，旌门已忘昔年陈。
    长江浪拍西山脚，乔木阴回太古春。
    惟有柳绵情不恶，解将柔远逐行人。

李新　题绝胜亭
    孤鸿落照下沧洲，人在云间选胜幽。
    好梦知君依魏阙，此生惟我识荆州。
    卜居支遁应同志，载酒山公已绝忧。
    他日澄江净如练，主人端在塞垣秋。

李新　题赖盘市法云院二首
    乱石崖边花蹙锦，斗鸡峰下麦翻云。
    青螺着地山浑翠，丹饼乘天日半曛。

李新　题赖盘市法云院二首
    石壁冷磨閒日月，松棂平觉远山川。
    便将小纽双龟印，试换禅床一觉眠。

李新　题明远轩
    聊能半日止游韁，拂拂尘裾未涤黄。
    山掩豩光龙脊断，谷传天籁虎风凉。
    乱云过眼不妨好，细径入村何限长。
    独酌苦吟清意在，可怜禽鸟亦相忘。

李新　题南寺吟轩
    市声幽鸟几相呼，指点前村认有无。
    初见江山怀子美，更因楼阁梦姑苏。
    惯看渡口飞桃叶，细结篱根护木奴。
    蹙得锦囊多少句，暮归倾倒九渊珠。

李新　题普州东溪
    参军龙钟大可笑，清圣寂寞何所中。
    往事几随山影转，此生元与浪花同。
    金峦视草人安在，曲水流觞迹已空。
    早晚北风吹得去，欲参云流问鸿蒙。

李新　题石子溪亭
    怪事年来一秃翁，懒能挥涕谢途穷。
    归心岂但杜鹃劝，官味正嫌玄酒浓。
    枯叶展开蚕命老，山花飞尽蝶家空。
    愿从春社田塍饮，内史而今要治聋。

李新　题遂宁冯迁居夫隐士画像
    一年三百六十斋，一日不斋事如麻。
    蒲团曲几乌藤杖，是中正要心出家。
    不耽钱之庞老乐，未划草之丹乐霞。
    幅巾紫裰春颜在，已见山云埋秋槎。
    逢人莫问西来意，春去杜鹃啼落花。

李新　题望喜驿黄夷仲诗后
    杜宇啼愁连谷暗，嘉陵流恨接天长。
    路人要见行人喜，看取眉间一点黄。

李新　题小瀛洲
    紫霞香雾隔氛尘，拟嘱安期谢海神。
    闻道仙居随处有，故教湖景到来新。
    果成行拾千年子，花落休悲二月春。
    咫尺徐生身不到，自应船载世间人。

李新　题啸竹轩
    借与江风入茂林，低低戛玉伴龙吟。
    琅玕影动分清奏，鸾凤声寒得至音。
    妙处成文元有节，虚中出乐自无心。
    子期一听终区别，流水高山不在吟。

李新　题兴化小阁
    田界纹楸看绿玉，池分龟兆渴清泉。
    水曹载酒非无意，小雨留人信有缘。

李新　题兴化小阁
    迎马玉簪看作竹，浸篱鸭绿已盈沟。
    田园秀润吾无着，却要江湖一小舟。
    钵囊有润何癯瘠，鱼鼓无声太寂寥。
    更向冲衢见车马，可能不过虎溪桥。

李新　题延宾亭
    秋叶春风自一村，主人高谊揖公孙。
    未容急去须投辖，却恐重来不置门。
    歌彻晓云归曲席，酒醒残月照空樽。
    何时下客腰悬印，西向偿君一饭恩。

李新　题永康县山光阁
    吹鬓东风可但寒，倦飞孤鹤已知还。
    花光弄暖翻承雪，云翼回阴却见山。
    野水曲行林下绿，春禽唤出梦中閒。
    欲营老宅南头住，待驻人间耐久颜。

李新　题月山亭
    山如偃月江如玦，我歌骊驹与公别。
    出门大路礲砥平，何得却言新径捷。
    新径无人可问迷，荆棘勾衣马蹄折。
    急行先到决不疑，大路知公笑人拙。
    巾车和銮长中节，缓绥脂毂循安辙。
    此身逸乐无疏虞，五里少体会十里歇。
    一迟一速勿复论，只将大路指儿孙。

李新　题质龟轩
    百岁才容山鬼知，九渊那许季咸窥。
    事明告我肯三渎，谋既协人何两疑。
    曳尾讵堪从太史，刳肠猗叹漏神蓍。
    试看左顾怀恩处，莫记巢莲睡足时。

李新　题朱令德祠
    全家领项付吴钩，香骨当年谁共收。
    鼎鑪九泉留景进，旌幢知骑忆同州。
    唐人铁券惊何语，蜀国壶浆笑旧游。
    古柏参天僧社冷，暮烟风雨使人愁。

李新　天池读书寄元明
    絺葛皮冠萧隐居，溪山随我亦名愚。
    调和得所弟乳酪，丽泽不均兄瓠壶。
    晓雨莫偿双泪落，夜灯常照一心孤。
    阿松活计今多少，试问山前几木奴。

李新　天王院
    溪边竹瘦暮云昏，爱客头陀未掩门。
    问我年来何所事，袖边朱墨几多痕。

李新　铁山祠成二首
    各岭分岗一岭西，一峰骧首万峰低。
    仰看木杪楼台小，犹听云端甲马嘶。
    暮角回风吹落叶，晓暾笼树转寒霓。
    要知血食无穷处，阴壑藏雷不绕豩。

李新　铁山祠成二首
    缥缈团空翠一围，丛神社鼓日相依。
    阴天几处看云阵，夜雪何时化铁衣。
    鸟鼠莫栖新蕊殿，风尘从染旧龙旗。
    门前汗马蹄翻玉，犹似当年力战归。

李新　听王子定吹箫
    水花浸鬓根，荷叶践衫色。
    西城王老子，豪健不可得。
    客从日没来，鹑衣遍黄埃。
    银杯未羽化，公余烦一开。
    山猿供嘉果，书萤惊蜡炬。
    能持白玉箫，为作苍鸾语。
    凉飚助清奏，雨脚挥残暑。
    台边舞凤拍云来，潭底吟龙撇波去。
    君不见宁王当日争门迎，三十六宫学新声。
    玉人今夜教何处，二十四桥空月明。
    西城烟景何疏索，王子宦情殊不恶。
    有田日种黄金茅，叵奈蠹虫摇齿脚。
    少年英气无覉络，浩唱高弹神自若。
    春风走马入花林，红日垂头困瑶阁。
    老去腰支便矍铄，座人那肯妨诙谑。
    飞觞得似少年时，西窗几度灯花落。

李新　同宋长江登江店唐氏山阁
    白头记室朱颜令，山阁忙来去却迟。
    碍尽江天松不管，吹平沙篆雁应知。
    思倾竹叶疑无分，要赋梅花恰是时。
    王粲从军归信近，贮囊试看几多诗。

李新　铜鼓道中所见诗
    麦秋场院圃面颜光，蚕月丝车茧水黄。
    豆饭饷田薅鼓住，田塍收水妇翁忙。
