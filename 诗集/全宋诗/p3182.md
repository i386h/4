<!-- { "loadSidebar": true } -->
    神刲与鬼划，天授非人力。
    一丘有如此，万金买难觅。
    羊眠协梦祥，牛卧兆墓域。
    地将发秘藏，人已产英特。
    吾家顾未然，贞符在种德。
    为善斯有庆，积衰由作慝。
    素履或未纯，青囊恶可必。
    要须法睿武，粹如圭与璧。
    戒之而谨之，箴儆毋我忽。
    庶或生贤贵，簪绂可世及。
    不然负此山，山亦有惭色。

卫宗武　首春同枌友携樽过野渡访梅即席
    枌朋载酒子云居，何必孤山远访逋，
    癯影参差浓复淡，古香传送有还无。
    朋龟賸喜如云集，汎虮何妨过日晡。
    索笑却嫌来较晚，一林芳意太纷敷。

卫宗武　首春同枌友携樽过野渡访梅即席
    访梅寻友款幽居，俄见栖鸦已毕逋。
    霁日幸同终日笑，春花有似此花无。
    衔杯林下嫌来晚，索句檐前只恐晡。
    菲作不妨为玉引，要看词藻竞芬敷。

卫宗武　寿南塘八月生朝
    一年最好八月月，此月迥与寻常别。
    君於厥月乃诞弥，天一之精所凝结。
    涵精毓秀宜不凡，神如秋水肤如雪。
    蜚英腾茂载宦途，所至光明而炜晔。
    一帘莹彻照今古，妙凝夜气冰霜洁。
    芬芳满腹贮天香，吐出篇章更奇绝。
    所存者厚养者深，晚岁丰姿尤发越。
    不知何物敢相干，屡月光华似消歇。
    直疑苍狗互掩蔽，恨无长躯可手抉。
    又类妖蟱初啗饼，恨无利剑可歼厥。
    一朝天为扫妖邪，银轮烂烂仍高揭。
    久嗟湮晦忽清明，俨若身居广寒阙。
    相将诞节纪祥弧，连夕金波倍澄澈。
    谁云弦望有盈亏，须知本体原无缺。
    满堂子女况称觞，比似常年更懽悦。
    月中自有药长生，不劳复问长生诀。
    从今夜夜长辉光，年年月月无磨折。
    刀圭无惜惠仝人，使我颓龄起疲苶。

卫宗武　塾楼春集次日和儿辈韵
    伊耆嘘至和，薰播弥大地。
    有声沸候禽，有色衒名卉。
    丽景接川原，浩万历岁几。
    于时不得乐，夫人自暴弃。
    卑官徒劳人，忆昔续宾戏。
    继忝隶部曹，厕迹於朝市。
    未几乘汉鄣，归来从绮里。
    誓当守衡茅，不复问行李。
    方开陶径荒，遽惊周室爏。
    时艰慨适逢，身存良自喜。
    筑庐傍山栖，视家如客邸。
    虽存蓬荜居，似为燕雀芘。
    兹辰薄游衍，携友忘汝尔。
    书楼舒远眺，林芳犹蜕委。
    麦陇连蔬畦，青黄错成绮。
    野色入杯棬，山光浮屐底。
    阳春艳欲流，霁景浩无际。
    献酬乐佳宾，续广赖吾子。
    朝来补吟事，粗不忝诗礼。
    顾余八十叟，忘我忘忘世。
    醺余扶杖归，笑语喧童稚。
    斯游固已适，未足穷乐意。
    九峰苇可杭，相望在尺咫。
    忧先天下忧，乐岂果在是。
    忧乐存诸心，尚堪追禊事。

卫宗武　送林松壑
    弹铗归来乎，暂作苏台客。
    昂昂岁寒姿，依然返故壑。
    诗卷浩千万，斗大室难著。
    往哉制巨鳌，肯恋华亭鹤。

卫宗武　送龙孝梅过上海及见郊外巨室
    宇宙清波物絜齐，春工告成青帝归。
    云缝雾织翠万幄，尤胜经紫芳菲菲。
    高人出郊穷远目，一童两屐随所之。
    五茸三泖在指顾，收揽万象归诗脾。
    袖中三尺贯牛斗，剑光到处神魂悲。
    肘间更有不传妙，祸福隐奥能前知。
    高门悬薄奚待往，候迎紫气争先驰。
    此行直须访海若，挥斥物怪搜珍奇。
    连鳌自可赤手取，何用钓犗五十为。
    十洲三岛不难到，御风骑气从安期。
    原君斯游姑少迟，为我六月开南枝。

卫宗武　送人
    荆璞虽未琢，须成圭璧珍。
    峄桐虽未弦，须奏云和音。
    抱此材质良，识真岂无人。
    荐进忧禁严，持美以效君。
    永为廊庙器，陋彼瑚琏陈。
    胡然久贤劳，展骥沧海滨。

卫宗武　隋炀帝
    方其为储贰，用智固已谲。
    及夫据大器，为谋抑何逆。
    龙舟及凤{榻木换舟}，无岁不游适。
    离宫与别殿，快意事淫佚。
    置酒燕要荒，会者三十国。
    紫舌与黄支，无所不臣服。
    亲驾两征辽，方且肆穷黩。
    群盗遂蜂起，土地日紧蹙。
    惛犹不知悟，愎谏辄诛戮。
    肘腋俄变生，兵刃交于目。
    不肖孰甚焉，身亡而国覆。

卫宗武　岁冬至唐村坟山扫松
    忆昔入此山，首夏接春季。
    谷鸟正嚘嘤，芬芳尤妩媚。
    青青交道杉，森郁互参倚。
    谁乎一叱咤，斩艾如草藄。
    遂令墟墓间，常抱斧斤耻。
    仅存盘涧松，绰有虬龙势。
    矫矫千岁姿，昂霄犹舞翠。
    我来省松槚，适当谷之昧。
    石齿咽残流鸣族，息群喙。
    木石缩羽鳞，风霜剪菑翳。
    害然眼界清，如至人境外。
    意行步崎岖，白云生屐履。
    林光渍欲流，冉冉湿衣袂。
    曾来入画图，人行绝毡毳。
    风尘不可到，心迹两无秽。
    追寻得良俦，清吟可相配。
    不效互唱酬，日与青山对。
    兹游拟畅情，俄值风雨晦。
    渐喜迫新阳，天地宁久闭，
    屋角数点明，冰花送春意。

卫宗武　所居遇雪
    去年雪於腊，见晛迹已灭。
    今年天作花，再白遂凝结。
    鳞鳞甍相接，烂烂银互叠。
    平尺虽未盈，皓若布层氎。
    洪纤归一覆，高下同至洁。
    入夜更飘扬，未久复匼匝。
    打窗明映书，堆垣厚成堞。
    披衣起推户，勇不待明发。
    庭间数十挺，叶叶如楮刻。
    墙角南北枝，艳艳疑花压。
    遥想几青山，幻成玉崨页。
    郊原瑞色浮，穹壤和气浃。
    岂但疵疠肖，可卜丰穰协。
    书生喜无寐，但觉吻嗫嗫。
    掬之滋吟觞，石铛煮团月。

卫宗武　唐村买杉为椁南当买杉为棺戏作
    一出四旬归，身谋喜不遗。
    歌方想原壤，讖复合龟兹。
    厚薄惟求称，死生难预知。
    桐棺三寸窆，亦足矫茶毗。

卫宗武　题城山顶庵
    高广与城埒，平夷似砥同。
    举头瞻近日，敌面怯东风。
    千嶂履屐下，重湖几席中。
    吾乡那有此，几欲傲愚公。

卫宗武　题画轴卷后
    林阜玉参差，寒乌千万斯。
    直疑飞绕处，错认月明枝。

卫宗武　题张石山出行吟卷
    峨峨章甫冠，飘飘凌云气。
    安肯郁郁居，乃试远游履。
    风云负壮图，川原穷雅志。
    槐竹憩幽深，草木仝臭味。
    沧溟浩八极，呼吸入胸次。
    物怪千万状，参错入吟思。
    一篇复一篇，亹亹至百纸，
    芳菲迷目睫，璀璨照窗几。
    展玩三过读，殆类噉蔗美。
    渐可造冲澹，岂特衒巧丽。
    章句亦何有，尚辞尤尚理。
    风行自成文，止於所宜止。
    熟之而精之，循能造极致老我力已衰，
    不复竞吟事。羡君年尚壮，
    进-进殊未已。髒髒班前个，
    挺挺俯时辈。岂但蓟北传，
    可使鸡林至。

卫宗武　天寒留滞山中即事
    逾月留穷源，不觉岁云暮。
    绪景寝凄凉，生阴方固泎。
    芳丛菊殚残，丹枫叶飞舞。
    蒙茸丰草萎，剥落乔木古。
    兹来遂幽寻，所恨乏胜侣。
    释友间往还，农父相乐汝。
    索句课唐吟，繙经勘佛语。
    肃肃繁霜零，辉辉寒月吐。
    夜气消檠灯，凛威薄衣絮。
    榾柮煨炉红，输囷拥衾素。
    嘘呵冷欲冰，拳挛宿如露。
    老瓦补茅柴，破釜煮栗芋。
    烹鲜远莫致，撷蔬美可茹。
    氓廛绝纷嚣，僧席割清苦。
    颓然抚孤踪，乐哉忘万虑。
    亡何归兴动，适为物怪忤。
    举手谢白云，扁舟鸣去櫓。

卫宗武　听莺
    羽族满幽谷，绵蛮声更多。
    翠林深万绪，金羽掷双梭。
    破晓频惊梦，叫云如解歌。
    弓丸那可近，鸣跃在高柯。

卫宗武　挽常蒲端明二首
    兰省完时英，清华晚遍更。
    有年尤有德，全节复全名。
    世袭乌台誉，身辞鵷阁荣。
    平生扬历地，千古载廉声。

卫宗武　挽常蒲端明二首
    异邑阻登门。因风辄寄声。
    方驰咫尺牍，已疟两间楹。
    模倣楚人些，摩挲白傅铭。
    贞元朝士几，三叹重伤情。

卫宗武　挽储华谷四首
    吾里文华士，平生湖海襟。
    四书穷洛学，五字逼唐吟。
    多识精能事，诸公况赏音。
    结交犹恨晚，十载独知心。

卫宗武　挽储华谷四首
    处晦心常乐，安贫节愈坚。
    遗书订无极，妙蕴发先天。
    扬子惟存宅，龟蒙宜有田。
    阨穷身至泯，遗子独青编。

卫宗武　挽储华谷四首
    世慕长生术，君尤早用功。
    谈玄徒至老，养素竟成空。
    身已随朝露，神应到阆风。
    清言那复接，赖有注参同。

卫宗武　挽储华谷四首
    归来才一见，病已不能支。
    拟作岁寒支，俄成夜壑悲。
    凄风吹老泪，落日照幽姿。
    赓唱无从再，酸心阅旧诗。

卫宗武　挽都务弟
    功名剩拟著先鞭，永诀於今十九年。
    地下那知多岁月，人间别是一乾坤。
    生前桂籍身如在，死后芸编子并传。
    已巳归藏无欠事，独怜埋玉重凄然。

卫宗武　挽都务弟
    袭舛承讹俗尚仝，为谋所喜适吾从。
