<!-- { "loadSidebar": true } -->
    皇朝吕家也不恶，大申小申相後先。
    看君一武超韦吕，奄有龟蒙再封鲁。

杨万里　寄吴宜之
    罨昼溪头老诗伯，夜榜仙槎郁林石。
    要令南斗避文星，却皈北辰捧天极。
    顷逢桂江双鲤鱼，殷懃两寄尺素书。
    山长水远到不到，未必韦郎迹也疏。
    书中只有想思字，更及融州一寒士。
    泮水曾参冷似冰，等待春风放桃李。

杨万里　寄萧仲和
    贫里端何好，欣然肯不居。
    诗舑将到骨，室陋得关渠。
    我懒今仍老，谁能强著书？
    谈间可无子，独判一秋虚。

杨万里　寄谢蜀帅表起岩尚书阁学寄赠药物二首
    卧雪先生冰雪胸，小迂星履领元戎。
    草堂衣钵风骚将，花屋笙箫造化工。
    杜宇催归波正绿，海棠不睡烛斜红。
    遨头未了词头下，四世重新六五公。

杨万里　寄谢蜀帅表起岩尚书阁学寄赠药物二首
    抛官归隐七经年，睡杀山云笑杀天。
    剩雨残风黄帽底，颠诗中酒白鸥前。
    少年行路今已矣，厚禄故人书寂然。
    只有锦城表阁学，寄诗赠药意悁悁。

杨万里　寄袁起岩枢密，贺新除，仍谢送四缣井诗集，兼恳求陈婿荐书二首
    枢相身通贵，恩书意转亲。
    四端香雪縠，一卷锦江春。
    公即专堂印，侬方理钓缗。
    五公今果六，诗谶也如神。

杨万里　寄袁起岩枢密，贺新除，仍谢送四缣井诗集，兼恳求陈婿荐书二首
    知已熙鸿化，阳和被九皋。
    自怜今老病，无分恼钧陶。
    独念东床客，犹沉左选曹。
    春风半张纸，立地作宜敖。

杨万里　寄张功父
    问讯子张子，诗狂除未除。
    年时一健步，寄我数行书。
    旧矣哦招隐，谁欤诵子虚。
    江湖隔京洛，不是爱相疏。

杨万里　寄张钦夫二首
    作郡才佳政，留中即好音。
    还将著书手，拈出正君心。
    岳麓风霜饱，修门雨露深。
    登庸何恨晚，廊庙要山林。

杨万里　寄张钦夫二首
    工瑟曾缘利，鸣琴岂负子。
    发於贫里白，诗亦病来疏。
    知已俱霄汉，孤踪且簿书。
    三年知免矣，一饱会归欤。

杨万里　寄中洲茶与尤延之，延之有诗，再寄黄檗茶，仍和其韵
    诗人可笑信虚名，击节茶芽意不轻。
    尔许中洲真後辈，与君顾渚敢连衡。
    山中寄去无多子，天上归来太瘦生。
    更送玉尘浇鍚水，为搜孔思搅周情。

杨万里　寄周子察院
    向者豺当路，如今虎在山。
    百年诸老尽，一段好风还。
    谁谓永嘉末，人犹庆历间。
    班心公定可，更可押廷班。

杨万里　寄周子察院
    迹远公犹记，情亲势使疏。
    忽思参研席，如许遽龙猪。
    云步知无那，文盟肯弃子。
    只哦五个字，不愈一行书。

杨万里　寄朱元晦长句，以牛尾狸、黄雀冬猫笋伴书
    大武尾裔名季狸，目如点漆肤凝脂。
    江夏无双字子羽，九月授衣先著絮。
    何如苗国孤竹君，排霜傲雪高拂云。
    子孙总角遁归根，金相玉质芝兰芬。
    三士脂韦与风节，借箸酒池俱胜绝。
    先生胸次有皂白，一醉不须向人说。

杨万里　加餐
    脱发星星遍，加餐日日新。
    二升卧龙玉，一斗謪仙春。
    云子恐称屈，麴生能笑人。
    吾方有公事，公等不须嗔。

杨万里　甲申上元前闻家君不快，西归见梅有感二首
    官路桐江西复西，野梅千树压疏篱。
    昨来都下筠篮底，三百青钱买一枝。

杨万里　甲申上元前闻家君不快，西归见梅有感二首
    千里来为五斗谋，老亲望望且归休。
    春光尽好关侬事？细雨梅花只做愁。

杨万里　甲午出知漳州，晚发船龙山，暮宿桐庐二首
    一席清风万岳云，送将华发得归身。
    海潮也怯桐江净，不遣涛头过富春。

杨万里　甲午出知漳州，晚发船龙山，暮宿桐庐二首
    道涂奔走不曾安，却羡山家住得闲。
    记取还山安住日，更忘奔走道涂间。

杨万里　甲寅二月十八日牡丹初发
    排日上牙牌，记花先後开。
    看花不子细，过了却重回。

杨万里　甲子初春即事六首
    老子烧香罢，蜂儿作队来。
    徘徊绕襟袖，将谓是花开。

杨万里　甲子初春即事六首
    腊去寒犹在，春来花未开。
    东风忽然到，放尽一园梅。

杨万里　甲子初春即事六首
    径李浑穠白，山桃半淡红。
    杏花红又白，非淡亦非穠。

杨万里　甲子初春即事六首
    只有观书乐，其如病眼何。
    但令吾意适，不必卷头多。

杨万里　甲子初春即事六首
    骤暖如初复，通身退褀衣。
    只言寒已去，却等五更归。

杨万里　甲子初春即事六首
    人怨花迟发，天教暖早催。
    不知要催落，却道是催开。

杨万里　驾幸聚景晚归有旨，次日歇泊
    身在长安梦故山，故山未去且长安。
    落红满地莫教扫，新绿隔墙聊借看。
    竹叶劝人行乐事，榴花为我遣春寒。
    赐休又得明朝睡，不问三竿与两竿。

杨万里　简陆务观史君编修二首
    闻道云间陆士龙，钓台绝顶啸清风。
    却将半掬催诗雨，洒入山村作岁丰。

杨万里　简陆务观史君编修二首
    员外治中高帝孙，幕中何幸有诗人。
    主人不减西湖长，青眼无妨顾德麟。

杨万里　见澹庵胡先生舍人
    澹翁家近醉翁家，二老风流莫等差。
    黄帽朱耶饱烟雨，白头紫禁判写花。
    补天老手何须石，行地新堤早著沙。
    三岁别公千里见，端能鲜榻瀹春芽。

杨万里　见潭师刘恭父舍人二首
    云雾开衡岳，波涛息洞庭。
    是邦谁岳牧，西掖一文星。
    有眼难人物，斯代尚典刑。
    如何闲处著，不遣肃朝廷。

杨万里　见潭师刘恭父舍人二首
    道合宁嫌脕，心期不用多。
    於公犹未见，此恨独如何？
    颇辱谈间问，端须雪里过。
    门阑当欠士，许寄病身麽。

杨万里　见王宣子侍郎二首
    不作伾文客，投闲可得辞。
    高名真自累，了事竟成痴。
    到底须良匠，非渠更阿谁？
    莫嫌风雪恶，要试岁寒枝。

杨万里　见王宣子侍郎二首
    老去浑多难，愁来敢怨天。
    生遭文字误，更结簿书缘。
    苦忆悬间榻，难回雪後船。
    三年才一见，百岁几三年。

杨万里　见张定叟
    蜀士冠朝士，最谈苏与张。
    少公今是似，相国未应亡。
    黄阁如寒素，青春已老苍。
    新功知更停，余事出文章。

杨万里　见张钦夫二首
    克巳今颜子，承家小吕申。
    只愁无好手，不道欠斯人。
    一别时飞几，重来事摠新。
    祥琴声尚苦，可更话酸辛。

杨万里　见张钦夫二首
    不见所知久，用怀何许开。
    百书终作恶，千里为渠来。
    邹鲁期程远，风霜鬓发催。
    不应师友地，只麽遣空回。

杨万里　见周子叶充舍人叙怀
    三年再谒一番逢，雨舍相望几讯通。
    便有好怀安得尽，不知造物底相穷。
    公今贫贱庸非福，我更清愁恶似公。
    误辱相期千载事，云泥政自未应同。

杨万里　饯洪帅张伯子华学尚书移镇京口
    周家天球祗一只，张家今有双白璧。
    前称紫薇後文昌，衙官二陆仆两唐。
    金章玉句迭清锵，天孙云机织锦裳。
    松心竹节争老苍，冰壶水镜明秋霜。
    若不见于湖先生掌纶綍，二典三谟缯一笔。
    君不见笃素先生立朝端，五臣十乱半武间。
    听履星辰践台斗，翻身凤池屈伸肘。
    梦入飞云卷雨帘，袖却筑岩作霖手。
    滕王阁上唐阿舒，春生秋杀震江湖。
    吏部未见张尚书，春生尽有秋杀无。
    江西十州百万户，父非姓召母非杜。
    也秪周人两句诗，岂弟君子民父母。
    又去南徐作好春，落霞秋水亦眉颦。
    南徐父老错欣欣，玉皇催渠转鸿钧。

杨万里　饯赵子直制置阁学侍郎出帅益州，分"未到五更犹是春＂二十八字为　
    锦水花潭照碧油，西清学士旧鳌头。
    随身琴鹤如清献，治蜀功名更武侯。
    无脱十行看暮召，不应三峡隔辰犹。
    垂杨管得人离别，舞破春风劝玉舟。

杨万里　江湖集壬午初秋赠写真陈生
    居士一丘壑，深衣折角巾。
    谁曾令子见，忽漫写吾真。
    更不游方外，於何顿若人。
    呼见一笑看，下笔可能亲。

杨万里　江湖集题代度寺
    一别重来十五年，残僧半在寺依然。
    黄杨当日绝低小，已过危檐也可怜。

杨万里　江郎峰三石山在江山县南三十五里，礼贤镇望之极正，里人又呼为郎
    走遍名山脚不停，见渠令我眼偏明。
    郎峰好处端何似，笋剥三竿紫水精。

杨万里　江山道中蚕麦大熟三首
    衢信中央两尽头，蚕黣今岁十分收。
    穗初黄後枝无绿，不但麦秋桑亦秋。

杨万里　江山道中蚕麦大熟三首
    黄云割露几肩归，紫玉炊香一饭肥。
    却破麦田秧晚稻，未散水牯卧斜晖。

杨万里　江山道中蚕麦大熟三首
    新晴户户有欢颜，晒茧摊丝立地乾。
    却遣缲车声独怨，今年不及去年闲。

杨万里　江上松径
    一日江行百折中，回头犹见夜来峰。
    好山十里都如尽，更与横排一径松。

杨万里　江水
    水色本正白，积深自成绿。
    江妃将底药，软此千里玉。
    诗人酒未醒，快吸一川渌。
    无物燕清甘，和露嚼野菊。

杨万里　江天暮景有叹二首
