<!-- { "loadSidebar": true } -->
    天上谪仙如见忆，可能骑取老鲸来。

郑獬　收麦
    小麦深如人，澶漫不见地。
    一苞十馀茎，一茎五六穗。
    实粒大且坚，较岁增三倍。
    芟获载满车，累累犊衔尾。
    大挈置之场，巃嵸丘陵起。
    妇姑趁天色，扑抶喧邻里。
    贫者攟其馀，翁妪携稚子。
    农家兹有获，卒岁可无馁。
    去夏水漂屋，汩竮幸不死。
    以得补所失，囷圌可储峙。
    云问麦之收，丰饱何因尔。
    得非长官贤，政化顺天理。
    无乃农夫勤，蚤莫事耘耔。
    兹盖天公仁，雨泽以时至。
    消灭贼与蟊，陇亩皆稠穊。
    嗟嗟尔之民，无忘天公赐。

郑獬　瘦马
    瘦马如束薪，寒沙粘绿发。
    我非九方皋，谓有大宛骨。
    渴引寒泉饮，饥翦青刍秣。
    如何得甘豢，辄尔事蹄齧。
    朝来试锦鞯，冲踏行步阔。
    起立高於人，一顿金羁脱。
    圉人虽有恩，亦惧来奔蹶。
    古称去害群，吾宁痛鞭挞。
    咄哉尔何心，无乃忘本末。

郑獬　戍邕州
    兵符下西州，将军催部伍。
    鸣锣张大旗，早发邕州戍。
    家家送出城，走哭遮行路。
    邕州万里馀，北人那可去。
    毒草见人摇，雄虺大如树。
    二月瘴烟发，薰蒸剧甑釜。
    病者如倒林，十才起四五。
    偶有脱死归，扶杖皆病偻。
    逃生既不暇，安能捕寇虏。
    跳踊一蛮来，取之易攫鼠。
    顾彼有土人，挥金可召募。
    狃练得精卒，亦足为爪距。
    妻儿蓄里闾，於心必爱护。
    较之勇怯间，相去犹豚虎。
    一朝有缓急，伸缩用臂股。
    何必遣戍兵，觳觫就死所。
    愿留中州人，无填岭南土。

郑獬　衰疾
    大梦为生固有涯，屡攻衰疾可惊嗟。
    时於耳窍啸秋蚓，并向目睛飞黑花。
    门外挂罗同翟尉，座隅占鵩类长沙。
    支离犹食三锺粟，买取涢溪好住家。

郑獬　水馆
    绕舍清流淙碧玉，尘怀开阔洒然醒。
    窗棂风入秋气活，桥脚倒撑天面青。
    露湿风标红芰老，雨生鳞甲伏龙腥。
    将书借取琴高鲤，从此横骑入杳冥。

郑獬　水浅舟滞解闷十绝
    闻道春流下斗门，扁舟应得解南村。
    欲看竹箭开新涨，更插杨枝记旧痕。

郑獬　水浅舟滞解闷十绝
    正爱春波妥妥长，微吟倚棹落花旁。
    狂风忽送蛟龙雨，翻动一天星斗光。

郑獬　水浅舟滞解闷十绝
    柳枝拂水万千缕，水去柳枝还却回。
    不似桃花爱飘荡，等閒流出碧溪来。

郑獬　水浅舟滞解闷十绝
    坝上春流滑滑来，行人相语笑相催。
    解舟直入碧天去，天上晚云行处开。

郑獬　水浅舟滞解闷十绝
    小鸟群飞独木阴，笑声骚屑如鸣琴。
    见人接翅却飞去，还入前村枫树林。

郑獬　水浅舟滞解闷十绝
    稚子持竿坐芳草，鱼儿跋尾出浮萍。
    会稽巨犗沈犹脱，沧海骊龙睡不醒。

郑獬　水浅舟滞解闷十绝
    酒徒不复少年时，白发狂歌亦未衰。
    更与春风酬一醉，好花犹有两三枝。

郑獬　水浅舟滞解闷十绝
    青天万里放醉眼，啼鸟一声伤客心。
    携手寻春春尽日，此时真直万黄金。

郑獬　水浅舟滞解闷十绝
    春水駸駸抹旧痕，儿童乘浪戏青云。
    去如跳鲤忽惊散，来似游凫还作群。

郑獬　水浅舟滞解闷十绝
    斗城缥缈浮云里，归路陂陀碧草斜。
    北极已看龙虎气，神州渐近帝王家。

郑獬　丝头黄芍药
    扬州绝格已为稀，北土花翁载得归。
    白玉圆盘围一尺，满堆金缕淡黄衣。

郑獬　松陵道中
    萧萧落日荻花林，秋浪陂陀快醉襟。
    江上碧峰偏森眼，沙边白鸟最知心。
    百分美酒酬双鬓，一觉高眠敌万金。
    闻道鲈鱼属张翰，飞帆欲过五湖寻。

郑獬　松竹
    锄兰种松竹，意嫌兰易衰。
    土气不变恶，物性先自欺。
    劲竹见破节，直松生曲枝。
    嗟嗟松与竹，空使幽兰悲。

郑獬　松滋褚都督义门
    贞观得奇士，子孙宅荆土。
    一家五百口，六世同所处。

郑獬　送蔡同年守四明
    尚书蔡公在廊庙，器业文章第一人。
    绣墩赐坐议大政，天子称之社稷臣。
    渥洼遗种出骥子，才生七日超其群。
    蔚如长松倚绝壁，洒落不杂人间尘。
    东风共醉杏花下，沧波浩荡天地春。
    近者诸公荐御史，宰相未识真麒麟。
    却借朱袍下南国，画船醉眠官不嗔。
    吾徒对酒共叹息，破车快犊诚杂驯。
    陈蕃高才虽少对，辟书聊慰汝南民。
    溪山见君亦须喜，飞云遮路迎车轮。
    朱云风采久寂寞，岂宜远处沧海滨。

郑獬　送曹比部赴袁州
    船头猎猎两旗翻，六月江风洒面寒。
    一日却称新太守，十年曾是旧郎官。
    中间忧患诚为甚，向老风情亦未阑。
    紫背蛤蜊白醪酒，开樽长解忆长安。

郑獬　送禅雅归姑苏
    秋风江上白云飞，江气飘萧欲洒衣。
    正是荷花满吴国，诗人灵彻故山归。

郑獬　送陈睦赴河中幕
    紫皇初放第三榜，中有英豪绝世无。
    天厩本生骐骥子，云霄又得凤凰雏。
    不须虎闹终全赵，自是龙骧首破吴。
    虽作莲花帐前客，丹台到了姓名歴　。

郑獬　送程公辟给事出守会稽兼集贤殿修撰
    越州太守何潇洒，应为能吟住集仙。
    雪急紫蒙催玉勒，日长青琐听薰弦。
    一时冠盖倾离席，半醉珠玑落彩笺。
    自恨君恩浑未报，五湖终负钓鱼船。

郑獬　送方元忠
    京师恶尘土，两足没至踝。
    狂风暴然作，塞天赤如赭。
    事牵或出门，复又无驴跨。
    垢汗黏透衣，留迟固不遐。
    走归扫一室，凉泉急倾洒。
    琢琢客扣门，置帽懒出迓。
    呼童揖客进，客语惊邻舍。
    自夸已得计，归舟即日驾。
    风尘久厌苦，喜此脱去乍。
    淮影贮苍山，飞峰皆倒挂。
    霜月秋晖明，乾坤曝图画。
    往往穷谷间，贤豪伏其下。
    去而从之游，精粗得陶冶。
    剖发露光铓，爬罗无缝罅。
    豨膏滑两轴，直纵飞黄靶。
    庶以卒吾业，孰能筹周舍。
    余云子语健，决去不可且。
    伊昔同壮游，清樽固屡把。
    病酒常至午，醉归每及夜。
    朋辈俱饮豪，斗酒快一写。
    穷甚或见怜，怪极亦遭骂。
    尔来五六年，退缩但嗟讶。
    老意渐相期，欢心早已谢。
    买得东皋田，束衣即归稼。
    箪笥苟非道，万石安能藉。
    期子在高秋，行当秣吾马。

郑獬　送公辟给事自青州致政归吴中
    青琐仙人解玉符，秋风一夜满江湖。
    曾歌郢水非凡曲，未扫旄头负壮图。
    终日望君天欲尽，平生知我世应无。
    扁舟应约元宫保，潇洒莲泾二丈夫。

郑獬　送郭元之东下
    梢梢十幅健帆风，大醉长歌下浙东。
    甲乙未能求将相，诗书多是误英雄。
    百年尽寄閒心外，万事都抛冷笑中。
    白面书生少奇策，不知谁建太平功。

郑獬　送惠思归杭州
    湖上秋风满，归怀岂易宽。
    身随秦树老，梦入浙江寒。
    为客久应厌，到家贫亦安。
    石房旧书在，重拂绿尘看。

郑獬　送李处士南归
    驾车跨马声嘈嘈，长剑阔佩横满朝。
    尘埃走趋颜发老，先生久客得无劳。
    夜来气味有秋色，归心闹与秋风高。
    揭竿跨浪好归去，扁舟烂醉眠云涛。
    大小不能荐天子，遗诗有意徒哓哓。

郑獬　送吕稚卿郎中奉使江西
    赤蛟卧浅水，头角不可藏。
    天公果见之，叱起南山傍。
    吴侯蓄奇才，投刃谁能当。
    百吏如群鸦，簿领埋屋梁。
    据案即时决，眸子愈精光。
    不试巨鳌足，包裹百炼钢。
    如何若漫浪，华省亦为郎。
    日署百十字，支颐对修篁。
    酒醒晚意闷，睡美春味长。
    閒甚却索寞，相遇必壶觞。
    平子亦疏放，尔我两相忘。
    昨日凤凰下，诏书五色行。
    特赐黄金鱼，付以十州强。
    江山亦畏威，指顾随低昂。
    乃知飞龙厩，放出真乘黄。
    一秣一万里，争路看腾骧。
    此行况秋色，碧江襟袖凉。
    啄黍黄雀肥，鲥鱼如截肪。
    愿加数匕饭，以慰长相望。

郑獬　送岷山杨道士游庐山
    独鹤志万里，不肯安故林。
    排翮下岷山，浩荡穷幽寻。
    初来识京师，魏阙郁萧森。
    讲书勤万乘，赐服照华簪。
    群公作诗赠，却转清淮浔。
    振策寄灵隐，采芝宿孤岑。
    明月落西湖，澒洞万顷金。
    遂断浙江潮，喷薄白日阴。
    芙蓉满越国，耶溪秋水深。
    欲追二老迹，赤城窈嵚崯。
    海月入长啸，山风吹醉襟。
    回桡姑孰溪，相逢慰予心。
    绿发颀而长，萧洒见球琳。
    共飞秋浦帆，飘若云间禽。
    舍我入庐阜，烟萝极登临。
    瀑布泻天来，飞雪寒涔涔。
    手攀青桂枝，侧听白猿吟。
    倚石读周易，临流挥素琴。
    於此可忘老，身世随浮沉。
    若见荆州客，为传金玉音。

郑獬　送人东上
    骐骥太俊不得驭，尘埃尚走高阳翁。
    奇文泣下鬼神血，高议凿开天地聋。
    平明仗剑背我去，老蛟奋鬣归江东。

郑獬　送盛寺丞
    萧相关中守，元瑜邺下豪。
    秋风嘶白马，路草照青袍。
