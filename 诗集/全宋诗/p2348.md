<!-- { "loadSidebar": true } -->
    念念舍离诸恶趣，心心克取佛菩提。
    取舍二途如脱得，永嘉元不识曹溪。

释守净　偈二十七首
    佛祖顶{左宁右页}上，有破天大路。
    未透生死关，如何敢进步。
    不进上不，大千没遮护。
    一句绝言诠，那吒擎铁柱。

释守净　偈二十七首
    流水下山非有意，片云归洞本无心。
    人生若得如云水，铁树开花遍界春。

释守净　偈二十七首
    我有折脚铛，三子共提掇。
    一著一著高，一步一步阔。
    从此活业兴，清风动寥泬。
    夜半放乌鸡，头上一点雪。

释守净　偈二十七首
    今朝十二，鼓声动地。
    雪水上来，讨甚巴鼻。
    直饶天雨四花，争似归堂打睡。

释守净　偈二十七首
    达磨不来东土，二祖不往西天。
    老卢不识五祖，谁云夜半衣传。

释守净　偈二十七首
    日日波波走，夜夜不曾停。
    走到岁穷夜，依旧定盘星。

释守净　偈二十七首
    三十六旬穷此夕，定盘星上转风车。
    放开结角罗纹处，须信风流出当家。

释守净　偈二十七首
    我有懒庵兄，夤缘真有在。
    从东复过西，两处成交代。
    去矣无遗恨，所欠唯睡债。
    难忘手足情，特来为渠赛。

释守净　偈二十七首
    常州有，福州无，江风作恶浪花粗。
    不用刻舟徒记剑，片帆已过洞庭湖。

释守净　偈二十七首
    三分光阴二早过，灵台一点不揩磨。
    贪生逐日区区去，唤不回头争奈何。

释守净　偈二十七首
    一叶落，便知秋，
    顢頇佛性。一尘起，
    大地收，儱侗真如。
    若是衲僧门下客，不用更踌躇。
    曾向华山图上看，又添潘阆倒骑驴。

释守净　偈二十七首
    梦幻空花，六十七年。
    白鸟烟没，秋水连天。

释守净　偈二十七首
    梦幻空花六十七，临行犹自老婆心。
    鸳鸯绣出与人看，谁知元不犯金针。

释守净　偈三首
    坐断毗卢顶{左宁右页}，须是没量大人。
    若是没量大人，不坐毗卢顶{左宁右页}。

释守净　偈三首
    今朝腊月九，穷汉外边走。
    虽然不还家，却是他好手。
    陋巷不骑金色马，回途却著破襴衫。

释守净　偈三首
    若欲正提纲，直须大地荒。
    欲来冲雪刃。未免露锋芒。

释守净　偈一首
    闭却口，时时说。
    截却舌，无间歇。
    无间歇，最奇绝。
    最奇绝，眼中屑。
    了了了时无可了，玄玄玄处亦须呵。

释守净　颂古
    比谓拈来伸一问，如何举众尽茫然。
    不因一扑百杂碎，定作人间丑妇冤。

释守净　颂古四首
    析尽尸骸没一些，从茲遍界是那吒。
    直饶见得无纤翳，未免重添眼里花。

释守净　颂古四首
    普请开田力已齐，纷纷带水又拖泥。
    展开两手人休问，昨夜三更月落西。

释守净　颂古四首
    不知此土何为验，拈起新罗人草鞋。
    叹祖殿前樊哙怒，鸿门一踏为谁开。

释守净　颂古四首
    涅槃偿债更无殊，劈破长沙肘后府。
    一句全提无话会，钱塘八月浪花粗。

释守诠　题梵天寺
    落日寒蝉鸣，独归林下寺。
    松扉竟未掩，片月随行屦。
    时闻犬吠声，更入青萝去。

释守仁　偈二首
    百千三昧，无量妙门。
    今日日庵不惜穷性命，只做一句子说与诸人。

释守仁　偈二首
    云从龙，风从虎，吹散江村寒露雨。
    丽天杲日绝纤埃，有路明明吞佛祖。
    物见主，眼卓竖。
    天边白雁送寒归，篱下黄华香半吐。

释守仁　颂古
    多方窍得破衣裳，壁倒篱坍没处藏。
    更有一般无赖汉，不曾同伴要分趀。

释守仁　颂古五首
    如舍利弗与么去，千人万人拦不住。
    优游自在涅盘城，步步莲华随足举。

释守仁　颂古五首
    气直语直，眼亲手亲。
    峰峦竞秀，红紫争春。
    神通妙用施呈尽，要见国师犹隔津。

释守仁　颂古五首
    相逢陪酒又陪歌，醉倒家中要我驼。
    驼到家中犹骂詈，不知醒后又如何。

释守仁　颂古五首
    锯解秤锤，油煎石磉。
    两手擎来，有功者赏。

释守仁　颂古五首
    凉宵爱月上危楼，几处笙歌几处愁。
    歌管未阑愁未歇，忽然天晓一时休。

释守仁　台山婆话颂
    开个灯心皂角铺，日求升合度朝昏。
    只因风雨连绵久，本利一空愁倚门。

释守缘　偈
    绿暗红稀日，蜂忙蝶困时。
    本来真面目，一点不曾移。

释守缘　颂古
    世间无物可罗笼，独立嵯峨万仞峰。
    忽若有人猛推落，腾身云外不留纵。

释守璋　晚春
    草深烟景重，林茂夕阳微。
    不雨花犹落，无风絮自飞。

释守芝　偈
    一击响玲珑，喧轰宇宙通。
    知音才侧耳，项羽过江东。

释守芝　偈
    大愚相接大雄孙，五湖云水竞头奔。
    竞头奔，有何门，
    击箭宁知枯木存。枯木存，
    一年还曾两度春。两度春，
    帐里真珠撒与人。

释守芝　偈
    翠岩路巑巇，举步涉千溪。
    更有洪源水，滔滔在岭西。

释守芝　偈
    沙里无油事可哀，翠岩嚼饭餧婴孩。
    他时好恶知端的，始觉從前满面埃。

释守芝　颂
    北斗挂须弥，杖头挑日月。
    林泉好商量，夏末秋风切。

释顺师　句
    可能沽酒引柴桑。

释思彻　偈
    羊头车子推明月，没底船儿载晓风。
    一句顿超情量外，道无南北与西东。

释思聪　句
    千点乱山横紫翠，一钩新月挂黄昏。

释思聪　句
    楷杷花发天欲雪，黄雀不飞枝上寒。

释思雅　送王山人归千峰
    旧居千万岑，归去独携琴。
    物外情难遏，云中路再寻。
    花繁溪圃合，柳暗野桥深。
    想到垂纶处，和苔扫竹阴。

释思业　偈颂二首
    昨日夜叉心，今朝菩萨面。
    菩萨与夜叉，不隔一条绵。

释思业　偈颂二首
    勘破婆子，而青眼黑。
    赵州老汉，瞒我不得。

释思岳　偈二首
    腊月初，岁云徂。
    黄河冻已合，深处有嘉鱼。
    活鱭鱭，跳不脱，
    又不能相煦以湿相濡以沫。惭愧菩萨摩诃萨，
    春风几时来，解此黄河冻，
    令鱼化作龙，直透桃花浪。
    会即便会，痴人面前且莫说梦。

释思岳　偈二首
    二祖偿宿债，万法绝对待。
    一心无碍，浮山有九带。
    十方虚空圆陀陀，无量法门百杂碎。
    若言其有，非内非外。
    若言其无，无在不在。
    知与理冥，境与神会。
    如牛拽磨，似水打碓。
    三千里外逢人东倒西{左亻右壘}，十字街头遇贱则贵。

释思岳　偈颂七首
    鼓山不跨石门句，嚼碎令人牙齿寒。
    亲扣国师问端的，石门无锁亦无关。

释思岳　偈颂七首
    芭蕉闻雷开，耳在什麽处。
    葵花随日转，眼在什麽处。
    若还眼耳分明，透出千门万户。

释思岳　偈颂七首
    一叶飘丹，乾坤独露。
    万缘泯迹，法界全彰。
    沩山水牯牛，大雄白额虎。
    河阳新妇子，临际小厮儿。
    虽然借路经过，拶著扶篱摸壁。

释思岳　偈颂七首
    今年是闰年，剩著三十日。
    返究所剩底，添些浮逼逼。
    世间没量人，一切但省力。
    净众此密语，说了却不密。

释思岳　偈颂七首
    谁道霜风只一般，今年寒胜去年寒。
    夜来得个真消息，无限鲇鱼上竹竿。

释思岳　偈颂七首
    炉已开，炭未有，
    衲僧暖地且相守。忽然乞得火种来，
    切忌烧脚又烧手。

释思岳　偈颂七首
    世尊不说一个字，大藏小藏从此出。
    达磨九年面壁来，得皮得髓分优劣。

释思岳　颂古九首
    无根树子一株，山翁不费诛锄。
    鎚碎千年桃核，不须缘木求鱼。

释思岳　颂古九首
    无阴阳地一片，明明卖贵买贱。
    死尸无处活埋，露出三头两面。

释思岳　颂古九首
    不应山谷一所，透出千门万户。
    清晓一声杜鹃，劝人不如归去。

释思岳　颂古九首
    时清休唱太平歌，大冶红罏著一毛。
    试向其中撮灰烬，亘天红焰已周遭。

释思岳　颂古九首
    明明搅动一缸屎，却把麝香烧旖旎。
    许多香气不曾闻，浑身坐在屎缸里。

释思岳　颂古九首
    一句举扬宗旨事，法堂上草亦须荒。
    回头却说人间话，大地山河常放光。
    光未明，无有佛，
    三条椽下好商量。岑大虫，
    岑大虫，澧州水，
    朗州峰。

释思岳　颂古九首
    本是山中人，爱说山中话。
    五月卖松风，人间恐无价。

释思岳　颂古九首
    天魔谤佛，桀犬吠尧。
    巍巍大人，圣德可昭。

释思岳　颂古九首
    问佛答云乾屎橛，明明此理难分雪。
    金刚宝剑倒杀人，钝钢止用新罗铁。

释斯植　边城客思
    客里厌芳尘，凄凉又问津。
    向南人去远，归北马嘶频。
    野水荒城暮，孤舟海树春。
    故乡非久别，已觉鬓毛新。

释斯植　边上
    边风斜日下长关，春到年年草自生。
    万里战场兵甲静，近来应少北人行。

释斯植　丙辰季夏避暑山中长松修竹恍若蓬莱异人之居走笔索句以纪其事
    六月厌烦襟，纵步情未足。
    爱此石径长，缈缈清溪曲。
