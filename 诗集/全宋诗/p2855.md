<!-- { "loadSidebar": true } -->
    痴狂无限热肝脾，盛诧樱桃比垂柳。
    槁木寒灰不二门，禅功道力何妍陋。

苏籀　闻旧曲一首
    短舞长讴撩性情，狗翻砑鼓醉承平。
    六么花下西湖集，三叠云凝玉塞聋。
    治世之音岂沦谢，淫哇已极返和清。
    关雎正雅终知律，前圣尝云畏后生。

苏籀　闻邻佳酣讴一绝
    冶荡淹嫺谁尔令，五陵妍騣可怜生。
    兰堂委巷喉呀啭，信有秦声非越声。

苏籀　武林春日二绝
    越罗初御柳烟深，慵病相从老见寻。
    酒罢尘杯胶燥吻，春无顾藉一分心。

苏籀　武林春日二绝
    何人亹亹共挥麈，有物娟娟散百花。
    不向个中吟蓓蕾，久晴风日涨尘沙。

苏籀　武林春日一绝
    薰膏佩服尤瑰靡，联踏春阳特炫骹。
    十里青楼玩芳月，西湖并舫瓷娱遨。

苏籀　惜花一首
    豁眼桃红思圣解，袭人兰郁比修能。
    面脂靡曼负涂泽，绘彩化工夸斲冰。
    茜粲芳穠触吟境，艳阳风色嗾狂朋。
    倾壶箫管黳蓬鬓，沈顿金觥雹凸棱。

苏籀　夏旱一首
    阳厄会百六，骄亢惨如爏。
    素秋垂二七，十旬赤千里。
    土田灵龟坼，水车渴乌柅。
    历时书不雨，槁矣吁田穉。
    虽然海有潮，何堪井无水。
    塞鼻炎烟郁，吹面江风靡。
    憬俗雪不降，炎洲冰讵履。
    虐魃岂胜诛，巫尪窘舑悴。
    雩葃按典彝，祝史殊跛倚。
    资舟舟已尽，振廪廪余几。
    枵然望云汉，邈乎嗥屏翳。
    戎虏未入朝，耕战诚劳勚。
    收募联什伍，倍蓰给饷馈。
    伊人亏颗粒，主者遭忿詈。
    覆载疑亭育，蘧蓏视生类。
    作为三日霖，靟沱万事理。
    焦枯已不救，根蘖或可冀。
    疲民亿万口，生生荷天帝。
    侏儒一囊足，孤寡千箱赐。
    三军尽凫藻，邦邑岂小乿。

苏籀　夏日池上
    谛复春秋指，祛排日务婴。
    岚峦屏郡廨，卉樾荫衙城。
    褐父评丹首，幽斋缘督经。
    忘忧葱茜擢，伯雅燕酣酲。
    窈窕阳春唱，鲜鹹临海鲭。
    惠文除扰害，五百惨徒黥。
    卷籍阖还展，钱刀敛尚轻。
    珠还凤仪政，他日傥齐声。

苏籀　夏日叹二首
    群空冀北食场穖，蹙踏崔嵬憩鹤台。
    泉石俿心终眇邈，炎蒸烁体从恢胎。
    蒂怀寓眼勤呵咄，专气怡神愿力陪。
    公馆亦须延异士，珍包奇醖肆筵开。

苏籀　夏日叹二首
    褫絺肆簟扇忘閒，轿担肩頳走市陎。
    湫隘蛙蜩讙噂里，扫除风月广轮间。
    曷云时燠长无冷，却谓天高只好还。
    传癖词源粗超轶，拟如梅尉乐吴山。

苏籀　孅阿一绝
    不瑕彭泽愿言中，都治姿年慧则通。
    揭调郡斋宾孺子，孅阿茜粲驻芳踪。

苏籀　咸阳县令求清渭楼诗和何子应长句
    秦如蒹葭未饱霜，四维不举空豪强。
    神疲鬼乏赴功利，兆自襄公终始皇。
    富极薰天力斡地，诸侯西来谁敢当。
    范雎李斯乘利势，蒙骜白起先戎行。
    韩卢前奔宋鹊举，角逐海内如驱羊。
    干戈取之刑法治，举事夸淫惟快意。
    时移数尽非徒然，直笔汗青遭唾毁。
    咸阳宫殿无尺瓦，直抵南山是禾稼。
    山巅观阙总成尘，清渭东流无昼夜。
    昔时此水贯宫垣，今日沦涟县楼下。
    无复秦娥洗妆水，时有村童饮牛马。
    秋波泠泠泛红叶，春天波荡桃花节。
    清名不与世荣辱，混濁何尝妨至洁。
    八川分流皆异态，七泽胸中无芥蕂。
    直须面面倚危栏，殚睹雍州原野火。
    楼中有客雍门弹，坐上悲歌击樽坏。
    何侯精采如琳琅，携诗揖我谓我臧。
    我今为子登楼赋，书版一讽悲兴亡。

苏籀　小僧乞其师静悟塔铭一首
    劫火吴宫尽，耆年亦已殂。
    勤拳依佛敕，精苦是僧摸。
    愿力归兜率，宗风化给孤。
    禅心不沦谢，楚些漫招呼。

苏籀　校雠古史二首
    炎牺分纪到先秦，散脱前闻待发明。
    处士妄谈纷战国，专门阿党蔽西京。
    尘沙涤荡川归海，故实符同史与经。
    梦奠老人遗意得，麾天巨刃不留行。

苏籀　校雠古史二首
    貌从周孔讥诬伪，臆断诗书悉抵梧。
    悟鉴精明原本末，讨穷商略较锱铢。
    所存偶免随秦瀴　，不喻遗忘笑汉儒。
    理胜凛然词旨达，知音傥遇圣人徒。

苏籀　休沐日
    洗砚酬缄复论文，金书瑶笈忌羶荤。
    搔头冷枕遗簪弁，浣垢凉床洁帨帉。
    炀灶筚门无量燠，夏畦褐父若为芸。
    鸿飞遵陆搏寥廓，凫鹜胡然顾涧芹。

苏籀　雪斋即事一首
    炽炭雪窗尘简编，慵偎毳被藉粗毡。
    卯晨呵笔冰胶研，乙夜横琴冻折弦。
    郁郁烹鲜具羹戛，浮浮炊餸忍馋涎。
    鬻薪清爨庖丁粗，鼎俎逾时不解羶。

苏籀　炎夏即事一首
    五咏八吟钻古奥，四豪六逸共周旋。
    隐囊垫帻枰棋局，轻箑珍笙荫采椽。
    习气峥嵘谈在昔，知音推激互相然。
    至哉佛老儒宗外，圣谛冰销濁火煎。

苏籀　药褚吟一绝
    玉札丹砂宝易知，蜣蜋苏合粗擎斋。
    国医本草加繁悉，异域琛夹献麝犀。

苏籀　夜凉
    白屋秋声里，蹉跎旅食春。
    挑灯鲁酒薄，拊枕越鸡晨。
    学术家传业，风流德有邻。
    似闻川陕捷，吾道付峨岷。

苏籀　夜饮一首
    微生无限死之徒，瓦解丝棼不易图。
    一篑区区裨大坏，力行踽踽竞长途。
    韬钤筹策皆摧折，文籍条纲总阔疏。
    谁料孟嘉为谢传，笑观蒋干待周瑜。

苏籀　忆京雒木芍药三绝
    熟美酣馨迸佳瑞，晕棱红碧化神工。
    根株肇自韩郎染，葩蘤人间一洗空。

苏籀　忆京雒木芍药三绝
    沈芗亭北压栏杆，眩耀荧煌障幄宽。
    不薄官梅伴飞霰，只饶兰蕙楚骚寒。

苏籀　忆京雒木芍药三绝
    庐陵涑水携参佐，媚紫娇黄左与姚。
    何物山丹炫流俗，雒生懊恼愠蓬飘。

苏籀　忆雍都一首
    秦汉西都谁复加，茂陵赋笔大非夸。
    西瞻周道平如砥，南揖秦山翠削瓜。
    雷尾凤鬃蹄逸健，蝟髯黧面手高叉。
    兵微将乏初无奈，贼破功成近可嘉。
    飘泊荆吴最萧瑟，厌闻胡汉更纷挐。
    娱宾北榭忘忧酒，侍燕西川没骨花。
    纵被莼羹当羊酪，未谙舻舫忆骊騧。

苏籀　饮东窗一首
    丈夫蕴挟胸怀奇，浩然幅郁干虹霓。
    俚蝩婉娈习和雅，窃笑胡为瓶井湄。
    奈何平世事蹇蹇，奇士矫荦矜云为。
    伏波不屑儿女暱，马革自诡排羌夷。
    叔子逢时经庙略，入则造膝出诡辞。
    燕公异礼集贤殿，笔削金泥玉检仪。
    贾生前席觐宣室，立谈痛哭才几时。
    敬通杜门老著述，言溢千纸罔设施。
    肮脏黄冠遁丘壑，一旦端委偕龙夔。
    愚生尚友千载后，读书探道无津涯。
    猖狂置章留黼座，腐尘潦倒曾何裨。
    世承朝恩万钧重，省思此去酬毫厘。

苏籀　永嘉周道人求诗一首
    气升期汗漫，世法一黔娄。
    启钥因师旨，咀芝从祖求。
    肆言谐律吕，不梦本精修。
    王室金堂迩，飘飘竹杖游。

苏籀　幽栖三首
    去去追濠濮，悠悠平渭莘。
    荒凉罗雀处，寤寐叱牛频。
    鸮炙逢希阔，萍虀适醖醇。
    自谋蝼蚁穴，何以拯斯人。

苏籀　幽栖三首
    豹雾谷容晦，虎风林响寒。
    通宵喧涧濑，出日照岚峦。
    掩卷妨作乐，搘筇咏考槃。
    王孙有窟宅，吾道尚艰难。

苏籀　幽栖三首
    三芝羽人伫，五诫坏衣修。
    农圃日用事，刍荛无几求。
    林丘识真趣，城阙罢菟裘。
    挥斥尘劳客，平生为道谋。

苏籀　游服者二绝
    墨绿螺青金翠耀，鬻讴沽笑泥娱邀。
    兹辰傥卜吾髯夜，陶写醉醒双凤嘈。

苏籀　游服者二绝
    畸情灰灺妙龄怀，佳月澄虚适与偕。
    隐几嘘天嗒然趣，参同九锁启仙阶。

苏籀　游鼓山一首
    呼船起柁乘潮平，掠窗飘箔疏雨倾。
    漱石枕流东道主，栉风沐雨吾曹行。
    百寻悬瀑泻绅佩，两边乔木翔枅甍。
    乞浆满瓯牛乳粥，纵酒下箸驼蹄羹。
    跻摩顶踵历蹬术，牵挽葛藟披荆榛。
    荒浪搀差复奄霭，巀巐屭趂仍棱层。
    嘷烟啸雨猨鹤宅，绝山航海樵渔能。
    草衣穴处避世士，木食涧饮安禅僧。
    芝房云阁无尽藏，月屏风幌长明灯。
    笑看陎阾一蚁垤，挥斥氛祲投蛮藤。
    径行石窦解縢屩，饮灌匏杓谈淄渑。
    莫嗔踏碎苍苔色，莫嫌汲濁阴井清。
    膏肓泉石有鉴裁，腾踔岩崿试股肱。
    要识石鼓真面目，立置枕几非绘缯。
    风吹杨叶此山下，欲问故老知谁应。
    市朝一梦争夺际，山海萧散堪伏膺。

苏籀　游寒豨次醅字韵题九曲亭一首
    幅巾戏漉彭泽醅，尺书间觅来禽栽。
    东坡居士五年久，真主未遽求盐梅。
    扁舟夷犹水刻窟，双履秃缺峰峩嵬。
    招揖西山与东鲁，回首阊阖并玉台。
    标榜高甍方外景，不染时世毫端埃。
    倚空千重翡翠盖，落日万顷琉璃堆。
    兴酣鱼鸟安乐国，喜溢仆驭陶家罍。
    惜哉二老削旧迹，不论石上并墙隈。
    磈岸横舟昔时睡眠，刻划独免漫苍苔。
    梵刹青莲旧僧社，径遂几合无人开。
    方今九原如可作，足使四海凋摧。
    封章千载垂可否，玉堂黄合犹儋雷。
    精义穷神致实用，不变生死无去来。
