<!-- { "loadSidebar": true } -->
    翼翼山千朵，萧萧屋数间。
    石崖不可度，门径几曾关。
    绿树经秋在，白云终日閒。
    依稀镜湖曲，西岛水回环。

仇远　荆溪桥
    荆溪滔滔向东注，长桥束之川后怒。
    英风飒爽白昼昏，此是孝侯斩蛟处。
    客船逆上帆下樯，何如悬水泝吕梁。
    百稿攒石双橹健，进退咫尺千丈强。
    我来偶值冻雨作，且近孝侯祠下泊。
    平生忠孝侯所知，世途更似风波恶。

仇远　惊蛰日雷
    坤宫半夜一声雷，蛰户花房晓已开。
    野阔风高吹烛灭，电明雨急打窗来。
    顿然草木精神别，自是寒暄气候催。
    惟有石龟并木雁，守株不动任春回。

仇远　九日次程公明韵
    风帘猎猎傍檐斜，问酒来投野老家。
    佳节已逢重九日，东篱未见两三花。
    科头坐石从吹帽，拭眼看山似隔纱。
    七里冈前归路闇，月悬破镜忆秦嘉。

仇远　九日客中
    菊糕萸蟹年年有，未信今年此地无。
    一甧新酿正三白，幸是杖头钱可沽。
    客况凄凉宦情薄，釜欲生鱼门罗雀。
    未能早赋归田园，白酒黄鸡差自乐。
    户曹司马村校书，相呼径诣黄公垆。
    满头插菊把茱萸，强歌强舞醉相扶，
    何必更画豳风图。

仇远　九日邻翁招饮
    佳节喜新霁，作意登南山。
    兹±±虽不高，亦足供跻攀。
    平明放舟出，日暮骑马　　。
    行止不自由，寸步千里艰。
    北邻朱公子，言笑破旅颜。
    相与一樽空，徒得半日閒。
    人生各憔悴，仕路复问关。
    六十始平头，甲子须循环。
    粲粲黄金花，才见秋一斑。
    忍以发肤脆，犯此风霜顽。
    何如归去来，期我岩壑间。

仇远　九日诸友屏峰上方登高得登字
    天借重阳一日晴，因过竹院远寻僧。
    翠屏晚对无人共，画栋朝飞与客登。
    旋摘菊花浮腊醖，待分贝叶读秋灯。
    余生有暇须行乐，漫向松冈叹废陵。

仇远　九月八日持螯
    趁晴明日拟登高，十里龙山肯惮劳。
    但愿有钱堪对菊，莫愁无手可持螯。
    虱官只合辞归去，鼠腹安能赋老饕。
    行见白衣人送酒，已拚痛饮读离骚。

仇远　酒边
    儒官冷落似村居，蒲艾葵榴色色无。
    却有一尊春酿在，醉眠犹胜楚三闾。

仇远　酒边
    端阳正是独醒时，閒坐难忘一酒卮。
    有客似怜官况冷，山童日午送戎葵。

仇远　居游行寄费廷玉
    繁华钱塘郡，佳丽金陵州。
    吾生抑何修，两地得居游。
    杭也数年别，升也几月留。
    钟山草堂灵，林壑殊清幽。
    开窗眺龙湾，大江日东流。
    凤皇非故台，不见白鹭洲。
    冶城冢累累，青溪波悠悠。
    长干塔尚在，瓦棺阁已休。
    雨花峙岩颠，锦石烂不收。
    层楼天下无，结构如龙舟。
    六朝王气歇，故粃成荒丘。
    至今秦淮上，尚闻商女讴。
    山水如此佳，见有此客不。
    怀古复思乡，日落川云浮。、
    惜无老樊川，酒酣吟杜秋。

仇远　菊
    楚泽秋高众芳歇，眼中见此霜下杰。
    南窗粲粲八九株，淡白深黄颜色别。
    自笑背时难独立，恰是重阳过一月。
    丁宁女子莫摘残，留伴梅花傲冰雪。

仇远　菊轩吟为刘君章作
    大江秋风高，红叶纷满地。
    采采黄金华，专此秋富贵。
    主翁庭宇静，霜日自清媚。
    岂不怀渊明，异榻同梦寐。
    春融桃李门，一粲开落易。
    愿言坚晚节，香淡有真意。
    平生观物心，饮水知秋味。
    敢问楚人醒，何如晋人醉。

仇远　句
    久欲脱尘网，未有辟谷方。
    释然山中游，世虑可暂忘。
    鸥鹭亦知几，深入菰蒲藏。
    卧舟放中流，吾不如渔郎。

仇远　句
    高荷不受雨，倾泻与低荷。
    低荷强自持，聚雨倾入波。
    朝雨尚滴沥，晚雨忽滂沱。
    临池卧以听，雨声静中多。
    两耳本自清，奈此荷叶何。

仇远　句
    风雨不出户，儿孙共读书。

仇远　句
    割蒲分坐具，賏瀑入军持。

仇远　句
    老尚留樊素，贫休比范丹。

仇远　句
    姓名不入六臣传，容貌堪传九老碑。

仇远　句
    萤火惟知夜，灯花不待春。

仇远　倦绣图
    花残院静昼阴长，困思瞢腾下绣床。
    肯信村中蓬鬓女，夜灯辛苦织机忙。

仇远　君子堂小集
    乐岁欣逢节序新，公堂称兕集嘉宾。
    衣冠尚想江东旧，芹藻初回泮水春。
    无事聊为文字饮，相看总是看成人。
    且须饱喫圭田饭，朝市山林各致身。

仇远　君子堂小集
    乐岁欣逢节序新，公堂称兕集嘉宾。
    衣冠尚想江东旧，芹藻初回泮水春。
    无事聊为文字饮，相看总是老成人。
    一瓶雪水煎茶熟，清气真能压武夫。

仇远　客来惊睡
    长昼清和时，惟有睡乡美。
    宰予边孝先，毋乃今我是。
    门外有客来，推枕矍然起。
    请啜一杯茶，万事且不理。

仇远　跨马
    跨马入城去，驱鸡上屋飞。
    閒官差可乐，徒步未为非。
    杜老平明出，山公倒载归。
    晚汀沙水阔，野鹜得相依。

仇远　浪洋舟中
    轻舟十里过溪庄，桑枣成阴柳着行。
    不见玉山嵇叔夜，西风低草见斜阳。

仇远　潦雨排闷二首
    淫雨喧中夜，羁人积隐忧。
    葵倾那有日，麦腐欲无秋。
    小市浑如洗，前溪漫不流。
    林鸠兼垤鹳，聒聒几时休。

仇远　潦雨排闷二首
    宿雨涨溪流，江南四月秋。
    市无粮得糶，田有麦难收。
    官况全然冷，民饥绝可忧。
    沙鸥应笑我，何日放归舟。

仇远　冷坐
    冷官宜静坐，借屋近荒村。
    无酒可延客，未昏先闭门。
    水明知月上，木落见梅尊。
    满目凄凉者，相逢不必言。

仇远　李待诏虎溪三笑图
    偶然行过溪桥，正自不值一笑。
    三人必有我师，不笑不足为道。

仇远　李唐虎溪三笑图
    人生一笑良难，问此是同是别。
    青山相对无言，溪声出广长舌。

仇远　立春
    山城历日到每迟，新春残腊俱不知。
    若非一鞭醒寒梦，梅柳争春无了时。
    牛刀小试东风手，目中全牛果何有。
    勾芒舁归古庙中，官吏升堂酌春酒。

仇远　立冬即事二首
    细雨生寒未有霜，庭前木叶半青黄。
    小春此去无多日，何处梅花一绽香。

仇远　立冬即事二首
    凄风浩荡散茶烟，小雨霏微湿座毡。
    肯信今年寒信早，老夫布褐未装绵。

仇远　利交
    一自仪秦去，从衡直到今。
    士级贫失节，交以利知心。
    乍可昏求火，何堪昼见金。
    狂澜回已倒，独幸有山林。

仇远　溧水道中
    步屧春风白马桥，车沟泥滑路迢遥。
    眼前未识千红紫，但见新黄上柳条。

仇远　溧水道中
    五峰合沓拥东庐，泉落芳塘旱不枯。
    空凿秦淮三百里，六朝王气几曾无。

仇远　廉公子家藏元石名武夷春雨
    至宝忽横道，峰峦高复低。
    数尖灵壁石，一曲武夷溪。
    黛色春浮玉，黄流雨曳泥。
    遥知千载下，名与岘山齐。

仇远　凉风
    凉风撼庭竹，起舞如翠蛟。
    乳叶打窗来，卷尽破屋茅。
    飞云行太空，万竅争怒号。
    烦暑一扫净，解我心郁陶。

仇远　邻家晓鸡
    严城鼓角送钟声，顷刻三更四五更。
    却是邻家鸡唱准，不差消息已天明。

仇远　刘伶墓
    凤浦鸳湖西有坟，此茔寂寞海边村。
    落花红雨鬼仙句，淡月黄昏酒圣魂。
    有锸已随棺槨化，无碑空信艾刍言。
    螟蛉蜾蠃今何在，起为先生酹一尊。

仇远　刘悦心入道三茅观
    鹖冠高挂九松巅，去结三茅香火缘。
    相国向犹为道士，将门今又出神仙。
    坐看红日生沧岛，吟寄青衣入洞天。
    跨鹤归来云舍近，西风井邑只依然。

仇远　留饮筱坞承隐君山庄
    夹山峥嵘相对起，贯以盈盈衣带水。
    白云深坞碧筱合，华屋盘纡苍树里。
    二三隐者古衣冠，鱼酒招邀极欢喜。
    维舟岸曲信宿留，惜别依依行复止。
    东南风顺帆上桅，一转瞬间行十里。
    人生交契无故新，他日停云从此始。

仇远　六月雨
    骤雨忽终日，高田知有秋。
    斜风驱溽暑，平地作交流。
    屋漏忙移坐，泥深懒出游。
    美哉今夕睡，凉意已浮浮。

仇远　鲁庵尊师以彝斋白描四芗命作韵语
    淡墨英英妙写真，一花一叶一精神。
    繁香曾入庐山梦，遗佩如行湘水春。
    小白凝珠还胜雪，轻黄承袜不生尘。
    老僧嬾作浮华想，空谷犹疑见似人。

仇远　陆君实挽诗
    乾坤那可问，至痛老臣心。
    甘抱白日没，不知沧海深。
    忠魂随上下，义骨肯浮沈。
    草木长淮泪，秋风起莫阴。

仇远　落桂
    养成花魄是轻阴，风露凄凄已满林。
    到底难磨秋富贵，一庭香粟万黄金。

仇远　马斃三首
    晓廹，塞翁一笑欲何如。
    西郊或有閒迎送，却向东家借蹇驴。

仇远　马斃三首
    苦无驰骤但加餐，马性由来不耐閒。
    官满马亡归去好，且骑白犊看青山。

仇远　马斃三首
    我无筋力汝难骑，埋汝郊原有敝帷。
    二尺箯舆元自稳，不劳鞭策强驱驰。

仇远　漫兴
    驴鸣有何好，晋人多爱之。
