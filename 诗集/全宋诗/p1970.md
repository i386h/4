<!-- { "loadSidebar": true } -->
    赖有一春花，能无十千酌。
    朝看门拥车，暮见门罗雀。
    尝闻月底人，欲把月桂斫。
    要使清光多，四海意开廓。
    我亦爱明月，常满不愿落。
    上弦过杨侯，乃值寒雨作。
    共饮三四人，不觉传鸣柝。
    持葩金谷豪，朱黄何灼烁。
    还思溱洧上，士与女相谑。
    实此香草芳，请我赋其略。
    酒阑为追咏，思拙笔屡阁。

梅尧臣　杨畋赴官并州
    尝闻地近胡，寒气盛中都。
    车马行临塞，关山见落榆。
    吴钩皆尚壮，章甫几为儒。
    寄谢西曹掾，能吟秀句无。

梅尧臣　野鸽
    孤来有野鸽，觜眼肖春鸠。
    饥肠欲得食，立我南屋头。
    我见如不见，夜去向何求。
    一日偶出群，盘空恣嬉游。
    谁借风铃响，朝夕声不休。
    饥色犹未改，翻翅如我仇。
    炳哉有露凤，天抑为尔俦。
    翕翼处其间，顾我独迟留。
    凤至吾道行，凤去吾道休。
    鸽乎何所为，勿污吾铛瓯。

梅尧臣　野田行
    轻雷长陂水，农事乃及辰。
    茅旌送山鬼，瓦鼓迎田神。
    青皋暗藏雉，万木欣已春。
    桑间偶耕者，谁复来问津。

梅尧臣　野望
    新晴宜野望，最爱是山前。
    远近花兼竹，高低水拍田。
    呼名鸟无数，问姓客多年。
    此地春耕晚，吴牛树底眠。

梅尧臣　叶大卿挽词三首
    位列名卿重，年跻赐几尊。
    臧孙宜有後，定国已高门。
    旧族声华远，名藩治行存。
    秋风箫吹咽，陇隧起云根。

梅尧臣　叶大卿挽词三首
    自古贤才少，滔滔岂足云。
    善人安得见，清誉久来闻。
    器陨龙文鼎，魂归马鬣坟。
    丰碑几当立，籍甚著遗芬。

梅尧臣　叶大卿挽词三首
    终始为全德，生荣没亦荣。
    里人悲画翣，郡吏拜铭旌。
    石马天麟肖，松枝国栋成。
    更看追孝意，捧土作新茔。

梅尧臣　邺中行
    武帝初起铜雀台，丕又建阁延七子。
    日日台上群乌饥，峨峨七子宴且喜。
    是时阁严人不通，虽有层梯谁可履。
    公干才俊或欺事，平视美人曾不起。
    五官褊急犹且容，意使忿怒如有鬼。
    自兹不得为故人，输作左校滨於死。
    其余数子安可存，纷然射去如流矢。
    鸟乌声乐台转高，各自毕逋夸痜尾。
    而今抚卷迹已陈，唯有漳河旧流水。

梅尧臣　夜
    日从东溟转，夜向西海沉。
    群物各已息，众星灿然森。
    虾蟆将食月，魑魅争出阴。
    阮籍独不寐，徘徊起弹琴。

梅尧臣　夜泊虹县同施景仁太博河上纳凉书事
    与君爱清风，移榻就明月。
    月落见星繁，星繁如昼热。
    沾衣轻露坠，响岸崩湍啮。
    坐思都城时，谁许脚不鞋。

梅尧臣　夜晴
    新晴月正明，频听夜乌惊。
    未向高枝稳，时为绕树声。
    群飞自纷泊，众鸟不屏营。
    躁静於焉见，谁能度物情。

梅尧臣　夜听邻家唱
    夜中未成寐，邻歌闻所稀。
    想像朱唇动，仿佛梁尘飞。
    误节应偷笑，窃听起披衣。
    披衣曲已终，窗月存余晖。

梅尧臣　夜闻居人喊虎
    猛虎岂云猛，潜藏何天昏。
    行行出丛薄，稍稍入孤村。
    孤村何所利，所利犬与{左犭右屯}。
    谁知仁者勇，去恶义自敦。

梅尧臣　夜行忆山中
    青荧鬼火动，不悟前山雨。
    昏径枭鸟鸣，独行毛发聚。
    桷叶枯缀林，风动疑有虎。
    低迷薄云开，心喜淡月吐。

梅尧臣　夜阴
    月色明还暗，云寒散复浓。
    古堂移魍魉，积雾合蛟龙。
    湿菌飞莹出，苍苔上朽重。
    独吟嗟向老，气涩觉偏慵。

梅尧臣　夜饮席上赋松子
    风松有霜子，吹落幽人庭。
    幽人畏狼藉，日扫出岩扃。
    谁将称远物，乃信涉沧溟。

梅尧臣　夜渔
    夜渔归自速，短艇若飞云。
    水动月犹白，挐音人不闻。
    回身明烛底，抚卷至宵分。
    我以此为足，劳劳非尔群。

梅尧臣　夜与邻几持国归
    红尘夜不息，横衢若烟雾。
    朝见车马来，暮见车马去。
    车中目炯炯，马上情遽遽。
    交相知是谁，飞先无觅处。

梅尧臣　夜与原甫江家步归
    丹砂漆盘盛井水，冷浸半坼山樱花。
    始见春色不奈喜，黄昏招饮夜还家。
    刘郎居南我居北，陌上泥开天正黑。
    风吹蜡烛烧未明，素丝作履惜不得。

梅尧臣　夜直广文有感寄曾子固
    日暮蛛丝动，月暗萤火明。
    方兹步庭户，浩然怀友生。
    友生将东归，泛若赴海鲸。
    已从龙门出，不慕朱鳖轻。
    朱鳖过吴洲，飞飞就东瀛。
    沉浮未可问，名有万里程。
    须忧小水鲂，劳劳将尾趚。

梅尧臣　夜酌赵侯家闻合流曹光道诣府遂访之一夕纵谈明日光道赴本任邀余诗
    方与旧将饮，谈兵灯烛前。
    闻有故交至，心喜辄论边。
    跨马踏明月，往见竞留连。
    且共语出处，子怀予久然。
    男儿太平时，功业未可先。
    故当守诗书，道义跻古贤。
    苟复不得用，卷以放林泉。
    吾蕴诚若此，奈何贫所缠。
    仕宦偶同郡，文字可以传。
    行行志兹语，聊用乐永年。

梅尧臣　夜坐
    夜久方虑寂，空堂灯烛明。
    落叶有暂响，暗虫无停声。
    力学不为己，甘贫且徇名。
    聊为咏怀篇，还想阮步兵。

梅尧臣　谒双庙
    八月过宋都，泊舟双庙侧。
    永怀此忠良，遗烈传碑刻。
    五位俨朝裾，千年同血食。
    当时多苟生，贵爵曾谁识。
    纵今有丘坟，都已荒荆棘。
    古人非轻死，於义实罕得。
    英骨化埃尘，令名同鸟翼。
    飞翔出後世，景慕无终极。
    岂若目前荣，未殁声已息。
    西登孝王城，王气由邦国。

梅尧臣　谒昭亭庙
    连峰到溪止，澄溜向潭泻。
    庙道走山腰，雀雏鸣屋瓦。
    古壁画云雷，空庭俨舆马。
    眷予来故乡，絜斋陈奠斝。
    尚想昔乷童，维愚托民社。
    每从诸父赛，朼至此祠下。
    今齿踰不惑，双亲世似寡。
    过此无所祷，曷慕逢时者。

梅尧臣　一日曲
    妾家邓侯国，肯愧邯郸姝。
    世本富缯绮，娇爱比明珠。
    十五学组紃，未尝开户枢。
    十六失所适，姓名倾里闾。
    十七善歌舞，使君邀宴娱。
    自兹著乐府，不得同罗敷。
    凉温忽荏苒，屡接朝大夫。
    相欢不及情，何异逢路衢。
    昨日一见郎，目色曾不渝。
    结爱从此笃，暂隔犹恐疏。
    如何遂从宦，去涉千里途。
    郎跨青骢马，妾乘白雪驹。
    送郎郎未速，别妾妾仍孤。
    不如水中鳞，双双依绿蒲。
    不如云间鹄，两两下平湖。
    鱼鸟尚有托，妾今谁与俱。
    去去约春华，终朝怨日赊。
    一心思杏子，便拟见梅花。
    梅花几时吐，频掐栏竿数。
    东风若见郎，重为歌金缕。

梅尧臣　依许待制送行诗韵咏燕以寄
    江燕衔泥日，深堂拂玉琴。
    不教关合户，乃见主人心。
    掠水飞殊捷，迎风去已禁。
    短书犹可记，聊影托微吟。

梅尧臣　依韵酬永叔示予银杏
    去年我何有，鸭脚赠远人。
    人将比鹅毛，贵多不贵珍。
    虽少未为贵，亦以知我贫。
    至交不变旧，佳果幸及新。
    穷坑我易满，分饷犹奉亲。
    计料失广大，琐屑且沉沦。
    何用报珠玉，千里来殷懃。

梅尧臣　依韵酬永叔再示
    前岁守廪京城西，有如勾践巢会稽。
    引杯尝胆未雪耻，怒蛙起揖当涔蹄。
    海天白日蔽光影，霹雳一过收云霓。
    九皋澄明鹤翅湿，欲暮刷羽声嘶嘶。
    客来东方美须鬣，夜光出袖行无迷。
    授予照眼已希世，自顾臭辣犹萍齑。
    文章制作比善塑，物象变怪一以泥。
    泥虽各用有巧拙，巧之高绝非由梯。
    又闻东九蹈水底，骑颈直踞通天犀。
    曼卿子美搂入室，似使二嫂治朕栖。
    舜归在床不可得，此实素分非能齐。
    而今我独向田里，秋稼已熟烹黄鸡。
    自倾白酒坐溪上，谁念往日无梁稊。
    邻邦或有寄嘉酿，瓦罂土缶盛玻璃。
    昨喜得书书满纸，官尊职大怜我睽。
    怪我书乱苦简略，疲驽岂敢攀骏骊。
    贵贱交情古来有，胸中不欲置畛畦。
    世间百事厌著意，但愿无病年寿跻。
    田园未多亦粗给，儿女况足资提携。
    终当去问绵上叟，自与野老月下犁。

梅尧臣　依韵答达观禅师颖公
    霜露每怀感，江山空复情。
    老便林室静，坐厌巷童声。
    尽日都无语，逢人亦强迎。
    浮生过半百，安用此虚名。

梅尧臣　依韵答范天民
    古今冠佩立朝人，多作北山松下尘。
    我爱蟠桃种来久，开花结子不由春。

梅尧臣　依韵答淮南祝秘校初春见寄
    客有袖中书，初凭春燕寄。
    春燕不时来，秋鸿今始至。
    水落蒲藻寒，悠悠江浦意。

梅尧臣　依韵答惠勤上人
    释子本乐静，宜不事物牵。
    我惭姑苏守，复赏杼山然。
    三岁与之别，其学已增前。
    忽此有来赠，老拙谬耽研。

梅尧臣　依韵答景彝谢予访其居
    日暮乘羸马，因过太史家。
    竹窗谈脱麈，槐树暝栖鸦。
