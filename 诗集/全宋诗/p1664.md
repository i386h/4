<!-- { "loadSidebar": true } -->
    北窗荻萧萧，南窗江茫茫。
    玄云一池墨，碧线半篆香。
    尚无车马尘，况复争夺场。
    徐行勿挂帆，此乐殊未央。

陆游　泊上虞县
    鄞江久不到，乘兴偶东游。
    涨水崩沙岸，归云抱县楼。
    吟余声混混，梳罢发飕飕。
    喜见时平象，新丝入市稠。

陆游　泊舟
    蘸岸烟波檥画船，幅巾萧散饯流年。
    两行杨柳吹晴雪，只著啼莺未著蝉。

陆游　泊舟
    湖水无风镜面平，巉巉倒影万峰青。
    放翁眼界便疏豁，过尽芦村泊蓼汀。

陆游　泊舟湖桥酒楼下
    缥缈云边罨画楼，空蒙雨外木兰舟。
    谁知老子清狂甚，独占城南十里秋？

陆游　薄暑
    仲夏暑尚薄，孤村日尤长。
    僧坊初施浴，行路亦馈浆。
    老我绝人事，终日坐虚堂。
    南北两松棚，细细吹清香。
    堂中无长物，独置湘竹床。
    我睡仆亦休，睡觉谁在傍？
    起坐拭两皆，小山郁苍苍。
    安得乌有生，俱老无何乡！

陆游　薄粥
    薄粥枝梧未死身，饥肠且免转车轮。
    从来不解周家意，养老常须祝骾人。

陆游　薄醉遣怀
    局蹐蜗庐迮，萧条鹤发新。
    途穷贫入梦，身老病欺人。
    带索忘三组，羹藜抵八珍。
    蓬窗一杯酒，自觉胆轮囷。

陆游　晡後领客仅见烛而罢戏作短歌
    忍睡出坐衙，扶病起觞客。
    本来世味薄，况复酒户迮。
    谵谆时强语，嵬昂已颓帻。
    烧烛不盈寸，归卧弄书册。
    我来未获稻，客里今食麦。
    怅望稽山云，飞去无六翮。

陆游　卜居
    历尽人间行路难，老来要觅数年闲。
    供家米少因添鹤，买宅钱多为见山。
    池面纹生风细细，花根土润雨斑斑。
    借舂乞火依邻里，剩酿村醪约往还。

陆游　卜居
    南浮七泽吊沉湘，西泝三巴掠夜郎。
    自信前缘与人薄，每求宽地寄吾狂。
    雪山水作中味，蒙顶茶如正焙香。
    傥有把茅端可老，不须辛苦念还乡。

陆游　卜居三山已四十年矣暇日有感聊赋五字
    薄宦非初志，幽居不计年。
    稚松成偃盖，小竖亦华颠。
    生理凭耕稼，光阴付醉眠。
    从来慕园绮，一著要争先。

陆游　卜居三山已四十年矣暇日有感聊赋五字
    泥古衰犹学，开荒夜亦耕。
    屋芟生草盖，釜撷野蔬烹。
    白稻雨中熟，黄鸦桑下鸣。
    残云忽吐日，喜对小窗明。

陆游　哺猿
    有书常嬾读，有酒常嬾醉，
    惟有默坐佳，又以睡为祟。
    不如舍之起，扶杖来东园，
    摘此幽涧果，哺我高枝猿。
    食果饮清泉，猿计亦何阙？
    但恐夜霜时，肠断巴山月！

陆游　捕虎行
    山村牧童遭虎噬，血肉俱尽余双髻。
    家人行哭觅遗骨，道路闻之俱掩涕。
    州家督尉宿山中，已淬药箭攒长弓。
    明朝得虎彻槛阱，缫丝捣　歌年丰。

陆游　不寐
    老眼睡眠少，林居烟雨昏。
    百年归老死，万事付乾坤。
    熠熠萤穿幔，铮铮铁过门。
    欲明闻漉稻，浩叹闵黎元。

陆游　不寐
    丽谯听尽短长更，幽梦无端故不成。
    寒雨似从心上滴，孤灯偏向枕边明。
    读书有味身忘老，报国无期涕每倾。
    敢为衰残便虚死，誓先邻曲事春耕。

陆游　不寐
    一竿江渚寄沉冥，衰疾侵凌失鬓青。
    困睫日中常欲闭，夜阑枕上却惺惺。

陆游　不寐
    闰年九月已重裘，说著功名即自羞。
    病骨不禁霜气峭，高风正送雁声遒。
    半杯浊酒如欺老，一点青灯欲诉愁。
    不寐裁诗真习气，输它睡足向黄州。

陆游　不如茅屋底
    铸印大如斗，佩剑长挂颐。
    不如茅屋底，睡到日高时。

陆游　不如茅屋底
    南伐踰铜柱，西征出玉关。
    不如茅屋底，高枕看青山。

陆游　不如茅屋底
    火齐堆盘起，珊瑚列库藏。
    不如茅屋底，父子事耕桑。

陆游　不如茅屋底
    列鼎宾筵盛，笼坊从骑都。
    不如茅屋底，醉倒唤儿扶。

陆游　不入城半年矣作短歌遣兴
    
    我居城西南，渺渺水云乡。
    舟车皆十里，来住道岂长。
    今夏我来时，天风吹荷香。
    再来已孟冬，惨然天靊霜。
    市南两株柳，叶尽萌已黄。
    乃知多事人，岁晚虚悲伤。
    名蓝堕劫火，鞠为瓦砾场。
    河桥比一新，华表照康庄。
    成坏莽相寻，推理海芒芒。
    疾竖造物儿，吾手扼其吭。
    砥柱天下险，一苇乃可杭。
    养气倘能全，斯言岂荒唐？

陆游　不睡
    城远不闻钟鼓传，孤村风雨夜骚然。
    但悲绿酒欺多病，敢恨青灯笑不眠。
    水冷砚蟾初薄冻，火残香鸭尚微烟。
    虚窗忽报东方白，且复翻经绣佛前。

陆游　布金院
    万里西来了宿缘，凭鞭欹帽过年年。
    山寒院落开炉月，霜重郊原斸芋天。
    浅碧鳞鳞人度彴，长空杳杳鸟冲烟。
    夜投萧寺清无寐，楼角三更月满川。

陆游　步出万里桥门至江上
    久坐意不怿，掩卷聊出游。
    一筇吾事足，安用车与驺。
    浮生了无根，两踵蹋百州。
    常忆航巨海，银山卷涛头。
    一日新雨霁，微茫见流求。
    西行亦足快，纵猎南山秋。
    腾身刺猛虎，至今血溅裘。
    命薄每自笑，校尉略已侯。
    短剑隐市尘，浩歌醉江楼。
    颇疑屠博中，可与共奇谋。
    丈夫等一死，灭贼报国雠。
    徙倚万里桥，寒日堕前洲。

陆游　步过县南长桥游南山普宁寺山高处有塔院及小亭缥渺可爱恨不能到
    偶扶藤杖过南津，野寺长桥发兴新。
    暂就清溪照须鬓，不妨翠雾湿衣巾。
    山萦细栈疑无路，树落崩崖欲压人。
    朝暮有程常猝猝，何因携酒上嶙峋？

陆游　步屧
    名山有志未能酬，步屧东冈当出游。
    小阁卷帘惊鹭起，清池投饵看鱼浮。
    西风吹叶空多感，落日衔山尚小留。
    儿老戍边归未得，淮南新雁又经秋。

陆游　步虚
    微风吹碧海，细细生龙鳞，
    半醉骑一鹤，去谒青华君。
    归来天风急，吹我过缑山，
    锵然哦诗声，清晓落人间。
    人间仰视空浩浩，远孙白发尘中老。
    初见姬翁礼乐新，千九百年如电扫。

陆游　步虚
    曩者过洛阳，宫阙侵云起；
    今者过洛阳，萧然但荒垒。
    铜驼卧深棘，使我恻怆多；
    可怜陌上人，亦复笑且歌。
    世事茫茫几成坏，万人看花身独在。
    北邙秋风吹野蒿，古冢渐平新冢高。

陆游　步虚
    瀛海日月渊，蓬壼仙圣宅。
    驾鹤一时游，海面日夜窄。
    人生蜉蝣耳，一哄瓦瓮中。
    天地广如许，谁能发其蒙？
    丹书千卷藏一尘，子能求之勿从人。
    晴窗趺坐春满腹，昆仑待得丹芝熟。

陆游　步虚
    一瓢小如茧，芳醪溢其中，
    醉此一市人，吾瓢故无穷。
    不言术神奇，要是心广大；
    觞豆有德色，笑子乃尔隘。
    岳阳楼中横笛声，分明为子说长生。
    金丹养成不自服，度尽世人朝玉京。

陆游　步月
    鸥鹭论交有旧盟，越山胜处著柴荆。
    只思小阁焚香卧，偶作长堤蹋月行。
    湖阔烟钟来缥缈，林疏渔火见分明。
    店家已卖新簄酒，一醉今宵似可成。

陆游　步至东庄
    泽国寒虽晚，霜天已迫冬。
    荞花雪无际，稻米玉新舂。
    身已风中叶，人方饭後钟。
    儿能哀老子，努力事春农。

陆游　步至湖上寓小舟还舍
    凄凉怀古地，惨澹暮秋天。
    红树秦驰道，青山禹庙壖。
    湖风飘断角，墟日起孤烟。
    老恨功名晚，无人共著鞭！

陆游　步至湖上寓小舟还舍
    山居苦无事，携稚出门行。
    酒贱逢人醉，农闲到处耕。
    巷牛听晚笛，池鹜唼枯萍。
    东望生秋兴，楼台压缭城。

陆游　步至湖上寓小舟还舍
    病堕支离境，闲寻漫浪游。
    湖平天镜晓，出峭石帆秋。
    赊酒家家许，看花处处留。
    归途倦扶杖，却上钓鱼舟。

陆游　步至湖上寓小舟还舍
    万壑争流地，身闲得纵观。
    未能容蟹舍，聊得寄渔竿。
    远浦樵风急，空山窆石寒。
    踟蹰不知晚，磔磔有归翰。

陆游　步至湖上寓小舟还舍
    细浪随摇楫，新凉入岸巾。
    断行初到雁，空担暮归人。
    漫道贫非病，谁知嬾是真？
    疏钟起诗思，迢递度烟津。

陆游　步至近村
    药物扶持疾渐平，布裘絮帽出柴荆。
    荒堤经雨多牛迹，村舍无人有碓声。
    数蝶弄香寒菊晚，万鸦回阵夕枫明。
    老翁随意闲成句，不似刘侯要取名。

陆游　步至西村
    一饱无余事，西村偶独行。
    榰筇息微倦，汲井漱余酲。
    川阔雁平度，谷虚云乱生。
    绝知丰岁乐，笑语隔柴荆。

陆游　采菊
    秋花莫插鬓，虽好亦凄凉。
    采菊还挼却，空余满袖香。

陆游　采莲
    蘸水朱扉不上关，采莲小舫夜深还。
    一樽何处无风月，自是人生苦欠闲。

陆游　采莲
    云散青天挂玉钩，石城艇子近新秋。
    风鬟雾鬓归来晚，忘却荷花记得愁。

陆游　采莲
    帝青天映麴尘波，时有游鱼动绿荷。
    回首家山又千里，不堪醉里听吴歌！

陆游　采莲曲
    采莲吴姝巧笑倩，小舟点破烟波面。
