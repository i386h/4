<!-- { "loadSidebar": true } -->
    顺水颺帆，击碎斯关。
    尘中物外，凡则全凡，
    圣则全圣。若能如是解，
    通达事理竟。其或涯际未分，
    路逢死蛇莫打杀，没底篮子盛将归。

释道宁　偈六十三首
    滔滔法海，清浊混流。
    湛湛禅河，鱼龙变化。
    杳杳无涯际，澄澄彻底寒。
    短棹孤舟，徒夸好手。
    长竿画舫，方称男儿。
    风浪揿天，云雷匝界。
    丝纶便掷，不顾危亡。
    灵鳌锦尾上钩来，跛鳌盲龟随浪去。
    满船装载，月渚芦湾。
    共乐升平，同歌道泰。
    从前祖业，岂假外求。
    截流到岸之人，且道是何面目。
    须弥顶上非凡木，白藕峰前得处高。

释道宁　偈六十三首
    未离兜率，已降王宫。
    未出母胎，度人已毕。
    日日日从东畔出，朝朝鸡向五更啼。
    虽然不是桃源洞，春至桃花亦满蹊。

释道宁　偈六十三首
    毗蓝园内，右胁降生。
    七步周行，四方目顾。
    天上天下，唯我独尊。
    大似贪观天上月，失却掌中珠。
    天生伎俩能奇怪，末上输他弄一场。

释道宁　偈六十三首
    灵山密旨，迦叶非闻。
    少室玄言，神光道听。
    拈华得髓，尽是虚名。
    妙用无私，匪从外有。
    放行也，皇风荡荡，
    帝道平平。收来也，
    海晏河清，民歌率土。
    不收不放，共乐升平。
    金轮统御三千界，山岳齐呼万岁声。

释道宁　偈六十三首
    露地白牛烹却了，清风细切亦虚传。
    报慈此夜凭何献，一碗粗汤直万千。
    两手持来如得用，不须辛苦走山川。

释道宁　偈六十三首
    要行更行，要住即住。
    翻身踏破太虚空，推倒妙峰无影树。
    古佛位中留不住，夜来和雨宿寒溪。

释道宁　偈六十三首
    见月休观指，还家罢问程。
    此是古人语，丹青画不成。
    只如一夜风雷，连宵春雨。
    三方及四维，上下亦复尔。
    慈门大启，今古历然。
    踏得故关田地稳，始知千圣不曾传。

释道宁　寄希饶閒堂
    浮名浮利懒跻攀，闻构茆堂杳霭间。
    搔首凭栏人不会，落花啼鸟藓痕斑。

释道宁　十六夜对月和十五夜无月
    四面阴云旋旋舒，冰轮一片耀昏衢。
    影分万派曾无异，光照千门岂有殊。
    境寂风清思至友，香残玉篆倦加趺。
    寥寥廓彻瑠璃界，心月圆明德不孤。

释道宁　送僧归华藏
    禅人告别欲南归，卷衲和云伴锡飞。
    脚下路穿华藏界，何须待叩吉祥机。

释道宁　颂古十六首
    前箭犹轻后箭深，行人何事苦沉吟。
    翻身若解看方便，始信真鎎不博金。

释道宁　颂古十六首
    抹粉涂坯恰似獃，神头鬼面舞三台。
    千千万万人窥看，子细不知谁见来。

释道宁　颂古十六首
    一片虚空亘古今，鳞龙头角竞疏亲。
    坐亡立脱知多少，铁树花开别是春。

释道宁　颂古十六首
    春去复春来，桃花依旧开。
    东风浩浩曾无间，刚地灵云道不猜。

释道宁　颂古十六首
    百炼精金大冶中，任他腾焰亘大红。
    须臾拈出教人看，添得行家价转丰。

释道宁　颂古十六首
    游山玩水事寻常，早晚归来鬓欲霜。
    踏破草鞋回首看，数声猨叫白云乡。

释道宁　颂古十六首
    风头坐断进还难，衲子相将不易看。
    不到潼关天已晓，不堪回首望长安。

释道宁　颂古十六首
    丛林乍入问来由，吃粥无过洗缽休。
    有意气时添意气，不风流处也风流。

释道宁　颂古十六首
    非风幡动唯心动，犹涉廉纤强指陈。
    大地未曾添寸土，不知谁是点头人。

释道宁　颂古十六首
    火号更深喝道来，普门关棙一时开。
    圆通大师呵呵笑，不是峨嵋与五台。

释道宁　颂古十六首
    妙体本如如，无劳待卷舒。
    直饶凭麽去，未免草庵居。

释道宁　颂古十六首
    思量有个悟因由，万叠云山障路头。
    更话煎茶并扫地，泥中洗土转添愁。

释道宁　颂古十六首
    煎茶扫地事如麻，若了如麻理不差。
    打破画瓶归去后，始知凡圣眼中花。

释道宁　颂古十六首
    工巧诸伎艺，头头迸出真祥瑞。
    瞥然端坐到家乡，堪笑维摩谈不二。

释道宁　颂古十六首
    尽现行此事，一段光明照天地。
    体用从来非自他，何须更觅锥头利。

释道宁　颂古十六首
    诸佛非道父非亲，格外殷勤强指陈。
    朕兆未分全体露，不知谁识个中人。

释道宁　颂古十六首
    法王严父是真依，二臂三头转背伊。
    要会祖师端的旨，不劳瞬目又扬眉。

释道宁　新笋竹
    迸破莓苔地，亭亭出短篱。
    箨随风雨解，根有岁寒期。
    凤管终须奏，渔竿莫可窥。
    傥容常守节，定见化龙时。

释道谦　送道友
    二三尺雪山藏路，一两点花春到梅。
    将此赠君持不去，请君收拾早归来。

释道谦　颂古七首
    贤圣劫来未曾杀，而今断这一刀休。
    果然葛怛胸中落，笑杀灵山老比丘。

释道谦　颂古七首
    四个没意智汉，做处总无畔岸。
    一状领过阶前，与伊据款结案。

释道谦　颂古七首
    浩浩长江际碧空，片帆高挂便乘风。
    快哉不费纤毫力，万里家乡咫尺通。

释道谦　颂古七首
    谁家饭挂空梁，指与小儿令看。
    解开即是灰囊，当下命根便断。

释道谦　颂古七首
    卖尽田园彻骨贫，不知何处可容身。
    楼头浪荡无拘检，铁笛横吹过洞庭。

释道谦　颂古七首
    华岳三峰翠插天，上头无路可跻攀。
    不知谁有神仙手，折取峰头十丈莲。

释道谦　颂古七首
    太平时节岁丰盈，旅不赍粮户不扃。
    官路无人夜无月，唱歌归去恰三更。

释道如　偈三首
    一二三，四五六，碧眼胡僧数不足。
    泥牛入海过新罗，木马追风到天竺。
    天竺茫茫何处寻，补陀岩上问观音。
    普贤拍手呵呵笑，归去来兮秋水深。

释道如　偈三首
    观身实相，观佛亦然。
    这里见得，黄面瞿昙。
    隐身无地，其或渺漫。
    不分照雇，眉毛鼻孔。

释道如　偈三首
    欲渡巨少，必假方舟。
    橹棹俱全，风帆两便。
    夜观星月，昼视云山。
    万里之遥，一瞬可到。
    人心尽畏波涛险，未必被涛险似心。

释道如　题永明智觉寿禅师顶相
    慧日峰高秋色冷，钱塘江静月华明。
    寒光一烁周沙界，笔下看来未十成。

释道生　偈颂二十二首
    佛法二字，人人知有。
    狼毒砒霜，那容下口。
    直饶透出威音前，也是痴狂外边走。

释道生　偈颂二十二首
    今朝八月十五，天色半阴半雨。
    几多门外游人，不睹月圆当户。
    也好笑，又堪嗟。
    争似西湖寺里一队古佛，参退归堂喫茶。

释道生　偈颂二十二首
    飞金乌，走玉兔，
    闰月十日又过去。无位真人不可寻，
    一夜霜风打门户。

释道生　偈颂二十二首
    一九与二九，相逢不出手。
    巍巍不动尊，脚不离地走。

释道生　偈颂二十二首
    披毛带角入廛来，跳出驴胎堕马胎。
    佛手明明遮不得，从教平地起风雷。

释道生　偈颂二十二首
    古帆高挂入曹源，雷动风行海岳昏。
    三十二峰亲坐断，一毛头上定乾坤。

释道生　偈颂二十二首
    始见腊月初，立春又四日。
    白日走波波，肚里黑似漆。
    擂鼓上堂来，一字说不出。

释道生　偈颂二十二首
    三月既望，惠风和畅。
    龟峰擂鼓升堂，云集五湖龙象。
    人人鼻孔辽天，好个西来榜样。

释道生　偈颂二十二首
    时节循环四月一，大道何曾有得失。
    夜来针眼鱼儿，吞却新昌石佛。
    阿呵呵，识不识，
    明眼衲僧跳不出。

释道生　偈颂二十二首
    阿刺刺，快雨快晴天渐热，
    看取而今甚时节。了即万法本来空，
    未了吾今为君决。

释道生　偈颂二十二首
    听著则聋，觑著则瞎。
    靠倒达磨老臊胡，打杀临济白拈贼。

释道生　偈颂二十二首
    衲僧门下，三月一结。
    把断要津，圣凡路绝。
    一夜檐头雨滴声，把真机俱漏世，
    切忌守著系驴橛。

释道生　偈颂二十二首
    龟峰一诀，千圣罔测。
    硬似泥团，烂如生铁。
    是何之诀，有口无舌。

释道生　偈颂二十二首
    南边是黑云，今日应有雨。
    宜林宜豆，宜禾宜黍。
    虽然岁稔年丰，粒粒几多辛苦。
    为报参玄人，要须知落处。

释道生　偈颂二十二首
    浮云散尽月当空，兔子怀胎产大虫。
    跳出风前弄牙爪，至今撼动广寒宫。

释道生　偈颂二十二首
    两曜劈箭急，一年弹指间。
    始见大暑小暑，又是小寒大寒。
    通身寒暑无回互，笑倒当年老洞山。

释道生　偈颂二十二首
    雨雪落纷纷，檐头水滴滴。
    良哉观世音，草里跳不出。
    跳不出，也大屈，
    水里乌龟钻铁壁。

释道生　偈颂二十二首
    月生一，拶倒银山并铁壁。
    月生二，土宿骑牛穿闹市。
    月生三，屋头幽鸟语喃喃。
    不是葛藤露布，亦非入理深谈。

释道生　偈颂二十二首
    平旦清晨三月朝，南山苍翠插云霄。
