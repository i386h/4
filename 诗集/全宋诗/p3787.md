<!-- { "loadSidebar": true } -->
    楞伽著在西域编，名虽或讹经则传。
    唐世经生笔力便，兹文流布今几年。
    河南题字恐未然，留与末世观蹄筌。

岳珂　李伯时醉卧图诗帖赞
    猗龙眠，本书仙。
    工而妍，画亦然。
    醉之趣，醒不传。
    题此诗，比逃禅。

岳珂　李端叔命驾神仙二帖
    姑溪之水清且漪，青山之源衍而汰。
    钟此奇士，亦一隽快。
    风议磅礴，笔锋巑怪。
    盖已具书体之五云，不但得发遣之三昧。

岳珂　李公择嘉裕帖赞
    予登五老峰，其下盖有山房焉。
    缭阁层廊，疏松秀篁，
    泉璯夜鸣，谷绣晨张。
    公方读书其间，盖已会此趣于胸中之藏。
    然则摛墨池之华，撷彩笔之芳，
    发其绪余，书尺七襄，
    固知其自然云锦之章也。

岳珂　李商老酬答时帖
    九派之物潏，注于溟渤，
    寓此诗笔。烟霞之痼疾，
    园涉以日，纾写盘郁。

岳珂　李西台启诗帖赞
    予于是帖，有感者四。
    馆职在外，于学士不系细衔，
    于带职者皆曰同院，意亲情洽，
    所以见前辈之笃风谊也。内赐金鱼，
    盖出新宠，带职者乃从学士转致，
    又杂以他寄焉，所以见上恩交情俱无内外也。
    谢学士以启，而用楷法，
    寄同院同年以诗，而用行书，
    又以见待人处己，虽小节皆有体也。
    承平幕府，得一佳帖，
    相聚以观，又以见时清事得，
    虽边圉亦得惟从容于文艺也。於虖，
    诗文之传，几人于兹，
    独于此书，有感有思。
    流风之存，妙墨之遗。
    什袭是宜，维以诗之。

岳珂　李西台退居诗帖赞
    以退藏心，邀丘壑老。
    唱酬之间，意已足考。
    我以倦翼，故应知还。
    高躅凛然，庶几是攀。

岳珂　李玄胃清慎帖赞
    洗箕山之耳，缄周庙之口。
    雷孤竹之腹，策六马之手。
    清乎慎乎，有余縜乎。
    二者之间，吾其隐乎。

岳珂　李邕光八郎帖赞
    北海书名亢其宗，虽摹犹足传奇踪。
    已鸣诸签调欧镛，更拔永戟摧羲锋。
    平生鉴赏襄阳公，二宝相避如燕鸿。
    青毡阅世傥可逢，定见重合延平龙。

岳珂　李庄简三字帖赞
    秦祸滔天，鲸汹九渊。
    沦胥以颠，而我谓不然。
    如公之贤，泰山岿然。
    奔流百川，何伤乎一卷。
    野史所编，人心之传。
    匪石则迁，谁为之燎原。
    两家之先，义比仲连。
    览此卷焉，不知其涕涟。

岳珂　吏部二词帖赞
    薛在近世，意庄体葩。
    倣而肖耶，偶其好耶。
    笔动圣鉴，艺兼词华。
    系诗崦藏，维以传家。

岳珂　梁阮研宰相帖赞
    巨济取帖，断于李唐。
    而予何人，波及于梁。
    然而考硬黄之流别，辨缃素之古香。
    并之以淳化秘阁之迹，印之以绍兴御府之章。
    於戏斯文，不忝厥藏。

岳珂　梁文靖南安漳岩泉福三帖赞
    词真意浃，不屈不狎，
    端重有法。此近世名臣之帖。
    承平流风，尚或可接，
    予欲以此观相业。

岳珂　梁仲谋去月帖赞
    当边境之多虞，士君子出而备驰驱，
    见于盈咫之书。观其六銮之行，
    虽择日亦不可以少须，其时为何如。
    燀燀出车，投袂以趋。
    毋宁以家而忘此匈奴，岂其私是图。

岳珂　林文节参候帖赞
    平甫之与荆公，盖当同而异，
    而公则当异而同者也。当刺谒之相从，
    以朋友之切磋，极兄弟之友恭。
    使合同异之见，而惟是之归，
    予知其必有以助善政于熙丰也。

岳珂　林文节定力帖赞
    公以好古兼博识，固宜著声于翰墨。
    予观此帖，实在京师之定力，
    是时盖初扫元佑之迹。

岳珂　林文节绍圣日记后帖赞
    进筑之法，古兵法所未有，
    而始于本朝。予意其欲毁齿而儿不知，
    所以为是渐取而渐摇。曾不虞乎兵分力疲，
    反足以启戎心之骄。方圣主之侧身，
    凛天变之未消。章吕合谋，
    惟敌是挑。岂知夫璿玑七政之必齐，
    而舞干两阶之自足以格有苗哉。我鼓其鼛，
    我弓其弨，此帖之存，
    圣心是昭。

岳珂　林文节绍圣日记前帖赞
    史本乎公，不厌於复。
    重观绍圣以来之记述，初无及于郑雍。
    非亲札之具存，虽欲考之而孰从。
    如王谊李祉之实迹，遍考史录，
    皆无预乎此案之中。郦保姓名，
    亦各不同。至于韩忠彦力谏兴狱，
    直乞陛下且与含容。安寿面析章惇，
    以为乡风。此皆系其人之大节，
    而金匮之汗青，皆泯泯于二人之忠。
    凡此帖纸之所具，以同时附会白帖子之人，
    犹能秉直以写其衷。抑可以见人心之是非，
    本无所蔽蒙也。然于此时，
    凡六人者皆有所抗论，独雍首尾噤然若不预者。
    佩玉端委，接武夔龙，
    又何其无一言之献替，广于四总耶。
    迎合于始，循默于终，
    而迄不免于党籍之归，此枉道事人之所以不胜於直躬也。

岳珂　林文节元佑日记帖赞
    汉大中大夫东方曼倩之对孝武曰：诚得天下贤士公卿在位，咸得其序。
    譬如以周召为丞相，仲尼居御史府，
    毕公高备拾遗，蘧伯玉为太傅，
    博士则以颜闵，执金吾以季路，
    卫尉以卞严子，光禄以仲山甫，
    郡守以子产，詹事以孔父，
    史鱼司直，申伯为御，
    下至旄头式候亦羿万之伍，则唐虞之隆，
    成康之际，陈功比德，
    自无以喻。武帝为之大笑，
    盖甚言其难遇也。今视元佑之时，
    彼固何足慕哉。群贤拔茅，
    大奸脱距。如確如惠，
    必斥必去。师保万民，
    维温维潞。大老既归，
    百揆时序。师表以韩，
    押麻以吕。班廷谢门，
    纷鵷振鹭。守正如王，
    博闻如雇。钱刘曾孔，
    滃云焌雾。其未登于录者又不可一二数。
    宣制正衙，天人交助，
    翕然闾巷，曰司马雨。
    公盖异时攘臂于代言之间，而染指于同省之赂，
    雇犹有是语。则是非之公，
    盖未尝不具也。然则插齿吐吻，
    抉项结股。委蛇其迹，
    偊旅其步。虽辨知闳达溢于文辞。
    而诙谐者犹皆不之与，后之君子其必知所去取矣。
    幅纸之得，正邪以寓。
    式阯厥衷，逸史是补。

岳珂　林文节赠贾收诗稿二诗帖赞
    欧称醉翁，公称醒老。
    尚论平生，岂以诗考。
    庆历之滁，元佑之湖。
    醒欤醉欤，醉欤醒欤。

岳珂　刘季高书简帖赞
    用情之真，视古庶几。
    他帖虽不能尽知，笔法皆清而奇。
    我标淳风，以戒言诡。

岳珂　刘无言辋川诗帖赞
    辋川之胜，新诗之咏，
    所以适性也。纎纸这莹，
    笔力之劲，所以写兴也。
    维诗与笔，景物交映也。
    并于唐图，于是为称也。

岳珂　刘无言饷茶帖赞
    笔势之伟，笔意之诣，
    笔法之粹，是三者固定足以名家而无愧矣。
    於虖，佑陵天纵八体，
    公蒙识拔，独在初岁，
    亦宜有此具美也。
    宝此幅纸，以见太平之游艺，惟秘阁是亲。

岳珂　刘行简前日帖赞
    情叶事之宜，笔力亦称之。
    虽得于歙水之湄，然望而识其为苕溪也。

岳珂　刘行简书简帖赞
    以劲笔力，作往来帖。
    婉有余妍，庄不可狎。
    古者文武，初非二流。
    系於卿士，予其从周。

岳珂　刘彦修江岸帖赞
    其忠足以继忠显，其教足以传西枢。
    其略足以佐魏公，其识足以知二吴。

岳珂　刘忠定书简帖赞
    公心如铁，万仞壁立。
    声名百年，翰墨十袭。
    绝景独睨，奔尘莫及。
    曰谁为之，目不妄入。

岳珂　刘忠武五诗帖赞
    予表此诗，盖欲天下知将帅未尝无人。
    夫岂必弧矢之弃而砚之亲。合之一，
    歧之分。噫嘻斯藏，
    何忝干文。

岳珂　刘资政符宝帖赞
    公两登西掖，前后抗论数十疏，
    可谓刚且劲。而扈卫江右，
    遭时不竞。斯亦可以言命矣。
    夫遗学所传，虽未足以尽乎平生，
    而亦足惟见其行已简敬也。

岳珂　六月二日乙丑滥溪大雷雨
    人言夏月雨甲子，赤地千里真旱祥。
    今年六月天久亢，平畴龟坼田禾秧。
    农夫恸哭眼滴血，郡邑奔走焚巫尫。
    油云勃兴杳无际，涸辙渴想惟西江。
    谁能逆计要与咎，且原炎热浇清凉。
    凌晨望霓到日暮，屯膏虽施了未光。
    万夫喁诉百浍竭，风伯一埽还穹苍。
    那知天意极仁爱，为民之虑尤周详。
    摇光一夕动北斗，浓霾五夜迷东望。
    赫曦再见耀亭午，童谣忽忆歌商羊。
    快哉雄风起苹末，玉女{左口右监}笑叫阿香。
    尽倾天瓢洒甘露，五丁仗剑分银潢。
    桑麻油油粟旆旆，稻苗郁郁溪汤汤。
    葭芦起舞岸柳揖，农家欣喜几欲狂。
    向来群心已误见，俱谓时数无金穰。
    讵知瞬息变呼吸，顿使空廪还千箱。
    彼管窥天蠡测海，妄以时日肆度量。
    亦复委曲致避就，聊徇世俗拘阴阳。
    天於万物乃如此，大造生意何可忘。
    嗟乎得陇仍望蜀，更乞一剪田中蝗。

岳珂　六月二十一日内引赐对缉熙殿玉音宣问漏下数刻将退赐金币香茗有差
