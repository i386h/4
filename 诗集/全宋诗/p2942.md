<!-- { "loadSidebar": true } -->
    惨惨野云生陇底，萧萧饥马立风前。
    转多愁思摧华发，早晚轻舟上秀川。

王安石　过食新城藕
    他年过食新城藕，枕藉船中载亲友。
    今年却到经行处，独坐昏烟对舞柳。
    甘酸向口无所适，牢落盘餐与樽酒。
    冰房玉节漫自好，欲御还休涕垂手。
    曾参宦学居常近，阳城离别初不久。
    人间此愿两未能，西风落日空回首。

王安石　过外弟饮
    一自君家把酒杯，六年波浪与尘埃。
    不知乌石冈边路，至老相寻得几回。

王安石　过皖口
    皖城西去百重山，陈迹今埋杳霭间。
    白发行藏空自感，春风江水照衰颜。

王安石　过徐城
    七年五过徐城县，自笑皇皇此世间。
    安得身如仓庾氏，一官能到子孙闲。

王安石　过杨德逢庄
    携僧出西路，日晏昧所投。
    循河望积谷，一饱觉易谋。
    稚子举桉出，咄嗟见盘羞。
    饭新秔有香，煮菜旨且柔。
    暮从秀岩归，秣蹇得少留。
    捧腹笑相语，果然无所求。

王安石　海棠
    桂宁辞月窟，桃合避仙源。
    赠别难饶柳，忘忧好树萱。
    轻轻飞燕舞，脉脉息妫言。
    蕙陋虚侵径，梨凡浪占园。
    论心留蝶宿，低面厌莺喧。
    不奈神仙品，何辜造化恩。
    烟愁思旧梦，雨泣怨新婚。
    画恐明妃恨，移同卓氏奔。

王安石　海棠花
    绿娇隐约眉轻扫，红嫩妖饶脸薄妆。
    巧笔写传功未尽，清才吟咏兴何长。

王安石　韩持国从富并州辟
    韩侯冰玉人，不可尘土杂。
    官虽众俊後，名字久訇磕。
    并州天下望，抚士威爱惬。
    千金弃不惜，宾客常满合。
    遥闻余风高，为子置一榻。
    亲交西门饯，百马骄杂遝。
    子材宜用世，谈者为呜唈。
    矧今名主人，气力足呵歜。
    推贤为时辅，势若朽易拉。
    会当荐还朝，立子在阊阖。
    惜哉秣骐骥，赋以升龠合。
    咨予栖栖者，气象已摧塌。
    他年佐方州，说将尚不纳。
    况於声势尊，岂易取酬答。
    有如持寸莛，未足撼韚韔。
    顾於山水闲，意愿多所合。
    匡庐与韶石，少小已尝蹋。
    风游会稽春，雪宿天柱腊。
    淮湖江海上，惯食虾蟹蛤。
    西南穷岷嶓，东北尽济漯。
    身虽未尝历，魂梦已稠沓。
    荆溪最所爱，映烛多庙塔。
    溪果点丹漆，溪花团绣罨。
    扁舟信所过，行不废樽榼。
    一从舍之去，霜雪行满颌。
    思之不能寐，蹙若虻蚋噆。
    方将筑其滨，毕景谢噂嗒。
    安能孤此意，颠倒就衰飒。
    唯子余所向，嗜好比鹣鲽。
    何时归相过，游屐尚可蜡。

王安石　韩持国见访
    余生非匏瓜，於世不无求。
    弱力惮耕稼，衣食当周流。
    起家始二十，南北今白头。
    愁伤意已败，罢病恐难瘳。
    江湖把一节，屡乞东南州。
    治民岂吾能，闲僻庶可偷。
    谬恩当徂冬，黾勉始今秋。
    岂敢事高蹇，茫然乖本谋。
    抚心私自怜，仰屋窃叹愀。
    强骑黄饥马，欲语将谁投。
    赖此城下宅，数蒙故人留。
    揽衣坐中庭，仰视白云浮。
    白云御西风，一一向沧洲。
    安得两黄鹄，跨之与云游。

王安石　韩信
    韩信寄食常歉然，邂逅漂母能哀怜。
    当时哙等何由伍，但有淮阴恶少年。
    谁道萧曹刀笔吏，从容一语知人意。
    坛上平明大将旗，举军尽惊王不疑。
    捄兵半楚潍半沙，从初龙且闻信怯。
    鸿沟天下已横分，谈笑重来卷楚氛。
    但以怯名终得羽，谁为孔费两将军。

王安石　韩信
    贫贱侵凌富贵骄，功名无复在刍荛。
    将军北面师降虏，此事人间久寂寥。

王安石　韩子
    纷纷易尽百年身，举世何人识道真。
    力去陈言夸末俗，可怜无补费精神。

王安石　汉文帝
    轻刑死人众，丧短生者偷。
    仁者自此薄，哀哉不能谋。
    露台惜百金，灞陵无高丘。
    浅恩施一时，长患被九州。

王安石　汉武
    壮士悲歌出寒频，中原萧瑟半无人。
    君王不负长陵约，直欲功成赏汉臣。

王安石　杭州呈胜之
    游观须知此地佳，纷纷人物敌京华。
    林峦腊雪千家水，城郭春风二月花。
    彩舫笙箫吹落日，画楼灯烛映残霞。
    如君援笔直摹写，寄与尘埃北客夸。

王安石　杭州望湖楼回马上作呈玉汝乐道
    水光山气碧浮浮，落日将归又少留。
    从此只应长入梦，梦中还与故人游。

王安石　杭州修广师法喜堂
    浮屠之法与世殊，洗涤万事求空虚。
    师心以此不挂物，一堂收身自有余。
    堂阴置石双嵽嵲，石脚立竹青扶疏。
    一来已觉肝胆豁，况乃宴坐穷朝晡。
    忆初救时勇自许，壮大看俗尤崎岖。
    丰车肥马载豪杰，少得志愿多忧虞。
    始知进退各有理，造次未可分贤愚。
    会将筑室返耕钓，相与此处吟山湖。

王安石　何处难忘酒二首
    何处难忘酒，英雄失志秋。
    庙堂生莽卓，岩谷死伊周。
    赋敛中原困，干戈四海愁。
    此时无一盏，难遣壮图休。

王安石　何处难忘酒二首
    何处难忘酒，君臣会合时。
    深堂拱尧舜，密席坐皋夔。
    和气袭万物，欢声连四夷。
    此时无一盏，真负鹿鸣诗。

王安石　和蔡副枢贺平戎庆捷
    城郭名王据两陲，军前一日送降旗。
    羌兵自此无传箭，汉甲如今不解累。
    幕府上功联旧伐，朝廷称庆具新仪。
    周家道泰西戎喙，还见诗人咏串夷。

王安石　和蔡枢密孟夏旦日西府书事
    宫阙初晴气象饶，宝车攒毂会东朝。
    重轮庆自离明後，内壤阴随解泽消。
    赐篚外廷纷锦绣，燕庖中禁续薪樵。
    联翩入贺知君意，咫尺威颜不隔霄。

王安石　和陈辅秀才金陵书事
    南郭先生比鷾鸸，年年过我未愆期。
    休论玉谢当时事，大抵乌衣只旧时。

王安石　和冲卿雪诗并示持国
    地卷江海浮，天吹河汉涌。
    北风散作花，巧丽世无种。
    霾昏得照曜，尘滓归掩拥。
    荒林无空枝，幽瓦有高陇。
    分才一毛细，聚或千钧重。
    飞扬窥已眩，摧压听还凶。
    渔舟平系舷，樵屩没归踵。
    空令物象莹，岂兔川涂雍。
    争光姮娥妒，失色羲和恐。
    赖逢阳气蒸，转作水波溶。
    舞庭称贺严，扫路传呼宠。
    冲游谢壮少，避卧甘闲冗。
    吴侯绝俗唱，韩子当敌勇。
    胜负观两豪，吾衰但阴拱。

王安石　和崔公度家风琴八首
    屋山终日信飘飘，似与幽人破寂寥。
    为有机心须强聒，直教悬解始声消。

王安石　和崔公度家风琴八首
    帘幕无风起泬寥，谁悲精铁任飘飘。
    随商应角知无意，不待歌成韵已消。

王安石　和崔公度家风琴八首
    万物能鸣为不平，世间歌哭两营营。
    君知此物心何欲，自信天机自有声。

王安石　和崔公度家风琴八首
    风铁相敲固可鸣，朔兵行夜响行营。
    如何清世容高卧，翻作幽窗枕上声。

王安石　和崔公度家风琴八首
    南风屋角响萧萧，白日帘垂坐寂寥。
    爱此宫商有真意，与君倾耳尽今朝。

王安石　和崔公度家风琴八首
    风来风去岂尝要，随分铿锵与寂寥。
    不似人间古锺磬，从来文饰到今朝。

王安石　和崔公度家风琴八首
    系身高处本无心，万窍鸣时有玉音。
    欲作镆耶为物使，知君能笑不祥金。

王安石　和崔公度家风琴八首
    疏铁檐间挂作琴，清风才到遽成音。
    伊人欲问无真意，向道从来不博金。

王安石　和甫如京师微之置酒
    季子将北征，貂裘解亭皋。
    使君拥鸣驺，出饯载酒醪。
    作诗宠行色，坐客多贤豪。
    信知大夫才，能赋在登高。
    陟屺忧未已，强歌反哀号。
    问言归何时，逮此冬风饕。
    川涂良阻修，箠辔慎所操。
    黄屋初启圣，万灵归一陶。
    询谋及疏贱，拔取皆时髦。
    往矣果有合，可辞州县劳。

王安石　和耿天骘同游定林
    道人深闭门，二客来不速。
    摄衣负朝暄，一笑皆捧腹。
    逍遥烟中策，放浪尘外躅。
    晤言或世闻，谁谓非绝俗。

王安石　和耿天骘以竹冠见赠四首
    竹根殊胜竹皮冠，欲著先须短发乾。
    要使山林人共见，不持方帽御风寒。

王安石　和耿天骘以竹冠见赠四首
    无物堪持比此冠，竹皮柔胆谷皮乾。
    故人恋恋绨袍意，岂为哀怜范叔寒。

王安石　和耿天骘以竹冠见赠四首
    玉润金明信好冠，错刀剜出藓纹乾。
    不忘君惠常加首，要使欢盟未可寒。
    
    
王安石　和耿天骘以竹冠见赠四首
    冠工新意斲檀栾，雾卷云焌久未乾。
    遗我山林真自称，何须貂暖配金寒。

王安石　和公辟转运江西
    江西一节铸黄金，最慰章滨父老心。
    长孺向来真强予，次公今不异重临。
    余风尚有欢谣在，陈迹非无胜事寻。
    豫想新诗能寄我，十年华省故情深。

王安石　和郭公甫
    且欲相邀卧看山，扁舟自可送君还。
    留连城郭今如此，知复何时伴我闲。

王安石　和惠思波上鸥
    翩翩白凫鸥，泛泛水中游。
    西来久不见，梦想在沧洲。

王安石　和惠思岁二日二绝
