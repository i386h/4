<!-- { "loadSidebar": true } -->
    抽身龙伯国，著脚鬼门关。
    每每经从处，皇皇巑阻閒。
    不支生所忽，有立出于艰。
    顺境成人少，天初不是悭。

曾丰　渡海谒两伏波将军祠
    长安百二汉山何，更遣南征两伏波。
    自计有何饶社稷，相寻无已枉干戈。
    一时夸大心难制，千载英雄迹未磨。
    逐客乞灵几前辈，丰碑费我小摩挲。

曾丰　端午家集二首
    自我生壬戌，于今到戊申。
    殊无送端午，独不负嘉辰。
    裹签金膏冻，糜蒲玉屑匀。
    未能全免俗，杯酒飨家人。

曾丰　端午家集二首
    戏缠朱彩索，争带赤灵符。
    踏草仍悬艾，包菰更结芦。
    都还痴子弟，半出骏僮奴。
    老病无他好，惟餐玉术蒲。

曾丰　端月上浣
    玄冬连日太阴凝，酝酿开年满意晴。
    槁植惊春荣意动，孤飞触暖偶情生。
    心无外慕溪南牧，眼不旁观陇上耕。
    桀溺长沮渠辈是，休教知我为将迎。

曾丰　二十年前与曾恭仲为忘年之交岁辛亥值便赋长韵寄似
    孔欲华颠祢妙龄，忘年不足更忘形。
    弟兄偏是子眉白，朋友独于吾眼青。
    心若互驰常鉴寐，迹如相避各云萍。
    十年功已到千古，何日酣看又饫听。

曾丰　二月三日至芗山寺刘薰卿在焉
    置身松下莫忘尘，况在松之上置身。
    荒垒中盘平卧斗，澄江外抱曲拖绅。
    春熙天色如初醉，烟肃山容若半颦。
    晋郡犹余晋时事，幽人疑是避秦人。

曾丰　方罹残热忽值新凉喜而赋反悲秋
    晴宵如浸昼如蒸，变气知从激处生。
    风不相饶乘木败，火犹自负与金争。
    纖阿洗月为纯白，少皞澄天作太清。
    宋玉所悲吾所喜，长哦聊复发秋声。

曾丰　方稚川恕斋五绝
    求仁亦多途，取近惟一路。
    内恕以及人，知君用心处。

曾丰　方稚川恕斋五绝
    安宅旷弗居，浪自分彼己。
    傥由恕门归，天下一人耳。

曾丰　方稚川恕斋五绝
    此道固非浅，圣门两三人。
    佳名长在眼，无实勿为宾。

曾丰　方稚川恕斋五绝
    一心贯群伦，乃是吾祖事。
    耳孙不绳武，愧子两大字。

曾丰　方稚川恕斋五绝
    视后而著鞭，书此以自儆。
    一言行终身，要处君已领。

曾丰　飞蓬自解
    有底重安土，若为轻徇流。
    羞随草木腐，乐与汗漫游。
    凡是性如水，固然生若浮。
    勿嗤吾潦倒，天地海之沤。

曾丰　奉解水石纷
    江深寂无声，旁岸时虢虢。
    推篷细听之，乃是石间滴。
    固知水之鸣，多出石之激。
    如何厌喧人，罪水不罪石。
    吾在水石间，雅性虽嗜默。
    鸣非吾敢嫌，激非吾敢责。
    奉解水石纷，两各适其适。

曾丰　伏波庙
    古庙秋深栗叶红，绿沉金鏁尚英风。
    鹄书示子今来少，谁似当年矍铄翁。

曾丰　复用前韵呈黄教授
    程子轲而下，韩公汉以还。
    彼非孤所上，人莫夺其间。
    死后虚名满，生前实效悭。
    始吾谋向背，其决不胜艰。

曾丰　复用前韵呈黄教授
    有底杜陵语，不惊人不休。
    笔端非外铄，胸次有天游。
    自发人三叹，而销我四愁。
    忘其舒若疾，何适不犹犹。

曾丰　赴广东漕属有感
    草木归根稳，昆虫入蛰深。
    若为吾自觉，犹与世相寻。
    江月幽人态，松风大雅音。
    红尘任相衮，终不点初心。

曾丰　赴广过赣呈留主管王提干
    世味不分甘与苦，吾年未老已先尝。
    炉边醉后暖生睡，雪里饥余寒欲僵。
    出处任缘常梦好，陆沉随分自心凉。
    经过少叙江山旧，鱼鸟多情尚未忘。

曾丰　赴晋康有感
    辟书未上意踌躇，蛮障无望车骑都。
    允矣曲从人怂惥，往哉聊避鬼揶揄。
    来鸿告至其欺我，去雁辞行盖启予。
    南骥厌嘶自怀土，东思初不待莼鲈。

曾丰　赴琼州次大蓼滩风雨交作寒未艾也其势欲雪
    仆仆漫郎踪迹孤，星星迂叟发毛疏。
    三千里外辞乡后，十八滩前问宿初。
    山未容云思底丽，风犹与雪议权舆。
    有蒲团在不能享，吾策从初悔读书，

曾丰　赴琼州次大蓼滩风雨交作寒未艾也其势欲雪
    挈家随牒一阳初，视险如夷舟当车。
    赣石罅中渔路寝，楚天包处燕蘧庐。
    木无弃本藏于密，江不辞流受以虚。
    万物外吾诗者少，惜乎南燕久归欤。

曾丰　富阳陈大夫遣二吏抄俚文用写道寓于文之意还以请益
    道固无方实以书，要于书悟道之虚。
    雷风水火易经始，草木鱼虫诗绪余。
    万理所归为宝藏，一真之外是蘧庐。
    俚编道欲相磋切，不道亡筌自得鱼。

曾丰　赋马漕桂岩
    岱舆山峨东海头，招摇山峨西海陬。
    两山相望几万里，月桂满巅花长秋。
    罗浮山峨南海岸，道取东西盖其半。
    衔种非资化鹤功，谁其有力移此粲。
    广东使者富民侯，函丈虽褊余清幽。
    眼前开辟一混沌，墙角峥嵘小罗浮。
    侯睨罗浮吞八九，摩挲缩地挟山手。
    雷霆骤下震以惊，趂屭争前负而走。
    罗浮故与蓬莱连，蓬莱新与罗浮迁。
    琼瑶古木叶覆地，玗珠老树枝参天。
    花环实娜涵沆瀣，天上那知在鳌背。
    炎州寝作广寒宫，鲍肆薰为香积界。
    元戎在字蟠蛟蚢，扁椠为侯揭殊尤。
    一丽山氏一苍颉，幸自同与造化游，
    何当同与造物休。

曾丰　赋梅三篇
    万物丛中要独行，荣枯不爱与时争。
    翛翛水性云情重，栩栩仙风道骨轻。
    饭颗一时工部瘦，首阳千古伯夷清。
    未言鼎鼐功犹在，虽竟无功也有名。

曾丰　赋梅三篇
    作意偷春破队行，横翔捷出不容争。
    窗前纳月神光白，水上乘风縠漏轻。
    违物行归廉士洁，傲时身中圣人清。
    赏音不遇林和靖，也是花经第一名。

曾丰　赋梅三篇
    素妃勇作探春行，红紫踌躇不及争。
    万物莫移天性淡，一毫无累世缘轻。
    雪霜得伴成三白，松竹为群免独清。
    中压群芳外相混，有名常处以无名。

曾丰　赋桃李花
    盘根玉岭气形全，擢秀霜林雨露偏。
    倾国笑容斜媚日，恼人香气上薰天。
    禅僧悟道疑为佛，渔父迷途似得仙。
    印可几人成白业，自身宁久垫尘缘。

曾丰　赋桃李花
    春风已畅上林枝，况得连朝雨发挥。
    越女娇红纯任白，杨妃懲瘦少教肥。
    微风远送难言意，乱蝶潜生不肖机。
    本是钟山瀛渚骨，犹容蜕浊刺空飞。

曾丰　改秩注县西归过上饶见太守同年莫郎中
    集英殿前始相识，公已策名上通籍。
    银章朱绂烂映身，铄我青前黯无色。
    上饶城里重相望，公已厌直辞周行。
    皂盖朱幡炯当眼，铄我墨绶昏无光。
    浪说同年兄若弟，升沉不翅云泥异。
    分疏胡越敢寻盟，义重丘山肯忘势。
    一麾初守虎头州，差池不及从之游。
    仅收刘公一尺纸，堪比汉家千户侯。
    鸦青今袭陈腐语，持以扫门应勿阻。
    远园要觅进德方，近效仍求为县谱。

曾丰　感梅有作
    浪尔逢时早，终然受命孤。
    性便行所独，物忌与之俱。
    巢许耳难浼，夷齐肠莫污。
    十分要相称，太素可为徒。

曾丰　赣东江
    兀坐顺流中，吾归与便逢。
    窑家俱瓦汲，滩户半机舂。
    橹作伤春响，山为媚客客。
    江鸥凝不动，识我旧行踪。

曾丰　赣县向宰座上见绿萼梅主簿程开老相勉赋诗
    素与百花少相谐，醉眼时为梅一开。
    岭南岭北几十种，人所常见非奇瑰。
    中有孤根别风骨，白金镂盏玻璃台。
    白华红萼虽倾国，便恐红非本来色。
    逃绿归绿未到真，与真相近亦天德。
    化工厌驳会还纯，华萼并教同一白。

曾丰　高德成访予义宁留久之告归赋两长韵
    经史百家书挂眼，唐虞三代事蟠胸。
    不孤父祖余良贵，犹累妻儿一素封。
    贤者大凡先锄{左金右吾}，贵人强半晚遭逢。
    况余先庆未曾报，天意初违后必从。

曾丰　高德成访予义宁留久之告归赋两长韵
    足轻横桂易潇湘，背负唐瓢李贺臧。
    何者江山非痛快，孰云杖屦是乾忙。
    马迁南历靡遗记，陆贾北归元俭装。
    徒折梅花寄消息，家人眉岂不空黄。

曾丰　阁皂山道士晏时中过我南浦久之告归三首
    忘家未足更忘形，散客孤云迹不停。
    三楚江山心未饱，七闽泉石眼初醒。

曾丰　阁皂山道士晏时中过我南浦久之告归三首
    孟阳风月小弥明，犹子于今有典刑。
    已得旌阳传道妙，犹从彭泽乞诗灵。

曾丰　阁皂山道士晏时中过我南浦久之告归三首
    客里相逢天一涯，吾归未得羡君回。
    闽山荔子量分去，庾岭梅花剩寄来。

曾丰　庚戌长至稚子杓觅诗赋一篇警之
    芒芒草色木方枯，泱泱乾坤气又嘘。
    凋岁似吾华发后，稚阳如子妙龄初。
    冬寒乍热宜磨墨，日短初长好读书。
    一字未之曾究竟，百年何才是权舆。

曾丰　庚戌冬乘浣隙谒西林寺渐老二首
    下走长呵道，前驱疾唤航。
    足赢黏履淖，头羡飍巾霜。
    涧浅桥梁废，村深道路荒。
    不图为政暇，犹为看山忙。

曾丰　庚戌冬乘浣隙谒西林寺渐老二首
    传衣今北秀，驻锡小西林。
    握手鼎相别，敲门踵见寻。
    温颜尘外礼，软语法中音。
    从此利名垢，那容点我降，

