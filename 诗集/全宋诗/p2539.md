<!-- { "loadSidebar": true } -->
舒岳祥　题周梅所藏小景画卷
    小鸭鸦乌烟柳坡，鵁鶄属玉满晴莎。
    惠崇不作大年死，惆怅江湖春水多。

舒岳祥　天门山
    烟树连天远，渔樵两地分。
    仙舟沧海路，僧锡石桥云。
    落日人行少，空村犬吠闻。
    谁知隐沦者，绝迹在人群。

舒岳祥　天门杂咏
    棋寻五老智识长，茶煮八公肌骨仙。
    应是青牛遗旧迹，不知白鹿去何年。

舒岳祥　田公姥词
    田公布衣五尺长，田姥角冠八寸强。
    平生布施不造殃，教养儿孙耕与桑。
    田公姥，生为农家夫与妇。
    寿考百年作田祖，岁岁田头管风雨。
    春三秋九享鸡豚，环珓神灵如对语。
    田公姥，听侬歌，
    看侬舞。使我仓有秔，
    使我庾有稌，使我囷有黍。
    使我富牛羊，千斯牸兮百斯牯。
    田公姥，侬肴芬芬兮侬酒湑湑，
    官税既输兮公役不烦。男不为人驱，
    女不为伧妇，读书识字应门户。

舒岳祥　田家即事
    饱暖无他事，天心亦易回。
    缫车翻急瀑，麦磨响轻雷。
    履辟行泥笋，衣蒸过雨梅。
    荒村断鱼肉，随兴酌出杯。

舒岳祥　田家纪事
    蒙蒙土雾连三日，父老传经十七年。
    蚕月人家多忌讳，麦秋时候好安眠。
    桑鸠逐妇应嫌雨，社燕依人不避烟。
    短策绿阴新似沃，顷筐朱实写来圆。

舒岳祥　田舍偶忆菖蒲
    山窗偶闲静，无事忆菖蒲。
    怪石磨剑脊，西风拂虎须。
    性贞偏爱洁，节劲固应癯。
    何日新书室，清泉手自{奭
    右斗}。

舒岳祥　停云诗
    我怀同人，如暵望雨。
    天地崩裂，干戈间阻。
    陈编孤哦，槁梧自抚。
    思而不见，援桂延伫。

舒岳祥　停云诗
    千山月白，露气蒙蒙。
    四顾戃慌，素霭成江。
    飞萝扫屋，悬泉挂窗。
    之子不至，世孰吾从。

舒岳祥　停云诗
    小园宛宛，水木鲜荣。
    子念及此，我宁忘情。
    曩岁中都，我归子征。
    以子出处，用观我生。

舒岳祥　停云诗
    俯仰换世，昨梦蚁柯。
    故交零落，屈指无多。
    孔时尹任，夷清惠和。
    各言尔志，夫也如何。

舒岳祥　同正仲赋趙桐彩蝶
    守著趙桐不为香，翩如凤子往来忙。
    徘徊最爱真红色，摇曳偏垂五彩裳。
    宁号孟蝉随鬓袅，莫为鬼蝶幻身藏。
    惜花却似诗从性，日舞中间夜宿房。

舒岳祥　同正仲赋凤仙花
    本爱真红一种奇，后来紫白自繁滋。
    青冠轻举真仙子，彩羽来仪瑞凤儿。
    石竹通家分异样，园葵附谱亦多姿。
    莫嫌性急难撄触，我以为规胜佩韦。

舒岳祥　桐
    峄阳浑璞凯风心，此是姚虞膝上琴。
    我有全琴元不斲，时携枕簟卧清阴。

舒岳祥　桐乳
    桐乳深藏鸟，苔花暗语虫。
    谁能借修竹，为我宿清风。

舒岳祥　铜雀瓦砚
    摩挲岁久马肝死，洗涤尘开鹹眼鲜。
    铜雀何人收废瓦，铭文犹记建安年。

舒岳祥　退之谓以鸟鸣春往往为以夏鸣耳古人麦黄韵鹂庚之句乃真知时山斋静
    麦熟即快活，汝不食麦空饶舌。
    前时斗粟银百星，老农无银色菜青。
    此鸟年年啄草子，今年草根救人死。
    鸟无所食饥奈何，见人食麦喜且歌。
    催人锻磨尤殷勤，前身恐是老农身。
    大麦炊糍先祭祖，小麦作饼赛田神。
    姊捉麦，姊捉麦，
    姊娣相随筐有获。田间滞穟纵复横，
    伛偻东阡与西陌。婆饼焦，
    断消息。而今麦熟婆当还，
    莫忧饼焦儿不食。脱布裦，
    村村雨满田无路，平生不惯著新衣，
    两腿泥深逐牛步。脱破袍，
    与郎裁衫两髀高。田头赫日曬额焦，
    脱衣挂树踏桔槔。画眉叫，
    画眉叫，抹截梳装趁炊早。
    夫妇如宾有古风，乌头白颊宜相好。
    上堂问讯白头翁，蚤晚寒温候不同。
    善事阿姑姑不恶，粗茶淡饭是家风。
    提葫芦，沽美酒，
    布帘书字邻家有。沽来行馌望田头，
    先酌翁瓯奉姑舅。不学前村百舌儿，
    说非说是摇花柳。不学桑间鸠妇相勃磎，
    天阴逐去晴归来。大妇偷，
    我费偷，辨说贡直令侬羞。
    浅铺薄遍煮苋汁，二升麦饼鹘突流。
    爷饭饭，奉亲约已渠非讪。
    谁倚阑干十二红，鲜鲜翠碧乱芳丛。
    烛烧花蜡夜嫌短，词斲锦囊尊不空。
    此事有分求不得，不积压归去从耕农。

舒岳祥　挽爱山李德夫
    不为时新刺绣纹，鹄袍鹤发自相北。
    襄阳须有汉耆旧，彭泽终为晋隐沦。
    往往名场跻后辈，时时相衮问斯人。
    如今天道平如概，得失荣枯一幻尘。

舒岳祥　挽董知镇
    曾行栲源路，相访竹溪频。
    事帝清心理，於人笑面春。
    升堂惊挂影，下榻忆延宾。
    风雪深尊夜，梅花满座茵。

舒岳祥　晚出
    数树远烟藏枣栗，半村疏雨下牛羊。
    诗人过眼助成句，吟罢不知归路长。

舒岳祥　晚晴
    九十日春长雨雪，喜君今日咏新晴。
    绿阴四面招人坐，芳草前头试我行。
    少驻飞花终有别，爱听啼鸟忽无声。
    东坡已作秋阳赋，欲赋春阳恨未成。

舒岳祥　晚易斋
    百年客鬓双白，四海春风一青。
    百舌枝头分村，黄鹂叶底丁宁。

舒岳祥　晚易斋
    泳道东湖联句，正仲篆畦和篇。
    半世清风朗月，十年闷雨愁烟。

舒岳祥　往时予有湖湘之游同年黄东发提举以清江楮衾赠别藏之四年矣山房夜
    我昔向湘潭，故人贻我别。
    珍於锦鲸赠，未数绨袍脱。
    温如阳春曦，白似腊天雪。
    香收禅榻云，光映书斋月。
    政尔独眠佳，毋使恶卧裂。
    阴寒不内侵，和气无外泄。
    自从离乱来，袍{媪女换衤}罄攘夺。
    惟此寄僧房，与书俱不灭。
    我本生蠹鱼，自爱纸中裕。
    宛如蚕作茧，蛾吐眉眼出。
    夜来实肃霜，子美衾如铁。
    忽忆此青毡，覆我俭且洁。
    中有布衾铭，此铭无冷热。

舒岳祥　为胡后山提干咏南麓古松
    志在千寻上，根蟠十里间。
    不除当路树，为作对门山。
    田近龙常见，枝低鹘可攀。
    向来戎马入，世故涉艰难。

舒岳祥　为昆石蒲苗删去焦叶戏成
    细雨幽窗晓露垂。雁苗昆石两相宜。
    老翁拔白知无用，且为昌蒲镊退髭。

舒岳祥　闻鸡早起
    钟扣星辰动，鸡号天地开。
    夜来新过雨，行处旋生苔。
    白日一窗转，飞霜两鬓摧。
    劳生何所恋，只忆两三杯。

舒岳祥　闻鸠有作喜为晴兆也是日开霁又喜其占之有验再赋之以贻达善季辨天
    雨久成淫昏，新晴如改过。
    渐向东皋耕，还思北窗卧。
    昏眼喜天晴，观书惊学大。
    流泉出淈泥，轻风不场堁。
    归途未须忙，差谷聊避破。
    小园迟能来，早茶看落磨。

舒岳祥　闻禽献咏
    郭公莓熟郭公语，谢豹花开谢豹啼。
    万斛愁消一樽酒，庄生物理底须齐。

舒岳祥　闻霰
    卷幔江湖二十年，青山兀坐学枯禅。
    夜来雪急敲窗纸，忽忆吴江听此眠。

舒岳祥　闻鄞兵入仙居二首
    独岭斜阳笠，深溪夜雨灯。
    多忧未归客，万事不言僧。
    兵甲今如此，台明昔未曾。
    欲言徵敛数，天远有谁能。

舒岳祥　闻鄞兵入仙居二首
    细雨残阳外，孤村乱水中。
    饥年才半菽，白发听疏舂。
    世事何曾了，吾生会有穷。
    深衣敛形日，差我一枝筇。

舒岳祥　闻有海船入鄞作诗附寄正仲
    华馆多髯客，深山短发翁。
    钟声更点外，萤焰烧痕中。
    春日同倾酒，寒溪数过鸿。
    天门通海路，诗寄鄮城东。

舒岳祥　问信
    凤栖老子近何如，骨格崚嶒久病余。
    新酒得时招近局，小楼无事忆亡书。
    眼昏长道青灯暗，头痒空将短发梳。
    昨夜西风吹海动，磨刀准拟脍鲈鱼。

舒岳祥　问信红梅二章
    花到红梅真有韵，人生白发未宜愁。
    只须竟就花前醉，如此风流不外学。

舒岳祥　问信红梅二章
    冻白千林须雪重，暖红一点着春多。
    哑驴瘦策平皋去，如此风流奈老何。

舒岳祥　乌盐角行
    山中一种乌盐树，剥皮为角开春路。
    牧童把去上牛吹，烟草茫茫没远陂。
    一声两声兮桑青柘绿，三声四声兮麦绽秧肥。
    山花如火遮眉目，吹此田家太平曲。
    三年不听此曲声，劂却地皮人痛哭。
    
    
舒岳祥　无题
    堕马乌支懒画眉，博山宿火翠烟微。
    绿窗不妇香尘护，暖日青虫化蝶飞。

舒岳祥　无题
    江山有恨非吾土，花鸟相逢故恼翁。
    百岁唯余二十五，一春强半又成空。

舒岳祥　无题
    豩草鸭头相间绿，山榴雉颊一时红。
    白鸥飞起无寻处，衮入梨花柳絮中。

舒岳祥　无题
    宇宙千年更帝霸，春秋万世正乾坤。
    阴阳定位纲常立，於此推寻见本原。

舒岳祥　无题
    杏花寒气退三舍，柳絮春光减二分。
    帘外游丝飞冉冉，窗间野马走纷纷。

舒岳祥　无题
    绿树阴中春雨过，乳鸦声里晓寒生。
    纸衾木枕清如水，暗想山城又杀更。

舒岳祥　无题
    清江似酒能迷客，绿酒如江不醉人。
    似酒似江俱莫问，伤心最是艳阳春。

舒岳祥　无题
    欲问醉乡过睡乡，两乡相接两相忘。
