<!-- { "loadSidebar": true } -->
    宜晴宜雨不俱得，望岁未免劳此心。

陈造　田家谣
    麦上场，蚕出筐，
    此时只有田家忙。半月天晴一夜雨，
    前日麦地皆青秧。阴晴随意古难得，
    妇后夫先各努力。倏凉骤暖纎易蛾，
    大妇络丝中妇织。中妇辍闲事铅华，
    不比大妇能忧家。饭熟何曾趁时吃，
    辛苦仅得蚕事毕。小妇初嫁当少宽，
    令伴阿姑顽过日。明年原得如今年，
    剩贮二麦饶丝绕。小妇莫辞担上肩，
    却放大妇常姑前。

陈造　頫江楼分韵得春字
    子政文笔劲，武陵豪气振。
    高骞霄汉步，分占燕莺春。
    造化归吟思，樽罍著散人。
    芳时好宾主，载酒未妨频。

陈造　厅事落成致语口号
    向晚帘栊上玉钩，县人应指小瀛洲。
    龙兰烟外调宫羽，罗绮香中拥献酬。
    百祀规模新庄观，一时文武极风流。
    月明鼓吹烦重赋，终恐清新愧少游。

陈造　听政
    为政贵中和，偏徇古无取。
    无心斯善应，奸誉乃其蠹。
    柰何闻见间，往往用心误。
    扶弱抑其强，古或垂此誉。
    世异俗且殊，处今犹徇故。
    曲直本不昧，强弱岂所据。
    君子不此恤，情伪溷丹素。
    富室被剥杒，日有贫窭虑。
    士夫受加陵，悔不齿编户。
    赢弊取必胜，玉色吞气去。
    不知世富室，如母子所怙。
    不知意定向，未语机已露。
    传继用一律，抱冤莫赴愬。
    用是致和气，南首问燕路。

陈造　同陈宰黄簿游灵山八首宰云吾辈可谓忙里偷闲苦中作乐以八字为韵
    浮天大江白，发地群山苍。
    江山环挹处，一鹫栖宝坊。
    偶从红尘中，与客分僧床。
    却窥红尘底，纷作磨蚁忙。

陈造　同陈宰黄簿游灵山八首宰云吾辈可谓忙里偷闲苦中作乐以八字为韵
    精庐两牛鸣，欲往辄复止。
    山灵应笑人，砽砽簿书里。
    清辰陪诗翁，俗态方一洗。
    但恐烦移文，松桧负余耻。

陈造　同陈宰黄簿游灵山八首宰云吾辈可谓忙里偷闲苦中作乐以八字为韵
    令尹拯济功，在处腾歌讴。
    悠然伊洛意，副此招提游。
    一笑倥偬余，政以先民忧。
    虽怀蔡侯静，不作赵孟偷。

陈造　同陈宰黄簿游灵山八首宰云吾辈可谓忙里偷闲苦中作乐以八字为韵
    我虽裹章服，雅意耕宽闲。
    著貂可采药，拄笏或看山。
    白头敲榜地，兹游破天悭。
    有兴聊可歌，睡语不受删。

陈造　同陈宰黄簿游灵山八首宰云吾辈可谓忙里偷闲苦中作乐以八字为韵
    枕流未云清，食蘖不言苦。
    老禅家翠微，风壑啸一虎。
    碧眼照人天，金地漂花雨。
    千偈弹指顷，竟亦无剩语。

陈造　同陈宰黄簿游灵山八首宰云吾辈可谓忙里偷闲苦中作乐以八字为韵
    名山吾敢忘，独往兴易穷。
    胜游得胜士，杖屦凛生风。
    表表益者友，当求古人中。
    今世羽凿齿，前身黄石公。

陈造　同陈宰黄簿游灵山八首宰云吾辈可谓忙里偷闲苦中作乐以八字为韵
    一代无为翁，雅志属丘壑。
    至今玉雪句，为山镇不若。
    生平嵇生龙，何时令威鹤。
    吊古但三叹，九原如可作。

陈造　同陈宰黄簿游灵山八首宰云吾辈可谓忙里偷闲苦中作乐以八字为韵
    吾侪自由身，声利为缠索。
    不有山林幽，何以宽此缚。
    熏炉仍茗碗，钩窗共盘礴。
    何必睹史天，是中差可乐。

陈造　同高叔不愚如晦饮再次韵二首
    诗老掀髯吟掉头，红妆间坐眼波秋。
    快倾良夕如渑酒，宛是当时锁燕楼。
    想有痚帘窥白下，可无急鼓衮伊州。
    凭君更晚刘师命，宽破三年烂漫游。

陈造　同高叔不愚如晦饮再次韵二首
    珠帘深里按金丝，幻出扬州杜牧诗。
    共引玻璃扶窈窕，更烦侧理写环奇。
    一欢有约能如原，四者求并每后时。
    却念少陵从郑老，得钱沽酒话襟期。

陈造　同沈守劝农十首
    谁似青君用岁华，遍分春色到幽遐。
    房陵远近山千叠，到处东风到处花。

陈造　同沈守劝农十首
    门横石濑漱潺湲，两两人家柳映门。
    花影滟红山影碧，客行疑到武陵原。

陈造　同沈守劝农十首
    行遍西阡更北村，檀栾处处绿梢云。
    官身未敢山间宿，可得排门谒此君。

陈造　同沈守劝农十首
    共扶翁媪看行轩，亦有娉婷立道边。
    侵鬓黛眉唇浅注，铅珰匀莹茜裙鲜。

陈造　同沈守劝农十首
    沉炷茶铛且翠微，归轩何惜小逶迤。
    晴天璧月今宵好，待得金波泛夜时。

陈造　同沈守劝农十首
    红旆朱辬得暂陪，蜘非为踏春来。
    即今归马班如意，定被山花野鸟猜。

陈造　同沈守劝农十首
    林花断续碧溪长，好在冰奁照靓妆。
    泛腻流膏知远近，未妨粉水更添香。

陈造　同沈守劝农十首
    病来止酒似渊明，潘岳归田赋已成。
    布谷催耕如见谂，提壶劝醉更多情。

陈造　同沈守劝农十首
    抖擞平时簿领尘，偷闲来作看花人。
    从今日作花间去，已费今年一半春。

陈造　同沈守劝农十首
    露粉烟香细孰何，荆扉竹径喜经过。
    阳和若作留连计，谁遣飞红扫更多。

陈造　同徐吕二子游西湖复次前韵五首
    老去胡宜誓酒卮，兴来破戒为君持。
    自今排日花羊醉，报答春光已后时。

陈造　同徐吕二子游西湖复次前韵五首
    林仙金骨閟丘墟，松自萧森鹤自孤。
    灵魄在天联傅说，遗书落世仰潜天。

陈造　同徐吕二子游西湖复次前韵五首
    仙祠佛舍碧山边，扶路逢人有醉颠。
    火急向渠分此乐，徐郎多病我衰年。

陈造　同徐吕二子游西湖复次前韵五首
    酴釄芍药借春回，似解商量陆续开。
    安得玄霜著花骨，不教容易染苍苔。

陈造　同徐吕二子游西湖复次前韵五首
    天分天上灵河水，围作钱塘千顷湖。
    未有风亭花月观，已夸胜境世间无。

陈造　铜官道中二首
    人家自沦新茗，山路行冲翠岚。
    今日供人行李，向来梦里江南。

陈造　铜官道中二首
    尽日巉岩峻陟，有时罢亚横陈。
    看云不妨拄笏，耦耕定自知津。

陈造　托人卖马二首
    伴我山城惯巑巇，长因马健感吾衰。
    三年粗了痴儿事，并日犹嗟灶妇炊。
    会见千金市龙种，可能一笑换蛾眉。
    还家劣有枯籰在，神驾尻轮得自欺。

陈造　托人卖马二首
    闲人徐步觉优游，马似羞贫意不留。
    久厌短衣随射虎，更怜匣剑佩耕牛。
    楚山好处聊双屩，淮水生时办一舟。
    如子长才当柄用，伫看干旆拥鸣驺。

陈造　挽章
    隐操人将处士看，宁知器业自槃槃。
    襄阳耆旧今馀几，儒馆先生定莫攀。
    元亮归来犹责子，德公老去竟无官。
    子孙忠孝联三绶，说似前人合厚颜。

陈造　挽章
    少微前夕欲无光，白首俄传地下郎。
    一代衣冠郭太宅，百年文物郑公乡。
    松烟黯惨空黄壤，芝检纷纶漫紫囊。
    人过新阡应下马，不论知识涕滂浪。

陈造　晚饭商卿家
    我似长松久卧沙，迄今谏鼓梦犹挝。
    倚消愁斛人如玉，欲近书签眼有花。
    投老无庸尚强聒，过君每肯具柔嘉。
    婪酣得饱行摩腹，不省饥号有莫鸦。

陈造　汪叔量白酒
    妙诀何年受异人，酿成珍齐只逡巡。
    端忧肯念霜髯客，取醉时分玉色春。
    簄处想如君德厚，饮来浑类我诗醇。
    借书问字渠须计，走马鸣鞭莫厌频。

陈造　王漕小燕玻璃分韵得路字
    去年客京华，酷暑不可度。
    时为冷泉登，税驾脱巾屦。
    风外杂佩鸣，松根一窦注。
    可闻不可挹，已足荡袢暑。
    朼来黄埃中，梦绕湖西路。
    宁知虎头侧，碧溜依绀宇。
    琤淙响琴筑，喷噀起霏雾。
    余润碧苔滋，照影红葵嫮。
    凉气濯毛骨，寒声到樽俎。
    况陪持斧翁，觞咏浣尘虑。
    坐著锦囊生，歌烦桃叶女。
    向来湖西亭，听泉渠须数。
    逼人洒清寒，如翁不雪句。
    更唤泉间龙，为霖下山去。

陈造　王逢原二首
    弱岁文推一代豪，诸公敛衽看颠毛。
    天於屈宋应为地，不放先生仆命骚。

陈造　王逢原二首
    文章俯睨汉唐馀，属思深湛到古初。
    正使玉楼须有记，忍令银笔嗣无书。

陈造　王母致语口号
    天仗凌晨拱未央，君王亲奉紫霞觞。
    社鸣当纪乾坤辟，筴授端知日月长。
    为祝尧龄辞翠水，闲留羲驭顿扶桑。
    儿家不上千秋鉴，自摘蟠桃寿圣皇。

陈造　王母致语口号
    曾燕瑶池到世间，祝尧今复驭青鸾。
    众真已送骈蕃瑞，万国同瞻咫尺颜。
    圣统有传尊北极，帝龄无尽等南山。
    儿家几许蟠桃熟，准拟年年荐露盘。

陈造　王秀才亦爱轩
    王郎一室天地中，客来有榻樽不空。
    奉亲一笑办能事，插架万轴收新功。
    男儿磊落四方志，况子郎罢方诗穷。
    亟书周庸赐汉第，可用容膝师陶翁。

陈造　望夫山
    亭亭碧山椒，依约凝黛立。
    何年荡子妇，登此望行役。
    君行断音信，妾恨无终极。
    坚城不磨灭，化作山上石。
    烟悲复云惨，仿佛见精魄。
    野花徒自好，江月为谁白。
    亦知江南与江北，红楼无处无倾国。
    妾身为石良不惜，君心为石那可得。

陈造　圩上
    小村山影里，山脚水明沙。
