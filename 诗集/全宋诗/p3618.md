<!-- { "loadSidebar": true } -->
    易变肯随南地橘，忘忧虚对北堂萱。
    回文信断衣香歇，犹忆章台走画辕。

杨亿　到郡满岁自遣
    迢递分符竹，因循度岁华。
    地将鲸海接，路与凤城赊。
    触石云频起，衔山日易斜。
    潮平聚渔市，木落见人家。
    吏隐偏知幸，民谣岂敢夸。
    无嫌勾漏僻，且得养丹砂。

杨亿　灯夕寄献内翰虢略公
    琼楼十二玉梯斜，干鹊南飞转斗车。
    有客郢中歌白雪，几人天上醉流霞。
    金吾缇骑章台陌，素女繁弦太帝家。
    秦痔未痊齐阁掩，梦回宫树已啼鸦。

杨亿　登楼
    危楼高百尺，手可摘星晨。
    不敢高声语，恐惊天下人。

杨亿　弟偁归乡
    吾家文雅占关西，五十年来桂两枝。
    突弁后生还可畏，籯金素业未应衰。
    江湖去为思鲈脍，雾雨还归养豹姿。
    摩厉词锋莫中辍，惊人专听一鸣时。

杨亿　弟伋归宁
    一夕西风木叶飞，长安久客念庭闱。
    去随塞雁衔臣远，归值家鸡啄黍肥。
    负郭生涯同季子，澄江诗景必玄晖。
    帝城紫陌多尘土，免化轻云白紵衣。

杨亿　弟伸归乡
    泽国思归咏采兰，束书携剑出长安。
    天涯朝暮倚门望，岁晏风霜行路难。
    闽岭夕岚乡树老，楚江寒浪客衣单。
    岩前旧勒移文处，到日重须拂藓看。

杨亿　弟僽归乡
    客儿诗思掩春塘，杖策来观上国光。
    举白万钱酤酒饮，杀青千卷买书藏。
    梁园绿簊将欹雪，楚岸苍葭已变霜。
    跃马还家那隔岁，预应干鹊报高堂。

杨亿　殿院卞侍郎赴淮南转运
    莎庭治行推尤异，梁苑声华占上流。
    早是都人避骢马，近陪计相运牙筹。
    东南转粟承新命，淮海扬旌到旧游。
    骑置非时陈密启，壶浆几处望行舟。
    黄金刻印大如斗，白简飞霜凛若秋。
    岁满功成来会課，多应便拜富人侯。

杨亿　丁集贤通判馀杭
    辽东羽客富仙材，仙殿飞觞接上台。
    便道归宁白苹渚，经时赐对柏梁台。
    里中驱弩先行路，膝下斑衣庆寿杯。
    明诏许令过别墅，不忧郡阁简书催。

杨亿　冬夕与诸公宴集贤梅学士西斋分得今夕何夕探得云字
    今夕知何夕，良交会以文。
    烛花寒旋落，漏滴远稀闻。
    酒面轻浮蚁，歌喉细遏云。
    明河光未没，候管气初分。
    玉笛梅花怨，金炉蕙草焚。
    唯愁曙光发，搔首欢离群。

杨亿　冬夜
    香街鼓绝暝烟深，簷近孤鈍射宿禽。
    露井银床霜气冷，琐窗珠网月华侵。
    初沉远籁闻疏漏，旋拂流尘抚素琴。
    坐久星河渐侵没，萧萧朔吹度平林。

杨亿　董给事知洪州
    豫章南国一都会，夕拜东臺最上流。
    捧诏暂辞青锁闼，携家便泛木兰舟。
    褰帷听讼民谣洽，解榻延宾主礼优。
    祇恐徵黄在朝暮，西山灵药未容求。

杨亿　董温其赴淮南幕
    岁晏梁园密雪飞，出关犹忆弃繻时。
    属韐正是從军乐，插羽那忧草檄迟。
    陪宴初筵挥玉柄，從游别墅聘金羁。
    祇因偏啖牛心炙，自此声名汉殿知。

杨亿　洞户
    洞户飞甍接绮寮，一春幽恨寄兰苕。
    书题枉是藏三岁，壶矢谁同赛百娇。
    水国风霜凋社橘，仙山云雾隔江潮。
    东城剑骑何曾出，祇为离愁髀肉销。

杨亿　洞溪庆道人归上都
    精庐宴坐十经秋，瓶钵近为千里游。
    又是浮杯过沦海，便应飞锡入皇州。
    弥天谈论降时彦，结社因缘背俗流。
    此去定知诸念息，祇除魂梦到东瓯。

杨亿　窦咏從淮阳军
    名题仙籍广寒宫，负羽從军意气雄。
    万石世家標国史，孔璋书檄愈头风。
    狂翻竹箭春波急，满酌榴花别酒空。
    腰佩吴鉤衣楚製，柳堤千里跃青驄。

杨亿　读史学白体
    易牙昔日曾蒸子，翁叔当年亦杀儿。
    史笔是非空自许，世情真伪后谁知。
    
    
杨亿　独怀
    独依青桐听鼓声，参旗应落上三更。
    凉风卷雨忽中断，明月背云还倒行。
    赖有清吟消意马，岂无美酒破愁城。
    是非人世何须较，方外吾师阮步兵。

杨亿　度支梁谏议请病告以诗寄之
    经旬不谒未央宫，宴坐将谁语笑同。
    蜀郡相如非避事，净名居士欲谈空。
    门前宾客窥行马，箧裹方书拾蠹虫。
    西省旧僚疏会面，顿惊鄙吝满胸中。

杨亿　范仪下第东归
    君住武夷乡，思归便促装。
    溪鳞丝缕细，园茗露牙香。
    雷火悲三上，金钱困一囊。
    长缨尘土满，会待濯沦浪。

杨亿　分得朝野多欢娱
    舦坏惊秋气，仓箱有岁储。
    梁园從臣颂，谢墅富人车。
    休沐新颁诏，珍符不绝书。
    天心游蠖瀋，民乐在华胥。
    击壤欢谣洽，凝脂密网除。
    行将封岱嶽，持橐奉金舆。

杨亿　奉和翰林诸公贺阁长李公领银台之什
    西汉公车主上章，官曹秘邃接明光。
    天书时草凤皇诏，边奏亲开赤白囊。
    咫尺青规频借筯，离披金蕊阻飞觞。
    瀛洲仙侣相期处，铜马门中白玉堂。

杨亿　奉和御製南郊礼毕五言六韵诗
    燔柴就陽位，烟燎达高穹。
    扫地鉶{左登右瓦}洁，严更鼓角雄。
    天心侔兑悦，皇泽比春融。
    帝享惟馨德，民苏解愠风。
    周郊四祭重，汉畤五祠同。
    灵贶昭玄感，神光望拜中。

杨亿　奉和御製南郊七言六韵诗
    洁斋恭己奉苍昮，报本园坛备物陈。
    酒缩楚茅三献毕，灰飞巓管一陽新，
    高空瑞气长随辇，永夕清霜暗湿巾。
    泰畤迎年严汉祀，六宗祈福盛虞禋。
    鸿恩涣汗霑穷发，睿藻昭回动紫宸。
    庶彙熙熙蒙帝力，徒知击壤傚尧民。

杨亿　奉和御製契丹出境将议回鑾五言六韵诗
    戎辂巡河右，天威讋鬼方。
    五营开细柳，三令凛飞霜。
    氛祲消千里，声名耀八荒。
    灵旗风助顺，黄道日呈祥。
    偃革边关静，回鑾海县康。
    欣陪從臣末，归跸奉高骧。

杨亿　奉和御製社日诗
    仙掌凌空沆瀣秋，大田多稼似云浮。
    天边霁景芙蓉阙，江上残芳杜若洲。
    东观群儒宣宴乐，南荆遗俗重嬉游。
    宸章忽降容瞻睹，疑是神龟负九畴。

杨亿　奉和御製喜降时雪七言四韵诗
    一夕香街布玉尘，檀乐劲节露贞筠。
    免园置酒皇欢洽，柏殿赓歌睿唱新。
    麦秀原田初望岁，花开苑树忽惊春。
    丰穰薦瑞民心悦，高下还随帝泽均。

杨亿　奉和御製中和
    佳节更春晦，长标令甲名。
    天渊摇绿浪，仙杏吐丹荣。
    连皷将惊蛰，高枝已变莺。
    云谣传下土，汉曲被新声。

杨亿　奉和御製重陽五七言诗
    宸居瑞霭重，阊阖正来风。
    憀慄惊秋气，丰穰美岁功。
    晓烟离菊嫩，宵露畹兰红，
    重九登高会，欢娱处处同。

杨亿　奉和御製重陽五七言诗
    民在华胥正乐康，高秋实雁指衡陽。
    蒹葭渐见凝清露，鶗鴂先惊歇众芳。
    节值登高真胜会，年逢大有是殊祥。
    宸心悦豫流新唱，星汉垂文示八方。

杨亿　福州古田宰李堪
    由来百里应华星，何况牛刀乍发硎。
    五柳不须轻印绶，七闽聊且访图经。
    雪天畅饮连浮白，海县抄书剩杀青。
    公暇好裁封禅颂，圣皇将欲驾云亭。

杨亿　福州张從事
    万人都督古闽州，幕府旌门映碧油。
    阃外依莲滞英俊，樽前噉薤占风流。
    犀灯照水窥龙剑，鲸浪喷空见蜃楼。
    暇日登高赋沧海，添鹽堪为昔贤羞。

杨亿　高起居知广州
    作藩南越古称雄，五管皆归节製中，
    腰佩金龟三品绶，船开书鹢一帆风。
    橘官手版趋尘远，梅使星车附信通。
    暂阻螭头夹香案，清宵应梦未央宫。

杨亿　閤门廖舍人知袁州
    駸駸五马动征尘，太守风流世绝伦。
    身事汉庭为小相，家传楚国是骚人。
    烟波莫歶重湖远，桑梓仍将别墅鄰。
    麦穗微黄稻苗绿，朱辬入境便行春。

杨亿　閤门钱舍人知全州
    家传吴越贤王后，郡压潇湘最上游。
    三殿從来奉宸扆，一麾今去典方州。
    蝉吟高柳隋堤暮，水涨平湖楚泽秋。
    入境壶浆填候馆，上官铙吹夹华輈。
    山川徧歷骚人地，宵旰遐分圣主忧。
    应向桑郊停五马，青春太守本风流。

杨亿　公子
    夹道青楼拂彩霓，月轩宫袖案前溪。
    锦鳞河伯供烹鲤，金距邻翁逐斗鸡。
    细雨垫巾过柳市，轻风侧帽上铜堤。
    珊瑚击碎牛心热，香棗兰芳客自迷。

杨亿　故比部李郎中挽歌四首
    陇右华宗贵，朝端懿范存。
    哀乌光列宿，驷马庆高门。
    谒帝承明署，娱宾金谷园。
    人生忽至此，天道亦难论。

杨亿　故比部李郎中挽歌四首
    睦族衣无主，传家鼎有铭。
    沙堤连里巷，玉树接阶庭。
    北海樽常满，西山药不灵。
    肯堂归棣萼，含笑入泉扃。

杨亿　故比部李郎中挽歌四首
    雁序分台阁，春卿有职司。
    云屏三殿宴，绵蕝一王仪。
    风韵灵和柳，襟怀叔度陂。
    善人无复见，执绋泪空垂。

杨亿　故比部李郎中挽歌四首
    美痬漳滨卧，营魂东岱归。
    故人空渎酒，侍史罢薰衣。
    尽像留家庙，铭旌出帝几。
    浮生除寿考，享福似君稀。

杨亿　故蕲州玉刑部阁老挽歌五首
    东观未绝笔，西垣俄解龟。
    罢裁青纸诏，重入白云司。
