<!-- { "loadSidebar": true } -->
崔敦诗　皇帝上平上皇帝寿乐曲　三举酒用瑞鹤之曲
    彼肃者羽，名纪仙经。
    芝田下啄，容止安停。
    引吭警露，响彻青冥。
    圣德格物，来仪帝庭。

崔敦诗　皇帝上平上皇帝寿乐曲　上寿用崇安之曲
    凝旒肃穆，鸣佩舂容。
    有酒伊醑，管磬其从。
    典礼绚缛，威仪恪共。
    颂尧之寿，与天比隆。

崔敦诗　皇帝上平上皇帝寿乐曲　升坐用圣安之曲
    簪缨列序，羽卫分行。
    雉扇爰彻，天威炜煌。
    清明在躬，顒顒昂昂。
    咸拜稽首，万寿无疆。

崔敦诗　皇帝上平上皇帝寿乐曲　四举酒用祥龟之曲
    粤有灵物，负图效祥。
    莲栖蓍宿，锦文有章。
    天和发越，壑泽滂洋。
    溯于宫沼，美应昭彰。

崔敦诗　皇帝上平上皇帝寿乐曲　太上皇帝初举酒用蟠桃之曲
    结根阆苑，登实瑶池。
    红云骈艳，瑞露含滋。
    味参石髓，名配松脂。
    王母一笑，河水涟漪。

崔敦诗　皇帝上平上皇帝寿乐曲　五举酒用老人星见之曲
    奕奕南极，应期曜灵。
    祥晖昭衍，次丙躔丁。
    事垂汉史，名著甘经。
    锡符祚圣，亿万斯龄。

崔敦诗　皇帝上平上皇帝寿乐曲　再举酒用大椿之曲
    培植自古，质淳以全。
    凌傲霜雹，盘薄风烟。
    朝菌焉识，楚蓂讵肩。
    耸柯擢干，终古苍然。

崔敦诗　会庆圣节使人到阙集英殿宴致语口号
    云护轻霜漏晓晴，日高黄伞影亭亭。
    六龙卫跸来临座，五凤仪韶下舞庭。
    地涌南山朝帝殿，天囘北斗挹仙酿。
    侍臣匠识宸颜喜，时顾皇皇二使星。

崔敦诗　郊祀乐章　登门肆赦皇帝升御座宫架奏黄钟宫乾安之曲
    太礼备矣，銮车阗阗。
    帝来维何，赉及幅员。
    有声伊肃，有客伊虔。
    彼雉斯开，帝坐中天。

崔敦诗　郊祀乐章　皇帝还大次宫架奏黄钟宫憩安之曲
    应天以实，已事而踷。
    毡案朝帝，竹宫拜神。
    灵光下烛，协气斯陈。
    神禄时万，基图日新。

崔敦诗　郊祀乐章　皇帝降御座宫架奏黄钟宫乾安之曲
    帝坐中天，流泽演迤。
    厥蒙伊民，歌舞以喜。
    泽流普矣，民喜偕矣。
    驾言徂归，福禄同矣。

崔敦诗　郊祀乐章　皇帝入小次宫架奏黄钟宫仪安之曲
    匏尊既举，苏席未移。
    有德斯顾，靡神不娭。
    物情肃穆，天宇清夷。
    宅中受命，永复邦基。

崔敦诗　郊祀乐章　送神宫架奏圜钟宫诚安之曲一成
    奕奕宗祀，煌煌礼文。
    高灵不堕，精意升闻。
    熙事既毕，忽青青云。
    敢拜明况，永清世氛。
    
    
崔敦诗　郊祀乐章　太祖皇帝位酌献登歌作大吕宫彰安之曲
    一德开墓，百年垂统。
    中天秂郊，薄海朝贡。
    宝龟相承，器鼎加重。
    泽深庆绵，帝复命宋。

崔敦诗　郊祀乐章　亚献宫架奏黄钟宫穆安之乐威功壑德之舞
    四阿有严，神既戾止。
    备物虽仪，洁诚惟己。
    有来振振，相我熙事。
    载酌陶匏，以成毖祀。

崔敦诗　金国贺会庆节使人到阙集英殿宴致语口号
    盛节簪绅宴玉京，红云深护赭袍明。
    宝花合座天香满，仙羽分陈御斝行。
    原隰有光交信睦，庙堂无事乐和平。
    欢心协气知多少，尽在今朝九奏声。

崔敦诗　金国贺会应圣节使人到阙集英殿宴致语口号
    良月欣临震夙辰，恩涵雨露燕群臣。
    遥连汉岳三呼应，徐听虞韶九奏淳。
    仙篆萦风浮广殿，卿云擎日护严宸。
    奉觞更喜嘉宾会，同祝吾皇万寿春。

崔敦诗　金国贺正旦使人到阙集英殿宴致语口号
    四时和气转洪钧，昨夜璿杓正指寅。
    万玉鸣班朝广殿，五云扶辇下端宸。
    翠旄低引仙韶度，宝斝徐传御醴醇。
    看取年年来信使，定知天地一家春。

崔敦诗　金国贺正旦使人到阙集英殿宴致语口号
    殿头清跸起晴雷，万岁声中扇影开。
    晓日青旗明疑阙，春风黄伞傍瑶台。
    卿云涌瑞扶天座，仙露流甘入御杯。
    要识八荒俱寿域，年年常看使星来。

崔敦诗　金国贺正旦使人到阙紫宸殿宴致语口号
    九重帐殿敞层空，清晓群臣宴镐宫。
    神护翠华居北极，春随黄伞下东风。
    觞行隐隐红云里，仗转曈曈瑞日中。
    看取乾坤俱寿域，两朝时节聘车通。

崔敦诗　金国贺正旦使人到阙紫宸殿宴致语口号
    东风初满殿前旗，环佩舂容侍燕时。
    帝泽普涵春自暖，人心同乐日先迟。
    三峰影里瞻鳌动，九奏声中看凤仪。
    更喜使华齐献寿，八方何地不熙熙。

崔敦诗　金国贺正旦使人到阙紫宸殿宴致语口号
    仗转曈曈晓色暾，千官齐望赭袍尊。
    食苹鸣鹿迷天乐，泳藻游鱼沐圣恩。
    香泛流霞涵雨露，春随和奏满乾坤。
    使华同上南山寿，近识宸颜一倍温。

崔敦诗　金国使人到阙紫宸殿宴参军色致语口号
    春风黄繖下清厢，缨弁蝉联宴未央。
    万国文明周礼乐，九重端穆舜衣裳。
    云低殿幄星辰近，漏转宫花日月长。
    圣主宽仁盟好水，和声细入鹿鸣章。

崔敦诗　游熙六年端午帖子词　皇帝合六首
    玉斝浮菖细，金盘荐杧香。
    皇龄千万寿，高拱舜衣裳。

崔敦诗　游熙六年端午帖子词　皇帝合六首
    兰气浮丹殿，槐阴被紫宸。
    薰琴多在御，挥拂寄深仁。

崔敦诗　游熙六年端午帖子词　皇帝合六首
    清晓开鱼钥，红云缥缈间。
    催裁恤刑诏，传放谢衣班。

崔敦诗　游熙六年端午帖子词　皇帝合六首
    夜披章奏凉生扇，午对臣邻汗浃衣。
    水阁风亭松竹邃，翠舆临幸日来稀。

崔敦诗　游熙六年端午帖子词　皇帝合六首
    仁风长养群生遂，化日清明百沴驱。
    桃印艾人消底用，殿心高设敬天图。

崔敦诗　游熙六年端午帖子词　皇帝合六首
    避暑深宫消永昼，函风广殿起凉秋。
    宸心未惬高明适，志在山东二百州。

崔敦诗　游熙六年端午帖子词　皇后合五首
    剪玉菰筒翠，盘金彩缕长。
    宫中多燕喜，天下正明昌。

崔敦诗　游熙六年端午帖子词　皇后合五首
    瑞麦登时物，香蒲荐寿祺。
    珠囊新样小，蹙就葛覃诗。

崔敦诗　游熙六年端午帖子词　皇后合五首
    鬭草人归午漏徐，宫帘不动玉窗虚。
    旋开蕊笈寻仙典，闲点松腴试法书。

崔敦诗　游熙六年端午帖子词　皇后合五首
    蚕馆风清下箔时，六宫□从献丝归。
    便教渊室催机织，要及明堂制衮衣。

崔敦诗　游熙六年端午帖子词　皇后合五首
    圣主恭勤少燕游，生衣趁得未明求。
    随时但献长生缕，当午犹闲竞渡舟。

崔敦诗　正月六日集玉壶次才元韵
    铃索文书晚罢休，归来欲赋畔牢愁。
    感君尊酒招要意，适我湖山烂熳游。
    隔岸柳烟匀拂掠，近溪梅粉半漂流。
    千林紫翠无穷在，后会应须到上头。

崔放之　栖禅寺
    自从白马驮经始，宝地绀园知有几。
    今见逍遥岩洞深，啼猿坞接栖禅寺。
    嵯峨楼阁东西桥，掬水闻香景趣饶。
    讲经云外天花落，卓锡林边暑气消。
    尘埃不到松关口，僧老渐随松影瘦。
    谁知好事眼能青，借与诗人信宿逗。
    山高地僻月空圆，晨钟暮鼓惊龙眠。
    看来懒把无生学，长笑一声归钓船。

崔复初　湖边
    西子湖边水正肥。鸳鸯双浴湿红衣。
    蜻蜓立在荷花上，受用香风不肯飞。

崔复初　寄施芸隐
    惊见门前柳又阴，江湖何日可山林。
    未能成事空豪气，恐易伤时休苦吟。
    鱼信不来流水远，雁声低去暮云深。
    而今甚觉春游懒，静看中庸养道心。

崔复初　荆公读书堂
    一树秋风啼老乌，钟山猿鹤近何如。
    六经不载青苗法，不识当时读甚书。

崔复初　落石庙
    庙门金字额，壁画半凋零。
    残日挂红树，晚猿吟翠屏。
    村深僧村实，岁久石英灵。
    闻受河汾业，老成犹典刑。

崔复初　【　　01】　三衢道中
    一客在他乡，行程一月强。
    云寒山欲暗，日短道偏长。
    枫叶嫣如醉，梅花谢亦香。
    谁家砧杵急，回首感征裳。

崔暨　句
    居占梅仙里。

崔觐　句
    断烟横沔水，孤鹜入洋州。
    晚霭昏斜谷，晴阳灵斗山。
    江水不流廉节去，清名长解胜贪泉。
    岂知王子山前月，曾照曹刘夜战来。
    直望汉江三百里，一条如线下洋州。

崔觐　骆谷
    高峰偃蹇云崔巍，层崖巨壑长峡开。
    龙蛇纵横虎豹乱，古栈朽裂埋深谷。

崔觐　兴元
    地形连楚阔，山势入秦豪。
    平外斜通骆，深中远认褒。
    图经何壮观，故事有萧曹。
    寥寥官舍静于僧，虽有园亭亦倦登。
    桃李花阴流似水，图书滋味冷如冰。

崔某　题崔公
    三仕宁为喜，一闲当自修。
    世情今似古，何必谢交游。

崔起之　题姚司户万翠亭
    名山绕旌川，未易千百计。
    棲零点耸其西，二幕相抜蔽。
    柳山与龙山，连亘殆无际。
    大鳌从东出，石鼓鉴奇瑞。
    华容接鸡形，蔓衍若难制。
    给南有梓山，盘屹万里势。
    有殿曰甘露，崒嵂插天地。
    玉壶枕其北，凫山复相比。
    碜岭介凤凰，大洞阐天秘。
    无奈分布广，一蹴不可于。
    姚君天韵奇，气慨高一世。
    胸中饱丘壑，作亭非壮丽。
