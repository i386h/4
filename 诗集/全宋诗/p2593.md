<!-- { "loadSidebar": true } -->
    春归无所预，羁客自回肠。

宋祁　春晏北园三首
    日晏休尘虑，中园眷物华。
    惊禽曳啼去，弱柳受吹斜。
    暝早月沈碧，凉生水进涯。
    悠然望层堞，千翅度昏鸦。

宋祁　春晏病体少悰退卧北斋有寄
    小有负薪疾，早成憔悴姿。
    无人来迓跛，赖酒与扶衰。
    朴斲知林短，腥{左月右娄}厌席卑。
    西山一丸药，何忍独相遗。

宋祁　春野观农事
    茂气回鲜野，寒姿换故林。
    败防溪响急，新甽耒痕深。
    乳雉嬉原雝，歌牛下浦阴。
    吾庐堪学稼，将老有初心。

宋祁　慈圣阁秋橙结实上召宗室同观
    昔预穰侯贡，今移汉掖旁。
    帝怜秋实茂，天许本根强。
    媚叶童童密，幽花裛裛香。
    苞垂列星纬，味变九霞浆。
    薰轸分风近，仙盘饷露凉。
    和羹并梅{上艹下左木右鹩去鸟}，连叶让芝房。
    舜日晨烘雾，尧云夕护霜。
    不随江北化，思助庙中尝。
    卢橘非同种，安榴肯并芳。
    荣观耸麟族，赋笔助荷囊。

宋祁　次剑门
    昔驱千骑往，今解五鱼还。
    谁惮老销髀，自怜生入关。
    春风来迥野，晓斗挂空山。
    却整康成帢，依然愧腻颜。

宋祁　次江都
    道　　疑无地，岩高欲近天。
    家收代田粟，官铸即山钱。
    云变阴晴候，林容旦暮烟。
    落花真有意，时解拂行鞯。

宋祁　次江都
    江溜滩滩急，崖腰栈栈新。
    天深罕见日，路险不容尘。
    远草夤缘绿，幽花落漠春。
    逢津何必问，夫我自知津。

宋祁　次陕郊
    惊风吹客梦，西落剑南天。
    自问何为尔，官牒见婴缠。
    遽传非久舍，黎明徒御喧。
    俯轮千仞底，仰辔百寻巅。
    凭高一以眺，野气正苍然。
    崖奔仆僵树，湍躁啼荒泉。
    羁禽易去木，奔麇不择阡。
    抚物重增叹，去邦邈以绵。
    何为久行役，坐使欢心捐。

宋祁　次望喜驿始见嘉陵江得予友天章张文裕西使日咏嘉陵江诗刻于馆壁有
    江流东去各西行，江水无情客有情。
    此地怀归心自苦，不应空枉夜滩声。

宋祁　次望喜驿始见嘉陵江得予友天章张文裕西使日咏嘉陵江诗刻于馆壁有
    东流江水鸭头春，南隔高原背驿尘。
    便使滩声能怨别，此愁不独北归人。

宋祁　次韵罢相游故园
    戟棨严门第，閕金倦带围。
    如公三事老，从古几人归。

宋祁　次韵宫师相公答太傅相公秋书
    岩树萧萧秋兴归，师臣仍此褫朝衣。
    羽觞聊欲同宾寿，玉体何曾待战肥。
    风圃薄寒浮醉衽，雨荥新浪拍渔矶。
    清篇自有夔龙旧，方外相从屏世机。

宋祁　次韵宫师相公南游还旧山及阙下二首
    丙御萧萧上翠微，故林泉石共光辉。
    晓猿夜鹤知无怨，得见山中宰相归。

宋祁　次韵宫师相公南游还旧山及阙下二首
    武当宴席挥金罢，郑圃联章驿雾成。
    莫独名山藏秘本，别须留副在华京。

宋祁　次韵和奉宁太尉相公见寄二首
    赉弼昔营野，代工天眷深。
    此时萧散乐，却似住岩阴。

宋祁　次韵和奉宁太尉相公见寄二首
    儒蕴披幽笈，仙图启秘关。
    嵩云为雨罢，来伴相君閒。

宋祁　次韵和李长学士正月二十八日出郊见寄之作
    雅俗传祠日，年华重宴辰。
    初阳澹江雾，小雨破街尘。
    客盖浮轻吹，斋刀儼后陈。
    林芳催兔目，原色换龙鳞。
    壤路歌声杂，褠倡舞痓新。
    持杯遍酬客，惟欠眼中人。

宋祁　次韵天平观文庞相公以久留塞下见寄
    昔驾轺封北护边，已惭星鬓久凋年。
    御炉香外抛晨谒，刁斗声中废夜眠。
    梁雪送残他日赋，郭舟谁共此时仙。
    思归未敢贻公念，更办秋怀敌露蝉。

宋祁　次梓潼
    行行芳序深，秀色媚诸岑。
    早叶易经吹，暖云难久阴。
    拥条孤狖啸，戏荇一凫沈。
    不是无樽酒，其谁共献斟。

宋祁　赐禁中所种稻米
    中天铜雀长鸣罢，清御滮池告稔初。
    刈敛方从弄田出，颁分更自导官馀。
    霜茎矗秀纡宸玩，玉粒凝甘剩禁储。
    惭愧有年君赐厚，等閒欹枕梦为鱼。

宋祁　丛祠树木尤岑蔚
    祠凭怪神树不伐，树得岑阴神托威。
    乡人奠酒女巫醉，祠树不知谁是非。

宋祁　丛菊
    烟开容花密，霜重放丛斜。
    插著星星畔，潜郎称晚花。

宋祁　崔氏逍遥堂
    戚里封侯旧，家园缔宇初。
    据梧人化蝶，坐石客焚鱼。
    砌草交垂带，窗筠就刻书。
    欲知真趣盛，长者数回车。

宋祁　答安陆庞掾
    囊文尝奏御，军事此参卿。
    座隘升堂友，乡荣乞墅甥。
    清言飘麈毳，慎疾搴芝英。
    谈幄尸官久，烦襟怯报琼。

宋祁　答安陆王工部早春郡园见寄次韵
    五马新回金络头，方春稀讼释南囚。
    荆岑汉浒联形胜，渚月台风递宴游。
    自许良辰偏有感，不知清唱遂无俦。
    比来酒所闻相忆，对倚层城近此楼。

宋祁　答常山屯田张中行寄赠
    紫荷焦脱燥宫毫，万里边霜扰鬓毛。
    不称衰年开幕府，只堪平世掾功曹。
    飞蓬转野初无定，疮雁惊弦久未高。
    犹有一愁何计奈，掷{缗纟换石}难报美人刀。

宋祁　答程职方冬至前一日江上观鱼
    岁晏修渔事，邀宾俯碧流。
    鸣榔截横浦，丛糁聚寒洲。
    舴艋争离合，鹯鷀巧泛浮。
    鲂来比河上，鳊出似槎头。
    雪脍供庖俎，梅齑促宴瓯。
    言诗知有意，不为百金求。

宋祁　答道卿舍人桐竹之嘲
    桐竹连云阿阁西，脩茎浓叶蔽璇题。
    本来鸾鹡排翔地，正恐羁禽不借栖。

宋祁　答梵才见贺忝承旨之作
    玉署重来访旧游，蟠桃熟遍碧城秋。
    不知身是真仙未，上到鳌山最上头。

宋祁　答郭仲微以予记注见庆之作
    晓趁霞暾立殿螭，翠凹濡墨庆逢时。
    褚生徒记为郎事，方朔犹惭待诏饥。
    目极天关趋窈竔，步依宫柞荫华滋。
    故人雅意相怜厚，亲唱阳春护草衰。

宋祁　答翰林苏学士
    开颜忽见故人书，并得雕章念索居。
    自是牺尊忆沟水，敢将吾笠望卿车。
    流年遂往蹉跎在，末路虽还连蹇馀。
    弹饰旧冠犹有愧，别来苍鬓不胜梳。

宋祁　答户部勾院王学士泊沧陵见寄
    峭帆风罢到淮濒，草草停桡一问津。
    大小山前怀古地，短长亭下未归人。
    林姿暗淡吞霞彩，浪垒光芒受月轮。
    尚忆他年故俦在，擘笺题作郢中春。

宋祁　答京西提刑张司封次韵
    乞得二千石，终非循吏才。
    霜蓬根易动，笼鸟翅难开。
    梦寤惭封邑，陶埏仰铉台。
    报言殊丽藻，虚附驿筩回。

宋祁　答景毫宣徽吴尚书见寄短偈
    玉帐论兵罢，东方静守藩。
    有尘都是客，无法可容言。
    海鸟逢觞怯，醯鸡恋畒喧。
    因公四句惠，弥觉对酬烦。

宋祁　答客
    贱子空虚甚，何烦跪自陈。
    摧藏不鸣雁，排迮后来薪。
    栉短三秋发，途奔四海尘。
    安能得所欲，况是数奇人。

宋祁　答客
    十年通籍向苍龙，孤直何缘免讳穷。
    欲识深心似鱼鸟，不将山海换池笼。

宋祁　答客
    承明年老厌文书，尺奏朝通暮剖符。
    数领近藩君莫笑，犹胜长被鬼揶揄。

宋祁　答李从著作
    身是鸡翘侍从流，单车淮上老为州。
    全生正似婆娑树，不死翻成觳觫牛。
    今日空名同地饼，晚年归计有瓜畴。
    惭君远寄相思句，不啻三逢采艾秋。

宋祁　答连生见寄兼简同邑胡希元
    京华倦游客，顾我损文鳞。
    道觉穷方胜，交缘淡更亲。
    句成池草夕，讯到陇梅春。
    欲答双盘恨，清才彼有人。

宋祁　答庞丞相
    安车就第上优贤，不使当关损晏眠。
    勋重旧更三府地，体强初过六身年。
    游篮净贮茶经具，醉幕閒垂酒颂天。
    独念相如久称疾，时时令预雪台篇。

宋祁　答庞龙图塞下秋意
    故人握节远屯边，三见寒飚折塞绵。
    俎豆何妨学军旅，兜鍪遂欲出貂蝉。
    酒酣帐下摐金夕，雪洒军中蹋鞠天。
    不惜裁章报吾党，欲将馀力镂燕然。
    
    
宋祁　答彭州职方朱员外公绰
    四忝方州换隼旟，九番官树老储胥。
    淹留太史编残藁，废忘河东箧里书。
    远想渊云才不逮，略通邛僰计仍疏。
    梦回密友偏矜我，时损瑶音附鲤鱼。

宋祁　答劝农李渊宗嘉州江行
    嘉月嘉州路，轲峨按部船。
    山围杜宇国，江入夜郎天。
    霁引溪楼望，凉供水馆眠。
    愧君舟檝意，遂欲济长川。

宋祁　答书
    经{左木右适}摧无几，书刀削未休。
    胡能反招隐，更欲傍牢愁。
    澌砚寒馀滴，窗灯明映篝。
    子威销骨尽，何相得封侯。

宋祁　答书
    乐乐馀病骨，踽踽本孤臣。
    夷饿怀餐粟，轲居忆徙邻。
    旧围宽肋带，閗刻暗书筠。
    亲见扬雄者，容仪不动人。

宋祁　答书
    答书牛马走，卜疏草茅人。
    久谢轮囷器，羞言阿堵神。
    触笼摧劲翮，喣沫瀑穷鳞。
    尚欲求糟粕，心知老斲轮。

宋祁　答宿州王素都官
    当年弛镫避清尘，此地联麾喜故人。
    豸角去冠休触佞，虎头分绶且行春。
    谤销不复投亲杼，宦拙犹须让后薪。
