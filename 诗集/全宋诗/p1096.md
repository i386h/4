<!-- { "loadSidebar": true } -->
    匠石辍斤，樵夫叹息。
    人之同气，去本未远。
    宰上之杞，蔽芾成阴。
    有其干戈日寻，余不知其何心。

黄庭坚　忆邢惇夫
    诗到随州更老成，江山为助笔纵横。
    眼看白璧埋黄壤，何况人间父子情。

黄庭坚　易生画麞猿猴獾赞
    穴居木处，相安以饮食生。
    渴饥爱憎，无师而自能。
    其皮之美也，自立辟。
    其肉之肴也，故多兵。
    风林露壑，伐木丁丁。
    雄雌同声，去之远而犹鸣。
    彼其不同臭味，故眴目而相惊。
    惟虫能虫，惟虫能天。
    余是以觏万物之情。

黄庭坚　弈棋二首呈任公渐
    偶无公事负朝暄，三百枯棋共一樽。
    坐隐不知岩穴乐，手谈胜与俗人言。
    簿书堆积尘生案，车马淹留客在门。
    战胜将骄疑必败，果然终取敌兵翻。

黄庭坚　弈棋二首呈任公渐
    偶无公事客休时，席上谈兵校两棋。
    心似蛛丝游碧落，身如蜩甲化枯枝。
    湘东一目诚甘死，天下中分尚可持。
    谁谓吾徒犹爱日，参横月落不曾知。

黄庭坚　翌日阻雨次前韵
    愁云垂垂雨淫淫，野馆重赋思归吟。
    老农那问客心苦，但喜粟粒如黄金。
    
    【卷20】

黄庭坚　因六祖举太和山语而成颂贵此话大行
    峨眉山中老，千颂自成集。
    持问太和山，鹘臭当风立。

黄庭坚　饮城南即事
    阴阴花柳一百五，吹空白绵乱红雨。
    已看燕子飞入帘，未有黄莺学人语。
    斗鸡走狗轻薄儿，衣裾相鲜气相许。
    半是墦闲醉饱人，还家骄色羞妇女。
    顾侯邀客出城南，晓蹋天街已尘土。
    春风游丝人到狂，何况客醉日当午。
    著作文章名誉早，不愧汉庭御史祖。
    元城茂宰民父母，境不飞蝗河渡虎。
    何侯家世看丰碑，墨摹万卷心奇古。
    颍阴从事江左贤，八咏楼高风月苦。
    刘郎曾眠武陵源，好在桃花迷虎所。
    鄙夫漫有腹便便，懒书欲眠谁比数。
    一笑相懽自难得，看朱成碧更起舞。
    任他小儿拍手笑，插花走马及严鼓。
    顾侯三酌似已多，明日花飞奈老何。

黄庭坚　饮韩三家醉後始知夜雨
    醉卧人家久未曾，偶然樽俎对青灯。
    兵厨欲罄浮蛆瓮，馈妇初供醒酒冰。
    只见眼前人似月，岂知帘外雨如绳。
    浮云不负青春色，未觉新诗减杜陵。

黄庭坚　饮李氏园三首
    小摘来禽兴未厌，蔬畦经雨绿纤纤。
    坐分紫石蒲萄下，不怕龙须羒帽檐。

黄庭坚　饮李氏园三首
    日暮凉风特特来，醉呼红烛更传杯。
    歌阑兴尽须归去，不用繁蝉抵死催。

黄庭坚　饮李氏园三首
    手挼红杏醉繁香，回首春前梦一场。
    便与经营百船酒，再来应是菊花黄。

黄庭坚　饮南禅梅下戏题
    新春江上使星回，不为离人寄早梅。
    爱惜幽香意如此，一樽岂是等闲来。

黄庭坚　饮润父家
    斋合寒麝薰，书帙映斜景。
    偶来樽俎同，延此笑言顷。
    宫线添尺余，朝来日未永。
    一醉解语花，万事画地饼。
    要似虎头痴，何须樗里瘿。

黄庭坚　隐梅福处
    吴门不作南昌尉，上疏归来朝市空。
    笑拂岩花问尘世，故人子是国师公。

黄庭坚　迎醇甫夫妇
    陈甥归约柳青初，麦陇纤纤忽可鉯。
    望子从来非一日，因人略不寄双鱼。
    园中鸟语劝沽酒，窗下日长宜读书。
    策马得行休更秣，已令僮稚割生刍。

黄庭坚　咏伯时画冯奉世所获大宛象龙图
    上党良家子，挽强如屈肘。
    三十学春秋，岂为莎车首。
    谁言冯光禄，不如甘延寿。
    虽无千户封，乃得六龙友。

黄庭坚　咏伯时画太初所获大宛虎脊天马图
    笔端那有此，千里在胸中。
    四蹄雷电去，一顾马群空。
    谁能乘此物，超俗驾长风。
    逸材归辔勒，岁在执徐同。

黄庭坚　咏李伯时摹韩干三马次子由韵简伯时兼寄李德素
    太史琐窗云雨垂，试开三马拂蛛丝。
    李侯写影韩干墨，自有笔如沙画锥。
    绝尘超日精爽紧，若失其一望路驰。
    马官不语臂指挥，乃知仗下非新羁。
    吾尝览观在垧马，惊骀成列无权奇。
    缅怀胡沙英妙质，一雄可将千万雌。
    决非皂枥所成就，天骥生驹人得之。
    千金市骨今何有，士或不价五羖皮。
    李侯画隐百僚底，初不自期人误知。
    戏弄丹青聊卒岁，身如阅世老禅师。

黄庭坚　咏萍
    白发已侵残梦境，绿苔应忆旧渔矶。
    桃源鸡犬尘凡隔，韦曲桑麻念想归。

黄庭坚　咏清水岩呈郭明叔
    尝闻清水岩，空洞极明好。
    虎狼迁部曲，钟鼓天击考。
    云生卧龙石，水入炼丹灶。
    有意携管弦，山只应洒扫。

黄庭坚　咏史呈徐仲车
    诸葛见益州，释耒答三顾。
    川流恨未平，武功原上路。
    杜微对诸葛，舆致但求去。
    倾心倚经纶，坐上漫书疏。
    白鸥渺蒹葭，霜鹘在指呼。
    借问诸葛公，如何迎主簿。

黄庭坚　咏雪奉呈广平公
    连空春雪明如洗，忽忆江清水见沙。
    夜听疏疏还密密，晓看整整复斜斜。
    风回共作婆娑舞，天巧能开顷刻花。
    正使尽情寒至骨，不妨桃李用年华。

黄庭坚　咏子舟小山丛竹
    病竹犹能冠丛，夏篁解箨匆匆。
    细草因依岑寂，小山紫翠嵌空。

黄庭坚　用几复韵题白氏思堂
    夫子勤於蘧伯玉，洗心观道得灵龟。
    开门择友尽三益，清坐不言行四时。
    风与蛛丝游碧落，日将槐影下隆墀。
    天空地迥何处觅，岁计有余心自知。

黄庭坚　用明发不寐有怀二人为韵寄李秉彝德叟
    竹贯四时清，月通云气明。
    外弟有佳质，妙年推老成。
    後凋对霜雪，不昧处阴晴。
    盛德当如此，古人畏後生。

黄庭坚　用明发不寐有怀二人为韵寄李秉彝德叟
    在昔授子书，髧彼垂两发。
    乖离今十年，树立映先达。
    青灯哦妙句，如酌春酒滑。
    把书念携手，惆怅至明发。

黄庭坚　用明发不寐有怀二人为韵寄李秉彝德叟
    人生不如意，十事恒八九。
    未见历下人，徒倾历城酒。
    从来亲骨肉，不免相可不。
    但愿崇事实，虚名等箕斗。

黄庭坚　用明发不寐有怀二人为韵寄李秉彝德叟
    蚤知鹊山亭，李杜发佳思。
    弥年听传夸，登览通梦寐。
    遥怜坐清旷，落笔富新制。
    尚因宾客集，沥酒使我醉。

黄庭坚　用明发不寐有怀二人为韵寄李秉彝德叟
    往在舅氏旁，获拚堂上帚。
    六经观圣人，明如夜占斗。
    索居废旧闻，独学无新有。
    羡子杞梓材，未曾离矫揉。

黄庭坚　用明发不寐有怀二人为韵寄李秉彝德叟
    安诗无恙时，学行超辈侪。
    华屋落丘山，百忧满人怀。
    此士如不亡，仲子抱壀　材。
    不独典刑在，神明还观来。

黄庭坚　用明发不寐有怀二人为韵寄李秉彝德叟
    少时诵诗书，贯穿数万字。
    迩来窥陈编，记一忘三二。
    光阴如可玩，老境翻手至。
    良医曾折足，说病乃真意。

黄庭坚　用明发不寐有怀二人为韵寄李秉彝德叟
    桃李春成径，本自不期人。
    历下两寒士，箪瓢能悦亲。
    耻蒙伐国问，肯卧覆车尘。
    子既得此友，从之求日新。

黄庭坚　用前韵戏公静
    偶逢携酒便与饮，竟别我为何等人。
    兔月龙团不当惜，长卿消渴肺生尘。

黄庭坚　用前韵谢子舟为予作风雨竹
    子舟诗书客，画手睨前辈。
    挹袂拍其肩，余力左右逮。
    摩拂造化炉，经营鬼神会。
    光煤叠乱叶，世与作者背。
    看君回腕笔，犹喜汉仪在。
    岁寒十三本，与可可追配。
    小山苍苔面，突兀谢憎爱。
    风斜兼雨重，意出笔墨外。
    吾闻绝一源，战胜自十倍。
    荣枯转时机，生死付交态。
    狙公倒七芧，勿用嗔喜对。
    此物当更工，请以小喻大。

黄庭坚　游愚溪
    意行到愚溪，竹舆鸣担肩。
    冉溪昔居人，埋没不知年。
    偶托文字工，遂以愚溪传。
    柳侯不可见，古木荫溅溅。
    罗氏家潇东，潇西读书园。
    笋茁不避道，檀栾摇春烟。
    下入朝阳岩，次山有铭镌。
    藓石破篆文，不辨瞿李袁。
    嵌宝响笙磬，洞中出寒泉。
    同游三五客，拂石弄潺湲。
    俄顷生白云，似欲驾我仙。
    吾将从此逝，挽牵遂回船。

黄庭坚　游张公洞
    古洞深沉白昼间，烟霞出没绝尘寰。
    落红满地花初歇，啼鸟一声春自闲。
    丹灶苔荒仙去远，松坛月冷鹤飞还。
    我来几欲重登眺，削壁题诗兴不悭。

黄庭坚　有怀半山老人再次韵二首
    短世风惊雨过，成功梦迷酒酣。
    草玄不妨准易，论诗终近周南。

黄庭坚　有怀半山老人再次韵二首
    啜羹不如放麑，乐羊终愧巴西。
    欲问老翁归处，帝乡无路云迷。

黄庭坚　有惠江南帐中香者戏答六言二首
    百链香螺沈水，宝薰近出江南。
    一穟黄云绕几，深禅想对同参。

黄庭坚　有惠江南帐中香者戏答六言二首
    螺甲割昆仑耳，香材屑鹧鸪斑。
    欲雨鸣鸠日永，下帷睡鸭春闲。

黄庭坚　有闻帐中香以为熬蝎者戏用前韵二首
    海上有人逐臭，天生鼻孔司南。
    但印香严本寂，不必丛林徧参。

