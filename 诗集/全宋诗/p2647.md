<!-- { "loadSidebar": true } -->
宋庠　次韵和张太傅寄集贤相公
    一世夔龙集盛期，公槐邦栋耸乔枝。
    更将出处均天分，荀凤庄鹏各有池。

宋庠　次韵和州府吴大资病愈后见寄之作
    冠盖山川旧，星灰五载馀。
    辞荣唐院使，麾守旧尚书。
    弓影临觞悟，舟心独物虚。
    尘埃题宇壁，汙潦汎杯渠。
    世事多荣悴，天均任惨舒。
    交情非苟合，笔力自雄摅。
    蒲坂军旄重，河桥驿辙疏。
    归耕年渐逼，乡思满柴车。

宋庠　次韵和资政吴育侍郎见赠
    台阶抽得冒荣身，且喜西都见故人。
    仪世瑞鹓曾接翼，论交寒柏不知春。
    樽前高意青云旧，鉴里流年白发新。
    争奈诏书催上道，谈犀从此日生尘。

宋庠　从猎晚归马上默成奉呈承旨端明王学士
    天子乘冬校猎回，钩陈平野转瑶魁。
    万蹄未暮先追日，叠鼓非春已作雷。
    得携风毛随禁仗，犒勤霞液出仙杯。
    词臣定有长杨赋，翰墨能销几许才。

宋庠　从幸翠芳亭观橙
    祕苑群芳歇，仙橙瑞实黄。
    根非淮枳变，味冠禹苞尝。
    宫掌遥分露，卿云别护霜。
    金垂枝杪重，星隐叶中光。
    土效无偏色，天吹不断香。
    临观回羽葆，交荐停瑶觞。
    给客谁矜蜀，论都谩记穰。
    尧仁均异赐，休气满簪裳。

宋庠　从幸飞山教场阅武奏御
    武节遵时训，神镳御素秋。
    天风扫阊阖，星气射旄头。
    士肃先庚令，民欢载路讴。
    雷车翻蔺石，蝱矢裂熊侯。
    旍首疏千队，金声勒万驺。
    较能观树槊，超力赏亭楼。
    爽氯生威武，皇欢入宴羞。
    垂绅参注靺，凯乐间鸣球。
    云梦谁夸猎，岐阳枉议蒷。

宋庠　从幸化诚殿观芝草奏御
    协气流群卉，华芝茂禁庭。
    蟺蜎蔽珍构，囷蠢合祥经。
    霞彩滋琼理，云葩矗盖形。
    周仁惭道苇，尧德让阶蓂。
    被曲宸章烂，传芳信策青。
    从臣叨寓目，欢意浃三灵。

宋庠　从幸亲稼殿观新秧稻奏御
    宸扆尊农扈，滮池入禁廛。
    耨区周耜熟，分墢禹沟连。
    苒苒香塍色，油油瑞畝烟。
    弭灾消暴蟘，迎稔噂鸣蝉。
    国伫曾孙稼，天临近署田。
    叨陪凝跸赏，惭乏梦鱼篇。

宋庠　从幸仪凤阁观双竹奏御
    曲密丛楹地，檀乐瑞植场。
    灵姿纷并秀，圆节俨相当。
    联景知宗茂，同根识幹缰。
    翠浮睢苑日，寒待帝园霜。
    合响天供籁，分枝玉荐苍。
    即看蕃宝实，仪凤就徊翔。

宋庠　答叶道卿
    纸尾勤勤问姓名，禁林依旧玷华缨。
    莫惊书录题臣向，便是当时刘更生。

宋庠　答子京
    一辞云陛五周年，琐闼销符宠再迁。
    时誉敢希吴陆俊，归心偏识汉疏贤。
    蜗头狼籍争锋地，鸿影徘徊避弋天。
    命驾不须频见约，颍滨嵩麓有私田。

宋庠　大寒夜坐有感
    河洛成冰候，关山欲雪天。
    寒灯随远梦，残历卷流年。
    杯共芳醪冻，簪依短发偏。
    毫釐九牛畔，头角两蜗前。
    冶外金休躶，山阿溜或穿。
    飘人谁怨瓦，使鬼尚须钱。
    招隐芝岩路，盟真玉笈篇。
    何当坐清颍，间洗世中缘。

宋庠　大礼庆成
    帝揆三微历，郊严七里坛。
    对修清庙飨，来接上神欢，
    阊阖开金狄，鉤陈扈玉銮。
    轩游葩盖密，汉兆紫营宽。
    电策千驺躶，云柯万戟攒。
    清尘风命伯，占表日名官。
    瑞羽丛斋邸，仙琼饮露盘。
    启毛牲辨栗，啐爵醑浮兰。
    合乐迎天籁，高烟破夕寒。
    六飞回左御，双阙敞南端。
    雍鹭翔宾绂，星鸡集赦竿。
    即时恩作解，先此化胜残。
    善颂康衢溢，鸿名宝牒刊。
    贡图包禹计，王丛咏豳难。
    户有更钱复，朝无赏印刓。
    史臣叨从祀，宣美愧濡翰。

宋庠　代书寄奉宁枢密直谏议学士
    胡秋尝假道，倏忽改芳年。
    三痓黄河上，千花白髮边。
    冰消牛口渡，山绿虎牢天。
    东望无人会，荥阳太守贤。

宋庠　待罪书馆无所自郊客有以尸素为谑者因成答咏
    本愧虚名类斗箕，更堪华阁玷缨緌。
    海边不觉飞凫少，天外宁知吓鼠饥。
    倦客风霜嗟右席，故巢烟雨老南枝。
    新年定有澄清劾，归守东冈固未迟。

宋庠　道出襄城遇大风于野
    此路前闻七圣迷，风霾终日暗天涯。
    心如摇旆头如葆，却羡枯桑了不知。

宋庠　道次舂陵怀古二首
    郁郁舂陵旧帝家，黍离千古此兴嗟。
    萧王何事为天子，本爱金吾与丽华。

宋庠　道次舂陵怀古二首
    丽康遗壤亘荒途，白水烟消拱木枯。
    陌上停骖聊借问，帝乡今有旧亲无。

宋庠　得充国书报都中葺所居初成辄以自慰作一首寄子京
    昔贵三公第，今营一畝居。
    聊堪避燥湿，兼欲賏琴书。
    兽窟犹思骋，鷦巢不愿馀。
    长安穷僻地，吾亦爱吾庐。

宋庠　得告上冢
    拜墓标唐令，褒亲漏汉恩。
    永怀凄欲寄，忠训蔼如存。
    宰树锦城陌，农畴颍曲村。
    异时裁叙传，容或记皋门。

宋庠　得天经书问
    久卧堪忧巷，惊闻不滅书。
    高风五柳外，深意八行馀。
    努力邀加饭，相逢约下车。
    殷勤长跪读，双睫费涟如。

宋庠　得许六书
    车笠论交夙契深，文麒江海获归音。
    流光过隙偏惊驷，危睫沾衣不为琴。
    甯扣几劳歌白石，庄昏犹欲注黄金。
    无因一答瑶华问，南国洪乔牍易沈。

宋庠　灯夕斋中香火独坐招希元不至
    掩室维摩病，从昏太一祠。
    谁言鼓吹夕，独礼天人师。
    烛烬委寒檠，茗华浮缥瓷。
    同袍不我顾，宴坐复何思。

宋庠　登大明寺塔
    寂寞南朝寺，徘徊北顾人。
    钟声含晓籁，塔相涌仙轮。
    弔古千龄恨，观空万法尘。
    三车何处在，归鞅欲迷津。

宋庠　登大明寺塔
    故岁摇落时，凭高望扬越。
    流光不我与，复此值凋节。
    孤塔踞层冈，仙盘湧漻泬。
    病足攀危梯，寸晷或三歇。
    浩荡佛界宽，凌兢客心折。
    远岫几培塿，空江一明灭。
    海日栖簷题，霜风语铃舌。
    荒墟自今古，大块靡封埒。
    豁若醯覆开。醒如豆聪撤。
    哀哉人间世，小智互纷结。
    豕虱论是非，蛮蜗定雄杰。
    伥伥百代俗，唧唧九流说。
    推致无穷中，秋毫共飘瞥。
    圣人小天下，乐意遗来哲。
    矧余蒙鄙姿，轻蹈荣利辙。
    溷浊六尘并，讙呶太和泄。
    薄言真境游，追悟生理缺。
    洗心刻来誓，回步懲曩跌。
    甘露多馀滋，圣关有幽鐍。
    咄嗟朝市人，此路非尔蹑。

宋庠　登龟山上方寺
    双树遗真宇，青鸳切紫氛。
    路盘千岭出，钟逼九天闻。
    林影随崖断，泉声遇石分。
    晓风先得日，春崦易藏云。
    佛果当轩落，仙苗护砌薰。
    客尘聊自拂，稽首贝多文。

宋庠　登汝州等慈阁二绝句
    像阁岧峣出翠阴，有人凭槛看嵩岑。
    方袍更语闽天旧，且取归心付佛心。

宋庠　登汝州等慈阁二绝句
    槛外风烟洛汝通，宾簪禅毳此相从。
    主人解选登临地，数片秋天六六峰。

宋庠　丁晋公故第东池上作
    薛县高台已半倾，碧波遗甽自盈盈。
    池蛙不辨兴亡意，犹学当年鼓吹声。

宋庠　东方欲晓
    鸟渴催宵漏，鸡鸣引曙光。
    山西河闇淡，天北斗低昂。
    银烛香犹烬，瑶琴冷未张。
    何须开宾鑑，容鬓定苍苍。

宋庠　东园池上书所见五首
    茅栋山楹抱曲池，孤怀终日此忘归。
    生平方寸无机械，庭下群鸥且莫飞。

宋庠　东园池上书所见五首
    春馀池圃似郊村，吏散斜晖半府门。
    燕雀不知争底事，啁啾言语到黄昏。

宋庠　东园池上书所见五首
    堂下溅溅水欲周，水清烟底见游鯈。
    主人不是无芳饵，此意从来信直鉤。

宋庠　东园池上书所见五首
    静岸无风敛夕霏，田田香叶满空地。
    戏鱼未必能知我，我自知鱼最乐时。

宋庠　东园池上书所见五首
    雨洗神嵩绀黛凝，中天鸾鹤恣飞腾。
    更怜晚翠知人意，并入东楼第一层。

宋庠　冬霁
    夜枕鸿违汉，霜天雀噪园。
    回车长者辙，曝背野人暄。
    墨溜沈寒沼，松醪湛冻樽。
    谁能穿雪履，待诏鲁班门。

宋庠　冬行西圃溪上
    故柳樊官圃，新禾上野场。
    晚烟林外紫，昏日水中光。
    菊晚香犹在，橙寒味不长。
    萧然成隐趣，況复近山阳。

宋庠　冬至观两宫盛礼忧奏御
    帝运姚华协，天元汉历长。
    三正来复旦，万寿此称觞。
    洛宅均中景，涂山采旧草。
    礼文穷竹素，欢意动梯航。
    稷野茅联位，轩筠縠向阳。
    中天倚华阙，大火敞明堂。
    交铩髬髵队，填街隐辚装。
    九关凝协气，複道伫清光。
    子事蒸蒸极，宸仪穆穆扬。
    母慈尊莫二，君拜祉无疆。
    饰喜仙园奏，薰空佛土香。
    含饴先侑宴，袭衮始宾王。
    窈竔宫门狄，谁何陛榡郎。
    长绅纷拱著，珍珮蔼森璋。
    树次天开帟，储恩斗具浆。
    风乌迎细转，霞燎俨相望。
    辨御辰承盖，呼鞭辇出房。
    云咸薄金石，星日上旂常。
