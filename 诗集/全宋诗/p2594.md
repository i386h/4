<!-- { "loadSidebar": true } -->
    酌酒为君赓一曲，江边收得子牟身。

宋祁　答天台梵才吉公寄茶并长句
    山中啼鸟报春归，阴阆阳墟翠已滋。
    初箂一枪知探候，乱花三沸记烹时。
    佛天甘露流珍远，帝辇仙浆待汲迟。
    饫罢翛然诵清句，赤城霞外想幽期。

宋祁　答通判张太博贺雪应期
    亲祝星鱼裂绘绡，再旬方见瑞英飘。
    阴连腊底寒威在，润压春头疠气销。
    碎粒有声欺瓦屋，乱花无次恼林条。
    府中上客真才子，首为常民续楚谣。

宋祁　答屯田齐员外见赠
    淹卧清漳续畔牢，平时赋笔谢登高。
    决科漫欲当三道，作颂何曾敌二豪。
    久侍经帏惭肉缓，骤歌楼雪觉心劳。
    兼金满橐萱忧释，空仰文星在汉曹。

宋祁　答翁愈赋卷
    登高大夫事，感物古诗流。
    韵变齐风缓，辞凌汉气遒。
    恨非雌霓赏，惟祝洞箫求。
    病客无盘玉，琅玕未易酬。

宋祁　答刑部王侍郎病中见寄
    请告烦开许，循衰分退藏。
    病淹三折臂，愁热九回肠。
    冻酌思同釂，仙丸得遍尝。
    深惭白云老，相忆未相忘。

宋祁　答燕龙图对雪宴百花见寄
    百花洲外六花寒，使幕凌晨把酒看。
    舞袂回风人斗丽，醉山颓玉客留欢。
    斜霏北渚离鸿下，密洒东风宝骑攒。
    犹念平台旧朋侣，远将清句代幽兰。

宋祁　答燕侍郎谢与端明李学士见过之什
    方外仙乡岸幅巾，三竿红日照霜晨。
    当关不用惊驺唱，共是扬家载酒人。

宋祁　答友人清明雨思
    楚云朝暮蔽前峰，佳节寻芳已半空。
    三日薰炉沈蕙绿，一星春火并榆红。
    文鳞对掷回塘水，贺燕交飞翠幕风。
    怅忆沈斋题句罢，碎英无响坠华桐。

宋祁　答张学士西湖即席
    胜地纡佳客，高秋会赏心。
    返霞延落照，馀岫补疏林。
    捉麈谈方熟，持螯酒屡斟。
    无烦命丝竹，擿句是清音。

宋祁　答朱公绰牡丹
    珍卉分清赏，飞邮附翠笼。
    蹄金点鬓密，璋玉镂跗红。
    香惜持来远，春应摘后空。
    玩时仍把酒，恨不与君同。

宋祁　答朱彭州惠茶长句
    芳茗标图旧，灵芽荐味新。
    摘侵云崦晓，收尽露腴春。
    焙煖烘苍爪，罗香弄缥尘。
    铛浮汤目遍，瓯涨乳花匀。
    和要琼为屑，烹须月取津。
    饮萸闻药录，奴酪笑伧人。
    雪沫清吟肺，冰畁爽醉唇。
    嗅香殊太觕，瘠气定非真。
    坐忆丹丘伴，堂思陆纳宾。
    由来撤腻鼎，讵合燎劳薪。
    得句班条暇，分甘捉麈晨。
    二珍同一饷，嘉惠愧良邻。

宋祁　答朱彭州喜雪
    雪集先何所，天彭关内州。
    云澌结河汉，风砾洒林丘。
    眩晃三霄接，缤纷一气浮。
    光逢晨睍薄，花得冥寒稠，
    拂树琼争动。萦墙粉暂留。
    缩毛惊莋马，埋目惮吴牛。
    客至兰矜曲，仙归鹤拥裘。
    监边混熬素，玉处乱方流。
    并响鸣岩竹，分滋浃垄黣。
    印沙鸿雁喜，蔽叶鹧鸪愁。
    蒙福沾馀润，称觞隔并游。
    锦官才涷雨，赓和负妍讴。

宋祁　答转运王工部到寿阳却乘流东下以诗见寄
    闻到清淮上，还乘清溜回。
    缘持使者节，难把故人杯。
    曙盖星衔柳，昏邮雨亚梅。
    怆离并感昔，都向句中来。

宋祁　答转运王工部谢公醪
    老依涡曲作藩侯，月例黄堂给宴醅。
    敢把百壶夸顕父，且将三品敌荆州。
    味新聊称长螯蟹，酌浅尤宜小样瓯。
    珍重故人贻丽句，纵倾家酿若为酬。

宋祁　大礼庆成
    上帝怀明德，圆坛展盛仪。
    南城七里路，三岁一郊时。
    豫动森华盖，乾行俪绛螭。
    山河对旒冕，辰象倚旍旗。
    乐祏前增谧，皇灵下告慈，
    密都俄奠玉，清庙遍尝粢。
    田烛纷先置，轩营肃左移。
    礼行忘景晏，恩厚觉寒迟。
    紫宙天鸿洞，宾柴燎陆离。
    合祛联祭秸，妥侑判纯牺。
    膉食千华炬，陪祠万翠緌。
    开天浮协气，亘海受洪釐。
    爱日兼祥至，随风与令驰。
    群心乐更始，徽册贶颛辞。
    尧舜文章焕，渊云颂叹疲。

宋祁　大醫纪事十四韵
    太极登徽册，鸿恩润庆图。
    三秋少皞月，五日汉家醫。
    硕惠东西暨，高年左右趋。
    云雷方霈泽，酒食更成需。
    慈宴周绵宇，宸嬉极上都。
    风飞迎沛筑，尊满列尧衢。
    鼍伐渔阳鼓，龙吟北里竽。
    激波呈曼衍，跳索戏都卢。
    虎瑟修旃映，鸱夷后乘俱。
    瑞烟浮玉戟，灵旭射金铺。
    篚帛侔王镐，童冠盛舞雩。
    歌忘齐国味，辱免绛人涂。
    紫宙纖罗廓，层穹协气敷。
    万灵酣饫赐，朝野正多娱。

宋祁　大像阁
    追碧被层颠，灵姿映大千。
    天光白毫际，山色钿螺边。
    海客供鬾贝，江神捧坐莲。
    衔花驯鹿往，投钵毒龙眠。
    影压中流浪，香飘万里船。
    慈威济终古，何止一长川。

宋祁　代赋后苑赏花钓鱼
    黄屋宸襟豫，灵琨苑制雄。
    钧天回帝所，太液近唐中。
    瑞旭摇卿霭，丹葩杂绀丛。
    王鱼多在藻，君鹄镇迎弓。
    式宴晞阳露，徒歌属大风。
    此时慈惠洽，共乐夏渠丰。

宋祁　代赋后苑赏花钓鱼
    春豫凝苍陆，天旋驻翠华。
    黄图包汉制，灵沼象周家。
    风助千人唱，神移万品花。
    韶音清感凤，驺节妙论豝。
    宴露晞心藿，需天滟酒霞。
    侍臣均式燕，羲驭重西斜。

宋祁　当直偶题所见
    凛序闲缇签，轻寒著黼帷。
    仙盘迎日早，温树得霜迟。
    风触趋朝珮，霞缠放仗旗。
    殿廊聊暴背，谁讶子云衰。

宋祁　到官三岁四首
    芳岁已三换，宠名仍再迁。
    生平一丘壑，衰晚右橐韐。
    客眼登楼外，乡愁把酒前。
    巾箱多旧赋，只是欠归田。

宋祁　到官三岁四首
    一忝中山守，仍班第四春。
    老应无所事，少尚不如人。
    适野愚谋短，将芜旧产贫。
    须惭丈二组，羁束最慵身。

宋祁　到官三岁四首
    儒帅非真帅，瓜时定几时。
    丹心虽许壮，白发不藏衰。
    罟密游鳞骇，山遥倦翼迟。
    岁成无奏最，準拟雁门踦。

宋祁　到官三岁四首
    塞下静无事，军中奚告劳。
    青山侧身远，白日举头高。
    作奏閒双笔，流年耗二毛。
    惟应不能饮，元解读离骚。

宋祁　悼祚禅师二首
    两股飞神锡，千金供住园。
    吹毛曾有问，得髓更无言。
    兰紫恩袍异，莲香社侣繁。
    双林今奄忽，泪目送风幡。

宋祁　悼祚禅师二首
    击电传心要，浮沤厌世喧。
    一床空病室，五叶识诸孙。
    风惨萎花坠，尘流旧鉴昏。
    导师宁怛化，缁侣自销魂。

宋祁　道中二首
    故岁南趋寿，今兹北向陈。
    淹留桂枝客，还入玉关人。
    鬓发都成葆，缨瓖幸濯尘。
    心知来往数，不敢问迷津。

宋祁　道中二首
    檥船清颍岸，岸豁见高原。
    桑柘寒烟路，牛羊落日村。
    扣舷鱼艇集，争食渚凫喧。
    去去风波事，逢人未易言。

宋祁　道中见问津者
    欲问迷津意，都缘别径多。
    亡羊曾自此，老马欲如何。
    旁午晨车迈，间关夕盖过。
    不须贪远客，危恨寄风波。

宋祁　得伯逢书
    书来何所道，报我二毛生。
    种种因年化，星星著领明。
    别离才几日，感慨若为情。
    且莫悲迟暮，须容四海兄。

宋祁　得故人杨备书
    款款南云信，相存安稳不。
    比年常属疾，兹地幸为州。
    浩荡亲知隔，奔腾日月遒。
    暴公初有刺，孙叔竟无谋。
    黑白蝇间变，嫌疑李下求。
    侧身忘夙夜，回首得沈浮。
    土节何尝屈，君恩叵计酬。
    洴封共龟手，知罪一春秋。
    言命由来罕，逢辞敢辩廲。
    纷吾常用拙，焉往不离忧。
    重诅劳三物，扬芬避十莸。
    虚弦落惊雁，真月喘疲牛。
    谷口输谁隐，周南愧自留。
    尪残千骑长，形胜二山流。
    寡术驱秦盗，弥旬录楚囚。
    巫风那肯化，祠鼓讵曾休。
    安敢龚黄最，真堪赵魏优。
    阔然宣布曲，直尔伴牢愁。
    今子身东望，思同智北游。
    据怀弄杯杓，对帙理坟丘，
    眷眷馀青眼，萧萧共白头。
    姑萦裘与葛，随度腊和膢。
    樠栎人宁顾，遗簪上或收。
    狂言非所恧，君乃惠施俦。

宋祁　得杭州郑资政书
    误抛荷橐别云裘，天赐疏慵卧治州。
    辕下已疲犹恋主，道边宁死不为钩。
    风波路恶惊危涕，蓬葆年侵变黑头。
    独喜故人恩契厚，冷灰遗甑远相求。

宋祁　得扬州书
    四郡连翩拥使旗，多年不听汝南鸡。
    宴开河朔千人帐，书用黎阳一补泥。
    水曲箭波喧夜橹，原田丝雨劝春{黎人水换牛}。
    可嗟未预元规论，坐据胡床送月低。

宋祁　灯夕在告闻游人甚盛
    火树缯山凤阙前，皇都美景属新年。
    烟花并作长春国，日月潜移不夜天。
    道上落梅飘脆管，陌头繁杏著游鞯。
    须知钧会人同乐，莫叹秦侯抱疾眠。

宋祁　登高晚思
    喜祓尘襟属丽谯，高昮雨罢暑氛销。
    游回宿鸟霞横岭。唱杀寒蝉柳抱桥。
