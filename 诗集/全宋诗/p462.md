<!-- { "loadSidebar": true } -->
    地险向来夸峻国，天诛□许恃滇池。
    毡裘未省相知否，更欲凭君一问之。

程应申　清心堂为余宰题
    灵台元自与天通，一点尘飞失太空。
    六凿尔时俱偃息，八窗何处不玲珑。
    公田有秫犹难色，暮夜无金即直躬。
    要识此中清入妙，也忘堂上古丝桐。

程永奇　题耕隐卷
    山下巢云梦亦清，陇头耕雨绿蓑轻。
    时人共指庞居士，为借农书一到城。

程永奇　屯溪访故人
    主人溪上宅，乌几屡曾凭。
    山直西南向，田分上下层。
    池鲜熟锦鲤，塘果致青菱。
    此去重阳近，遥岑共一登。

程永奇　闻考亭先师之讣时党禁方严
    忽闻摧岱岳，吾党更何依。
    敛枕看炊黍，登楼送落晖。
    祥麟伤史笔，山鸟怪儒衣。
    此道终难绝，他年有是非。

程永奇　与孙自修祝和甫读宛陵山谷诗
    孙君出空陵，梅诗氏独不喜。
    祝黄世通家，於此更訾毁。
    暇日扣我门，相与求正始。
    敢述过庭闻，用告二三子。
    节拍贵详缓，言语戒浮靡。
    无因内金盘，遂厌古罍洗。
    无惑变徵声，雅乐成逆耳。
    譬如学书人，牵率宗二米。
    一观繇羲帖，弃走却千里。
    九方相神骏，肯与骊黄齿。
    纷纷稗官说，而昧洙泗理。
    世事难具陈，岂必在文士。
    不鼓无成亏，吾欲师昭氏。

程遇孙　□□庚午春之七日前成都通川陵阳程遇孙舣东去之舟于陵岸下太守谢
    春风吹客舟，沙际初倚柁。
    怀人爱其屋，木杪危若堕。
    欣于太守游，江色清照坐。
    当年绍述议，洛党亦奔播。
    时人欲杀翁，甘此采薇饿。
    流离终爱君，怨语无骚些。
    寥寥十翼后，学易孰远过。
    诸儒践陈迹，如蚁困旋磨。
    岩栖独钩深，混沌与凿破。
    书成置箧中，山鬼严夜逻。
    向来新说行，六籍乃生祸。
    氛埃满神州，久被犬羊涴。
    何如北岩石，樵牧不敢唾。
    诗寒不成章，聊为兹石贺。

程遇孙　读书岩
    绿橘阴虽改，青山色自新。
    偷闲时挟册，来访续书人。

程遇孙　读书岩
    穿云裂石下层巅，来作人间小洞天。
    双干翠浓几欲滴，两峰玉立巧当前。
    环观邑崖鸟讹尾，倚挹江涛雪满川。
    城市谁知有清赏，请看山色旧题镌。

程元岳　观黄山仙人药臼
    药臼空遗千载名，丹成人向九天行。
    我来欲觅刀圭剂，只听寒泉佩玉声。

程元岳　和竹坞过曹柘岭
    浮邱千载尚相闻，解辔精蓝月未曛。
    一霎阴晴一霎雨，几重山水几重云。
    轻簧啭处闻求友，浓绿丛边封此君。
    更有山灵呈状巧，殢人花木亦欣欣。

程元岳　游黄山次韵
    谩宿林间夜对床，钟鱼衍度几星霜。
    月高花影频开画，凤动松声自鼓簧。
    人事县知春日好，禅心不作少年狂。
    重来为称裴公约，万绿阴中醅酒香。

程元岳　云岩
    直上云严绝顶峰，始知尘世有仙踪。
    悬崖藓润经年雨，满地花飘昨夜风。
    日月往来苍翠杪，烟霞舒卷画图中。
    琼台礼罢笙箫歇，万壑松声自羽宫。

程中山　寄梅山顾君际
    门掩桑舆昼，炉寒郊岛灰。
    山荒无应下，梅瘦等春开。
    宇宙归诗眼，功名入酒杯。
    思君三日雨，有梦付潮来。

程中山　寄梅山广文先生
    谁谓梅山耄，胸中耿耿存。
    五言非小垒，一艺可专门。
    年老人皆敬，名高道自尊。
    群儿夸疾走，先长不堪论。

程洙　奉送丞相讷斋程先生二首
    先生富贵本无心，冰节从来照士林。
    三载调元名愈重，七章告老意何深。
    九重屡挽音形玉，一念观回归散金。
    此是吾邦真伟事，清风万古孰追寻。

程洙　奉送丞相讷斋程先生二首
    公相胸中蕴识几，中和不假佩弦韦。
    人心未免处强弱，公论何尝无是非。
    岁到寒时知劲节，事当难处见圆机。
    便须再出扶宗社，未许从容恋翠微。

程洙　秋晚怀友
    长亭一樽酒，犹记别时斟。
    碧草思前梦，黄花见此心。
    关河秋北望，天地日西沈。
    遥想山中桂，何人月下吟。

程洙　雨晴
    溪雨生流水，山晴出白云。
    花来风逐农，泥遣燕纷纷。
    客路犹千里，春光已十分。
    归从都下者，相遇说新闻。

程壮　送徐殿院去国
    殿中簪笔英风凛，直比朱弦清玉壶。
    谏奏百篇多蹇谔，精忠一力撼乾枢。
    笑哦老凤池边句，要取骊龙颔下珠。
    扣阙举幡心未副，芳名赢得满江湖。

程准　留题顶山止方
    雨歇黄梅后，秋生麦熟前。
    偶同金马客，来访玉龙泉。
    竹叶一樽酒，榴花五月天。
    不妨扶拄杖，行到白云边。

程准　明远楼
    帆带暮云归别浦，崖拖秋色落澄波。
    天连尺五银河挽，月倍寻常玉镜磨。

程卓　游金焦二山
    所子长江天际来，中流有山何壮哉。
    深恨盘礴千万丈，寸土不受双崔嵬。
    金山屹据上流险，四面佛屋相环回。
    来帆去桨别舻舳，住僧过客烦追陪。
    排空杰阁揖沧海，海山乱点浮织埃。
    龙潭别耸石峰巧，时立野鹤慵毰毸。
    堂头回首指遗像，坡公印老留青煤。
    其人已去诗尚在，唱酬风月相徘徊。
    再三瞻敬下山去，缥缈又入云涛堆。
    焦山一望祗十里，舟师驾橹如奔雷。
    行行晃荡呼吸顷，击缆牵确登山隈。
    山中僧少竹木古，瘦根迸石穿莓苔。
    幽姿野态随步出，胜处往往多楼台。
    洪岩路转寻痊鹤，几年浪打风雨摧。
    遗铭破碎石剥落，摩挲细读心眸开。
    同行韵还兴未尽，飞仙亭上倾樽罍。
    酒酣我为发奇绝，底须方外求蓬莱。

程卓　云岩
    石门一望路迢迢，五老峰高耸碧霄。
    泉挂珠帘当洞口，烟拖练带束山腰。
    香炉捧出仙人掌，辇辂行过只女桥。
    午夜月明天似水，鹤归松顶听吹箫。

池州府学生　哭赵昴发
    生为大宋人，死为大宋鬼。
    何以洗此污，清溪一泓水。

崇大年　送程给事知越州
    三朝风迹号名臣，十道宣劳德在民。
    大笔有功争造化，宏才无地展经纶。
    方登青琐瞻天近，又驾朱辬抚俗频。
    宸眷正隆时望重，伫趋严召秉陶钧。

瘳德明　南楼
    三里之城渺大荒，两江横截壮金汤。
    唐家设险基犹在，圣代增陴虑更长。

瘳德明　四穿楼
    四壁无遮碍，凭阑豁远胸。
    何须高百尺，亦可卧元龙。

瘳德明　四穿楼
    南北东西四望开，熙熙人似上春台。
    时平不用筹边策，閒看双江抱郭来。

瘳德明　郁林郡城
    荒烟漠漠双江上，往事悠悠古戍孤。
    春到偏临青草渡，梦中犹记白鸥湖。

仇伯玉　访王官谷休休亭二首
    飘香山径踏残花，来访仙乡隐处家。
    当日庙堂延至计，未应怀壁老烟霞。

仇伯玉　访王官谷休休亭二首
    山鸦营巢欲哺儿，晴杏拆早先离披。
    盘回一径穿碧绦，谷口数家耕水湄。

仇博　雪中失白马
    丝纏误解白龙，满地琼瑶{示亲}粉蹄。
    愁杀塞翁寻不见，月明风静只闻嘶。

仇远　八月二十三日三溪书房赏桂二花
    二花香更烈，不与一花同。
    曾记和云折，惟愁着雨空。
    旧游明月窟，古意小山丛。
    十日中秋过，浑疑秋未中。

仇远　八月十四夜月下闻秋声
    中秋才一宿，此夜已圆明。
    星斗何曾见，云烟不敢生。
    黄花千万粟，白发两三茎。
    愁听东南角，奔腾风雨声。

仇远　巴东西
    巴东　　杜鹃，杜鹃啼春花正妍。
    巴西有杜鹃，杜鹃啼血花可　　。
    巴东巴西久为客，目断江南归未得，
    月旴　满地山花白。

仇远　白海青
    素禽敏疾出扶余，六翮双拳胆气麄。
    海外天鹅能独击，云间后鹘敢齐驱。
    {扌雙}身直上非无见，恋主归来不待呼。
    渭水鹰扬亦如何，好将粉墨写成图。

仇远　拜孙花翁墓下
    水仙分地葬诗人，一片荒山野火焚。
    荐菊有亭今作圃，埽松无地漫留坟。
    蜗牛负壳黏碑石，老鹳攜雏入陇云。
    欲把长箫歌楚些，却怜度曲不如君。

仇远　拜霞屿待制伯祖墓下
    难寻华表与丰碑，三尺坟台山四围。
    翁仲多年苍佩剥，子孙寒食纸钱稀。
    瘦藤拔地长蛇走，灌木维垣野鼠肥。
    远也久违乡族去，忍将椒酒酹斜晖。

仇远　报恩寺权公方丈
    金渊多宝地，此地殊幽深。
    一锡得安稳，岂必栖山林。
    临池照佛面，见竹空人心。
    江枫千百年，时作海潮音。

仇远　抱膝
    抱膝坐终日，澹然忘是非。
    纵令官未满，已与世相违。
    古道平芜合，谁家新燕归。
    年荒烟火歇，空老一山薇。

仇远　北窗
    北窗隐几乐吾天，莫遣新愁到耳边。
    一帽好花供醉舞，半床凉月伴闲眠。
    故人自欲辞文叔，明主何尝弃浩然。
    留取长安遮日手，养成指甲理朱弦。

仇远　北村吴园雨中赏牡丹主人留饮
    不谓村园见此花，娇红数朵眩晴霞。
    可怜国色天香种，竟落田夫野老家。
    略具杯盘供笋蕨，已拚杖屦污泥沙。
    莫愁乳鹿衔春去，自有蓬蒿尽力遮。

仇远　北园赏梅
    梅花先受东君知，一时开遍南北枝。
    吴姬持杯劝客醉，已恨赏花三日迟。
