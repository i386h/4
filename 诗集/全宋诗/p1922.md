<!-- { "loadSidebar": true } -->
梅尧臣　和普公赋东园十题其五虚白堂
    空堂绝纤尘，虚静自生白。
    长风吹月东，窗户如不隔。
    漆园兹趣深，赤水珠难索。

梅尧臣　和普公赋东园十题其一撷芳亭
    结宇东园中，种花待春风。
    口歌金缕衣，手折枝上红。
    今日映绿发，他年羞青铜。

梅尧臣　和绮翁游齐山寺次其韵
    苍山南望截云烟，中有绀宇通诸天。
    长桥直度清溪水，寒湖收潦旷平田。
    古木阴森大堤上，千峰浓淡高楼前。
    龙笋未迸角出缩，虎石乱踞筋拳挛。
    阴崖乳泉湿苔藓，阳谷暖气留兰荃。
    涧户晓辟烟的的，松轩夜启月娟娟。
    闻有谪僲乘兴入，飘然欲拍洪崖肩。
    玩游逐胜不觉远，露奇发怪工无全。
    扪萝但识康乐径，饮酒安问远公禅。
    清猿不到俗士耳，香草已入骚人篇。
    水鸟念佛次净界，野鹿衔花来象筵。
    在昔探赏犹可数，深景秀句今得传。
    辞韵险绝兹所骇，何特杜牧专当年。
    重以平淡若古乐，听之疏越如朱弦。
    秘藏褚中为不朽，咨诹坐上皆曰然。
    谁意麤官获此贶，洗去鄙吝空池边。
    聊欲报言罕驿使，春郊唯见雁连连。

梅尧臣　和人喜雨
    仲冬至仲春，阴隔久不雨。
    耕农将失时，萌颖未出土。
    帝心实焦劳，日夜不安处。
    祷祠烦骏奔，脄飨杳无补。
    帝时降金舆，遍款灵真宇。
    百姓知帝勤，变愁为鼓舞。
    和气能致祥，是日云蔽午。
    夕风不鸣条，甘润忽周普。
    已见尧为君，安问谁为辅。

梅尧臣　和人雪意
    冻云低重野，远树昏未分。
    朝来庭竹上，摵摵霰已闻。
    扣门有兵吏，嘉命传相君。
    趋合展熊席，卷幔飘炉熏。
    桂浆贮榼美，马乳荐实蕡。
    宾属两三人，从容奉评文。
    远稽先儒言，风赋可以群。
    密置笔与砚，唯待雪雰雰。
    雪既不可待，日暮人半醺。
    明朝获方楮，健思欲凌云。

梅尧臣　和日卧疾恭上人来过不及见因以诗答
    溪上秋雾多，溪居晓寒入。
    呼吸遂生痾，呕泄不下粒。
    素居江南地，大率皆卑湿。
    久从吴土居，气候非所袭。
    伏枕欲经旬，冠带拈已涩。
    女奚特扣关，问疾提山笠。
    我非金粟身，寄谢何暇揖。
    屈性兹不能，他时冀来及。

梅尧臣　和师直早春雪後五垅道中作
    来寻谷口春，正值阴云结。
    日暮冰霰繁，宿亭孤饭设。
    侵晨登垅去，始见群峰列。
    草冻未抽心，松枯犹抱节。
    川傍认飞鹭，林上坠残雪。
    何意待芳菲，迟留未堪折。

梅尧臣　和十二月十七日雪
    穷冬劲腊已过半，晓雪先春何处来。
    岂应全资南亩麦，多应不分北枝梅。
    庭中未许野童扫，林下唯愁狂吹摧。
    莫问兔园同赋客，相如居右最为才。

梅尧臣　和十一月八日圃人献小桃花二绝
    当时开向杏花後，今日绽当梅萼前。
    不畏雪霜何太甚，繁英如火满枝燃。

梅尧臣　和十一月八日圃人献小桃花二绝
    前占寒食一百六，算到其时未合开。
    丹艳已先灰管动，不由人力与栽培。

梅尧臣　和十一月十二日与诸君登西园亭榭怀旧书事二首
    冬日萧条公府清，独将诸吏上高城。
    而今何处异畴昔，铁墓下闻狐夜鸣。

梅尧臣　和十一月十二日与诸君登西园亭榭怀旧书事二首
    莎径依然见莎叶，莲塘无复有莲花。
    更看白水满城下，说著当时龙骨车。

梅尧臣　和石昌言求牡丹栽
    昔年药栏下，已多香草名。
    更移花本去，聊助日边荣。
    莫问西都品，存吾旧友评。
    会应包萼吐，可与魏姚并。
    带土归金谷，封根近玉京。
    谪僲方醉咏，不倚锦官城。

梅尧臣　和石昌言学士官舍十题　病竹
    水边移得已伤根，枝叶如枯生意少。
    主人不使荒秽侵，遂长琅玕胜凡草。

梅尧臣　和石昌言学士官舍十题　甘菊
    世言此解制颓龄，便当园蔬春竞种。
    到秋犹得泛其英，烂醉莫辞官有俸。

梅尧臣　和石昌言学士官舍十题　葵花
    此心生不背朝日，肯信众草能蘙之。
    真似节旄思属国，向来零落谁能持。

梅尧臣　和石昌言学士官舍十题　兰
    楚泽多兰人未办，尽以清香为比拟。
    萧茅杜若亦莫分，唯取芳声袭衣美。

梅尧臣　和石昌言学士官舍十题　石兰
    言石曾非石上生，名兰乃是兰之类。
    疗痾炎帝与书功，纫佩楚臣空有意。

梅尧臣　和石昌言学士官舍十题　石榴花
    春花开尽见深红，夏叶始繁明浅绿。
    只知结子熟秋霖，不识来时有筇竹。

梅尧臣　和石昌言学士官舍十题　蔬畦
    手自除荒手自锄，葱鎝已插壅薤本。
    朝芸夕灌岂不勤，比食翦苗闲且稳。

梅尧臣　和石昌言学士官舍十题　水红
    江天淡淡江水平，江岸有花红作穗。
    今日特向都城开，昼时只合衔鱼翠。

梅尧臣　和石昌言学士官舍十题　萱草
    人心与草不相同，安有树萱忧自释。
    若言忧及此能忘，乃是人心为物易。

梅尧臣　和石昌言学士官舍十题　薏苡
    叶如华黍实如珠，移种官庭特匆蒨。
    但蠲病渴付相如，勿恤谤言归马援。

梅尧臣　和石昌言以蜀牋南牋答松管之什
    青松抽干龙鳞细，秋兔束毫鸡距尖。
    杨子拟经聊以赠，蜀麻江楮报何嫌。

梅尧臣　和寿州宋待制九题其八美荫亭
    野村仍翦茅，当此茂林下。
    晴晖叶上明，翠影杯中泻。
    鲜风时飕飕，轻裾自萧洒。
    固殊嵇生锻，曷慕岩栖者。

梅尧臣　和寿州宋待制九题其二春晖亭
    卉木日以发，中圃日以嘉。
    欢言乐和景，及此鬓未华。
    春风实无几，凌乱枝上花。
    山阴况暮月，府仰诚可嗟。

梅尧臣　和寿州宋待制九题其九望僲亭
    尝闻淮南王，鸡犬从此去。
    至今山头石，马迹尚有处。
    使君辞从官，终日绝尘虑。
    望望云汉间，想见宾天驭。

梅尧臣　和寿州宋待制九题其六狎鸥亭
    群生自知机，不可欺以异。
    此虽鸥与驯，鸥亦鱼所避。
    坐熊临碧水，安得同一致。
    然此海客心，还应无有愧。

梅尧臣　和寿州宋待制九题其七齐云亭
    城隅结危栋，仿佛凌烟霓。
    平观飞雨来，俯窥巢禽栖。
    浩荡孤思发，幂历蔓草齐。
    长安去不远，何言西北迷。

梅尧臣　和寿州宋待制九题其三白莲堂
    蟋蟀在秋堂，芙蕖出深水。
    浩露同一色，澄澈寒监里。
    佳人耻施朱，欲与天真比。
    沙鸟闲且都，谁将拟公子。

梅尧臣　和寿州宋待制九题其四式宴亭
    从事谁独贤，而来均宴喜。
    幽禽杂啸呼，珍木竟丛倚。
    兴将物色俱，闲厌箫鼓美。
    宁同不闻问，讼息时游此。

梅尧臣　和寿州宋待制九题其五秋香亭
    高轩盛丛菊，可以泛绿樽。
    余甘自同荠，忘忧宁用萱。
    有木皆剥实，何草不陈根。
    独此冒霜艳，芬郁满中园。

梅尧臣　和寿州宋待制九题其一熙熙阁
    初日照城楼，流晖及菌阁。
    上收花雾红，下见春烟薄。
    信美是殊邦，而淹佐时略。
    自惭江外人，敢慕淮南作。

梅尧臣　和司马学士上辛祀事出郊寄冯学士
    侵晓度南薰，禁锺犹可闻。
    春郊微有霰，上苑稍藏云。
    斋馆人相望，官桥路已分。
    宁同鸟乌乐，翔集自成群。

梅尧臣　和宋次道答弟中道寄怀
    陆家兄弟苦西东，黄耳传书近已通。
    共叹流年同转毂，各惊华发似飞蓬。
    河冰夜合知霜劲，塞雾朝开见日红。
    腊尽春来又相远，江南江北望归鸿。

梅尧臣　和宋次道奠石昌言舍人
    金羁白马晓朝天，噂管行车暮已传。
    上帝楼成何遽召，青霄路绝不应还。
    飘阶陨叶声凄若，隔幕孤灯夜寂然。
    来奠一觞空湛湛，却思平昔泪涟涟。

梅尧臣　和宋中道喜至次用其韵
    予从江南来，见子东浦榛。
    问子何不治，子兄游洛濒。
    子素乐文字，而复养慈亲。
    去年始升朝，差差陪缙绅。
    今也与吾肩，行立笑语频。
    未经鬓发改，喜预班缀新。
    思如曩时会，浩饮不计巡。
    往谒持约史，文辞媿彬彬。
    谓将一乘粟，欲敌千箱囷。
    然而泽中蛇，时得龙一鳞。
    况复周孔教，幸逢舜欠淳。
    慎勿惊怪奇，怪奇世多摈。
    吾惭辽东豕，未见西狩麟。
    汨汨尘泥间，曷辨玉与珉。
    昨来忽有知，所索非所循。
    使焉转磨衡，安得目不眴。
    诚闻苑囿美，难遣麋鹿驯。
    自惟体衰苶，宁堪事艰辛。
    宜收蹭蹬迹，却返江湖滨。
    浸胫水活活，漫滩石磷磷。
    垂钓红鬵登，举袂白羽振。
    以此全吾性，胡能往问津。
    非同子少年，柯叶正蓁蓁。

梅尧臣　和宋中道元夕二首
    结山当衢面九门，华灯满国月半昏。
    春泥踏尽游人系。鸣跸下天歌吹喧。
    深坊静曲走车辕，争前斗盛亡卑尊。
    靓妆丽服何柔温，交观互视各吐吞。
    磨肩一过难久存，眼尾获笑迷精魂。
    貂裘比比王侯孙，夜阑鞍马相驰奔。

梅尧臣　和宋中道元夕二首
    春风来解吹残雪，灯烛迎阳万户燃。
    竟看繁星在平地，不妨明月满中天。
    赭袍已向端门御，仙曲初闻法部传。
    车马不闲通曙色，康庄时见拾珠钿。

