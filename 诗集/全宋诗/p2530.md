<!-- { "loadSidebar": true } -->
    长揖辞四坐，秦关无阻深。
    燕客视秦王，已若羋中禽。
    中朝事不成，易水有悲音。
    请君且勿弹，此曲伤人心。

舒岳祥　古渔父词二首
    烟雨一叶小，江湖大厦宽。
    全家足风月，高枕恣波澜。
    白雪披蓑立，青山揭笠看。
    莫将文叔事，溷我钓鱼竿。

舒岳祥　古渔父词二首
    是店皆赊酒，无家只有船。
    烧鱼岩下火，吹笛水中天。
    枫叶霜铺地，芦花月满川。
    风波何处静，收钓即安眠。

舒岳祥　谷口
    万朵千枝满谷中，含成谷口是墙东。
    先生老向花中坐，莫放东风落晚红。

舒岳祥　关胡山甫归山房
    出峡复归寺，身孤心更虚。
    半瓢岩下水，一豆雪中蔬。
    自制乌罗帽。闲将白发梳。
    与君能几别，此意重相於。

舒岳祥　观窗前月过有感
    檐影倒垂地，月高窗更阴。
    残蛩沉积叶，悲鸟发遥岑。
    易下伤时泪，难平读史心。
    胸中犹若此，酒盏可辞深。

舒岳祥　观万堂村饮戏成
    芋魁豆角乌槠子，不用山翁举箸肥。
    闻道细鳞长九寸，夜来溪火急成围。

舒岳祥　观万堂前蕉苇为风雨所败对之有感
    绿蕉青苇列旗枪，一夜西风作战场。
    薏苡低垂菰米老，花鹅绣鸭阵横塘。

舒岳祥　管饱
    为管则易，为鲍则难。
    相马失瘦，相士失寒。
    管贫鲍富，坦然相安。
    于利不疚，于义期完。

舒岳祥　归故园
    千家桑梓兵余痛，十世松楸火后悲。
    瓦砾成滩无鸟雀，荆蒿如杖有狐狸。
    咸平树在枝柯损，晚易书亡目录遗。
    半树瑶花微雨里，向谁寂寞泪将垂。

舒岳祥　归故园
    辟兵辟寇走他方，六遍移家路转长。
    百醉与君同出处，五穷随我共行藏。
    柳花暗度谁家笔，燕子寒归何处梁。
    最羡刘家好男女，稳抛家事客原尝。

舒岳祥　归至相见岭喜见紫海
    相见岭头相见少，北风吹却南翁倒。
    短日荒荒白草枯，颠狂乱叶如飞鸟。
    前峰低处紫海出，知是吾归里中道。
    父兄问讯今何如，只是相公言语好。

舒岳祥　闺怨
    回廊曲径入荷花，斜隐珠帘半面遮。
    欲绣鸳鸯嫌未似，且抛针线理琵琶。

舒岳祥　闺怨
    能把玉箫传远意，难将彩笔写秋光。
    翠屏金鸭芙蓉冷，梦短却嫌秋夜长。

舒岳祥　闺怨
    贮雪成酥饤玉盘，劝郎抄取一匙餐。
    金针指冷愁花冻，侍婢添香却夜寒。

舒岳祥　闺怨１
    一春心事许谁同，金钥无声柳絮风。
    怪得枕中黄鸟唤，不知窗外海棠红。

舒岳祥　桂台
    苍苔踏碎吟初就，绿荫看成老又来。
    世事悠悠吾已矣，人生扰扰亦何哉。

舒岳祥　桂台
    神龙不知身变化，犹认潜鳞为故我。
    先生曾出雨八弦，浪静波恬归海卧。
    先生两处领桂台，梦寐一生游学舍。
    阿宜移扁就山窗，铁画银钩金钮鏁。
    绿阴闭户不知春，长日观书谁觉夏。
    天上吹香遍远山，月中散影流清夜。
    先生见扁如坐斋，随行不用木上座。
    攀枝踏影弄猿鹤，万事不到桂丛下。
    天下清芬是此花，世间最俗惟檀麝。
    后车还许乐天陪，吟笔更须侯喜把。
    几人名遂不知几，一日仓皇方泪堕。
    人知德佑不出高，岂识咸淳归计果。
    平生一瓣桂台香，口诵翁诗几百过。
    旧台何在桂凋零，日暮哀禽自相和。
    今台喜见桂婆娑，往来不碍江鸥社。
    旧台不见见今台，依旧风汉压江左。
    他年人访桂台游，旧名更复因今播。
    月中桂树最久长，此树还如月轮大。

舒岳祥　郭似山道士寄惠竹笔两束启缄乃羊毫也作诗戏之
    似山惠我笋丝笔，乃是长须公子毫。
    竹简固就面祓涤，琅函宁肯近腥臊。
    若非月里霜{皴皮换兔}颍，恐是仙家云鹿毛。
    润笔定须三百束，为君滴露注庄骚。

舒岳祥　国黄甘人便问讯帅初
    茇舍干戈后，班荆荐莽余。
    何人骑有鹤，顾我食无鱼。
    孤愤向谁说，倦游休上书。
    时时问甘岭，戴子近何如。

舒岳祥　过刘允叔故居
    流水孤村里，先生此故居。
    风流今已矣，天道竟何如。
    古屋前朝桧，芗岩万卷书。
    苍苔封瓦砾，野燐出丘墟。

舒岳祥　过明智寺
    每过明智寺，涉寺在山前。
    老衲分云坐，山猿抱子眠。
    岩花红杂雨，野水绿平田。
    火后伤心处，青山响杜鹃。

舒岳祥　过南渡见石砾之场有感
    几度维舟此倚栏，伤心劫火总摧残。
    拒霜关落无人管，时有流红驻下滩。

舒岳祥　过字韵诗辱诸友联和方营度枯鄙以酬厚意偶报北兵自瓯闽回驱男女牛
    麦倒桑折枝，山外花门过。
    牛亡主不归，妇去蚕未卧。
    在者哭空村，吞声谁敢大　　
    盲晖隐空崖，惊尘飞暗堁。
    川逝痛陵迁，春深悲国破。
    可惜此良宵，月轮升紫磨。

舒岳祥　海上口占
    独步溪头冉冉风，昔云当面失前峰。
    近闻海戍移屯去，渔火滩头万点红。
    
    
舒岳祥　海眺
    自嫌林谷暗，欲作海天游。
    芦苇人家晓，蒹葭国士秋。
    树根生石上，山影占江流。
    载酒船头去，风波几瓦瓯。

舒岳祥　含笑花
    半面羞藏袂，回头懒向人。
    清凉生夜气，冷淡见天真。
    此物悭开口，他花怯效颦。
    莫嫌容易落，笑罢总成尘。

舒岳祥　寒食书怀二首１
    晓寒飒飒侵驼褐，山色盈盈入酒杯。
    人物风流随逝水，故都文宪没苍苔。
    黄鹂杜宇忽忙过，卢橘杨梅次第来。
    气运总随时节变，人逢寒食自须哀。

舒岳祥　寒食书怀二首２
    天机妙处莫形容，难把丹青定太空。
    万古碧山留色在，千江皓月此心同。
    乌纱燕子开门雨，白发杨妃掠面风。
    欲问清明休检历，杜鹃啼血滴岩红。

舒岳祥　寒食题山庵
    门插垂杨不是家，自怜飘泊似杨花。
    一樽和泪浇坟土，余餶分张及野鸦。

舒岳祥　旱莲
    紫玉炎天菊，红芽陆地荷。
    孤芳群讪集，一笑百忧多。
    美味河豚虐，妍姿鸩毒苛。
    借渠存警戒，何必辩真讹。

舒岳祥　和刘仙尉咏梅
    垂垂一树压疏篱，最爱崚嶒鹤膝枝。
    只占岁寒花尽后，不争开早与开迟。

舒岳祥　和俟其按察咏县学古梅
    前身自是傅岩梅，持斧江南得得来。
    一笑见花同臭味，百妖潜影入莓苔。
    只将冷淡全超俗，肯向繁浓浪古魁。
    爱惜耆儒如此树，二天雨露好培栽。

舒岳祥　和俟其按察咏县学古梅
    四教堂前百岁梅，北方豪杰为渠来。
    清癯自许根封雪，劲峭何妨骨锁苔。
    影里青衿饱弦诵，花前玉节照杓魁。
    林逋只向孤山种，不及文宣庙里栽。

舒岳祥　和王达善碧桃诗
    石阶无罅谁衔子。烧地成焦岂复芽。
    千岁分根染天水，单台五出异朝霞。
    朝绅济济水苍佩，仙袂盈盈萼绿华。

舒岳祥　和亦翁韵
    斜日照疲蹇，茅茨葺未成。
    觇梅天气好，卧雪梦魂清。
    叶脱悬星大，豩长去火明。
    诗翁如退将，谁守五言城。

舒岳祥　和用之题剡雪
    鲈鱼未上夜潮回，吹备蓬窗古岸隈。
    谁遣戴公山上住，两回牵帅子猷来。

舒岳祥　和用之题剡雪
    两岸青山一水流，蓑衣不著雪为裘。
    安道只应深树里，青山不见便回舟。

舒岳祥　和韵寄胡山甫
    乡心趋老重，见说买山成。
    静坐性情淡，孤眠滋味清。
    樵人时识面，禅客共知名。
    山色元无垢，溪声自不平。
    池荷应足制，山蓣想堪羹。
    九日如今近，思君出峡行。

舒岳祥　和正仲赋重修篆畦亭馆韵
    订馆成来三十年，主人头白与扶颠。
    已诛荐莽开瓜圃，更剪茭芦浚藕田。
    竹下鸣琴长忆鹤，花边酿酒拟留仙。
    今知恼都无用，修短随缘一任天。

舒岳祥　和正仲君子泉
    脉来层嶂远，影到片天清。
    洗砚云根起，归瓢乳味盈。
    岩花蒙润泽，水草见分明。
    已遂投簪志，何须起濯缨。

舒岳祥　和正仲送达善归钱塘韵
    二客论交自有时，篆畦相会不相期。
    家如元亮贫更好，学抵申公老未衰。
    好诗甚似无声画，昏眼羞同没字碑。
    买地近来闻陃圃，樊侯种{漆氵换木}未为迟。

舒岳祥　和正仲咏荷
    曾闻画史传真诀，一叶旁边定一花，
    莫把风晴拘格范，好於月露写精华。
    耶溪舴艋花间屋，苕水鸳鸯叶底家。

舒岳祥　和正仲月季花
    风流天下真难似，惜赂篱边砌下栽。
    依旧风情三月在，斩新花叶四时开。
    莫嫌绿刺伤人手，自有妍姿劝客杯。
    不拟折来轻落去，坐看颜色总尘埃。

舒岳祥　荷亭
    影浸苍凉月，香随澹荡风。
    露华初汎汎，秋思莫匆匆。

舒岳祥　红梅
    雪尽西风万叶红，梅花一色照青空。
    天公又恐太枯淡，故著红蓝染雪丛。

舒岳祥　花鸟
    色与声俱妙，鸟啼花乱开。
    此时无事恼，有酒待谁来。
    漂泊迷归路，昏花恣覆杯。
    已闻雷迸笋，不怕雹惊梅。

舒岳祥　花下
    扫石坐花阴，花阴复满襟。
    此时真昼锦，富贵亦何心。

舒岳祥　花隐
    谁识菊为花隐逸，陶潜以后有濂翁。
    落花别有尧夫爱，此意与濂同不同。

舒岳祥　怀旧
