<!-- { "loadSidebar": true } -->
    独谙郎食性，厨下自调羹。

龙辅　送外
    与君非一身，同户醒相忆。
    而况出门去，宁知南复北。

龙辅　送外
    君言游宦向华京，不得临歧一送行。
    行行惟有杨花路，飞去飞来是妾情。

龙辅　题书斋
    深闺渐老大，始学谢娘诗。
    描笔题成句，良人事作师。
    白头惭卓女，团扇愧班姬。
    岂敢传千载，聊将遣一时。

龙辅　戏示女伴
    谁道孤眠苦，孤眠却自强。
    请看隔宿髻，常是不劳妆。

龙辅　夏闺
    日斜未理妆，昼长人易倦。
    回扑砚上蝇，墨花溅团扇。

龙辅　晓景
    春日映朝霞，新妆出绛纱。
    开帘惊宿鸟，倚树落危花。

龙辅　写怀
    初听莺声又燕声，年华不待使人惊。
    桂花开遍门还掩，风自清时月自明。

龙辅　又为子夜歌
    明朝将解缆，叮嘱不曾离。
    文无识顷刻，不久便当归。

龙辅　赠外
    远别当霜雪，留郎且过冬。
    只愁春色里，离恨更重重。

龙辅　制履寄外
    何物寄殷勤，宫鞋绿锦文。
    为郎承素足，指日踏青云。

龙辅　中秋
    寂寂中秋夜，含情出玉闺。
    河长看雁远，月皎觉云低。

龙友　大海洞天留题
    每见杭人说洞霄，恨无双翼兴飘飘。
    恍观石势如蟠兽，静听泉声若春韶。
    既想洞天多窈妙，更知仙境绝尘嚣。
    官游到此劳人甚，准拟时来酌一瓢。

隆禅师　偈
    一不成，二不是。
    口吃饭，鼻出气。
    休云北斗藏身，说甚南山鳖鼻。
    家财运出任交关，劝君莫竞锥头利。

娄机　题日哦轩
    高轩多暇日，宴寝独怡神。
    风俗谁今古，云山自主宾。
    滩平分燕尾，松老半龙鳞。
    徙倚清阴下，吟怀愧昔人。

娄乾曜　潺潺阁
    一派泠泠绕槛清，尘襟洗涤自凉生。
    夜深好梦才惊破，疑是半天风雨声。

娄寿　句
    飞云过雨洒明月。

楼楚材　句
    乍来固是最低树，外此都无许大花。
    秋香无比魁天下，仙种非凡□月中。
    满阎浮世香俱有，与广寒宫花对开。
    春将结笔去时有，花在着身高处香。
    晴霄有月与佳色，春圃无花可比香。
    房生里面子虚实，柄折中间丝短长。
    从来把得坚牢处，不是晴明不肯飞。
    名园不是无花卉，凌驾春风不似伊。
    一株种外无遗种，九个花间有细花。
    混融月色江湖夜，照应芦花岛屿秋。
    晚归烟树住犹见，晓向雪汀飞若无。
    蝶成擒处身粘粉，花蹈翻时足带香。
    野花狼藉桑麻长，除却他边补这边。
    吞毡固是真难事，要辨人生是与非。
    有时移向西堂去，一座青山逐手来。
    玲珑不许多呈露，只借时人一面看。
    鹭等鱼船近了飞。小心抽出大规模。
    除屏簇外少青山。矮婆娑地却禁霜。
    又欲其生树上苔。器量不争正二月。

楼淳　清明寺
    风尘满天下，此地独清明。
    神州何处是，有泪落新亭。

楼淳　隐居凤山清明寺二首
    风鸟久不至，哲人欢已矣。
    空留千载名，寂寞残阳里。

楼淳　隐居凤山清明寺二首
    日上钟未鸣，老僧睡犹熟。
    谁是山中人，长享清明福。

楼扶　句
    夜深更拥寒衾坐，明月梅花共一窗。

楼鎌　琼花行
    琼花未信无双无，特与翔鹤游江都。
    炷香展敬下古殿，相羊盘礴亭南隅。
    我欲歌之词，我欲声之诗。
    龙蛇满四壁，妍丑纷淋漓。
    一笑讯花花不语，斯须花以臆对之。
    自从天上来蕃厘，墨卿楚客知心谁。
    本来有是自三异，惠肃一辩公宠贲。
    厥今太守有父风，两句写出无双意。
    直教弹压千万春，香不随风潜堕地。
    我闻此语警且喜，不孤迢递来千里。
    花兮报称为如何，年年三月花开多。

楼璹　耕图二十一首　拔秧
    新秧初出水，渺渺翠毯齐。
    清晨且拔擢，父子争提携。
    既沐青满握，再栉根无泥。
    及时趁芒种，散著畦东西。

楼璹　耕图二十一首　簸扬
    临风细扬簸，糠粃零风前。
    倾泻雨声碎，把耫玉粒圆。
    短裙箕帚妇，收拾亦已专。
    岂图较斗升，未敢忘凶年。

楼璹　耕图二十一首　布秧
    旧谷发新颖，梅黄雨生肥。
    下田初播殖，却行手奋挥。
    明朝望平畴，绿鎝刺风漪。
    审此一寸根，行作合穗期。

楼璹　耕图二十一首　插秧
    晨雨麦秋润，午风槐夏凉。
    豨南与豨北，啸歌插新秧。
    抛掷不停手，左右无乱行。
    我将教秧马，代劳民莫忘。

楼璹　耕图二十一首　耖
    脱绔下田中，盎浆著塍尾。
    巡行遍畦畛，扶耖均泥滓。
    迟迟春日斜，稍稍樵歌起。
    薄暮佩牛归，共浴前豨水。

楼璹　耕图二十一首　持穗
    霜时天气佳，风劲木叶脱。
    持穗及此时，连枷声乱发。
    黄鸡啄遗粒，乌鸟喜聒聒。
    归家抖尘埃，夜屋烧榾柮。

楼璹　耕图二十一首　舂碓
    娟娟月过墙，簌簌风吹叶。
    田家当此时，村舂响相答。
    行闻炊玉香。会见流匙滑。
    更须水转轮，地碓劳蹴蹋。

楼璹　耕图二十一首　登场
    禾黍已登场，稍觉农事优。
    黄云满高架，白水空西畴。
    用此可卒岁，愿言免防秋。
    太平本无象，村舍炊烟浮。

楼璹　耕图二十一首　二耘
    解衣日炙背，戴笠汗濡首。
    敢辞冒炎蒸，但欲去莨莠。
    壶浆与箪食，亭午来饷妇。
    要儿知稼穑，岂曰事携幼。

楼璹　耕图二十一首　耕
    东皋一犁雨，布谷初催耕。
    绿野暗春晓，乌犍苦肩趙。
    我衔劝农字，杖策东郊行。
    永怀历山下，法事关圣情。

楼璹　耕图二十一首　灌溉
    揠苗鄙宋人，抱瓮惭蒙庄。
    何如衔尾鸦，倒流竭池塘。
    {左禾右罢}稏舞翠浪，籧簒生昼凉。
    斜阳耿衰柳，笑歌閒女郎。

楼璹　耕图二十一首　浸种
    豨头夜雨足，门外春水生。
    筠篮浸浅碧，嘉谷抽新萌。
    西畴将有事，耒耜随晨兴。
    只鸡祭句芒，再拜祈秋成。

楼璹　耕图二十一首　砻
    推挽人摩肩，展转石砺齿。
    殷床作春雷，旋风落云子。
    有如布山川，部娄势相峙。
    前时斗量珠，满眼俄有此。

楼璹　耕图二十一首　碌碡
    力田巧机事，利器由心匠。
    翩翩转圜枢，衮衮鸣翠浪。
    三春欲尽头，万顷平如掌。
    渐暄牛已喘，长怀丙丞相。

楼璹　耕图二十一首　入仓
    天寒牛在牢，岁暮粟入庾。
    田父有余乐，炙背卧檐庑。
    却愁催赋租，胥吏来旁午。
    输官王事了，索饭儿叫怒。

楼璹　耕图二十一首　三耘
    农田亦甚劬，三复事耘耔。
    经年苦艰食，喜见苗薿薿。
    老农念一饱，对此出馋水。
    愿天均雨暘，满野如云委。

楼璹　耕图二十一首　籭
    茅檐閒杵臼，竹屋细籭簸。
    照人珠琲光，奋臂风雨过。
    计功初不浅，饱食良自贺。
    西邻华屋儿，醉饱正高卧。

楼璹　耕图二十一首　收刈
    田家刈穫时，腰鎌竞仓卒。
    霜浓手龟坼，日永身罄折。
    儿童行拾穗，风色凌短褐。
    欢呼荷担头，望望屋山月。

楼璹　耕图二十一首　一耘
    时雨既已降，良苗日怀新。
    去草如去恶，务令尽陈根。
    泥蟠任犊鼻，膝行生浪纹。
    眷惟圣天子，傥亦思鸟耘。

楼璹　耕图二十一首　淤荫
    杀草闻吴儿，洒灰传自祖。
    田田皆沃壤，泫泫流膏乳。
    塍头乌啄泥，谷口鸠唤雨。
    敢望稼如云，工夫盖如许。

楼璹　耕图二十一首　杼耨
    雨笠冒宿雾，风蓑拥春寒。
    破块得甘霔，齧塍浸微澜。
    泥深四蹄重，日暮两股酸。
    谓彼牛后人，著鞭无作难。

楼璹　织图二十四首　採桑
    吴儿歌採桑，桑下青春深。
    邻里讲欢好，逊畔无欺侵。
    筠篮各自携，筠梯高倍寻。
    黄鹂饱紫葚，哑咤鸣绿阴。

楼璹　织图二十四首　蚕蛾
    蛾初脱缠缚，如蝶栩栩然。
    得偶粉翅光，散子金粟圜。
    岁月判悠悠，种嗣期绵绵。
    送蛾临远水，早归属明年。

楼璹　织图二十四首　大起
    盈箱大起时，食桑声似雨。
    春风老不知，蚕妇忙如许。
    呼儿刈青麦，朝饭已过午。
    妖歌得绫罗，不易青裙女。

楼璹　织图二十四首　二眠
    吴蚕一再眠，竹屋下帘幕。
    拍手弄婴儿，一笑姑不恶。
    风来麦秀寒，雨过桑沃若。
    日高蚕未起，谷鸟鸣百箔。

楼璹　织图二十四首　分箔
    三眠三起余，饱叶蚕局促。
    众多旋分箔，早晚磓满屋。
    郊原过新雨，桑柘添浓绿。
    竹閒快活吟，惭愧麦饱熟。

楼璹　织图二十四首　翦帛
    低眉事机杼，细意把刀尺。
    盈盈彼美人，翦翦其束帛。
    输官给边用，辛苦何足惜。
    大胜汉缭绫，粉涴不再著。

楼璹　织图二十四首　窖茧
    盘中水晶鹹，井上梧桐叶。
    陶器固封泥，窖茧过旬浃。
    门前春水生，布谷催畚锸。
    明朝蹋缫车，车轮缠白氎。

楼璹　织图二十四首　经
    素丝头绪多，羡君好安排。
    青鞋不动尘，缓步交去来。
