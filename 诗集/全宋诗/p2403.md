<!-- { "loadSidebar": true } -->
    卧听瀑布分僧榻，醉插梅花上酒楼。
    箧里不留封禅稿，知心江上有沙鸥。

释行海　赠叶苔矶
    养竹栽花住玉京，已将功业付闲情。
    太平世上无豪杰，大雅场中有老成。
    白日长思泉石趣，青楼空沸管弦声。
    冷观人事如碁局，谁肯忘机过一生。

释行海　赠竹卿
    一击虚空成粉碎，渭川千亩亦徒劳。
    不沾一点湘妃泪，自是无心节更高。

释行海　赵氏废园
    笙歌无复醉南楼，燕雀凄凉草木秋。
    记得小时来扑蝶，几枝摘尽好花头。

释行海　仲春夜客航值雪
    夜航忧雪到桑麻，冬暖春寒感物毕。
    中有五陵年少客，只怜桃杏冻无花。
    
    
释行海　周浦道中
    浅芦深苇雨丛丛，一浦潮来一浦风。
    船傍水篱门外过，数声白犬吠鱼翁。

释行海　诸友夜话
    爱战将军未白头，寸心犹自不忘忧。
    华夷百岁兴亡事，一夜同君说蔡州。

释行海　竹
    两竿烟簊翠涓涓，数里清阴带渭川。
    自抱岁寒君子节，凤凰不到已多年。

释行海　竹院
    满林凉影绿沈枪，对此浑无俗肺肠。
    闲客偶来清话久，戛檐风摆翠梢长。

释行海　自嘉兴归天竺怀同友
    九月游吴菊盛开，洞庭不去为君回。
    病归故里留书在，约到明年看驾来。
    宾客过门题姓字，菖蒲别主染尘埃。
    谁知独向秋风里，静倚山窗对绿苔。

释行海　自上竺闲行至后磵题所见
    莓苔一径趁溪斜，行尽松阴见水涯。
    绕屋花开非旧主，隔林烟起是谁家。

释行海　自永和溪上泛舟至余不
    水天空阔正斜阳，何处山川是故乡。
    望断吴云心更远，寒鸦成阵雁成行。

释行海　自永和溪上泛舟至余不
    来往篙师夜唱歌，动人离思恼人多。
    就船欲作东皈梦，无奈溪山月色何。

释行海　自永和溪上泛舟至余不
    看看又年别年华，多在征途少在家。
    一种客怀清更苦，水村山磵见梅花。

释行机　偈三首
    地炉无火客囊空，雪似杨花落岁穷。
    拾得断麻穿坏衲，不知身在寂寥中。

释行机　偈三首
    圆通不开生药铺，单单只卖死猫头。
    不知那个无思鼻，吃著通身冷汗流。

释行机　偈三首
    仲秋八月旦，庭户入新凉。
    不露风骨句，愁人知夜长。

释行机　送僧造普同塔
    珊珊玉骨本玲珑，挂角羚羊不见踪。
    特地作亭图甚麽，为怜松竹引清风。

释行机　送育维那
    克宾一字入公门，有理难伸笑杀人。
    隐静不行兴化令，他年谁道棒头亲。

释行机　颂古四首
    叶落岗头一望长，几茎乔木倚斜阳。
    曾经巴峻猿啼处，铁打心肝寸断肠。

释行机　颂古四首
    隔林仿佛闻机杼，知有人家在翠微。
    及至入让亲见了，元来只是小儿戏。

释行机　颂古四首
    青蛇提起气腥臊，几个男儿有痛毛。
    直下血流犹未觉，举头还见铁山高。

释行机　颂古四首
    东西南北无门户，大地山河不覆藏。
    今夜碧天云脚尽，一钩月挂几人肠。

释行瑛　东溪闲居示众偈
    联络藤萝一径，行穷始到松门。
    篱畔野华不艳，堂前流水非喧。
    午饭龙离铁钵，夜深月落金盆。
    此是真修行处，何人得意忘言。
    灵山河沙圣众，黄梅七百高僧。
    悟华晓称迦叶，传衣夜唤卢能。
    心自本来不有，法道得了何曾。
    斋后酽茶三盏，丛林一任喧腾。

释行瑛　偈
    登山须到顶，入海须到底，
    学道须到佛祖道不得处。若不如是，
    尽是依草附木底精灵，吃野狐涕唾底鬼子。

释行瑛　偈十六首
    大千沙界是吾家，隐显何曾有等差。
    为报人天高著眼，优昙花异世间花。

释行瑛　偈十六首
    鸟长飞，兔不住，
    暑往寒来朝复暮。朱颜未乞讨白发生，
    三界茫茫何处去。本源自性无凋夔，
    千圣皆从影中现。不离当处常湛然，
    觅则知君不可见。忽然见，
    倒骑牛兮入佛殿。

释行瑛　偈十六首
    去年逢表春，朱颜映桃李。
    今年逢青春，白发压双耳。
    人生七十年，疾若东流水。
    不了本来心，生死何由离。

释行瑛　偈十六首
    明眼底人眼碍，悟心底人被心碍。
    证道底人被道貌岸然碍，达法底人被法碍。
    何谓如此不见道，金屑虽贵，
    落根成翳。要得高步大方，
    直须去此四碍。

释行瑛　偈十六首
    炼铁围山作钓钩，饵悬八万四千牛。
    毗卢海内閒抛下，暇蟹鱼龙尽缩头。

释行瑛　偈十六首
    湛露重重洒绀园，衰残何以报君恩。
    白云堆里焚香坐，耀古腾今不二门。

释行瑛　偈十六首
    朔风如刀，痛利人骨。
    千山万山，雪映寒日。
    心知春气来，目睹梅花发。
    游子南方归不归，晓堂閒却龟毛拂。

释行瑛　偈十六首
    镂水求纹，谩劳心力。
    陶空作器，枉费工夫。
    游溟渤始测浅深，登须弥乃知高远。
    太阳门下，爝火何施。
    镆鎢匣边，铅刀可弃。

释行瑛　偈十六首
    踏破化城，来至宝所。
    不采辉山之壁，不探骊颔之珠。
    坏衲堆肩，拥炉閒坐。
    唤作无事首人，堪受人天供养。

释行瑛　偈十六首
    德山棒如雨点，临济喝似雷鸣。
    虽然声振一时风流万世，检点得来还是强生节目。
    华藏则不与么，三间茆屋。
    十里松门，健则纵步閒游，
    困则倒头酣寝。身如槁木，
    心若死灰。有人笑我愚痴，
    正爬著侬家痒处。

释行瑛　偈十六首
    竖不穷三际，横不亘十方。
    大不偪塞虚空，细不入於芥子。
    三世诸佛，如觉如梦。
    诸大祖师，若存若亡。
    与么境界，从上诸圣。
    尚迷昧如斯，方今学人，
    且作么生凑泊。但得雪消去，
    自然春到来。

释行瑛　偈十六首
    上不见天，下不见地。
    把定咽喉，何处出气。
    江南江北，绝毫绝釐。
    东土西天，成团成块。
    释迦弥勒，尚自瞒盱。
    临济德山，如何拎议。
    衲僧家，没巴鼻，
    却唤六双为十二。

释行瑛　偈十六首
    奇怪诸禅德，文殊普贤，
    化作寒山拾得。头戴炙脂帽子，
    脚踏无底麻鞋。身著鹘臭布衫，
    腰南击断鞓腰带。手持拍板，
    口唱高歌。吾心似秋月，
    碧潭清皎洁。无物堪比伦，
    教我如何说。华藏当时若见，
    每人痛与一顿何为如此，且教伊不敢制风掣颠，
    免使后人疑著。

释行瑛　偈十六首
    提智慧剑，破烦恼纲。
    拔生死类，置涅盘宅。
    空却魔王窟穴，埽荡恶趣关防。
    开拓般若封疆，滋长菩提种性。
    与么作用，与么建立。
    象驾峥嵘谩进途，谁见螳蜋能拒辙。

释行瑛　偈十六首
    一大藏教，诸大祖师。
    天下老和尚言句，总在这里。
    明明向道，尚且不知。
    盖覆将来，如何会得。

释行瑛　偈十六首
    持长竿，摇短艇。
    簅笠只一个，蓑衣无两领。
    洞庭秋水负不吹，涵虚恰似新磨镜。
    末后句，留与谢三郎。

释行元　临终偈
    来亦无所从，去亦无所至。
    来去既一如，春风满天地。

释行肇　酬赠梦真上人
    禅舍因吟往，晴来坐彻宵。
    春通三径晚，家别九江遥。
    巢重禽初宿，窗明叶旋飘。
    住期应未定，谢守有诗招。

释行肇　泛若耶溪
    霁雨牵野情，孤舟遂兹赏。
    积水连远空，落日垂万象。
    岸回云独随，山转泉更响。
    望望极寒源，由言放轻桨。

释行肇　寄终南种徵君
    紫阁浮清汉，高眠称此心。
    住溪人未识，归路鹤知深。
    峰晚回寒翠，猿孤发夜吟。
    霜天独西向，无复梦山阴。

释行肇　郊居吟
    静室簾孤捲，幽光坠露多。
    径寒杉影转，窗晚雪声过。
    茗味沙泉合，鑪香竹霭和。
    遥怀起深夕，旧寺隔沧波。

释行肇　送從律师西游
    蛰鳞伺新春，望极融融归。
    惊禽别旧巢，念远迟迟飞。
    吁君腹至业，岁故志独违。
    心弦世寡听，意鉴古亦稀。
    出关自荷箧，入秦扣谁扉。
    埃目若忽失，风雨远渐微。
    将看吐虹章，冷射仙掌辉。

释行肇　送怀古师归蜀
    山落云阳外，去程寒接巴。
    剑江连汉直，栈阁挂空斜。
    听锡樵停斧，窥禅鸟立槎。
    旧房春到晚，深径始开花。

释行肇　送简师南游
    古岸侵烟出，扬帆拂曙星。
    层城关海日，列树隐沙汀。
    潮落家遥见，梅香檝暂停。
    旧峰归计晚，长忆隔吴青。

释行肇　送蒲奉礼之鄞江
    官舍仙山里，全家去若归。
    江声鳌背出，帆影斗边飞。
    宿馆荷香接，吟亭岛色围。
    前秋赏明月，況对谢玄晖。

释行肇　送惟凤之衡阳
    重城独隐居，世人寡相识。
    回塘路寂寥，深径花狼籍。
    西风思忽生，南泉语还忆。
    遥山去意长，大江归梦直。
    日暮立荒原，迢迢望空碧。

释行肇　送文光上人西游
    高木坠残叶，关河入远心。
    嵩游忘楚梦，华近识秦音。
    塔古悬图识，碑荒背烧寻。
    几思兴替事，独上灞陵吟。

释行肇　送文兆归庐山
    剑峰双倚汉，荡桨月中归。
