<!-- { "loadSidebar": true } -->
释慧远　寄体首座
    白石山头衲子多，泥牛吸尽井中波。
    佗年布袋重开口，佛祖依前不奈何。

释慧远　寄汪状元
    全机倒用若为酬，尽法无民未肯休。
    金马玉堂留不住，依前屋裹贩扬州。

释慧远　寄杨高士
    富有十年别，贫无一觉眠。
    好来同夜话，相共酌清泉。

释慧远　寄源大师
    学佛以悟为则，虚词不入公门。
    君看羲之草圣，一点入石三分。

释慧远　寄中竺妙禅师
    湖山添得老魔王，舌卷风雷眼放光。
    背却法堂重勘破，不知谁与我分赃。

释慧远　金华圣者赞
    御兵戈刀，斧不能斫。
    经大劫水，火不能著。
    姊夫小舅有来由，佛面猪头何处求。
    二百年来龟岭下，三山依旧水东流。

释慧远　镜庵
    古镜破来庵许大，秋毫未尽眼能宽。
    江湖不记三生梦，风月惟余一钓竿。

释慧远　楞严六根　非身觉触
    舜若多非身觉触，闭门塞户栽荆棘。
    邈得虚空恰似渠，似渠也是闲相识。

释慧远　楞严六根　非眼能见
    阿那律陀天眼观，大千摄入一毫端。
    掌中谩说庵摩勒，无限苍生被热谩。

释慧远　楞严六根　无鼻嗅香
    殑伽河神非鼻香，贫儿乍富也寻常。
    莲河岸上曾遭叱，祸出私门变吉祥。

释慧远　楞严六根　无耳能闻
    跋难陀龙能听闻，净名结舌若为论。
    行到山穷山尽处，虚空依旧塞乾坤。

释慧远　楞严六根　异舌知味
    憍梵钵提知此味，苦涩咸酸那裹是。
    一举如能至梵天，超证如来真实钱。

释慧远　楞严六根　意根了知
    金色头蛇意根灭，圆明了知无处雪。
    草韕跟断眼皮横，善财拄杖生三节。

释慧远　李抚干牧牛图
    道是沩山水牯牛，轮佗黑子却赢筹。
    不是沩山水牯牛，赢佗白子却轮筹。
    黑白未分头角露，输赢不是遮头牛。
    绳已断，鼻无钩，
    掉尾昂头得自由。云山无限青青草，
    香水和烟细细流。饥时放，
    饱时收。临风轰起一声笛，
    回首家山万事休。

释慧远　临济和尚赞
    吹毛未举，鲜血淋漓。
    涂毒才挝，遍界横尸。
    机如劈竹，口似鼓槌。
    二百年前江西湖南杀人放火，三千里外山东河北夺鼓搀旗。
    掀翻大海，倒坐须弥。
    青草步头行正令，白拈手裹觅便宜。
    咄咄！小厮儿{囗里加力}，
    我且问你，瞎底正法眼分付阿谁？

释慧远　妙喜南还以偈迓之
    闻道天书下禁闱，定知云迹会枢机。
    铜驼千载今休同，一段风光本彩归。

释慧远　木平和尚赞
    岳耸渊深，貌古神清。
    渴有米汁，馔无佳珍。
    龙床头卖弄草韕两脚，御舟前突出云衲半身。
    举棹迷源兮{左木右户下加上四下衣}索已露，移舟别水兮眼倒生筋。
    敢道不劳斤斧，夫是之谓木平。

释慧远　南翔寺
    无数青山伴我行，更将清浅濯尘缨。
    枕流漱石真吾事，买片闲田就此耕。
    
    
释慧远　普化和尚赞
    热发风狂，跃倒饭床。
    挨脚脱漏，倒翻筋斗。
    坏佗临济一生禅，哑却盘山三昧口。
    有进好，未必好。
    有时恶，未和恶。
    有时把个破木铎。大悲院裹趕村斋，
    直至而今无摸索。

释慧远　钱知县祈嗣求颂
    明珠在掌犹遗坠，辉玉囊中不失时。
    幸有观音玉环手，何劳更诵梦熊诗。

释慧远　示禅人
    铁石身心来问道，惯调金镞若为酬。
    棒头喝下随流入，靠倒沩山水牯牛。

释慧远　示禅人
    一句全提绝灯伦，万机不到始通津。
    道人别有遮天眼，四海无家总是亲。

释慧远　示禅人
    顾鉴全抽彻底参，新丰三顿实难甘。
    到头恩怨无余地，赢得儿孙转放憨。

释慧远　示禅人
    六尘不恶机难测，三昧无声妙莫穷。
    脱体顿抛忘朕迹，瞎驴何处觅行踪。

释慧远　示禅人
    悬崖捉拍舞三台，死虎惊忙眼豁开。
    圣地不生凡草木，果然亲见瞎堂来。

释慧远　示禅人
    风前突出醯罗眼，格外单提栗棘禅。
    百草头边玄路绝，到家不直半分钱。

释慧远　示干水碓化士
    转辘辘时难近傍，立停停处绝承当。
    硙磨碓捣从来事，磕破浑仑总不妨。

释慧远　示化士
    披毛戴角学无生，剑树刀山敢次行。
    不向五峰吞栗棘，争知日午打三更。

释慧远　示化士
    身如椰子胆如天，喝道来参栗棘禅。
    按下云头轻领过，口皮元只在唇边。

释慧远　示化士
    临济家常添钵游，知音才见不轻酬。
    掩门归去陈嘉馔，直至而今饱未休。

释慧远　示化士
    拄杖生根挑不上，钵盂无底满盛归。
    净名何用空惆怅，哭罢香严与不知。
    头蓬松兮郡辨，耳卓朔兮莫窥。
    渡口船回人借问，寒山南畔石桥西。

释慧远　示化士
    顾在机前发，鉴从顾后抽。
    法身藏北斗，船子下扬州。
    西海风为线，三山月作钩。
    回戈拨龙尾，伫看钓鳌头。

释慧远　示李才翁宣教
    吾官学佛几经秋，梦裹书空醒便休。
    会得三吴灭门句，也须亲到百花洲。

释慧远　示僧
    两个童儿舁木鼓，左边打了右边舞。
    刹那变现百千般，分明示君君记取。

释慧远　示无住道人
    打破从来净洁禅，万机攒簇髑髅前。
    横身塞断来时路，一句当机日丽天。

释慧远　释迦出山相赞
    大哉释迦文，福聚海无量。
    此地少朱砂，赤土以为上。
    我今稽首礼赞扬，留作人天作牓样。

释慧远　双林无著轩
    卓尔群机赴，陶然万象沈。
    湖天浮水远，岸石浸云深。
    雨霁月华透，风摇山影侵。
    灵然超八达，廓彻妙明心。

释慧远　四威仪
    行，日午归来打八更，
    荒草裹，结舌话无生。

释慧远　四威仪
    住，和声塞断来时路。
    斗柄垂，风云常满肚。

释慧远　四威仪
    坐，往来凡圣如推磨。
    罢休休，相招不肯过。

释慧远　四威仪
    卧，精进谁知成懒惰。
    念摩诃，不如还忍饿。

释慧远　送惠冲禅客
    老冲问法如春雷，忿怒那吒挽不回。
    龙驰虎骤劈箭催，暴风狂雨山岳摧。
    我亦随分圆机应，出必取也战必胜。
    如珠走盘盘走珠，星飞电转了无余。
    佗年呵风骂雨，巍巍独坐妙峰顶。
    伫看杀人放火，炯炯双眸烁太虚。

释慧远　送九峰长老归旧隐
    铁面波斯驾怒涛，黑风才起浪头高。
    倒撑小艇抽金镞，恰似将军入不毛。

释慧远　送了禅人
    未明定观三千界，且看江西十八滩。
    照出芙蓉城下月，金波影裹麦秋寒。

释慧远　送能首座住紫箨
    驱耕夺食继心灯，互换交驰贷物增。
    道大莫如空冀北，功恢高揖岭南能。

释慧远　送日本国觉阿金庆二禅人游天台
    佛子亲从日本来，人天随步叹奇哉。
    一机拶出金牛舞，千圣当头正眼开。

释慧远　送日本国觉阿金庆二禅人游天台
    杀人放火大慈悲，禅教俱非道莫齐。
    平地一声师子吼，释迦弥勒竖降旗。

释慧远　送日本国觉阿金庆二禅人游天台
    佛子飞帆过海来，好携瓶锡上天台。
    国师尚有灵踪在，宝塔巍然正面开。

释慧远　送日本国觉阿金庆二禅人游天台
    达磨西来教外宗，了无言说立全功。
    单传直指通身眼，谁信从前彻骨穷。

释慧远　送万年化主兼简妙净居士
    石桥路巑横身入，牛宿峰高{左卑右页}面看。
    不是闾丘贤太守，谁能闲识老丰干。

释慧远　送杨高士归蜀
    龙驰虎骤道何存，肯转灵丹奉至尊。
    令下家山方下准，瓢中日月掌中分。
    昔年握手登金殿，今日擎拳出禁门。
    我欲送君迷旧隐，桃源流水杏花村。

释慧远　送宜长老住林泉
    脱珑掣辔换皮毛，水远山长道自高。
    平澹家风随分展，割鸡时暂屈牛刀。

释慧远　送之书记
    大用现前全体是，圣凡情尽影难留。
    钵盂根底三千界，拄杖头边四百州。
    云作伴，月为俦。
    到家别有通天路，把定牢关辊绣球。

释慧远　颂
    雪霁长空，迥野飞鸿。
    段云片片，向西向东。

释慧远　颂古
    静鞭声裹驾头来，紧握双拳打不开。
    打得开，云压香尘何处是，
    静鞭声裹驾头来。

释慧远　颂古十五首
    老胡一击许谁知，大冶红炉片雪飞。
    青草冢间留不住，白云还望故山归。

释慧远　颂古十五首
    接著一个半个，觅得三文两文。
    谁知破布袋裹，许多弥勒世尊。

释慧远　颂古十五首
    良哉观世音，旋闻与声脱。
    犬吠驴鸣休未休，世出世间活鱭鱭。

释慧远　颂古十五首
    见处孤危立处高，急如石火利如刀。
    到家问路家何在，掀倒棋盘脱布袍。

释慧远　颂古十五首
    电卷星飞，珠回玉转。
    打破面皮，赤心片片。

释慧远　颂古十五首
    三唤三应，更饶贴称。
    月逗寒窗，水归巨浸。
    负汝负吾，全锋敌胜。

释慧远　颂古十五首
    起模画样弄精魂，拂迹除踪更见人。
    行到山穷山尽处，满天云散月华明。

释慧远　颂古十五首
    行行月冷风高，步步山寒水深。
    逢人披肝露胆，见义劈腥剜心。

释慧远　颂古十五首
    你爱我笊篱，我爱你木杓。
    主山才放高，案山又岌巌。
