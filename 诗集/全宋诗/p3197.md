<!-- { "loadSidebar": true } -->
    前年呼舫下玻瓈，突兀新楼闯目围。
    雁影已随流水去，鹤归空感昔人非。
    曩游历历梦中似，往事茫茫知者稀。
    幸有季衡风味肖，何当倚槛语朝晖。

魏了翁　寄题王才臣南山隐居六首　格斋
    水非石之鑽，索非木之锯。
    一日复一日，会有豁时处。

魏了翁　寄题王才臣南山隐居六首　南谷
    我行半天下，梦不到南谷。
    健读诸老诗，划见真面目。

魏了翁　寄题王才臣南山隐居六首　松庵
    受命独也正，岿然十八公。
    人独匪正命，胡然不如松。

魏了翁　寄题王才臣南山隐居六首　腴亭
    膏雨炯晨沐，和风照春睡。
    谁与验其机，蔡轩一腴字。

魏了翁　寄题王才臣南山隐居六首　竹亭
    西山抱孤洁，淇水凝寒绿。
    古来长安道，多少閒草木。

魏了翁　寄题王才臣南山隐居六首　庄敬日强斋
    天以行故健，火以宿故庄。
    卓哉主一翁，挈我洙泗上。

魏了翁　寄题雅州胥园
    胥君颀然来，锦囊背奚奴。
    探囊发诗卷，一一卿大夫。
    示识胥园面，诗卷自画图。
    扫石卧竹影，长锸斸芋区。
    胥君於此时，林泉傲金朱。
    懒余本丘壑，误被尘缨缚。
    每逢漫浪友，惭愧红尘脚。
    会当寻兹盟，酬此一大错。

魏了翁　家承事挽诗
    昆火玉孚尹，乔松冬夏青。
    尘沙吹海立，风月半窗醒。
    适意问芒屩，无心待屏星。
    风流那复见，食报在宁馨。

魏了翁　家夫人挽诗
    江乡推甲乙，家史自名门。
    作配昔相反，流风今尚存。
    三珠方秀媚，双剑忽飞骞。
    丹旐莲峰路，悲云落日翻。

魏了翁　家涪陵挽诗
    闻风唐御史，得意古周官。
    治郡当如霸，閒居略似潘。
    慈庭春后寂，书幌夜深寒。
    漫有一区宅，传家地自宽。

魏了翁　嘉甫弟生日
    山居面面接青天，更把青天触处看。
    心事和平官职耐，家人顺正室庐宽。
    栽培桃李扶春意，长养松篁伴岁寒。
    门户千钧今付汝，书来时寄我平安。

魏了翁　嘉泰二年题资州醮坛山星斗阁对是同王资州贾大安杨季持诸公登山用
    三十三年去复还，笋将重踏旧江山。
    青衿朋友子当户。绿帻奚臧霜半鬟。
    赢得光阴归鬓里，悔将声誉落人间。
    圣六事业无穷已，只问君王觅退閒。

魏了翁　嘉泰二年题资州醮坛山星斗阁对是同王资州贾大安杨季持诸公登山用
    天磨团团任往还，莫将止处认兼山。
    水归寒谷斂秋练，木落前峰明晓鬟。
    天度已归参井后，日行又值斗箕间。
    若知此处真消息，血气浮名总是閒。

魏了翁　嘉兴张寺丞挽诗
    壮气凛横秋，如何老作州。
    有儿官左墄，无地办菟裘。
    木落湖阴暝，书沈塞外秋。
    佳城千古恨，树静晚风遒。

魏了翁　肩吾生日
    谁遣青龙日夜流，记经星纪已降娄。
    边城恰匝三寒暑，初度联翩四倡酬。

魏了翁　肩吾生日
    力探上下三千载，行半东西二百州。
    有许豪雄都忘却，松窗棐几静中求。

魏了翁　肩吾生日
    余晦越乡别临贺，郭君出竟送荆州。
    放麑心事人夸说，得似如今累岁留。

魏了翁　肩吾生日三绝句
    尚记联车入界头，帘安门外麦三秋。
    江山气度依前伟，简册功夫匪昔侔。

魏了翁　肩吾生日三绝句
    世历嬴刘周典尽，经由孙沈古音休。
    更嗟书法开元坏，不易肩吾字字求。

魏了翁　肩吾生日三绝句
    昔人年德位俱优，淇奥宾筵苦自修。
    学至百年宁有厌，勉哉三十六春秋。

魏了翁　肩吾生日以三绝为寿
    俗学场中蚤掉头，一窗书卷古人谋。
    东西日月自明耳，皇恤人间有喘牛。

魏了翁　肩吾生日以三绝为寿
    穷檐小市百年州，浅濑平沙万古流。
    天运人谋镇如此，晚醺时上驿南楼。

魏了翁　肩吾生日以三绝为寿
    宇静昼窗长似岁，心清夏簟冷於秋。
    是间消息君知得，看尽区中浪白头。

魏了翁　肩吾摘傍梅读易之句以名吾亭且为诗惟发之用韵答赋
    三时收功还朔易，百川斂盈归海{外广内逆去辶}。
    谁将苍龙挂秋汉，宇宙中间卷无迹。
    人情易感变中化，达者常观消处息。
    向来未识梅花时，绕溪问讯巡檐索。
    绝怜玉雪倚横参，又爱青黄弄烟日。
    中年易里逢梅生，便向根心见华实。
    候虫奋地桃李妍，野火烧原葭萯茁。
    方从阳壮争门出，直待阴穷排闼入。
    随时作计何大痴，争似此君藏用密。
    人官天地命万物，二实五殊根则一。
    囿形辟盍浑不知，知把真诚作空寂。
    亭前拟绘九老图，付与人间子云识。

魏了翁　建士施霆亨自夔以相迓
    三峡云连白帝城，风波九死得余生。
    虎头狼尾乱流济，猫面马肝缘壁行。
    中衍何妨需在险，心亨但见坎常平。
    况逢诗友殷勤问，宁复穷途哭步兵。

魏了翁　饯章郎中以浙东仓归湖州
    武陵城中春事浓，楝花欲开未开风。
    常平使者谢朝列，袖有英荡吾将东。
    披孔翠裘上马去，锦鞯昱爚三花骢。
    先携令名作乡绣，却把仁念为仓红。
    世人机浅嗜欲深，便从扶木穷高舂。
    朝余苍梧夕县圃，何似缓辔摇冬珑。
    曩余除官本同署，至自万里惊燕鸿。
    诸公祖筵乱平湖。复我不入心忡忡。
    君今姑为粤人行，明年归朝傥及同。

魏了翁　江东漕使兄约游钟山分韵得泠字
    连年饮建业，寤寐北山灵。
    三过又不入，风雨盲其程。
    一朝廖会期，万籁不敢声。
    断潢卷夕潦，列巘浮帝青。
    因思山中人，昔日相熙宁。
    不知学何事，莽制为周经。
    群公咸其辅，不悟宗康成。
    相承至章蔡，九州半膻腥。
    历年百七十，众寐未全醒。
    三经犹在校，从祀犹在庭。
    追惟祸之首，千古一涕零。
    大钧窅难问，山云水泠泠。

魏了翁　江州司马安君挽诗
    当年风雨脊令原，共挈兇颅奏凯旋。
    弄破峨眉山月影，慵移湓浦荻花舡。
    浮云都似梦中觉，妙句犹於身后传。
    肠断美人湘水隔，凭鸿寄泪识新阡。

魏了翁　将入靖州界适值肩吾生日为诗以寿之
    肩吾名地古诚州，明日联车入界头。
    草草三杯酌初度，恍如赤壁伴元修。

魏了翁　将入靖州界适值肩吾生日为诗以寿之
    滔滔今古满双鬓，纳纳乾坤归两眸。
    自有江山几千载，颇曾有引主宾不。

魏了翁　将入靖州界适值肩吾生日为诗以寿之
    道亨初不关穷达，身健何须问去留。
    但原王明天地泰，此竹长共国同休。

魏了翁　将至古渝虞宪以三绝同端午节见寄用韵为谢
    故山朱果恰离离，翠竹青蒲护众菲。
    梦里不知身造阙，閒随白鹤照江衣。

魏了翁　将至古渝虞宪以三绝同端午节见寄用韵为谢
    鬓边忧绪已千端，谁唤扁舟下濮干。
    落日明舡剑如电，勇心触拨到楼兰。

魏了翁　将至古渝虞宪以三绝同端午节见寄用韵为谢
    蓬窗暑雨气低垂，不记龙舟竞渡期。
    诗卷打门惊节序，满盘角黍正累累。

魏了翁　将作监栽竹徐直翁清叟俾予书植贤亭三大字以诗见贻
    烈日严霜恣挟持，孤标荦荦肯随时。
    笑看世上閒桃李，一夕狂风失令姿。

魏了翁　将作监栽竹徐直翁清叟俾予书植贤亭三大字以诗见贻
    气端解使四时青，万物彫零独典刑。
    严子高风扶汉鼎，包胥劲节撼秦庭。

魏了翁　将作监栽竹徐直翁清叟俾予书植贤亭三大字以诗见贻
    客梦时时绕故山，梦余砉见玉孱颜。
    徐公本自无通介，自是时人醉眼斑。

魏了翁　讲筵侍立三首
    晨趋东杂侍天颜，奏事班回帝辇还。
    才向内门需少选，诸珰又趣讲筵班。

魏了翁　讲筵侍立三首
    须臾讲殿报斑齐，拜罢东升一半西。
    两序公卿皆赐坐，史臣讲读中阶難。

魏了翁　讲筵侍立三首
    御前亲赐密云龙，讲罢分行帝在中。
    起揖坐尝还再拜，侍臣趋出辇还宫。

魏了翁　教授致政李君挽诗
    冠盖任云浮，门前日夜流。
    不为盱豫悔，肯作浚恒羞。
    科第联五叶，诗书閒一丘。
    芸芸终有谢，赢得早归休。

魏了翁　九日分韵得寒字
    奇月必用重，谁与开其端。
    贵阳而贱阴，於此亦可观。
    况於五阴后，苍龙挂高寒。
    林疏山骨瘦，宇静天容宽。
    砉然遇九九，黄菊纷阑斑。
    且开五言城，聊寄一夕懽。
    凄其义熙后，甚矣天宝间。
    陶社千古心，知者良独难。

魏了翁　九月八日类试别所与同事饮而痾作
    彼颛氏子太鸱张，药裹丹瓢为汝忙。
    堆案文书埋白日，闭门风雨厄重阳。
    酒尝友我胡为崇，菊亦愁余未肯黄。
    閒玩群阴藏九九，花长身健竟须償。

魏了翁　九月丁亥秋祀毕劳农北郊苏提干以疾不往心诗见寄因次其韵
    秋尝事毕与宾游，神惠如临不敢留。
    骑吹一川松露晓，踏歌千里稻云秋。
    豳公堂上兕觥荐，郓使溪前经律诹。
    尽日临民看不足，归从苏子静中求。

魏了翁　句
    乾阙一钩金。

魏了翁　口占
    秋风已飒杯犹碧，宿雨才收稗亦花。
    天着工夫供醉眼，东邻有酒不堪赊。

魏了翁　腊日同舍郎即湖上送诸葛吏部赴胡北常平次汪吏部韵
    绣衣衔命去，祖帐为王留。
    大舶满青镜，寒云明玉舟。
    岁余官事省，蜡毕吏功休。
