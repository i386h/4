<!-- { "loadSidebar": true } -->
    人事既难了，天理尤茫昧。
    圣贤多如此，自古云无奈。
    周人贵妇女，扁鹊名医滞。
    今世无常势，趋舍唯利害。
    而君信斯道，不闵身穷泰。
    弃捐人间乐，濯耳受天籁。
    谅知安肥甘，未肯顾糠糩。
    龙螭虽蟠屈，不慕蛇蝉蜕。
    令人重感奋，意勇忘身蕞。
    何由日亲炙，病体同砭艾。
    功名未云合，岁月尤须愒。
    怀思切劘效，中夜泪靟霈。
    君尝许过我，早晚治车軑。
    山溪虽峻恶，高眺发蒙{左目右市}。
    峰峦碧参差，木树青晻蔼。
    桐江路尤驶，飞浆下鸣濑。
    鱼村指暮火，酒舍瞻晨旆。
    清醪足消忧，玉鲫行可脍。
    行行愿无留，日夕伫倾盖。
    会将见颜色，不复谋蓍蔡。
    延陵古君子，议乐耻言郐。
    细事岂足论，故欲论其大。
    披披发韐櫜，檩檩见戈锐。
    探深犯严壁，破惑翻强旝。
    离行步荃兰，偶坐阴松桧。
    宵床连衾帱，昼食共粗粝。
    兹欢何时合，清瘦见衣带。
    作诗寄微诚，诚语无彩绘。

王安石　寄曾子固
    斗粟犹惭报礼轻，敢嗟吾道独难行。
    脱身负米将求志，戮力乘田岂为名。
    高论几为衰俗废，壮怀难值故人倾。
    荒城回首山川隔，更觉秋风白发生。

王安石　寄曾子固二首
    严严中天阁，蔼蔼层云树。
    为子望江南，蔽亏无行路。
    平生湖海士，心迹非无素。
    老矣不自知，低徊如有慕。
    伤怀西风起，心与河汉注。
    哀鸿相随飞，去我终不顾。

王安石　寄曾子固二首
    崔嵬天门山，江水绕其下。
    寒渠已胶舟，欲往岂无马。
    时恩缪拘缀，私养难乞假。
    低徊适为此，含忧何时写。
    吾能好谅直，世或非诡诈。
    安得有一廛，相随问耕者。

王安石　寄赠胡先生
    先生天下豪杰魁，胸臆广博天所开。
    文章事业望孔孟，不复睥睨蔡与崔。
    十年留滞东南州，饱足藜藿安蒿莱。
    独鸣道德惊此民，民之闻者源源来。
    高冠大带满门下，奋如百蛰乘春雷。
    恶人沮服善者起，昔时躥跖今骞回。
    先生不试乃能尔，诚令得志如何哉。
    吾愿圣帝营太平，补葺廊庙枝倾颓。
    披旒发纩广耳目，照彻山谷多遗材。
    先收先生作梁柱，以次构架桷与榱。
    群臣面向帝深拱，仰戴堂陛方崔嵬。

王安石　寄张谔招张安国金陵法曹
    我老愿为臧丈人，君今少壮岂长贫。
    好须自致青冥上，可且相从寂寞滨。
    深谷黄鹂娇引子，曲磈翠碧巧藏身。
    寻幽触静还成兴，何必区区九陌尘。

王安石　寄张剑州并示女弟
    剑阁天梯万里寒，春风此日白衣冠。
    乌辞反哺颠毛黑，鸟引思归口血丹。
    行路想君今眚瘦，相逢添我老悲酸。
    浮云渺渺吹西去，每到原头勒马看。

王安石　寄张氏女弟
    十年江海别常轻，岂料今随寡嫂行。
    心折向谁论宿昔，魂来空复梦平生。
    音容想像犹如昨，岁月萧条忽已更。
    知汝此悲还似我，欲为西望涕先横。

王安石　寄张先郎中
    留连山水住多时，年比冯唐未觉衰。
    篝火尚能书细字，邮筩还肯寄新诗。
    胡床月下知谁对，蛮榼花前想自随。
    投老主恩聊欲报，每瞻高躅恨归迟。

王安石　寄张襄州
    襄阳州望古来雄，耆旧相传有素风。
    四叶表闾唐尹氏，一门逃世汉庞公。
    故家遗俗应多在，美景良辰定不空。
    遥忆习池寒夜月，几人谈笑伴诗翁。

王安石　寄致政吴虞部
    白鸥生意在沧波，不为风尘有网罗。
    年抵冯唐初未半，才方疏广岂能多。
    孤清楚国知谁继，遗爱郴人想共歌。
    嗟我欲归宜未晚，雪舟乘兴会相过。

王安石　寄朱昌叔
    清江漫漫绕城流，尚忆城边系小舟。
    射虎未能随李广，割鸡空欲戏言游。
    云埋塞路惊尘合，霜入春风满鬓愁。
    此日君书苦难得，谩多鸿雁起南洲。

王安石　寄朱昌叔
    西安春风花几树，花边饮酒今何处。
    一杯塞上看黄云，万里寄声无雁去。
    世事纷纷洗更新，老来空得满衣尘。
    青山欲买江南宅，归去相招有此身。

王安石　寄朱氏妹
    昔来高邮居，我始得朱子。
    从容谈笑间，已足见奇伟。
    行寻城阴田，坐钓渠下沚。
    归来同食眠，左右皆图史。
    入视尔诸幼，欢言亦多祉。
    当时独张倩，远在庐山趾。
    沈君未言昏，名已习吾耳。
    安知十年来，乖隔非愿始。
    相逢辄念远，悲吒多於喜。
    今兹岂人力，所念皆聚此。
    诸甥昔未有，满眼秀而美。
    低徊吾亲侧，亦足慰劳止。
    嗟予迫时恩，一传日千里。
    尔舟亦已戒，五两翩然起。
    萧萧东南县，望尔何时已。
    空知梦为鱼，逆上西江水。

王安石　贾生
    一时谋议略施行，谁道君王薄贾生。
    爵位自高言尽废，古来何啻万公卿。

王安石　贾生
    汉有洛阳子，少年明是非。
    所论多感概，自信肯依违。
    死者若可作，今人谁与归。
    应须蹈东海，不但涕沾衣。

王安石　驾自启圣还内
    衣冠原庙汉家仪，羽卫亲来此一时。
    天子当怀霜露感，都人亦叹鼓箫悲。
    纷纷瑞气随云汉，漠漠荣光上日旗。
    尘土未惊阊阖闭，绿槐空覆影参差。

王安石　兼并
    三代子百姓，公私无异财。
    人主擅操柄，如天持斗魁。
    赋予皆自我，兼并乃奸回。
    奸回法有诛，势亦无自来。
    後世始倒持，黔首遂难裁。
    秦王不知此，更筑怀清台。
    礼义日已偷，圣经久堙埃。
    法尚有存者，欲言时所咍。
    俗吏不知方，掊克乃为材。
    俗儒不知变，兼并可无摧。
    利孔至百出，小人私阖开。
    有司与之争，民愈可怜哉。
    
王安石　见鹦鹉戏作四句
    云木何时两翅翻，玉笼金锁只烦冤。
    真须强学人间语，举世无人解鸟言。

王安石　见远亭上王郎中
    高亭豁可望，朝暮对溪山。
    野色轩楹外，霞光几席间。
    树侵苍霭没，鸟背夕阳还。
    草带平沙阔，烟笼别戍闲。
    圃畦荷气合，田径烧痕斑。
    樵笛吟晴坞，渔帆出暝湾。
    登临及芳节，宴喜发朱颜。
    夹砌陈旌旝，褰帘进佩环。
    观风南国最，应宿紫宸班。
    康乐诗名旧，芜音讵可攀。

王安石　洊亭
    朝寻东郭来，西路历洊亭。
    众山若怨思，惨澹长眉青。
    迸水泣幽咽，复如语丁宁。
    岂予久忘之，而欲我小停。
    歇鞍松柏间，坐起俯轩棂。
    秋日幸未暮，奈何雨冥冥。

王安石　江
    灵源开辟有，赢缩但相随。
    逆折山能碍，奔流海与期。
    泥沙拆蚌蛤，云南暗蛟螭。
    欲问深何许，冯夷秖自知。

王安石　江东召归
    昨日君恩悞赐环，归肠一夜绕锺山。
    虽然眷恋明时禄，羞见琅邪有邴丹。

王安石　江口
    六朝文物草连空，今古无端入望中。
    江上晚来堪画处，参差烟树五湖东。

王安石　江邻几邀观三馆书画
    五月秘府始曝书，一日江君来约予。
    世间虽有古画笔，可往共观临石渠。
    我时冒热跨马去，开厨发匣鸣鎖鱼。
    羲献黑迹十一卷，水玉作轴排疏疏。
    最奇小楷乐毅论，永和题尾付官奴。
    又有四山绝品画，戴嵩吴牛望青芜。
    李成寒林树半枯，黄筌工妙白兔图。
    不知名姓貌人物，二公对奕旁观俱。
    黄金错镂为投壶，粉幛复画一病夫。
    後有女子执巾裾，床前红毯平火炉。
    床上二姝展氍毹，绕床屏风山有无。
    堂上列画三重铺，此幅巧甚意思殊。
    孰真孰假丹青摹，世事若此还可吁。

王安石　江梅
    江南岁尽多风雪，也有红梅漏泄春。
    颜色凌寒终惨澹，不应摇落始愁人。

王安石　江南
    江南春起柂，秋至尚波涛。
    问舍才能定，呼舟已复操。
    行歌付浩荡，归梦得萧骚。
    冉冉欲何补，纷纷为此劳。

王安石　江宁府园示元度
    画船南北水遥通，日暮幅巾篁竹中。
    行到月台逢翠碧，背人飞过子城东。

王安石　江宁夹口二首
    锺山咫尺被云埋，何况南楼与北斋。
    昨夜月明江上梦，逆随潮水到秦淮。

王安石　江宁夹口二首
    日西江口落征帆，却望城楼泪满衫。
    从此梦归无别路，破头山北北山南。

王安石　江宁夹口三首
    茅屋沧洲一酒旗，午烟孤起隔林炊。
    江清日暖芦花转，只似春风柳絮时。

王安石　江宁夹口三首
    月堕浮云水卷空，沧洲夜泝五更风。
    北山草木何由见，梦尽青灯展转中。

王安石　江宁夹口三首
    落帆江口月黄昏，小店无灯欲闭门。
    侧出岸沙枫半死，系船应有去年痕。

王安石　江上
    江北秋阴一半开，晚云含雨却低回。
    青山缭绕疑无路。忽见千帆隐映来。

王安石　江上
    村落家家有浊醪，青旗招客解祗禂。
    春风似补林塘破，野水遥连草树高。
    寄食舟车随处弊，行歌天地此身劳。
    迟回自负平生意，岂是明时惜一毛。

王安石　江上
    江水漾西风，江花脱晚红。
    离情被横笛，吹过乱山东。

王安石　江上二首
