<!-- { "loadSidebar": true } -->
    藉糟行万里，醉死甘为戮。

章甫　句
    今朝忽至前，郭索当炎伏。
    也知楚人馋，不待秋霜熟。

章甫　郡圃残雪
    半依篱脚半依城，多傍梅边水际亭。
    最是晚晴斜照里，黄金日射万银星。

章甫　郡圃残雪
    南风融雪北风凝，晚日城头已可登。
    莫道雪融便无迹，雪融成水水成冰。

章甫　郡圃残雪
    城外城中雪半开，远峰依旧玉崔嵬。
    池冰绽处才如线，便有鸳鸯浮过来。

章甫　苦旱
    巫歌瓦鼓自村村，下鬼安能谒帝阍。
    尽室每愁风卷屋，何时得见雨翻贫。
    久无蚯蚓来堂上，颇说飞蝗集谷根。
    投老躬耕营一饱，客怀岁晚不堪论。

章甫　雷
    三伏久不雨，今辰忽闻雷。
    殷殷地中出，轰轰空际来。
    电光倏先驰，掩耳恐不及。
    阴云势相交，销铄畏毒日。
    上天行号令，君子敬天威。
    端坐每深省，整冠仍敛衣。
    苍生苦炎热，喘汗不可过。
    寄声谢丰隆，为起神龙卧。

章甫　连屋
    十年诵公诗，正自识孙楚。
    一日从公游，如入图书府。
    登门迹已熟，入室心相予。
    及观连屋处，益知用意苦。
    岩岩中书君，正色元佑年。
    文章照今古，神物护简编。
    盛德宜有后，诸孙如彼贤。
    韡韡常棣华，相戒南陔篇。

章甫　临江何氏结亭松间名曰弹秋因王通一来乞诗
    万籁从风俱发声，唯松得之尤善鸣。
    五声水乱无亏成，膝横三尺秋月明。
    君家江南一茆屋，直干森森伴幽独。
    人言丝竹不如肉，曲肱听度无弦曲。
    故山偃盖未十围，猿惊鹤怨吾当归。
    聊凭东风寄君诗，风鸣松鸣吾不知。

章甫　刘裸卿送笋
    俗子贪钱如食蜜，幽人爱竹如种玉。
    君家大隐城一隅，万个深围数间屋。
    阳春不住长儿孙，犊角猫头还满目。
    却恐繁阴碍风月，童奴时取供肴蔌。
    朝来想挂北窗坐，应念先生食无肉。
    故遣此君来起予，斓斑嫩箨森盈束。
    先生饥肠非雷吼，米糁盐醯羹杞菊。
    急呼瀹釜然枯薪，殷勤留客晨炊熟。
    不羡侯家五鼎烹，得此一饱万事足。
    客去关门听雨眠，枕上诗成翻水速。

章甫　六言
    刺绣何如倚市，力耕须要逢年。
    留醉堂中老子，日长沽酒无钱。

章甫　六言
    饥肠有句欲吐，陋巷无人肯来。
    薄晚飘风骤雨，终年枯木寒灰。

章甫　六言
    从来钟鼎无梦，是处林泉可家。
    料事颇知风雨，逢人且说桑麻。

章甫　六言
    一丘一壑粗足，老圃老农可师。
    鸡唱不踰风雨，蛙鸣何择官私。

章甫　六言
    旧书终日懒读，小斧有时独携。
    取醉旋簄白酒，护生不杀黄鸡。

章甫　六言
    儿女逼人咄咄，交朋笑我悠悠。
    幸逢边塞无事，但愿山田有秋。

章甫　鹿角
    呦呦鸣鹿群，适意在林薮。
    泉甘草丰茂，多力故能走。
    一朝触祸机，竟死谁人手。
    割鲜登鼎俎，刺血置杯酒。
    犄角未易弃，煮胶方术有。
    汲江为浸渍，七日去粗垢。
    大候三伏时，煎熬必畓缶。
    色作琥珀红，坚重如琼玖。
    补阳遂强骨，轻健还湛久。
    杀身虽可怜，仁实存身后。
    功能利生人，死且垂不朽。
    悠悠肉食辈，亦愧此鹿否。

章甫　履方携姜坦道诗卷相过为书其后
    姜侯同乡井，忆昨初见时。
    春风头陀萩，快作六字主寺。
    一别十五年，漂流各萍转。
    君携此轴来，如觌故人面。
    淤泥青莲花，本自不受尘。
    得钱付酒保，往往遭谤嗔。
    眷言方遐思，相从问消息。
    清狂犹曩时，须发幸未白。
    我贫过孟郊，何敢以诗鸣。
    拟办黄篾舫，去寻白鸥盟。
    怀人暮云碧，忧国寸心折。
    安得癯仙来，共醉望沙月。

章甫　落叶
    青青池边树，岁久独婆娑。
    鸣蜩炎暑时，爱此清阴多。
    西风一披拂，颜色已非故。
    朝看一叶飞，暮落浑无数。
    叶落毕归根，明年发阳春。
    人生岂长好，日月如飞轮。

章甫　谩成
    时事何年定，吾生半时休。
    僧居才解夏，边壘又防秋。
    远水朝沧海，斜阳傍小楼。
    西风吹画角，归思满扁舟。

章甫　悯农
    前村后村水车声，咿咿轧轧终夜鸣。
    皇天不雨四十日，高田何止龟兆出。
    田家眼穿望早禾，早禾不熟奈饥何。
    今年神祠祷不应，沽酒买牛空费多。
    天公高居民父母，有耳应闻下民语。
    乞我滂沱半朝雨，免遭县吏鞭笞苦。

章甫　纳凉
    大热金石流，日色赤可畏。
    鄙夫先多病，喘息仅存气。
    饮冰不救渴，肤汗那容睡。
    秋风几时来，不问黑貂敝。
    林梢堕斜阳，凉颸飒然至。
    呼童汲井泉，洒扫庭中地。
    胡床得露坐，始觉有生意。
    老妻破甘瓜，儿女膝下戏。
    鸣蝉虽强聒，亦足代鼓吹。
    坐久月照人，金波正澄霁。
    惜哉疲薾甚，杯酒未敢置。
    浮生能几何，荏苒忽中岁。
    四时更代谢，寒暑不可避。
    幻身岂长存，中有不迁义。
    且享今夕凉，百年安用计。

章甫　陪韩子云吊张安国舍人墓
    顷从武昌守，来哭清果墓。
    老泪湿征衫，伤心不忍去。
    焉知五载后，重到山崔嵬。
    松柏倏已拱，宿草缠余哀。
    公乘使者车，忠厚神所赉。
    远怀平生亲，斗酒相沃酹。
    曩以门下故，获登君子堂。
    招呼连屋居，此意讵可忘。
    青春闭佳城，荣华竟消歇。
    空余千古名，不随世磨灭。
    蓬莱定何处，神仙知有无。
    徘徊重徘徊，悲风生坐隅。

章甫　陪王漕右司游东园
    籍甚皇华使，诗清思不群。
    建台多暇日，领客总能文。
    花好杯重劝，茶香手自分。
    礼宽情烂熳，小雨夜深闻。

章甫　陪王漕右司游东园
    不到东园久，从公喜再游。
    名花移别岛，新筑俯长流。
    荡漾扁舟稳，回还一径幽。
    胸中擅邱壑，此地得冥搜。

章甫　陪王漕右司游东园
    昼永花红困，烟轻草绿齐。
    缓行金琐细，烂醉玉东西。
    棋局观成败，河鱼入品题。
    门阑老宾客，胜处谢招携。

章甫　葡萄
    马乳酸甜自旧知，眼寒久不见生枝。
    中原有路人难到，北客思乡泪欲垂。

章甫　葡萄
    磊落堆盘亦快哉，无人能寄一枝来。
    平生不识凉州酒，汉水遥怜似泼醅。

章甫　清明病中遣酒问讯史授夫
    一榻萧然唯坐卧，风雨欺人打窗破。
    数片飞花何处来，寒食清明病中过。
    疏狂閒忆少年时，问柳寻花夜不归。
    春衣一任酒狼籍，玉山自有人扶持。
    日月变迁衰相现，世途迫隘令人倦。
    耳冷那闻白雪歌，眼寒不识春风面。
    怀君著书坐僧房，呼儿兴拨浮蛆香。
    往浇万卷文字肠，莫学病夫多感伤。

章甫　清宇移居
    怀抱俱牢落，相逢得暂开。
    有时逃酒去，排日送诗来。
    抚事空三叹，移家又一回。
    秋凉安稳住，莫负菊花杯。

章甫　秋日
    奔走伤形役，艰难感物华。
    澹烟笼远树，小雨湿寒沙。
    唤客尊无酒，撩人菊有华。
    弟兄书不至，过尽雁行斜。

章甫　秋日
    故人多鬼录，久客又惊秋。
    为计无三窟，怀归在一丘。
    鸡鸣风雨晦，雁急稻粱谋。
    忆我山中友，天寒夜饭牛。

章甫　秋晓五首
    窗间耿残灯，屋角照落月。
    披衣启柴关，呼帚扫黄叶。

章甫　秋晓五首
    晓色殊未分，江风飘然起。
    开窗看芭蕉，露重叶如洗。

章甫　秋晓五首
    不雨已三月，草木无光辉。
    篱边旧菊丛，生意良亦微。

章甫　秋晓五首
    鸿雁何时来，肃肃楚天晓。
    非鸣向江南，江北稻粱少。

章甫　秋晓五首
    扰扰世间事，悠悠眼中人。
    幽怀与谁语，独立望秋昮。

章甫　秋兴
    宿昔驱蝇手，今还把蟹螯。
    家愁难止酒，天气近登高。
    岁月形容改，乡关梦寐劳。
    小窗无晤对，风叶暮萧骚。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    日月无停轮，岁律今峥嵘。
    夜长客无睡，打窗秋雨鸣。
    早寒逼衾裯，儿女声吚嘤。
    令人愧老庞，团栾话平生。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    借屋与僧邻，局促仅如蜗。
    悲秋怀抱恶，头绪如乱麻。
    老来怕读书，隙风灯影斜。
    感时思弟妹，衰泪落天涯。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    饥寒傍入门，面目自可憎。
    为善得长贫，天理疑难凭。
    狂谈取富贵，易若阶而升。
    吾实畏鬼神，勿谓吾无能。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    愁阴错昏晓，北风振葭苇。
    关塞来悲鸿，战场多哭鬼。
    人生真幻戏，归尽同蝼螘。
    贪夫患得失，违者今无几。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    逆旅故人少，今秋风雨多。
    禾头欲生耳，农夫空悲歌。
    饥肠望一饱，嗷嗷同雁鹅。
