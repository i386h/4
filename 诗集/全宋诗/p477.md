<!-- { "loadSidebar": true } -->
    三秋此夕恰平分，城市人家半闭门。
    正忆紫云吹玉笛，忽惊皓月照金樽。
    宦情素薄鸿初到，诗兴方浓雨又昏。
    不是桂花香自慰，倚栏无语易销魂。

仇远　中秋月出复雨有怀叶子文汤明叔
    溧滨三度见中秋，感叹光阴逐水流。
    常是浮云妒佳月，不容老子醉高楼。
    鲈香易动张翰兴，鲸背难追李白游。
    遥忆诗人豪气在，湖天空阔放扁舟。

仇远　中元
    初秋当望夜，平楚带斜曛。
    暑气能昏月，砧声不隔云。
    华灯浮白水，老衲诵冥文。
    漫说中元节，儒书惜未闻。

仇远　种菊
    邻舍送我菊，惜无盆盎栽。
    分种东篱下，倚窗日裴回。
    初看蓓蕾青，黄蕊参差开。
    霜后苦无花，老眼生尘埃。
    得此少自慰，可以荐一杯。
    更用数日晴，南枝须有梅。

仇远　重阳见菊占冬晴上熟
    满城风日酿轻霜，昨夜东篱菊尽黄。
    正月自非添一闰，此花安得及重阳。
    新鸿远到愁无信，螃蟹中虚怕有芒。
    浊酒醒来闻吉语，晴过冬至兆丰穰。

仇远　州厅设醮即事
    去岁今朝六月六，暮雨倾盆风拔木。
    今岁公宇醮祈晴，昼日当空生暑溽。
    羽士宣词官吏拜，灯烛荧煌香馥郁。
    须臾黑云西北来，如盖如轮覆厅屋。
    电驱霹雳掣金蛇，檐溜奔腾泻银竹。
    帏屏掀开旛幢飞，卷尽香灰吹灭烛。
    天威震怒莫敢喘，谢罪怔营虞襝渎。
    少焉雨止凉飕飕，天气如秋失中伏。
    四郊大田多黍苗，一片潇湘接湖洑。
    村夫中庭涕泗下，归闻野老吞声哭。
    只恐戢戢生鱼头，何止广文饭不足。
    天心仁爱子勿忧，府公移文行振粟。
    古言大雨不为灾，云雨须臾手翻覆。

仇远　竹素山房小饮南徐唐正方善歌吴伶以长箫和之客以凤凰台上忆吹箫分
    少时闻箫白玉台，一曲未终丹凤来。
    金濑空明秋水浅，妙音久不闻蓬莱。
    吴下老伶燕中回，能以北腔歌落梅。
    红尘筝笛耳一洗，便觉箜篌愤抑琵琶哀。
    朱方舑仙古音律，宫长羽短随剪裁。
    小春梅柳参差开，肯待羯鼓花奴催。
    我辈钟情忘尔汝，浊醪妙理惟醱醅。
    晚风吹寒夕阳下，有酒不饮令人咍。
    今人青眼映山水，古人白骨生莓苔，
    不如相聚常衔杯。呜呼五公七相安在哉，
    不如相聚常衔杯。

仇远　追和陈去非宣和甲辰重九韵
    世态炎凉不足忧，吾生赢得日优游。
    九日忽惊枫叶落，百年几见菊花秋。
    忘形诗酒新丰客，满目溪山古溧州。
    闻道市桥骑马滑，山公归醉得无愁。

仇远　子野雪后寄和却寄廷玉
    渊明白发满头生，肯赋閒情未老成。
    自笑冷官租屋住，每因来使出郊迎。
    横经空忝先生号，解印仍呼处士名。
    惟有溪干隐君子，知予的的愿归耕。

仇远　子野雪后寄和却寄廷玉
    琴书笔砚伴閒身，斗室依然不觉贫。
    野犬自来能吠雪，土牛此去且迎春。
    一毡辗转衾无絮，四壁凄凉甑有尘。
    昨夜东风先破冻，江梅冷眼笑何人。

仇远　子野雪后寄和却寄廷玉
    平明跨马晚方归，偃仰行窝早见几。
    余子祗宜床下卧，诗人顿觉眼中稀。
    堂堂白璧埋黄壤，冉冉缁尘染素衣。
    得酒便须开口笑，雪畦紫芋胜秋肥。

仇远　子野雪后寄和却寄廷玉
    素琴挂壁已多时，政尔难逢种子期。
    腹有精神方学道，面无尘土始言诗。
    山童隔壁沽村醖，田叟登门送墓碑。
    小市饥氓争糴米，青州太守可能知。

仇远　自爱
    金渊岂爱我，我自爱金渊。
    似蜜醪尤美，如珠米更圆。
    攜家逾八口，窃禄又三年。
    书册盈归箧，毋嫌载月船。

仇远　自叹
    休言五十九年非，本自无知底用疑。
    已往方来俱梦境，是非元不较毫厘。

仇远　自笑
    谒客登门不敢嗔，强颜应按暂时亲。
    一官本自如冰冷，更有依冰借暖人。

仇远　棕庄
    幽径秋阴合，青渠草色深。
    肯教木叶落，直见夕阳沉。
    独客逢来雁，新寒集远砧。
    芙蓉花似锦，有意媚高林。

仇远　醉歌三首
    金渊醇酒贱，足可醉亡何。
    日觉醒时少，其如饮不多。
    人生间调笑，俗事暗消磨。
    此意神仙会，山童亦解歌。

仇远　醉歌三首
    客居真易过，凡事不如仪。
    惟有閒寻睡，浑无趣作诗。
    晚晴行数步，日午酌三卮。
    系马庭阶下，人多借去骑。

仇远　醉歌三首
    清狂歌窈窕，微醉困瞢腾。
    酒薄多疑水，官閒一似僧。
    已知灯即火，不愿谷为陵。
    百事俱能了，惟余饮未能。

仇远　醉闻杜宇
    家家酒似池，日日醉如泥。
    海燕聊为客，杜鹃何苦啼。
    狂那知帽落，归不为花迷。
    信笔成诗句，苔笺小草题。

仇远　醉闻杜宇
    几日冥迷醉梦中，西来衣袖里春风。
    杜鹃未歇鸟声碎，芍药已开花信空。
    差胜跨驴愁杜老，尽教骑马笑山公。
    卑官安得金貂换，尚有杖头三百铜。

仇远　醉醒吟
    众人皆醉我独醒，众人皆醒我独醉。
    先生何苦与世违，醒醉之中有深意。
    或云酒是腐肠药，沉湎淫泆无不至。
    或云酒是忘忧物，醉乡别有一天地。
    左拍五柳先生肩，右把三闾大夫臂。
    醉时元自惺惺着，醒来亦自齤齤睡。
    独醒独醉岂多得，众醉众醒堪一喟。
    醉者自醉醒自醒，卿法吾情各行志。
    溧江美酒差可恋，说醉论醒姑且置。
    公不见昔人有云，且食蛤蜊那知许事。

初暐　送张无梦归天台山
    间倚天台看曙霞，自然龙汉度无涯。
    暂来演道明光殿，归去乘跷太上家。
    帝简赐歌旌火枣，世人何处访桃花。
    到山若赴昆仑会，还控青鸾白凤车。

初暐　送张无梦归天台山
    紫皇宫阙罗高清，花蚢玉凤围墉城。
    长生曲奏升天行，神仙缥缈喧相迎。
    栖真何必抛尘纲，飙轮万里时来往。
    张公结庐天台山，赤城霞起三千丈。
    天子好道思崆峒，欲使亿兆归庞鸿。
    凤台峨峨十二重，先生忽造明光宫。
    无为清净化可守，能助义轩致仕寿。
    共羡乘跷归洞宫，他日骑龙却来否。

储泳　春日郊行
    东风吹著便成花，妆点园林卖酒家。
    田野可栽闲草木，十分春色在桑麻。

储泳　悼古镜果佛慧法师
    霜毛垂半顶，说法国王前。
    定里修千劫，佛中添一员。
    諡本终后赐，真谤在时传。
    讲下诸徒弟，焚香石塔边。

储泳　登涟漪阁
    杰阁枕平川，秋光淡远烟。
    窗开林外景，影占水中天。
    野色归吟笛，征帆过客船。
    危栏人徒倚，缥进十洲仙。

储泳　殿山寺
    无路接尘寰，中流拥翠鬟。
    望中疑有寺，游处若无山。
    过雨行云湿，冲风钓艇还。
    龟边旧鸥鹭，心事颇相关。

储泳　光风霁月亭
    一段风流出自然，中和气候嫩凉天。
    百年心事无人会，付茅亭半吕仙。

储泳　涵虚阁
    菊秋梅腊百花春，过眼年华醉梦身。
    今日不因登此阁，不知人世是红尘。

储泳　红药
    工药阶前半吐葩，露枝已入贵人家。
    不如庭下无名草，一度春风一度花。

储泳　胡定斋惠墨求诗
    万杵玄霜玉兔魂，度窗蜂影去来忙。
    自从野菜花开后，一月熏炉不炷香。

储泳　寄兄玉老
    雷阳路迢递，回首亦关心。
    重别因轻诺，远行多近吟。
    客怀秋色早，归梦岭云深。
    莫以书无益，人来惜万金。

储泳　柬藏一
    灵竺山前满迳苔，游春车马可曾来。
    共君便欲携尊去，一树海棠花正开。

储泳　觉来
    西风吹梦过钱塘，独上孤山叩冷香。
    纸帐四垂灯影薄，觉来疑是月错黄。

储泳　清必轩
    万竹中央住，清心自爱持。
    不除伤砌笋，慵洗宿禽时。
    重泥新雪壁，留待客题诗。

储泳　秋夕怀友
    楼高不敢眺，愁思满沧洲。
    有梦隔千里，无书过一秋。
    晴风吹野树，落日照寒流。
    客里添萧索，何时得共游。

储泳　思归
    客楼高处望，独立对斜晖。
    负郭有田在。故山何日归。
    秋深杨柳薄，水阔鹭茑飞。
    风景正萧索，何堪闻捣衣。

储泳　送陈云崖
    出门即远道，君去有谁令。
    诗价侯门贱，时情客路轻。
    晚云归独树，寒雨暗荒城。
    此地还相别，谁能不动情。

储泳　送春
    送春归去后，身支在天涯。
    有梦忘为客，见书如到家。
    楼空初入燕，柳暗欲藏鸦。
    故苑新桃李，闲开一度花。

储泳　送卢萍斋
    当春雁北飞，之子独南归。
    寒暑本无定，去来应有机。
    柳烟迷客棹，花露湿征衣。
    明月人千里，相思消息稀。

储泳　送人
    昨日含愁始送春，今朝又复送行人。
    江头杨柳不须折，那与愁眉替得颦。

储泳　送人游边
    边风吹雁至，君却向边游。
    正立功名日，去防关塞秋。
    看雕因撚箭，调马试呈球。
    奏凯归时节，应须万户侯。

储泳　送兄潮举
    老来偏惜别，此别更关情。
    水陆三千里，舟车一月程。
    雁声乡思远，茑影旅魂惊。
    杨柳凋零尽，无枝可赠行。

储泳　题胡琴窗方径
    诗穷推不去，终有恶圆心。
