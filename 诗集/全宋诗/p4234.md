<!-- { "loadSidebar": true } -->
    民间一尺布，持去如卷席。
    齧尽脂与膏，遗我百州骨。
    嗷嗷万孔疮，徯望沐天泽。
    江南今复贫，万室生理迫。
    瘠此欲肥彼，又恐非得策。
    使者宜孰先，第一安反侧。
    不须增甲兵，当务修稼穑。
    声名无欲夸，奏报须尽实。
    随宜养官吏，著意看蝥贼。
    偏入生忌谗，戏怠藏隐慝。
    举手从简易，慎勿耗民力。
    要令邓禹车，到处便休息。
    九重爱物心，八荒欲安宅。
    行行致攻名，男子惟报国。

郑刚中　送符正民罢倅永嘉
    去年敛板趋庭侧，门前杨柳金如色。
    今年公去柳何如，已作凉阴舞寒碧。
    岁月匆匆无足恨，离合人生那免得。
    身如汀雁偶相逢，自是不须论定迹。
    我今胡为抱不满，攀辕益为邦人惜。
    永嘉雄望城海滨，吏久不良民弊积。
    年来开府皆钜公，旁助划除知有力。
    岁当乙卿夏不雨，旱雾吹风千里赤。
    爱人节费惜锱铢，廪弜单穷犹足食。
    北方兴师日千金，州县皇皇虑供亿。
    溥哉时发仁人言，未至取鱼忧竭泽。
    青衫幕吏有何能，造物见怜相抆拭。
    自知愚拙生霾雾，临事昏蒙无远识。
    天机遇触狂态作，掐鼻炙眉成痼癖。
    唯公道眼借馀青，颇许披心露真率。
    人生感因未易言，正恐不能同木石，
    仙才秀骨公所有，化作文章可华国。
    持身况若玉壶冰，透里无尘只清白。
    暂分半刺聊尔耳，此岂能令公议塞。
    行当摆脱州县冗，下跨秋风开六翮。
    夔龙有室俱可入，愿吐诗书资硕画。
    自馀强饭无足云，转首潮平江树隔。

郑刚中　送何元英
    己未夏入秦，马足临渭水。
    辛酉冬使蜀，去谓亦无几。
    君於两年间，同我三万里。
    我今寄戎阃，君复持行李。
    客衣挂尘埃，闲关亦劳矣。
    垂髫读诗书，平视取青紫。
    侧翅随人飞，比计宁得已。
    人生功与名，天付在男子。
    有物执其柄，小大听所委。
    请君但强饭，加意得生理。
    见蝩傥弗骇，换骨正刀匕。
    青春到边城，杂花乱如绮。
    储粟三百万，护种一千壘。
    日与诸少年，醉卧春风里。
    行地勿我念，峡束江未起，
    辨事早言还，下榻当设醴。

郑刚中　送何元英出峡三绝
    呼儿携妇裹书编，月色滩声共一船。
    回首已游三峡水，此行那不谓登仙。

郑刚中　送何元英出峡三绝
    莫忆双溪水似蓝，暂留荆渚脱片衫。
    更烦频向沙头望，望我西风出峡帆。

郑刚中　送何元英出峡三绝
    壮士椎牛进酒卮，五年不享脍鲈肥。
    君如亦有垂涎兴，准备轻蓑随我归。

郑刚中　送季平道中四绝
    霜风落叶小寒天，去客依依马不鞭。
    我最平生苦离别，可能相送不悽然。

郑刚中　送季平道中四绝
    与君今认宿邮亭，迟晓东西各去程。
    记取短桥携手处，明朝都似梦初惊。

郑刚中　送季平道中四绝
    田夫击喜祀田神，盘案相呼尽欲醺。
    我愿四郊无犬吠，常令此辈乐耕耘。

郑刚中　送季平道中四绝
    野蝶成团夹路飞，秋郊此景最佳时。
    寒梨霜柿浑无叶，绿橘黄橙半压枝。

郑刚中　送林懿成解兵掾
    公喻如龙媒，秋游身有神。
    暂此地上行，气压凡马群。
    我喻如麋鹿，野性不受驯。
    带迫到城市，迩迩常畏人。
    自知两相悬，无以追后尘。
    故其拜曲谒，旷废不及频。
    时节清夜梦，论议容相亲。
    公今瓜过期，行色催车轮。
    穷达稍异趣，细欢复何辰。
    悔不忘鄙陋，日为门下宾。
    周旋奉诲语，药此伤败身。
    追念已无及，扳缘宁有因。
    但能恻两耳，听公登要津。
    上固知倪宽，俗吏徒云云。

郑刚中　送宋叔海郎中总领湖北
    余生得奇疾，傲世事矜倨。
    错落气少合，指摘心不恕。
    人亦谓可憎，不作朋友数。
    自分与西山，终焉约良倃。
    忆昨奉严召，孤迹踏朝路。
    枫落天江冷，此是识君处。
    东厨窃馀饩，西府共官团。
    文书入同阅，茵冯出联驭。
    从违一毫发，所适无异趣。
    重愧牛铎凡，不与黄钟迕。
    霜啼入天衢，先我呈远步。
    所幸时从容，一笑或相遇。
    君今持使节，忽此戒徒御。
    分袂固良苦，馀怀尚能布。
    北方暗虏马，君相勤远虑。
    正当收杞梓，留作庙堂助。
    何为使吾子，千里治财赋。
    苍璧白鹿皮，似亦天所措。
    君如玉壶冰，透里无滓污。
    清诗近道要，容易不肯吐。
    人於寸管中，时见斑一露。
    其如济剧手，妙敏难悉疏。
    刀硎未轻发，千牛已神怖。
    使图中兴业，吾知有馀裕。
    无乃上流势，貔虎夕屯聚。
    三军傥不饱，难以责坚戍。
    千金日致之，又惧民生蠹。
    聊烦笑谈顷，非君可谁付。
    长江八月风，帆饱舟楫具。
    结束持行李，功名戒迟暮。
    如闻豫章北，下接武昌渡。
    公馀一樽酒，时可对亲故。
    孰与红尘中，轮蹄日驰骛。
    嗟余蒲柳姿，领发已垂素。
    双溪有小园，清流锁烟雾。
    年来枕边梦，合眼见鸥鹭。
    焉堪久劳役，短豆成恋顾。
    不待相汰逐，襥被行亦去。
    今兹怀别恨，密坐不能诉。
    酒阑可无言，君行已称遽。

郑刚中　送萧德起赴召
    □□□□□，□□□中原。
    人骏涉沙漠，春风移十年。
    壮士磨宝剑，怒气常裂肝。
    荆湘跨闽浙，米贵仍无钱。
    征求未可罢，民力悉已殚。
    嗟我无远识，念此心独寒。
    九重益思治，久席坐不安。
    先生为时起，素抱今可言。
    治近与治远，二者将孰先。
    堂堂东海风，千载犹凛然。
    馀芳勉自振，家世无相悬。
    愚生啖雨禄，州县方遁邅。
    感激欲起舞，袖短无由翻。
    临风重相别，江湖内发船。

郑刚中　送张季平归永嘉
    霜叶摇风九月秋，披披归袖挽难留。
    知君久作陶山梦，无意相从郑谷游。
    率略杯盘常共醉，艰难身世最同忧。
    人情易得成收冷，频有音书寄我不。

郑刚中　送周务本机宜
    霜风吹西湖，与君持行李。
    瘦马共边笳，寒灯对孤邸。
    新凉秋叶惊，归櫂君独理。
    弃我天一方，稳下大江水。
    丈夫志四海，吾岂较遐迩。
    行藏天所为，况自非偶尔。
    独忧绵薄资，负重力难起。
    嘉宾日以远，缓急尚谁倚。
    置此勿复论，遇坎各有止。
    我积汉中谷，君种彭泽米。
    努力随小大，同在毓生齿。
    他年脱冕归，对酒各欢喜。

郑刚中　宿长安闸口
    天寒云气阴，地阔江岸敞。
    鼓动风势狂，掀簸浪头长。
    单绳缆扁舟，避雨宿深港。
    上有阿兰若，危铃作孤响。
    一夜魂梦寒，乡国劳远想。
    清霜作朝晴，舟师动帆桨。

郑刚中　宿长芦寺下四绝
    北风吹水拍船头，晚泊长芦祗欲愁。
    试遣长髯伺烟际，望中李离亦来不。

郑刚中　宿长芦寺下四绝
    来帆风饱自行快，去将浪高知进难。
    舟子勿生淹泊恨，偶然迟速我殊安。

郑刚中　宿长芦寺下四绝
    建邺春江水拍天，趁潮先发六宫船。
    何时彤笔严清禁，缥缈金铺生瑞烟。

郑刚中　宿长芦寺下四绝
    风伯清尘过浙西，随春万骑拥旌旗。
    野人不识巡方意，惊跸还忧为虏移。

郑刚中　宿鹤岩二绝
    巍然山骨自天成，上与穹苍斗极平。
    安得衲衣烧柏子，不闻山下是非声。

郑刚中　宿鹤岩二绝
    岩头一望万象低，已觉尘寰不整齐。
    此祗人间最高处，况游物外照群迷。

郑刚中　宿撞抗刘家店
    虺殨老马踏深泥，投宿村坊灯火微。
    休问客依何似冷，床前犹有雪花飞。

郑刚中　随凤翔有何日在堤霜后路乱飞榆柳踏平沙之句今至堤上复用前韵
    沐雨抗尘几万里，劳生令我忆山家。
    秋风小艇浮棋局，野色侵帘水见沙。

郑刚中　岁暮
    顽风动高空，阴云压平野。
    霰雪跳珠玑，历乱击疏瓦。
    袖手对寒窗，寂寞如噤哑。
    良朋莫相过，谁可慰怀者。
    岂不念得醉，倾壶绝馀泻。
    火销灯烬残，一被不逾踝。
    天道无私穷，其穷则命也。

郑刚中　孙立之以酴醿奉太阳能守赠二绝予戏用其韵
    玉笛晓寒梅片舞，谁可更将春事付。
    薰然璀璨卧东风，亦是小轩清绝处。

郑刚中　孙立之以酴醿奉太阳能守赠二绝予戏用其韵
    墙里一区谁氏宅，照墙不作夭桃色。
    翠条乞怪玉花繁，馨香借与新诗力。

郑刚中　所居苦多鼠近得一猫子畜之虽未能捕而鼠渐知畏矣
    嫩白轻斑尚带痴，敛身摇尾未成威。
    已知穴内两端者，祗齧馀蔬少退肥。

郑刚中　索酒
    奴僮尔趋勿迟久，去省瓶中有馀不。
    毋论多少速携来，我已持杯先在手。
    长年燠热类炎夏，今日寒风透窗牖。
    篱边黄菊带清露，沙际流梅似初有。
    尝临书卷问古人，教我真筌如一口。
    不须辛苦学餐霞，但祗开怀多食酒。

郑刚中　题安仁汪宰绝览亭
    目力所临皆在下，亭名绝览未为叨。
    丈夫心地须趣出，此外当知更有高。

郑刚中　题赤松
