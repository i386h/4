<!-- { "loadSidebar": true } -->
    最念春风尝酒处，梅酸笋翠后溪头。

宋白　句
    宋朝妲圣主，潘阆是诗人。

宋白　句
    回眸已觉三山近，满壁潜惊五月寒。

宋白　句
    清夜惊神王，胧明到省前。

宋白　句
    道出嘉阳正西指，一带灵峰如湧起。

宋白　句
    昔日曾为尺木阶，今朝真是青云友。

宋白　句
    风中宫漏尽，日出榜绳悬。

宋白　句
    竹底衙人吏，花间押簿书。

宋白　句
    梅雪初销腊酒香，嘉州属县且寻芳。

宋白　句
    凌晨走退暇蟆鼻，几日飞经滟滪堆。

宋白　句
    劳君赠我古风诗，逋翁所谓扑凸奇。

宋白　句
    吉音来碧落，帖子报红笺。

宋白　狂吟八韵送英公暂归故乡迁殡二亲
    十八般书四海传，长安话别已多年。
    今来帝里重相见，转觉师心更自然。
    下笔入神皆得法，出言成句书通玄。
    花时乘兴先行乐，月夜忘机静坐禅。
    到处僧俗争识面，满朝英俊赠佳篇。
    长沙母葬彰纯孝，八水人恩有善缘。
    衡岳醉投秋雨寺，汉江吟渡夕阳舡。
    前期指在春三月，回首东风好著鞭。

宋白　牡丹诗十首
    □应春处即□春，粉面□相□番新。
    语得必传天上事，摘来真是掌中身。
    百花推戴教为主，□日妖□欲□人。
    无可奈何□爱惜，少偷金蕊咽芳津。

宋白　牡丹诗十首
    日华鲜丽露华浓，梳流香朝竞□容。
    来在梦中甘化蝶，入伊心里不如蜂。
    宫娥捧拥西施醉，天乐喧阗虢国风。
    高拗浮□须继烛，玳簪分载酒千钟。

宋白　牡丹诗十首
    春心相惜最相亲，湘叶忩忩换翠裙。
    双蒂喜如嫔二女，一枝愁似寡文君。
    艳繁谁卷真珠看，香好曾歌琥珀闻。
    深染鲛绡笼玉槛，莫教飞去作卿云。

宋白　牡丹诗十首
    烟容粉态傍歌楼，半似窥人半似羞。
    把笔乍题先巧笑，凭栏微唤不回头。
    吹乾玉笛香犹在，槌破灵黾爱未休。
    更得黄鹂将粉蝶，东西南北说风流。

宋白　牡丹诗十首
    澹黄容止间深檀，妥媠香红露未乾。
    和沾似嫌春渐老，向人如说夜来寒。
    妆成有样教天媛，礼绝无心下国兰。
    针绣笔描俱未是，好风相倚笑边鸾。

宋白　牡丹诗十首
    锦为行障绣为衾，不杀猩猩色已深。
    花谱扬名居一品，药栏才见赏千金。
    谁忘正为褰珠箔，得意惟能挑玉琴。
    洛水桥南三月里，两无言语各知心。

宋白　牡丹诗十首
    风排香阵拂瑶墀，御苑新晴烂漫时。
    十五素娥羞水色，三千红面洗胭脂。
    宫腰暎酒思轻舞，檀口偎牋欲咏诗。
    铁石心肠为君变，多情多恨一枝枝。

宋白　牡丹诗十首
    水精冠叶镂春冰，巧思镌研仿未能。
    风砑红绡光点血，暖销金镂细含稜。
    韶容旖旎终无比，晚艳低伽更可憎。
    戏脱仙衣亲手覆，香身柔软力难胜。

宋白　牡丹诗十首
    春风平地谪花仙，红袅生香下九天。
    艳欲总费用垂玉筯，动如移步索金莲。
    含情待去云雨，忍笑佯来听管弦。
    胧月轻寒应不惯，夜深浑攎傍晚{上艹右聚}眠。

宋白　牡丹诗十首
    许多颜色泥春娇，就里轻红最□饶。
    生处地须名紫府，落时魂想返青霄。
    霞英散焰烧织手，药粉飘香著步摇。
    轻剪自怜支节痛，倚烟啼露一无憀。

宋白　普贤寺
    菩萨悲深居此地，峨眉名重镇南州。
    不知立处高多少，只见星辰在下头。

宋白　七夕
    纤吹浮云荐，非因散巧楼。
    灵俦不可觌，仙溪泛悠悠。

宋白　送陈尧叟赴广西漕
    莫辞征骑去迢迢，尽泻纯诚许圣朝。
    北阙皇恩从此布，南方沴气必然销。
    为诗自可怡情性，服药尝闻助摄调。
    仙馆份闱官职好，定期骞翥上烟霄。

宋白　题义门胡氏华林书院
    君家仙馆带村塘，气象清鲜雅趣长。
    千里客来如海纳，一楼书静透山光。
    门闾旌表芝泥贵，科篇联翩桂籍香。
    帝时词人多景慕，谩题诗句满修篁。

宋白　惜别诗
    年来又惜别清尘，故国荣过喜风新。
    竹叶莫辞千日酒，梅花惟寄一枝春。
    苦心曾未抛黄卷，得路终期近紫宸。
    不待政成迎风诏，颂声洋溢桂州人。

宋白　一春
    一春情调淡悠悠，间倚书窗背小楼。
    暖日只添中酒睡，晚风频动惜花愁。
    莺冲舞蝶侵人过，絮逐天丝触处游。
    已为韵光发惆怅，可堪家近白苹洲。

宋白　云
    化作奇形随物态，散成文锦自天机。
    红堆远峤日初上，碧满长空人未归。
    逸兴狂来连海阔，高情间甚出山飞。
    须知深处藏雷雨，不独江边绕钓矶。

宋白　赠麻仲英
    宣毫歙墨川笺纸，寄与麻家小秀才。
    七岁能吟天骨异，前生应折桂枝来。

宋白　中酒
    中酒事俱妨，偷眠就黑房。
    静嫌鹦鹉闹，渴忆荔枝香。
    病与慵相续，心和梦尚狂。
    从今改题品，不号醉为乡。

宋白　中秋感怀二首
    去年今夜此堂前，人正清歌月正圆。
    今夜秋来人且散，不如云雾蔽青天。

宋白　中秋感怀二首
    云彩冰光似去年，云年人月两婵娟。
    今宵不辨连明坐，拚醉抽身黑处眠。

宋伯仁　安居
    穷通岂在苦劳神，且作安居懒散人。
    买地种花多种竹，煮茶邀客也邀邻。
    求名岂识书三上，得兴无过醉一巡。
    喜得满{上竹下差}收芋栗，杜陵应未笑全贫。

宋伯仁　边头老马
    解下韁绳便欲眠，绝无筋力可胜鞭。
    霜蹄遍识淮南地，夜草犹吞塞北烟。
    怕逐采旗排偃月，宁思金镫趁朝天。
    华山自有安身处，试问将军在几年。

宋伯仁　别妻
    又买扁舟又客游，泪痕羞染黑貂裘。
    西风庭户从潇索，莫把黄花当我愁。

宋伯仁　别友人
    菊花村晚雁来天，同住兰舟未十年。
    今日送君须尽醉，离人独上洞庭船。

宋伯仁　别朱冷官
    客中奔走易蹉跎，学馆痴留月又过。
    橙蟹醉斟知已重，莼鲈乡话忆人多。
    吴陵今夜三更多，霅水明朝一棹歌，
    船在白苹亭下过，有无传语晒渔蓑。

宋伯仁　泊船吴江
    垂虹一抹跨晴江，好解帆绳系矮椿。
    水浸碧天天浸月，只消推起小篷窗。

宋伯仁　残菊
    黄华十月逾风流，不把重阳作话头。
    昨夜满林霜似雪，笑他红叶冷飕飕。

宋伯仁　曹娥谢赵菊庄相访
    江程潮汛小，沙碛缆行舟。
    挈酒寻诗好，披心话客愁。
    云归山欲晚，风急雨如秋。
    可惜相逢处，匆匆小少留。

宋伯仁　嘲不识字
    难字逢人问，村中一小儿。
    璋麞宁易辨，亥豕似堪疑。
    卤莽原非莽，耕犁别字犁。
    识丁何足道，煮字不充饥。

宋伯仁　嘲燕
    年来乳燕亦堪羞，不学杨花得自由。
    飞过几家门户去，直须寻见最高楼。

宋伯仁　嘲醉者
    李白日斟三百盏，醉时宁记脱朝靴。
    一千八十万杯酒，百岁消磨未是多。

宋伯仁　呈菊坡先生陈枢使
    但知猿鹤伴闲居，不觉忧时鬓已疏。
    对客怕言今日事，挑灯重读少年书。
    楼迎山色诗堪画，门对梅花月共锄。
    相业累兴明主意，先生只恐自踌躇。

宋伯仁　呈可斋先生陈侍郎
    男儿心事少陵诗，不与英雄说又谁。
    衰鬓未甘无用处，壮怀图见太平时。
    休惭夜雨挑寒灺，喜听春枰改旧棋。
    一信暖风花万蕾，孤根应发冻梅枝。

宋伯仁　呈留耕先生王侍郎
    夜雨篝灯梦未闲，十年殊槐屋头山。
    喜闻局面棋声别，不惮吟髭雪样斑。
    渔钓醉歌人所愿，功名心事国相关。
    辟书笑倒梅边鹤，尽在先生指顾间。

宋伯仁　愁
    愁怀难画亦难诗，惟有流莺暗得知。
    我亦无言莺不语，柳边相看立多时。

宋伯仁　丑女歌
    梳风杨柳笑，沐雨杏花羞。
    看看三十余，不敢不妆楼。
    待媒媒不来，对娘娘共哭。
    何时王右军，来坦东床腹。
    君不见西施绝色天下白，能使麋鹿走吴宫。
    玉环一笑百媚生，能使渔阳鞞鼓惊玄宗。
    无盐无盐形貌恶，当时一段议论千古生清风。
    美妇未必美，所美貌徒美。
    丑妇未必丑，所丑行不丑。
    丑妻恶妾寿乃翁，何须能劝羊羔酒。

宋伯仁　出陆
    吴陵咫尺是惟扬，徒步方知去路长。
    渔屋试霜芦叶老，酒家留客豆花香。
    秋光浅淡人同瘦，雁影参差我共忙。
    仆子莫嗟行李重，担头强半旧诗囊。

宋伯仁　初冬
    过了重阳便作寒，貂裘心事未容安。
    贫时侯伯人难识，醉裹乾坤我自宽。
    红叶已飘千万点，黄花羞对两三般。
    小窗破处须频补，莫放西风正眼看。

宋伯仁　初夏
    杜宇枝头雨未乾，晓来犹学夜来寒。
    花如旧日全然少，梅亦何心只尔酸。
    世事浅深连酌酒，春光行止一凭阑。
    疏莺默默浑无语，只把游人冷眼看。

宋伯仁　楮先生
    先生邂逅龙亭日，多少云仍满世间。
    千古典谟文独记，九流毫发事相关。
    代庖阿堵名尤重，制甲防边职未閒。
    只与道人为鹤帐，始能清梦绕湖山。

宋伯仁　春半
    春到已多时，游人替衲衣。
    柳眠莺唤醒，花瘦雨添肥。
    官事痴能了，人情久易非。
    一贫能自守，赢得掩柴扉。

宋伯仁　春晴
    风淡帘栊花弄影，雨余池馆燕争泥。
