<!-- { "loadSidebar": true } -->
    太华锁深谷，我来真景分。
    有苗皆是药，无石不生云。
    急瀑和烟泻，清猿带雨闻。
    幽栖未忍别，峰半日将曛。

鲁交　有寄
    思君又是东风起，楼倚浮云目千里。
    芳草不知人断肠，带烟带雨连春水。

鲁交　烛
    暖烟红炬雨飘香，珠箔沈沈下建章。
    有焰只凭心一寸，无愁虚滴泪千行。
    流苏帐里回残梦，白玉台边映宿妆。
    若到蓬山留夜直，金莲应照佩锵锵。

鲁君锡　留题龙华僧院放怀阁
    公馀闲步山阴寺，小阁临崖面竹开。
    我欲放怀□□□，故乡消息未曾来。

鲁某　百丈甘
    碧玉纤纤百丈高，仙家曾用醖香醪。
    至今绿叶挼成酒，不使刘伶更藉糟。

鲁某　句
    锦步斜开四十里。

鲁某　句
    万仞青崖碧玉寒，岩萝相引彻仙坛。

鲁某　句
    一条仙帔织青霓，松雪岩前伴鹤栖。

鲁某　游安乐山
    苔径傍岩斜，林间是道家。
    夜潭鱼戏月，春地鹿眠花。

鲁千之　题崇明寺
    心情稍觉难如旧，胜迹依然日月新。
    鹤怨猿惊嗟往事，再来山色似迎人。

鲁少师　句
    吴头楚尾祗咫尺，斗盛牛明直古今。

鲁少师　句
    百雉城头难却月，五云峰顶欲乘风。

鲁仕能　句
    万劫灰中存世界，千层浪里惜儒珍。

鲁訔　春词
    叠颖丛条以欲流，午阴浓处听鸣鸠。
    儿童赌罢榆钱去，狼藉春风漫不收。

鲁訔　观武侯阵图
    西川汉鼎倚纶巾，翠石累累作阵新。
    一夜扫云惊虎旅，九天飞雨泣龙鳞。
    当年已落中原胆，今日犹怜故国身。
    曾踏斜阳看旧垒，英雄千古只伊人。

鲁訔　咏才德
    韵如风蝉蜕尘垢，气如春容在杨柳。
    风流翰墨俱细事，自是吾家道门友。

鲁应龙　题陈山飞星石
    锦石双星下翠微，忽看移入小岩扉。
    灵光夜静归山迳，翠影秋寒上拂衣。
    滇海始知鲸欲动，零陵不独燕能飞。
    只今五色曾何补，自采奇峰筑钓矶。

鲁宗道　登黄山
    三十六峰凝翠霭，数千馀仞锁岚烟。
    轩皇去后无消息，白鹿青牛何处眠。

鲁宗道　莲花源
    花开十丈照峰头，露褪红衣烂不收。
    太乙真人多逸兴，稳眠一叶泛中流。

鲁宗道　送僧归护国寺
    倏来倏去本无心，旧国王家念正深。
    犹喜大缘逢景运，不辞千里答嘉音。
    人间话道经三伏，岛外栖禅指二林。
    留别皇都有新偈，苦将泡幻喻升沈。

鲁宗道　题汤泉院壁
    黄山胜地烟霞明，朱砂泉暖肌肤醒。
    鸟声不断山不坏，今人古人徒营营。
    暂来谁更辞硗确，抖擞尘缨聊澣濯。
    灵泉去病功绩深，无人复创为高阁。

鲁宗道　洗药源
    采得千年药，临流净洗藏。
    至今源里水，犹带旧时香。

陆德舆　题资福院平绿轩
    带市人烟远，连村野色幽。
    山从天际出，水向槛前流。
    茅屋无端碍，松醪有意留。
    因怀陵谷感，无语对归鸥。

陆珪　书壁
    昔年曾住海三山，日月宫中数往还。
    无事引他天女笑，谪来为吏向人间。

陆壑　天台道中
    萧飒西风吹帽纱，征途近晚欲停车。
    峰回路转六七里，犬吠鸡鸣三四家。
    采药人归闻术气，寻仙路远梦桃花。
    买来山酿全如水，亦解昏昏到日斜。

陆壑　享神辞
    山兮如慕，水兮如诉，
    问故宫兮莽何许。有翼其宇，
    有百其堵，中冕旒兮冠佩以序。
    邦伯维主，酒醴维醹，
    我民兮白毋沴我土。

陆壑　杨柳
    破箧犹存旧赐香，轻将魂梦别昭阳。
    只知镜时春难驻，谁道人间夜更长。
    父母家贫容不得，君王恩重死难忘。
    东风二月垂杨柳，犹解飞花入禁墙。

陆壑　朱槿花
    壁槿扶痚当缚篱，山深不用掩山扉。
    客来踏破松梢月，鹤向主人头人飞。

陆垕　冷泉亭看放水
    泉声飞出闸，委折绿阴间。
    此地原无暑，多时不入山。
    草欹疑石坠，水定见鱼还。
    难得同龟鹤，游吟半日闲。

陆节　湟川
    从来瑰异产天涯，土物人风分外嘉。
    愿写湟川川上景，与君传入凤池夸。

陆节　句
    翠琰苔封韩令句，古祠巫降伏波灵。

陆经　丁中允宰剡
    尘土官曹几处间，今君得邑好开颜。
    落帆直向剡豨口，入境先登天姥山。
    鱼鸟半和风俗处，云霞多杂簿书閒。
    雪晴须去寻安道，不作经宵兴尽还。

陆经　冬夕小斋联句寄梅圣俞
    寒窗明夜月，散帙耿灯火。
    破见裂冰澌，败席荐霜筩。
    废书浩长吟，想子实劳我。
    清篇追曹刘，苦语侔岛可。
    酣饮每颓山，谈笑工炙輠。
    驾言当有期，岁晚何未果。
    幽梦辞如云，别愁牢若锁。
    雪水渐涟漪，春枝将婀娜。
    客心莫迟留，苑葩即纷堕。
    何当迎{上竹下ナ下乿}前，相逢嘲饭颗。

陆经　化成岩
    交臂寻幽岁已残，瘦藤枯石重跻攀。
    忽逢晴洞龙开室，冷瞰寒溪玉绕山。
    猿鸟窥人知旧识，藤萝引迳入无间。
    游车自向红尘去，日暮老僧催闭关。

陆经　句
    寄语瀛洲未归客，醉翁今已作仙翁。

陆经　句
    薄有田园归去好，苦无官况菲来休。

陆经　雷潭
    山郭五里余，气象忽异色。
    蛟龙尝虎蟠，潭水至今黑。
    变化验莫穷，白昼起霹雳。
    山形抱江来，怪石莫倾侧。
    有寺出其间，户牖立丹壁。
    微云垂鉴中，彩色画不得。
    小阁才数弓，吐纳半江碧。
    日光涵游鱼，到底如不隔。
    老竹风萧萧，长根擘青石。
    送声寄哀弦，往往动魂魂。
    载酒同遨游，逢奇得搜索。
    形体相与忘，山林信吾适。
    乃知人世间，舍此固怵迫。

陆经　晚泛秀水
    落日进扁舟，沿回碧玉流。
    未能追白鸟，贪共数游鲦。
    翠壁玲珑倒，青天表里浮。
    谁湔世间熟，洒出洞庭秋。

陆经　震山岩
    稍变春罗色，还追云壑游。
    俯探青玉窟，傍挹翠绡流。
    九夏日车冷，四时龙气浮。
    婚沦今不见，钓叟浪垂钩。

陆九龄　道间示德甫德称
    天地中间本自宽，何须特地起无端。
    更宜顿扫从前事，相与携筇一笑欢。

陆九龄　鹅湖示同志
    孩提知爱长知钦，古圣相传只此心。
    大抵有基方筑室，未闻无址可成岑。
    留情传注翻榛塞，着意精微转陆沉。
    珍重友朋勤切琢，须知至乐在於今。

陆九龄　与僧净璋
    自从相见白云间，离别尝多公聚难。
    两度逢迎当汝水，数年隔阔是曹山。
    客来濯足旁僧怪，病不烹茶侍者閒。
    不是故人寻旧隐，只应终日闭禅关。

陆九龄　早过何郎
    萧萧风雨晓篮舆，没胫泥深我仆痡。
    却忆去年苗欲槁，任从行李且虚徐。

陆九韶　诫子弟词
    听听听听听听听，劳我以生天理定。
    若还惰懒必饥寒，莫到饥寒方怨命。

陆九韶　诫子弟词
    听听听听听听听，衣食生身天付定。
    酒肉贪多折人寿，经营太甚违天命。

陆九韶　诫子弟词
    听听听听听听听，好将孝弟酬身命。
    更将勤俭答天心，莫把妄思损真性。

陆九韶　诫子弟词
    凡闻声，须有省。
    照自心，察前境。
    若方驰骛速回光，悟得昨非由一顷。
    昔人五观上时领。

陆九韶　鸣玉泉
    朼来坐幽亭，恍在昆山曲。
    清越声盈耳，群工琢良玉。
    又疑跻金阙，仙班佩相属。
    圆环碎琼琚，登降互击触。
    洒然襟袍爽，无处著利欲。
    不贪以为宝，对此景高躅。

陆九韶　试茗泉
    邂逅成山行，往往有异景。
    奇峰争呈露，独不见试茗。
    逶迤即道周，澄泓得幽井。
    淆之不可浊，凝然如自省。
    龟蒙于越来，傥亦煮石鼎。
    岂为渴者甘，醯梦当一警。

陆九韶　月石
    玉兔爱佳泉，饮泉化为石。
    规圆立山趾，万古终不息。
    应厌旧星躔，盈稀多缺夕。
    自从寄兹踪，表表无晦蚀。
    光彩虽暂埋，体素得不易。
    神物岂终潜，早晚照九域。

陆九韶　跃马泉
    灵泉蓄幽愤，跃石作良马。
    奔腾曳练驶，追风非汎驾。
    行健石有迹，气骄珠汗洒。
    何当奋厥志，万骑阴山下。

陆九渊　蝉
    风露枯肠里，宫商两翼头。
    壮号森木晚，清啸茂林秋。

陆九渊　初夏侍长上郊行分韵得偕字
    讲习岂无乐，鑽磨未有涯。
    书非贵口诵，学必到心斋。
    酒可陶吾性，诗堪述所怀。
    谁言曾点志，吾得与之偕。

陆九渊　鹅湖和教授兄韵
    墟墓兴哀宗庙钦，斯人千古不磨心。
    涓流积至沧溟水，拳石崇成泰华岑。
    易简工夫终久大，支离事业竟浮沈。
    欲知自下升高处，真伪先须辨古今。

陆九渊　访余昌言不遇留题
    蹇驴清晓破平芜，来访故人村外居。
    门掩却寻山背路，堂虚惟阅案头书。
    不知车马从何往，借问僮奴归得无。
    留待西风日停午，只听松竹响萧疏。

陆九渊　过普宁寺
    偶扶藜杖过南津，野寺长桥发兴新。
    暂就清溪照须鬓，不妨翠雾湿衣巾。
    山萦细栈疑无路，树络崩崖不压人。
    朝暮有程常卒卒，向因携酒上嶙峋。

陆九渊　和黄司业喜雪
    畴昔诗囊未破悭，琼瑰益自倍枵然。
