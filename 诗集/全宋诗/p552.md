<!-- { "loadSidebar": true } -->
    天念奚囊向艰涩，故令岁晚迓春行。

董嗣杲　泊杨港
    龙华寺北板桥平，几户淮民结屋成。
    屡向封疆窥版籍，独游淮海陋功名。
    去年过此曾寻胜，今日逢人似隔生。
    怀抱激昂无可制，埋篷心折听江声。

董嗣杲　参寥泉
    湖曲春风正禁烟，试茶味此石间泉。
    坡仙忽忆黄州梦，潛老初拈智果禅。
    几客醉游三月里，一联诗兆七年前。
    题梁妙墨如新染，合与云崖浅井传。

董嗣杲　曹家沙阻风与朱一夔步入庐江县
    剩浪淮南接，疏篷岸北留。
    联镳入荒市，扶杖涉虚洲。
    有侣同寻醉，无歌可遣愁。
    风花犹未息，却望隔江舟。

董嗣杲　茶花
    花埋叶底寓春先，便想烹云煮活泉。
    玉脸含羞匀晚艳，翠裾高曳掩秋妍。
    灵随雷雨争抽瑞，尖吐枪旗趱摘鲜。
    带雪莫知开又落，采须谁厌老蜂颠。

董嗣杲　菖蒲花
    开时可食胜餐松，应在神人守护中。
    九节自知遗种异，一花谁可斗香同。
    碧丛露养仙苗细，灵卉泉抽玉髓空。
    还有痴愚求见面，欲期颜貌亟还童。

董嗣杲　长春花
    一枝才谢一枝殷，自是春工不与闲。
    纵使牡丹称绝艳，到头荣瘁片时间。

董嗣杲　长耳相
    眉目如生骨骼寒，后来曾纪短碑顽。
    双垂长耳过肩角，千古道躯落世间。
    覆履有方随迹灭，守龛无语向人閒。
    想知自丑难遮断，两扇禅扉及早关。

董嗣杲　长桥
    南港虚明架石梁，寺楼钟落几斜阳。
    相传亭跨危基壮，谁想桥横古道长。
    澄水闸荒沙草碧，清波门近市尘黄。
    凤凰山在阑干外，玉抹烟屏鹭一行。

董嗣杲　陈朝柏
    枯株独寿忆双栖，谁想天嘉蓊郁时。
    坡老诗成无继笔，阜陵书此有遗碑。
    日摇槎影龙蛇断，雪缀花痕鸟雀疑。
    化日可期人莫讶，柏堂不复辨荒基。

董嗣杲　陈石泉送芍药花
    花分近侍了春残，分付荼醾糁雪寒。
    天色转阴阴转雨，愁人可凭柳边阑。

董嗣杲　陈石泉送诗走笔次韵
    依刘殊乏仲宣才，方重相逢笑口开。
    恶况败人佳思尽，寓公贻我好诗来。
    夜寒归梦迷松菊，灰冷尘踪混草莱。
    别后莫裁驰恋意，寄梅须带雪枝苔。

董嗣杲　枨花
    秾芳比似橘花肥，当日曾从细雨移。
    老有绉颜羞晚出，清无柔性结春知。
    雪香四月蜂攒处，风味重阳蟹健时。
    院落彩妆人最巧，搀先茉莉簇凉枝。

董嗣杲　程申叔来备言近况因与之饮
    程子过我庐，挽首发悲叹。
    前年遭兵火，故业委涂炭。
    乡邦更疫疠，骨肉尽离散。
    不觉两春度，梦中度昏旦。
    昔仰茶园给，到此复牵绊。
    山荒不可摘，旧引莫反汗。
    挂官名籍在，催期有虚案。
    出江既无力，安得便离岸。
    东奔又西走，踪迹甚鼠竮。
    我今语程子，不消苦疑难。
    为生固艰苦，得利亦浩瀚。
    逢时纵艰险，当作顺境看。
    今夜月色朗，谁将眼界换。
    呼酒联吟句，失笑两醉汉。
    棹舟过槃塘，身世入汗漫。

董嗣杲　崇真道院
    蹁跹鹤聚水云中，云水相逢色色空。
    讲道无人知畏垒，集仙有阁想崆峒。
    柳堤风日斋钟散，蒲座尘埃食钵充。
    一老双丫离蜀久，西窗掩定读参同。

董嗣杲　愁中延客
    染衣尘土厚，览镜雪霜明。
    朱墨增新病，身名失旧清。
    公厅春草盛，野市腊醅轻。
    留客驱寥寞，江光射北楹。

董嗣杲　出德化门外
    湖光分柳岸，野趣入桑畦。
    锦片花随水，犀尖笋迸泥。
    淮云收雨去，蜀鸟失春啼。
    隔浦军船过，斜阳送鼓鼙。

董嗣杲　出西城
    舟车江郭隘，钟鼓梵祠遥。
    古髍停羁客，深林出晚樵。
    鹰呼风立至，鸦竮雪垂飘。
    市价招商急，残冬未寂寥。

董嗣杲　初八日立壬戌春
    腊尽春犹客，春来病转多。
    孤樽洗块祑，万事付无何。

董嗣杲　初阳台
    宝山山顶结芙蓉，方士凌虚几御风。
    日月光华含吐异，云萍踪迹往来空。
    石盘草子粘深碧，土级苔花剥碎红。
    侧近又将精舍展，蓬瀛有路直能通。

董嗣杲　初欲登小孤惠济庙水盛风驶回首已远矣
    芦荻萧萧掩败汀，抛南抛北惯曾经。
    淮山有雪侵云白，江水无风接树青。
    吟卷纪游挥小草，醉篷埋恨载浮萍。
    庙门转眼随帆过，不得重登绝顶亭。

董嗣杲　初至江城寓分司衙
    书生浪出值暑天，何啻千里身在船。
    今辰忽向船亭坐，头眩犹类濒江牵。
    履平划地若恍惚，四体不舒惯舮杌。
    自嗟时滞久劳苦，驱驰负得贫筋骨。
    奉使衙深少吏胥，干官占了东偏居。
    西偏有轩扁清足，憔悴几竿苍竹疏。
    射檐莫禁落日晒，平白将身随炉鞴。
    不奈羸躯苦热情，无故要偿行脚债。
    富池狂游期者谁，卷雪楼爏空有基。
    离船未久抱虚晕，孱弱忍蹈波涛危。
    官衙寂然且卧病，便行小伺西风劲。
    庐山夜眠不熟泪不乾，梧树支离凋井阑。

董嗣杲　春步岳园二首
    暖风晴日艳芳天，独客心情不忍言。
    何处有花春掠眼，金陀坊里岳家园。

董嗣杲　春步岳园二首
    将军墓域在杭州，如此家园入梦游。
    谁惜再传无嗣续，至今匙钥属官收。

董嗣杲　春近
    泻月江当户，编茅屋背崖。
    久贫难养气，独酌且开怀。
    雪水喧唯土，天风破楚霾。
    鞭春明日早，环佩想尧阶。

董嗣杲　春去喜无怨鸟二首
    春尽江头望几回，支持愁态入衔杯。
    要归便问西门渡，行止何关杜宇催。

董嗣杲　春去喜无怨鸟二首
    失笑羁人泥听禽，年年春老益愁心。
    江城树少无栖处，堕落千岩万壑深。

董嗣杲　春游
    江城趁春游，爱寻郭外圃。
    烟花羃酒帘，风声飏商鼓。
    午风荡江面，兵船问沙浦。
    浦断官柳阴，絮雪待晴吐。
    野花媚游眼，红白开晴雨。
    谁怜荡子身，年馀滞江浒。
    徒羡庐山高，万峰青可数。
    朝晚挹烟霏，释尽客怀苦。
    兹辰快移步，突觉沈疴愈。
    树头叫归禽，流年如箭羽。

董嗣杲　春游
    山童携竹杖，支我步城头。
    东风扑酒香，吹醒殊乡愁。
    江波荡太阳，万顷金色浮。
    土人不识此，我可专春游。

董嗣杲　春游
    登城最凄黯，绝殢脂粉醉。
    万里烟尘蒙，掩此战争地。
    江风荡渔歌，便觉春光异。
    嗟我道不行，颇动乘桴志。

董嗣杲　春游
    日日步春去，偶值江色晴。
    杨柳翠频蹙，不管黄鹂声。
    归栖官屋寒，月暗灯不明。
    独坐想游衍，西湖无限情。

董嗣杲　春游
    买鱼缕银鱠，鱠细供春醉。
    醉立海棠风，看山负惭愧。
    万事可离踪，白发不容伪。
    我屋枕乾溪，日揖南峰翠。

董嗣杲　茨菰花
    剪刀叶上两枝芳，柔弱难胜带露妆。
    翠管嫩粘琼糁重，野泉情心玉蕤凉，
    舂成臼粉资秋实，种入盆池想水乡。
    小小沧洲归眼底，幽研自觉成炎光。

董嗣杲　慈云岭
    叠叠流云步步苔，九霄紫气限蓬莱。
    后唐刻石初开路，南宋郊天别篵台。
    慰眼江湖空岁月，伤心陵寝堕尘埃。
    桃花争趁春风老，又引游人一度来。

董嗣杲　此君轩
    潇洒幽扉掩碧丛，尘昏题扁想坡翁。
    六千君子寒光落，十二阑干晚色空。
    僧指旧基埋积雨，鸟翻新箨起枯风。
    苍凉不障层坡峻，一击亭閒夕照中。

董嗣杲　次湖口
    湖水出澜蠡，江水下巴蜀。
    恰当相合处，清浊皆荡沃。
    扁舟凌浩渺，渡者苦局促。
    卸帆与立桅，黄帽不须督。
    纸钱望空飏，饱肉为相触。
    江神昭灵休，压浪无留瞩。
    遂使惊魂甦，免得遭鬼录。
    去程天茫茫，滩过有矶续。
    矶头熟风波，寒草失旧绿。
    所愿晴风恬，遵陆脱羁束。

董嗣杲　次韵重九
    怀古凭高厌客身，秋深愁望隔江城。
    狂支灵运东山屐，醉漉渊明栗里巾。
    楚泽岂无餐菊友，汉宫还有佩萸人。
    今年不作风和雨，见得南山面目真。

董嗣杲　次赵屯
    船沿江北行，不见江边树。
    飒飒芦苇空，栖雁泣如诉。
    波涛极冲撞，沙岸已颓仆。
    东傍赵屯来，结茅是谁住。
    檐破炊烟散，岂足御风露。
    小儿索午饭，病妇织芒屦。
    良人糴米出，烟江未明度。
    妻儿久待归，颈伫想回路。
    今年迁避早，寒衣不曾具。
    薄业何能问，苟且遣朝暮。
    此地多遗基，向也盛生聚。
    关洛几时清，徒激冲冠怒。
    客子重吁嗟，半世多窘步。
    无位进瞽言，慨此岁月误。
    有地不可耕，有天不可籲。
    抆泪归来休，三径想如故。

董嗣杲　崔府君庙
    灵休远被卫行都，宿有元勋梦又符。
    引马拥羊昭景贶，立碑建庙述嘉谟。
    九陵荆棘年空往，十进而笙歌景不殊。
    莫倚西斋阑槛去，斜阳无语满钱湖。

董嗣杲　翠芳园
    翠挹南山树石苍，五花亭外万花芳。
    云芝栱斗晴檐湿，金字屏风水榭凉。
    柳接苏堤无空地，萍侵兰枻有深坊。
    未几移篵仙宫邃，一本红查委路傍。

董嗣杲　答问游庐山日子
