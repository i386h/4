<!-- { "loadSidebar": true } -->
    此君林下静无尘，苗裔生来便逸群。
    头角崭然圆玉峙，养成直节要凌云。

袁燮　咏竹二首
    去年种苍玉，今岁抽华簪。
    初萌节已具，欲奋力未任。
    雷风驱急雨，滂沱三日霖。
    箨龙不许蛰，倏起腾深林。
    绕径初戢戢，空篱俄森森。
    吾观植物性，惭长岁月深。
    此君独超轶，生来气髒髒。
    伟哉岁寒种，有此特达心。
    大通久不作，进尺退复寻。
    对此发幽兴，作诗因自箴。

袁燮　咏竹二首
    野性与俗违，澹然都无营。
    窗前水苍玉，未能独忘情。
    对之三伏中，爽气高秋横。
    数竿亦已好，况此繁阴成。
    中虚洞无物，节劲老更清。
    霜雪自凌厉，柯叶长敷荣。
    物意有相合，人心原自明。
    僻居寡朋侪，命汝为友生。
    虽无切磋语，而有清越声。
    入耳久亦佳，此意不可名。

袁燮　游宝方山
    幽岩如高人，气骨天所赋。
    凛然超尘寰，不受俗气污。
    湖湘饶峰峦，往往穷僻处。
    城郭去之远，谁能蹑芒屨。
    安知古都梁，爽垲有真趣。
    徜徉东郊外，青山在指顾。
    山中八洞列，天巧於此觑。
    蜿蜒老螭蟋，崭岩怒虎踞。
    如屏亦如龛，一起复一仆。
    卷阿坐良稳，狭径足难措。
    帝观若险隘，中道本宏裕。
    叠翠常回环，寒泉日倾注。
    石乳一何粲，和气知有聚。
    所见皆可人，十步目九寓。
    造物不能秘，奇诡遂呈露。
    奎画贲精舍，鬼神昔呵护。
    古称小有天，仇池乃其附。
    甬东有胜境，豁然四窗具。
    玲珑皆自然，匪以雕镌故。
    谁谓宝方小，是亦洞天数。
    谁谓此邦陋，有景即可慕。
    我本烟波徒，雅性厌驰鹜。
    搜寻得所欲，心境顿明悟。
    赏玩有余味，跻攀了不怖。
    得意或忘归，苍然迫曛暮。
    兹山虽可乐，用之乃成路。
    有径不能用，茅塞大可惧。
    对此发深省，岁月勿虚度。
    俗态易湮没，清游莫辞屡。
    援笔述鄙怀，愧乏惊人句。

袁燮　游灵山二首
    何人题作一灵山，千古佳名不可刊。
    欲识此声非浪得，试于高处一凭栏。

袁燮　游灵山二首
    湖山秀美冠东南，况此山椒枕碧潭。
    眼界宽平无限景，个中好处不容参。

袁燮　又二首
    得峦叠嶂巧萦纡，中有汪汪万顷湖。
    山色水光相映发，清辉含处妙难摹。

袁燮　又二首
    平生酷爱水浮天，每到东湖决豁然。
    要识此湖功利溥，旱时无阴荫民田。

袁燮　与范总干
    贤士未达时，怀宝混尘境。
    得志行所为，泽民效伊尹。
    常深纳沟念，疾苦勤访问。
    所期培殖丰，肯诧裁决敏。
    所以龚黄辈，仁声达幽隐。
    是时民气乐，鱼跃快於牣。
    高躅欲追攀，是心先戒谨。
    日怜老钝资，不敢污兰省。
    朼来楚江边，宣布宽大令。
    牧养乃其职，此事无穷尽。
    孳孳抚凋瘵，凛凛忧饥馑。
    今岁雨意悭，斋心罄三请。
    甘泽幸滂沱，良田稍膏润。
    杂种亦复熟，穷闾庶安枕。
    亭平富词学，春华灼下品。
    贻我喜雨篇，仁心极矜轸。
    源流自介庵，句法深以稳。
    扰扰淫哇中，闻此古歌咏。
    我无为霖手，丹阙何由觐。
    兀坐哦君诗，字字堪企敬。

袁燮　与韩抚干大伦八首
    故国由来重世臣，芬芳累叶镇如新。
    中兴第一功臣裔，卓荦如君信有人。

袁燮　与韩抚干大伦八首
    肯随流俗慕纷华，闭户观书遍五车。
    器业要为当世用，直须渟蓄渺无涯。

袁燮　与韩抚干大伦八首
    等閒援笔赋新篇，句法新奇思涌泉。
    绝胜唐人作诗苦，推敲一字强雕镌。

袁燮　与韩抚干大伦八首
    几年惯踏软红尘，终日眉攒气不伸。
    每到山斋闻好语，令人胸臆便生春。

袁燮　与韩抚干大伦八首
    剧谈时事言皆验，筹略知非小丈夫。
    独恨人微言不效，未能推挽上亨衢。

袁燮　与韩抚干大伦八首
    思君风度心如结，何日从容迭献酬。
    凉入郊墟能过错，奉陪童育两山游。

袁燮　与韩抚干大伦八首
    年几五十无知已，乘兴将为剑阁行。
    从此与君尤隔绝，兴怀畴昔若为情。

袁燮　与韩抚干大伦八首
    作诗真欲挽君留，蜀道平宁倚运筹。
    他日功名成遂后，犹能枉顾洁翁不。

袁燮　雨中度东湖
    宿霁埋山未肯收，晚风吹雨湿衣裘。
    渔舠一叶烟波里，添我胸中万斛愁。

袁燮　玉簪
    琉璃为叶玉为葩，妙质天然不汝瑕。
    精彩照人香绝俗，遗簪端的自仙家。

袁燮　园蔬六首
    携锄抱翁不辞劳，要使霜根足土膏。
    我去艰难生理窄，却疑学圃属吾曹。

袁燮　园蔬六首
    白菘肥脃真佳品，紫芥蒙茸亦可人。
    环舍满畦多且旨，寒儒专享未为贫。

袁燮　园蔬六首
    深林十月饱清霜，寒气侵凌味转长。
    世上甘腴有如此，拟排闾阖献君王。

袁燮　园蔬六首
    良朋过我食无鱼，茅屋相寻只茹蔬。
    莫道藜羹滋味薄，要知瓜祭必齐如。

袁燮　园蔬六首
    朱门终日饫甘肥，绮绣盘筵鱠缕飞。
    宁识山林枯槁士，清风千古首阳薇。

袁燮　园蔬六首
    荤羶屏去忽三年，筋力扶持老尚堂。
    所养固知先大体，人生何若嗜肥鲜。

袁燮　再用前韵二首
    乞取刀圭救病身，韩公于此枉天真。
    何如夜坐忘躯壳，但有纤毫俱是尘。

袁燮　再用前韵二首
    无味之中味最长，东湖居士独先尝。
    乃知此药真良药，何必求他肘后方。

袁燮　赠卜道人二首
    道人遍阅世间人，休咎先知若有神。
    多少媸妍归藻鉴，只缘唐许是前身。

袁燮　赠卜道人二首
    道人怪我年如许，宿债胡为未尽偿。
    宁识吾心烈於火，得归要下便清凉。

袁燮　赠蒋德言昆仲三首
    平生无所嗜，耽玩惟古今。
    以我浅陋质，期於江海深。
    万事不挂胸，须臾惜光阴。
    五夜常自起，简牍勤披寻。
    清风递晨钟，铿然感予心。
    年来因多事，力弱不自任。
    业书未暇读，尘埃积中襟。
    何当脱鞅绊，归欤松竹林。

袁燮　赠蒋德言昆仲三首
    平生寡所谐，痚拙以自守。
    天钟凿枘性，人弃我独取。
    世道方荆榛，营利不绝口。
    我欲拘衰俗，每每制其肘。
    仁版谓假途，何用医国手。
    再拜谢诲言，古人贵不苟。
    乘田与委吏，勤勤鲁中叟。
    吾心不可昧，岂问人知否。
    此意当与谁，寄我二三友。

袁燮　赠蒋德言昆仲三首
    我生亦何幸，佳友在邻墙。
    道义共讲贯，心亲形迹忘。
    迩来忽问阔，千里遥相望。
    为别似未久，炎赫变飞霜。
    岁月易因循，志士宜自强。
    良心虞放逸，古人严范防。
    及此閒暇日，书林撷其芳。
    他年恢远业，云路观腾骧。

袁燮　赠京尹八首
    妙年志气已超然，不肯随群苟目前。
    才闰骤为当世用，青云直上蹑天躔。

袁燮　赠京尹八首
    弹压工夫妙入神，能令晋盗总奔秦。
    盘根错节游余刃，奏课当为第一人。

袁燮　赠京尹八首
    儒学当年究指归，服劳王事不言疲。
    遥知今日张京尹，不瑕闺房画妇眉。

袁燮　赠京尹八首
    年才六十已为卿，际会明时蚤显荣。
    禄厚恩深何以报，惟当努力罄忠诚。

袁燮　赠京尹八首
    吾徒切已无他事，万善根源一片心。
    外若峥嵘中有愧，何殊麋鹿强冠襟。

袁燮　赠京尹八首
    美名畴昔蔼循良，重任今兹典浩穰。
    挚若苍鹰非不健，何如鸾凤郊嘉祥。

袁燮　赠京尹八首
    前古哲人端可法，遗编遐躅尚堪寻。
    公余莫砂频繙阅，要使胸中广且深。

袁燮　赠京尹八首
    上医医国岂无方，谠论扶持弱必强。
    屹若中流为砥柱，男儿如此是真刚。

袁燮　赠陆伯微三首
    胜士由来挽不前，肯临高兴复翩然。
    浮云可签真天马，应笑驽骀走市廛。

袁燮　赠陆伯微三首
    斗大书斋以洁名，冰壶表里要清明。
    如今尘土填胸臆，幸挽沧浪为濯缨。

袁燮　赠陆伯微三首
    自古真才多命薄，欣闻同志不长贫，
    堪嗟世道今如许，愿为吾君致此身。

袁燮　赠毛希元二首
    浮世尘劳堕渺茫，真儒器业要韬藏。
    谁知寂寞空山里，修省工夫未易量。

袁燮　赠毛希元二首
    当年骂贼真忠激，今日藏身似隐沦。
    抱负如君岂无用，会看膏泽润斯民。

袁燮　赠史坑冶二首
    吾儒根本在修身，恬淡无为乐性真。
    此性本无尘可去，去尘犹是未离尘。

袁燮　赠史坑冶二首
    公子词锋莫敢当，更兼世故饱更尝。
    区区残寇犹侵侮，愿试胸中却敌方。

袁燮　赠天童监寺
    平生朴拙本无奇，珍重高人不我遗。
    自顾原无一滴水，何能复有两篇诗。

袁燮　赠吴氏甥二首
    男儿何所急，为学要立志。
    此志苟坚强，天下无难事。
    超然贵於物，万善无不备。
    厥初本高明，有过则昏蔽。
    但能改其过，辉光照无际。
    厥初本笃实，有过则虚伪。
    但能改其过，金玉等精粹。
    改过贵乎勇，不勇真自弃。
    有过如坑穽，改过如平地。
