<!-- { "loadSidebar": true } -->
    愿君笃久要，好语时温存。
    借君千顷波，清我泛滥袁。
    饱读古人书，仰酬明主恩。
    诸公尽萧曹，二皓自绮园。
    来诗岂可和，什袭传儿孙。

赵文　纪梦
    既不梦于我，胡然无一言。
    形容那可认，骨发想俱存。
    泪尽血犹滴，雾开山尚昏。
    相看怜稚子，老病莫销魂。

赵文　寄欧阳振仲
    晚客他州只为饥，无人可与话心期。
    前生一念有今日，投老相逢复几时。
    头白可知天下事，秋深定有客中诗。
    何当细语梅花下，眼底故人今在谁。

赵文　寄彭宏济
    夜枕苦展转，午睡清且安。
    万事有乘除，满意良独难。
    贫居鲜来客，儿女自团坘。
    书声杂纺响，聒耳亦足叹。
    念我素心友，诗盟久已寒。
    向来适邂逅，杯酒语夜阑。
    如何同所舍，聚散如沙抟。
    百年尽偶尔，弃置何足叹。

赵文　寄孙小隐
    恰似东山不见时，我怀如此更能诗。
    传闻荐表虽无验，感激修涂独见思。
    渝水微茫蓬岛外，秋风浩荡菊花期。
    别来残锦何堪寄，羞示孙郎帐下儿。

赵文　江路闻松风
    雪里云山玉作屏，松风入耳细泠泠。
    朝来醉著江亭酒，却被髯龙唤得醒。

赵文　皆山夜起
    上田下田水哓哓，南岭北岭虫啁啁。
    如此月明谁管领，可怜满壁海棠梢。

赵文　皆山夜起
    邻家闭门月色好，篱落参差残雪中。
    想见老农方鼾睡，不知门外有清风。

赵文　倦极
    倦极得凉意自适，芒席何必殊桃笙。
    啼鸟一声扇堕地，我睡已足非渠惊。

赵文　哭丁千崖教授
    一览楼头笑拂衣，今朝何意此嘘欷。
    断无痛饮歌都护，那得重归见令威。
    太学废来同舍尽，清江好在故人非。
    我来岂是无情者，为哭妻儿无泪挥。

赵文　哭文溪
    满襟和气任天真，岂意俄成千载人。
    笃厚西都诸老传，宦游南海宰官身。
    竹君所幸存中子，荀氏何妨有二仁。
    早及相门今白发，传来哀讣倍酸辛。

赵文　哭文溪
    忆得梅边载酒时，梅花依旧主君非。
    春如生客至谁省，人与残年去不归。
    铜雀帐存仙似梦，金台雁到客沾衣。
    清朝庶政须参决，却怕除书出帝畿。

赵文　哭萧渔所
    于佛曾闻法，因诗遂得贫。
    若为三尺喙，不了百年身。
    在昔玄真子，如今主水神。
    饭馀茶又孰，不学泪沾巾。

赵文　哭亦周
    去日相携涉畏涂，归来形影自相扶。
    倦行小憩荒山道，怕听深丛叫鹧鸪。

赵文　哭亦周
    堂上华颠泣欲枯，哭声那解到黄垆。
    千般欲解郄公意，难得嘉宾一箧书。

赵文　哭亦周
    擢第君王与袍笏，盖棺丞相办深衣。
    江南仕宦堪车载，如此全归似汝稀。

赵文　哭亦周
    二十年来黍一炊，英风惟有塿累累。
    儿童踯躅牛羊戏，陌上行人谓此谁。

赵文　哭张文翁同舍
    岂意渴相如，俄为化子舆。
    平生一杯酒，活计百篇书。
    同舍遂欲尽，吾生不愿馀。
    如今念夫子，痛饮未全疏。
    扶上竹车去，知无再见期。
    谁能逃数定，不必恨归迟。
    白发扶棺母，青年上学儿。
    乱来朋友少，洒血一题诗。

赵文　雷震渔所之柱
    瞥然满屋飞金蛇，楼东楼西号火鸦。
    天鼓百面一手挝，百年老柱神斧加。
    妇女惊倒儿童哇，知君把钓江头沙。
    明珠赤手龙颔拿，天翁发怒为此耶。
    向来五鬼千夜叉，寒我饥我生眼花。
    捧头惊竮如麏麚，从此不作穷诗家。

赵文　李士宏得芗林五老石地野人
    芗林丑石何曾丑，化为五老如此寿。
    高低俯仰各有意，清润坚贞皆可友。
    剜劖刻削巧戏剧，谁为此者鸿蒙叟。
    铜盆古雅出高丽，玉筹清奇原史籀。
    向翁神游渺何许，此物亦落何人手。
    野人得之安所用，光怪出屋惊田妇。
    天生尤物必有属，诗老得之端不偶。
    不须拄杖穿寒云，几案之间有庐阜。
    先生自是五山一，视真庐阜犹培塿。
    如何得此亦惊喜，便欲赋诗为不朽。
    醉僧痴望作怪供，持此或可博升斗。
    壶中九华竟不得，坡老叹息不离口。
    仇池不借王驸马，诗卷纷纷愁逆取。
    达人着想亦未免，何异儿童贪饼糗。
    蛾眉山高隔云雾，此物今知属谁某。
    世间奇宝虽可玩，鬼夺客偷谁使守。
    先生一笑付偶然，吾欲藏之无何有。

赵文　两峰睡觉
    宿酒初醒唤梦回，起来诗句暗敲推。
    山童熟睡呼不应，枥马齕刍风雨来。

赵文　猎户叹
    江南冬前虫未蛰，猎师篝火熏穴急。
    山中玉面何处藏，供奉期程如束湿。
    茅檐十日无炊米，蓬鬓鹑衣瘠如鬼。
    但教得狸何顾尔，易牙奉君尚烹子。

赵文　刘阳卜氏耕乐堂
    君当学君家君子儒，西河之上可以老，
    诸侯端拜为师模。君莫学君家老中郎，
    河南田畜岂不好，上林要牧天子羊。
    只今乐莫如耕乐，梅我从初不曾学。
    作劳自可操豚蹄，旧读何妨挂牛角。
    慎勿思成汤聘币起幡然，伊尹当年已大错。

赵文　罗稚川善画作此赠之
    吾观天地间，一一皆是画与诗。
    渝川有二罗，画得天地之英奇。
    大罗诗名撼湖海，小罗天机勃郁不得已而水墨之。
    摇毫造化已破碎，洒墨元气为淋漓。
    嗟余老眼得一见，以手扪摸心然疑。
    问君自古画有几，君今此画师者谁。
    君言我以眼为手，天地万物皆吾师。
    吾能得其意与理，貌取色相特其皮。
    画成正未知似否，人人有眼谁可欺。
    譬之禅宗要透脱，恋恋祖佛宁非痴。
    作诗点出未来眼，一扫徐熙与郭熙。

赵文　麦熟
    今年麦熟亦可喜，紫石霏霏落钟乳。
    我从田家惯饼饵，梦想风味今未已。
    箬叶浮浮卷牛舌，畁瓯泛泛割龙耳。
    一丸萝卜吾岂无，悲歌不怕红娘子。
    诗成不满贵公笑，书生岂识饼十字。

赵文　明皇游月宫歌
    铁龙一掷九万里，银桥冉冉行秋水。
    霓裳不是世间音，只有嫦娥似妃子。
    恍然一梦酒初醒，依然玉座云丹屏。
    明朝写出天上曲，却笑羯鼓羊皮腥。
    人间万事如秋草，离别苦多欢乐少。
    崎岖万里锦官城，此身曾作银桥行。

赵文　陌上桑
    采采陌上桑，采之不盈筐。
    云何不盈筐，欢子在中肠。
    车马从何来，云是大国王。
    呼妾欲共载，恐惕涕沾裳。
    君民分固严，敢乱夫妇网。
    有罪姜当诛，宁当荐匡床。
    夫君即我天，岂必侍中郎。
    再拜前致词，蚕饥采桑忙。
    王其早还宫，宫中多艳妆。

赵文　欧阳时可来访感而问之故临别赠送此
    二十七年重合并，旧游回首绝堪惊。
    世间至竟寿多辱，造物不如君有情。
    白苎春风留古意，青灯夜雨话平生。
    子由无复连床日，赖有秦黄是弟兄。

赵文　彭海月北游
    梦跨海风出埃{左去右盍}，万顷琼瑶双履踏。
    四无畔岸水连天，两碗琉璃自相合。
    当时我外更无人，仙圣往来班杂沓。
    恍然梦觉失清游，正似明珠埋蚌蛤。
    十年对月心自拜，江南沙土老额塌。
    羡君持月海天淳，万里乾坤云一匝。
    乘槎径到斗牛间，细语星辰相问答。
    知君此行有奇遇，直挟星书扣阊阖。
    群仙若问青山人，白发秋深坐萧飒。

赵文　前有一尊酒
    前有一尊酒，有酒即无愁。
    吾评仪狄功，端与神禹侔。
    微禹吾其鱼，微狄吾其囚。
    人生十九不如意，一醉之外安所求。
    古来何国非亡社，古来何人不荒丘。
    沉思痛至骨，赖尔可销忧。
    尊中有酒，无酒乃休。
    饮多作病，酒不可雠。

赵文　秋胡行
    五日伉俪情，五年离别肠。
    归舍不数武，少忍庸何伤。
    如何甘旨费，乃作犯礼偿。
    桑者不有躬，何以奉高堂。
    秽行诚已丑，宁复可同床。
    濯之清泠渊，死之留芬芳。
    念姑讵忍别，引决涕沾裳。
    寄言后来者，好事怀金郎。

赵文　秋夜与空舟弄泉于北溪之上赋是诗
    四更欲尽草露湿，万籁不鸣山月闲。
    往往虎蹄留道上，时时人语出林间。

赵文　秋雨
    秋雨沉沉酒醒迟，小窗灯火对唐诗。
    是谁隔屋鸣弦管，恰似吴山梦觉时。

赵文　去者日以疏
    去者日以疏，留者日以老。
    沉忧能伤人，玄发坐成皓。
    人生固应尔，要亦何太早。
    携持玉雪姿，故敢弃远道。
    苍天行悠悠，白日照杲杲。
    安得以妾肠，化作君墓草。

赵文　榕村田家
    门外萧疏竹数行，小池聊可浴沧浪。
    木床留向竹阴下，儿踏田归话晚凉。

赵文　入分宜界
    上岭或如兴，下岭复如拜。
    是程多泥涂，拄杖端足赖。
    脱屦去泥淖，停车观水械。
    偶然得一笑，更以苦为快。
    田水终夜鸣，江浪怒澎湃。
    听之不能睡，摩足了诗债。

赵文　三香图
    梅花瘦而贞，霜磨雪折骨愈奇。
    山礬清而野，桃李场中不肯移。
    梅也似伯夷，礬也似叔齐。
    水仙大似孤竹之中子，不瘦不野含仙姿。
    人生但愿水仙福，梅兄礬弟真难为。

赵文　伤逝三首
    昨日相扶尚自存，今朝痛哭奠清尊。
    如何一夜音容隔，便有纷纷说梦魂。

