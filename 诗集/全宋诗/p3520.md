<!-- { "loadSidebar": true } -->
    愿借金篦聊刮目，不容幻翳有纤萌。

杨时　和张倅行县
    江浮叠巘弄清辉，云外冥鸿江上归。
    击目自多幽兴在，挥毫时见彩笺飞。
    应愁零雨侵星驾，好为援戈却晚晖。
    帝室正须调鼎鼐，勒移寄语不须讥。

杨时　和郑商老下第
    雨余新惹一番愁，展转衾寒客思悠。
    献璞又添今日恨，登科空负昔人羞。
    林泉水石君先到，京国风尘我尚留。
    若为浮名苦憔悴，前春行钓巨鳌头。

杨时　荷花
    照眼红云斗晚霞，重重青盖半倾斜。
    会须直跨三千仞，移取峰头十丈花。

杨时　淮上独酌
    帘纤晚雨洗轻尘，天淡云浮夜色新。
    赖有黡生风味好，不须邀月作三人。

杨时　黄彦昭时思阁
    孤丘锁千岑，层阁跨云起。
    永怀霜露思，时未荐醪醴。
    钦宗贵收族，蛰蛰神亦喜。
    故令傲霜根，骈枝复连理。
    黄侯渥洼种，一跃不容拟。
    庆源如归墟，万壑自奔止。
    终见君子乡，乃是鸣珂里。

杨时　寄长沙簿孙昭远
    阳城衰晚拙催科，阖寝空惭罪亦多。
    祭灶请邻君自适，载醪祛惑我谁过。
    猗猗庭有兰堪佩，寂寂门无誉可罗。
    归去好寻溪上侣，为投缨绂换渔簑。

杨时　寄范正甫
    羁穷莫厌如牢圈，从古功名出屠贩。
    男儿不负悬弧心，马革裹尸犹足愿。
    君不见淮阴寄食饥贫叟，胯下英风亦何有。
    逢时吐气雷电奔，金印累累大如斗。
    玉门昼夜羽檄惊，睥睨欲堑天都城。
    叩关虎士郁余怒，科头奋戟如雕鹰。
    君从壮年蕴奇策，未宜缩首藏柴荆。
    昔人投笔真豪英，慨然万里终成名。
    南山白额虽欲老，百兽遭之犹裂脑。

杨时　寄练子安教授
    忆昨吾子客上都，我独奔走天南隅。
    各年未壮已多累，误投世网身挛拘。
    飘零今日偶相值，乃复咫尺不得与子俱。
    人生委质金在炉，大冶鼓铸谁号呼。
    惟愁踷踷走尘土，旧业已废成荒芜。
    惜君高才卓荦与世畸，雄文洒落珠陆离。
    雷惊电赫转坤轴，风号浪击飞天池。
    珊瑚挺干沧海竭，麒麟超轶不可羁。
    经纶有道世莫知，椟中良璧始自奇。
    君不见扶藜隘巷蓬荜居，短褐瓮牖桑为枢。
    拥门轩盖何所慕，藜羹自饱非癯如。
    又不见扬雄寂寞守太玄，弃捐覆瓿真可怜。
    折腰小吏昔所耻，田园须赋归来篇。
    终当结屋苍崖巅，期子相与临清泉。
    投簪解带谢人世，拂尘披蠹亲遗编。
    松皴桧老生青烟，雨余风弄鸣哀弦。
    低回野兴有真意，浮名鹳雀过吾前。
    绳索欢胶漆常连连，从游鹿豕终长年。

杨时　寄题环翠楼
    方壶七万神{聱耳换黾}连，琼台缥缈居灵仙。
    鲸翻海运成桑田，异境谁使夸娥迁。
    铦锋四面苍圭圆，巨灵巧以青瑶镌。
    揉风洗雨净娟娟，修眉浮空秀争妍。
    清溪回旋泻幽泉，下有澄澜湛洄渊。
    绣楣雕栏欲飞翻，凌切汉道摩星躔。
    恍如直跨须弥巅，琉璃凝光围四天。
    喜君妙龄谢世喧，萱堂兹颜白盈颠。
    儿童牵衣戏蹁跹，优哉此乐谁与先。
    嗟予昔以三釜悬，投身世网百虑煎。
    今乎老矣诚可怜，狙猿何用簪缨缠。
    子云终须守一廛，诛茅结屋才数椽。
    薜衣杂佩纫兰荃，手披白蟫玩青编。
    春晖不报常歬然，虽有至乐安能全。

杨时　寄题赵贯道后乐亭
    业祠有狐鸣，群雏满东州。
    彬彬齐鲁郊，不复论轲丘。
    鼓刀贩缯翁，衮衮封公侯。
    风流日凋弊，世久俗益偷。
    昔时载经人，辍耕仍佩牛。
    椎埋昼行盗，闾里更相雠。
    赵子尉平阳，始止惟民忧。
    百花烂成围，幽禽唘春柔。
    问子胡不乐，我心殊未休。
    威明揉强梗，骄鹰化为鸠。
    买犊解吴钩，束身自锄耰。
    田庐户无枢，长物弃不收。
    结亭自乐只，开编玩前修。
    谁云酸寒吏，忧乐非身谋。
    乃知君子怀，与世异沉浮。
    嗟予一漫叟，放浪犹虚舟。
    舞雩有清风，遗迹今在不。
    君乎去此矣，欲往将谁俦。
    寄言春服成，尚觊一来游。

杨时　寄湘乡令乡世贤
    身游羿彀偶相逢，安得初终若駏蛩。
    道学未容窥阃奥，吏师应许叩邻封。
    萧条此意君谁问，落拓微官我更慵。
    卢白回旋真戏事，傍观无用气填胸。

杨时　寄游定夫
    忆昨相逢凤山趾，驹隙髒髒余半纪。
    君趋乌府近清光，陆海惊涛涨天起。
    云帆大舸半摧溺，舣岸得全诚偶尔。
    我时捧檄赴京渚，放浪江湖一浮蚁。
    谈书考古老无用，哺啜糟醨咀糠秕。
    东归虽复有民社，为米折腰良可耻。
    市朝纷纷真羿彀，朔干燕弧不容拟。
    投身中地竟谁免，未信棘端能捍矢。
    重楼百尺卧玄德，问舍求田不须鄙。
    早岁结邻初有约，齿豁头童今老矣。
    筑田预想傍田庐，负耒耦耕何日始。

杨时　假山
    衡湘侧南二千里，清淑之气常蜿蜒。
    丹沙玉石气所感，融结万状非磨镌。
    穷源荒蹊异岱畎，不逢禹绩轻弃捐。
    苔封土蚀谁复问，嶙刚僵卧当市廛。
    龟山老叟见之喜，鸠徒辇置罗前轩。
    岧峣孤峰露仙滨，屹若太华青摩天。
    倾崖断壑坐中见，葱蒨似玉生云烟。
    初疑祖龙未死日，浮梁拟跨咸池渊。
    神号鬼怒驱不前，捶系刓磷成枅圈。
    又疑巨人出龙伯，揭竿来自昆仑巅。
    连{聱耳换黾}合负云涛翻，蓬壶簸荡留平川。
    繄予竟日倚栏槛，矫首便欲追灵仙。
    尻轮神马自足驾，已觉两腋风泠然。
    琼台浮游与世隔，醉傲笑拊洪崖肩。
    山间草木即灵饵，含英茹实资长年。
    悠悠广息变今古，坐看溟渤成桑田。

杨时　检田
    寻仑上层岗，随冲出高原。
    烟火一里余，鸡犬遥相闻。
    瘠壤仅容席，讼牒徒纷纶。
    齐魏两蜗角，况复三家村。
    举世竞豪末，薄俗宁足论。
    吾衰过元亮，欲辨已忘言。

杨时　閒居书家
    虚庭幽草翠相环，默坐颓然草色间。
    玩意诗书千古近，放怀天地一身閒。
    疏窗风度聊欹枕，永巷人稀独掩关。
    谁信红尘随处净，不论城郭与青山。

杨时　閒居书事
    轻风拂拂撼孤柽，庭户萧然一室清。
    隔叶蝉鸣微欲断，又闻余韵续残声。

杨时　江陵令张景常万卷堂
    民生结绳初，异宇本同体。
    谁令四目翁，破肉作疮痏。
    龙龟出河洛，兹理固天启。
    张侯瑚琏姿，高步轶前轨。
    买书费千金，充屋未云已。
    六经滀溟渤，百家杂原委。
    中流涌千波，举体惟一水。
    参前有真趣，万古一凭几。
    毫端吐奇芬，溢目丽纨绮。
    微言窥圣域，妙应期得髓。
    默坐筌蹄忘，斯文亦糠粃。

杨时　江上
    寒云暮羃结秋阴，月淡霜娥冷不禁。
    更祝江波休荡漾，莫令清影碎浮金。

杨时　江上晚步
    镜潭磨青空，璧月侵江渌。
    揽衣弄清泚，炯炯月在掬。
    泠然适我口，肝膈贮冰玉。
    流光顷百变，一玩不可复。
    归来尽余樽，醉卧媚幽独。
    羲娥偶相怜，岁往如破竹。
    余生枕中付，勿问黄梁熟。

杨时　江上夜行
    冰壶潋滟接天浮，月色云光寸寸秋。
    不用乘槎厉东海，一江星汉拥行舟。

杨时　荆州偶作
    郑公嵇阮流，野性本麋鹿。
    平生傲羲皇。白首就羁束。
    大寒客无毡，官冷饭不足。
    顾予支离人，攘臂受余粟。
    江鱼尾盈尺，饱食胜梁肉。
    荆山富樵苏，丈室有余燠。
    顽疏愧前哲，所得逾往躅。
    谈经追时好，俯爷负愧忸。
    流光逝不反，愁鬓日改绿。
    世道劫火燃，不燔乃良玉。
    晚交定难恃，云雨手翻覆。
    官居真蘧庐，束担聊托宿。
    求田意虽鄙，此计正宜速。
    归寻谷口耕，胜卖成都卜。
    坐想带经锄，倚耒听布谷。

杨时　荆州书事二首
    江湖泛泛一虚舟，去作人间浪漫游。
    岁晚光阴云冉冉，畏途风雨日浮浮。
    万钟信是樊中雉，一棹聊同水上鸥。
    投老虀盐成底事，凭谁为种橘千头。

杨时　荆州书事二首
    千里濒江地可毛，结庐何必故山椒。
    载醪不过斜川路，饮水谁同陋巷瓢。
    勿问鸡虫閒得失，但知鹏鷃各逍遥。
    黄尘满眼僧窗静，坐对风花意已消。

杨时　久不得家书
    鴥彼晨风飞，日暮归郁林。
    游子尚何得，但寄千里心。
    庭闱斑白亲，忆念我亦深。
    云何彼无耗，徒役梦寐寻。
    有如在空谷，岁久想足音。
    竹篇一行书，贵可抵万金。
    踟蹰步前庭，复坐口欲暗。
    泪堕不自知，便觉盈衣襟。
    人生本无待，岂受外物侵。
    归当卧牛衣，竹箨横荆簪。

杨时　久旱
    农郊阡陌起黄尘，望断天涯绝点云。
    疏懒无情讼风伯，幽窗时读退之文。

杨时　腊月见桃花
    脂脸轻匀作艳妆，未应洁白似梅香。
    夭红不见凌霜操，漫向春前取次芳。

杨时　蓝田溪上
    夹篱桃李趁溪斜，浅浅清流映落花。
    欲问武陵源上路，度云穿石认胡麻。

杨时　乐语口号
    庭下秋风飐旆旌，使君爽气逼人清。
    功名共喜千龄会，尊酒仍逢四事并。
