<!-- { "loadSidebar": true } -->
    如之何说见事明，自有夜月光山亭。
    如之何说律已清，亦有秋水铺长汀。
    留此贤劳书县谱，携此声名步云去。
    君不见政事堂中李参伯，即是当年长社簿。

陈著　癸未冬至后与妻对酌偶醉遂赋
    买臣卖薪妻见弃，高凤嗜学遭妻詈。
    我穷到骨累百指，黎藿并日一发气。
    妻自执爨谋余生，诸儿忍寒结饥肠。
    有时我痴笑问妻，妻亦笑答贫其常。
    听之不觉一绝倒，不谓此道君亦晓。
    满天地间皆浮尘，消磨不尽惟此道。
    低头拱手说与妻，孟光举案与眉齐。
    当时岂缘醉饱故，深远滋味出盐虀。
    而况今日为何日，我年今年已七十。
    我妻之年虽少我，老心古道天与质。
    偶然得醉平生欢，醉中写与诸儿看。
    人閒不必问贫富，须信关雎为造端。

陈著　癸未生日书于本堂
    与云俱卷十年强，百短难医独命长。
    自有青天看晚节，不将白发换时妆。
    田园活计雨声好，湖海醒心山气香。
    得一日閒胜一岁，老来免得别思量。

陈著　过鉴湖
    越城胜境素来夸，才入东关分外嘉。
    八百顷荷西子态，几千余寺贺君家。
    画屏山色饶烟水，丽锦天光落晚霞。
    惜景欲图湖上住，钓船泊处是生涯。

陈著　过梅山弟家
    好景在西林，晴边取次寻。
    路融山脉山，屋戴树毛阴。
    动脚影为仆，举头天见心。
    清风知酒病，吹我两衣襟。

陈著　过崎山
    晓过崎山下，溪清水见沙。
    石根交虎豹，树影乱龙蛇。
    黄竹藏丹渚，青帘卖酒家。
    扣舷汀鹭起，撇撇带西斜。

陈著　过仙山咏孙松磵新庵
    雅怀欲友汉刘樊，巧筑屠苏压大兰。
    檐宿白云山气重，门无赤日树阴寒。
    少年自得老成趣，危世谁如肥遁安。
    不界黄尘从扰扰，不妨高枕梦邯郸。

陈著　和单君范古意六首　{左虚业换鱼右攵}
    庄叟非观鱼，游戏何有乡。
    灵均岂渔者，聊以歌沧浪。
    超然网罟外，千载名字香。
    今人志多取，曲钩有余殃。
    鱼死心亦死，胡为不自伤。
    勿谓得忘筌，未得筌以忘。

陈著　和单君范古意六首　猎
    虎投止三跳，气暴志匪深。
    入皆望而畏，所宅在崎嵌。
    时乎出山谷，爪利牙齿森。
    岂无勉有力，激烈尽杀心。
    我闻亦一快，细思又沈吟。
    就然射石者，未必能生擒。

陈著　和单君范古意六首　牧
    一笛横秋风，渺渺心话长。
    勿效汉卜式，得即不为亨。
    当如老宁戚，饭歌不为狂。
    骅骝正骄腾，万里水草场。
    谁知北海上，啮雪对天狼。

陈著　和单君范古意六首　农
    岁事有丰歉，官税无减除。
    谁知山中田，沙土多蒿蒌。
    秋来倘有成，犹恐才半租。
    或其水旱至，不足偿耰锄。
    叹息家百亩，无复三代初。
    妻儿忽相问，明朝饮何如。

陈著　和单君范古意六首　圃
    学圃盍如何，先说畦菜法。
    栽种及天阴，灌溉须雨歇。
    更欲树花果，古方难泯灭。
    不见郭橐驼，纖悉传以列。
    于以供釜烹，于以佐杯勺。
    颇疑鲁夫子，却鄙樊迟拙。

陈著　和单君范古意六首　樵
    枯者既就拾，湿者亦既束。
    空此一谷薪，载之可折轴。
    下山售市价，得粮不能宿。
    谁知此时心，气塞口自嘿。
    安得如买臣，卖薪有时足。

陈著　和吴竹修
    滔滔世事黯难言，忽忽光阴况晚年。
    草野姓名萤爝里，江湖消息马风前。
    论交有得无新故，处变如常是圣贤。
    何幸相知足磨琢，言诗须到赐商边。

陈著　和息庵呈蒙山韵
    象骖来自海之滨，何幸相逢孤独园。
    好句不妨诗共屋，戏言敢及赋名坤。
    江湖自有清风调，云月难招流俗魂。
    千里文章本同味，几时樽酒细重论。

陈著　横桥观荠
    物理元随世事新，静观知是泮宫人。
    穿花野荠虽微草，也占年年一分春。

陈著　后纪时行
    岁在乙酉孟春朔，天气凝滞云不开。
    一日二日三四日，或雪或雨或夜雷。
    山川失色万物病，寒气折骨淖没胫。
    如大兵后洪水余，鸡犬无声烟火冷。
    况昔三阳转新元，公私万事五日宽。
    上得杯酒寿父母，下与妻孥圆团栾。
    如今景物不可说，官府何曾有时节。
    符移捷出星火飞，吏卒叫嚣豺虎烈。
    意谓东风换年头，眼前百痼庶有瘳。
    天时人事乃如此，何以解吾忧世忧。
    元日连阴至七日，老杜感时诗纪实。
    太平时节身难遇，昌黎此语亦凄恻。
    是时世事未如今，二老已有难言心。
    我今更有难言处，聊记岁月那忍吟。

陈著　后圃侍郎芍药酴醾三花竞发戴时可载酒来同酌醉中
    前日对花赋三诗，醉后谁复记当时。
    雪溪公子忽呈似，一见如梦中见之。
    世閒何事非虚妄，啸里著句岂狂痴。
    富公园有凌霄树，独立不蔓今古希。
    碧鸡坊头海棠花，共开如屋树丈围。
    洛与蜀，今已非，
    虽欲胜赏将何归。我家贫极花未厌，
    我亦未敢轻抛离。茶一盏，酒数卮，
    邀朋命友长娱嬉。今日何日晴且暖，
    三花相得心自知。旁观索赋不须讶，
    要问底蕴自有造物儿。

陈著　还家得惊报复回避所
    北马又经山，传闻顷刻閒。
    山将身坐断，家有梦飞还。
    吞哭自怜甫，忍饥谁念颜。
    真成伤箭鸟，翼翼怕虚弯。

陈著　黄相儿求诗
    相儿执笔请翁书，要受持从入学初。
    我有至言儿听取，心宜庄敬气宜舒。

陈著　黄虚谷以唐体五言一首别次韵饯其归
    我欲话时穷，非翁谁与从。
    老来有两健，春到得相逢。
    潮水明朝橹，云山后夜钟。
    相思无尽处，樽酒几时重。

陈著　黄子羽山长为不及同山行次余东发别余韵见寄因再用韵以谢二首
    文脉丝垂感慨深，奎躔今直鄮山阴。
    末流自逐狂澜倒，独步直成空谷音。
    四海园林春事里，一家松竹岁寒心。
    相知不必长相见，明月春风处处寻。

陈著　黄子羽山长为不及同山行次余东发别余韵见寄因再用韵以谢二首
    忆昨追随太史游，欠招吟脚共评秋。
    自怜蒲柳难禁老，君向桑榆尽可收。
    人物多从危世见，山林盍有好诗留。
    和篇忽转云南去，便当同行云上头。

陈著　回家
    为嫌客闷转还乡，到得还乡梦转长。
    密友会疏心欲折，贫家事富担难当。
    秋山有态忻新雨，风叶无名怨夕阳。
    此景劝君评洎取，免教诗社报凄凉。

陈著　即事
    出门问春事，犹在可疑閒。
    云弄欲晴日，风坚曾雪山。
    千林芳信远，百鸟好声悭。
    要识天珍重，时光渐渐还。

陈著　即事
    新正已强半，连阴凝不开。
    雨声严似雪，春色瘦于梅。
    老不问花事，病犹须酒杯。
    东风自时样，于我亦悠哉。

陈著　季秋既望吾族子侄以老人会于我家名日燕老集此意亦可尚醉后写春意
    飒飒西风来，吹不开眉端。
    团团空中月，照不见肺肝。
    菊花仍旧香，过雁秋年年。
    我怀人得知，流光逝如川。
    况此苟活身，包羞天地閒。
    不如先露晞，安用空流连。
    儿辈何为者，芋栗菘藿盘。
    将以寿我酒，岁晚松在山。
    我谓非我意，掉头三长叹。
    绕膝不肯离，且笑且进言。
    陶潜杜少陵，逢时更多艰。
    何尝便忘躯，得酒即开颜。
    父子恩爱重，一刻难轻拼。
    世路虽逼仄，天道又好还。
    但是强健在，心事终已宽。
    是亦菽水具，非如五鼎难。
    庶几诗礼风，聊以娱亲安。
    再拜固以请，愿领家庭欢。
    勤勤苦费辞，细听理亦然。
    强饮竟成醉，援笔如狂颠。
    梗概粗以见，不觉盈长笺。
    呼儿为我歌，勿与醒者传。

陈著　季秋入城郡入迎鲍王有感
    满城呵道涨黄尘，仪卫森严亚玉宸。
    幕帟游魂勋阀旧，鼓笳杀气谱家新。
    西风儿戏知何世，末俗民心只有神。
    兀坐僧窗增感慨，梁公已矣更谁人。

陈著　寄贝勉斋冯桂坡
    美人隔江水，相思江水深。
    江水日夜流，泛我东去心。
    春风百花老，把酒别草草。
    邂逅未可期，梅杏黄已饱。

陈著　寄贝勉斋冯桂坡
    道谊不今古，世情空清深。
    共君联夜话，慰我一生心。
    对酒清镫影，分襟细雨阴。
    天南岂无雁，时得寄书音。

陈著　寄崇福主泽南洲
    天地中閒澒洞尘，山林须是好三分。
    危时安饭僧家鼓，浊世清风相国坟。
    老后重来如梦见，静中自韵以心闻。
    同游话到溪头别，寂寂斜阳淡淡云。

陈著　寄慈溪赭山寺主僧如岳
    薄俗久沦胥，交心独抱初。
    孤岑千嶂外，两载几行书。
    岁晚梅花瘦，江空雁影疏。
    相逢不相见，近况定何如。

陈著　寄赋慈溪沈氏爱菊序
    我不识爱菊，却与菊相识。
    寒前后著花，土中央为色。
    微苦养长寿，晚香擅清德。
    滔滔彼世人，方为桃李役。

陈著　寄赋黄东发湖山精舍
    断鳌奠极戏者谁，岷山如龙万里驰。
    大江之阳起衡岳，崒嵂散作千委蛇。
    直趋四明卓秀伟，二百八十峰参差。
    潮江合拜山驻脚，伏脉分行东西支。
