<!-- { "loadSidebar": true } -->
    花开花谢年复年，新坟渐满古坟边。
    犹起高楼与大屋，长为子孙忧不足。

林昿　老树
    元是谁人种，枯残此磵东。
    半身虚映水，一叶尚摇风。
    着雨禽初散，当暄蚁欲空。
    年时浓绿影，何处夕阳中。

林昿　南屏山画猿
    古木悬藤臂半钩，何年影落此山秋。
    三声远忆巴江月，夜半孤舟起客愁。

林昿　蓬门
    新笋绿沿坡，蓬门谁见过。
    社寒来燕少，晚雨落花多。
    瘦骨诗医俗，衰容酒借和。
    故园空有梦，客路正风波。

林昿　迁居
    破帽老骑驴，霜风落木初。
    江湖难独立，贫病又迁居。
    楚客旧留剑，岳僧秋寄书。
    草玄吾不解，空愧子云庐。

林昿　秋戌
    军头夜点名，新戌起秋程。
    月色黄弓甲，风沙黑渭城。
    断笳清泪满，落叶此生轻。
    努力供王事，归来享太平。

林昿　山中
    衡门客去懒冠巾，尽日看山自在身。
    饮涧猿来惊照影，泊枝禽起近冲人。
    黑云欲雨易成晚，红叶如花不当春。
    却忆东门牵犬恨，当年何似布衣贫。

林昿　山中春晓
    婆饼焦啼晓户开，冷东风里惜残梅。
    片云只傍檐头宿，昨夜何山作雨来。

林昿　送人之湘阴谒知己
    一声歌未断，江动欲潮生。
    是月寒露下，故人湘水行。
    沙云晴见雁，船火夜闻筝。
    谢令应相喜，先期发吏迎。

林昿　送西秦张仲实游大涤洞天
    此时仙兴发，九锁访名峰。
    玉洞昼飞鼠，石池春浴龙。
    异人花外见，道士酒边逢。
    余欲采芳茗，白云何所从。

林昿　送秀才归南海
    归路番禺远，蛮乡岛屿经。
    天黄春有瘴，海黑夜无星。
    北帖船中看，南歌枕上听。
    遥知到家日，蜩响荔枝青。

林昿　题所寓壁
    世路机关险似棋，未逢好着费支持。
    但能不作亏心事，何往非吾得意时。
    草着雨余青转耐，发因闲里白偏迟。
    一湖水影群山聚，朝暮相看消几诗。

林昿　题所寓壁
    鹿群上遥岑，云影抵苍壁。
    无客来敲门，倚松读周易。

林昿　题曾生古剑
    三尺非凡铁，年深铸字漫。
    每寻闲处挂，不敢醉时看。
    紫电光犹湿，苍蛟血未乾。
    边秋方用武，莫恨致身难。

林昿　同郑鲁望听杜鹃
    每到桃花发，山鹃叫得频。
    今年同听处，吴下未归人。
    客泪滴残月，物情愁暮春。
    胥江有汪水，卿与濯衣尘。

林昿　闻子规
    飞到一枝上，须啼三五声。
    烟中犹仿佛，月下最分明。

林昿　闻子规
    积泪消春色，好花思锦城。
    贵人难入耳，只是恼羁情。

林昿　西湖
    小舫撑春花浪香，第三桥底弄晴光。
    吟边飞起轻鸥片，十里天风舞绿杨。

林昿　夜笛
    夜寒孤笛水边栖，忆着西风古塞头。
    一曲落梅吹得苦，吹人不管听人愁。

林昿　雨中过周氏山庄
    吠犬柴门扣未开，满身风雨立苍苔。
    翠禽一个高枝上，啄得残桃落地来。

林昿　赠别
    傍桥买得小溪船，略举离杯去意悬。
    一水夕阳红荡影，数峰晴树碧生烟。
    秋声不断云间雁，别恨空长柳外蝉。
    后夜他州看明月，定知相忆未成眠。

林昿　赠张高士
    短发蓬蓬戴小冠，客来欢喜爱供看。
    鹤孙夜养翎犹湿，童子南归语尚蛮。
    击磬花边禽醒悟，持经窗下竹平安。
    自言薄有耕桑地，无事干人不出山。

林放　东山高卧
    三间老屋青山幽，清风洒洒寒飕飕。
    脱巾坦腹卧其下，此身直与渊明俦。
    老松飞翠落夏簟，六月不暑凉于秋。
    人生百年一梦幻，世间万事空悠悠。
    一声野鹤忽惊醒，山炉活火茶烟浮。

林放　赠琴僧
    霜林凋落云影垂，朔风猎猎鼓寒威。
    偶来禅房访虚寂，上人为我弹金徽。
    此调悠悠泯千载，今日忽闻一嗟咨。
    上人所弹不在指，我亦非于耳听之。
    霜天玉磬敲清晓，夜月秋声动翠微。
    举世纷纷爱筝筑，寂寥古意谁能知。
    过门不是钟期子，慎勿汗漫调朱丝。

林棐　泛剡
    水阔无风似有风，芦花摇落橹声中。
    鸥无一点惊猜意，认作当时载雪时。

林棐　宿横山祷雨
    寸心忧国原年丰，晓挈枫香入翠峰。
    幸有一坛瞻斗象，岂无尺水起渊龙。
    松风不住雨声碎，岚雾常随云气浓。
    原觅大瓢一滴水，三符需梦慰三农。

林概　伏波将军庙
    尉佗尺檄黄关闭，天欲亡秦盛汉家。
    一日将军通战棹，何曾五岭限中华。

林概　韩退之庙
    退之皆负□□志，作邑当年来此中。
    谩道阳山是穷处，先生于道未尝穷。

林概　鉴湖月夜行舟
    湖光如鉴月如珪，月下湖中两桨飞。
    鹤氅四垂冰骨爽，夜深疑自广寒归。

林概　剡郊野思
    密树芳秾碧草齐，春华微度绿阴低。
    溪连嵊水兴何尽，路接仙源人自迷。
    落絮有情风上下，好花无语日东西。
    故园桃李经年别，一望归心绕翠蹊。

林概　题曲水阁
    胜绝千岩地，清涵一水滨。
    石泉寒绕涧，山木翠和春。
    秀人壶中望，幽凝物外身。
    贤侯足真赏，王谢有芳尘。

林概　越中五咏
    越绝烟光隐翠微，兰亭春色送行衣。
    风清汉相鸣樵径，台古任公落钓矶。
    绣被歌残人竟远，桃花源静客忘归。
    凭君莫上秦山望，千古骊宫对夕晖。

林概　越中五咏　离席
    何处骊驹杂楚歌，楚人归思吒云萝。
    河阳望竟妾心远，金谷别来郎恨多。
    往事一春空物态，闲情千里旧风波。
    归时莫听陇头水，肠断不禁年少何。

林概　越中五咏　西村
    绿郊凝望久徘徊，落日川原映古台。
    江上晚风三弄笛，陇头春信一枝梅。
    东西陌外烟光度，紫翠峰前霁色开。
    不是罗敷莫迥首，城南五马使君来。

林概　越中五咏　野塘
    漠漠横塘一水通，霏霏轻蔼夕阳中。
    吴娘晚唱穿菱叶，楚客春心吒蕙丛。
    烟外蒹葭间倚路，波间舴艋半凌风。
    江南景好游人去，二月大埋花艳红。

林概　越中五咏　野无讌集
    碧树阴浓曲沼滨，赏心何处乐游频。
    东吴景物兰亭晚，西洛烟光梓泽春。
    香散落梅忘怨笛，绿铺幽草妒芳茵。
    风云流散苦无定，且学阳池倒载身。

林干之　赠水帘洞黄秀才
    读书避世喧，结庐五云表。
    澹泊足生涯，诘曲藏深杳。
    仰观红日近，俯视众山小。
    沧溟舞澎湃，云气度浩渺。
    乔松蔓翠萝，绝壁挂啼鸟。
    一派从天来，长练挂木杪。
    海鸥忘机智，峒蝶惊飞绕。
    亦知山房静，而被俗客扰。
    作诗寄殷勤。努力须壮少。
    他年腾踏去，蕙账猿惊晓。

林庚　冰玉堂
    柳凹放出一山来，堂闯秋壶恰剪裁。
    门冷和他公事少，吟清添我宦情灰。
    非无景物皆天与，只许梅花带雪开。
    泉石相辉忻自赏，不知省得几尘埃。

林拱中　游虎丘
    白虎岩前秋已阑，黑云疏雨洗林峦。
    铁花烟落石泉冷，羽井苔深霜月寒。
    隐浦疾帆风去饱，疏寮森木晓催丹。
    清斋不许盘餐入，辜负湖山冷淡看。

林拱中　游虎丘
    我来一榻羡危亭，倦步支颐竹杖轻。
    僧听钟声归寺急，鸦争林宿压枝鸣。
    禅机击拨如锋起，尘袂驱除似水清。
    风定夜虚声转寂，杯茶精舍一灯明。

林谷　龙隐洞
    峥嵘头角隐何年，直露灵光在此间。
    天下苍生方引领，好施膏雨润人寰。

林光朝　八月十五日道出南昌寄龚帅实之兼呈程泰之刘文潜二漕
    未应双井即尘埃，似此衣冠得几回。
    国子先生还并驾，兴都新府却重开。
    再三为问滕王阁，第一须登孺子台。
    定向此中修玩事，江边不道故人来。

林光朝　鞭春行
    辘轳羒寒田雀饥，江梅落蛀兔脚肥。
    枯肠一夜转双毂，眼光吹上虾蟆衣。
    岩腹新晴山鬼哭，女娲坟外春风归。
    茧村纸帘大如蓆，拆拆藜杖金雀飞。

林光朝　别方次云
    姑苏台上姑苏馆，共说南山竹火炉。
    湖上相逢又相别，不知何处说姑苏。

林光朝　丞相特进观文南阳公挽词
    一相频虚位，千龄要实才。
    庙谟从此定，边锁未应开。
    东阁尝先到，西州重一哀。
    传家惟俭德，何处著楼台。

林光朝　城山国清塘
    烛龙醉倒不开眼，遮空万里云张繖。
    小舟塘外日溶溶，渔歌忽断荷花风。
    倚岩僧舍扃深户，我来跋涉拳肩股。
    喘停更促短筇上，怪石周遭卧万鼓。
    况是秋风到此山，惟有孤鸿时往还。
    劳劳百年共缠缚，不似青山长自闲。
    古人古人嗟已远，长歌商颂归来晚。

林光朝　痴顽不识字歌许歌节来诗有此句因以名篇
    平生读书，如风过耳。
    岁月共流转，如磨复如蚁。
    一如人嚼蜡，而不见其味。
    又如弄孤杵，连夜不成米。
    又如过羊肠，十步复一止。
    年头月尾无一是，咄咄痴顽不识字。
    见君诗，舌如黐，
    愧我为人师。怪怪奇奇，
    如悬崖万仞龙盘古树枝。又如生马不施鞚而驰，
    又如锦苔封漫岘山千堕泪碑。又如玉关客，
    血上老犀衣。卢仝孟郊骨已朽，
    眼睛头颅何人相传授。与君往还岁月久，
    比来春负入我牖，便觉岩前草木件件有生意。
