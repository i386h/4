<!-- { "loadSidebar": true } -->
    不干酒力浓时困，自是人情熟处安。

陈著　灵溪房偶成
    随云入宝坊，寄憩正师房。
    醉枕老易醒，閒窗春亦忙。
    暄风□花气，好客带诗香。
    信美难久住，我家山水乡。

陈著　龄叟得稼山好语因赞之
    高怀不是爱山行，钟鼓楼高有宿盟。
    今夜老禅联榻卧，定应说到有西成。

陈著　龄叟以诗来寿余次韵以复
    彼美慈云叟，相存马少游。
    槐淘参玉版，藻句粲银钩。
    外友更谁在，前缘曾共修。
    从今各珍重，万事等虚舟。

陈著　龄叟招饮醉中
    一笠出云深，因缘坐到今。
    寺穷僧自饭，山古树方林。
    借酒看人醉，烧香驻客吟。
    相携不觉笑，门外少知心。

陈著　龄叟醉我以鼓笛之筵八句见意
    楼阁倚晴天，知心得老禅。
    风光百年事，民命数家烟。
    镫火犹嬉鼓，山林有醉筵。
    残生聊尔耳，休话到兵前。

陈著　留范景山
    满天风雨作新正，下访劳君一日程。
    长揖不交随俗礼，苦言惟有隔年情。
    镫生晕处醒相对，犬吠声中心自惊。
    人事难齐时事险，聚头时节且迟行。

陈著　留范景山家闻夜警有作
    镫窗坐无寐，吾亦自怜吾。
    活在虎狼窟，老犹风雨途。
    世情多短气，心事一长吁。
    幸有秋成好，仍闻夜警呼。

陈著　留稼山
    山蕨如拳未有筋，溪鱼子腹不生鳞。
    明朝二味三杯酒，此意良真莫语人。

陈著　留前人处有感
    友婿从来义断金，旧春一别到如今。
    琴帏绝奏香镫冷，花圃犹荒风雨深。
    三夜书窗同话古，十年人事百伤心。
    杜鹃只管催归去，不道□行有苦吟。

陈著　留西山
    西崦已非旧，庵居犹自妍。
    树头擎月直，山腹转风圆。
    閒坐忙尘外，清谈浊酒边。
    悠悠一俯仰，今日是何年。

陈著　留西山
    老惫无如汗沈何，起看玉宇泻银河。
    残山剩水凄凉甚，明月清风感怆多。
    无计闭门遮外事，真成开眼梦南柯。
    坐来不觉东方白，又是余生一夜过。

陈著　六里桥
    拒霜红蓼丛，两岸递迎逢。
    风雨日易夜，江湖秋似冬。
    给观心浩荡，无事梦从容。
    不问程途远，诗情节节浓。

陈著　六月六日倪{奥下加山}庵坐雨
    山外黄尘不到门，南风松竹翠纷纷。
    暗中有虎村嗥合，夜半闻鸡老睡分。
    带得儿来同坐雨，飞归家去欲排云。
    收书忽报今朝喜，病女加餐药奏勋。

陈著　六月五日大风雨水弟观有诗道其事因和之
    自古人间多水旱，人事尽时功过半。
    区区事空不事实，三代以后人心乱。
    吾乡薄产寄山溪，崎岖随势无尺齐。
    受水通灌盍预备，堤防以石堰筑泥。
    顾不此信信偶木，鴃舌呗诵淫比屋。
    岂知性本依人行，方信之中神所宿。
    大云遮日雷无声，兼旬望霓忧群生。
    更兼五日天不雨，原无黍稷田无炕。
    田里倚龙为人命，百拜哀鸣聒龙听。
    忽焉夜雨一沾濡，咸谓卧龙今睡醒。
    胡为诘朝天晦冥，飓母横挟扬威灵。
    撼山崩谷发庐舍，掀播两间摧万形。
    初谓得雨龙之赐，谁料此风随后至。
    或者风雨自有数，龙亦无知天做事。
    不如反己自求天，难独靠龙图万全。
    况持纸钱徼妄想，正似衔石将海填。
    里无千户分十甲，谄鬼诛裒知几匝。
    流俗酣溺死不怪，我有苦言谁听纳。

陈著　卢竹溪得处士号邑尹有诗卢以其唱及其自和来求余次韵
    梦破邯郸百念齐，长汀西畔半分溪。
    护符清出黄冠品，承命有加紫诏泥。
    径捷更谁疑晚节，山居有客侈新题。
    老吾亦是三峰裔，何幸相逢有子兮。

陈著　绿萼梅歌
    君不见宣和艮岳绿萼梅，百花魁中此为魁。
    绛霄灯火不终夕，剪为荆薪爏为灰。
    又不见驻跸钱塘开聚景，此梅又花天宠幸。
    江神不才马飞渡，踏碎禁地花无影。
    两地百五十年余，花与国都相有无。
    谁知造物不尽意，尚留人间一种癯。
    山中佳人清似水，放开吟饕嚼花髓。
    我未见花得见诗，见诗便与花相似。
    且闻九月花已芳，奇观到眼诗为忙。
    腊前年后是正候，忽为秋光岂其常。
    大庾岭头炎瘴地，年年早开不为异。
    四明相去数千里，不应早花亦如此。
    吁嗟地气如车轮，自南而北知几春。
    如今所见到草木，不独飞鸟啼天津。
    梅乎梅乎本清绝，花如白玉枝如铁。
    矫矫胡为心亦随，不念从前傲霜雪。
    唐苑九月夸梨花，鹤林九月艳杜鹃。
    我欲梅根一酹酒，谨勿与彼争取非时妍。

陈著　绿阴
    风枝雨叶渐成阴，扫退浮红浪紫尘。
    惭我老苍留本色，安排晚景见新春。

陈著　梅初破蕊
    朔风惊晓雪花乾，尽力寻梅不道寒。
    万事不如初见好，一枝全胜满园看。

陈著　梅山弟池边醉吟
    两冈衔口水流唇，茅屋三间松四邻。
    花影落池尘外境，鸟声喜客静中春。
    生涯已付桑林旧，活句还随菜酒新。
    滋味悠长有兄弟，不知山外更何人。

陈著　梅山弟家醉中
    意行无定处，适口无夙嗜。
    门外自风埃，山中有余地。
    事事皆顺境，物物皆真味。
    梅山今何人，而我亦同数。
    麋鹿所惊怪，草木或不置。
    一杯复一杯，闺中笑声沸。
    古道固如此，乃有此同气。
    谓我且须留，崦嵫红未坠。

陈著　梅山弟家醉中
    僵寒危病分泉台，谁料今犹事酒杯。
    可是食羊供未足，只因齱瓮唤教回。
    紫荆老树死中活，棠棣春花笑处开。
    儿辈不知身是赘，劝餐云母寿方来。

陈著　梅山弟家醉中
    得閒处处是春台，分付浮生水上杯。
    诗酒未为知瘦杜，箪瓢元不误贤回。
    无情宇宙今犹古，有脚阴阳阖又开。
    世变何穷故如此，只将方寸靠云来。

陈著　梅山弟来同饮醉书本堂
    谁将糟粕视诗书，兄弟何妨做拙儒。
    流水青山同醉处，清风明月几归途。
    樵歌相与为吟友，草市谁教见瑞夫。
    宇宙如今惟有酒，太和楼下渺烟芜。

陈著　梅山摘其绝为四首和来余因以次韵
    梅山半载在城中，带得山閒物外风。
    随境动时元自静，与人和处底须同。

陈著　梅山摘其绝为四首和来余因以次韵
    辜负山中月与风，心无城市亦山中。
    应嫌猿鹤天机浅，要与几行不肯同。

陈著　梅山摘其绝为四首和来余因以次韵
    老我相逢还一笑，杯盘草草自家风。
    从人漫说侯鲭好，难与耆英菜味同。

陈著　梅山摘其绝为四首和来余因以次韵
    弟兄能有几人同，酒趣诗情冷淡中。
    须记松梅满山雪，莫随桃李杏花风。

陈著　梅山醉归
    山风满松松气香，松香和酒入诗肠。
    悠然一醉便归去，如梦未觉无何乡。

陈著　梅山醉后过丹山
    醉揖梅花坞，意行来佛庐。
    相看如夜梦，一别又年余。
    话到供无粥，笑言园有蔬。
    杯茶出山去，拍手谢钟鱼。

陈著　蒙斋习庵皆有诗在慈云阁沈端宪又有记文刻石因成二绝
    习老蒙翁两达尊，借他僧偈说慈云。
    一番入寺一感怆，细读古碑端宪文。

陈著　蒙斋习庵皆有诗在慈云阁沈端宪又有记文刻石因成二绝
    景照堂中憩佛骚，阑干凭处接云高。
    赋诗时会苦吟甫，破约难留嗜酒陶。

陈著　孟春书怀
    老健羲娥不住车，东君依样做年华。
    十来日雨洗梅萼，一半春风归杏花。
    醉里出门忘故我，閒心到处是吾家。
    临溪忽悟前程事，流水方生未到涯。

陈著　梦中得诗二句王景云闻之拟成八句来因次韵
    浮生谁不爱名成，未到头时未是名。
    不意事多人易老，知音者少路难行。
    清閒信是终身福，得失须教一念轻。
    林下有家归有日，离骚声里听猿声。

陈著　泌生日二首
    为学须知次第功，四书为本要精通。
    不须妄起功名想，立得身时禄在中。

陈著　泌生日二首
    苋藜并日不充饥，玉女于成在此时。
    道义于人堪隽永，膏粱从古豢愚痴。

陈著　南山白云
    一片白云飞入山，须臾又出在人閒。
    我归十年不复出，说道云閒我更閒。

陈著　倪峰避难
    衰年踏险行，五贼太无情。
    落叶滑霜路，空山生夜声。
    相携德耀隐，几丧卜商明。
    归计未为是，时时心自惊。

陈著　凝光亭偶成
    一寸春晖值万金，谁能白发系光阴。
    燕莺已付忺新耳，蚕麦犹关活世心。
    坐到夕阳如梦寐，看来时事只沉吟。
    暖风吹面忘怀处，何日何人更似今。

陈著　女兄归萧氏夫死誓守柏舟郡闻于朝赐旌表褒节
    终身坚白表重阍，一粹真如玉不痕。
    能使齐侯归吊室，自应沛相奏题门。
    青天有眼临霜节，黄坏知心妥夜魂。
    不见鄞江八行史，叶夫人德长儿孙。

陈著　偶成
    赤日途中嚼冰雪，红尘城外见林泉。
    一时邂逅犹快意，十载清閒我谢天。

陈著　偶成
    乌飞兔走傲昆仑，人世浮浮托命根。
    梅竹仅留三亩宅，桑麻方见万枝孙。
    云相迎送话诗客，风自闭开无事门。
    适意手攀檐外柳，旁观抚掌笑游魂。

陈著　偶成
    生计何曾问有无，心安便是邵尧夫。
    搀春菜奉清饕味，耐冻梅呈本相癯。
    闭户茶香浮雪屋，推窗山影落冰壶。
