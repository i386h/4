<!-- { "loadSidebar": true } -->
    归心切兮亲庭闱，复相见兮在何时。

黄希　题石{上巩下石}
    谁赋阿房未霁虹，只夸复道峭凌空。
    那知海石驱来处，都在岩花晏坐中。
    鲸背远冲千嶂雨，鳌头高占一天风。
    漫郎更有中兴颂，倩把苍崖仔细砻。

黄希武　龟山禅寺赠僧柏庭
    出世无心与世闻，好将踪迹远离群。
    别来沧海孤舟月，归去青山半榻云。
    顿觉有生皆幻梦，更寻无地避尘氛。
    东林莲社诗盟在，相送河桥已夕曛。

黄晞　寄李先生
    久不见泰伯，中心频损和。
    近闻束书卷，更卜好山阿。
    学古成儒癖，敦风荡俗讹。
    周公法已矣，原宪事如何。
    母老录未及，身间鬓不皤。
    新文海裔播，旧业钓竿拖。
    宁戚歌宁发，麻姑使屡过。
    时人一握小，吾道片云多。
    友弟俱游宦，池樊自摭莎。
    闻猿诗兴逸，敲户酒徒罗。
    乡里名光也，朝廷礼后麽。
    年来鱼信至，怪我客蹉跎。

黄晞　诗一首
    福唐太守天下才，好事求奇竭中楮。
    有时劝我静祛怀，到处寻幽闲笑侣。
    一朝薏苡足人疑，万里珠玑同梦睹。
    树墓休提孤剑录，星垣忽见清弦古。
    好物终难寂寞留，高门即是從容所。
    几年何地各分飞，此地当歌忽胥遇。
    还记当头洒泪人，同是從前旧承顾。
    中郎一见厚难忘，柯亭有竹君知否。

黄熙　吊居原
    放逐臣之常，胡为乎汨江。
    不先于楚死，未免作秦降。

黄孝先　吊宿州妓张温卿
    人生第一莫多情，眼看仙花结不成。
    为报两京才子道，好将诗句哭温卿。

黄孝先　句
    日者未知裴令贵，世人争笑祢生狂。

黄孝先　句
    风檐燕引五六子，露井榴开三四花。

黄孝先　句
    恩同花上露，留得不多时。

黄孝先　留题清渭楼
    黄公(翁)爱山不知休，终(每)日不下清渭楼。
    与官落得官下隐，爱山不得山中游。
    朝看暮看山更好，古人今人空自老。
    天生定分不可移，白云悠悠寄怀抱。

黄孝先　诗一首
    天寒霜落雁来栖，岁晚川空雁不归。
    江海一身多少事，清风明月我沾衣。

黄燮　黄稹宅
    大夫桥畔水繁华，春满郊原树满花。
    石马导前蒙御葬，数声鸡犬是吾家。

黄虚舟　峨眉亭
    浩荡长流浪拍天，貔貅十万坐楼船。
    年年春满江南岸，夜夜风传塞化烟。
    中界灵祗藏水府，六朝废寝落山边。
    秋来留得唐时月，捉月今谁是谪仙。

黄虚舟　五更枕上
    睡觉愁无奈，难禁冬夜长。
    才听晓钟动，又是世人忙。
    入市船撑月，朝天马踏霜。
    布衾绵杲软，切莫笑寻常。

黄瑄　省墓
    长因风木起悲酸，省墓归来痛忍言。
    虽得青衫聊子贵，浑惭白发负亲恩。
    璜溪独有家居旧，萧寺寻来手泽存。
    墨迹依然逾二纪，摩挲尘壁黯销魂。

黄岩孙　鸣峰岩
    卓道当年爱此峰，直於顶上驻禅筇。
    岩深疑有仙人宅，地僻全无俗客踪。
    罅石引泉围古屋，断烟拖露滴寒松。
    夜来冷枕蒲团睡，梦破一声残月钟。

黄彦臣　赠僧宗佑
    潇潇丰姿迥不同，少年来住此禅丛。
    谁知今日佑和尚，便是当年钟令公。

黄彦辉　古寺
    古寺云深去路赊，来分僧钵共生涯。
    依稀池草成春梦，容易江梅老岁华。
    长铗悲弹三尺雪，短檠寒落五更花。
    夜来风雨催归急，为报河阳令尹家。

黄彦辉　元宵词二首
    琥珀盏中云母钟，琉璃光射水晶宫。
    风随兰麝香千里，人在莲花影万重。

黄彦辉　元宵词二首
    鳌头移得山三岛，月下传来灯万枝。
    香陌马嘶红萼锦，翠楼人倚绿杨眉。

黄彦节　梅花
    拟嚼枝头蜡，惊香却肖兰。
    前村深雪里，莫作岭梅看。

黄彦平　泊舟兜率寺呈王承可
    樯燕惊三叠，刀鱼送两旗。
    雨篱花淡泊，风岸柳参差。
    晚并知名寺，同寻没字碑。
    摩挲几来者，澡泝总何之。

黄彦平　泊舟兜率寺呈王承可
    龙用中宵壮，风扬广岸波。
    不堪簉鸳鹭，合作傍鼋鼍。
    寂寂灵妃瑟，滔滔孺子歌。
    微君澄练手，如我布帆何。

黄彦平　程伯禹给事供职维扬不及迎待通直丈生辰欲寄寿星未获方深念不怪有
    将军精忠石饮羽，志士纯孝冰出鱼。
    天公晓人极了了，间遣异物供时须。
    西清侍讲广陵居，寿亲千里愁作书。
    平明剥啄出见客，帝俾遗汝明星图。
    仙官游家貌不舑，若木映日华不枯。
    勿嫌龟鹤有皂白，相汝彩服为亲娱。
    嗟君密行不可诬，塞侯周叔俱不如。
    帅先百僚待忠孝，伫相明主平羌雏。

黄彦平　池州府石埭县
    腰舆径度远人村，猿鸟声中日易昏。
    山合翠屏迷出入，路随流水听潺湲。
    驾岩鉴壁花无主，洗雨梳风暖自繁。
    只欠相逢具鸡黍，便从人说到桃源。

黄彦平　初到池州沿檄阻风麻步
    悲风林际万牛斩，惊浪江间百马奔。
    舟归指点淮南岸，桅折船漂何处村。

黄彦平　初到池州沿檄阻风麻步
    贵池鱼味不复美，秋浦猿声自昔哀。
    南人官此欲归去，为问北人来不来。

黄彦平　次韵朱希真赠别
    白头才半刺，黄卷漫三馀。
    鬓秃丝难理，诗工锦不如。
    登山灵运屐，下法少游车。
    子念从吾隐，吾能授子书。

黄彦平　次韵朱希真赠别
    偶伴浮云出，还寻倦翼归。
    泝流扶楚柂，长夏及荆扉。
    故园荒乔木，劳歌厌采薇。
    本非求独往，要自隔群飞。

黄彦平　大通铺
    寒食祗数日，春光犹一分。
    风烟明杲杲，莺蝶闹纷纷。
    馆地红铺绣，汀洲绿妒裙。
    芳馨有谁遗，吾谷降东君。

黄彦平　丁未南徐灯夕南徐灯夕
    王正三五漫佳节，浊酒寒灯且眼前。
    无复鼓歌祠太一，真成烽火照甘泉。
    疏梅欹雪遥相忆，淡月笼云也自圆。
    北极朝廷知不改，起占天步亦茫然。

黄彦平　冬至节假赋愁阴喜霁
    爱日明朝至，寒云此夕同。
    预知鸦啄雪，先验鸟呼风。
    乡国追随外，年华感叹中。
    清愁将浊酒。斟酌并成空。

黄彦平　冬至节假赋愁阴喜霁
    日出湖山丽，寒销草树芳。
    裙腰先惠碧，妆额次梅黄。
    目极绵绵道，心清细细香。
    南枝春不浅，东阁兴难忘。

黄彦平　读邸报有感
    江城留滞鬓毛斑，六县三年几往还。
    迁客东流惊建德，怀人秋浦更齐山。
    平生深愧田园志，陈迹真成俯仰间。
    同学少年都上道，欲将长鲜向谁弹。

黄彦平　独秀峰
    湘山富佳色，韫蓄人未知。
    天球有馀润，草木蒙其私。
    联绵固不恶，峭独看愈奇。
    兹峰岂飞来，兴尽留於斯。
    云烟惨么麽，灌莽纷离披。
    名虽异星渚，实不愧仇池。
    惜无小白花，密雪蒙疏枝。
    教僧营小筑，便是补陀祠。

黄彦平　二妃庙
    舜生诸冯没负夏，南游晚葬苍梧野。
    九峰中隐士一坏，草树苍茫谁辨者。
    皇英不袝只孤坟，妃祠别占清湘原。
    略无石马充故物，但有耸筠志泪痕。
    山川相远终相望，衣冠来游环佩响。
    风急真成鹤羽飞，波寒不隔龙工往。
    鲛室何人相与居，月明惊跸万灵趋。
    未论甄后拾翠羽，定见李白骑鲸鱼。

黄彦平　感事寄怀王彦舟侍郎苏景谟大夫
    藨袞年仍恶，耕桑命亦微。
    原头买茶去，江口换鱼归。
    顾影行犹畏，全生计已非。
    五陵游陕客，裘马本轻肥。

黄彦平　感事寄怀王彦舟侍郎苏景谟大夫
    绝壑惭怀宝，清时自贡珍。
    光芒殷地发，斤斧响山臻。
    经画烦才吏，馀赢逮细民。
    尚应来汉使，金碧傥能神。

黄彦平　感事寄怀王彦舟侍郎苏景谟大夫
    燕市人初去，辽城鹤共飞。
    兵戈虽向息，闾井已云非。
    险阻千山路，艰难百口归。
    扶携兼老幼，吾见亦依依。

黄彦平　感事寄怀王彦舟侍郎苏景谟大夫
    明月人千里，青阳岁又除。
    曲江行有债，幸舍出无舆。
    细写蝇头字，遥看雁足书。
    长江不可历，幽意若为摅。

黄彦平　故人亭
    寒里花开晚，霜馀叶落深。
    云天迷远望，山水费登临。
    瑟鼓英皇怨，沙沉屈贾心。
    高名前后事，苦调短长吟。

黄彦平　归途次韵
    霏戏点点胭脂雨，唾碧溅溅罨画溪。
    送客归来问山馆，一声啼鸟日平西。

黄彦平　归途次韵
    村落人家柳过墙，舞腰曾共小姑长。
    点妆拂黛留相学，卷叶吹芦莫漫狂。

黄彦平　归途次韵
    寒食犹须数日间，楚亭才隔几重山。
    归时合有桃花否，试擘华笺问曲栏。

黄彦平　归途次韵
    隔年重到浯溪路，旌旆行疏鬓雪添。
    幸有江山供吊屈，愧无耆旧咏来廉。

黄彦平　归途次韵
    春风乔木浯溪寺，指点肖流问故家。
    庭下已无书带草，步头犹有水仙花。

黄彦平　归途次韵
    湘桃亦作春风面，与拭中原泪眼看。
    旧染天香悲麦秀，续书王梦失槐安。

黄彦平　归途次韵
    巫山生女不必丑，湘树开花也自红。
    为问黄尘奉骄子，何如青岁嫁东风。

黄彦平　归途次韵
    逢人怕作宣明面，为米误折渊明腰。
    光阴客里深相忆，泉石家山物见招。

黄彦平　归途次韵
