<!-- { "loadSidebar": true } -->
    黑风吹海立，云水渺三韩。
    蓑笠渔舟里，无心下钓竿。

李石　扇子诗
    世态一日添一病，好书百过消百忧。
    羲皇已上自可乐，季孟之间何足求。

李石　扇子诗
    江海翱翔地，舟行岸自移。
    无心波浪里，鸥鸟不须疑。

李石　扇子诗
    月波半浸杨柳，谷雨初匀牡丹。
    夜酒只堪允酌，春罗不耐轻寒。

李石　扇子诗
    师资为学之规，朋友为学之劝。
    说与润屋千金，何似传家万卷。

李石　扇子诗
    引手折纖枝，月边簪玉儿。
    好与一杯酒，酒香知是谁。

李石　扇子诗
    清凉谷里苾蒭僧，猛火丛中续佛灯。
    车马鹿羊随大小，不知何处是三乘。

李石　扇子诗
    众水秋风劲，群鸥白雪和。
    只宜閒坐钓，湖海老烟蓑。

李石　扇子诗
    蝶儿也解宿香丛，蜂子尤能醉蜜红。
    幻景扫除余结习，自携茗碗漱花风。

李石　扇子诗
    锦暖海棠欲睡，絮浓杨柳初眠。
    蝶老鬭高屡舞，莺雏学语如弦。

李石　扇子诗
    无心已作不鸣雁，恃气多惭反走鸡。
    大道三杯仙落托，随斋一钵佛菩提。

李石　扇子诗
    冷热衰盾之日，清和夷惠之风。
    天运自有常度，世态人情不同。

李石　扇子诗
    风雨楼上笛，烧春宽作程。
    眉峰须小蹙，梅子弹九青。

李石　扇子诗
    颜子见善则迁，子路有过则改。
    懒则鲇鱼上竿，勤则大鹏跨海。

李石　扇子诗
    露冷蕊珠佩，五湖云水深。
    一枝春好在，先寄月边心。

李石　扇子诗
    鼻中出入一毫端，不论春温与夏寒。
    十二时间无别法，只将心事转天盘。

李石　扇子诗
    茶郊君子之淡，酒饮圣人之清。
    醉为天下大老，睡则吾辈神兵。

李石　扇子诗
    香积盂中玉粒圆，自然肥佛胜癯仙。
    万金有药元非病，一笑拈花却是禅。

李石　扇子诗
    桃花流水神仙地，枯木寒岩自在春。
    错上磨成白玉质，矿中仍现紫金身。

李石　扇子诗
    负笈无他奇货，笔端有力躬耕。
    僰道颇思山谷，兰陵一变荀卿。

李石　扇子诗
    叶叶深云湛碧，花花晴日摇红。
    当是身薰成种，不干秋水香风。

李石　扇子诗
    君子军中万户侯，文章经史总兼收。
    却将我辈毛锥子，夺取将军丈二矛。

李石　扇子诗
    春来谁不看花忙，裓上仙风散佛香。
    人面何如花面好，赠君一点下禅床。

李石　扇子诗
    柏树庭前度夏，荷花池上经秋。
    若问西来拄杖，何如南去轻舟。

李石　扇子诗
    夜凉红藕六铢衣，露滴银床树影稀。
    醉把玉箫风鬓乱，乘鸾初自月归来。

李石　扇子诗
    风轻匝破世界，山僧如如自在。
    个中纯白团圆，洞然汉香水海。

李石　扇子诗
    白团扇子合欢裁，出水菱花镜面开。
    好是缑山明月夜，大家骑凤上天来。

李石　扇子诗
    隐几今昔两个，卧床左右一边。
    正要脚根著地，莫教火焰烧天。

李石　扇子诗
    涪上拾遗今日，泉声一炷青云。
    会道伤春作别，世间惟有司勋。

李石　扇子诗
    神农医王七十毒，金粟如来四百病。
    未如一卷混沌书，淡饭粗羹学清净。

李石　扇子诗
    芒鞋踏破江头路，日渴檀心犹未吐。
    浑教开尽不成梅，定应化作相思树。

李石　扇子诗
    春暖锦棠覆径，夏凉红藕盈池。
    九蕊东篱绽菊，一花南岸梅枝。

李石　扇子诗
    功德海中游戏，菩提树下清凉。
    只有登山一醉，啸声分会孙郎。

李石　扇子诗
    小小愚民岂易欺，士夫妄论似相知。
    业书若上天盘秤，当用崑崙作秤锤。

李石　扇子诗
    竹影千林一族，此中孝子门家。
    释老曾经抱送，诗书便是生涯。

李石　扇子诗
    众妙香中出佛身，小儿造化不能嗔。
    要知白塔降魔手，黑鬼元来怕黑神。

李石　扇子诗
    三召三逐去之，老眼已不识路。
    偶然得个渔家，此是桃溪西渡。

李石　扇子诗
    战叶初收两点稀，入帘花影碎晴晖。
    莫留一物遮人眼，展出青天放鹤飞。

李石　扇子诗
    先睡也须先觉，多文也须多学。
    如此没量大人，不知可畏可藐。

李石　扇子诗
    山阴五月雪芬芳，猛火丛中雪放光。
    比似瑞花成六出，夜深更与佛烧香。

李石　扇子诗
    子美来投蜀锦坊，蜀人满口说文章。
    卿云已后成机杼，不是无才赋海棠。

李石　扇子诗
    达摩一字无法，惠子五车著书。
    透关九重见虎，离钩三寸示鱼。

李石　扇子诗
    八尺藤床六月天，林间风露饱鸣蝉。
    手挥如意葛巾堕，谁诵黄庭惊昼眠。

李石　扇子诗
    海鸟已飞空自苦，池鱼虽美可长欺。
    白君须发知多少，是我山斋睡熟时。

李石　扇子诗
    白团扇子白纱衣，怕见萤光作火吹。
    屈指西风明日是，会将束縜乞怜时。

李石　扇子诗
    一叶梧桐一片云，秋风江上日纷纷。
    鸦来鸦去吾何预，不向声尘著意闻。

李石　扇子诗
    峡围碧玉裹青天，栈道凌虚迸出泉。
    只有好山须强勉，为渠开眼冒风烟。

李石　扇子诗
    止息未论山水音，有弦无弦只此琴。
    一杯山芋午茶罢，膝上南风慈母心。

李石　扇子诗
    蚤来晚去海波生，蛮触封疆不足争。
    袖手更须饶一著，也知竖子要横行。

李石　扇子诗
    硬黄细字不足橅，积习水墨閒工夫。
    膝上无心学李卫，腕头有诀付善奴。

李石　扇子诗
    十日五日愁良工，白团扇子月面同。
    一螺黛墨洞房手，为君小笔开眉峰。

李石　扇子诗
    野色桥边绿划新，小园胜绝可寻春。
    花间蜡屐蜂随步，竹外题诗月傍人。

李石　扇子诗
    露叶涓涓泣素秋，旗亭樽酒解忘忧。
    别来频寄加餐字，莫遣新诗学四愁。

李石　扇子诗
    畜樊利口莺成母，张艾虚心雉作媒。
    耐冷强书秋后扇，余醒更罚醉中杯。

李石　扇子诗
    六月三伏猛火燃，卧龙无雨口生烟。
    蜩蝉何事得美荫，聒聒不上高树颠。

李石　扇子诗
    秋扇秋风不怕寒，喜攀明月傲霜团。
    自知夺{左火右胥}无他过，造命何如活命丹。

李石　扇子诗
    寒藤霜露又经秋，梦入江湖戏白鸥。
    二十年来行脚地，耆婆天上看河流。

李石　扇子诗
    手栽杨柳唤春归，唤得黄鹂语碧枝。
    惊起南窗一觉睡，满庭花影日高时。

李石　扇子诗
    灵枢先生出三指，看尽世间人作鬼。
    我有一把黄昏根，出君五臓为君洗。

李石　扇子诗
    春事曾看满眼花，楼高不见玉人家。
    峡云梦断无消息，想像红裙踏雁沙。

李石　扇子诗
    行脚归来马簸箕，重龙山上有驹儿。
    锹锄底下无人问，要见江湖船子师。

李石　扇子诗
    薰弦早已迓秋鸿，岁事先生逆料中。
    前密后疏随处改，枉教杨柳怨西风。

李石　扇子诗
    三丈为树八尺行，花艳桃李叶柘桑。
    元龙自是湖海客，师德去寻田舍郎。

李石　扇子诗
    一介吾儒孰重轻，青天蜀道少人行。
    芋魁豆饭吾儒事，不若归来谷口耕。

李石　扇子诗
    崭然头角翁家儿，儿会读书儿不痴。
    桂树团栾五百丈，月边引手攀高枝。

李石　扇子诗
    三秋桂子玉舒花，天上楼台出帝家。
    只许阿兔操杵臼，不知更有玉虾蟆。

李石　扇子诗
    饤饾蛛丝织网罗，坐看牛女夜斜河。
    只今颇怪人间巧，见说天孙巧更多。

李石　扇子诗
    一叶浮莲不动尘，湖风吹水碧生鳞。
    舟中唤鹤归来晚，手展黄庭卧白苹。

李石　扇子诗
    缺月空云弄晚晴，读书灯影度微明。
    梧桐未肯收残雨，犹作窗间打叶声。

李石　扇子诗
    对使破琴良未达，解衣挝鼓亦非真。
    从来我辈岂同俗，更遣阿戎来问津。

李石　扇子诗
    数竿修竹荫庭宇，上有真禽百般语。
    避人飞去却匆匆，惊落枝头夜来雨。

李石　扇子诗
    秋蕊深红胜菊黄，拒霜却是最宜霜。
    仲谋有子来江表，先与乔娘醉晚妆。

李石　扇子诗
    洞中龙老不知年，荣隐先生稳著鞭。
    大袖长歌出天汉，信乎平地有神仙。

李石　扇子诗
    白白红红不直钱，吹风吹雨逼残年。
    种桃自是非君子，指李渠能著老仙。

李石　扇子诗
    拙眼扪星绝汉津，只知仙迹混风尘。
    天衣自是非针线，此巧如何说向人。

李石　扇子诗
    烟雨青丝百尺楼，江南树树拂人头。
    此间岂是藏樽处，醉里一声黄鷅鹠。

李石　扇子诗
    危冠广袖楚宫妆，独步閒庭伴夜郎。
    自把玉簪敲砌竹，清歌一曲月如霜。

李石　扇子诗
    弹指花前一念差，东风未老鬓先华。
    看花只得心随眼，心倦何由眼见花。

李石　扇子诗
    春去春来岁岁同，花开花落任东风。
    只堪美酒酬佳景，莫把閒愁料化工。

李石　扇子诗
    乱红乱紫满林塘，旋扫苔莓一迳香。
    寒食年年新火令，落花何必恨风狂。

李石　扇子诗
    四月四日夏令新，余花更饶三日春。
    榴红裙子凌被袜，一曲南风花笑人。

李石　扇子诗
    亲风庐山面目来，翻经台上月轮开。
    山间长物浑无用，多斫云根入蜀栽。

李石　扇子诗
