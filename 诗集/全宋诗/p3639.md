<!-- { "loadSidebar": true } -->
    谁知迎洗锦绷儿，已在华清赐浴时。

姚勉　题月矶诗藁
    古苔矶上立，钓为月明垂。
    夜半清歌起，无鱼钓得诗。

姚勉　题月岩
    岩影嵌空月欲圆，天风吹动碧云端。
    到天一半已如许，真到广寒应更寒。

姚勉　题云窗
    诗材无限思无穷，斂在唐人四句中。
    参透此关犹细事，作诗知道始为工。

姚勉　题章艇才画山水鱼龙
    章生画中师，神秀蟠心胸。
    儿时学山水，近复能鱼龙。
    拂素欲画时，默吮南山松。
    斯须景与物，以次生笔锋。
    画出巧安排，咫尺千万重。
    阴晴弄明晦，近远分淡浓。
    雪月清瘦屿，烟雨朦胧峰。
    有时作江湖，万派俱朝宗。
    云涛汹澎湃，雪屋惊奔冲。
    风平坦如掌，皱縠浮溶溶。
    因水鱼更巧，回翻态从容。
    翻荷猛跳珠，聚藻相噞喁。
    中有化龙鲤，静伺机便逢。
    天门露头角，滃滃祥云从。
    看君此四画，众史特奴傭。
    当知各有意，不特夸纖浓。
    丈夫抱膝时，清乐山水供。
    观鱼或濠上，笑倚临流筇。
    一朝蜕鳞鬣，屣脱尘泥踪。
    甘霖泽四海，霓望慰九农。

姚勉　题朱氏梅芳书院
    玉梅苍竹拥冰壶，中有扬雄宅一区。
    地占清虚开境界，人从确实作工夫。
    穷经得趣床横易，体道存心壁画图。
    格物致知功用在，的传愿继考亭朱。

姚勉　题族子霆伯西征录
    閒味西征录，霜橙嚼脍虀。
    俊声压湖北，诗派接江西。
    镇日心相忆，何时手重携。
    相期一樽酒，重与叩云溪。

姚勉　题左国宝后村
    桃李隔墙花满园，卯君曾此赋车轩。
    只今左氏庄如许，恰在东轩近后村。

姚勉　听筝
    春檐雪乾初日长，帘花深压梅影香。
    美人帐中午睡起，钗横鬓亸慵添妆。
    文窗窈窕鲛绡绿，卧按古筝横漆玉。
    微揎翠袖露春葱，学弄梁州初遍曲。
    拂弦轻揠三两声，问渠学曲成未成。
    已成未成君莫问，听取輎轧伊嘤鸣。
    七弦一似焦琴样，立雁参差相下上。
    左按天孙织锦丝，右斡仙人飞海杖。
    轻拔浅揠声短长，疾徐洪纖抑复扬。
    瓶笙吐韵出蚓窍，云车碾响升羊肠。
    双龙晓日吟秋水，孤鸾春风悲镜里。
    清猿嘹喨万松间，雏莺惺忪百花底。
    平生有耳喜此听，手不能作心自醒。
    除却高山与流水，琵琶箜篌俱迳庭。
    楼中弄玉吹箫侣，同学丹山凤凰语。
    凤凰凤凰来不来，萧史行云在可许。

姚勉　廷唱日待漏丽正门
    觚棱片月影将西，鹄立宫门待启扉。
    骄马似龙旗似雨，不知谁是状元归。

姚勉　廷唱谢恩
    赭袍黄屋俨临轩，独立班头领众仙。
    五色云乘金殿日，一声雷绕玉除天。
    浮荣何敢矜科第，实地惟知学圣贤。
    深重君恩无以报，疾风草劲雪松坚。

姚勉　同张公望湖上避暑到四圣观招柏堂月潭二道士出饮
    清晨有客来，畏暑畏避地。
    凉多独湖上，一棹拍空翠。
    长堤舞杨柳，余雨在荷芰。
    炎蒸俱已失，满抱足清意。
    颇思孤山顶，有客具高致。
    扣门闻琴声，便觉洗尘累。
    湖边出问酒，饮兴随所至。
    池鲜煮珍甘，水果剥香脆。
    好风林外来，吹面凉不醉。
    清谈诣物表，绝不挂世事。
    画舫何人斯，箫鼓正喧沸。
    清游彼应笑，世味吾不嗜。
    尚思携枕箪，同叩竹间寺。
    从今日日来，莫厌惊昼睡。

姚勉　挽十尊长居士
    聘君今已矣，月入少微星。
    又失宗盟长，空悲族谱亭。
    生刍嗟莫致，歌薤若为听。
    只喜阴功在，三槐已绿庭。

姚勉　挽杨玉溪
    蜀道艰难又几年，锦城断础带凄烟。
    从今井络亏全势，只恨坤舆失巨贤。
    山有蛾眉空积雪，国无峻柱可擎天。
    英魂楚楚能知否，应在青城作浪仙。

姚勉　挽赵制机
    见说襄阳堕甑时，公尝前此料危机。
    伤心汉岘疆重拓，回首羊邹事已非。
    安得筹边书日报，谁能荐士剡天飞。
    当年子羽知吴玠，尚作西撑一柱巍。

姚勉　王君猷花圃八绝　海棠城
    家住山水国，种花以为城。
    诗将日登陴，围春驱酒兵。

姚勉　王君猷花圃八绝　花谷
    群花各娇春，粲若锦绣谷。
    于焉日逍遥，中有人如玉。

姚勉　王君猷花圃八绝　鉴池
    春风鉴池水，长年弄清晖。
    仙翁晚归来，子孙笑牵衣。

姚勉　王君猷花圃八绝　橘隐
    商山不茹芝，对弈寄此橘。
    巴人忽招隐，似为子房出。

姚勉　王君猷花圃八绝　临清桥
    通渠入小池，循除虢虢鸣。
    群鱼忽悠然，过桥闻屐声。

姚勉　王君猷花圃八绝　若春
    静中见万物，各各有春意。
    收拾入襟怀，阳和散天地。

姚勉　王君猷花圃八绝　山扉
    一迳绿阴去，隐隐花竹幽。
    主人地行仙，终日杖屦游。

姚勉　王君猷花圃八绝　薇香洞
    密粟出浓紫，幽花间深黄。
    有谁吟其间，含香一薇郎。

姚勉　闻吴山钟
    举世昏昏醉梦中，一声震撼自天宫。
    鳌呿大海三山动，狮吼危巅万兽空。
    待漏早期惊假寐，求衣宵起寤宸聪。
    须臾浊雾都收歛，唤出扶桑皎日红。

姚勉　闻莺
    风吹微湍入松篁，云幢叶盖相低昂。
    山禽此时似得意，杂奏一曲娱新凉。
    流莺颇嫌无宫商，飞来中间作笙簧。
    广寒一阕新霓裳，天遣鼓吹吟诗肠。
    取书细读与相和，金舂玉应声琅琅。
    曲终书罢各无语，林影满庭清昼长。

姚勉　问雁
    家山已作一月痚，嘱雁为取秋风书。
    雁飞竟去已几日，乃尔寂寂如何如。
    晓霜雁声又东去，急起出门呼雁住。
    前时嘱尔为寄书，汝今将书落何处。
    雁言丈夫志非常，桑弧蓬矢示四方。
    顾家安足就大事，底用屑屑悲故乡。
    吁嗟来汝空中雁，黄耳犹能书往返。
    飞奴解递丞相笺，鷾鸸亦传商妇简。
    帛书自古倩汝传，诗人流咏知几年。
    汝今何事倦来往，应我不如苏武贤。
    雁言君拟乃如此，信史不知无此史。
    当年当侍枉教欺，我亦安能书万里。
    湖田漠漠多菰蒲，就食聊寄江南居。
    书邮安得为人作，君欲觅书寻鲤鱼。

姚勉　乌鹊吟
    鹊噪人所怜，乌啼人所唾。
    谓鹊能报喜，谓乌常送祸。
    乌啼鹊噪何心然，孰为此者皆其天。
    预言祸至使人避，比鹊以乌乌更贤。
    欲忠于人反嗔己，喜谀恶直常如此。
    君不见九龄去国林甫相，崇侯得君比干死。

姚勉　戊午喜罢和籴
    圣主天姿本室仁，岂容重籴久伤民。
    耸传丹凤衔来诏，愧杀苍鹰枉做人。
    方峻符移哗叫突，忽收箠楚罢吟呻。
    欢声和气乾坤满，争祝皇龄万万春。

姚勉　戊午喜罢和籴
    到处相思虎政苛，设官本意果如何。
    民今不足将谁足，籴本名和岂是和。
    一例冉求增聚斂，几人阳子拙催科。
    昨来投劾归欤者，到底贤声却不磨。

姚勉　戊午喜罢和籴
    珍重萧滩刺史贤，能令四海遍皇恩。
    奏篇才上旋如请，明主何尝不可言。
    彼已任教书课最，苦人方称册临轩。
    正愁举世皆喑哑，也有朝阳凤叫阍。

姚勉　戊午喜罢和籴
    虐籴安能峙糗粮，只因根本暗中戕。
    并缘鼠猾丰衣食，受纳狼贪富橐囊。
    中户白科都罄室，列城黑腐谩盈仓。
    边尘澒洞烽烟急，民命如丝谨勿伤。

姚勉　西山庵居
    作者于今已几人，谢天放我出红尘。
    寻渠林渠沙鸥伴，乞得孤云野鹤身。
    閒味对贤皆古意，静观景物四时春。
    元正除授君知否，食邑西风号逸民。

姚勉　西山雪岭
    风掀晴空作顽冷，雪欲成冰漫翠岭。
    白云崷崒堆不散，玉龙蜿蜒睡未醒。
    岷峨太白横参井，移作西山奇处景。
    洪崖安在呼使来，与驾飞车登绝顶。

姚勉　溪山堂玩月
    前山杳霭翠烟凝，几点痚星隔岸灯。
    不是飞来千里月，如何照彻一壶冰。
    天开图画无穷趣，人在林峦最上层。
    动智静仁须有得，栏干莫只等閒凭。

姚勉　戏叔纳宠
    阿大中郎喜事宜，黄金不惜买蛾眉。
    春风带醉欺桃叶，暮雨凝丝滞柳枝。
    香阁鸾偕双雁奠，妆台凤引两皇来。
    从兹准协熊罢梦，多办库钱为洗儿。

姚勉　贤八咏　杜甫吟诗
    平生忠义心，一饭不少忘。
    臣甫宁饿死，愿君尧舜唐。

姚勉　贤八咏　和靖探梅
    孤山养孤鹤，宜与梅为邻。
    处士若轻出，梅花应笑人。

姚勉　贤八咏　嵇康抚琴
    先生人中豪，志不肯司马。
    一曲广陵散，绝世不可写。

姚勉　贤八咏　靖节采菊
    腰不为米折，头独采菊低。
    晚节名元亮，思与隆中齐。

姚勉　贤八咏　李白醉酒
    殿前伸脚时，奴视高力士。
    群阉旁吐舌，翰林醒不醉。

姚勉　贤八咏　濂溪爱莲
    斯莲君子花，几为佛所污。
    先生独拈出，万世知向慕。

姚勉　贤八咏　三闾纫兰
    三闾纫佩秋，志在公子兰。
    荃不察予衷，江干泪潺湲。

姚勉　贤八咏　谢安围碁
    安石廊庙姿，岂不娴将略。
    氐奴惊伟人，良已先得着。

姚勉　小浆题壁用赵信国韵
    云脚峥嵘日欲西，钓舟个个泊前溪。
