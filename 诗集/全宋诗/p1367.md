<!-- { "loadSidebar": true } -->
李廳　宋英宝宣德自杞至邑将复东还见遗途中诗次韵和之以见惜别
    思君仍岁此相逢，後夜梦魂无复东。
    白紵泪痕何处恨，故园花信几番风。
    归来可喜似新燕，惜别预愁如去鸿。
    老矣奈何春半老，悠悠万事付杯中。

李廳　送杭州使君苏内相先生某用先生旧诗方丈仙人出渺茫高情犹爱水云乡
    至人本无我，与世初无方。
    强从金銮游，聊用示行藏。
    忠清秉全德，日月可争光。
    振衣千载上，临世濯沧浪。

李廳　送杭州使君苏内相先生某用先生旧诗方丈仙人出渺茫高情犹爱水云乡
    至人孰可测，跨世富英量。
    千龄遘治运，万古真遐想。
    三台接布武，万乘拱函丈。
    辞荣明光殿，乞身青天上。

李廳　送杭州使君苏内相先生某用先生旧诗方丈仙人出渺茫高情犹爱水云乡
    世人期公浅，云是真谪仙。
    愿公老台鼎，白首冠貂蝉。
    为之乃固有，弗为愈知贤。
    清风不可挹，高高薄云天。

李廳　送杭州使君苏内相先生某用先生旧诗方丈仙人出渺茫高情犹爱水云乡
    纷纷竞干禄，汩汩第谋身。
    先生独任重，忧道仍忧民。
    精诚贯白日，孤忠横北辰。
    求之千载上，古亦鲜若人。

李廳　送杭州使君苏内相先生某用先生旧诗方丈仙人出渺茫高情犹爱水云乡
    平生史鰌直，往岁展禽黜。
    青衫窜长沙，华鬓谒宣室。
    重光照八极，命世真贤出。
    奈何江湖去，独为苍生恤。

李廳　送杭州使君苏内相先生某用先生旧诗方丈仙人出渺茫高情犹爱水云乡
    道德富瀛海，百谷输浩渺。
    云梦吞什伯，坐映黄陂小。
    斯文再炳蔚，精义凌缥缈。
    典谟追灏噩，协气充四表。

李廳　送杭州使君苏内相先生某用先生旧诗方丈仙人出渺茫高情犹爱水云乡
    周公非汲汲，仲尼岂皇皇。
    吾道无若人，孰能相维纲。
    古今异伦轨，英风自相望。
    下民今喁喁，造物太茫茫。

李廳　送杭州使君苏内相先生某用先生旧诗方丈仙人出渺茫高情犹爱水云乡
    造物虽茫茫，至人自嚣嚣。
    虽稽具瞻意，欲全千仞高。
    富贵一敝屣，功名两鸿毛。
    独知退为乐，可怜夸者劳。

李廳　送杭州使君苏内相先生某用先生旧诗方丈仙人出渺茫高情犹爱水云乡
    公去吾道辱，公来吾道荣。
    生民系休戚，国势随重轻。
    先生如九鼎，坐折奸宄萌。
    天如欲平治，用舍若为情。

李廳　送杭州使君苏内相先生某用先生旧诗方丈仙人出渺茫高情犹爱水云乡
    先生如蓍龟，万事可告犹。
    勋业轻黄屋，得贤方解忧。
    念昔汇征日，民瘼庶有瘳。
    莫赋归去来，衮衣或能留。

李廳　送杭州使君苏内相先生某用先生旧诗方丈仙人出渺茫高情犹爱水云乡
    吴越控岛夷，东南一都会。
    淫风旧倡靡，懦俗无慷慨。
    除弊在躬行，报政可立待。
    类非俗吏能，千龄树遗爱。

李廳　送杭州使君苏内相先生某用先生旧诗方丈仙人出渺茫高情犹爱水云乡
    迩臣均劳逸，方面乃毗倚。
    细人怙权宠，补外习为耻。
    余杭股肱郡，湖山真信美。
    意雅如望之，肯效倪若水。

李廳　送杭州使君苏内相先生某用先生旧诗方丈仙人出渺茫高情犹爱水云乡
    小人虽嗜学，岁月空屡勤。
    同门尽鸳鸾，登瀛校书芸。
    嗟余老西河，索居久离群。
    从龙从上下，愧彼油油云。

李廳　送杭州使君苏内相先生某用先生旧诗方丈仙人出渺茫高情犹爱水云乡
    四海李元礼，龙门多俊良。
    英英郭有道，一揖遂生光。
    画鷁凌云波，仙舟水云乡。
    此心徒皦皦，千里共苍苍。

李廳　送黄集虚赴任知州
    桐庐古郡渏江东，山色溪光藻镜中。
    後夜相思千里月，高怀为寄一襟风。
    欲纡龟纽黄金印，且学羊裘老钓翁。
    忠义传家君勉勉，清名不必问穷通。

李廳　送霍子侔还都
    真人造区夏，民瘼傒以苏。
    戎衣振不格，力举覆地盂。
    桓桓神武威，自信人未孚。
    当年群啸聚，剑立犹称孤。
    天旋地机转，旷谷吹埙竽。
    瞳瞳东方日，扬光扶桑隅。
    文明烛无疆，煌煌中天衢。
    曾孙太平君，稽古追唐虞。
    求贤用吉士，隐沦来真儒。
    股肱协帝躬，腹心怀良图。
    庶事正絜矩，嘉言规典谟。
    欲将醍醐酪，沾濯疡垢肤。
    又虑天下事，学古太殊涂。
    众说折圣经，丹青久将渝。
    世称渊华者，春秋华实敷。
    考之笃诚谌，荧熠皆穿窬。
    况复口耳学，擿埴冥索途。
    终身不知道，死矣如蟪蛄。
    无心时雨化，蠲逖狂狷迂。
    法言立定论，章章如璠瑜。
    专经务笃实，使士知所趋。
    欲皆抱道义，如孔丘之徒。
    士各重良贵，岂若乘风凫。
    亦有倔强辈，索足行深涂。
    如经风过耳，不美七尺躯。
    斯人虽云存，众昧不容诛。
    振振文风声，得与帝载俱。
    先生住毗陵，才望振国都。
    时方尚雕虫，如紫色夺朱。
    独专性命学，已与众欲殊。
    穷年志专一，立节如仲舒。
    几年困礼闱，舆议久已需。
    锦衾烂絺帷，羁绊縻於菟。
    满衣京洛尘，马病仆亦痡。
    前年彤庭下，射策关雕弧。
    如何扛鼎力，不胜举匹雏。
    官卑府参军，知府安呜呼。
    青云有伯乐，俯识千里驹。
    锋断吹毛羽，气节凌辘轳。
    究之性天遗，溟海不可{左奭右斗}。
    遂言黼座前，此材诚楠榢。
    方今构大厦，不可同朽株。
    嘉言沃宸衷，顿首帝曰俞。
    汝其姑试之，育士师东吴。
    东州士气懦，劲草惟蓬蒌。
    循循教不倦，启发亲持扶。
    义方达远迩，来学皆奔驱。
    瑞凤止美竹，飞翔鸣高梧。
    贤哉师道尊，丘轲居鲁邾。
    巍巍数仞墙，深邃不可踰。
    宗庙百官富，不见空踭跔。
    三年就傅训，弦诵惟歌歲。
    或谓我自然，孰知如浦卢。
    济济榛楛茂，皇州忽云徂。
    士民惜其去，夹毂争挽軥。
    老叟遮道留，实篚携浆壶。
    谓言感恩惠，成我妻与孥。
    去矣不忍还，望尘犹懽呼。
    尝闻有美玉，不琢邻磇硄。
    美质逢利器，欲切惟锟鋘。
    子时才力薄，治邑民欢娱。
    季路在大国，止可治转输。
    古有孟公绰，知宏才有余。
    优于赵魏老，不可为大夫。
    皇皇鲁圣人，道困将乘桴。
    才单敢兼人，道蹇罹羫羓。
    先生天与才，贯溟包五湖。
    昔否今已亨，天扉有携揄。
    行行近清秘，召见延英庐。
    一言悟明主，钦哉帝云吁。
    朕方在颍邸，乡誉时已怃。
    何其数年间，下国犹劬劬。
    朕意在教育，如芑生新畲。
    往惟教东邦，朝野多美誉。
    往矣勤勿怠，洁白相连茹。
    或然何其嘉，宿愤得以摅。
    上苟膺宠光，不日升朝裾。
    待诏金銮殿，著书文石渠。
    不见颍阴叟，拖绅腰金鱼。
    河湟少年将，五载登台枢。

李廳　送李德载公辅之宣城王子敏遹之宁陵秦少章之仁和
    先生位管辖，四海在陶钧。
    顾我门墙士，於焉益情亲。
    瞔言给鼎味，旨酒侑芳珍。
    粲粲春服成，暮春及佳辰。
    载咏先生道，兴怀感昔人。
    三子果艺达，从政宜牧民。
    维舟万里流，喜色照通津。
    廳也不速肖，农圃老此身。
    同门各骞翥，索居独离群。
    诸公廊庙器，行当策高勋。
    念此今日欢，无忘病且贫。
    结驷傥肯顾，促车清颍滨。

李廳　送秦少章
    建勋各有志，而我齿已疏。
    除书喜之子，试吏东海隅。
    满怀贮忠义，陈编陋严徐。
    平生困末路，龙蠖意不舒。
    定交青云表，凛凛国士徒。
    执颜肯顾我，曾未鄙非夫。
    破愁有斯人，我邻知不孤。
    危言解补天，决折已非图。
    成名聊尔尔，国器自时须。
    收功从兹始，良骥骛修途。
    开樽稍黔突，惭愧饭与刍。
    闭户待子归，看我所著书。

李廳　送苏伯达之官西安七首
    好去西安苏县丞，千年求友近严陵。
    江山如彼君如此，正似玉壶寒露冰。

李廳　送苏伯达之官西安七首
    湖山主人玉堂客，尔来华发故应多。
    安石虽云江海士，元元苍生将奈何。

李廳　送苏伯达之官西安七首
    苦忆君家两惠连，楼居应作水中仙。
    静看河畔青青草，应有池塘春梦篇。

李廳　送苏伯达之官西安七首
    问讯东海秦钓客，尔来闻已霸风骚。
    缗明饵香我知愧，愧尔一钩连六鳌。

李廳　送苏伯达之官西安七首
    寄语松陵与太湖，烟波风月尔何如。
    故时景物应如昔，复有当年张翰无。

李廳　送苏伯达之官西安七首
    横江一苇听潮来，江月飞霜落酒杯。
    寄语钱唐江上月，可怜寂寞照潮回。

李廳　送苏伯达之官西安七首
    千里隋堤榆柳风，轻花薄荚正冥蒙。
    离情解逐仙舟去，欲过三江震泽东。

李廳　送王仲求
    飘风非焚轮，触石生孤云。
    逍遥王真人，行行傲世纷。
    斋戒断荤臭，日诵浮屠文。
    敝袍游江海，耻与狐貉群。
    吐纳全真气，鬓发垂如银。
    十年临池学，自许登右军。
    谦谦卑自牧，处约人皆忻。
