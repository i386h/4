<!-- { "loadSidebar": true } -->
徐元杰　登灵鹫千佛阁为往山野堂绍祖留题
    强支疲薾此跻攀，屈指曾游十载间。
    方丈喜添千佛阁，双眸陟豁四围山。
    可无可有僧衣钵，随得随供佛面颜。
    门外雪深知几许，只消透得个重关。

徐元杰　登仙人掌山
    山名仙掌足盘桓，未醉黄花半日閒。
    更上一层高着眺，此身拟可透天关。

徐元杰　供铨部职
    愚生何幸圣明遭，官府宫墙上界高。
    冰雪身心参宿列，日星条令揭天曹。
    二南美意存周召，九德淳风慨禹皋。
    我亦空餐憀汝士，谆谆惟切痛民膏。

徐元杰　馆中分韵钱李大著出守上饶
    赤城乌府家，忠信以为宝。
    当年璧海珍，摛文绚春藻。
    光焰万丈余，膏丐渊浩浩。
    梯级丹霄宽，声名日杲杲。
    几载造笋班，细武历蓬岛。
    恬淡简世味，真实契穹昊。
    兴感秋风莼，梦绕春色草。
    有欲为留行，不可夺所抱。
    乃眷古江城，姑烦寄牙纛。
    除目出修门，髈颂生野老。
    清透溪冰寒，明映岩月好。
    心倾子衿青，魄秎猾隶皂。
    饥岁忍流甿，烈风助淫潦。
    其如来暮何，弗翅苏雨槁。
    疾驱召父车，增峻尹铎堡。
    顾余学独晚，遇李愧弗早。
    兹尾群士僚，乃阶二天造。
    恩休到松槚，庆色满粱稻。
    赋别无佳言，劼毖有真祷。
    只恐难久外，端不竣及考。
    宠褒腾玺书，虚竚副旒璪。
    其以公之归，出手扶世道。

徐元杰　和怀玉本老
    失脚天台绝顶峰，又来怀玉乱山中。
    琼桥去后无消息，禅月重重有案公。

徐元杰　和金兄
    大学融智门，至善在所止。
    明德与新民，贯通无异理。
    万折水必东，千古吾晦翁。
    考亭追杏坛，犹存舞雩风。
    昔者学易堂，粤山宽閒野。
    此道闻而知，笃信无虚假。
    尚有刘静春，至理共乐循。
    我登二老门，天方寿斯文。
    服膺善恐失，适正杜邪曲。
    当时片言下，问道不隔宿。
    学易堂已空，谁与鞭凡庸。
    静春正耆庞，抠衣尽从容。
    襟谊子崇笃，远来顾茕独。
    作诗念清新，愧我言腐熟。
    四海皆弟兄，尚友惟辅仁。
    春草正碧色，话别同敷陈。

徐元杰　和李文溪送青云道人归杭韵
    丹成会见君身蜕，我欲从之更问天。
    唤醒横江孤鹤梦，凭君持此叩坡仙。

徐元杰　和汪君
    胸次秋风涧底苹，坐间那得此嘉宾。
    诗来香迸宵人屋，笑杀元规尘汙人。

徐元杰　和袁守
    和糴存和气，春生垦陃时。
    民庸天上见，岁事腊前知。
    吾谚诸侯度，谁褰使者帷。
    乐民之乐者，犂雨趣耕治。

徐元杰　和章宰访祝子寿来青书院韵
    文昌因祖饯，郎宿问斋名。
    枉驾一朝款，寒窗千载荣。
    未花梅索赋，堪杖竹径行。
    自得来青句，出泉不可清。

徐元杰　和祝子寿作诗须索意韵
    翰墨绝畦私迳，言词中律度。
    笔落风雨惊，诗是江山助。
    不食烟火语，说到精髓处。
    升堂必入室，由道谁不户。
    达者无后先，成贤特指顾。
    要亦认意思，初不在章句。
    伊欲登坛场，且阔著地步。
    其中有活法，此理若大路。
    所差只毫厘，相去已冠屦。
    兰室味本同，莲社约此去。
    把定心鸿鹄，直须盟鸥鹭。
    多才夙究明，一见已颖悟。
    貂续不胜情，用得以布露。

徐元杰　荷花
    鼓角声中璧月光，竹舆十里绕横塘。
    碧摇仙子凌波袜，红散天丝织锦裳。
    仿佛若耶溪上路，栖迷太华井边凉。
    入城不觉东方白，吹散一身风露香。

徐元杰　湖上
    花开红树乱莺啼，草长平湖白鹭飞。
    风物晴和人意好，夕阳箫鼓几船归。

徐元杰　画龙
    峥嵘头角见龙神，画者微茫画得真。
    一夜风雷捲将去，沛为膏泽下於民。

徐元杰　及第谢恩
    圣朝天子荐临轩，嘉与愚臣究本原。
    天地两间拊景运，唐虞三代印微言。
    憀无一德酬清问，猥玷初班误圣恩。
    一节誓坚忠与孝，立身端不负乾坤。

徐元杰　甲辰恭和御制
    衮衣日月烟当轩，光逮刍荛采众言。
    内外修攘明治体，忧勤终始养心源。
    英髦瑞列霜中干，治化春回雪里根。
    愿溥需云苏物槁，九垓滂沛洽君恩。

徐元杰　饯江东绣使庸斋赵玉堂二首
    天上玉堂辞宠荣，却持玉节按江城。
    惟刑之恤民不悦，不怒而威吏胆惊。
    有脚春来陶化日，无心云出雨苍生。
    个中运量常提醒，元气循环昼夜行。

徐元杰　饯江东绣使庸斋赵玉堂二首
    福星分野大江东，道味蓬山聚话中。
    漠漠暮云诗兴感，依依何日酒樽同。
    虚心无我爰咨度，养气知言协粹冲。
    望切衮归基宥密，可能无梦到周公。

徐元杰　饯刘恭父二首
    割镫难留乘马东，花枝争看袅长红。
    衮衣空使斯民恋，绿竹谁歌入相同。

徐元杰　饯刘恭父二首
    乐事迟回致岁丰，几多遗爱在湘中。
    须知楚水枫林下，不似初闻长乐钟。

徐元杰　饯上饶推幕叶西涧召为国子录二首
    魁耀来从古赤城，三年冰水一般清。
    莲池婉婉中流砥，米廪行行要路程。
    悟主谠言须启沃，康时伟业待恢宏。
    却憀痚窳深知遇，别后音书等弟兄。

徐元杰　饯上饶推幕叶西涧召为国子录二首
    客有携来端水珉，天然中界玉圭形。
    送君早入薇垣紫，结劄先登藜阁青。
    要看濡毫香典籍，直须提笔福生灵。
    端凝正笏如山立，匪石斯心社稷经。

徐元杰　饯永丰易丞赴庾檄
    世道圆通更直方，松阴庭院亦声光。
    眼明英簜公题品，身入芙蓉婉赞襄。
    田里叹愁从此达，公私幽枉待君扬。
    更烦好干东君造，一道奸贪凛雪霜。

徐元杰　郊行
    百花只被一晴催，一出郊行花尽开。
    携杖奚奴趁先去，路迷青草却回来。

徐元杰　来青书院桃花
    塞满乾坤本是仁，更无一物不洪钧。
    山桃自不知粗俗，也与梅花斗早春。

徐元杰　旅舍灯
    荒居雨醒已昏黄，败壁张灯四散光。
    相待村炊同坐久，更陪幽梦入更长。
    屋头鸡唱惊孤枕，门外马嘶催晓装。
    僮仆告行吾亦去，空房留尔重凄凉。

徐元杰　梦神人曰公当以是字名庵觉来赋是庵诗
    审是须防自是偏，四通八达路平平。
    伊周孔孟是心一，尧舜汤文是道传。
    善恶正邪书里月，行藏用舍性中天。
    圣贤万语千言订，个字来从太极先。

徐元杰　琼林宴恭和御制
    丹墀密勿对尧言，忠款拳拳实恋轩。
    帝学缉熙方显行，圣心左右已逢原。
    光昭宝画敷明训，仪侈琼林匝异恩。
    百拜赓歌天日皎，报君惟有此心存。

徐元杰　入讲论语二首
    温温中旨肃传宣，鲁语书陈诵说专。
    圣意聿宗伊洛训，愚臣谨绎考亭编。
    寸心普物根源地，百拜承颜咫尺天。
    尧舜吾君持所学，敢陈他道对王前。

徐元杰　入讲论语二首
    躬承清问及年丰，蚕麦今还与旧同。
    稼穑艰难周圣虑，农桑劝课即田功。
    志民深闵僖公雨，勤业犹存豳国风。
    恳恳召和关主德，我皇心直与天通。

徐元杰　山行
    步绕青秧绿水间，春畦交错路回环。
    老翁牵得牛当路，恐碍人行却复还。

徐元杰　书安象祖静轩有感
    太极即人极，坤爻德不孤。
    直方真主宰，敬静实功夫。
    老桧霜中干，寒梅雪里株。
    常惺惺法处，收敛物俱无。

徐元杰　送陈国珍之官鄱阳
    盟缔慈恩十四年，匆匆话别戍梅仙。
    便家泽国冰溪壤，得庇皇华刺史天。
    事到直须行已志，官卑最喜近氓编。
    许多静定清修力，警戒声名企昔贤。

徐元杰　送郡守
    郎围师阃重王人，朝绩民庸简帝宸。
    屈此偏州何小小，伟哉仁牧自肫肫。
    下车福十余万户，褒玺杘三百六旬。
    廉恕公勤持四字，皐疴疾痛切吾身。
    显幽一理初开镇，抚字丹心肃告神。
    动有发明基学力，略无凝滞见情真。
    智常周物能容物，政每近民深得民。
    居理家庭培玉植，烛临官吏皎冰轮。
    行其无事州闾靖，急所当先夙夜寅。
    溪以玉名闻莹洁，岩如日色共晶新。
    吟肩峭若灵峰峙，诗骨清於南涧滨。
    坐啸中和堂上邃，犹存正始古音淳。
    无心云出当年岫，有脚阳生此地春。
    不忍一毫伤赤子，了知方寸即苍昮。
    邦人镂胆交相语，糴事关心尤至仁。
    往者过征罗罹暴虐，甚而乾没启嚣嚚。
    炎天陆运枯膏血，累月肩担摧骨筋。
    五百里程陪搭斛，四千钱费各沾巾。
    农夫搔动征夫苦，行者攫挐居者嗔。
    所幸天高常耳下，惟公露祷悉言谆。
    一分宽受一分赐，半减谁知半减因。
    问谷几何先给直，作舟用济广通津。
    听民乐与官为市，如己隐忧眉辄颦。
    怨气收声回逸乐，欢谣鼓腹饱轮囷。
    时暘时雨孚祈祷，不豫不游忘苦辛。
    泉漏有恩详审处，药伤无地不咨询。
    昔襦今裦同歌范，万口一辞方借恂。
    邦计索程随日了，后来成轨要人遵。
    眷怀趣趁周行武，德意难忘召父亲。
    将指观风兼畀节，举头近日蚤垂绅。
    甘棠蔽芾思留躅，英簜瞻依忍出闉。
    倪旄攀辕风解愠，旌旗遮道雨清尘。
