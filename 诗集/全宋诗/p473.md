<!-- { "loadSidebar": true } -->
    他日钱塘耆旧传，三高宜入画图传。

仇远　闻杨大受凌吉叟吴次山诸友讣音有感二首
    落落霜余树，疏疏晓后星。
    经年才契阔，故友半凋零。
    有梦怀风采，何人作墓铭。
    老孤无限泪，空望浙山青。

仇远　闻杨大受凌吉叟吴次山诸友讣音有感二首
    少长皆吾友，相期满百龄。
    生分青白眼，死隔短长亭。
    蕉本身为幻，藤床梦是醒。
    中山醇酒在，且醉学刘伶。

仇远　问赵元父病
    裹饭无因绝往还，惟应帖子报平安。
    山公马向花前放，岐伯书从枕上看。
    贸易近来多北药，支持强欲著南冠。
    有时泥醉西园月，只欠梅花共倚阑。

仇远　巫云九峰
    谁割巫山一片云，峰峦罗列比儿孙。
    嵌空自是天生穴，剥蚀无非水渲痕。
    霜削秋清连竹色，露腴晓翠及蒲根。
    九峰九锁参差似，永镇仇溪第一村。

仇远　无题
    粉围香阵画梁尘，几梦梨花漠漠云。
    一夜春风忽吹醒，镜中白发不须耘。

仇远　吴成季尊师与其弟元初会于维扬即还金陵成季寄诗因和
    初平兄弟总神仙，化石为羊入上天。
    万里相期云上下，一江不隔水渊潫。
    对床夜雨吟诗烛，归櫂春风载酒船。
    此是人生真乐事，岸花汀草意无边。

仇远　五更
    仆云月未落，或谓夜过半。
    晓眠我正浓，漫漫何时旦。

仇远　五更
    一鸡一鸡鸣，梦觉天未晓。
    谁较夜短长，我睡不可少。

仇远　五更
    山寺钟未鸣，城楼角已奏。
    角声正可听，欹枕续残漏。

仇远　五更
    月转参旗横，梅花梦方熟。
    罗浮山忽来，毋乃地脉缩。

仇远　五更
    杭城打六更，市楼已攒点。
    流年莫催人，老色将冉冉。

仇远　五更
    丑夜方向寅，被衾冷如铁。
    江南贫者多，奈此霜加雪。

仇远　五更
    愁多怯长夜，况乃众病归。
    何待六十年，老矣当知非。

仇远　五更
    雁鸣鹤亦鸣，不待鸡戒旦。
    平生善利心，一鸣思过半。

仇远　五更
    宰相当此时，已入待漏院。
    我辈独何人，拥被犹困倦。

仇远　五更
    炉藏火尚红，雪映窗已白。
    梦游无色界，不知身是客。

仇远　五日
    湘魄能传楚泽芳，何如倒载醉襄阳。
    夕阳空照栽葵圃，宿雨难乾打麦场。
    龙去涎留丹井湿，燕归泥落墨池香。
    枉将黍粽沉蛟窟，移与江村饷水荒。

仇远　五月六日晴芮君节卞西仲诸友来泛蒲和韵
    端午凄凉雨压城，忽然端六报新晴。
    素衣尘暗行人老，绿树阴浓曙日明。
    倦眼冥冥浑似雾，忧心悄悄只如酲。
    楷杼荐酒犹堪醉　　杏子微酸尚带生。

仇远　　　卷01】　悟上人同过史氏隐居
    经时少暇出郊淴　，野旷山遥易见秋。
    只怪朝来多爽气，似缘我辈是清流。
    荒台古井平芜湿，斜日西风乱叶愁。
    莫笑田翁无款待，绿菱新摘酒新簄。

仇远　西庙古桧和卞南仲韵
    奇木有古意，爱古人亦奇。
    嘉禾老君观，毗陵烈帝祠。
    二桧栋梁物，俱逐劫火移。
    朼来溧城西，见此铁石姿。
    灵狸肯荐骨，死豹仍留皮。
    拿空有爪龙，踞地无角螭。
    三株两失叶，檐溜伤南枝。
    僵立万雪霜，坐更几邻仪。
    我将护赤栏，甽以苍石墀。
    深根直不朽，雅操坚自持。
    栋梁与薪槱，待用各有时。
    罔俾孤山树，专美坡仙诗。

仇远　昔康节先生题安乐窝诗中云乐见善人乐闻善事乐道善言乐行善意此即
    人生有至乐，主善以为师。
    善端本固有，乐处亦自知。
    我思舜之徒，难鸣日孳孳。
    箪瓢在陋巷，颜氏其庶几。
    之子芝兰室，书传为箴规。
    量力行好事，固穷无妄为。
    何似安乐窝，受用尧夫诗。

仇远　蟋蟀
    蟋蟀一何多，晓夜鸣不已。
    居然声相应，各为气所&nbsp;使。
    零露聊饱蝉，落叶才庇螘。
    秋风满庭砌，安能久居此。
    愁声不欲听，我听差可喜。
    平生胜负心，一笑付童子。

仇远　喜晴
    新岁连朝喜遇晴，宜人宜谷最关情。
    郊原尚觉春光薄，市井先传米价平。
    趁暖飞虫生灭易，向阳征雁去留轻。
    北门冷掾无公事，閒看官梅野柳争。

仇远　喜晴
    一帘迟日忽开晴，侧近园池得散行。
    尽胜草堂穷处士，有花有酒作清明。

仇远　喜晴复雨
    早起方夸甲子晴，夜分忽又似盆倾。
    黑云冉冉连灯暗，白浪滔滔与岸平。
    芹未出泥先有燕，花都委地尚无莺。
    东桥沙觜多舟楫，直下荆溪不待撑。

仇远　下寿
    六十本下寿，皤然成秃翁。
    击舟贞女濑，窃禄素王宫。
    暮随太守车，朝迓御史骢。
    我马劣难骑，却与无马同。
    老病厌徒步，足力亦易穷。
    将以马易牛，归耕田园中。
    圣人有遗训，吾不如老农。

仇远　夏雨叹
    六月溧阳三日雨，山田喜足低田苦。
    学中亦有北铃圩，低处水深三尺许。
    秧苗浸倒根已浮，再种何由能入土。
    老夫寓居西郭外，厌听村村蹋车鼓。
    唇焦面黑嗟农夫，此生悔不业樵渔。
    有山可采水可钓，免得晓夜忧耕锄。
    去年一熟才了逋，今年再熟力始舒。
    岂期不待稻花白，併随荇藻归江湖。
    溧阳近与丹阳接，不雨由来三数月。
    河流浅涩田干枯，练湖放水通舟楫。
    人间既是寒暑同，天上何为雨暘别。
    愿移此雨慰彼心，还我朱明作炎热。

仇远　相随曲
    肠结锥可解，眉皱熨可伸。
    独不禁子规，日日啼春心。
    春风醉行客，门外芳草深。
    芳草已无路，行行又何处。
    东园花柳多，贱妾不复顾。
    秋胡夫不夫，买臣妇不妇。
    人心匪金石，悔不随郎去。

仇远　相影
    形影自相问，追随六十年。
    冷官真漫尔，归梦亦蘧然。
    但觉寒风暖，难令素发玄。
    可能学陶令，家去有园田。

仇远　萧饶州见寄次韵
    夜来听雨梦仇溪，梦觉招邀客赋诗。
    我自不分客冷热，子须能别酒淳漓。
    江头风顺鲈鱼到，天外春归杜宇知。
    十日菊花元不减，恰如六月见蒲葵。

仇远　小园梅已绿阴忽见一花甚香
    此枝绿阴繁，枝上子如豆。
    一花褎然见，香襞苔藓透。
    虽同梨云梦，亦出桃李右。
    矜骄若自惜，终觉老而瘦。
    昔占百花先，今处百花后。
    春风少年场，尤当敬耆旧。

仇远　小斋四花　菊
    晶晶雪前黄，矫矫霜下杰。
    秋香宁可衰，相与全晚节。

仇远　小斋四花　蜡梅
    别作一家春，故畹已禾黍。
    黄香从何来，谁为东风主。

仇远　小斋四花　梅
    艾纳护春香，横枝偃霜月。
    绝怜玉妃面，化作铁汉骨。

仇远　小斋四花　水仙
    翠翘玉搔头，湘妃赴蓬岛。
    如何谱骚人，不收此香草。

仇远　晓出西城
    閒官閒不尽，晓出古城阴。
    斗柄已插地，秋声将满林。
    故园三亩宅，落月几家砧。
    为报柴桑令，予今亦委心。

仇远　晓霜
    重衾惊骤冷，万瓦见浓霜。
    夹岸蒹葭白，空庭橘柚黄。
    宦情真淡泊，岁晚转荒凉。
    野寺钟声早，何人仆马忙。

仇远　晓雪
    昏昏惨惨窗映月，索索飒飒风吹叶。
    青童开门忽惊笑，昨夜庭心一寸雪。
    东方日出雪渐融，檐花滴滴皆春风。
    山村布被正酣卧，愁杀门前卖炭翁。

仇远　谢秋涧沈君瑞为予写真
    山村道人今老矣，徒有虚名落人耳。
    梦中谁记版筑夫，画像虽多终不似。
    偶来招隐九锁山，隐侯试笔开生颜。
    须眉口鼻宛相肖，只今置之泉石间。
    闻君尤工画山水，万壑千林生笔底。
    可能更扫隐居图，布袜青鞋侣樵子。

仇远　新安郡圃
    亭榭凌空眼界宽，得闲来处独凭阑。
    春浮练水蒸城润，雪被黄山入座寒。
    古树巢寒群鸟散，荒池沙满碎薸乾。
    白去在望归期定，不见青油护牡丹。

仇远　新秋
    双星方卜夜，载宿已交秋。
    未觉炎凉改，先为草木忧。
    雁来催燕去，火老让金柔。
    阮籍知何事，江东尚滞留。

仇远　续梦
    一梦续一梦，梦短寒衣长。
    颠倒无首尾，哀乐迷存亡。
    枕上忽自笑，历历见未尝。
    至人本无梦，有梦其何伤。
    鱼旐农夫喜，熊罴男子祥。
    吾年过不惑，梦觉久已忘。
    未来尚暧昧，既往恐思量。
    不知邯郸道，几番熟黄粱。

仇远　学舍自吟
    金湫文学掾，旅食经岁年。
    石田薄有收，尽足裨俸钱。
    丝毫了无补，教养愧前贤。
    竹添讲堂后，柳栽泮水边。
    匏花粲篱落，藻带舞漪涟。
    土龙欲致雨，何能起云烟。
    革带孔渐移，老癯非学仙。
    木居士何者，求福真徒然。

仇远　雪
    忽惊小窗白，开户雪如此。
    去年腊前无，一白从此始。
    霏霏甚可爱，落落势未已。
    炯炯眼界明，沾沾田畯喜。
    静闻野庞吠，立见蛰蝻死。
    鼓腹饱可期，勿畏寒堕指。
    穷檐绝烟火，闭糴三日矣。
    开仓糶官粮，太守如父子。

仇远　雪后祈晴
    闰正月过二月来，溧阳溪头花乱开。
