<!-- { "loadSidebar": true } -->
    渭南泾北已三迁，水旱纵横数顷田。
    四十二年居陕右，老年生计似初年。

张载　题解诗后
    置心平易始通诗，逆志从容自解颐。
    文害可嗟高叟固，十年聊用勉经师。

张载　土床
    土床烟足紬衾暖，瓦斧泉乾豆粥新。
    万事不思温饱外，漫然清世一闲人。

张载　我欲
    我欲庭前木叶疏，病枝衰蔓手披除。
    从今燕坐无通塞，来往风烟任卷舒。

张载　萱草
    萱草花开十日余，花繁日日倍于初。
    朝开暮落终非计，栽活青松渐剪除。

张载　燕歌行
    小雅废兮，东山不作。
    哀我人斯，皇心不乐。
    焌哉斯人，胡然而天兮，
    王师于铄。

张载　一室
    九万笑鹏抟，幽居一室宽。
    雨声便早睡，酒力压新寒。
    懒觉闲多味，衰知死有端。
    此生吾自断，不断梦邯郸。

张载　移疾
    移疾谢华省，问耕还弊舍。
    扶持便疏慵，旷僻逃将迓。
    书棋莎径侧，暮粥梧阴下。
    久矣澄清心，永愧桑弧射。

张载　忆别
    柳絮飞时与君别，南楼把酒看明月。
    月似当年离别时，柳絮如君何处飞。
    千书百书要相就，思君不见令人瘦。
    念君情意只如初，顾我形骸已非旧。
    朝来有信渡黄河，雁足击书多纲罗。
    城南城北芳草多，月明如此奈愁何。

张载　游山寺
    冻仆堆堆依灶燎，山僧草草具盘飧。
    井丹已厌尝葱叶，庾亭何劳惜薤根。

张载　有丧
    有丧不免道终非，少为亲嫌老为衰。
    举世只知隆孝妣，功缌不见我心悲。

张载　虞帝庙乐歌辞
    皇胡为兮西山之幽，翳长薄兮府清流。
    眇冀州兮何有，眷兹士兮淹留。
    皇之神兮如在，子我民兮不穷以爱。
    沛皇泽兮横流，畅威灵兮无外。
    洁尊兮肥俎，九歌兮拓舞。
    嗟莫报皇之佑。皇欲下兮俨相羊，
    烈风雷兮暮雨。虞之阳兮漓这浒，
    皇降集兮巫屡舞。桂酒淇兮瑶觞，
    皇之归兮何所。听驾兮天门，
    羽毛兮缤纷。俯故宫兮一慨，
    越宇宙兮无邻。无邻兮奈休，
    七政协兮群生嘉。信玄功兮不宰，
    犹仿佛兮山阿。

张载　岳阳书事
    洞庭水落洲渚出，叠翠疏峰远湮没。
    重楼百尺压高城，画栋沉沉倚天阙。
    湖光上下天不融，中以日月分西东。
    气凌云梦吞八九，欲与溟渤争雌雄。
    澄澜无风雨新霁，一日万顷磨新铜。
    琉璃夜影贮星汉，骑鲸已在银潢中。
    湘妃帝子昔何许，但有林壑青浮空。
    苍梧云兴不可见，遗恨千古嗟何穷。
    须臾暝晦忽异色，风怒涛翻际天黑。
    乘陵濑壑走魑魅，停滀百怪谁能测。
    忍看舟子玩行险，更欲飞帆借风力。
    安得晴云万里开，依依寒光浸虚碧。

张载　赠司马群实
    二龙闲卧洛波清，今日都门独乌行。
    愿得贤人均出处，始知深意在苍生。

张载　诸宫观梅寄胡康侯
    欲驱残腊变春风，自有寒梅作选锋。
    莫把疏英轻门雪，好藏清艳月明中。

张在　题兴龙寺老柏院
    南邻北舍牡丹开，年少寻芳日几回。
    惟有君家老柏树，春风来似不曾来。

张瓒　武侯祠
    帝城谁送应商金，故垒萧萧岁月深。
    山势北来连鸟道，水声东去作龙吟。
    西风老树惟寒鹊，落日荒郊只暮砧。
    不有少陵诗句在，草堂何处共追寻。

张璪　落雁亭
    千古南谯炳地灵，穿云雁塔自层层。
    残烟落日荒墟上，父老相传落雁亭。

张璪　琼花
    此花已去不须嗟，亡国亡家总为他。
    父老不知前日事，逢人口口道琼花。

张泽　琅邪山清风亭
    滁阳承乏多閒暇，时入山中访道安。
    何处披襟却烦暑，清风亭上久盘还。

张昭远　喜雨诗
    试将丹恳□青霄，还话田畴万里焦。
    不是湫龙解兴雨，元来滴滴自心苗。

张昭远　喜雨诗
    祷旱何妨抵死求，分明在处有神湫。
    只消一念精诚格，立使风雷布九州。

张昭远　喜雨诗
    幽谷从来分外清，那堪雨过月华新。
    行将高谢浮名事，卜筑岩旁效子真。

张昭子　挽赵秋晓
    亭亭玉树世间稀，天与科名不与时。
    倍厚每生同族敬，风流多结贵游知。
    吾於鲁肃情偏厚，客谓文园疾莫支。
    抚几自悲还自慨，喜君跨灶有诸儿。

张昭子　挽赵秋晓
    家住青山擅一丘，菜畦花圃足夷犹。
    哲人造物何悭寿，公子平生不识愁。
    鸡黍情缘成梦断，莺花心性盖棺休。
    草亭吟卷今犹在，读向西风老泪流。

张珍奴　诗一首
    逢师许多时，不说些儿个。
    及至如今闷，损我援笔末。

张镇初　游鼓山
    笼翎圈里著禅关，顶有奇峰蹬可攀。
    上下乾坤大千界，东西陆海两三山。
    临沧雾向风前解，喝水泉因雨后潺。
    一宿迷归山莫晒，小窗经日对孱颜。

张镇孙　白云对月
    万山飞翠映瑶空，一抹晴霞淡复浓。
    何意海风吹不断，归鸦飞带过前峰。

张镇孙　和御赐诗
    圣主游心六艺文，先皇成宪自常遵。
    天人亲屈九重问，岭海同归一视仁。
    已忝胪传魁众俊，复叨燕衔逮微臣。
    终身祗佩丁宁训，远到功名愿自珍。

张镇孙　水帘洞
    岧峣仙境倚层丘，百尺泠泠瀑素流。
    春长绿莎成绣幕，夜留新月作琼钩。
    涧边云护千年韭，岩底凉生六月秋。
    欲访安期何处觅，药炉丹灶且追游。

张镇孙　谢恩诗
    当宁宵衣务得贤，草茅保足副详延。
    天人要语垂清问，仁敬陈言上奏篇。
    愧乏谋猷裨乙览，忽惊姓字首胪传。
    乾坤大德知难地，誓秉孤忠铁石坚。

张镇孙　夜过白云话别
    江城话别思依依，天远山青入望微。
    正好楼头共明月，可堪遥对白云飞。

张镇孙　夜过白云话别
    遥看天际白云浮，渺渺西飞谁与谋。
    归去扶溪溪水阔，秋来还上越台否。

张镇孙　夜过白云话别
    日乾夕阳自惺惺，切实工夫在性情。
    千古相传真要法，圣贤元共此心灵。

张镇孙　夜过白云话别
    圣贤今古在吾人，敬义功深德自邻。
    莫叹桃源仙迹杳，杖藜随处武陵津。

张震龙　挽赵秋晓
    蚤岁看花遍上都，谓宜东序著河图。
    亭亭玉树风前皎，浩浩璇源夜半枯。
    自是死生存定数，绝怜神骏蹶长途。
    此行不返神清洞，应抗龙髯去鼎湖。

张正己　上元口号
    绣车箫鼓动香街，铁锁龟城度晓开。
    仙凤传香留蜀国，夜龙衔烛上蓬莱。
    月如流水随天远，人似夭桃出洞来。
    无限风光追不尽，只惊信马到瑶台。

张之才　广野轩
    城隅荒僻地，潇洒亦清虚。
    雅有林泉乐，閒同郊野居。
    小园春自好，幽迳客来疏。

张知复　读浯碑漫成一绝
    开元天子乐升平，肯向华清戒履冰。
    纵有浯溪溪上石，元郎何意颂中兴。

张知退　一眃泉
    泉形如眃水波圆，一勺之多可悟全。
    试看灵湫轻洒处，甘霖顷刻遍秦川。

张埴　八月实四夜池上
    池南夜观天，斗柄长篱离。
    其间第四星，此点光犹痴。
    流空万萤火。照我双鬓丝。
    相待沧海月，坐到三更时。
    须臾众色尽，造化一事奇。
    手中公瑾扇，皎然相发挥。
    风翻头上巾，舞过池影西。
    惟有鸡冠两树花，一笑如受缠头归。

张埴　朝阳前对红蓼
    不更江上伴渔翁，独特移根一亩宫。
    人见空空当北面，谁知节节受西风。
    云衣不使通身绿，露惨能令满意红。
    却笑曾看齐物论，夜来灯火事匆匆。

张埴　赤壁矶
    秋清亦足发，弄不俯晴川。
    顾影非坡月，昂首是梵天。
    人才三国后，边信十年前。
    吹备归樊口，芦花落满船。

张埴　酬长沙邓寿甫
    泉翁上下数千年，精力平生涑水然。
    白发满头犹未了，青灯与影每相邻。
    书成不与无金谷，宝秘惟知有木天。
    两夜秋窗风雨暗，老人也有可炊烟。

张埴　酬黄帝锡见和
    龙髯初一振，人尽息其机。
    池静朱华出，山凉白鸟归。
    洒能无已已，诗岂去非非。
    仰面楚天过，浮云似白衣。

张埴　酬刘和叔
    儿时说伯亦吾羞，章甫何如不世谋。
    延伫群龙开日月，可堪两鸟聒春秋。
    十年谩说江湖尔，末路唯求饱暖休。
    心事黄花同□皦，保当篱下话从头。

张埴　酬谢谦山所寄
    老农群儿去聚沙，不知桃子结西华。
    归来乡井半鬼录，依旧湖山一会家。
    白盖年深蜗浼浼，绿阴人静鹊槎槎。
    江流依旧皆明德，解见南涯媒北涯。

张埴　初夏湖山
    重台栀子玉攒花，初夏湖山一供嘉。
    三嗅馨香几欲泣，年时曾食故侯瓜。

张埴　初夏湖山
    今朝二供亦相宜，眼底忘忧粲是诗。
    有恨春风不相待，山林着在日长时。

张埴　初夏湖山
    三供飞来个白鸥，炯然点破一池幽。
    午阴小扇人回首，何许白蘯江上愁。

张埴　初夏湖山
    山灵浑不倦差排，四供相随好雨来。
    花木成行新膏沐，麻鞋更上一层台。

张埴　初夏湖山
    五供翛然可是鲜，一生只抱石头眠。
    死应不恨为冯剑，夏日攸山二十年。

张埴　初夏湖山
    六供菖阳气味真，还教绳墨百年身。
    幅巾清脱山风外，都等离骚说众人。

张埴　歜节南司洲驿
