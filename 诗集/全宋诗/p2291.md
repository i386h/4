<!-- { "loadSidebar": true } -->
    思鱼不肯歌长铗，射虎犹堪著短衣。
    椽笔枉将修野史，阵图少试解棋围。
    元龙心事应如许，何日相逢语入微。

释善珍　次蒲心泉韵
    京华厌尘土，借屋瞰湖边。
    驴蹇驮诗笈，鸥闲傍酒船。
    啼鹃残月晓，细雨落花天。
    何日东林伴，同修莲社缘。

释善珍　次徐监簿韵贺吴侍郎新第落成二首
    碧落仙人上界还，手携奎壁下天关。
    百年第宅复金瑆，万卷图书围玉山。
    霜压老槐龙卧壑，春催红药凤衔环。
    时危报主诗人志，好爱苍生莫爱闲。

释善珍　次徐监簿韵贺吴侍郎新第落成二首
    词源本本自欧苏，胸次湖江跨楚吴。
    纵未押班坐鸱合，亦须开府佩麟符。
    拂衣太华太无放，卜筑中条昔有图。
    久矣笙竽喧众耳，新声待奏凤将雏。

释善珍　次愚谷游北山韵
    登山行复歇，脚力钝如蛙。
    宿雨少游客，荒畦多落花。
    公侯归蔓草，池馆破谁家。
    同是伤春者，留连惜物华。

释善珍　次曾都仓韵
    学问渊源汲绠深，逢时肯作子光瘖。
    平泉旧圃多奇石，栗里闲居只素琴。
    终竟封侯凭燕颔，莫夸对客割牛心。
    向来谢传游山伴，尚有白头支道林。

释善珍　徂岁
    徂岁忙如电后雷，新年又下急符摧。
    雪将解舞絮夸柳，春遣先锋花付梅。
    窗白看书俄晻霭，炉红炙手倏寒灰。
    凭栏大笑无人会，瞥尔晴空一鸟来。

释善珍　答罗野乞米
    山房岁晚冷如冰，欲访卢仝病未能。
    莫怪邻僧无米送，无人送米与邻僧。

释善珍　代赵景贤和林定庵韵
    闲携竹杖过横塘，碧藕无花叶更香。
    斋后随僧同洗钵，醉中得句旋投囊。
    鱼沈似厌池光静，禽语如欣树影凉。
    更欲招邀鸥鹭伴，菰蒲深处共平章。

释善珍　东湖行
    湖埆埆，泥駮駮，
    千夫万夫鉯剥剥。菰蒲濛濛深复凿，
    湖水浑黄车漉漉。朝车暮凿声不已，
    土山矗矗黄埃里。山成蒉土不知几，
    上头望见沧海水。我疑神山外八万里，
    山凭鳌戴无根蕂。阳侯潜乘鳌力瘁，
    夜半负走倦复置。鼓紞紞，
    湖边市。骝马嘶，
    使君至。使君一犒炙千牛，
    酒舁银瓮糟成丘。工出农隙财出州，
    民肥官瘠农知不。君不见淮水头，
    田荒白骨无人收。僧庐箕敛供防秋，
    健胡长戈舂尔喉。使君告尔农，
    汝今一劳永不忧，汝今一劳永不忧。

释善珍　东坡
    天津桥上听啼鹃，从此南人弄相权。
    多少衣冠落沙漠，朱崖宜著玉堂仙。

释善珍　斗鸡
    天宝三郎好斗鸡，醉中官锦贱如泥。
    沉香亭北花含笑，不管渔阳胡马嘶。

释善珍　逢春
    衰老逢春能几回，自怜光景赋残梅。
    齿牙落尽舌犹在，年岁阅多心尚孩。
    座上麈閒谈客去，手中书堕睡魔来。
    生平痴绝真堪叹，千古文章水一杯。

释善珍　孤山
    数树梅花地，先朝处士庐。
    柳凹人系马，萍破鹭窥鱼。
    空冢衣冠蜕，山房水石虚。
    白头旧园吏，曾见幸金舆。

释善珍　古离别
    切切复切切，壮士重离别。
    壮士别君去，万里无加辙。
    暂时一樽酒，异日肝胆裂。
    何况岐路间，俄顷生白发。
    君不见荆轲剑气凌白虹，易水悲吟泪成血。

释善珍　古松
    武夷洞中老松树，上有千年仙鹤巢。
    几度隔云茶臼响，山童树下拾枯梢。

释善珍　古意二首
    力耕野老嫌儿少，苦战将军羡级多。
    只道乱离人死尽，朱门日日买青娥。

释善珍　古意二首
    燕山烧营火照云，羽书夜半飞入秦。
    铁衣血冷不敢脱，功在将军不在身。

释善珍　古怨
    少卿入胡庭，明妃辞汉殿。
    君恩如雨绝，生死难再见。
    至忠反为逆，至美反为贱。
    含冤天地间，日月为谁转。
    河梁泣满衣，琵琶啼背面。
    千年传乐府，曲变恨不变。
    常恐胡冢傍，夏月零霜霰。

释善珍　过南墅怀寒岩二首
    年年散粟出朱门，狗盗鸡鸣总受恩。
    空有玉棺归碧落，更无红粉哭黄昏。
    遍行苔藓寻陈迹，拟倩梅花招醉魂。
    常恐丘原千载后，不生荆棘长兰荪。

释善珍　过南墅怀寒岩二首
    草没亭台不见踪，故交掩泪立寒风。
    食鱼客去余空馆。放鹤童归弃旧笼。
    病悟前书藏夏口，死留好句在江东。
    徐陵元是麒麟种，天上应须见宝公。

释善珍　和陈宰诸官登罗汉阁看草书经卷韵
    柳公遗迹留芳扁，一度摩挲一叹嗟。
    佛阁僧居如穴蚁，梵编虫蠹失惊蛇。
    文占天上奎星聚，语到宵中斗柄斜。
    老衲畏寒仍戒酒，不能伴客赋梅花。

释善珍　和徐国录韵
    当今称文宗，斗南一和仲。
    掣鲸力倒海，兰苕不同梦。
    百年日苦短，千载事谁共。
    赋诗推义山，论旧数季重。
    客持邀我读，欢喜蹋破瓮。
    疾抄畏纸尽，饥诵忘浆冻。
    欲传换骨方，伎工恐无用。
    涂窗谩成鸦，过门任题凤。
    唐僧句月炼，一步不敢纵。
    高参鬼仙吟，下比古佛颂。
    湖江大国楚，宫阙天府雍。
    小大材则殊，未易求折衷。
    公文如珠玉，盛世盍包贡。
    一鹗剡交腾，万牛挽难动。
    造物或困之，郁怒使快痛。
    晋康名远郡，侯印亦久弄。
    蜃嘘横跨海，龙潜中兴宋。
    年丰秔{徐彳换禾}多，守醉宾客从。
    时时写乌丝，虹光穿屋栋。
    祖帐在何时，行色当倥偬。
    相期远公社，后会邈鸿洞。
    拟办酒椀招，更出虎溪送。

释善珍　和忠献堂诸官韵
    魏王为将过颇牧，转佐转高萧相国。
    洗光日毂上天衢，海宇竦瞻如立鹤。
    定储不用招四老，知公狐鼠视产禄。
    青苗一疏更奇伟，时宰喙硬心愧服。
    当时元老不在廷，中外知非宗杜福。
    至今荒棘没铜驼，志士泪尽以血续。
    故祠金貂色已暗，英风可扫炎海酷。
    尚想乔岳初降灵，风采龙文照山麓。
    闻孙来补翁祖处，玉题绣井新前躅。
    落成举杯文字饮，高台何必糟丘筑。
    百年往事陵谷改，故国苍然但乔木。
    公归补衮居上前，谏草家藏皆可覆。
    才如苏梅宇内少，流落应怜犹未复。
    晓枝蝶闹不足云，晚节要看秋圃菊。

释善珍　贺洪阳岩帅闽
    万马群中一马骢，击奸白简尚生风。
    衣冠南纪瞻鸣凤，云雨东山起卧龙。
    台阁难招真铁壁，林泉未隐且金狨。
    拥旄前有莆阳蔡，相继名齐石鼓峰。

释善珍　贺曾帅得祠二首
    台省群飞竞刺天，琳宫散吏管云烟。
    长才十月得霜鹘，拙宦三江上水船。
    身外声名输饮酒，世间屈曲胜巢仙。
    丈夫功业谁能料，起渭征辽尽暮年。

释善珍　贺曾帅得祠二首
    千骑丛中旧拥旄，丹心犹在鬓萧骚。
    汉庭重少冯唐老，晋士趋卑张翰高。
    静看棋枰争胜负，闲驰笔阵寄雄豪。
    抢榆击水公俱乐，却是旁人叹不遭。

释善珍　贺赵礼部得祠二首
    曩岁巍冠接俊髦，玄都又种几番桃。
    山中供奉犹遭谤，泽畔灵均盍赋骚。
    世事万端常倚仗，丈夫百挫见雄豪。
    旁人妄指笼中翮，不识冥鸿天宇高。

释善珍　贺赵礼部得祠二首
    帝赐琳宫散吏名，寄声黄合谢弓旌。
    琴招野客持杯听，棋看痴人覆局争。
    燕颔终当飞食肉，蛾眉最忌美倾城。
    晴空万里君知不，苍狗白云常变更。

释善珍　湖边
    欲离湖边别卜居，每亭随意坐须臾。
    水漂鱼沫粘花片，风拂蛛丝落霞珠。
    竹阁晚晴山见越，莼乡日暖客游吴。
    向来和靖高吟地，不记残梅尚几株。

释善珍　寄孚老
    双眼常时看屋椽，从来不结俗人缘。
    早年曾悟出师表，晓岁始参齐物篇。
    魔垒孤军降百万，诗坛一首当三千。
    清溪结得茆萩未，闲欲寻君共泛船。

释善珍　寄见首座
    借得茆斋傍涧泉，新年乐事胜常年。
    诗逢得意犹藏稿，琴畏知音自断弦。
    鲸浪粘天思渡海，狼烽照夜忆游边。
    巑途试尽身犹在，来共看云听雨眠。

释善珍　寄朋介石
    诗卷前年手自携，秋风客路易东西。
    游淮战士看飞锡，渡海神鱼惊照犀。
    故国身归疑化鹤，深山睡稳厌闻鸡。
    一生结友皆奇衲，难得如君无町畦。

释善珍　寄赵四岩
    暑退江城又素秋，想因怀土亦登楼。
    兰香盍称骚人佩，萱草难忘志士忧。
    纸上雕虫真害道，山中射虎胜封侯。
    四方弧矢男儿事，慎勿悲伤念少游。

释善珍　寄照晦岩
    身世浮沈莫更论，百年大笑付乾坤。
    机关鬼面神头戏，岁月风樯阵马奔。
    时过黄扉俄瘴海，宠衰金屋又长门。
    人生万事真难料，不若深山无怨恩。

释善珍　寄智愚谷
    袖里明珠思暗投，衰颓未敢学伊优。
    座谈宁受鬼擘口，舟滞不嫌风打头。
    凤去麟亡千载远，蜗争蚁斗几时休。
    百年等死分前后，说与髯兄一笑不。

释善珍　祭崇福肇老
    兄主两山，无顷刻暇。
    踷踷走俗，类古普化。
    人始不识，睢盱猜讶。
    徐察情真，有朴无诈。
    翕然同声，真本色者。
    未几废宇，耽耽大厦。
    昔瓶无粟，今廪多稼。
    松弯易地，筋力已谢。
    犹命肩舆，日谒百舍。
    车殆马烦，途远将夜。
