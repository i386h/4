<!-- { "loadSidebar": true } -->
    画桥各领游船去，密港谁知渔艇移。
    绿柳行痚人步隐，翠荷丛浅鸟飞迟。
    清风汗漫知何许，小憩招提独自移。

徐侨　莺兮歌
    莺兮莺兮载好音，羽毛自珍兮藏山林。
    春出依柳兮秋隐林深，丘隅有木兮游知所止。
    睍睆求友兮期远匪比，出处有度兮观者为仪。
    温乎其声和兮，听者心夷。
    莺兮□其禽乎，其禽之君子欤。

徐侨　永乐道中
    夫物有奇观，而於天地间。
    月中浮白水，雨后对青山。
    云巘泉千尺，雪天梅一班。
    有时逢此景，清兴颇相关。

徐侨　咏拳石菖蒲
    岩泉潠洒著根纤，拳石相依自纠缠。
    土叶渐除青带冗，细茎初发绿毛鲜。
    一尘不许渭幽雅，百草谁能并洁娟。
    日课苍头注新汲，要移林壑在庭前。

徐侨　咏渔父
    占得江湖汗漫天，了无乡县挂民编。
    卖鱼买酒醉日日，长是太平无事年。

徐侨　咏渔父
    只把丝纶当酒金，世间万事不关心。
    月移篷影醒未醒，人在芦花深更深。

徐侨　游石洞
    我来叩石洞，崭绝何从登。
    天开一间路，崖列两连屏。
    有水泠泠来，委蛇贯中行。
    五丁修磴道，引步若余迎。
    昏暮坐危阁，萧飕风雨声。
    不知身何许，似有通山灵。
    晨兴穷所压，石转泉逾清。
    绝顶一带垂，方诸函明泓。
    想当春夏交，雪练输浮轻。
    欲去重倚徙，拳石提蒲生。
    归与置窗几，聊以志余情。

徐侨　有感
    擎拳伺色紫朱前，极爱殚忧衽席边。
    能合此心移膝下，未惭舜圣与参贤。

徐侨　欲雨雪而晴
    云冻雨无脚，寒凝霜有毛。
    却能开霁色，爱日炫初晴。

徐侨　喻叔厚总干寄诗甚富
    从君把酒炉峰下，去踏黄尘三见秋。
    别后便教诗社冷，梦中尤忆草堂幽。
    忽承珠玉联佳什，賸喜亭池添胜游。
    最想版舆频御处，山花庭草总忘忧。

徐侨　约喻叔厚总干会於香山
    乡居唯我与君闲，相见俱缘一出悭。
    此去君家无十里，杖藜明日会香山。

徐侨　云入窗牖
    白云入户牖，幽趣颇相关。
    俗远人无累，心夷物自闲。

徐侨　云山歌
    云山窈兮风微，山径缭兮云依。
    兰馨兮晨晞，松樛兮夕晖。
    有禽消摇其间兮不去，飞俛啄兮蔌薇。
    昂吟兮绿筠枝，春与鼯腾兮秋莺与啼。
    希鸾鹄兮志亦几，绝樊弋兮随所栖。
    空碧临临兮山四围，泉咽咽兮流以时。
    宁易地兮颍若箕，与世相忘兮幽人期。
    山虽高兮步坦夷，云虽深兮光陆离。
    胸洞洞兮陶然以怡，祗天命兮安厥宜。

徐侨　张家渡买鱼
    北堂老人性嗜鱼，有鱼一饭空无余。
    行水登舟喜动色，几月乃得三四食。
    溪涸舟胶挽不去，舍舟行行溪上路。
    路入茅舍惟一翁，网挂壁头儿负舂。
    问之有底不出渔，水动鱼藏溪作风。
    强之不能许觞醪，翁为挂网儿持篙。
    挟艇过临丛藻岸，踏竹下网屡成漫。
    忽然得鲤仅如掌，翁笑官有福可仗。
    我舟犹在极目涯，乃坐其艇与之往。
    烹鱼一开慈颜髈，胶舟旋亦辞涸滩。
    两日舟移无十里，吁嗟有此行路难。
    渔翁饮酒得钱去，一叶如飞烟火暮。

徐侨　赵昌父诗来举似慈湖话头次韵答之
    身在五云云自闲，相娱石友与苍官。
    山林老去方知味，加我五年当挂冠。

徐侨　重阳后二日
    我来不及赴重阳，孤负清幽独自芳。
    夹径也能随意白，出墙无柰着情黄。
    亟邀旧友将余玩，细酌新醪对汝尝。
    悬知靖节无人见，却见南山此意长。

徐侨　舟溪吟
    舟溪群山俱有情，禺昂环列如逢迎。
    东出双秀高冲天，推先两峰当我前。
    二水南来炯相顾，合流于西疑欲住。
    成此溪山一段情，中有一园十亩平。
    著我翛然数间屋，绕屋但栽竹与菊。
    扶杖行舒景物娱，开卷坐对圣贤读。
    嗟余藐焉天地间，居然分得此清闲。
    毋馁浩然有以老，也应不负尔溪山。

徐侨　竹布道服
    智创轻我节，工闲妙出机。
    疏风宁事扇，被体若无衣。
    颇与山翁称，何嫌俗子讥。
    此君元我契，相与不相违。

徐侨　竹间纳凉
    拙哉百事不如人，天畀清闲适我真。
    好是山深林密处，且还康济比天民。

徐侨　竹门
    竹门何为设，护此自在身。
    而有不知者，谓隔一切人。
    门有闭有开，人有疏与亲。
    闭以谢俗客，开以纳嘉宾。
    或方计财利，我方甘窭贫。
    或方图宦达，我方埋隐沦。
    岂惟乖趋尚，诚亦困纠纷。
    若夫道义交，开益所愿闻。
    清幽能共适，淡薄能相因。
    与夫学问徒，讲说敢辞勤。
    义理滋我悦，诗书陶我真。
    俱不役肴酌，且无昏精神。
    然当时省己，勿或浪尤人。
    古人重晚节，气衰当志新。
    古人贵老成，齿颓资德尊。
    初心苟无负，斯不愧斯门。

徐清叟　癸丑十月二日上天竺寺祈晴
    金泥滑滑溅雕鞍，虔走珍祠谒宰官。
    积雨水添湖面阔，久阴云护岭头寒。
    妨收是处田家苦，开霁何时后土乾。
    现出日光须佛力，少令忧国雨心宽。

徐清叟　害贾平章
    扑面京画尘影华，杜鹃声底客思家。
    久陪宰相堂中食，五拜夫人庙里花。
    和气薰蒸由地主，孤根容易发天葩。
    双壶走迸悭琼报，聊宁头纲六饼茶。

徐清叟　和高庙净明院梅岩御制韵二首
    千年奎画照苍霞，酬唱官梅竹外斜。
    恭想皇灵天阙上，归疆犹惜洛阳花。

徐清叟　和高庙净明院梅岩御制韵二首
    偶因祀事访丹霞，寺古山深石径斜。
    冲冻细寻梅信息，枝头喜见状元花。

徐清叟　题会江驿
    高阁盈千尽，征人借一棲。
    水连天上下，山会浙东西。
    炊甑荣枯幻，浮云出处齐。
    感时心欲醉，风雨更凄迷。

徐清叟　赠常庵江羽士
    九曲溪头活计，三生石上精魂，
    沓沓间云何处，空山明月啼猿。

徐清叟　赠建宁妓唐玉
    上国新行巧样花，一枝聊插鬓云斜。
    娇羞未肯从郎意，故把芳容半面遮。

徐秋云　题明皇
    太平风月属三郎，羯鼓声高思转长。
    天子锦缠娱虢国，贵妃音律教宁王。
    人归巫峡山容在，花落温泉水更香。
    谁信蓬莱青鸟使，回来无语怨渔阳。

徐铨孙　泛沅湘阯九疑寄题江华杜□杳重建寒亭
    山水因人胜，穷搜喜得君。
    石根瞿令字，亭背次山文。
    湍激堪临渴，松阴可避曛。
    相望余一舍，猛□杖□云。

徐荣叟　茶
    官焙春绿入贡时，担头猎猎小黄旗。
    甘香不数尝阳羡，密侍天颜喜可知。

徐荣叟　牡丹
    姚魏从来洛下夸，千金不惜买繁华。
    今年底事花能贱，缘是宫不去赏花。

徐荣叟　琼花
    琼甤走宝瓶花，愧疚乏诗情用拜嘉。
    一种清香来月殿，十分雅态出仙家。
    细看后土春冰薄，未觉刘郎日影斜。
    拟跨胎禽法几隔，珠帘十里自繁华。

徐荣叟　题月山新居
    宠任辞枢极，新居卜月山。
    人从生处乐，天与老来闲。
    翠拥千峰秀，罗萦一水湾。
    佳哉得真乐，恨不早知还。

徐荣叟　赠常庵江羽士
    曾跨金牛入帝乡，归装金薤富琳琅。
    唤回客枕邯郸梦，间草岩花亦自香。

徐容斋　赠梅山顾先生
    钱塘诗老顾梅山，乡校孤吟乐一箪。
    修翼分某栖宿下，短章功到寂寥间。
    呕心长吉奚奴锦，染指昌黎白玉丹。
    好句真能换凡骨，觉君春色上苍颜。

徐融　和陈襄岩老堂
    大老富诗书，不烦耕与渔。
    岩同傅说筑，人学仲尼居。
    静性观三极，穷神味六虚。
    欲知休复意，仁义是蘧庐。

徐融　句
    淮船分蚁点，江市聚蝇声。

徐锐　妙相寺方丈
    脚力无穷为好山，直须勾引到禅关。
    柳堤雪后摇金缕，竹径风前弄翠环。
    宦业始知红叶落，清游终羡白云闲。
    此来不见文殊面，多谢岩花慰我颜。

徐瑞　壁侍者来访作此赠之
    俗论行地不足闻，相从松下慰离群。
    喜师一吸西江水，许我平分华秋云。
    更向锋前来妙倍，莫于纸上泥陈文。
    纯阳石薜黄龙去，肥瘦何曾彼此分。

徐瑞　除夜器仲孙概
    阶庭皆秀发，念汝独孰庞。
    处事怯藏勇，临机智若憨。
    痛渠二竖恶，何日片心降。
    砚度凝尘满，依然在北窗。

徐瑞　除夜器仲孙概
    我老那堪哭，吞声泪一襟。
    应门差慰眼，伏枕独伤心。
    白壁归黄壤，孤坟寄古林。
    凄凉重泣痛，临绝有遗音。

徐瑞　春日感与有怀芳洲
    老去空惊岁月遒，桑榆虽晚尚堪疏。
    发霜任自桃花笑，客间虽凭燕语留。
    胜地有缘频入梦，清吟无与独登楼。
    故人家住沧洲上，岁夜相思欲泛舟。

徐瑞　次刘东仲见寄咏
    丰姿明玉树，清伦泻秋泉。
    雾豹文何泽，风莺息自仙。
    超然由静悟，妙处可言傅。
    倘遂卜类顾，游从不计年。

徐瑞　次韵陈心田郊居即事二首
    想见从来种种迂，读书采药灌园疏。
    看山不厌风期别，与世相忘机事疏。
    正自未妨悄徉饮，足知不作子公书。
    诗名莫落江湖去，怕有人来书子庐。

徐瑞　次韵陈心田郊居即事二首
