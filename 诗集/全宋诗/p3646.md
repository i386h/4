<!-- { "loadSidebar": true } -->
    年来似有丧心疾，荐共引鲧辜苍生。
    天诛未加公论沸，日夕惟待鼎镬烹。
    何哉异梦出非想，忽遇仙老谈真情。
    谓予夙是文昌相，漏泄轻举遭弹抨。
    帝令谪堕饱忧患，且使两足蹒跚行。
    追思善步不可得，忽升妙术矧敢轻。
    当时廷议祗如此，汝悔当复惟相迎。
    稽首老仙谢慈悯，臣罪当死天子明。
    久之寂灭一大乐，斲棺待尽无他营。
    老仙笑许汝可教，引领直上朝玉京。
    通明大明二宫殿，林木蓊萃阶瑶琼。
    芙蓉烂漫锦欲似，帝皇锡以主殿名。
    赋诗奏谢九拜起，玉音嘉奖傍观荣。
    痴人说梦聊一快，我独知命不少惊。
    只恐才非曼卿敌，相见惭汗应如倾。
    从今闭目需帝召，玉楼续记时当成。
    儿孙自有儿不福，与农报国须勤耕。

叶李　口占
    如今便一似麻糊，也是人间大丈夫。
    笔裹无时那解有，命有有处未应无。
    百千万世传名节，二十三年非故居。
    寄语长安朱紫客，尽心好上帝王书。

叶林　呈住山介石
    造物有青眼，名山无赧容。
    声名动猿鹤，道法伏菟龙。
    望气从关尹，瞻云自华封。
    悬知仙隐地，可以不迎逢。

叶林　登石室二首
    远游贞白二仙家，今日追寻路不赊。
    七十二丛秋色里，有人曾约去看花。

叶林　登石室二首
    石径春深叠古苔，洞天无钥为谁开。
    白云本是无心物，风趁松花作雨来。

叶林　赋洞霄宫隐居十年后
    琼馆高居势复完，烟重翠叠几峰峦。
    山从舞凤由来远，洞隔投龙欲去难。
    处处有泉那用汲，岩岩维石宛如磐。
    品题今古知多少，閒把唐僧五字看。

叶林　石室洞
    低垂石室洞，杖屦易跻攀。
    有路穿云窟，无门对月关。
    谁骑仙鹿去，我笑国蜗踚。
    若使今犹昨，清宵闻佩环。

叶林　至道宫
    犹存巨镬记熙丰，翠蔼春深古路通。
    千百舂锄一株树，野田飞下雪花风。

叶隆礼　烟雨楼
    傍家亭馆占湖东，寂寞为邻祗陆公。
    竹树一堤如有碍，乾坤万象自无穷。
    棹歌远入秋波绿，塔影中分晚照红。
    尊酒待游烟雨景，画图著我笠蓑翁。

叶簵　题光华亭
    画栋朱帘势翼然，鼎新气象冠山川。
    鹅黄杨柳浮春晚，鸭绿烟波送客船。
    轮奂不妨农事日，风光好近麦秋天。
    佐君治简有余暇，杯酒人教尽日传。

叶梦得　鹅湖山
    鹅王牧群鹅，浊世肯下游。
    积水近天阙，有时戏沉浮。
    老禅天人师，领略倾九州。
    初开选佛场，坐断诸峰头。
    当时江东西，海纳吞众流。
    岁晚徙山麓，华堂跨龙楼。
    至今韦公碑，照耀苍崖幽。
    陈迹记往昔，登临纵冥搜。
    重来岁月疾，俯仰五十秋。
    抚事一太息，何从问马牛。
    惟余拱把木，百尺环道周。
    成坏各有时，干戈今少休。
    空怀三宿恋，为汝半日留。
    钟声远送客，雾雨昏林丘。

叶梦得　石井
    神龙傲幽蛰，睡美得所安。
    宇宙岂不广，敛收寄深蟠。
    不知九地藏，何似海滨宽。
    谩作无镀窦，言依小巑屼。
    微流出绀地，碧玉储清寒。
    乱木共苍翠，佛宫荫檀栾。
    宁怀帝者家，示暇排云端。
    油云有时去，雾雨森蒙漫。
    聊从老农戏，旱魃不可干。
    客行度嵌岩，尘土疲跨鞍。
    原借壁间瓢，一饮凉肺肝。

叶梦得　赠胡季昭
    澹庵久死瘴江滨，依旧归来侍禁宸。
    浩叹宗孙长去国，从知志士不谋身。
    皇天若假令多算，圣代终无弃□□。
    我时阅报痛生哀，洒泪南詹吊象台。
    今日方知公有子，皇天佑善世生才。

叶梦鼎　隔竹
    隔竹斜阳唤小舟，寥寥天柱访仙游。
    风声树杪疑笙鹤，云气峰头见翠虬。
    凡骨面岩那可蜕，尘容镜水只包羞。
    几时肝胆无羁靮，卧看中天素月流。

叶梦鼎　建府戊午鹿鸣宴
    黄堂燕衎盛衣冠，人道魁星照建安。
    多士权衡推月旦，一番桃李属春官。
    升歌鸣鹿陪樽俎，好与溟鹏插羽翰。
    发策致身须正学，功名久远要人看。

叶梦鼎　句
    芦笋满洲银鱠美，琼花滴露玉醅醇。

叶梦鼎　梅林八景总咏
    黄墩巨海通昌国，花园大路连西域。
    九顷农歌乐丰年，赤山牧唱喧朝夕。
    罗溪流水出通潮，仕岆高山古贤迹，
    方寺钟声育善音，桃源击鼓评民籍。

叶梦鼎　武夷鼓楼岩
    鼓楼岩下鼓楼开，举世邯郸梦未回。
    安得老兽教唤起，万人醒眼上山来。

叶梦鼎　武夷九曲
    兴穷九折更悠然，棹转船头障去川。
    留取洞中无尽意，桃花水暖鳜鱼天。

叶梦鼎　瀛洲亭
    汝城高处着危阑，人在苍寒缥缈间。
    下瞰无边春境界，西来第一处江山。
    酒拈重碧酣诗思，柳曳轻黄入笑颜。
    阁老可能专此胜，蛾眉花底又催班。

叶明　和陈子华武夷筑精舍
    衮衮诸公台省居，可怜无地著吾庐。
    前因本是四禅派，今日相追九老图。
    忧顾全闽曾倚重，诛锄遗孽岂容逋。
    兔葵燕麦玄都满，休忆桃霞映绿湖。

叶明　题冯唐庙
    千百年来汉老郎，晓来灯火晚来香。
    庭前不用寻碑记，已载班书数十行。

叶南仲　七星岩
    斗峰遥认旧嵩台，为劝耕农特地来。
    短李高名光翠壁，伪刘真迹没苍苔。
    洞天日永风埃静，岩窦云收霁色开。
    好景最宜供宴赏，操觚欲赋愧非才。

叶岂潜　蝉
    柳边晓立看虫蜕，化作风餐露宿身。
    林静昼长吟不绝，骚骚清苦似诗人。

叶岂潜　鳜鱼
    渔翁今度笭箵富，正是桃花水腻时。
    网得文鳞如墨锦，贯来杨柳是金丝。

叶岂潜　苔钱
    青钱点点浮鹅眼，绿毯鳞鳞织翠毛。
    聚散因风翻覆手，池塘犹喜没惊涛。

叶清臣　大慈寺
    佛陇光沉茂草平，树林犹作诵经声。
    一心三观休分别，秋静山高海月明。

叶清臣　得请宣城府
    理剧憀心计，承颜念远游。
    时情自轻外，天幸复临州。
    霜馆残梨晓，风淮水桂秋。
    官勤诗意减，先愧谢公楼。

叶清臣　东池诗
    园林日将暮，缅怀池上酌。
    轻烟隐孤屿，绿水摇虚阁。
    人闲山鸟静，风馀岸花落。
    稚子晚眜归，扁舟自飘泊。

叶清臣　国清寺
    绀宇初成国已清，千灵慈护属仁明。
    山僧了得真空观，好续炉薰傲太平。

叶清臣　累日前伏蒙袖书临访并小文编及明堂图披玩寻绎弥增景服偶书二百四
    进士不读书，明经不根义。
    诟病君子儒，于今作文弊。
    礼部右词赋，诸生窃科第。
    从道不违人，追趋斯近利。
    李生何为者，力学务逊志。
    羞耻事章句，深湛刺经艺。
    常惟天子贵，无大明堂位。
    邈焉三代风，尠矣百世继。
    去圣日逾远，攻端非其致。
    公玉既妄图，戴德亦缪记。
    汉唐盛容典，规画不足示。
    其间区区者，何暇盛德事。
    确论无甚高，阔讲寖而坠。
    披文会今古，援笔考同异。
    面势本周官，织悉探吕氏。
    俛拾林甫长，仰擿康成眛。
    昭发老生蒙，冥符作者意。
    圣期接千统，缛礼恢万祀。
    无文既已秩，同节此云备。
    宁当总章法，未攇云台议。
    废兴有时合，聪明自民视。
    成厦繄众材，至理岂一士。
    南阙朝奏书，中朝夕鸣佩。
    行矣无自遗，日中今可熭。

叶清臣　送梵才大师归天台
    江水望不极，杨花江面飞。
    春风自无定，远客又言归。
    景胜诗逾老，心冥语亦稀。
    从来林下意，为谢北山薇。

叶清臣　送馀姚知县陈最寺丞
    旧见恩初渥，新游刃久虚。
    官曹鹊树下，民版象耕馀。
    山迥人逢麂，江清客厌鱼。
    送君多怅望，云外是亲居。

叶清臣　题石桥
    觉雄示入灭，尊者俱授记。
    现彼声闻身，护此浊恶地。
    他方自感通，此地真灵秘。
    一路指桥西，谁明导师意。

叶清臣　题溪口广慈寺
    云中江树冷萧萧，溪上僧归倚画桡。
    谁为秋风乘兴去，松窗先听富阳潮。

叶清臣　先照寺
    一径凉飚响万松，青霞紫雾秘灵峰。
    寒生列洞前溪雨，声到诸天午夜钟。
    仙顶月高犹驾鹤，阴潭云起旧降龙。
    出尘境界无多地，已上金庭第七重。

叶清臣　游摄山栖霞寺
    仙峰多灵草，近在东北维。
    僧绍昔捨宅，总持尝作碑。
    高风一缅邈，废宇亦陵迟。
    清泉潄白石，霏雾蒙紫芝。
    松萝日萧寂，猿鸟自追随。
    游人尠或诣，隐者谁与期。
    支郎笃清尚，千里孤云飞。
    览古玩青简，寻幽穷翠微。
    顾予荷戟守，出宿简书违。
    凭师访陈迹，賸作摄山诗。

叶群　南雁西洞
    石门深窅锁丹霞，倚马西风日欲斜。
    幽境已无尘俗气，白云尚有翠微家。
    林间摘句书红叶，涧底烹泉带落花。
    向晚且从西洞息，碧山明月正堪赊。

叶三锡　盛氏衔翠轩
    平生丘壑心，漫浪不羁束。
    青山亦解意，四时共追逐。
    朝翠空蒙时，北窗梦清熟。
    昼寂庭户凉，坐课黄卷读。
    此心与山违，对面若掩目。
    孱颜俨如故，心境两不触。
    宴坐收万象，剖璞出苍玉。
