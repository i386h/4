<!-- { "loadSidebar": true } -->
    向来持节犯贼区，贼降不用丈二殳。
    浮云散尽明月孤，世间公论何时无。
    煌煌丹诏来天衢，阴风策策随兵符。
    大旗十丈车前驱，弓刀武骑前后趋。
    我占福星岁在吴，孱虏数尽当磔诛。
    笼烽平安羽檄痚，玉帐亦可吟抚须。
    奏功入觐乘锋车，峨冠儤直承明庐。
    公家事业青史书，公家祖相兄鸿枢。

释善珍　送客宿九日山
    石灶断苔纹，摩挲吊隐君。
    风吹游子袂，月照古人坟。
    旧事残碑在，荒祠流水分。
    永怀山忽冥，红叶坠秋云。

释善珍　送林节推二首
    魁宿来临幕，不同常郡僚。
    名高饶荐剡，官满合归朝。
    彩旆倾城送，清声载路谣。
    丽谯虽未绩，亦自出云霄。

释善珍　送林节推二首
    幕皆资画诺，人最说君贤。
    判好堪呈佛，心清亦近禅。
    著书僧有传，执法吏无权。
    风雨东门路，分携忽黯然。

释善珍　送林南恩入京
    曩赋登楼望故乡，边淮十丈战尘黄。
    已闻淝水返朱序，亦说汉庭怜孝章。
    千载青编如属国，一麾白发出炎荒。
    山林朝市终殊路，只待除书慰别肠。

释善珍　送米与陈监元
    鬓毛萧飒已成翁，奇怪胸中尽扫空。
    尚要俗人传好事，岁残乞米送卢仝。

释善珍　送徐国录守英德
    君侯少举摩天翮，笔阵堂堂万人敌。
    上书自请斗大州，不独爱闲犹爱石。
    爱闲庭讼自简寂，爱石不同牛李癖。
    参军主簿公举刺，何必喜怒见颜色。
    高台盛賏锦屠苏，何如烟林土花碧。
    公余共赏有欢伯，语妙一笑欲堕帻。
    假令鳌禁未遭遇，传至鸡林能别识。
    大材小用从古然，善舞岂曾嫌地窄。
    愧无肤寸可及物，叠盖重金竟何益。
    霜寒系舟峡江侧，应念坡仙抚遗迹。
    江流可沿深可{左奭右斗}，此水至洁能纳汙。

释善珍　送颜倅之江西
    槛外江流知几霜，烦君著语吊滕王。
    琴中谁识啼乌曲，酒后任称司马狂。
    阁序尚留唐篆刻，剑光何预晋兴亡。
    此行遍览遗踪了，历有徵书出建章。

释善珍　送颜主簿之怀安
    古廨大江边，多闲少俸钱。
    凤栖仇览棘，虹贯米家船。
    心静佛三昧，时来官九迁。
    外台兼督府，幕下正须贤。

释善珍　送杨户部
    铃斋去岁念民饥，鬓雪凋痚带减围。
    史册千年循吏少，江湖万里散人归。
    儿童不信夷齐溷，党论尝攻韩范非。
    临别祝公坚晚节，受恩何敢望留衣。

释善珍　送赵礼部将漕广东
    玉节畀名流，澄清十四州。
    元公著书处，葛老炼丹洲。
    星应郎官舍，霜侵使者裘。
    东南箕敛极，宽得一分不。

释善珍　送赵礼部提举江西
    玉节来临昔治州，仪曹爽气更横秋。
    未夸判笔摇山岳，且喜仙槎近斗牛。
    童拾棠阴前竹马，纱笼寺壁旧银钩。
    南塘遗稿公新卷，他日人传作话头。

释善珍　送赵吏部
    健才事声名，抚案走百吏。
    法家冠柱文，好以杀为戏。
    要留百年思，莫令一时畏。
    近时攀辕民，未必皆民意。

释善珍　送赵吏部
    千家煮蔗浆，万里随风桅。
    谷少蔗愈多，荒岁不疗饥。
    初闻下令严，巨贾颇不怡。
    至今训农文，可配七月诗。

释善珍　送赵吏部
    薏苡不类珠，疑似多谤伤。
    恭惟大雅姿，南物不入囊。
    铃斋一片石，历劫难赞扬。
    常恐难林客，夜半惊虹光。

释善珍　送赵吏部
    抚槎泝银潢，手探支机石。
    天孙茧瓮丝，拟补衮五色。
    星斗光离离，欲见无羽翼。
    旧恩倘可报，杀身奚足惜。

释善珍　送赵司令之金陵
    自古词人例谪迁，十年无路可栈天。
    督师上正倚裴相，破贼叔应推谢玄。
    伏枥骥思沙漠外，脱韝鹰去碧霄边。
    僧雓早辱莱公赏，他日牵联得并传。

释善珍　送赵司令之金陵
    血战荆江障贼锋，无端谗嗔困英雄。
    念亲不隔关山梦，忧国常怀畎亩忠。
    早岁交游今改事，少年豪举晚收功。
    碧油谈笑多新句，倘值南云寄便鸿。

释善珍　岁晚寄愚谷
    病余顾影瘦崚嶒，阅岁无过白发增。
    天与聪明减痴福，年侵衰老惜友朋。
    寻梅废苑霜穿屦，听雁寒窗雪洒灯。
    追忆旧游如昨日，想君夜梦到西陵。

释善珍　苔径
    苔径长年断俗踪，亦无交旧可过从。
    闲忧颓堕自鉯菜，老尚怪奇惟种松。
    履破背时翻著袜，诗狂见月乱撞钟。
    千年陶谢今谁似，恐有山林不易逢。

释善珍　太白
    脱韞殿上醉阳狂，触拨春风睡海棠。
    放逐一身穷不恨，三郎入蜀更郎当。

释善珍　题东坡儋耳书西江月
    儋州秃鬓翁，老气凌汗漫。
    金銮岭海等游戏，尽倒银河洗忧患。
    山村荷瓢感慨欹，买酒独赏春梦婆。
    酒酣忽转商声急，龙君悲咤波臣泣，
    锦瑟无端弦五十。

释善珍　题东坡墨迹
    党籍英贤尽，长淮南北分。
    忠奸论方定，金璧购遗文。

释善珍　题范石湖淳熙中出守帖
    淳熙天子课农桑，黄合鸿儒绾郡章。
    文物升平今已远，断篇流落入僧房。

释善珍　题狗葬刘家寺
    废殿何年寺，门开不见僧。
    犬眠莎砌日，鸦啄菜池冰。
    湿藓侵碑字，空巢缀壁层。
    谁家古祠在，无主夜烧灯。

释善珍　题画梅
    羌笛谁将花外吹，十年心事暗香知。
    夜寒瘦影侵衣袖，月满阑干独倚时。

释善珍　题金山寺
    寺不干兴废，江流曾策勋。
    门栖征虏舰，僧诵设冥文。
    薄霭遮西日，归雕带北云。
    江心数峰小，传是晋人坟。

释善珍　题侃古樵诗卷
    死别日益远，年衰梦亦无。
    忽开旧诗卷，泪洒白髭鬓。

释善珍　题莲社图
    远师东林白莲社，世上丹青好传写。
    爱陶醉汉招不来，送陆道士大笑回。
    千年此意画得麽，俗工凡笔何尘埃。
    涪州逐客无聊赖，买酒过溪讥破戒。
    诗人口业不自持，袖手默坐君应知，
    生天成佛佛是谁。

释善珍　题六画
    渊明寄奴开国热龙骧，
    转眼更齐又换梁。惟有先生赋归去，
    至今犹是晋文章。

释善珍　题三教三隐三仙三贤画轴
    瞿昙李耳东家丘，不生虞夏生衰周。
    世乱杀夺无时休，佛现身作大慈舟。
    老务静治销戈矛，孔以笔诛著春秋。
    学佛亦有绝世流，学老曾见飞升不。
    晨后三人师孔氏，气节虽同穷达异。
    渊明不仕义熙岁，倾家酿秫供一醉。
    翰林谪仙与苏二，卒以蛾眉招众忌。
    脱靴偶忤高力士，触拨玉环良细事。
    谁知绍述丞相嗔，铜驼陌上荒荆榛。
    僧伽拥扶度鲸海，虑酋过坟禁樵採，
    使我掩卷增感慨。

释善珍　题四画
    桃花竹石鹤朝游,心忆平泉身海涯。
    化鹤归来人不识,春风开尽碧桃花。

释善珍　题雅上人手抄唐诗后
    天孙锦段冰蚕茧，太古盘铭苍颉文。
    三百年来消息绝，无人为酬杜陵坟。

释善珍　题逸少真迹
    淳化东都群玉府，光蟠虹霓气龙虎。
    墨池笔冢千岁精，鸾骞凤翥来帝庭。
    帝好文似虬须主，盗夺鬼偷离复聚。
    珠宫玉函雷电护，犀辟尘埃芸辟蠹。
    崇宁别置书学员，司空无畏博士颠。
    钩党牵连颖与玄，毡包驼载迁幽燕。
    司卿巨卿怒裂眦，手揽脱身兵火里。
    江南不得练儿评，流落无人识真伪。

释善珍　题紫极宫晋桧
    才君坛西晋朝柏，拜坛道士头发白。
    卖丹得钱还酒客，肉重欲飞鹤无力。

释善珍　投赠张斗野
    雪曲从来难赏音，无机古路绿苔深。
    骥寒远放雁为伴，鹤晚未归鸦满林。
    紫领宽袍笼袖醉，乌纱侧帽掉头吟。
    公侯多少身名灭，李杜光芒尚至今。

释善珍　投赠张斗野
    曩岁怀忠扣帝阍，东游未久赦虞翻。
    流芳千载凛生气，拜赐九河湔泪痕。
    钓艇带烟飞鹭渚，辔驴冲雪早梅村。
    虽云冷淡穷生活，刺绣终胜倚市门。

释善珍　挽刘常簿赣州
    远游少负长卿才，晚亦乘车衣锦回。
    正喜瘴溪鳄移去，又惊辽海鹤归来。
    秘书入杜花簪帽，宾客分司酒满杯。
    莫怪一麾不辞远，吟诗要上郁孤台。

释善珍　吴歌
    吴儿鸣艣吴波里，作劳耳热歌声起。
    初犹哇咬杂吁嘻，后方激讦如怨詈。
    芳洲日夕西风来，含情宛转声更哀。
    君不见杜老行吟曲江曲，楚臣羁思蘼芜绿。
    世知忠义铸伟辞，不知正是阮籍唐衢哭。
    吴时明月梧宫秋，月光曾照吴王愁。
    国人悲怜子胥死，写出高台草荒麋鹿游。
    词亡千古留遗调，南楫北帆昏复晓。
    尽知往事只苍烟，渺渺漫漫飞白鸟。

释善珍　小雪
    云暗初成霰点微，旋闻蔌蔌洒窗扉。
    最愁南北犬惊吠，兼恐北风鸿退飞。
    梦锦尚堪裁好句，鬓丝那可织寒衣。
    拥炉睡思难撑拄，起唤梅花为解围。

释善珍　小筑
    小筑林间憩倦游，莫年幽事胜西州。
    松阴猿啸闲行药，日夕鸦归独倚楼。
    山色齐奴开步障，叶声楚客赋悲秋。
    一生不晓樊川意，刚把诗方万户侯。

释善珍　晓登甘露寺楼
    秦吴相接处，远客独来游。
    秋尽斗移柄，曙分河隐流。
    马嘶残月垒，雁入向阳州。
    北望长江在，悠悠波浪愁。

释善珍　新岁
