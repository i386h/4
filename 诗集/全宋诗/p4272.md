<!-- { "loadSidebar": true } -->
    作诗招醉友，方外一相寻。

郑獬　张李二君获荐喜而成篇兼简岑令蒋掾
    榜帖初传见姓名，喜来把读绕栏行。
    长风又送二龙去，明月已看双桂生。
    群玉聚来俱是宝，真金炼出始为精。
    虽知自是文章得，须待秦台宝鉴明。

郑獬　张寺丞见讶久不致书兼惠佳篇辄用奉答
    数日看花生怕迟，杭州更有乱花围。
    为贪携酒寻春去，不及修书趁雁归。
    且击壮怀期篆鼎，莫缘华发便沾衣。
    谁知寂寞寒山外，万里苍鹰正苦饥。

郑獬　獐猿
    翠树不从青嶂出，蟠根却向屏中生。
    黄獐引脰探绿叶，老猿护雏枝上惊。
    獝然相顾见异态，谁言野物能忘情。
    我来赏激绕屏下，亦疑此身林中行。
    自古画工无画者，今得绝笔方传名。
    吾庐昔在郧溪上，满溪桃花春水明。

郑獬　招同僚赏双头荷花
    为爱荷花并蒂开，便将荷叶作金杯。
    桃根桃叶俱殊色，且看相携渡水来。

郑獬　招余补之
    赤泥圆印木兰酒，欲饮无人共把杯。
    只隔春江一潮信，可有閒访故人来。

郑獬　正夫草卷已就余例亦奏牍今得绝笔
    琳琅之宝出荆山，合作珪璋与佩环。
    楚泽白茅最微陋，何缘亦在贡书间。

郑獬　正夫饮遐举家留佳什仆酷爱其金斗玉泉之句辄次高韵
    相逢渐向白头年，世路谙来尽付天。
    六印虽多终是客，一壶才倒即为仙。
    穿天入月捉诗句，搥鼓插旗飞酒船。
    长愿醉眠浑不醒，虚名安用俗儿传。

郑獬　直宿省中
    娟娟海棠花，小蕊春来瘦。
    斑斑青竹枝，疏叶未生就。
    碧砌画栏干，雨断黄昏后。
    厌酒未能眠，时拾残花嗅。

郑獬　致政李祠部
    画省仙翁绿鬓斑，林间高挂两朱辬。
    更无归计买泉石，欲以清名遗子孙。
    閒作好诗消白日，都将生事付清尊。
    嗟予忧病为疏阔，不得携筇奉笑言。

郑獬　致政李祠部
    尊酒还成世外名，二千石印一毫轻。
    骥虽老去壮心伏，鹤自病来仙骨清。
    林下已能忘岁月，人间何必仕公卿。
    淮扬尘土无佳赏，每见山翁眼乍明。

郑獬　滞客
    五月不雨至六月，河流一尺清泥浑。
    舟人系鼓挽舟去，牛头刺地挽不行。
    我舟系岸已七日，疑与绿树同生根。
    忽惊黑云涌西北，风号万窍秋涛奔。
    截断两脚不到地，半夜霹雳空杀人。
    须臾云破见星斗，老农叹息如衔冤。
    高田已槁下田瘦，我为滞客何足言。

郑獬　稚卿约郭外之游
    举世尚刻饰，趋时独放达。
    醉眼挂飞云，孤心贮明月。
    大匠坐高堂，群材就剞劂。
    榝楠即赤霄，容此蟠根屈。
    平明万马趋，玉锁开双阙。
    晴云暖不收，飞绕龙旗阔。
    尧眼八采眉，下烛天光发。
    鸾鹄出阊门，稳路平沙滑。
    帘额见春辉，竹阴摇省闼。
    万事搅乾坤，纷纷卷巾发。
    安得黄金篦，静把尘相刮。
    屈指待春游，烟沸喉咽渴。
    拥树雪花消，中庭润於泼。
    腊酒寒未压，玉醅犹可拨。
    东风自爱花，已入香梢活。
    醉友好相寻，烟郊绿如抹。
    无为世网牵，直把名缰脱。
    白浪漂山来，意在秋毫末。
    险径虽可通，骅骝中一跋。
    两耳厌俗论，乍喜春泉聒。
    跃马携金樽，风雨不可夺。

郑獬　稚子
    稚子谁怜衰病馀，戏残闹草绕庭除。
    朝来竟学黄家画，画破新传几本书。

郑獬　槜李亭
    閒抱琴书檇李游，仙坛古屋一筇留。
    驿桥通市人沽酒，湖水依城客放舟。
    葵扇桃笙聊却暑，苹花枫叶已知秋。
    坡翁仙去诗声在，寂寞林塘卧白鸥。

郑獬　重到城东有感三首
    曾访花翁醉玉壶，重来花下尽平芜。
    东风绕袖应相识，记得当年旧酒徒。

郑獬　重到城东有感三首
    好春初满杏园花，十里曾携载酒车。
    今日黄云衰草地，不堪更送贾长沙。

郑獬　重到城东有感三首
    仙桃移在玉栏初，红抹胭脂嫩点酥。
    闻道飘零落人世，清香得似旧时无。

郑獬　重九后见新菊
    年年时节菊初开，满插花枝倒酒杯。
    今日秋风欺病客，惟将白发上头来。

郑獬　舟泊
    鸣橹解双缆，寒蒸江气昏。
    春云兼雨重，晚水带潮浑。
    小市鱼虾集，空亭燕雀喧。
    一尊得浓睡，行计不须论。

郑獬　舟次芜湖却寄维扬刁学士
    柳叶初黄未解飞，东风还与赏心违。
    纵逢春处花期少，自过江来酒病稀。
    平子解酬青玉案，秋娘能唱缕金衣。
    扬州二十四桥月，长忆醉乘明月归。

郑獬　舟行次南都遇雨
    雨声飘断忽南去，云势旋生从北流。
    料得凉风消息近，萧萧只在柳梢头。

郑獬　舟行次南都遇雨
    老火烧空未拟收，忽惊快雨破新秋。
    晚云浓淡落日下，已似楚江南岸头。

郑獬　舟中睡起
    铜盘绿水浸红蕖，风卷纱幮睡足初。
    金殿故人如借问，为言病酒懒修书。

郑獬　骤寒
    四拥苍云拂浪惊，北风飞下海涛声。
    水摇冰骨冻未得，雨作雪花开不成。
    玉匣宝力锋欲折，铁衣战骑力还生。
    杏梢柳叶无聊赖，为祝鸣鸠探晚晴。

郑獬　竹
    经时不到紫云溪，新笋烂斑青玉枝。
    生怪南山恶风雨，夜来长得碧龙儿。

郑獬　竹
    冰骨清疏绿玉君，连环高节粉花纹。
    截来好作仙翁帚，独倚扶桑扫白云。

郑獬　竹
    鸾节朝元昨日归，玲珑玉佩解云衣。
    几多碧玉凤凰尾，闹向秋烟不肯飞。

郑獬　庄鹍辞海
    归路渐惊红叶老，旧山已落白云深。
    庄鹍聊欲辞沧海，越鸟终须忆故林。

郑獬　紫花砚
    耕得紫玻璃，凿成天马蹄。
    润应通月窟，洗合就云溪。

郑獬　自嘲
    乐府休翻白苎歌，樽前已怯卷红螺。
    壮心虽欲未伏老，争奈秋来白发何。

郑獬　自灵隐回谒孤山勤上人
    猎猎长松十里风，归时路与北山通。
    陶潜今日无馀事，更过虎溪寻远公。

郑獬　自天竺遇雨却回灵隐
    月桂峰前快雨飞，林间避雨亦沾衣。
    才晴便出西山路，却共断云相趁归。

郑獬　自贻
    乌巾筇杖白云夫，寄谢黄公旧酒垆。
    懒性惟看高士传，归心空展旧山图。
    病来瘦骨支离在，老去欢情积渐无。
    啼鸟落花应怪问，绿尘何事满金壶。

郑獬　阻风游铜陵护法寺
    白浪浮江打白沙，江头绿竹对僧家。
    春风也似玉京好，一树残红山杏花。

郑性之　落梅
    夜来几阵隔窗风，便恐明朝已扫空。
    点在青苔真可惜，不如吹入酒杯中。

郑性之　梅花
    先生多在山中宿，为爱横斜影上窗。
    茁发僧从深涧徙，趙肩奴过别峰扛。
    和羹宰相调金鼎，止渴将军拥碧幢。
    空谷不知如许艳，沽来村酒且开缸。

郑性之　南枝开北枝未开
    山北云衣裹萼红，山南莫恨雪乘风。
    眼前开谢人心别，醉裹吟哦我辈同。
    春意收香归鼎实，月梢留影印阶空。
    诸君行试调羹手，来岁花边独钓翁。

郑许　池州
    嶂没千重雾，江涵万里天。
    湘潭送波浪，吴楚会风烟。

郑炎　赠张俞秀才游金华山
    凌晨别我将何适，鹤态飘然振霜翮。
    指点金华欲去游，骑驴直造烟霞宅。
    一片岚光凝不飞，数里松阴翠如滴。
    背腊山寒雪未消，迎春地暖花争拆。
    水潺潺兮风索索，帘卷虚堂正岑寂。
    高歌应有鬼神听，状物潜驱鸿化力。
    繄我浮生系郡符，安得乘闲访灵迹。
    吟成一首送君诗，倩僧勒上岩边石。

郑寅　夹漷草堂
    地隔一区石，山高两漷深。
    弓旌已陈迹，泉石高余音。
    若不登兹境，何由见古心。
    遗编湮没久，思与共追寻。

郑应开　游鼓山
    两峰峻上半天开，一水争奔急雪来。
    眺远直疑沧海近，洞灵曲坳涌泉回。
    慨思南北江山异，更陟嵯峨宇宙恢。
    眇眇愁余歌石鼓，漫磨枯墨洒苍苔。

郑瀛　丹崖
    丹崖之山丹气浮，葛洪老仙居上头。
    丹成一去几千载，至今猿鹤生清愁。
    丹井有泉石有拇，流芳直与天地久。
    我来问山山不知，坐费山僧一杯酒。

郑瀛　伏虎崖
    西崖有虎凭其威，凛然百兽不敢窥。
    众山厌倒势莫敌，磅礴万古谁能驱。
    乡人好利不知计，翦毛伐骨何太厉。
    安知此虎不汝欺，长作吾家一屏蔽。

郑瀛　葛井涵秋
    吾乡葛氏真好奇，凿开石井山之湄。
    寒波清冽不受暑，主人爱取沁诗脾。
    百年兴废事非昔，莓苔剥落土花碧。
    我来拂拭已忘言，落叶西风秋析析。

郑瀛　官塘竞渡
    长江百里浓于醅，天风吹作云涛堆。
    吾乡好事重佳节，龙舟两两争喧貀。
    今人不识灵均意，祗作龙舟多竞渡。
    汨罗旧事付苍烟，空有遗歌写哀些。

郑瀛　南野暮鎔
    村南野老亦多伎，两鬓鬸松状如鬼。
    嬴颠秦蹶了不闻，一心只向红炉裹。
    风鞴在手金在鎔，等閒变化天无工。
    日暮欢呼走妻子，买鱼沽酒歌春风。

郑瀛　四泽晓罾
    泽水回环六七里，中流拥出一廛市。
    桃花吹流鳜鱼肥，红蓼翻风蟹螯美。
    渔郎业渔相忌猜，欲晓未晓红上来。
    举罾交错不知倦，歡乃又入云涛堆。

郑猷　咏生子安应试新亭二诗
    一簪华发一庄书，尽日新亭适意无。
