<!-- { "loadSidebar": true } -->
    注瓶沙井远，鸣磬雪房深。
    久与松萝别，空悬王屋心。

释惠崇　赠吴黔山人
    三年不下岳，衣屦古苔侵。
    石涧探幽步，风泉得句心。
    黄猿知日暝，青树觉春深。
    又向南峰住，时时许我寻。

释惠崇　中夜起
    初月不到晓，夜色何冥冥。
    独立秋江上，风波卷寒星。

释惠高　郊行
    野田分路入谁家，绿树鸣莺坎闹蛙。
    过午歇凉人睡足，村村水满稻吹花。

释惠涣　送王山人归隐
    山人惟委命，岂恋世尘间。
    干禄不得志，移家住远山。
    醉眠溪石静，吟倚草堂间。
    到想无馀事，林僧日往还。

释惠觉　句
    澜深鱼自跃，风暖客还来。

释惠觉　题大慈坞祖塔院
    谷口两三家，平田一望赊。
    春深多遇雨，夜静独鸣蛙。
    云暗未通月，林香始辨花。
    谁惊孤枕晓，涛白捲江沙。

释惠琏　别赵莘老
    十里青山照眼，一篷疏雨催诗。
    记取江边作别，烟村梅子黄时。

释惠琏　多雨
    尽道春多雨，伤摧花易空。
    不知春态度，尤在雨阴中。

释惠琏　古意
    杏花枝头蛱蝶飞，似郎游冶忘归时。
    杏花落尽蛱蝶去，郎不归来向底嬉。

释惠琏　句
    瘦倚疏篁半出墙。

释惠琏　客愁
    向来春兴自不浅，老去客愁还复深。
    半夜蜀禽呼梦破，柳风桃雨总关心。

释惠琏　梅花
    梦断笛悲风渚，吹兰月淡烟村。
    空想暗香靓色，难招口口口魂。

释惠琏　书粢上人庵
    雨馀野禽声断续，清阴碧流绕茅屋。
    道人乞食晚未归，独向残阳淡云木。

释惠琏　野月
    野月今宵满，小庭人共瞻。
    却愁人去后，残魄独窥檐。

释惠琏　舟行寒江曲港
    扬帆出浦又入浦，转盼顺风还逆风。
    芦叶萧萧两岸合，蓼花细细一川红。
    鸥兼野鹜冲行棹，浪挟汀沙打卧篷。
    行李向来吾自决，漫将晴雨问渔翁。

释惠隆　句
    绕砌浅莎鸣织，断檐残雨挂游丝。

释惠明　手影戏
    三尺生绡作戏台，全凭十指逞诙谐。
    有时明月灯窗下，一笑还从掌握来。

释惠明　咏菖蒲
    根下尘泥一点无，性便泉石爱清孤。
    当时不惹湘江恨，叶叶如何有泪珠。

释惠日　白莲花
    神物何由测，芬陀陆地兴。
    素芳呈玉雪，梵刹笔丘陵。
    换额从偏霸，县碑自老僧。
    扎勤勤来者，期使续千灯。

释惠日　白莲花
    白羽芬葩陆地莲，可曾遥电水中天。
    肯于素鲑分新洁，不与红酣斗碧鲜。
    玉井无因斯摘实，金园有兆必开先。
    应知瑞兴优云羔，一朵胜芳万古傅。

释惠嵩　天台道中
    满川梨雪照斜曛，野水交流路不分。
    隔岸一声牛背笛，和风吹落渡头云。

释惠臻　句
    祸来患至不由人，土地伽蓝固弗灵。

释慧初　偈二首
    一趯趯翻四大海，一拳拳倒须弥山。
    佛祖位中留不住，又吹渔笛汨罗湾。

释慧初　偈二首
    九月二十五，聚头相共举。
    瞎却正法眼，拈却云门普。
    德山不会说禅，赢得村歌社舞。
    阿呵呵，逻逻哩。

释慧方　偈三首
    沔水江头叫一声，此时方得契平生。
    多年不识重相见，千圣同归一路行。

释慧方　偈三首
    临老方称住持，全无些子玄机。
    开口十字九乖，问东便乃答西。
    如斯出世，讨甚玄微。
    有时拈三放两，有时就令而施。
    虽然如是，同道方知。

释慧方　偈三首
    达磨祖师在脚底，踏不著兮提不起。
    子细当头放下看，病在当时谁手里。
    张公会看脉，李公会使药，
    两个竞头医，一时用不着。
    药不相投，错错，
    吃茶去。

释慧方　颂古三十八首
    金槌影动，宝剑光寒。
    百万之众，齐著眼看。

释慧方　颂古三十八首
    文殊弹指，罔明出定。
    今日重新，打翻旧令。

释慧方　颂古三十八首
    善财拈起一枝草，持来度与文殊老。
    杀活虽然在手中，遍界不藏光杲杲。

释慧方　颂古三十八首
    灵山用处许谁知，迦叶偷颜笑展眉。
    动便最初先漏泄，儿孙扶取上玄机。

释慧方　颂古三十八首
    不是风旛不是心，从来只为少知音。
    举头万里长空外，唯见白云流水深。

释慧方　颂古三十八首
    布毛一吹，当下知归。
    冷光遍地，独露针锥。

释慧方　颂古三十八首
    卷起堂堂露眼睛，拈来觌面更相呈。
    鼻头脱尽谁能觑，把手归来相并行。

释慧方　颂古三十八首
    日面月面，头头出现。
    捏聚放开，成团万片。

释慧方　颂古三十八首
    挂拂亲遭喝，当下舌头脱。
    把起便相呈，为君重提掇。
    要知三日聋，大地如尘末。

释慧方　颂古三十八首
    南泉提起为诸人，自是诸人眼不亲。
    付与赵州呈好手，拈来觌面便翻身。

释慧方　颂古三十八首
    闭户敲门向谁道，遂公言下便知归。
    从前活计都抛下，争奈时人会者稀。

释慧方　颂古三十八首
    一口吸西江，通身不隐藏。
    圣凡不到处，顶上放祥光。

释慧方　颂古三十八首
    药山用处少人扶，堪笑云岩与道吾。
    犹向荣枯生解会，岂知潘阆倒骑驴。

释慧方　颂古三十八首
    觌面难藏向上机，家风千古为人施。
    银山铁壁重重透，赖有丹霞院主知。

释慧方　颂古三十八首
    异类中行得自由，须知千圣亦难收。
    和光日照溪山晓，笑指乾坤那一头。

释慧方　颂古三十八首
    插锹叉手异何同，要显全机立大功。
    虽然有数通呈了，留得高传振祖风。

释慧方　颂古三十八首
    捧来前面请安名，黄蘖高高唤一声。
    剖出从前真面目，从兹佐得国风清。

释慧方　颂古三十八首
    赵州曾探水，茱萸无一滴。
    东觑西觑了，拄杖便靠壁。
    沧海深处归，何人辨端的。

释慧方　颂古三十八首
    台山路上人难进，独有赵州亲到来。
    勘破老婆回首处，从此行人眼不开。

释慧方　颂古三十八首
    狗子佛性无，宝剑出规模。
    落在将军手，横按立当途。

释慧方　颂古三十八首
    裂破须弥鼻孔，踏反大海乾坤。
    面前百千诸佛，尽是我家儿孙。

释慧方　颂古三十八首
    赵州滋味最为亲，覿面承担有几人。
    三度传来亲切处，馨香满口又全真。

释慧方　颂古三十八首
    报客传言信已通，叉手低头便鞠躬。
    对面一双青白眼，当头蹉过住山翁。

释慧方　颂古三十八首
    老作丛林是赵州，两拳提起不轻酬。
    无星秤在当人手，斤两都卢在里头。

释慧方　颂古三十八首
    睦州担板几人扶，丧者多应在半途。
    言下要教通彻去，迥然心眼雇醒甦。

释慧方　颂古三十八首
    坏与不坏，言端语端。
    舌头咬破，自觉心酸。
    大随投子，终无两般。
    万里区区，独自往还。

释慧方　颂古三十八首
    桃花端的悟灵云，添得玄沙劫外春。
    满地不知何处去，尘尘刹刹露全身。

释慧方　颂古三十八首
    曾透龙潭向上机，便将一棒力横挥。
    当头突出何人辨，只许丛林作者知。

释慧方　颂古三十八首
    生邪不道，死邪不道，
    一片清风闹浩浩。一时漏泄道吾机，
    反著襕衫倒顶帽。

释慧方　颂古三十八首
    风信不来春色老，却忆后园驴吃草。
    满天明月赠行人，野客溪边归路早。

释慧方　颂古三十八首
    树倒藤枯笑未休，个中谁解辨宗由。
    堂堂蹉路沩山老，空去空来一肚愁。

释慧方　颂古三十八首
    添得沩山笑转新，当时觌面已呈君。
    明招漏泄沩山句，无限风光付与人。

释慧方　颂古三十八首
    东岭西岩咱暗通，有谁曾见老乾峰。
    云门把手虽同步，白云飞盖月含空。

释慧方　颂古三十八首
    三种病兮二种光，法身於此露堂堂。
    时人不会个中意，犹把汉身谩度量。

释慧方　颂古三十八首
    滔滔无问说，只为太亲切。
    有谁曾共闻，山河齐漏泄。

释慧方　颂古三十八首
    云门透法身，分明语露亲。
    移步登山顶，峰高与月邻。

释慧方　颂古三十八首
    问佛还云是惠超，和根带子上枝条。
    春风浩浩难回避，发起乾坤那一苗。

释慧方　颂古三十八首
    亲得摇来始息狂，风动荷花满座香。
    自从一得真归趣，无意凉人人自凉。

释慧观　偈
    前付落叶尽，深院桂花残。
    此夜初冬节，从兹特地寒。

释慧光　偈
    不用求真，何须息见，
    倒骑牛兮入佛殿。羌笛一声天地空，
    不知谁识瞿昙面。

释慧光　颂古五首
    雨洗淡红桃萼嫩，风摇浅碧柳丝轻。
    白云影里怪石露，绿水光中古木清。

释慧光　颂古五首
    窣堵古形仪，未举已先知。
    巍然存海底，影落树头辉。

释慧光　颂古五首
    偷吃油糍，卖弄口觜。
    年老成魔，谩神吓鬼。

释慧光　颂古五首
    一吹无孔笛，一抚没弦琴。
    一曲两曲无人会，雨过夜塘秋水深。

释慧光　颂古五首
    狗子无佛性，全提摩竭令。
    才拟犯锋鋩，丧却穷性命。

释慧晖　答云居西和尚偈
    和尚不知禅，困来便打眠。
    泥牛吃水草，木马咬瓦砖。

释慧晖　和芙蓉和尚四句偈颂　解针枯骨吟
