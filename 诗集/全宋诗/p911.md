<!-- { "loadSidebar": true } -->
    蓬莱境界隔风烟，一带银河接九天。
    礼斗瑶台春草合，豢龙石钵玉沙圆。
    红云几片危楼上，古木千寻落照边。
    惆怅仙人何处去，空馀月色满山川。

何渷　留题吴氏园
    傍晚秋晖静，穿松石路微。
    山川起幽兴，杖屦款高扉。
    白首偶成趣，素怀欣未违。
    故园今草棘，飘泊几时归。

何彦国　大蓬山天宝碑
    谁向山阴谩刻镌，雨淋日炙隶文全。
    依稀记得升平事，天宝犹题十二年。

何彦国　景福寺
    山留灌木冬长茂，岩抱阴云冻不开。
    沧海未乾徐福死，更於何处觅蓬莱。

何彦国　句
    暗量无限人间事，难概不平天下心。

何扬祖　题妕岩
    石室何时霹雳开，曾听绣斧凯歌回。
    谁知二百馀年后，复有旌旗笳鼓来。

何异　安源院
    施田乐贰卿，读书吴吏部。
    石迹犹可寻，青山亦如故。
    春深笋蕨香，岁熟仓箱富。
    坐久遂忘归，更问钟山路。

何异　大华山
    地灵推宝盖，奇崛跨三州。
    帝座联枢极，星躔值斗牛。
    江南夸绝胜，仙伯揖浮邱。
    旧观依山脚，崇坛冠岭头。
    怀哉二真意，特地一时留。
    争谓神丹熟，谁知瑞气浮。
    妄传异人气，遽遣老臣收。
    云外尝交战，风前枉运筹。
    利锋皆瓦砾，勇锐失貔貅。
    敛帜惊通伏，还兵敢逗遛。
    桂司归府内，芝检动前旒。
    遗镞砮牙细，缠滩马迹稠。
    一承丹凤诏，双拥翠云裘。
    功满三千行，神参八极游。
    后先鸾与鹤，乘跨虎兼虬。
    仙乐宣新响，文枰化故楸。
    玄坛开豁敞，紫洞锁深幽。
    鸡豢余空窦，龙投按旧渊。
    斩妖留血树，化石望仙舟。
    鹅垍晴飞雪，茶凹暑挟秋。
    退心披峻岭，净手掬寒流。
    石锐予头似，山长剑脊侔。
    路危行九曲，台险过三休。
    灵药从人乞，薰炉足意谋。
    三庐腾瑞相，五岳记真游。
    雷电归驱使，云天托庇庥。
    遗踪难纪载，著句欠旁搜。
    四万八千岁，五城十二楼。
    近疑连绛阙，远想接沧洲。
    招隐仙翁意，吾簪此可投。

何异　浮石山庄
    天巧不易觑，觑巧不难着。
    狐裘或反衣，铸铁真成错。
    此亭对此石，层层水初落。
    凭高得其要，他景皆可略。
    苍波绕庐阜，白浪萦衔霍。
    鱼龙出变怪，鳞鬣纷拿攫。
    初疑海上来，根株相连络。
    又疑泗滨渡，清润可磨琢。
    水石两奇特，宾主一笑乐。
    犹想岘山亭，清名与山托。

何异　高峰山
    快登十里坛，望极千里眼。
    天近风转清，地高日难晚。
    禽声自圆熟，山色真平远。
    再来除荆棘，踏月归路稳。

何异　控巴台
    阅武弓刀劲利，留宾歌舞清妍。
    红映连樯灯火，翠浮隔岸人烟。

何异　控巴台
    台上小留归客，台前稳系扁舟。
    三宿翠微阁上，一程白帝城头。

何异　题环翠阁
    环翠阁边无点埃，尽收清致助吟才。
    溪头月落渔烟散，岸口城低野色来。
    斜槛半依秋树出，小窗知为北山开。
    沙禽古水閒相趁，悮入疏帘静却回。

何异　题李国博东园
    东园吟思玉蟾清，园客开门古意生。
    冰砚云灯深洞宇，春花秋草旧宫城。
    人藏密树寻声见，鹭下寒池照影惊。
    三十分司泉石主，马蹄尘外得闻名。

何异　一犁春雨图
    负郭先畴二顷余，饱看雨后著耕夫。
    软红尘里家山梦，却就君家阅画图。

何异　玉笥山邓仙
    有怀霁月光风度，出宰青山绿水乡。
    羽檄交驰公事了，一铺真画一炉香。

何异　章少机建少阁用陈伯强韵
    楼居草草假三间，便觉星辰手可攀。
    最喜坐中先得月，不妨睡处也看山。
    林疏啼鸟秋弹曲，天阔飞鸿晓卷班。
    对镜清吟无限好，典衣冷债几时还。

何异　钟山寺
    贰卿追绿野，一壑饱清泉。
    诗到永嘉上，山如灵隐前。
    生涯归古寺，遗照对枯禅。
    三二百余年话，来同三月天。

何异　宗老堂
    岿然独存灵光殿，再世袭封康乐公。
    此堂宗老正类此，尽在相传衣钵中。
    佳我一笑粲玉齿，愿公寿考仍欢喜。
    子如父，父如子，灯灯接续无穷已。

何应龙　碧桃
    玉仙同驾玉鸾飞，天上曾攀带露枝。
    一片不知何处落，晓来流到涌金池。

何应龙　采莲曲
    采莲时节懒匀妆，日到波心拨棹忙。
    莫向荷花深处去，荷花深处有鸳鸯。

何应龙　柴门
    何必逢人尽说贫，自来求已胜求人。
    梅花落尽青山远，深掩柴门过一春。

何应龙　春词
    玉只轻揭绣帘开，行到花前泪满腮。
    正尔春心无处托，一双胡蝶忽飞来。

何应龙　春寒
    博山熏尽鹧鸪斑，罗带同心不忍看。
    莫近栏干听花雨，楼高无处着春寒。

何应龙　春阴
    密雨流酥入翠苔，春阴日日鏁楼台。
    女郎未有寻芳约，辜负樱桃一半开。

何应龙　东风
    和彻诗篇得暂闲，落梅香里立栏干。
    新裁白紵春衫薄，犹怯东风一阵寒。

何应龙　杜鹃
    君若思归可便归，故乡只在锦江西。
    不知何事留君住，却向空山日夜啼。

何应龙　粉蝶
    宿粉栖香乐最深，暂依芳草避春禽。
    晚来风起还无定，舞入梨花何处寻。

何应龙　过垂虹
    垂虹桥下水连天，一带青山落照边。
    三十六陂烟浦冷，鹭鷥飞上钓渔船。

何应龙　活计
    三间茅屋盖头颅，除却吟篇事事无。
    拟把十年穷活计，一时倾倒向江湖。

何应龙　寄胡雪江
    借得官亭小似船，六桥风月友三贤。
    芙蓉未发荷花老，一点诗情若个边。

何应龙　见梅
    云绕前冈水绕村，忽惊空谷有佳人。
    天寒日暮吹香去，尽是冰霜不是春。

何应龙　江上有感
    江上秋深客未归，荻花枫叶两依依。
    伤心最是长桥路，落日西风一鴈飞。

何应龙　居家
    居家到底胜居官，啼鸟声中昼掩关。
    待得小园花落尽，更须移酒对青山。

何应龙　客怀
    客怀处处不宜秋，秋到梧桐动客愁。
    想得故人无字到，鴈声远过夕阳楼。

何应龙　腊梅
    晴日烘开小蜜房，紫檀心里认蜂黄。
    一冬不被风吹落，却讶江梅易断肠。

何应龙　老翁
    八十昂藏一老翁，得钱长是醉春风。
    杏花村酒家家好，莫向桥边问牧童。

何应龙　帘
    半窣香波护曲栏，缬花红映玉钩闲。
    晓来几阵轻风过，时见溪南罨画山。

何应龙　旅中示同辈
    与君同出已多时，费尽囊金典尽衣。
    只待春江烟浪暖，小舟先趁白鸥归。

何应龙　落花
    南浦云归春亦归，绿杨枝上鸟空啼。
    落花满地无人管，一半和香作燕泥。

何应龙　木犀
    露粟藏金一半开，层层碧玉映楼台。
    西风昨夜吹香过，人在栏干待月来。

何应龙　盆中四时木犀
    一树婆娑月里栽，是谁移种下天来。
    金英恰似清霄月，一度圆时一度开。

何应龙　清明
    踏歌槌鼓近清明，小雨霏霏欲弄晴。
    唤起十年心上事，春风楼下卖花声。

何应龙　清晓
    清晓轻传一信风，花添红粉草添茸。
    画楼十二栏干曲，春在珠帘第几重。

何应龙　伤春
    荷叶初浮水上钱，柳花飘尽岸头绵。
    不知春色归何处，欲向空山问杜鹃。

何应龙　芍药
    金蕊丝头茜染成，五云楼映玉盘倾。
    谢郎一入中书后，二十四桥空月明。

何应龙　笋
    泥中莫怪出头迟，历尽冰霜只自知。
    昨夜震雷轰渭亩，请君来看化龙枝。

何应龙　题临安僦楼
    过了烧灯望燕归，春寒划地勒芳期。
    杏花深巷无人卖，细雨空帘尽日垂。

何应龙　题骆秀才葺故庐疏
    家在西湖合涧桥，短篱围得数椽茅。
    归来颇费支撑力，羞见春风燕子巢。

何应龙　为客
    初秋为客暮秋归，一檐轻囊半是诗。
    试问客情何处恶，五更孤店酒醒时。

何应龙　无愁
    世间惟我最无愁，才是无愁得自由。
    午睡觉来门半掩，一池春水看鱼游。

何应龙　吴蚕
    正是吴蚕出火时，交交窗外一禽啼。
    溪西有叶高难采，遥见青裙上竹梯。

何应龙　夏日即事
    野土生烟草树焦，彤彤日脚火云烧。
    池边自拗青荷叶，分付山童盖药苗。

何应龙　相思
    二月春风杨柳青，闻郎系马到长亭。
    相思情味如中酒，折尽梨花嗅不醒。

何应龙　小园
    地占方方十丈宽，已栽花木四时看。
    客来莫笑生涯薄，窗外新添竹数竿。

何应龙　晓窗
    桃花落尽李花残，女伴相期看牡丹。
    二十四番花信后，晓窗犹带几分寒。

何应龙　效无题体
    玉钗风断扇云深，砌冷帘空月易沉。
    流水落花无处间，一年春事一年心。

何应龙　效香奁体
    云幕重重雨未收，嫩寒先到玉帘钩。
    一杯晚酒无人共，羞带双花下小楼。

何应龙　写情
    洒泪题春墨晕乾，东风无便寄郎难。
    青箱再展笺云看，蠹却相思字不完。

何应龙　行人
    柳花吹断晚寒轻，草色拖裙罨岸青。
    解识行人今古恨，路边惟有短长亭。

何应龙　有别
    楼上佳人唱渭城，楼前杨柳识离情。
    一声未是难听处，最是难听第四声。

何应龙　有所见
