<!-- { "loadSidebar": true } -->
    武帝受魏禅，惠帝实童昏。
    刘聪害怀愍，由此失中原。

杨简　历代诗　西周
    后稷文王世几传，武王方得天下全。
    成康昭穆及共懿，孝夷之后厉兼宣。
    幽王见杀平王立，以上凡经四百年。

杨简　历代诗　夏
    尧舜天位传禹王，禹之子启传太康。
    仲康王相少康后，王宁王槐及王芒。
    王泄不降王扃立，王廑孔甲何淫荒。
    王皋之后有王发，桀放南巢夏始亡。
    十七君余四百岁，夏之天下遂为商。

杨简　临安张帅生辰诗
    山野书生百不知，同官元有诞辰诗。
    怪他衙报来何晚，笑我词源发处迟。
    坐想鼎来门下士，争雄尽吐腹中奇。
    如何独有关西后，只解揄扬抚恤辞。

杨简　临安张帅生辰诗
    为恐他人未必知，故推善意入歌诗。
    非夸辇毂先弹压，肯氢宽仁作钝迟。
    不但舆情都喜惬，亦闻天语有褒奇。
    铺张才美终难了，只此今朝祝颂辞。

杨简　蒙检讨封送所与诸同朝倡酬盛作某老拙愧后砾某只拜以呈
    原庙陪祠晓色开，从容复指缀衣来。
    花填辇路惊何早，春向皇都特亟回。
    声赞俯躬千冠带，香浮夹道万楼台。
    传闻归燕隆亲睦，天上云韶拱玉杯。

杨简　蒙训
    父母生子身，身是父母个。
    如何却言我，言我大不可。
    父母在此坐，子则不敢坐。
    不坐乃当然，父母如天大。
    男儿立父旁，女儿立母旁。
    男儿拱手立，女儿敛衣裳。
    捧盥兼洒扫，将茶及奉汤。
    言语须低软，依前立正方。
    兄姊惟薛敬，弟妹常爱慈。
    饮食先尊长，不敢遽有之。
    尊长若嗔我，嗔我是爱我。
    欲我为君子，所以约束我。
    语话须诚实，步履学疏迟。
    头容常正直，四体莫邪欹。

杨简　妙庭观
    古人所弃今人慕，不谓苏公亦世情。
    此话若教天上听，定须笑倒董双成。

杨简　明融
    妙妙融明乐未央，山川人物献文章。
    纵横组织无边巧，变化委蛇不可商。
    北麓林塘秋塘莹，南山景气晓苍茫。
    欲吟无句方徐步，忽报相从注早香。

杨简　明融
    妙绝虚明万里光，融融静静渺茫茫。
    其间变化无踪迹，却有方圆与短长。
    仰首看空閒顾盼，聚头窃语足商量。
    竹稍忽作潇然韵，正是云门第一章。

杨简　明融
    净几横琴晚寒，梅花落在弦间。
    我欲清吟无句，转烦门外青山。

杨简　明堂礼成诗
    去腊陈三劄，兹秋奉九筵。
    群英俱有赋，孤迹敢无篇。
    宗祀新隆礼，宸衷上格天。
    虚明融寂寞，大化合敷宣。
    近骇边烽急，前惊内寇连。
    鬼神虽然佑，刑政谨将然。
    咸谓公私杂，希聆宰相贤。
    积深千万弊，任止二三年苟且姑循旧，
    嗟咨亦屡传。旱蝗难熟视，
    殍殣惨相联。寒后裘方索，
    薪间火已然。冕旒几咫尺，
    轩陛隔天渊。善颂无谀语，
    愚衷有至虔。

杨简　明堂侍祠十绝
    礼行肆类又称禋，喜见承平景铄信。
    堪笑汉人夸脄蛮，何如明德远精纯。

杨简　明堂侍祠十绝
    先皇鸿烈冠重兴，庙社依然总燕宁。
    今日孝思严陟配，必知深妥在天灵。

杨简　明堂侍祠十绝
    玉軑才驰霁色开，都人欢呼殷如雷。
    曰暘曰雨元无定，都自吾皇一念来。

杨简　明堂侍祠十绝
    唱彻严更凤钥开，侍祠济济列崇陔。
    小臣亦忝廊西献，惟秉温恭对越来。

杨简　明堂侍祠十绝
    玉佩珊珊出禁扉，金莲分炬散芳菲。
    祠班咫尺临黄道，惹得天香满袖归。

杨简　明堂侍祠十绝
    登歌奏罢乐初成，懿懿芬芬荐德馨。
    好是天心彰信须，故教华月吐青冥。

杨简　明堂侍祠十绝
    合宫深敞匝修廊，万烛辉辉粲奉璋。
    自有质文昭俭度，不须扬厉述齐房。

杨简　明堂侍祠十绝
    左个明堂是集英，鹄袍曾此接文明。
    馂余款听钧天奏，疑是吾伊雅颂声。

杨简　明堂侍祠十绝
    千官移仗拱端门，一日鸡竿万里春。
    汤网本疏民自格，要知家法在深仁。

杨简　明堂侍祠十绝
    脄蛮丰融富媪百，班回长乐奉愉怡。
    休嘉最易生安逸，翼翼当如未祼时。

杨简　内丹歌
    某闻内丹不可见，不待施工自成炼。
    羲皇以上几春秋，何啻千千万万转。
    到今昼夜流光涌，金乌夜照广寒殿。
    余辉散发缀碧落，稀稠纷纠珠玉溅。
    冲气祥精腾太虚，舒卷飞浮态累变。
    映空晓景绿拖蓝，错绮晚凝红染茜。
    有时震响轰冥蒙，有时熠燿盘飞线。
    有时清润垂冰丝，有时匆舞琼花片。
    其间秀结成山川，密木繁林飞鸟虫鱼次第现。
    龙翔凤鸣宝藏兴，絪縜孕瑞生群英。
    四明之麓鄞之曲，育神含和备五福。
    中有祥光两派明，内虚外应无不烛。
    能听能言能往复。屈伸俯仰天然奇，
    不知手舞蹈与足。二十年前忽转移，
    蓦过慈川天宝山之西。翠微曲复烟霞深，
    变化游徙谁复知端倪。石鱼楼阁云气低，
    比年往往暂此栖。御风两渡浙河去，
    又寻归路从桃蹊。桃源深处无人识，
    纵复经从当面迷。天实秘此丹，
    所见惟童颜。暂时一语露一班，
    不直知音又复还。

杨简　偶成
    春入园林种种奇，化工施巧太精微。
    山禽说我胸中事，烟柳藏他物外机。
    既遣杏桃呈似了，又令蜂蝶近前飞。
    如何有眼无人见，只解西郊看落晖。

杨简　偶成
    风云雨雪自何来，我有乾元大矣哉。
    万景出奇供杖履，群峰环翠拱楼台。
    兴来吟咏谁裁剪，饭罢游行岂去回。
    信口道来俱妙妙，教人寻访几枝梅。

杨简　偶成
    中堂此景亦不恶，叠嶂穷林张翠幄。
    有时云气间出没，谁能绘画得此乐。
    诗人如麻笔如椽，拟待索纸莫莫莫。
    孔子明目尚不见，枉费精神去摸索。

杨简　偶成
    脚踏和风步步春，石鱼楼上等閒人。
    兴来冲口都成句，眼去游山不动尘。
    李白谁知他意思，桃红漏泄我精神。
    忽逢借问难酬对，只恐流莺说得真。

杨简　偶成
    桃红柳绿簇春华，燕语莺啼尽日佳。
    谁信声声沂水咏，又知处处杏坛家。

杨简　偶成
    可惜有生都衮衮，如何终日只纷纷。
    满前妙景无人识，到处清音独我闻。

杨简　偶成
    我吟诗处莺啼处，我起行时蝶舞时。
    踏着此机何所似，陶然如醉又如痴。

杨简　偶书
    君子不必相与言，礼乐相示甚昭然。
    礼乐相示无一言，物物事事妙莫宣。
    此妙自觉不可传，可传非觉亦非玄。
    风雨霜露无非教，哀乐相生先圣篇。

杨简　偶书
    无声之乐闻四方，纯德孔明即就将。
    哀乐相生不可见，衾衾非燠箑非凉。
    秋毫莫大泰山小，殇子上寿彭祖夭。
    入门金作示吾情，于卫磬声今不了。
    春秋冬夏风雨霜露无非教，胡为自古学者恁莫晓。
    二十年来寝多晓，是殆天欲亨吾道。
    屈指何止数十人，知及仁守或可保。
    曲礼三千不可思，至哉忠信与孝慈。
    水哉水哉也大奇，孔圣无语孟不知。

杨简　偶书
    自古挑才扬，暨汉多书木。
    才木虽不同，一音贯吴蜀。
    大道无异同，奚庸析耳目。
    千载觉者几，迩来帝锡福。
    所知余百人，宗祖慈湖麓。
    天地吾施生，四时吾继续。
    日月吾光明，变化吾机轴。
    夫人同此机，宇内皆吾族。
    惟日用不知，被褐而怀玉。
    礼三百三千，是谁不备足。
    父母谁不爱，弟幼谁不育。
    事上谁不敬，对宾谁不肃。
    步步在杏坛，句句香芬馥。
    群峰穿白云，碧流响松谷。
    谆谆帝诲我，敢不拱承嘱。
    夙兴笔此诗，既复从首读。
    此读人不闻，惟有庭前菊。

杨简　偶作
    处处青山人不识，步步踏着此岩石。
    妙妙妙妙不可言，可惜可惜大可惜。

杨简　偶作
    此道元来即是心，人人抛去却求深。
    不知求却翻成外，若是吾心底用寻。

杨简　偶作
    谁省吾心即是仁，荷他先哲为人深。
    分明说了犹疑在，更问如何是本心。

杨简　偶作
    若问如何是此心，能思能索又能寻。
    汝心底用他人说，只是寻常用底心。

杨简　偶作
    此心用处没踪由，拟待思量是讨愁。
    但只事亲兼事长，只如此去莫回头。
    
    
杨简　偶作
    可笑禅流错用心，或思或罢两追寻。
    穷年费煞精神后，陷入泥途转转深。

杨简　偶作
    心里虚明著太空，乾坤日月总包笼。
    从来个片閒田地，难定西南与北东。

杨简　偶作
    莫将爱敬复雕镌，一片真纯幸自全。
    待得将心去钩索，旋栽荆棘向芝田。

杨简　偶作
    忽认胸中一团气，一团气里空无地。
    既空何地更何义，此无广狭无一二。

杨简　偶作
    恶习起时能自讼，谁知此是天然勇。
    多少禅流妄诋诃，不知此勇元不动。

杨简　偶作
    回心三月不违仁，已后元曾小失真。
    一片雪花轻著水，冥冥不复省漓醇。

杨简　偶作
    有心切勿却钩玄，钩得玄来在外边。
    可以罢休依本分，孝慈忠仍乃天然。
    此天然处不亦妙，费尽思量却不到。
    有时父召急超前，不觉不知造渊奥。
