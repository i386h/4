<!-- { "loadSidebar": true } -->
    团蒲曲几坐成痴，北看南观恍是非。
    道眼已空诗眼在，梅花欲动雪花稀。

范成大　次韵乐先生除夜三绝
    天边客里五迎冬，争信还乡似寓公。
    人事都非城郭是，独怜鸡犬识新丰。

范成大　次韵乐先生除夜三绝
    床头历日鬓丝丝，懒倦慵吟守岁诗。
    宜入新年须吉利，明朝把笔写门楣。

范成大　次韵乐先生吴中见寄八首
    金鹤飞来尺素通，新诗字字挟光风。
    三年湖海关心处，都在先生句子中。

范成大　次韵乐先生吴中见寄八首
    官居门巷果园西，桃李成蹊杏压枝。
    如许年芳忙里过，斩新今日试题诗。

范成大　次韵乐先生吴中见寄八首
    墓林栖鸟各深枝，燕子知巢触幔飞。
    倘有三椽今已去，不关五斗解忘归。

范成大　次韵乐先生吴中见寄八首
    懒不看书似姓边，梦魂飞绕白鸥前。
    须知席帽冲尘出，不似篷窗听雨眠。

范成大　次韵乐先生吴中见寄八首
    送春蒙雨涨苹滩，荷叶田田柳絮阑。
    想见垂虹三万顷，拍天湖水钓丝寒。

范成大　次韵乐先生吴中见寄八首
    知从了义透音闻，古井无波岂更浑。
    便好一坑埋众妙，何须六结解诸根。

范成大　次韵乐先生吴中见寄八首
    粟囊聊复寄三餐，埋没缁尘懒濯冠。
    红紫百般纷过眼，乡山岁晚自苍官。

范成大　次韵乐先生吴中见寄八首其
    几多蝼蚁与王侯，往古来今共一丘。
    遮莫功名掀宇宙，百年两角寄蜗牛。

范成大　次韵李器之编修灵石山万岁藤歌
    君不见东林怪蔓之诗三百年，字如金绳铁索相纠缠。
    不如李侯灵石句，笔阵压倒长城坚。
    藤阴诗律两秀发，此段奇事今无前。
    吾闻草木未有不黄落，雨荒霜倒相後先。
    绵绵紫藟天所寿，风雨不动常苍然。
    坚姿绝邻傲所，深本无极融三泉。
    腾蚢舞蛟矫欲去，流苏络带翩如仙。
    班荆蘢芘得吾党，酌泉共吸杯中天。
    诗成一斗属太白，擘笺挥扫如云烟。
    北门西掖君自有，坐拥红药然金莲。
    山腰涧阍莫濡滞，早晚天风吹蜕蝉。

范成大　次韵李子永见访二首
    混俗休超俗，居家似出家。
    有为皆影事，无念即生涯。
    莫觅安心法，翻成捏目花。
    作糜须毂粟，千劫漫炊砂。

范成大　次韵李子永见访二首
    有意能停棹，多情易忆家。
    清诗穿月肋，远梦绕天涯。
    雨蝶衣濡粉，秋蚊喙吐花。
    新凉宜小驻，谈笑有丹砂。

范成大　次韵李子永梅村散策图
    光风先放越溪春，萧散寻诗索笑人。
    藜杖前头春浩荡，三生应是主林神。

范成大　次韵李子永雪中长句
    黄昏苦寒乌鸟稀，吹沙走石交横飞。
    布衾如铁复似水，梦想东风来解围。
    岂知天地有奇事，夜半窗纸生光辉。
    兜罗宝界佛所现，冥凌不敢专璇玑。
    开门倚杖眩一色，迥立此世空无依。
    少年行乐恍尚记，瑶林珠树中成蹊。
    犬骄鹰俊马蹄快，狡穴未尽须穷追。
    湖海粗豪今岂在，但忆鸣哮如饿鸱。
    北邻亦复淡生活，要我忍寒呤此诗。
    手龟笔退不可捉，墨泓龃龉冰生衣。

范成大　次韵林子章阻浅留滞
    客行端似未归云，指点璇杓几易辰。
    喜有风花黄作晕，似闻溪涨绿生鳞。
    我从走俗言无味，君已鸣文笔有神。
    绣段炳然空辱赠，急翻缇袭扫蛛尘。

范成大　次韵刘韶美大风雨坏门屋
    云烟挥翰墨池翻，缃缥如山昼掩关。
    已许六丁收散落，只愁雷电费墙藩。

范成大　次韵陆务观编修新津遇雨，不得登修觉山，径过眉州
    送客多情难语离，仆夫无情车载脂。
    平生飘泊知何限，少似新津风雨时。

范成大　次韵陆务观编修新津遇雨，不得登修觉山，径过眉州
    离合纷纷怕远游，远游仍怕赋登楼。
    何须一望三千里，望尽西州转更愁。

范成大　次韵陆务观编修新津遇雨，不得登修觉山，径过眉州
    雨後蟆颐山色开，玻璃江清已可杯。
    绿荷红芰香四合，又入芙蓉城里来。

范成大　次韵陆务观慈姥岩酌别
    送我弥旬未忍回，可怜萧索把离杯。
    不辞更宿中岩下，投老余年岂再来！

范成大　次韵陆务观慈姥岩酌别
    明朝真是送人行，从此关山隔故情。
    道义不磨双鲤在，蜀江流水贯吴城。

范成大　次韵马少伊、郁舜举寄示同游石湖诗卷七首
    芜城老藓不知春，忽有柴门月色新。
    芝草琅玕无锁钥，自无超俗扣门人。

范成大　次韵马少伊、郁舜举寄示同游石湖诗卷七首
    莫问朝歌与棘津，浮生惟有一杯春。
    君看百战功名地，越戍吴台两窖尘。

范成大　次韵马少伊、郁舜举寄示同游石湖诗卷七首
    镜面波光倒碧峰，半湖云锦万芙蓉。
    去年荡桨香风里，行傍石桥花正浓。

范成大　次韵马少伊、郁舜举寄示同游石湖诗卷七首
    红皱黄团熟暑风，甘瓜削玉藕玲珑。
    身谋已落园丁後，满帽京尘日正中。

范成大　次韵马少伊、郁舜举寄示同游石湖诗卷七首
    两贤风度蔼春阳，步屧随风上柳塘。
    彩笔红牋芳径里，句中挟我万花香。

范成大　次韵马少伊、郁舜举寄示同游石湖诗卷七首
    得得来题小隐诗，拂香萦柳画船移。
    湖边好景春犹未，须到秋清月满时。

范成大　次韵马少伊、郁舜举寄示同游石湖诗卷七首
    潇洒王郎亦胜流，今年何事阻清游？
    当家风味今如此，孤负山阴夜雪舟。

范成大　次韵马少伊木犀
    月窟飞来露已凉，断无尘格惹蜂黄。
    纤纤绿裹排金粟，何处能容九里香？
    水尾山腰树影苍，一天风露不供香。
    谁家镜里能消得，付与诗人古锦囊。
    密密娇黄侍翠舆，避风遮日小扶疏。
    画阑想见悬秋晚，无限宫香总不如。

范成大　次韵朋元、正夫夜饮
    歌豪仍作家，弈胜岂徼幸。
    莫嗤老非少，乃尚可以逞。
    玉瓶引杯长，政尔寒漏永。
    二三文章公，共此银烛影。
    陈卿得秀句，刘郎一笑领。
    羸骖兀残梦，乘坠恍难省。
    晓枕讧更潮，俱堕无何境。

范成大　次韵朋元久雨
    谁酿愁霠玉宇间，都缘梅子要斓斑。
    腾腾困思午犹梦，扰扰奔云风未还。
    休问满城骑马滑，不妨长日闭门闲。
    今朝晴色熹微似，乾鹊飞来语屋山。

范成大　次韵朋元卖花处见梅
    烟浓日淡不多寒，担上看花雪作团。
    想得竹边春已暗，明朝走马过溪看。

范成大　次韵朋元游王氏园
    联翩步屧翠微间，回首红尘自鲜欢。
    卷地雨添千涧急，拥门云锁两山盘。
    绝怜茶笋能留客，仍喜蛙声不在官。
    雪白杨梅消息未，重来应至麦秋寒。

范成大　次韵平江韩子师侍郎见寄
    自古四愁湘水深，谁将城郭启山林。
    有情碧嶂团栾绕，无数朱楼缥缈临。
    蚺鼓揭天惊客坐，象鍪航海厌蛮琛。
    三千客路长安远，故旧书来直万金。

范成大　次韵平江韩子师侍郎见寄
    灵泉杖屦浙江头，经济长怀尚典州。
    堂上读书朝气爽，台前呼月海光浮。
    交情及素勤双鲤，笔力枯松挽乃牛。
    已把三章翻乐府，为君击节变蛮讴。

范成大　次韵平江韩子师侍郎见寄
    前年冲雪过双溪，风帽泥鞯骑吹随。
    烂醉依前逢锦瑟，好音惟是欠黄鹂。
    功名未试玉璜玦，离别频倾金屈＊。
    畴昔北征烦吉梦，南征合有梦归时。

范成大　次韵起岩喜雪
    吹成一雪便吹残，风伯无端岂坐悭。
    夜报飞花平瓦垄，晓惊疏雨落檐间。
    休教冻解鱼龙水，更待诚通虎豹关。
    准拟姑苏台上看，春前三度老青山。

范成大　次韵庆充避暑水西寺
    佳晨出西郭，仰视天宇清。
    乐哉旷土怀，浩浩吞四溟。
    新涨忽勇退，篱落粘枯萍。
    风幡招客游，旷望隔苹汀。
    仆夫厉清深，竹舆竦亭亭。
    波翻石凿落，尚带蛟龙腥。
    华堂入松竹，德人占聚星。
    脱帽飞羽觞，颓放解天刑。
    时当行火令，草腐亦化萤。
    炎官纷陆梁，空飞赤云俜。
    遥知垄上耘，暴背愁白丁。
    兹游岂易得，未用叹沉冥。

范成大　次韵施进之惠紫芝术
    山精媒长生，仙理信可诘。
    梨枣本寓言，杞菊亦凡质。
    幽人爱舑儒，药鼎荐珍物。
    绝粒谢烟火，耘苗换肌骨。
    摩挲莱芜甑，尘生不须拂。

范成大　次韵时叙
    新春残春一梦间，梦中兀兀长闭关。
    今朝出门春已去，但见新笋齐屋山。
    作诗惜春聊复尔，春亦何能与人事？
    闲心如絮久沾泥，但爱日长添午睡。

范成大　次韵时叙赋乐先生新居
    愚士繁俗如囚奴，至人遗形与化俱。
    纷纭觉梦不可辨，蘧蘧栩栩知谁欤？
    百年如泡亦如电，刚欲铸铁充门枢。
    列仙之舑堕山泽，一席三椽良有余。
    平生嶔巇百战勇，顿挫久已归夷途。
    光芒无用入诗句，青天白日轰雷车。
    松煤茧纸妙挥扫，芸香锦囊深贮储。
    紫露双瓶春夜醉，黄云一棱秋田租。
    谁能抟扶北溟海，政尔归卧南阳庐。
    鸿飞冥冥隔云雨，弋人可慕不可呼。

范成大　次韵蜀客西归者来过石湖，并寄成都旧僚
    真走尘埃倦鸟还，故乡元在水云闲。
    黄粱饭里梦魂醒，青箬笠前身世闲。
    鸥鹭飞来俱玉立，松篁岁晚各苍颜。
    岷峨交旧如相问，铁锁无扃任客攀。

范成大　次韵孙长文泊姑苏馆
    读书窗下一灯残，忽有诗来为暖寒。
