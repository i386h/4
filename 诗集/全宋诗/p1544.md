<!-- { "loadSidebar": true } -->
刘克庄　竹溪惠白雕三绝
    世有殊尤物，天悭赋咏才。
    恨渠生较晚，不及见邹枚。

刘克庄　竹溪间道至水南不入城而返小诗问讯
    牛屋方将同扣角，渔矶亦拟共披蓑。
    即今耆旧多凋谢，从古文章要琢磨。
    一老少曾闻正始，六人五已相元和。
    白头赖有溪翁伴，颇怪高轩不我过。

刘克庄　竹溪评余近诗发药甚多次韵
    辇路曾联花底辔，钓矶共著雪中簑。
    璧瑕自是难为掩，言玷谁云不可磨。
    烦锦绣肠施月斧，洗筝笛耳听云和。
    两翁弄此穷生活，户外浑无客履过。

刘克庄　竹溪评余近诗发药甚多次韵
    经旬积潦慵扶杖，拂晓新晴喜晒簑。
    掣电光阴难把玩，浮云富贵易消磨。
    蜗牛庐只依通德，虫蠹书犹在善和。
    除是鬳翁名父子，别无好事者经过。

刘克庄　竹溪评余近诗发药甚多次韵
    矍铄翁徒夸被甲，玄真子自爱衣簑。
    昏花安得金篦刮，荒落犹将铁砚磨。
    雄思湛深空自好，郊鸣寒苦几时和。
    木鱼差异炎凉者，不鄙柴门夜夜过。

刘克庄　竹溪评余近诗发药甚多次韵
    宾戏两翁迂间　甚，金章换得笠并簑。
    君从老艾传衣钵，仆似元城耐捣磨。
    岁晚石交惟竹伴，古来鼎味待梅和。
    冻泥滑滑村居僻，今雨无人肯见过。

刘克庄　竹溪评余近诗发药甚多次韵
    不羡上公被雉衮，宁为野老着牛簑。
    素无文思加衰竭，薄有时名合折磨。
    幸老舍人工润色，逢新天子建中和。
    子来犹自商歌在，旧友何须裹饭过。

刘克庄　竹溪评余近诗发药甚多次韵
    尽卸丝鞭并席帽，全装雨笠与烟簑。
    国南秦畴坛方筑，塞北燕然石未磨。
    本草书难寿炎帝，长绳击不信羲和。
    回仙郎在人间世，万一飘然袖剑过。

刘克庄　竹溪评余近诗发药甚多次韵
    趁潮生处先抛网，卧月明中不脱簑。
    晚学铜人缄不语，早知铁汉钝难磨。
    嗫嚅吾欲多长庆，钩画君真逼永和。
    自剔灯花看吟草，夜阑不觉晓牌过。

刘克庄　竹溪生日二首
    两翁虽老殊精悍，笔力纵横可掣鲸。
    晚各为农同保社，昔偕谒帝入承明。
    不嫌华发称遗老，犹冀馀年看太平。
    从古文章家鲜继，弓寮自可主齐盟。

刘克庄　竹溪生日二首
    试把过江人物数，溪翁之外更谁哉。
    不争百草群芳长，宁殿千花万卉开。
    周庙瑟曾三叹咏，舜廊琴亦载赓来。
    老人高唱儿童和，眼见蟠桃熟几回。

刘克庄　竹溪以余得第七孙惠诗次韵一首
    衡门忽有满堂宾，皆诧瞿聃抱送麟。
    懒作柳边退朝客，宁为花下弄孙人。
    小年置膝尤钟爱，晚岁含饴当食珍。
    吾万卷书将付汝，胜如制诰水银银。

刘克庄　竹溪再和余亦再作
    帝率耆英入社，攀留穷鬼忘年。
    华胥国在吾宇，桃花源有别天。

刘克庄　竹溪再和余亦再作
    老丑难瞒青镜，纯白不生黑丝。
    露顶秃鶖堪笑，垂头病鹤可怜。

刘克庄　竹溪再和余亦再作
    海潮音入佛耳，薰风句达帝听。
    我已阳喑不语，君无借听于聋。

刘克庄　竹溪再和余亦再作
    薄雾乍舒乍卷，空花是假是真。
    昔曾有刮膜者，世岂无明眼人。

刘克庄　竹溪再和余亦再作
    谨守三缄晚嘿，仅含两齿早衰。
    先贤食粥乞米，呆汉炊沙作糜。

刘克庄　竹溪再和余亦再作
    纸帐参梅花观，铜彝炷柏子香。
    适梦游旃檀国，觉来元在禅房。

刘克庄　竹溪再和余亦再作
    竹马恍曾聚戏，金鱼从美外观。
    随柱史青牛易，骑吕仙黄鹤难。

刘克庄　竹溪再和余亦再作
    掇英可以忘忧，采薇可以求仁。
    忙杀遮西日客，愧死攫白昼人。

刘克庄　竹溪再和余亦再作
    舍车出郊步屧，击鞋入院不靴。
    未妨扶九节杖，似曾踏八花砖。

刘克庄　竹溪再和余亦再作
    谁能遁而无闷，吾非恶此欲逃。
    林下寂寂人少，花间累累塿高。

刘克庄　竹溪直院盛称起予草堂诗之善暇日览之多有可恨者因效颦作十首亦前
    性癖多幽事，尤于爱月偏。
    远从天际待，迟至夜深眠。
    方恨冰轮缺，俄欣玉镜圆。
    且哦丹桂下，未傍人槐边。
    快欲骑鲸去，轻如化蝶然。
    徘徊惜馀景，窗下映陈编。

刘克庄　竹溪直院盛称起予草堂诗之善暇日览之多有可恨者因效颦作十首亦前
    珠玉嫌轻衒，深藏意自佳。
    不归胡贾手，却入褐夫怀。
    宽博宁儒戏，从容与道偕。
    用之荐郊庙，舍则媚渊崖。
    龙起惊空藏，虹来贯小斋。
    平生不求售，非为价难谐。

刘克庄　竹溪直院盛称起予草堂诗之善暇日览之多有可恨者因效颦作十首亦前
    种蠡功名士，吾评蠡最优。
    五湖足春水，一叶寄扁舟。
    变姓乘单舸，翻身退急流。
    千金徒铸象，万里孰驯鸥。
    震泽鲈堪脍，苏台鹿已游。
    君王既称霸，求尽沼吴谋。

刘克庄　竹溪直院盛称起予草堂诗之善暇日览之多有可恨者因效颦作十首亦前
    越石通身胆，英英管乐俦。
    防秋威孤垒，乘月上高楼。
    粉堞齐云迥，冰轮出海浮。
    目中无虏骑，笑里有边筹。
    枭羯言犹壮，闻鸡志未酬。
    素娥知往事，犹照丽谯头。

刘克庄　竹溪直院盛称起予草堂诗之善暇日览之多有可恨者因效颦作十首亦前
    通国兴仁逊，浑然太古时。
    不营分表事，肯拾道傍遗。
    山步多樵笛，郊行足酒旗。
    马应无失塞，羊岂有亡歧。
    坠李羞三咽，堆金畏四知。
    如何仙圣境，着得窃桃儿。

刘克庄　竹溪直院盛称起予草堂诗之善暇日览之多有可恨者因效颦作十首亦前
    五叶英雄主，长驱等拉摧。
    单于先退舍，天子自登台。
    鸣镝经营远，乘舆警跸来。
    穹庐空漠遁，黄屋半天开。
    雁寒三更月，龙廷一炬灰。
    公卿争上寿，扈从翠华回。

刘克庄　竹溪直院盛称起予草堂诗之善暇日览之多有可恨者因效颦作十首亦前
    天下名山众，岩岩独岱崇。
    圣朝久熙洽，天子乃登封。
    清跸临危顶，钩陈备祲容。
    下观红日出，中起白云浓。
    太史陪祀见，燕公载笔从。
    安知千载后，樵者斧坛松。

刘克庄　竹溪直院盛称起予草堂诗之善暇日览之多有可恨者因效颦作十首亦前
    月里谁横笛，秋深战垒闲。
    别吹新曲调，偏照旧关山。
    响激商飙起，声随陇水潺，
    远传边塞外，高入广寒间。
    解白嫦娥发，能苍壮士颜。
    倚楼人谩拜，何日凯歌还。

刘克庄　竹溪直院盛称起予草堂诗之善暇日览之多有可恨者因效颦作十首亦前
    治化无深浅，要诸久始知。
    遗民它日泪，太傅向来碑。
    反袂缘何事，轻裘若在时。
    勋名一片石，尸祝百年思。
    不比山公醉，惟应湛辈悲。
    征南亦深刻，感慨者为谁。

刘克庄　竹溪直院盛称起予草堂诗之善暇日览之多有可恨者因效颦作十首亦前
    造化于微物，生生品汇兹。
    流萤倏然集，腐草化而为。
    雨迳陈莇积，寒塘碧色衰。
    与星斗光彩，助月吐神奇。
    明灭形无定，枯荣理孰推。
    莫矜太阳近，会有肃霜时。

刘克庄　竹溪直院盛称起予草堂诗之善暇日览之多有可恨者因效颦作十首亦前
    午杵谁敲臼，山童髻两髽。
    偶因声隔竹，不觉意思茶。
    北牖沉沉静，南墙故故遮。
    微闻孤杵响，初试一旗斜。
    门掩王猷宅，泉甘陆羽家。
    搜肠搅文字，毋乃太清耶。

刘克庄　竹溪直院盛称起予草堂诗之善暇日览之多有可恨者因效颦作十首亦前
    莫爱于公主，情钟掌上珠。
    是谁误天子，遣嫁与单于。
    帝女生而贵，王姬礼亦殊。
    竟令乘凤侣，远适牧羊奴。
    不信和戎者，真能保塞无。
    如何丈人行，金絮奉胡雏。

刘克庄　竹溪直院盛称起予草堂诗之善暇日览之多有可恨者因效颦作十首亦前
    君子防微谨，嫌疑远未然。
    从来纳履处，不傍种瓜田。
    樊圃芸初熟，耕畦瓞已绵。
    黄台虽可摘，东郭未尝穿。
    尾虎懲危道，挥蝇慕昔贤。
    浪云择地蹈，濡血在山前。

刘克庄　竹溪直院盛称起予草堂诗之善暇日览之多有可恨者因效颦作十首亦前
    婉彼小家女，终年乐事稀。
    忍寒惟业织，晓至尚闻机。
    漏听铜壶滴，梭随玉腕挥。
    只愁老姑促，忘送素娥归。
    甚矣献裘切，伤哉恤纬微。
    盈庭皆赐帛，何以补宵衣。

刘克庄　竹溪直院盛称起予草堂诗之善暇日览之多有可恨者因效颦作十首亦前
    关法晨方度，其如夜未明。
    危机真虎口，急计假鸡鸣。
    唱罢城乌起，闻来野雉惊。
    秦人百二险，齐客两三声。
    珠履颜何厚，狐裘计已行。
    昭王见事缓，食顷遣追兵。

刘克庄　竹溪直院盛称起予草堂诗之善暇日览之多有可恨者因效颦作十首亦前
    河势尤湍急，滔滔去莫留。
    此行期死敌，既济遂焚舟。
    背水连师出，乘风纵燎休。
    若非拚血战，不复渡黄流。
    竹帛今犹载，桑偷晚始收。
    后来烧栈道，毋乃祖馀谋。

刘克庄　竹溪直院盛称起予草堂诗之善暇日览之多有可恨者因效颦作十首亦前
    月体无拘碍，那堪得水清。
    暂从掬处动，还在水中明。
    长物瓢安用，寒光握不盈。
    注眸蟾彩乱，入掌蚌珠生。
