<!-- { "loadSidebar": true } -->
    僧房秋色冷，山驿晚阳红。
    更有栖迟句，家徒一亩宫。

林逋　赠张绘秘教九题　诗家
    风月骚人业，相传能几家。
    清心长有虑，幽事更无涯。
    隐奥谁知到，陵夷即自嗟。
    千篇如可构，聊攎当豪华。

林逋　赠张绘秘教九题　诗将
    风骚推上将，千古耸威名。
    子美尝登拜，昌龄合按行。
    笼纱疑旆影，击钵认金声。
    唱和知谁敌，长驱势已成。

林逋　赠张绘秘教九题　诗匠
    诗流有匠手，万象片心通。
    山落分题月，花摇刻句风。
    劳形忘底滞，巧思出樊笼。
    唐律如删正，斯人合立功。

林逋　赠张绘秘教九题　诗狂
    岩帻都旁苦，穷搜无道形。
    写嫌僧阁窄，吟怕酒船停。
    绝顶寒曾上，闲门夜不扃。
    兴阑犹拍髀，毫末视青冥。

林逋　赠张绘秘教九题　诗魔
    花露湿晴春，秋灯落烬频。
    祇缘吟有味，不觉坐劳神。
    寄远情无极，搜奇事转新。
    此魔降不到，珍重五天人。

林逋　赠张绘秘教九题　诗牌
    矗方标聀　概，读处即忘归。
    静壁悬虚白，危楼钉翠微。
    清衔时亦有，绝唱世还稀。
    一片题谁作，吾庐水石围。

林逋　赠张绘秘教九题　诗筒
    唐贤存雅制，诗笔仰防闲。
    递去权应紧，封回债已还。
    带班犹恐俗，和节不妨山。
    酒箧将书簏，谁言季孟间。

林逋　赠中师草圣
    行草得三昧，林间尝与语。
    秋风忽卷衣，别我之何所。

林逋　招思齐上人
    两枪未试泠泠水，五鬣长闲淅淅风。
    清会几时搔着后，病怀无复曲肱中。
    寒云片段浮重巘，白鸟横斜入远空。
    一帙逍遥不能解，牛头焚尽待支公。

林逋　知县李太博得替
    惠爱复公清，三年报政成。
    弦歌敦雅俗，桃李蔼春荣。
    县治尝游刃，朝趋久彯缨。
    相门如有相，他日愿持衡。

林逋　中峰
    中峰一径分，盘折上幽云。
    夕照前村见，秋涛隔岭闻。
    长松含古翠，衰药动微薰。
    自爱苏门啸，怀贤思不群。

林逋　中峰行乐却望北山因而成咏
    拂石玩林壑，旷然空色秋。
    归云带层巘，疏苇际沧洲。
    固自堪长往，何为难久留。
    庶将濠上想，聊作剡中游。

林逋　竹林
    寺篱斜夹千梢翠，山径深穿万箨乾。
    却忆贵家厅馆里，粉墙时画数茎看。

林逋　追和彭城太尉夏月寄题湖上湛源大师房
    碧蒲红蓼白莲房，一片栾栌撼水光。
    海岸空闻有孤绝，山中休道更清凉。
    惊飞翡翠当轩鸟，袅过旃檀别院香。
    最爱晚天吟枕上，好云遥耸数峰长。

林逋　自作寿堂因书一绝以志之
    湖上青山对结庐，坟头秋色亦萧疏。
    茂陵他日求遗稿，犹喜曾无封禅书。

林逋山　牵牛花
    圆似流钱碧剪纱，墙头藤蔓自交加。
    天孙滴下相思泪，长向秋深结此花。

林逋叟　华阳洞
    华阳山雨拂轻尘，独步烟霞访隐真。
    笑傲太平云外客，安闲清世梦中身。
    金章名重人称贵，布褐才高道不贫。
    吟罢洞天风正淡，自知凡骨定逢人。

林采　登览
    二十四峰排玉苍，天开岩洞若堂堂。
    坛星七点夜横斗，石佛三身时放光。
    神护奎文常炳焕，仙遗丹灶久凄凉。
    登临不见江村暮，归旗翩翩渡野航。

林采　黄陵题咏二首
    舣棹黄陵岸，虔趋帝女祠。
    奠椒随楚俗，拂石读韩碑。
    北渚来何远，南巡事莫追。
    凄然鼓灵瑟，起舞想冯夷。

林采　黄陵题咏二首
    地接熊湘尾，天开龙寿山。
    精蓝依石峡，远岫点烟鬟。
    青草渺茫外，黄陵顾盼间。
    攀缘寻古迹，足倦不知还。

林采　句
    江浙东头六劝耕，随缘却到古南平。

林采　劝耕
    钓螺江上一耕夫，误挂簪裳计已痚。
    来此劝农申告诫，要渠僯力事耕锄。
    田畴耒耜能无倦，禾稼收成自有余。
    户晓更烦诸父老，俾知太守意劝渠。

林诚仲　游瑞岩
    岩半松门敞不关，芒鞋竹杖重跻攀。
    天涵鉴水澄清里，人入披云杳蔼间。
    烧药炉寒烟草碧，镌诗石古雨苔斑。
    干戈满目何从适，日日青山共往还。

林次麟　题安隐院曲竹
    直节棱棱是此君，耳孙却以曲为名。
    首阳山下知难种，只可斜封向管城。

林大鼐　句
    日移花影上帘钩。

林大中　题椿桂堂
    诗礼栽陪岁月深，流芳到此见天心。
    桂枝竞秀椿难老，宽占堂前十亩阴。

林迪　次韵廷秀待制玉蕊
    姑射山前雪照人，长安水畔态尤真。
    步摇翘玉中心整，瓔珞涂金四面匀。
    常笑荼醾藏浪蕊，独陪芍药殿馀春。
    自从唐代来天女，直到平园见后陈。

林迪　大涤洞天留题
    暇日来游九锁山，登龙踞虎恣跻攀。
    方瞳皓豁小天下，仙隐清越非人间。
    秘籍琼科辉映簇，白云朱鹤镇长闲。
    洞中丹灶开还未，顾觅刀圭驻瘠颜。

林迪　教授两为玉蕊花赋长韵富赡清新老病无以奉酬轧用杨史君韵为谢
    广行行实称才华，如节鸾和驭宝车。
    曾燕琼林天一幄，却吟玉蕊市三家。
    大篇追补唐诗阕，盛事常流鲁頶夸。
    别有冰姿延客住，白池腾种白莲花。

林迪　去夏孙从之示玉蕊佳篇时过未敢赓和今年此花盛开轧次岩韵并以新刻
    食菜曾饕三百困，种花重看一番新。
    洞仙旧赏轮无迹，工部高吟笔有神。
    叠雪雅宜歌白雪，送春仍欲卖青春。
    向来伪贴今冰释，从此嘉名遍广轮。

林东　题戴溪亭
    溪亭故事几年华，来值秋霖眺望赊。
    云障山峦多少处，雨埋烟火两三家。
    水肥去马行高阪，汀没閒鸥上浅沙。
    谁是子猷谁是戴，小船杯酒兴无涯。

林东愚　秋兴
    落日江城动鼓鼙，故山千里转逶迤。
    谢安旧宅空陈迹，尼父馀风异昔时。
    苜蓿秋高戎马健，海门日短雁书迟。
    客窗兀对黄昏坐，云汉悠悠起暮思。

林东屿　野色
    苍茫一片谁能画，不着云烟态自殊。
    漠漠平田新雨后，悠悠芳草夕阳馀。
    水光低映浓如染，天影遥连淡欲无。
    可恨风尘栖易混，石桥人断竹萧疏。

林斗南　白石山
    路迥萦纡行木杪，脚力穷时山更好。
    苦吟转觉嘉句悭，远望方知众山小。
    登临自昔知几人，留题暗苔新事物。
    吁嗟开辟岁时久，名字湮没多无闻。
    细观天地无穷极，百岁浮生真一息。
    少和灵运纵垂名，俯仰之间亦陈迹。
    何如大人能达观，古今等视犹晨昏。
    朝菌灵芝皆死尔，彼有修短何足言。
    往来盘薄何为者，祗为幽怀未渠舍。
    恁阑一览万境空，辙迹何须遍天下。

林杜娘　游碧沼胜居
    幽谷泉声冷，鸟啼僧定深。
    好花业古砌，寒瀑发高岑。
    游客陆鸿渐，居人支道林。
    欲归青嶂去，临去复沈吟。

林方　题武夷
    □□霞佩久蹁跹，峭壁崚赠驾紫烟。
    天下名山无此境，世间何地更寻仙。
    云迷古洞还丹室，鹤护仙家种玉田。
    我欲携书来此住，隐屏峰下弄云泉。

林访　浯溪
    灵武储皇识事端，解将权术济艰难。
    当时若徇区区节，宗社何由获再安。

林访　浯溪
    文士相轻自古然，堪嗟嘲咏费雕镌。
    元颜文笔非余子，示可毛疵议昔贤。

林昿　病目
    病目两旬余，深齐只另居。
    客知多寄药，妻劝少看书。
    畏热灯羞近，贪凉发屡梳。
    平生心喜菊，因此賸栽锄。

林昿　泊越浦
    老树津亭缆客舟，鞭蕖香歇蓼花抽。
    越山只作古时翠，胥水半随人事流。
    别港雁声天有月，断桥渔火夜分秋。
    翻然自笑芒鞋脚，十载风波走几州。

林昿　春归
    南北春归有许忙，一晴轻策度林塘。
    柳摇别岸东风瘦，花落断桥流水香。
    老去客游空剑气，日来心事只诗囊。
    幽情一点云天远，独鸟无声飞夕阳。

林昿　春晓
    薄衣初试晓寒轻，云阁残阴雨弄晴。
    落去好花微有恨，生来野草半无名。
    丹心爱国劳难破，白发欺人镊又生。
    瘦绕石栏三十匝，绿杨何处脆莺声。

林昿　答黎教授
    泼翁浮醅新酿熟，得霜寒菊始开齐。
    养丹道士颜如玉，爱酒山翁醉似泥。
    不惜蕊从蜂采去，尚余香有蝶来栖。
    莫嫌学舍宫闲冷，犹得芳樽此共攜。
    共坐栏边日欲斜，更将金蕊泛流霞。
    欲知却老延龄药，百草枯时始见花。

林昿　答王学士
    已着山人屐，那能远入城。
    艰难思变姓，老大畏争名。
    病叶兼虫响，闲云肯雨行。
    长怀陶靖节，出处意分明。

林昿　登龙山塔寺
    吴越夕阳多远山，塔楼高处九秋寒。
    江豚吹浪腥风湿，野鸟行空翥雪乾。
    白日潮声僧老尽，黄埃世路客游难。
    海门航散孤云落，酒醒不堪深倚栏。

林昿　访隐者
    晓入南山路，松风最好听。
    候扉黄犬睡，寻食老鸦灵。
    童子炊方熟，先生醉未醒。
    借来一榻坐，看尽相牛经。

林昿　古碑
    文残字磨灭，往事记何人。
    抛在空林下，正当荒墓林。
    夕阳斜见影，古藓厚生鳞。
    不是逢狂客，谁来与拂尘。

林昿　古冢行
    山前月照青衫树，下有古人葬时路。
    古人葬时多子孙，今日子孙无问处。
