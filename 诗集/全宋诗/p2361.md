<!-- { "loadSidebar": true } -->
    若陈见面太悬殊，云水重新诳惑渠。
    谩说当时曾省悟，却将鱼目当明珠。

释文礼　颂古五十三首
    泥佛金佛木佛，度水度火度炉。
    妙体本来无处所，莫将真佛强涂糊。

释文礼　颂古五十三首
    不知兀坐常轮转，空下禅床绕一遭。
    背面却言亏一半，老婆恶业自家招。

释文礼　颂古五十三首
    上等接人，了无回互。
    据坐堂堂，是何谓度。
    帅王用处若轩昂，为渠拽倒破禅床。

释文礼　颂古五十三首
    以此振铃伸召请，旋风连架打将来。
    大悲院里逻斋去，肘露皮穿可怪哉。

释文礼　颂古五十三首
    賸噇生菜似头驴，临济堂前捉败渠。
    耸耳长鸣随踢踏，不知业债倩谁除。

释文礼　颂古五十三首
    阶头放下劫初铃，相扑呼它马使名。
    五棒打来无雪处，却言渠不是官行。

释文礼　颂古五十三首
    祸福无门口自招，三遭瞎棒打驴腰。
    可怜败国亡家恨，万古春家吹不消。

释文礼　颂古五十三首
    家常添钵绕村行，蓦地一声无厌生。
    化主分明嫌少在，篱门掩却强惺惺。

释文礼　颂古五十三首
    乌藤倒挂向平田，便把羸牛痛下鞭。
    更说养来经五岁，始终只是老婆禅。

释文礼　颂古五十三首
    师之一字太孤危，文□□无作者知。
    不领韶阳提起处，且从默处认残碑。

释文礼　颂古五十三首
    亲到龙潭已暗投，夜深谁共御街游。
    纸灯吹灭狼烟息，坐断中原四百州。

释文礼　颂古五十三首
    山边水边待月明，暂向人间借路行。
    如今还向山边去，只有湖水无行路。

释文礼　颂古五十三首
    住山境界问如何，女子双鬟鬓已皤。
    觌面不逢休更会，白云飞过旧山河。

释文礼　颂古五十三首
    庵僧真实济凶人，一喝分明出差珍。
    莫道贼魁非别者，当头雪刃用来亲。

释文礼　颂古五十三首
    没边疆，暴雨狂风无处藏。
    古庙里头休軃避，移舟别有好商量。

释文礼　颂古五十三首
    法战场开验克宾，解施武略对将军。
    如何有罪全无赏，待殿奇谋自策勋。

释文礼　颂古五十三首
    不动蒲帆问一言，大鱼却被小鱼吞。
    直从意外超唇吻，始信岩头无脑门。

释文礼　颂古五十三首
    从来六个不知音，一个全抛恶浪深。
    义断情忘无处觅，三千刹海冷沉沉。

释文礼　颂古五十三首
    有句无句，如藤倚树。
    回避无门，毒蛇当路。
    树倒藤枯，句归何处。
    明眼衲僧，一场罔措。

释文礼　颂古五十三首
    磐陀漠漠秘苍苔，终日跏趺两鬓摧。
    纵使不曾呼唤著，何尝谩得阿师来。

释文礼　颂古五十三首
    因我得礼你，事从叮嘱起。
    谁知白苹风，不在秋江里。

释文礼　颂古五十三首
    读书人报来，岂在之乎者。
    孔子与周公，皆不及门也。

释文礼　颂古五十三首
    天地广无边，何云藏北斗。
    跛脚老云门，未明三八九。

释文礼　颂古五十三首
    树凋叶落聊伸问，体露金风错指踪。
    带累儿孙无豹变，等闲落在草窠中。

释文礼　颂古五十三首
    贺家湖上天华寺，一一轩窗面水开。
    不是闭门防俗客，爱闲能有几人来。

释文礼　颂古五十三首
    大龙景物最幽妍，涧水山花照眼鲜。
    坚固法身何必问，风光长在劫壶先。

释文礼　颂古五十三首
    白牛烹了正熙熙，皮角官中却要追。
    将下帽檐输纳了，灯前更鼓夜迟迟。

释文礼　颂马祖因僧问离四句绝百非
    唤起公安处全曙，催归日未西。
    无心花里鸟，更与尽情啼。

释文礼　颂七贤女游尸陀林
    七珍八宝任君需，三物从来的是无。
    若向无中拈得出，不须见佛问何知。

释文礼　天台石桥
    桥横飞涧上崔嵬，涧瀑千寻吼怒雷。
    五百声闻看不破，至今活葬在岩隈。

释文礼　赞应庵华
    亭亭相对两苍松，不觉当门触祖翁。
    后代儿孙无著莫，忍听萧瑟起凄风。

释文坦　寒食野步
    寒食出重闉，郊原忽怆神。
    人悲新旧冢，花落古今春。
    名位空标史，贤愚尽委尘。
    斜阳回首处，垄木噪鸦频。

释文顀　临终书偈
    空山顽质世偏须，禅客元惭绮色枯。
    几吐烟光供染翰，石田只字可留无。

释文珦　哀理樗散
    樗散本灵种，根於广莫乡。
    繁阴深雨露，怪节老风霜。
    幸自忘封植，何须较短长。
    世交多未达，为子重悲伤。

释文珦　哀梅麓楼寺丞
    散逸羲皇上，风流晋宋间。
    金莲推寓直，玉笋竟虚班。
    名在方为重，身荣等是閒。
    知心千古月，耿耿照泉关。

释文珦　哀梅麓楼寺丞
    道与时人背，多因得所深。
    文章知古印，忠孝一生心。
    棘冷难承泽梅残只在林。空门翻有泪，
    断断是知音。

释文珦　哀梅麓楼寺丞
    寄酒全清达，论交不世情。
    远猷期变俗，直气反伤生。
    属纩无妻子，营坟尚弟兄。
    九原那可作，肠断买山盟。

释文珦　爱秋
    宋玉悲秋我爱秋，清秋行乐胜春游。
    林痚尽见山中石，更有寒泉带石流。

释文珦　爱性
    爱性畏讙呶，云深一径茅。
    了无徒属累，唯结鹿麋交。
    灌木由来古，修篁亦渐苞。
    终然声利表，颇若类由巢。

释文珦　安分
    鷃鹏虽有异，小大各逍遥。
    静处安吾分，尘缘坐见消。
    烟霞开古色，松柏尚高标。
    更爱无生侣，时来伴寂寥。

释文珦　白日苦短行
    白日常苦短，无方使迟延。
    始见出暘谷，忽已沈虞渊。
    迫促於生人，无一能永年。
    丰质成槁项，鬷发变华颠。
    鸡鸣逐声利，夜分未遑眠。
    奄化同草木，没没归重泉。
    或复自超放，导引求神仙。
    乔松在何许，亦若茫昧然。
    必当实根祗，尘物皆弃捐。
    德性贵纯正，文华在昭宣。
    道与天地准，万古唯圣贤。
    景行不可忘，抒情为此篇。

释文珦　白湛渊书来命赋绿阴
    化红为净绿，圃树已成阴。
    俯映澄渊水，清如静者心。
    华滋深几席，余润滴衣襟。
    众鸟犹如爱，皎皎遗好音。

释文珦　百年
    百年如大梦，梦中谁到老。
    贫贱固可怜，富贵亦何好。
    举世尽蚩蚩，醒寤苦不早。
    自古知几人，独在商山皓。

释文珦　百年
    百年亦何为，终岁常壈坎。
    玄裘不掩胫，素发自垂颔。
    吾新归夜台，益重霜露感。
    仰视天一方，星河同惨澹。

释文珦　北风行
    北风凛凛生祁寒，阴云万里何{上雨下漫}{上雨下漫}，
    群木尽槁叶尽丹。日月迅駃犹飞湍，
    人间光景亦易殚。离家不如在家安，
    胡为夫君乃游般。自古共嗟行咱难，
    摧轮折轴良可叹。客中忧绪常万端，
    何当对面同歌欢。愿得此身生羽翰，
    与君相逐同鸳鸯。有怀未遂宁容宽，
    耿耿不寐遥夜阑。孤鸿求匹声嘶酸，
    使我感物摧心肝。

释文珦　北游朔城行
    北游朔城，险阻艰难。
    荒溪遐旷，穹谷纡盘。
    白日晦景，阴云洞寒。
    凝冰不冶，积雪宁乾。
    冻草色死，北风声酸。
    林啸猛虎，路多胡犴。
    愁肠分裂，趼足蹒跚。
    风餐不饱，露宿难安。
    别离之苦，维昔所叹。
    怀哉征人，曷云来还。

释文珦　焙茶
    异莊云边得，山房手自烘。
    颇思同陆羽，全觉似虑仝。
    孤阅当先破，仙灵更可能。
    蓬莱知远近，我欲便乘风。

释文珦　闭户
    闭户晶我事，山光满盈几。
    饭余曲肱睡，一觉颇酣美。
    心平不作梦，境寂如止水。
    山童为煎茶，茶熟我当起。

释文珦　闭户
    闭户秋风里，寥寥绝往还。
    菊开无俗艳，木落见真山。
    心比孤蟾净，身同野鹿閒。
    困来虽就枕，无梦到人间。

释文珦　边思
    少年为远戍，两鬓已{上髟下思}{上髟下思}。
    百战功谁赏，空闺信不来。
    乡关成梦境，边月是愁媒。
    听彻胡笳曲，寒声转更哀。

释文珦　边思
    十年辛苦戍边城，朔漠漫漫万里平。
    厌听胡儿吹晓角，声声都是断肠声。

释文珦　边思
    胡雁南翔已尽回，闺中不见寄书来。
    穷荒二月无青草，长对东风赋七哀。

释文珦　扁舟夜返
    扁舟颇多幽趣，孤月正照寒沙。
    曲渚回塘深处，青灯竹屋谁家。

释文珦　别日何易行
    别日何易，会日何难。
    道路修阻，山川郁盘。
    寤寐怀思，涕泣汍澜。
    思君不已，损我容颜。
    时歌旧章，期以自宽。
    歌终太息，反开忧端。
    孤鸿嘹唳，过彼云间。
    欲托遗音，遐征不还。
    出户徘徊，风露凄寒。
    明月皎皎，星斗阑干。
    罗帷飘扬，顾影难安。
    耿耿长夜，摧此心肝。

释文珦　别山中友
    人生贵适意，穷达奚卟论。
    此意君能知，方喜吾道存。
    于心既莫逆，彼此俱忘言。
    胡为又当别，谁能不消魂。

释文珦　别馨桂山
    与君相见各华颠，握手松间感变迁。
    能记灵山同听日，不疑绛县老人年。
    难寻旧梦悲蝴蝶，替说新愁赖杜鹃。
    无奈匆匆又还别，有诗须寄武康船。

