<!-- { "loadSidebar": true } -->
    交期离合悼今昔，宦路漂泊费光阴。
    故人恩意歌酒款，省郎香雾帘栊深。
    二十四年一笑适，可待车简论初心。

陈造　再次韵呈林子长郎中二首
    二叹熟君朱弦音，可但文价高儒林。
    课闻安仁最花县，车想召伯驻棠阴。
    诗坛自昔隐一敌，意匠超忽陵高深。
    补衮活国要次第，向来子牟魏阙心。

陈造　再次韵呈林子长郎中龚养正寺簿
    荒学蹄涔易窥底，禄遫不应夹帝里。
    昧为此役君定笑，当念平生意行耳。
    过耳毁誉纷相半，曳裾袖刺何尝惯。
    餬口未忘丐斗升，投闲正须问祠观。
    归云倦鸟且罢休，镜中头颅盍反求。
    小儿能耕妇能饷，老子卒岁良优游。
    石友青云两君在，肺肝倾倒不自大。
    还家犹可诧里闾，渠侬只博白眼待。

陈造　再次韵呈张守
    使君刘白信其朋，笑我顽然粥饭僧。
    打睡正便簷日煖，味诗还喜蔗浆凝。
    破阴风软梅犹小，弄影云疏月渐升。
    一自藏钩得新句，莫停吟笔到烧灯。

陈造　再次韵呈张守
    乌衣雏燕正依栖，又见南风递赤泥。
    宣室殊恩子夜对，天章清问御书题。
    可无上药蠲民瘼，有待司南觉世迷。
    好在论功繼皋益，毋庸问管渎曾西。

陈造　再次韵呈张守
    朋旧携持过陋栖，炊香沦雪鱠拖泥。
    酒浇祑磈聊娱老，诗愬酸寒最切题。
    种秫集功今有约，对棋销日不嫌迷。
    千奴别去平安否，时欲拿舟甓社西。

陈造　再次韵呈章守
    吾儒交贺得宗师，片善盱衡置百非。
    小驻锋车宣室召，时观谭麈頶宫挥。
    诗坛已许公馀论，邻烛何曾靳寸辉。
    此意急须笺阿衮，不因鱼稻久忘归。

陈造　再次韵酬进卿
    平生友仁今事贤，长裾每侍黄堂仙。
    东方一士复石友，平安几见邮音传。
    斩新好语来翩联，当念醉叟方逃禅。
    亦知平处古人上，更卜气苏君子前。
    敢辞敝帚为君出，眢井尘生不受汲。
    但思共坐莲荡风，云锦明船月升璧。
    把酒一欢当及时，定拚费日仍费诗。
    转头相望便淮浙，已办雇直呼篙师。

陈造　再次韵酬林子长运使
    绣衣如椽笔，可但江山助。
    登楼得秀句，飞云为公住。
    使君倾意气，接我便亲故。
    自忖庸鄀陋，两公富全楚。
    赋雪容末至，高轩先左顾。
    醉乡信馀地，肯作长沙舞。
    和气挽春回，冰柱下檐雨。
    代舍猪狗盗，珠履贲豪举。
    阿迁诧齐魏，琐琐吾未许。
    我从两公游，趣舍本神遇。
    更当问学閒，司南取夷路。

陈造　再次韵酬叶进卿
    病翁耐病杯杓里，鼠矢压书毫不泚。
    眼中凛凛黄初年，读诗意欲凌紫烟。
    君才王佐绶犹墨，公外从容作诗客。
    心期与俗马牛风，化顽惠弱清而容。
    不学玄明刚制酒，不学陶公辞五斗。
    斯民信君如诅盟，饮羊攫金皆用情。
    圣皇旰食求贤意，姓字今应御屏记。
    太微清都上云雨，盐梅调鼎极可否。
    一艇付我眠溪云，咏歌太平横紫君。
    十行看君拜天语，去酌天浆列仙俯。

陈造　再次韵酬俞君任
    闯首亨衢属壮年，即今奔骛恐徒然。
    时情合退羊肠步，宦路难加马腹鞭。
    朱紫浪惊流俗眼，风骚要拍古人肩。
    归休计办君当贺，儿辈新营种秫田。

陈造　再次韵答陈居仁二首
    篱菊击霜又著花，插花犹记醉君家。
    两州札翰虽频寄，一笑班荆迄未涯。
    酒处赋成千载计，床头易熟数年加。
    珠玑属我元无踵，坐想挥毫写物华。

陈造　再次韵答陈居仁二首
    丁年也办刺天蜚，几梦西垣与北扉。
    未簉时英书汗简，已烦溪友寄当归。
    桑榆境界宁辞冷，芹藻杯盘可得肥。
    说似故人应绝倒，衰颜五十盍知非。

陈造　再次韵答程帅高机宜四首
    自分迂愚著海滨，诸公荐力漫忱恂。
    摧颓晚境空多感，局缩穷山亦再春。
    故里归耕虽有约，中田敬馌遂无人。
    何由消破愁千斛，甓社春浓莫计巡。

陈造　再次韵答程帅高机宜四首
    名德谁今挺古风，人嗟汲直合居中。
    挥毫有物鬼落胆，与世无心云度空。
    倚听金銮拜新渥，又烦竹马走群童。
    贝宫风露鳌峰月，行矣辉华映两瞳。

陈造　再次韵答程帅高机宜四首
    高郎笔势未姑徐，千纸珠玑欬唾馀。
    春兴漂萧陵野马，夜窗清绝冰金蜍。
    诸公交口传黄绢，蜚诏褒贤定赤车。
    亦使穷山拜嘉惠，衰翁击节正冯虚。

陈造　再次韵答程帅高机宜四首
    倒海翻湖袖手观，揆子才思坐天悭。
    愁攻心折仍无赖，债压头低不办还。
    坐想赓酬联白璧，只令翘企仰高山。
    拙疏却喜便衰病，赢得萧斋尽日闲。

陈造　再次韵答节推二首
    透幕穿帘香雾浮，行云低影傍清讴。
    游人是处歌鼓腹，佳客伴翁吟掉头。
    令节可孤三日醉，归期犹有一春留。
    诗坛酒会容先歃，莫问将军老不侯。

陈造　再次韵答节推二首
    亏成久不挠心旌，老阅人间百事轻。
    却笑平生甘淡薄，每缘行乐问阴晴。
    羽觞饧粥同春事，卧醉行歌见俗情。
    击钵更遭强敌困，可能赤手控奔鲸。

陈造　再次韵答节推司理
    人生行乐当及时，底用躭古仍癖诗。
    老子平日汗牛载，五穷追逐不得辞。
    罗帏围香击鼍鼓，食填巨壑酒如雨。
    君看白面纨裦郎，不知经史何等语。
    笑我蠹鱼尘简中，口角儒墨纷异同。
    腹雷昼隐吟仰屋，诧向子墨收新功。
    雪毛眵不自太恤，讥诃抵触取憎疾。
    几人插羽上金銮，漫云九事八为律。
    不如醇朴还吾天，抉肠剔肾谁汝怜。
    且从酒徒趁落托，向来失计今差乐。
    
    【卷18】

陈造　再次韵答节推司理路监岳
    世传秀句我既不能如唐王维，民依慈母亦复不能如汉杜诗。
    一官强颜窍温饱。粗免庚癸形瘦辞。
    分从村歌趁社鼓，厌见翻云覆手雨。
    橐中仅办买山钱，径当拂衣践此语。
    三子表表吾眼中，趣操肯复衰朽同。
    辞坛崭然推大手，官业行矣收隽功。
    老夫老矣暇他恤，灌园之隙要治疾。
    折腰曳裾今痛寂，端知缩鳖取卒律。
    谁能违性誉所天，挽眉屏息前乞怜。
    回思一挽间千托，带索弹琴有馀乐。

陈造　再次韵答梁教授
    阴晴如期喜可知，况复攗束收新诗。
    相如未至客之右，开编自愧芜辞。
    倅贰付我千家聚，佩襟戴君沾化雨。
    相从可独臭味同，接耳仅听淮乡语。
    诗来惊倒嗫嚅翁，结字著语古与同。
    少须官廨住家稳，往问句法几即功。
    似闻知津问沮溺，山间晴乾度山疾。
    一笑行举通家杯，计日尚前蕤宾律。
    过君定发醯瓮天，倾囷倒廪当吾怜。
    家居除领齐眉托，意与诸雏诵思乐。

陈造　再次韵答许节推二首
    起依筇竹似桴浮，改就新词却自讴，
    囊锦斩关聊袖手，酒兵推户且扶头。
    东风已拆红踯躅，碧树更啼黄栗留。
    醒醉醉醒殊未沫，不应通守羡通侯。

陈造　再次韵答许节推二首
    步屧巉岩屏骑旌，松风茵露为谁轻。
    已无桃李擅春事，忽事鸟乌啼晚晴。
    羽客不妨同水厄，宿酲端解败诗情。
    开缄又拜同寮赐，锦段中含掉尾鲸。

陈造　再次韵答余司理
    雨来不后晴不迟，今晴昔雨皆可诗。
    自怜老去才易尽，平日尚有黄绢辞。
    挑灯初听鼕鼕鼓，南风收尽檐间雨。
    麦根既润燥乃宜，此事时传老农语。
    人家屋脊黄云中，南村北村欢笑同。
    定知老子喜欲舞，鼎来骚客争奏功。
    诗人例天肯土血，浩然不逢李贺疾。
    宿羽缠结我未脱，前身永思今次律。
    君亦妙巧戕其天，低摧与我皆可怜。
    经篇严密更开托，却须编入襄阳乐。

陈造　再次韵二首
    问舟初立柳汀沙，云日昻空渌影斜。
    诗橐耻随金埒客，蔬肠未厌玉川茶。
    青湖波外方游女，翠幄丛间亦晚花。
    小待春归箫鼓静，还容补被款禅家。
    再次韵二首其二，尘中谁定免营营，
    鹭渚鸥沙且旧盟。夙世林逋漫千首，
    逢人圆泽悟三生。扣门喜共僧窗饭，
    斲句犹能镜样清。身世已抛春梦外，
    更於文字措讥评。

陈造　再次韵二首
    雪神不袖嘘枯手，嗣岁丰登预告成。
    泚笔径烦书上瑞，载途况已沸欢声。
    骑驴有客搜新句，扶路何人趁晚晴。
    一笑与渠分乐事，的知琼露胜宜城。

陈造　再次韵二首
    郡政只今多暇日，名园欲到指苍茫。
    能诗有客怜侯喜，好士惟公繼郑庄。
    促膝未妨渑似酒，转头当复玉为堂。
    联金缀玉真吾事，剩刻坚珉表士乡。

陈造　再次韵二首
    饱食频频只鴬斯，可堪迅景隙驹驰。
    不逢犹是桐为弩，当价胡宁菌作芝。
    天策寂埋三弄笛，楚山穷处四愁诗。
    将坛可复宜衰病，此柄须君为主持。

陈造　再次韵二首
    宋璞隋珠不当傥，平时佳思堕荒茫。
    老规种秫师陶令，备有前茅愧楚庄。
    蜂鹤搅肠空轧轧，鹸鹅严阵怯堂堂。
    即今全胜输公等，自占床敷霸睡乡。

陈造　再次韵二首
    铅墨才为一饱谋，还因跋痜赋休休。
    南州习俗难驯扰，北客迂疏易悔尤。
    世味蜃生今落落，归心风旆正悠悠。
    知非况自五十九，为问衰翁底更求。

