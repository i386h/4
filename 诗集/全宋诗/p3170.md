<!-- { "loadSidebar": true } -->
    达理禅师超彼岸，莫疑身外有风波。

危固　广福院
    二月杨花满路飞，莺皇清巧弄晴晖。
    谁知骚雅寻芳客，寂寞东风马上归。

危固　送僧归西林院
    振锡西林去，清闲称所依。
    高巢孤鹤返，深谷片云归。
    野色供吟笔，秋光射衲衣。
    长亭携别处，落日半沉晖。

危固　隐居
    高士隐居处，迢迢绿水湾。
    数间玉川屋，七里子陵滩。
    出入是非外，醉醒文字间。
    千鎟天子禄，不肯换清闲。

危和　稹翠楼
    着我高远堂，恍若非人世。
    一榻卧白云，清寒不成寐。
    松竹四山秋，飕飕惊客耳。
    谁在隔窗中，朱弦写流水。

危涴　书灯蛾
    三生炙手权门者，此日趋炎态未除。
    汝自燃脐何所恨，可怜遗臭入诗书。

危昭德　春晚
    晴天杨柳丝千绪，淡月梨花玉一庭。
    又是东风去时节，数声啼鸟不堪听。

危稹　春日即事
    麦风翻陇泼浓绿，花露滴枝粘老红。
    小立楼头检春事，一丝暖日坠青虫。

危稹　春日有感三首
    春入长安百万家，湖边无日不香车。
    一株柳色吾无分，看杀庭前荠菜花。

危稹　春日有感三首
    看书数叶眼花旋，推过熏炉去打眠。
    五十压头衰白尽，书无灵圣事茫然。

危稹　春日有感三首
    情知老却流莺了，争奈狂如蛱蝶可。
    尚有紫薇红药在，佳人休唱怨春歌。

危稹　妇叹
    记得萧郎登第时，谓言即日凤皇池。
    而今老等闲官职，日欠人钱夜欠诗。

危稹　郭公篇
    郭公郭公，闻尔失国春秋时，
    何事到此犹悲啼。郭公前言亡国故，
    当时只缘臣子误。百年社稷不得归，
    而今家住柘冈西。满目春风都是恨，
    声声说与齐侯知。国亡矣，
    君勉之。

危稹　鹤
    楚楚雪衣明，烟霞径里行。
    不管陶令野，有节伯夷清。
    一见消尘虑，相亲长道情。
    秋见着梧叶，时作九皋声。

危稹　寄真西山
    有美真夫子，平生心泰和。
    令名香宇宙，厚德福山河。
    有客湖湘至，谈公政化我。
    莫侵霜鬓否，书至报如何。

危稹　接客篇
    接客接客，高亦接，
    低亦接，大儿稳善会传茶，
    小儿踉蹡能作揖。家人不用翦髻云，
    我典唐书充馔设。唐书典了犹可赎，
    宾客不来门户俗。

危稹　借诗话於应祥弟有不许点抹之约作计戏这
    我有读书癖，每喜以笔界。
    抹黄饰句眼，施朱表事派。
    此手定权衡，众理析畎浍。
    历历灿可观，开卷如画绘。
    和君笃友于，因从借诗话。
    过和有约言，不许一笔坏。
    自语落我卫，便觉意生械。
    明朝试静观，议论颇澎湃。
    读到会意处，时时欲犯戒。
    将举手复止，火侧禁搔疥。
    技养无所施，闷怀时一噫。
    只可卷还君，如此读不快。
    千驷空可轻，君抱亦少隘。
    昨问鸡林人，尚有此编卖。
    曲衣须一收，吾炙当痛嘬。

危稹　经从丰城谒于房州于令侍姬歌舞进酒二首
    蛾眉对歌舞凉伊，舞身还逐歌声齐。
    卷花万段忽进酒，斩高蝴蝶飞来低。

危稹　经从丰城谒于房州于令侍姬歌舞进酒二首
    更有佳人在空谷，能唱春风天上曲。
    何时得上金玉堂，一声飞度龙吟竹。

危稹　句
    梅以白为正，菊以黄为正。

危稹　句
    马嵬路险失妃子，金谷楼高堕绿珠。

危稹　藕花中未开之荷穿叶而出
    风清宴瑶池，正拥万姬醉。
    忽有青衫人，穿仗献封事。

危稹　牵牛花
    青青柔蔓绕修篁，刷翠成花著处芳。
    应是折从河鼓手，天孙斜插鬓云香。

危稹　上雷漕
    破裘芒履晚山前，手抱乌桐白玉弦。
    闻道知音在高处，一声弹入紫微天。

危稹　上隆兴赵帅
    买宅须买千万邻，季雅喜得王僧珍。
    买山百万复谁与，襄阳节度真主人。
    我生兀兀鑽蠹简，不肯低头植资产。
    缀名虎榜二十年，依旧酸寒广文饭。
    绿鬓伴作星星华，岂堪风雨犹无家。
    大鹏小鷃各自适，只有鸿雁长汀沙。
    弟昆团栾虽足乐，老屋萧条不堪著。
    玉堂便是无骨相，也合专侬一丘壑。
    近来卜筑穷冥搜，十里而近依松楸。
    骊龙塘上邓家丘，半山老人所钓游。
    半山天下文章伯，邓家声名亦辉赫。
    断碑犹在古墙阴，好句曾经写山色。
    买邻得此天所予，独欠山资觅无处。
    平生骂钱作阿堵，仓卒呼渠宁肯顾。
    君侯地位高入云，笔所到处皆成春。
    万间广厦芘许还，岂无一室棲贫身。
    王邓故处为邻曲，更得赵侯钱买屋。
    便哦诗句谢山神，饮水也胜樽酒绿。

危稹　上赵总领
    一见烦公道眼明，悬知彻底五湖清。
    岂期天上张公子，犹记当年刘更生。
    几度夜深流水操，无人心认断肠声。
    平生不面却相识，黄鹤楼前今一鸣。

危稹　送柴中行出守章贡
    力为君王乞得州，补天示了石学心。
    人才自俿国轻重，吾道亦关公去留。
    殿角才辞槐影日，船头便转荻花秋。
    竞夸祖账都门外，谁识眉攒杜甫愁。

危稹　送晃告院得南康
    我是康庐旧冷官，梦魂今尚忆云端。
    山将草色到天碧，泉带松声出谷寒。
    仙观几年留鹤隐，古潭有日起龙蟠。
    中君肯着诗料理，乞我蛮笺半幅看。

危稹　送刘帅归蜀
    万水朝东弱水西，先生归去老峨居。
    人闲那得楼千尺，望得峨眉山见时。

危稹　送孙行之出守衡阳
    日日江头送客行，况闻君去作专城。
    心存臣子无中外，士击朝廷有重轻。
    谏疏满怀催上道，中原万事想关情。
    戎葵到底不倾日，侧耳衡阳来雁声。

危稹　题吴淑妃真子
    海静江澄玉雪腮，何年和月下瑶台。
    卷中不敢端详看，曾得君王一笑来。

危稹　题杨妃牙痛图
    痛入香龈是不禁，三郎心痛亦何深。
    当时更有唇亡处，自是君王不动心。

危稹　挽同年胡司门
    期集盟惟旧，交随契更深。
    雨声春共酌，灯影夜同吟。
    接武主尧蓼，招魂遽楚音。
    尤怜哭君日，来纳惜时金。

危稹　挽月湖二首
    天胡夺我老先生，轩冕丛中玉雪清。
    英石数拳归艇重，月湖千顷世缘轻。
    云山买得无馀俸，句法流将不尽名。
    头白贾生非不遇，所言向已略施行。

危稹　挽月湖二首
    诏书屡趣入承明，黄阁前头不肯登。
    苦欲归休同野老，本来清净是禅僧。
    苔生文塔今成古，影挂山房唤不应。
    犹想经行泉石处，倚岩憔悴一枯藤。

危稹　王架阁夙有棋癖尝於和篇中讥其不工架阁颇讳恶其说复次韵戏之
    刘伶耽於酒，渊明玩於菊。
    君乃癖於文，爱棋尤更笃。
    文高新掌故，棋只前秘读。
    我昨却莱兵，书法谨夹谷，
    不知君讳之，护名如护玉。
    耻鼓赵王瑟，欲举渐离筑。
    明发疾呼予，开枰数反覆。
    盛气欲吞敌，厉响亦惊俗。
    失利頳凑颊，得隽喜填腹。
    势固健於常，手终弱於仆。
    君名高天下，此特一不足。
    小负毋重争，帝观有静瞩。
    大明昧於小，月固不胜烛。
    切勿罪刘五，此笔兢所录。

危稹　闻莺
    天上金衣侣，还能贶划莱。
    风流晋王谢，言语汉邹枚。
    公等久安在，今从何处来。
    山禽正嘈杂，慰我日徘徊。

危稹　赠书肆陈解元
    巽斋幸自少人知，饭饱官闲盀　转宜。
    刚被旁人去饶舌，刺桐花下客求诗。

危稹　赠书肆陈解元
    兀坐书要自切磋，阅人应似阅书多。
    未知买得君书去，不负君书人几何。

微禅师　上堂偈
    日暖风和柳眼青，冰消鱼跃浪花生。
    当锋妙得空王印，半夜昆仑戴雪行。

韦　　伐　岘山
    羊公民爱深，原叔复善政。
    缉祠流声诗，才德交辉映。

韦居安　悼亡安
    视死如归不受污，今无彤管为伊书。
    仓皇父子终天诀，菱角塘边孔氏居。

韦居安　寄魏菊庄庆之
    一庄纯种菊，此地著诗仙。
    再世陶元亮，三生魏仲先。
    餐英知正味，饮水得长年。
    每见君吟稿，予怀亦洒然。

韦居安　景定壬戌冬得数椽于城南慈感渡侧询之故老云距贾耘老旧址不远因作
    卜居求静处，喜傍碧溪湾。
    隔岸高低柳，当轩远近山。
    天开图画久，人共水云閒。
    闻说贾耘老，旧曾居此间。

韦昮　和陶弼思柳亭韵
    白云叆叆结相缘，半夜镆锵舞醉仙。
    五百年来得书记，罗洪溪畔浴沂年。

韦奇　句
    野黑鸡声颤，林深燐火明。

韦奇　句
    山风嘘冷信，檐溜管离情。

韦奇　句
    林缺添松补，篱疏倩菊遮。

韦奇　句
    黄犊拖犁倦，青帘说酒清。

韦奇　句
    窗破入云气，林疏漏月痕。

韦奇　句
    拨灰煨芋子，带溼爇松枝。

韦奇　句
    病多谙药性，吟苦识诗情。

韦奇　句
    败壁蜗黏篆，空阶蚓结楼。

韦奇　题倪文昌玉湖书院
    齐斋老子今安在，一去人间余廿载。
    白衣苍狗几千回，惟有溪山长不改。
    吴兴胜概夸玉湖，鹅溪一幅玄晖图。
    天光上下渺无极，寒玉倒浸清冰壶。
    晴波万顷莹如洗，一卷石向波心起。
    先生具眼此结庐，收拾溪山入诗里。
