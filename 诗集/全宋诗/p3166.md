<!-- { "loadSidebar": true } -->
王閏　返山居
    草庐梦醒旧南阳，万事灰心笑一场。
    齿漱石泉消酒渴，手挼草药染衣香。
    菊花夜白因添月，柿叶秋红不是霜。
    大鸦今时无问字，天风时到响琴床。

王閏　访梅
    月冷碧云笼野水，棱棱瘦耸吟肩起。
    一天寒气湿衣裳，人在石桥香影里。

王閏　访庭植上人
    苔侵坐处石头青，满屋春云不用扃。
    入定醒来香印冷，一帘花雨湿残经。

王閏　访翟梅山
    诸老雕零尽，江湖今有谁。
    半生迁各惯，多难识君迟。
    花屋春风酒，梅山雪夜诗。
    莫为名钓出，世事正如棋。

王閏　风光着柳
    春色桥边万缕金，娉娉袅袅弄晴阴。
    笼烟罩月多情处，又见丝条染绿深。

王閏　凤仙
    凤箫声断彩鸾来，弄玉仙游竟不回。
    英气至今留世上，年年化作此花开。

王閏　感秋寄白云赵寺丞
    囊里不藏金，相随只破琴。
    每因看月夜，长动故人心。
    腥草关河路，秋风楚越砧。
    愁来不成睡，破壁更蛩吟。

王閏　感事
    海门烟树晓青青，梦断英雄唤不醒。
    多少骷髅山下泪，定随潮转浙江亭。

王閏　高冠独步
    栖桀栖埘岁月深，咿咿喔喔放豪音。
    九苞彩色丹山凤，春暖还须报上林。

王閏　宫词
    一处承恩宴舞衣，六宫甲帐冷珠玑。
    夜深听得笙歌响，知是君王步辇归。

王閏　姑苏述古
    废苑春风杨柳青，啼莺犹学馆娃声。
    百年气数花开落，一代兴亡潮长平。
    香径迹荒舆辇绝，屟廊基在藓苔生。
    繁华已逐英雄去，留得斜阳伴古城。

王閏　孤山
    芙蓉十里媚薰风，岸上花开水底红。
    认得孤山旧游处，酒旗摇飏树云中。

王閏　孤雁
    叫入青云忆弟兄，影随双翮见分明。
    黄昏独过秋江上，自拣芦花歇又惊。

王閏　孤猿叫月
    天色如冰万籁沉，攀藤无伴自惊心。
    啼时只有空山应，影挂寒松夜正深。

王閏　古杭感事
    国事雕零王气衰，东南豪杰竟何之。
    云寒废殿排班石，草卧前朝记事碑。
    沙涨浙江龙去远，天宽北阙凤归迟。
    可怜不老吴山月，曾照官家宠幸时。

王閏　古杭感事
    入北銮舆竟不回，衔花辇路长苍苔。
    九重禁地为僧舍，六代园陵变劫灰。
    宋国衣冠春草绿，赵宫珠翠野花开。
    虽然兴废俱天数，祸自奸臣误国来。

王閏　闺词
    逢春娇病鬓蓬忪，偷拆郎书读未终。
    蓦地人来无语答，含羞满面发潮红。

王閏　桂
    金虫镂月影玲珑，璧叶将秋锁翠栊。
    昨夜楼台风露冷，几人魂梦入林中。

王閏　和叶碧峰韵
    心视功名一羽轻，能吟好句出天生。
    要磨自己功夫到，肯学前人步武行。
    纸上烟云才欲扫，毫端风雨已先惊。
    学诗恰似求仙术，待得成时彻骨清。

王閏　胡地曲
    枪旗猎猎动风缨，土雨如云杀气腥。
    认得打围枯草际，霜雕飞趁海东青。

王閏　湖边夏日即事
    榴花掩映在楼台，面面轩窗照水开。
    一路翠萍分未合，采莲船去钓船来。

王閏　湖山即景次尹绿波
    湖山掩映雁潭秋，今古诗人说胜游。
    绿柳影分骑马路，赤枫叶落钓鱼舟。
    前坡风送归樵笛，别墅云藏卖酒楼。
    长记寻梅冰雪里，毡靴驼帽鹔鹴裘。

王閏　湖上
    万红飞尽雨如烟，心事伤春哭杜鹃。
    游子不来弦管歇，画船空击柳丝边。

王閏　湖上晚望
    酒醒湖光生嫩凉，卧船吹笛藕花香。
    游人尽逐莺花去，一片闲情在夕阳。

王閏　花港观鱼
    桃花落尽杏花嫣，碧港红沉水底天。
    山雨忽晴风亦退，钓鱼人在小湖船。

王閏　花下作字付叶柘山使者
    花藓层层润石床，绿阴多处自生凉。
    闲将笔染茶醾露，写得春辞满纸香。

王閏　寄杜北山
    倦客萧萧两鬓秋，柳丝无力绊归舟。
    晓风落叶辞高树，夜月行人在别洲。
    千里关河乡国梦，一江烟浪古今愁。
    雁声过尽青天阔，却忆同登望海楼。

王閏　寄胡雪江吟舍
    萧萧叶落响风枝，隔壁无情笛又吹。
    一缕碧烟灯烬落，主人眠熟客醒时。

王閏　寄友
    发影明寒镜，萧萧亦自怜。
    故人难会面，行客又经年。
    晴雪添崖瀑，春云杂晓烟。
    相思有书札，写尽夜灯前。

王閏　佳人春思
    垂鬓不语立花阴，忽向东风泪满襟。
    长记湖边寒食节，柳丝曾折赠同心。

王閏　金陵感秋
    鱼书难寄水空流，两袖西风破黑裘。
    客梦芦花晋城月，归心枫叶浙山秋。
    世情老去谙方熟，愁事来时醉便休。
    满目关河怀古恨，如今何处问孙刘。

王閏　京中即事
    笙歌无处不繁华，春在莺莺燕燕家。
    谁看少年骑马过，娇红微露隔帘花。

王閏　句
    林间望断松梢路，白鹤真人尚未还。

王閏　军中乐二首
    靼衫闪色织云罗，白马金鞍载翠娥。
    把盏醉归营月上，胡琴捍拨采茶歌。

王閏　军中乐二首
    珊瑚提榼紫金杯，毡帐藏春暖不开。
    马上娇娃花满笠，随军出看打球回。

王閏　客路
    匣中古剑懒重磨，难遇知音学楚歌。
    老却杜鹃春不管，江南人远落花多。

王閏　客路晚春
    年年吟帽客他乡，柳絮飞时日渐长。
    远树云生残照没，近梅风重早晨凉。
    桑条带露归蚕室，花片随泥上燕梁。
    历日又催春色去，田家便有插秧忙。

王閏　哭叶柘山
    雨肩山耸梅花瘦，戒饮心斋要独清。
    学得晋人文更古，写如唐帖草尤精。
    青衫命欠生前贵，白发诗香死后名。
    魂共灵华应不散，随仙诏到五云城。

王閏　冷泉亭
    天风吹断树飘声，耳洗灵泉得隐名。
    流到元嘉河路变，宋时恐失晋时清。

王閏　梨花
    一身娇韵倚东风，骨腻肌香易粉融。
    好向晓光垂露看，杨妃梳洗出唐宫。

王閏　立春
    泥牛鞭散六街尘，生菜挑来叶叶春。
    从此雪消风自软，梅花合让柳条新。

王閏　立秋
    西风吹绉碧纱衣，金井梧桐昨夜飞。
    自汲井花调药罢，却簪秋叶满头归。

王閏　凉夜
    断阶露草湿鸣蛩，桐树凉生落叶中。
    月上小楼人未睡，曲栏敲遍倚西风。

王閏　柳浪闻莺
    茭风猎猎水烟昏，柳影沉沉到岸根。
    忽想绿阴谁打弹，啼莺飞过别花园。

王閏　六桥春望
    美人娇醉落花钿，船载笙歌出柳边。
    春满六桥调马路，香风飘趁玉丝鞭。

王閏　露荷
    满湖云气晓生寒，蘸影蒸香润石阑。
    万斛银珠无用处，翠盘擎到日光乾。

王閏　芦门归雁
    芦湾风带雁声愁，苹蓼花开水国秋。
    望到钱唐门外路，晚凉人倚小红楼。

王閏　旅邸秋晚二首
    夜深玉树不啼鸦，照影残灯客梦家。
    归计未成秋又去，水边羞见雁红花。

王閏　旅邸秋晚二首
    井梧敲尽石阑风，放入斜阳水底红。
    秋思渐消离思长，一声过雁翠楼东。

王閏　马嵬
    梨花魂醉草伤秋，玉笛霓裳事已休。
    谁信一勾罗袜内，能藏天宝许多愁。

王閏　买舟
    赤阑桥上路，几度卜归期。
    流水无休日，行人有老时。
    潮来江势逆，月出海门迟。
    风顺轻舟快，蒲帆尽夜吹。

王閏　梅花三首
    茅屋寂寂烟冥冥，纸帐晓眠人未起。
    天风吹动笛声寒，春满江南冰雪里。

王閏　梅花三首
    溪心印影月朦胧，树剥霜皮一半空。
    只见开时冰雪冻，不知花里有春风。

王閏　梅花三首
    野水桥边折得看，花头开尽雪痕乾。
    刚风摇动仙云坠，一夜香深玉骨寒。

王閏　梅雨
    檐雨筛珠响未休，梅黄天色淡于秋。
    虫依草褥墙腰语，鱼弄荷钱水面游。
    浸酒药苗重石畒，湿书松气入山楼。
    晚晴闲趁渔人去，学把丝竿坐钓舟。

王閏　梦中见
    鹤发老人携紫竹，往来花下歌春曲。
    春去春来花自开，一声杜宇巴山绿。

王閏　茉莉
    炎州分得冰花脑，来伴湘波六月凉。
    醉折一枝簪鬓睡，晓来印却枕痕香。

王閏　暮春
    渡头步石巳平沉，三月溪流处处新。
    柳絮飘零游子梦，草花清净道人心。
    只消贫有诗传世，不要狂思药化金。
    一片夕阳天共远，鹃声相应隔山林。

王閏　暮春即事
    卖花声断雨蒙蒙，怯酒情怀易得中。
    燕子自来还自去，胭脂吹老海棠风。

王閏　暮秋寄仙洲舍弟
    去年泛菊醉重阳，今日谁知各异乡。
    落叶石阑霜信早，败荷池屋雨声凉。
    人情好恶花甘苦，世事荣枯草短长。
    别有骏雕双翮健，刚风摩透入苍茫。

王閏　瀑布
    青天隐隐响晴雷，绝顶流来不知处。
    巨灵怒擘两山开，飞下玉龙归海去。

王閏　七夕
    彩楼帘影夜沉沉，一片筛凉月似金。
    倚得画栏和袖暖，看人儿女学穿针。

王閏　怯暖
    怯暖新裁白苎衣，棋声深院客来稀。
    春风无力晴丝软，绊住杨花不肯飞。

王閏　秦镜
    色带金铜眩怪青，照人心胆已曾灵。
    铸时便有山东影，不使秦皇见乱形。

王閏　秦望山
    祖龙痴欲望长年，却遣君房渡海船。
    枉去蓬山觅丹药，桃源亦自有神仙。

王閏　蜻蜓
    轻绡剪翅约秋霜，点水低飞恋野塘。
    忽趁游蜂过墙去，可怜不识百花香。

王閏　秋风把钓
    寒潭水落石生衣，败叶吹来卧藓矶。
