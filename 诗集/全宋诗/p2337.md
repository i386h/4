<!-- { "loadSidebar": true } -->
    洞山无眼筋，入地狱如箭。

释胜　颂古二十四首
    猫全食血功，虎备起尸杀。
    无奈阿舅何，不传上树诀。

释胜　颂古二十四首
    开口便见胆，工夫傲东鲁。
    昔於豆子山，也解打瓦鼓。

释胜　颂古二十四首
    铁馅价难穷，谁知屈味浓。
    法幢光祖域，正董在胸中。

释胜　颂古二十四首
    先祖滔滔无固必，后人悱悱有雌雄。
    巨灵抬手无多子，分破华山千万重。

释胜　颂古七首
    无量妙义皆周匝，旋乾转坤为一合。
    当阳横按笑中刀，犹欠顶门上一踏。

释胜　颂古七首
    汉祖拜将务决胜，非韩谁敢当兹任。
    赤幡高竖化城降，星在盘兮不在秤。

释胜　颂古七首
    脚踏清波分华岳，手擎红日转重云。
    徒劳谩费干戈力，究竟还归有道君。

释胜　颂古七首
    借路经过无面目，因邪打正有拳头。
    衲僧门下无干涉，徒用精金换得鎎。

释胜　颂古七首
    藤萝荆棘离离草，枯树无退还不倒。
    败叶知他叠几重，不消一阵秋风扫。

释胜　颂古七首
    许由临岸洗耳，巢父不饮牛水。
    侍者亲入帝乡，赵州只在草里。

释胜　颂古七首
    乙己大人丘，丛林为冠雠。
    利牙如剑戟，生杀有来由。

释省澄　示执坐禅者
    大道分明绝点尘，何须枯坐始相亲。
    杖藜日涉鸡山趣，便是烟霞物外人。

释省回　辞众偈
    九十二光阴，分明对众说。
    远洞散寒云，幽窗度残月。

释省回　偈
    南番人泛船，塞北人摇舻。
    波斯入大唐，须弥山作舞。

释省念　偈
    今年六十七，老病随缘且遣日。
    今年记却来年事，来年记著今朝日。

释省念　偈
    白银世界金色身，情与非情共一真。
    明暗尽时俱不照，日轮午后示全身。

释省念　句
    一言截断千江口，万仞峰前始得玄。

释省念　句
    万里神光都一照，谁人敢并日轮齐。

释师范　别蒲
    东海西边西海南，芦花袅袅水漫漫。
    谢郎犹自不知处，莫作寻常洲渚看。

释师范　跛翁
    平常行一步，却不堕平常。
    尽道脚长短，谁知脚短长。

释师范　布袋赞
    露胸坦腹，皱眉搭嘴。
    做个模样，是何仪轨。
    谓渠惺未必惺，请渠睡未必睡，
    吽吽奉化子，我侬识得你。

释师范　布袋赞
    肉重千斤，智无半星。
    回头转脑，昧却天真。
    一处尤堪笑，街头等个人。
    我当时若见，只缓缓地向他道，
    谢三娘秤银。

释师范　布袋赞
    谁管你地，谁管你天。
    放下布袋，打一觉眠。
    若论当来补处，驴年更待驴年。

释师范　布袋赞
    巡行掠布，既饱且醉。
    无用心处，打个喷嚏。
    更言是真弥勒，想见别有假底。

释师范　曹山榘长老请赞
    头圆象天，足方象地。
    耳朵闻声，鼻孔出气。
    马驹踏杀天下人，瞎驴不受灵山记。

释师范　禅人请赞
    似牛无角，似驴欠尾。
    突个形容，诚难比拟。
    无所思，无所为，
    卧月眠云谁得知。

释师范　禅人请赞
    眼裹没瞳人，鼻头无孔窍。
    单卖赤发综，鬼见拍手笑。
    世有愚痴个样僧，难为名字上传灯。

释师范　禅人请赞
    入道脱似，我道不似。
    口少四方，眉欠八字。
    不是普丰清上人，定应唤作王蛮子。

释师范　禅人请赞
    须发蓬松，，
    眼孔定动。解拈死货，
    手头活弄。触著梧桐老树椿，
    等闲惊起丹山凤。

释师范　禅人请赞
    这瞎贼，无羁勒。
    指槐骂柳，将南作北。
    横也凑他不得，竖也凑他不得。
    谁知箩裹生姜，元是井中侯黑。

释师范　禅人请赞
    僻性拗木枕，天生没意智。
    自已独冤家，佛祖闲奴婢。
    尝闻一饱忘百饥，今日山僧身便是。

释师范　禅人请赞
    大不可忽，细不可欺。
    丘岳之崇，起於毫厘。
    善恶之积，发乎隐微。
    洞彻根源，迥绝机宜。
    可以拈一尘融十虚以无遗。

释师范　常不轻童子赞
    作佛名何佛，不轻成目轻。
    谁知眼睛裹，个个是瞳人。

释师范　常觉
    暂时不在还同死，彻底惺惺亦自瞒。
    长爱东村老婆子，逢僧也解道和南。

释师范　朝阳穿破衲
    横片竖片胡乱搭，长针短针信意联。
    但见日头东畔出，不知尘世是何年。

释师范　臭庵
    全无气息，直是薰人。
    无鼻孔者，方堪与邻。

释师范　次长沙赵督相送惠首座韵
    行脚亲曾到地头，固知不是等闲游。
    归时有问五峰信，为报龙渊已绝流。

释师范　次长沙赵督相送惠首座韵
    绝流之句许谁知，独有毗耶老古锥。
    非是望梅图止渴，调羹已熟向南枝。

释师范　次建康留守赵龙图雷音堂韵
    晴空霹雳绝追寻，听者须教辨者音。
    坐断封疆行正令，迥然超越去来今。

释师范　次建康留守赵龙图雷音堂韵
    底事明明不用寻，通身有口却如音。
    笑他卢老能多事，引蔓牵枝诳古今。

释师范　次建康留守赵龙图雷音堂韵
    居士门高几万寻，曾聆一语警肓音。
    谁知千里同风事，历历分明在目今。

释师范　次平江知府邹编修韵
    曹溪平地起风涛，后代船高水亦高。
    寄语随流入流者，更须抛却手中篙。

释师范　次平江知府邹编修韵
    曾驾铁船惊海涛，想应不怕浪头高。
    鄞江一滴浑无有，切莫妄传深几篙。

释师范　次野云南和尚雪窦锦镜韵
    万象融一奁，九色犹未多。
    圆净出良范，罗纹非巧梭。
    有样不可制，无痕安有磨。
    试问江影亡，如何复如何。

释师范　次韵题大梅常禅师塔
    马师问处没踪由，或示三冬话九秋。
    认著即心心即佛，一丝头是一丝头。

释师范　次韵题大梅常禅师塔
    茫茫摘叶与寻枝，独许山翁亲见伊。
    点著直行三万里，至今脚迹少人知。

释师范　次韵题大梅常禅师塔
    视死生如游戏场，固知老子不曾亡。
    祗今何处问消息，风递梅花扑鼻孔。

释师范　达磨祖师赞
    大破六宗，单传一心。
    游梁历魏，罕遇知音。
    少室九年空面壁，谁向同霜夜月沉沉。

释师范　达磨祖师赞
    满面尽是胡须，当门却无版齿。
    纵不画影图形，东土有人识你。

释师范　达磨祖师赞
    触忤梁王，恓恓渡江。
    九年冷坐，重重话堕。
    一花五叶自芬披，不在春风著意吹。

释师范　大芙蓉接待
    水云何处觅行踪，踏破天台雁荡峰。
    脚力尽时消息在，小芙蓉接大芙蓉。

释师范　大慧赞
    僧中之龙，法中之王。
    赞不及处，衡阳梅阳。

释师范　得古
    麦已登场稻满田，蒉桴土鼓乐平平。
    不知将谓羲皇世，元是天开宝庆年。

释师范　德瀎请赞
    踞胡床，握法尾，
    默默自问，谁家之子。
    宁可并吃五{左豆右斗}醋，不敢说著东山下左边底。

释师范　德义请赞
    义出丰年，俭生不孝。
    自古自今，岂容师教。
    义兮义兮知不知，官税了兮何用钞。

释师范　定慧圻长老请赞
    诈哑徉聋，指西作东。
    肆无所畏，说大脱空。
    弯弓曾发蓬蒿箭，射中南山白额虫。

释师范　东林日长老请赞
    无德可崇，无善可从。
    近之不吉，远之必凶。
    傲慢释迦文，说甚临济宗。
    谁知目视凌霄外，意在庐山五老峰。

释师范　端狮子赞
    要弄便弄，要置便置。
    眼晴倒转，眉毛踢起。
    虽然好个金毛，争奈爪牙未备。

释师范　对月了残经
    入海算沙徒自疲，风前月下几攒眉。
    即今休去便休去，欲觅了时无了时。

释师范　丰干寒拾虎四睡赞
    善者未必善，恶者未必恶。
    彼此不忘怀，如何睡得著。
    恶者难为善，善者难为恶。
    老虎既忘机，如何睡不著。

释师范　丰干赞
    净土不居居秽土，良马不骑骑猛虎。
    回头转脑谩招呼，谁肯与伊为伴侣。

释师范　高原
    佛祖仰望不及处，暗通一线几何深。
    冰严雪冷无人会，空泻断岸千万寻。

释师范　淈{左氵右盾}
    抓头忘疗处，弄物不知名。
    一个无分晓，千金买不成。

释师范　观音大士赞
    提起数珠呈伎俩，无端弄出孩童相。
    何似月明霜满天，孤猿啼断千峰上。

释师范　观音大士赞
    随流入流，无所分别。
    处处圜通，头头漏泄。
    云净八纮天宇宽，万顷波心莲一叶。

释师范　观音大士赞
    寂灭现前，如月在天。
    分身利物，影含百川。
    是所谓不然而然，虚而通，
    静而应。万国春容，
    千江月影。如今何处求普门，
    一声鹤唳寒松顶。

释师范　观音大士赞
    大哉观自在，善观诸音声。
    而於诸音声，不作音声见。
    是见亦寂灭，亦无寂灭者。
    由来离众苦，处处得解脱。
    分身十方刹，救度於一切。
    然於救度中，而无救度想。
    如春在百花，不分长短枝。
    又如月在水，不分大小器。
    寻声随所念，平等获利益。
    是三十三应，十四无畏法。
    量方便大门，一一皆成就。
    一一成就处，当体皆如幻。
    我观如幻相，愿作如幻赞。
