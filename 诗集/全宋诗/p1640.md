<!-- { "loadSidebar": true } -->
    才华甘落诸公后，诚实徒居野老前。
    腊寺晚成春雪早，梅花静对雪花妍。
    从今长作丰登瑞，廪庾家家赡九年。

陆九渊　和杨廷秀送行
    学粗知方耻为人，敢崇凶貌蚀诚真。
    义难阿世非忘世，智不谋身岂误身。
    逐遇宽恩犹得禄，归冲腊雪自生春。
    君诗正似清风快，及我征帆故起苹。

陆九渊　环翠台
    直从平地矗崔嵬，南向群山斗次来。
    尽此半春留客醉，莫愁一日不花开。
    水从绿野前头绕，竹向芳菲缺处栽。
    目前断鸿天外去，问他更是几时回。

陆九渊　简朱干叔诸友
    利名风浪日相催，青眼难于世上开。
    何事诸君冒艰险，杖藜来入白云堆。

陆九渊　少时作
    从来胆大胸隔宽，虎豹亿万虬龙千，
    从头收拾一口吞。有时此辈未妥帖，
    哮吼大嚼无毫全。朝饮渤澥水，
    暮宿崑崙巅。连山以为琴，
    长河为之弦。万古不传音，
    吾当为君宣。

陆九渊　书刘定夫诗轴
    人生不更涉，何由知险艰。
    观君一巨轴，奚啻百庐山。

陆九渊　疏山道中
    村静蛙声幽，林芳鸟语警。
    山樊纷皓葩，陇麦摇青颍。
    离怀付西江，归心薄东岭。
    忽念饥歉忧，翻令发深省。

陆九渊　送德麟监院归天童和杨廷秀韵二首
    尽道吾庐登陟难，上人得得到相看。
    莫言无物堪延待，也有茶浇舌本乾。

陆九渊　送德麟监院归天童和杨廷秀韵二首
    闻说淮民未免饥，春头已掘草根归。
    羡君稛载还山去，要挟星郎大字诗。

陆九渊　送勾熙载赴浙西盐
    平分浙江流，东境浮海角。
    其民仰鱼盐，久已困征榷。
    麦禾与桑麻，耕锄到墝埆。
    往岁比不登，场圃几濯濯。
    荒政劳庙谋，赈廪开数数。
    饥羸不待饱，共感君泽渥。
    仁哉覆育恩，所恶吏龌龊。
    教诏弥谆谆，听受只藐藐。
    何知国与民，足己肆贪浊。
    流离且未还，已复事椎剥。
    按察殊未曾，圣主独先觉。
    重贻宵旰忧，顾盼求草荦。
    君固岷峨英，怀抱富荆璞。
    迩来奏对语，朝阳鸣鷟鹡。
    锵然历帝聪，简记谅已确。
    外台适虚席，妙选出亲擢。
    此节岂轻受，委寄重山岳。
    除音九天下，众论靡瑕驳。
    揽辔首越山，青萍方在握。
    送君无杂言，当不负所学。

陆九渊　题达本庵
    孩提无不爱其亲，不失其心即大人。
    从此劝君休外慕，悦亲端的在诚身。

陆九渊　题慧照寺
    春日重来慧照山，经年诗债不曾还。
    请君细数题名客，更有何人似我顽。

陆九渊　挽石子重
    古重百里长，寄命谋托孤。
    今以京秩授，糜至无贤愚。
    州家督版帐，殿最视所输。
    况乃积弊久，宿负堆文符。
    老奸乘仓皇。阴拱为师模。
    民穷敛愈急，吏饱官自癯。
    天子为焦劳，宵旰思良图。
    高选部使者，庶使德意敷。
    石君在荐剡，闻者皆欢愉。
    不知何方民，凋瘵迟君苏。
    君丞固安日，岁旱当蠲租。
    县白如故事，守怒牢睢盱。
    赖君争之力，意得所请俞。
    揭数授里正，俾后不可渝。
    又尝宰尤溪，吏辈初阯{阯规换俞}。
    首以财匮告，欲辟侵民途。
    君乃治税籍，弊蠹穷根株。
    简易以便民，上下交相孚。
    民自不忍负，岂复烦催驱。
    关征且损数，孰谓儒术迂。
    使家得此人，黄屋何忧虞。
    惜哉不及用，重使吾嗟吁。

陆九渊　挽张正应
    海门昼夜吼奔雷，却立吴山亦壮哉。
    前殿神仙三岛邃，正门阊阖九天开。
    玉阶恭授大官赐，象简亲承御墨回。
    多少箪瓢蓬瓮士，输君留宿两宫来。

陆九渊　晚春出箭溪二首
    晴云冉冉薄斜晖，春静衡门半掩扉。
    风入墙头丹杏晚，高枝频飍乱花飞。

陆九渊　晚春出箭溪二首
    长蹊窈窕晴沙暖，绿树交加细草香。
    归去不缘吾兴尽，月明应得更褰裳。

陆九渊　闻莺
    百喙吟春不暂停，长疑春意未丁宁。
    数声绿树黄鹂晓，如笑从前着意听。

陆九渊　应天山
    我家应天山，山高数万丈。
    上开园池美，林壑千万状。
    山西有龙虎，烟霞耿相望。
    寒清漾微波，暖翠团层嶂。
    天光入行舟，野色随支枝。
    吾党二三子，幽赏穷清旷。
    引兴谷云边，题名岩石上。
    碧桃吹晓笙，白鹤惊春涨。

陆九渊　莺
    巧啭风台急管，清逾石涧回溪。
    好去枝枝惊梦，无人心到辽西。

陆九渊　游湖分韵得西字
    命驾不辞春径泥，少蓬高会帝城西。
    物非我辈终无赖，书笑蒙庄只强齐。
    天入湖光随广狭，山藏云气互高低。
    谁怜极目茭蒭里，隐隐苍龙卧古堤。

陆九渊　与僧净璋
    自从相见白云间，离聚常多会聚艰。
    两度逢迎当汝水，数年隔阔是曹山。
    客来濯足傍僧怪，病不烹茶侍者閒。
    不是故人寻旧隐，只应终日闭禅关。

陆九渊　玉芝歌
    灵华兮英英，芝质兮兰形。
    琼葩兮瑶实，冰叶兮雪茎。
    石室兮宛宛，苔茵兮菁菁。
    阴长松之偃蹇，带飞瀑之琮琤。
    实青端而黄表，眇中藏而不矜。
    匪自昭其明德，羌无愧兮畴能。

陆九渊　赠化主
    学佛居山林，往往仪状野。
    道人翩然来，礼节何尔雅。
    职事方惽惽，言论翻洒洒。
    安得冠其颠，公材岂云寡。

陆九渊　赠画梅王文显
    子作寒梢已逼真，不须向上更称神。
    由来绝艺知音少，只恐今人过古人。

陆九渊　子规
    柳院竹斋茅店，云芜风树烟溪。
    听彻残阳晓月，不论巴蜀东西。

陆埈　丑梨
    灰豸凝清古，霜津溢澹甜。
    面嫌汤后白，心慰邑中黔。
    美实种寒谷，珍尝近御奁。
    彼姝徒冠玉，争得似无监。

陆埈　和奚宰春风楼即事
    恍然楹桷架虚空，意象经营九仞功。
    三载笑谈杯酒里，一时人物画图中。
    金兰吒契从今如，玉烛迎和与众同。
    却笑楚台雕篆客，强生分别诧难风。

陆埈　送奚宰二首
    藏宰慈祥意，三年只似初。
    折腰宁而米，掣肘固难书。
    机静婆浮鸟，刑疏纲漏鱼。
    终然清议在，褒字到公车。

陆埈　送奚宰二首
    失学儿俱懒，师资点化开。
    砭针瘳痼疾，膏馥起枯莇。
    授□方知绪，从游奈溯洄。
    武城门下士，应许厕澹台。

陆律　盈川渡
    青草湖头合，舟行向晚天。
    疏灯孤枕宿，细雨片帆悬。
    雁下平沙荻，猿啼独树烟。
    风尘随去住，乡思倍凄然。

陆律　盈川旧县
    兹地舟行数，怀人思惘然。
    盈川经此日，流水自唐年。
    废邑丛春草，荒山入暮烟。
    昔贤不可作，开笥读遗编。

陆蒙老　赴官晋陵别端禅师
    枕上浮生过半百，短发毵毵霜样白。
    西溪溪上旧家山，岁岁故乡归似客。
    船头渐这古松门，云是吴均读书宅。
    烟云半岭见层楼，峥嵘鳌顶蓬宫窄。
    有人挂衲归盘陀，棱棱瘦骨真维摩。
    几年面壁舌不动，忽然拍手演渔歌。
    秋来满船载明月，直钩不钓闲鼋鼍。
    一雨笠，一烟蓑，五湖深处任风波。
    黄梅渡口水流急，救护心谁如老婆。

陆蒙老　嘉禾八咏　会景亭
    清入栏干酒易醒，春风杨柳几沙汀。
    平沙抵得潇湘阔，祗欠螺峰数点青。

陆蒙老　嘉禾八咏　金鱼池
    池上春风动白苹，池边清浅见金鳞。
    新波已纵游鱼乐，调笑江头结网人。

陆蒙老　嘉禾八咏　披云阁
    城角巍栏见海涯，春风帘幕暖飘花。
    云烟断处沧波阔，一簇楼台十万家。

陆蒙老　嘉禾八咏　苏小小墓
    瑶台归去鹤空还，一曲霓裳落世间。
    秋雨几番黄叶落，朝云应欠到香山。

陆蒙老　嘉禾八咏　五柳桥
    五柳先生卷折腰，孤眼千载仰风标。
    青衫令尹头如雪，不厌朝昏过此桥。

陆蒙老　嘉禾八咏　羞墓
    玉颜羞见锦衣侯，草木烟封雨锁愁。
    不似田文门下客，一贫一富不知羞。

陆蒙老　嘉禾八咏　宣公桥
    当时仓座倚鸿筹，清白堪封万户侯。
    陵谷已非家世远，画桥依旧水东流。

陆蒙老　嘉禾八咏　月波楼
    月疑宫阙下银潢，碧转栏干万顷光。
    我是水晶宫里客，倚楼犹自羡沧浪。

陆蒙老　咏蝉
    绿荫深处汝行藏，风露从来是稻粱。
    莫倚高枝纵繁响，也宜回首顾螳螂。

陆梦发　见梅杂兴
    人间谁是识梅真，弃实求花后世心。
    何似只如三代日，分甘投老万山深。
    寄来陆凯浑多事，说到林逋亦费吟。
    耿耿知音唯月在，无言相看古犹今。

陆梦发　梅花
    城中忙失探梅期，初见僧窗一两枝。
    犹喜相逢那恨晚，故应更好半开时。
    今冬不雪何关事，值伴孤芳却欠伊。
    月落山空正幽独，慰存无酒且新诗。

陆楠　洪氏浴室院
    我闻色相本来空，人镜须知在个中。
    已把太虚为丈室，却将明月照心宫。
    浮云翳扫三更后，素彩光流万里同。
    休诧此堂能坐进，藩篱打破意无军。

陆楠　题妙庭观
    闻说瑶池事渺然，那知此地有飞仙。
    玉皇妙曲人何在，金鼎灵丹世莫传。
    漫写风姿□俗眼，空余窟室奉炉烟。
