<!-- { "loadSidebar": true } -->
    不遗浮沼雁，但见衔鱼翠。
    日予谬词律，答句嗟芜累。
    安能接贤彦，乐事联轻骑。
    独不负春风，尘缨此怀愧。

梅尧臣　依韵和唐彦猷华亭十咏　顾亭林
    乡林空林木，不见古人居。
    犹寻古人迹，更与古人疏。
    昔为贤豪里，今作魑魅墟。
    湖边夜秋月，光彩波上余。

梅尧臣　依韵和唐彦猷华亭十咏　寒穴
    山头寒泉穴，净若镜面平。
    熨齿敲冰冷，贮缾微玉声。
    傍有野鹿迹，上啼林鸟清。
    何由一往挹，况复方病醒。

梅尧臣　依韵和唐彦猷华亭十咏　华亭谷
    断岸三百里，萦带松上流。
    深非桃花源，自有渔者舟。
    闲意见水鸟，日共泛觥筹。
    何当骑鲸鱼，一去几千秋。

梅尧臣　依韵和唐彦猷华亭十咏　昆山
    陆氏几世祖，葬此生令名。
    犹如产美璞，遂迩传嘉声。
    寒岩畜奇秀，源水日东倾。
    何言千载间，二子不更生。

梅尧臣　依韵和唐彦猷华亭十咏　陆机宅
    我思陆平原，废宅荒草深。
    才高乃速祸，事往不可箴。
    饥乌噪树颠，野鼠窟庭阴。
    黄耳亦已死，家书无复寻。

梅尧臣　依韵和唐彦猷华亭十咏　陆瑁养鱼池
    来观瑁湖水，乃是陆生居。
    春塘草几变，谁脍此中鱼。
    莫容科斗应，亦有鲁王余。
    不随蛟龙飞，神鳖未可除。

梅尧臣　依韵和唐彦猷华亭十咏　秦始皇驰道
    秦帝观沧海，劳人何得修。
    石桥虹霓断，驰道鹿麋游。
    车辙久已没，马迹亦无留。
    骊山宝衣尽，万古空冢丘。

梅尧臣　依韵和唐彦猷华亭十咏　三女冈
    吴王葬三女，因留此冈名。
    已化被粲质，合有兰蕙生。
    婵娟夜月照，晻蔼朝雾平。
    古魂如未泯，不远阖闾城。

梅尧臣　依韵和唐彦猷华亭十咏　吴王猎场
    孙氏有吴国，四海未息戈。
    猎以耀威武，平野万骑罗。
    英雄魏与蜀，貔虎一何多。
    世事异莫究，但见桑麻坡。

梅尧臣　依韵和唐彦猷华亭十咏　柘湖
    柘土久陷没，千里嗟水滨。
    不复吴盐邑，空有秦女神。
    浩荡吞海日，旷阔迷天津。
    扁舟谁能往，旦暮逢渔人。

梅尧臣　依韵和挺之晨起见寄
    浅水不堪泛，暗滩时激声。
    晨都望迢递，穷旅思屏营。
    芳草同谁藉，投壶自唤名。
    得君晨起咏，远远见交情。

梅尧臣　依韵和通半二月十五日雨中
    仲春月既望，物侯恰分中。
    窗听五更雨，花开前日风。
    诗成止酒後，病怯举杯空。
    短发虽然黑，心如一老翁。

梅尧臣　依韵和通判八月十五夜招耫月二章
    寻常圆魄岂不好，竞爱今宵分外明。
    明极只知无隔碍，谁言桂树向中生。

梅尧臣　依韵和通判八月十五夜招耫月二章
    一年一见最堪惜，百岁百夕能几多。
    纵有明年似今夕，明年同会复如何。

梅尧臣　依韵和通判把菊有寄
    湖边草树多，蠹叶已少色。
    唯菊不畏霜，淡艳如有德。
    自与兰并生，非因人所植。
    爱贵曾未厌，秋日短苦逼。
    朋好各相望，采持空叹息。
    临杯不能饮，对案不能食。
    借问君何忧，节物感人极

梅尧臣　依韵和通判太博雪後招饮二首
    雪晴何所乐，乐趣在杯中。
    况复君家美，雕盘脍缕红。

梅尧臣　依韵和通判太博雪後招饮二首
    邀饮奏醴醪，案杯烹蟹螯。
    吾非独醒者，莫诵楚人骚。

梅尧臣　依韵和王几道涂次杏花有感
    马上逢丹杏，芳条拂眼过。
    可怜荒径少，不道故园多。
    艳萼黏红蜡，僲葩绉薄罗。
    客心知易感，路远奈愁何。

梅尧臣　依韵和王介甫兄弟舟次芜江怀寄吴正仲
    楚客连樯泊晚风，吴人江畔醉无穷。
    少陵失意诗偏老，子厚因迁笔更雄。
    贯口信潮千里至，平沙落日一时红。
    知君兄弟才名大，我愧白头辽水东。

梅尧臣　依韵和王景彝对雪
    天雪霰成先暴集，地中阳复已如期。
    穿林斗觉萦风急，入袖初惊学舞迟。
    楼上温貂方贳酒，竹间寒雀未辞枝。
    平明君向螭头立，玉座炉烟细细时。

梅尧臣　依韵和王景彝马上忽见槐花
    六月御沟驰道间，青槐花上夏云山。
    退朝侧帽惊时晚，近树闻香暗咏闲。
    新雨贾生车喜出，旧年潘岳鬓添斑。
    老惭太学无经术，空饱齑盐强往还。

梅尧臣　依韵和王景彝学士紫宸仲冬早谒
    朝开阊阖九重深，望拜珠旒照玉簪。
    霜气稍回龙陛峻，日光微转凤楼阴。
    庭中细仗穿旗脚，案外薰炉对殿心。
    我预千官少裨补，欲将歌颂播尧音。

梅尧臣　依韵和王景彝忆秋
    陇首欲看飞去云，槎头安得卷轻轮。
    流乌不转天边日，乘马犹知果下人。
    空渴魏台冰在并，从悲楚客泪缘巾。
    炎炎赫日偏憎老，眼耳昏聋半塞尘。

梅尧臣　依韵和王平甫见寄
    兄为太守两轮朱，仲泛吴人燕尾舻。
    且看洞庭多橘柚，莫怀江国有枌榆。
    少游山水殊非俗，老爱诗书又似愚。
    百事输君休问我，风沙不比在云湖。

梅尧臣　依韵和王平甫见寄
    尊王兴霸国，古莫重齐桓。
    仲尼书大法，亦莫重更端。
    文章革浮浇，近世无如韩。
    健笔走霹雳，龙蛇奋潜蟠。
    扬风何端倪，鼓荡巨浸澜。
    明珠及百怪，容畜知旷宽。
    其後渐衰微，余袭犹未弹。
    我朝三四公，合力兴愤叹。
    幸时构明堂，愿为栌与栾。
    期琢宗庙器，愿备次玉玕。
    谢公唱西都，予预欧尹观。
    乃复元和盛，一变将为难。
    行将三十载，衣被剧纤纨。
    後生喜成功，往往舞朱干。
    君家兄弟贤，挺拔尤坚宗。
    譬彼登泰山，孰辨云径盘。
    忽在高高巅，两腋犹插翰。
    我久知子名，曾未接子髈。
    前者和君诗，薄言惭儿肝。
    淮南喜子来，袖刺字未漫。
    明昌闻渡江，留书特相安。
    今又获嘉辞，至味非咸酸。
    
    【卷26】

梅尧臣　依韵和王司封离白沙途中感怀
    淮雨夜飞氛祲销，星躔历历转随杓。
    黄童谩对日如月，贾谊休悲鹏似鴞。
    市骨已知求骏马，輶车何用载田骄。
    不唯忠愤心如此，王佐才高赋小鹩。

梅尧臣　依韵和王中丞忆许州西湖
    拍岸千寻水，陪京第一州。
    艳光落日改，明月与人留。
    细浪差差蹙，深湾曲曲幽。
    跳鳞无限乐，春蔓不胜柔。
    晚下蛙为吹，闲来叶作舟。
    乱禽喧後坞，急雨过西畴。
    负笱渔郎去，将雏燕子秋。
    跨桥寻鸟入，疏窦山城流。
    密树能藏马，晴沙自立鸥。
    缘何探景备，平昔从公游。

梅尧臣　依韵和文鉴师赠别
    来见寒沙鸟，长随上下波。
    乃知游宦迹，不似施松萝。
    子语马踰马，吾吟柯伐柯。
    清江挂帆去，奈忆故山何。

梅尧臣　依韵和乌程子著作四首其二霅上二首
    共爱霅溪风物美，春来清可监须眉。
    苹生楚客将归日，花暖吴蚕始浴时。
    临水竹楼通市陌，跨桥云屋接川湄。
    画船载酒期君醉，已是无谋助翦夷。

梅尧臣　依韵和乌程子著作四首其二霅上二首
    靓妆艳服游川上，箫鼓声中俗自欢。
    寄语春风休用恶，恐教潭水起波澜。

梅尧臣　依韵和乌程子著作四首其三早春游南园
    东国春归早，南园百卉宜。
    萱芽开翠颖，杏萼破烟姿。
    青垅将鸣雉，乔林未啭鹂。
    石尤风莫起，芳物畏君吹。

梅尧臣　依韵和乌程子著作四首其一县署西园
    春入西园何苦夸，我曾狂醉洛城花。
    如今老大都无兴，独坐晴轩看落霞。

梅尧臣　依韵和吴冲卿新葺南斋
    移病新秋厌直庐，自将僮仆治前除。
    已栽楚客江边草，不学严陵濑上鱼。
    红穗拂栏何蒨粲，绿丛无水亦萧疏。
    从今有月君须饮，况与朋亲共舍居。

梅尧臣　依韵和吴季野马上口占
    溪头三月草菲菲，城畔春游惜醉稀。
    莫信杜鹃花上鸟，人归犹道不如归。

梅尧臣　依韵和吴正仲赤目见寄
    寻常不病眼，青白看人多。
    暂见朱成碧，难逢扁与和。
    金篦旧说在，诃子古方磨。
    我自苦风痹，思君那得过。

梅尧臣　依韵和吴正仲冬至
    流光冉冉即衰迟，物趣回环似转规。
    长景已知今日至，孤怀不比少年时。
    阻陪上合鸳鸾後，且与南州父老期。
    况有舂禾新酒熟，百分休放手中卮。

梅尧臣　依韵和吴正仲屯田重台梅花诗
    桃花已满秦人洞，杏树犹存董奉祠。
    莫怪寒梅独多叶，只缘乐府有新诗。

梅尧臣　依韵和吴正仲闻重梅已开见招
    难开密叶不因寒，谁翦鹅儿短羽攒。
    犹是去年惊目艳，不知从此几人观。
    重重好蕊重重惜，日日攀枝日日残。
    我为病衰方止酒，愿携茶具作清欢。

梅尧臣　依韵和吴仲庶苗蔡二君村墅闲居
    闻说江南庾子山，卜居泉石爱孱颜。
    古来得丧何须问，世上荣枯只等闲。
    高阙浮云徒有恋，夕阳飞鸟亦知还。
    予贫不及三君子，老愧朝绅进退间。

梅尧臣　依韵和武平别後见寄
    溪远樯危一望遥，此焉凄绝府中僚。
    已同雁鹜依清浅，共看鸾皇上泬寥。
    别岸无端萦细柳，回舟不忍过新桥。
    醉来事事能生感，谁道愁肠酒易销。

