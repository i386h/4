<!-- { "loadSidebar": true } -->
    黄面老人乾屎橛，参随一火烂泥团。
    心肝肠胃皆条直，蔬饭茶花照胆寒。
    佛法虽然未梦见，神通却许入云端。
    应须痛念归宗寺，时复持盏下翠峦。

释昙华　偈颂六十首
    识得橙子，周匝有余。
    识得橙子，天地悬殊。
    若向周匝有余处会，理上偏枯。
    若向天地悬殊处会，事上偏枯。

释昙华　偈颂六十首
    金锡罢游留靠壁，草鞋乾晒待秋风。
    且那长夏深思省，看是平生有底功。
    真实行藏宜保惜，虚头伎俩疾销溶。
    老僧岂是多饶舌，要与诸人气味同。

释昙华　偈颂六十首
    古来为法老尊宿，荷众曾无有倦时。
    况是年来衰落甚，动为多与行相违。
    应须痛念平生事，著意披襟善护持。
    颗粒果能无渗漏，少林初不隔毫厘。

释昙华　偈颂六十首
    西天四七，唐土二三。
    尽向者裹钉椿摇橹，新东林为你诸人解缆放船。
    未说超宗异目，若得齐眉共瞩。
    亦可明窗下安排，未免栏腮掴出。

释昙华　偈颂六十首
    心佛及众生，笑而还复喜。
    笑喜本无根，缁素诚有旨。
    千古万古人，几个识道理。
    道理深，何处寻。
    海枯终见底，人死不知心。

释昙华　偈颂六十首
    云门不负者僧来问，未免落在陷害阱中。
    是你诸人若向者裹会得，许你高步毗卢顶。

释昙华　偈颂六十首
    一呼善来，须发自落。
    积累既多，无处安著，
    普请大众，把火烧却。

释昙华　偈颂六十首
    元正启祚，更无回互。
    万物咸新，截铁斩钉。
    应时纳祜，跳出窠臼。
    孟春犹寒，言端语端。
    知事头首，各各希有。
    云堂大众，雍容郑重。

释昙华　偈颂六十首
    世人住处我不住，世人行处我不行。
    不是与人难共住，大都缁素要分明。

释昙华　偈颂六十首
    思是闻之本，闻是思之用。
    青原白家三盏酒，吃了犹道未沾唇。

释昙华　偈颂六十首
    道远乎哉，触事而真，
    善用招恶果。圣远乎哉，
    体之即神，刻粪作旃檀。

释昙华　偈颂六十首
    赵州吃茶，我也怕他。
    若非债主，便是冤家。
    倚墙靠壁成群队，不知谁解辨龙蛇。

释昙华　偈颂六十首
    天上无双日，阎浮一至尊。
    万年松不老，圣寿等乾坤。

释昙华　偈颂六十首
    去年无此雪，今年有此雪。
    人皆怨此雪，不见元宵灯与月。
    莫怨雪，自是时人无辨别。
    堪辨别，一片清光倚寥泬。

释昙华　偈颂六十首
    一茎两茎斜，其意毒如蛇。
    三茎四茎曲，无疑入地狱。
    言下若知非，心空及第归。
    堪笑蒋山老，无端入荒草。

释昙华　偈颂六十首
    一二三四五，五四三二一。
    从头点检来，笑杀维摩诘。
    带累李胡子，喷水髭须湿。
    洒净已周圆，次念波罗密。
    蒋山恁么道，千古谁热识。
    识不识，何处觅，堪与丛林为轨则。

释昙华　偈颂六十首
    泥多佛人，水长船高。
    直饶说得道理分明，也须亲到一遭。

释昙华　偈颂六十首
    千说万说，不如亲见。
    把手共行，略通一线。
    打破漆桶，何曾见面。
    何耨多罗三藐三菩萨，也是灵验。
    蒋山恁麽做颂，驴年也未梦见。

释昙华　偈颂六十首
    金佛不度炉，木佛不度火。
    泥佛不度水，真佛屋裹坐。
    万牛挽不回，千个与万个。
    好事积如山，祗缘轻放过。
    不放过今日，锺山甘话堕。

释昙华　偈颂六十首
    师子吼，无畏说，百兽闻之皆脑裂。
    香象奔波失却威，龙天寂听生欣悦。

释昙华　偈颂六十首
    千年田，八百主。
    甜瓜彻蒂甜，苦瓠连根苦。
    君不见禾山解打鼓，又不见采菊东篱下，
    千山万山叠叠高门户。又不见光孝僧堂六七间，
    日日普请搬泥土。又不见临济主中宾宾中主，
    二三四七面相睹。报禅流莫莽卤闻，
    普请欢喜搀先去。去去实不去，
    途中好善为。来来实不来，
    路上莫亏危。又不见主中主，
    个个衲僧气如虎。

释昙华　偈颂六十首
    去年十一月，笑别下锺阜。
    今年九月中，行见朝天路。
    去住既无心，动静非取与。
    平生安乐法，此意同谁语。
    四明昔尝到，诸刹皆可数。
    山川气象雄，麟凤栖迟处。
    今思昔日游，岁月二纪许。
    岂谓临晚影，侯伯重相顾。
    开缄读来书，丁宁见毫楮。
    姑苏二千石，眼高照天宇。
    我昔昧平生，今见开心腑。
    欣然乐与行，方鸣依众鼓。
    先师未了底，今日应须去。

释昙华　偈颂六十首
    禅禅，更不相煎。
    坐底自坐，眠底自眠。
    大家安乐，无法可传。
    禅禅，曹洞五位，
    临济三玄。大年三十夜，
    脚踏地，头顶天。
    禅禅，不直半文钱。
    海枯终见底，人死脚皮穿。

释昙华　偈颂六十首
    四月初八佛生日，天下丛林皆浴佛。
    佛身充满太虚空，何处更有虚空觅。
    见前僧俗等金躯，长短方圆皆显赫。
    放光动地二六时，从本至今无间隔。
    今有檀越女弟子，刘氏同男王承直。
    旷大劫来植善根，所行真实如菩萨。
    当知功德福无涯，回向癸未诞生日。
    唯愿岁君向此诚，诸天星曜同昭格。
    资持刘氏从此去，寿同赵州百二十。
    更祈不尽大功勋。保男察判官崇极。
    子子孙孙福禄昌，无量福田咸并集。
    此月十四往临字，龙天当护为般挈。
    三江九堰聪明神，稽首归依助英杰。
    全家既达九重城，母子忻欢仰天力。

释昙华　偈颂六十首
    一棒一条痕，一掴一手血。
    临济老瞎驴，至今犹未瞥。
    须弥顶上浪拍天，大洋海水无一滴。
    伟哉本色人，顶门亚三只。
    辨龙蛇百草头，擒虎兕一毫力。
    穿大地人鼻孔，坐断衲僧摇舌。

释昙华　偈颂六十首
    五月五日端午节，天童为汝开真诀。
    驱释迦，逐弥勒。
    佛病祖病毛病顿清凉，魍魉邪神俱殄灭。
    相从唯喜本色人，非我同流谁与别。
    拄杖子，非列挈。
    公心一字更无说，千古万古休饶舌。

释昙华　偈颂六十首
    青萝夤直上寒松之顶，白支澹泞出没太虚之中。
    狗子尾巴书梵字，野狐窟宅梵王宫。

释昙华　莲道人自写像求赞
    凌行婆，莲道者。
    一个患聋，一个患哑。
    聋者善听，哑者能话。
    堪笑堪悲，可知礼也。

释昙华　满禅人画临济像请赞
    临济秃，无眼目，讨便宜兮不知足。
    高悬羊头卖狗肉，秤头斤两惜如玉。
    胸中更有一般毒，天下无人敢轻触。

释昙华　偶作
    黄檗堂前行正令，天童今日验疏亲。
    老来拄杖思分付，未见当年吃棒人。

释昙华　平江虞祖道写顶相求赞
    枯松下，盘陀上，
    独坐大方，横按拄杖。
    谓是应庵，无恁相状。
    谓非应庵，谁肯归向。
    分付祖道，试自定当。

释昙华　如道人求赞
    江上青山叠叠来，屋头松竹手亲栽。
    柴门尽日无人到，时见窗前云作堆。

释昙华　示智道者
    少室门庭冷似灰，长年不见一人来。
    汝今若解知惭愧，那取工夫到一回。

释昙华　术人求颂
    造化村谁手，君来聊解颜。
    欲游天上路，先破鬼门关。
    祸福行藏内，高低方寸间。
    毫芒差错处，过犯重如山。

释昙华　送宏监寺开海田
    轩昂气宇要争先，及早乘时痛著鞭。
    翻軀　江皋千顷浪，灵苗从此秀桑田。

释昙华　送杰侍者还乡
    大彻投机句，当阳廓顶门。
    相从今四载，徵诘洞无痕。
    虽未付钵袋，气宇吞乾坤。
    却把正法眼，唤作破沙盆。
    此行将省觐，切忌便垛根。
    吾有末后著，待归要汝遵。

释昙华　送六人禅者随宏长老住大智
    大智荒凉久，中兴六上人。
    机前施远略，句下要通津。
    事理无兼带，偏圆有主宾。
    风云今际会，弹指一番新。

释昙华　送僧化蓆
    穷心何必在三椽，直透归宗一味禅。
    翻忆当年曾卷起，无端又展与人眠。

释昙华　送祥禅人二首
    子是慈明家畔人，直须超卓要惊群。
    腾身快入洪波裹，始见曹源正脉分。

释昙华　送祥禅人二首
    浊港江头送别时，碧云秋水淡依依。
    莫嫌老拙疏慵甚，它日重来扣竹扉。

释昙华　送珣禅还乡
    极目澄澄水照空，白苹红蓼战西风。
    三千里外深深意，铁券谁将累祖翁。

释昙华　颂古
    居士倒地，灵照扶起。
    乞儿伎俩，讨甚巴鼻。

释昙华　颂古十首
    草木无端拈出来，更加注脚放痴呆。
    西在此土谁知己，夜半优昙火裹开。

释昙华　颂古十首
    金色头陀忽破颜，看来也是管窥斑。
    当时若得回头早，免见儿孙堕黑山。

释昙华　颂古十首
    出得出不得，满面是埃尘。
    愁人莫向愁人说，说向愁人愁杀人。

释昙华　颂古十首
    凿开荒径造浮图，往复商量价不孤。
    无限落华随水去，夕阳春色满江湖。

释昙华　颂古十首
    急水滩头下钓时，锦鳞红尾尚迟疑。
    蓦然跳出洪波裹，攫雾拿支宇宙低。
    
    
