<!-- { "loadSidebar": true } -->
    等闲竖起拳头处，数量如何数得他。

释心月　慵衲
    寒涕垂颐懒不收，肯将佛法挂心头。
    针筒线袋也拈却，古毳从教烂坏休。

释心月　鱼归赞
    左提鱼篮，右搴衣袂。
    浩浩尘中，一声活底。
    倾国倾城眼豁开，早已白云千万里。

释心月　玉侍者出世鹿苑
    行海无风戒月孤，新开鹿苑旧规模。
    一千七百传灯士，样子分明见也无。

释心月　郁山主赞
    豩桥驴子失脚处，百尺竿头进步时。
    顶踵一时俱换了，依前只是郁阇梨。

释心月　郁山主赞
    骑驴过溪桥，一踏桥梁折。
    桥边万朵山，拊掌笑不歇。

释心月　圆通师孙福长老请赞
    虚空寥寥，吾之体也。
    万象纭纭，吾之用也。
    青山白云，吾之宾朋也。
    山色溪声，吾之言论也。
    作是说者，画师之所不能幻也。
    夫画师所不能幻者，吾亦不知吾之为谁也。
    故强名之，曰石豩老冻畐也。

释心月　月潭
    皎洁清光艳艳寒，几回捞摝犯波澜。
    凭谁说与寒山子，莫把吾心一样看。

释心月　再刊大慧语
    妙喜胸中流出底，重华天子手亲书。
    大千俱坏此不坏，别板刊行亦听渠。

释心月　赞北磵和尚
    调古风高，神清气逸。
    闻一唯升素王之堂，见微笑入空王之室。
    恢恢绰绰兮以一而贯万，寂寂寥寥兮会万而归一。
    此岂非八十三，住龙床角边。
    南山之净慈，佛照之真子，
    北磵老贼者耶。

释心月　赞痴绝和尚
    破蛰之雷，指南之龟。
    斫圆玉斧，刮膜金篦。
    噫，非师而谁。

释心月　赞东山五祖和尚
    辊绣毬，打瓦鼓。
    半巴音，半鲁语。
    心胆倾，面目露。
    不可塑。故天下称之曰东山演祖。

释心月　赞寂岩忠和尚
    师之出处，师之面颜。
    云横楚甸，雨过淮山。
    阅其语录，见其作用。
    玉转珠回，云兴泉涌。
    寂岩之道，莫能形容。
    我今赞之，持尺量空。

释心月　赵通判请赞观音
    轮数珠，泛莲舟。
    觉天云静，性海风休。
    以悲为心，救众生苦。
    以慈为眼，观众生忧。
    众生何忧，忧忘内修。
    众生何苦，苦於外求。
    故现宰官身，所说宰官法。
    不出乎尽忠孝，守名节，
    保禄位，教子孙，
    勿坠於箕裘。夫如是普门一十九类，
    楞严三十二应，熙怡微笑，
    唯唯点头。公堂日永篆烟浮，
    誓与慈容同去留。

释心月　赵州不下禅床接二王图赞
    折脚禅床接断薪，犹堪伛坐揖高宾。
    明知裂土熏天富，难斗他家彻骨贫。

释心月　镇汤镇
    甜似黄连微带涩，苦如甘草略含辛。
    一回点过一回别，只恐难瞒无舌人。

释心月　政黄牛赞
    湖水湖山面面奇，烟云风月总新诗。
    悠然句意不及处，也解将牛作马骑。

释心月　政黄牛赞
    肩耸湖山瘦，眼明湖水秋。
    往来谁是伴，白鹭与黄牛。

释心月　中山
    英标拔俗一千丈，壁立孤危不可攀。
    南北东西徒斫额，谁知步步在其间。

释心月　庄宗中原之宝图赞
    搜索乾坤宇宙间，中原之宝秘形山。
    若非呈似老兴化，往往人将作等闲。

释心月　资寿溱长老请赞
    寒浦先零之姿，古岩后凋之操。
    雪满颠一味寒酸，雪拥肩十分枯槁。
    任缘而住也，触处有余。
    随机而应也，无适不可。
    家法森严，钳鎚糙暴。
    承当者谁，如溱长老。

释心月　自在观音赞
    日高花影重，风暖鸟声碎。
    在在圆通门，门门观自在。
    宝陀峰顶较些些，片月分辉照沧海。

释心月　宗道者赞
    一双破草鞋，无跟又无耳。
    袈裟包不得，拄杖挑不起。
    只知赤脚下桐城，不免桐城人笑你。

释兴道　偈
    同云欲雪未雪，爱日似晖不晖。
    寒雀啾啾闹篱落，朔风冽冽舞帘帷。
    要会韶阳亲切句，今朝觌面为提撕。

释兴肇　武丘寺
    高僧危阁侵云际，尽日披襟濯好风。
    极目长川人不见，万株烟树接遥空。

释兴肇　游虎丘
    沧海何年涌，秦传虎踞丘。
    池空剑光冷，坟缺鬼吟愁。
    石碍楼台仄，烟深草木稠。
    吴人贪胜概，春尽亦来游。

释行　颂古
    满满弯弓射不著，长长挥剑斫无痕。
    堪笑日月不到处，个中别是一乾坤。

释行德　偈
    新冬新宝寿，言是旧时言。
    若会西来意，波斯上舶船。

释行巩　偈颂三首
    横眸碧汉，万国风清。
    垂手红尘，千峰日出。

释行巩　偈颂三首
    山静课花蜂股重，林空含箨笋肌明。
    倚阑不见成痴兀，又得黄鹂唤一声。

释行巩　偈颂三首
    雪峰辊扑，禾山打鼓。
    秘魔擎叉，道吾作舞。

释行巩　送空维那
    十载中原一棹还，碧琉璃外更无山。
    扣舷三下知谁会，自作吴音唱月弯。

释行巩　颂古十首
    王殿苔生正不居，四臣无路纳嘉谟。
    老农如是承谁力，风暖歌声落野锄。

释行巩　颂古十首
    高烧榾柮暖通身，快活难禁一屋春。
    不是谢郎来合火，谁知门外有寒人。

释行巩　颂古十首
    领得沩山笑里刀，方知不枉到明招。
    元来树倒藤枯后，了得三年五载烧。

释行巩　颂古十首
    百尺竿头五两垂，穷沙绝漠任风吹。
    可怜无限沧浪客，犹把南针定所归。

释行巩　颂古十首
    柴火煎熬担在身，相逢狭路不堪论。
    淡烟落日青山外，满地难收刀斧痕。

释行巩　颂古十首
    错错，戏海狞龙，
    冲霄辽鹤。老慈明，
    无著莫，笑里重重露拴索。

释行巩　颂古十首
    学洚波澜卷未乾，几烦仙屐上林峦。
    天香吹落秋风老，不觉相携到广寒。

释行巩　颂古十首
    万德不自有，十身何处藏。
    薰风生殿阁，化日正舒长。

释行巩　颂古十首
    白浪堆中下一钩，锦鳞红尾尚悠悠。
    渔翁不计竿头事，笑入芦花万顷秋。

释行巩　颂古十首
    恰好被人借去了，莫言邻舍不通容。
    团坘无缝难安笔，只抹烟云一两重。

释行海　八月十三夜闻雁
    年年风景暗相催，雁叶初红雁又来。
    枕上一声闻最苦，江南人望寄书回。

释行海　抱节
    凛凛清风上拂天，直持霜操透心坚。
    最怜一种身难屈，燕雪餐毡十九年。

释行海　北桥夜泊
    夜泊北桥杨柳汀，卷蓑为枕梦魂清。
    觉来乱滴孤蓬雨，认作梧桐叶上声。

释行海　北山春暮
    满山朝气蔼芳晴，鸟蹈幽松弄好声。
    九十日春如梦过，看花不是少年情。

释行海　北山作
    客思年年云水长，寒花春草总堪伤。
    如今自爱山林好，却听猿啼不断肠。

释行海　别白云养恬斋
    扁舟去看沃洲梅，门锁寒云径锁苔。
    只待百花都谢了，清和时节我归来。

释行海　别东岑上人
    明朝踪迹又天涯，不及同看九日花。
    莫道秋来难作客，心闲随处即吾家。

释行海　丙辰二月二日喜晴
    十分花气醉春情，拂晓先闻百舌声。
    白玉摇鞭芳草暖，踏青时节雨初晴。

释行海　丙辰二月二日喜晴
    春来处处有花看，一种芳心欲吐难。
    陌上鹅黄初染柳，不禁烟雨袅轻寒。

释行海　丙辰二月二日喜晴
    残梅一片过晴檐，忽感春风三十三。
    旧雁自归江北去，莺花只是恋江南。

释行海　泊唐栖寺
    飒飒寒声折苇风，唐栖岸下泊孤篷。
    白头不见颐山老，寂寞门前枫叶红。

释行海　采药径
    千古苍苔一径春，来寻刘阮故乡人。
    山中草木今为宋，亦有桃花尚说秦。

释行海　草庐为张茂才赋
    风流全是汉衣簪，白首已成梁甫吟。
    浮世浑无容易事，先生长有太平心。
    樽前暮雨苔花老，枕上晴烟稻叶深。
    最是懒迎金马客，不曾弹铗向知音。

释行海　赤城
    玉京仙额篆封苔，密密春云洞不开。
    白蟒降时凭铁锡，红霞飞处接瑶台。
    林幽怪石如人立，夜静空山有鬼哀。
    一曲凤箫声已断，释签岩下独徘徊。

释行海　酬弘道夫
    人隔三州只自知，月明千里是相思。
    湖山秋后分题处，朋友丛中忆欠谁。
    百岁自完休献玉，万般如戏莫悲丝。
    余生定有重逢日，云水茫茫未可期。

释行海　初夏客怀
    绿树成阴四月天，紫桐花放石池边。
    风光暗换人双鬓，一别江南二十年。

释行海　初夏客怀
    塞雁南来已北归，乡心空逐暮云飞。
    楝花落尽寒犹在，月下金波点客衣。

释行海　除夜
    一年只有今宵在，心事悠悠陌上尘。
    风雪闭门谁念旧，灯花独对未归人。

释行海　春日写怀
    三十余年吴楚客，如今方觉负初心。
    凌霄神骏怀支遁，高屐貂裘怪惠琳。
    洛浦春光花满树，渭川风景竹成林。
    归来不用鸣长铗，时复一吟梁甫吟。

释行海　春兴
    花透香须宿雨乾，柳飘晴絮送春寒。
    最怜蝴蝶双飞舞，只作庄周一梦看。

释行海　春意
    生来不识旧京春，望断春风满眼尘。
    二月西湖好花柳，相逢都是太平人。

释行海　春游
    芳菲时节思悠悠，快与风光汗漫游。
    万物不如花富贵，一春唯有蝶风流。
    仙曾许我黄金骨，天下饶君白雪头。
    随处是家随处客，夜来何事梦沧洲。

