<!-- { "loadSidebar": true } -->
    转眼即凄凉，况复百年后。
    积釁多自戕，盛德斯可久。
    富贵如浮埃，於身境何有。
    为谢高明人，非义慎勿取。

释文珦　过山家
    世外无尘累，幽居趣味长。
    深蹊竹影薄，小圃药苗香。
    水气浮溪壁，山风扫石床。
    频来从此始，莫怪老夫狂。

释文珦　过苕溪
    苕溪发源自天目，一豩东之漾寒渌。
    岸山续续相照映，原田每每资渗漉。
    祗看后浪催前浪，当悟新人换旧人。
    来往舟航谩如识，到头若个曾知津。

释文珦　过严滩登子陵钓台
    幽人山水心，独向新安去，
    应为一丝风，元非钓名具。
    浪高滩七里，片石还如故。

释文珦　过野人居
    閒人无外事，饭余聊散策。
    路逢一老公，疑是避秦客。
    招携过别墅，茅茨翳桑麦。
    唯闻鸡犬声，了无车马迹。
    自言入山来，居然长儿息。
    身将云木亲，志与风尘隔。
    屋边种桃李，无言花自拆。
    原上耦耕人，将非是沮溺。
    遗世乃全真，何为牵物役。
    从此数相寻，幽期竟难易。

释文珦　过逸人居
    尚此高闲久，空林旧径存。
    掩关防俗驾，登阁俯邻园。
    植竹惊初笋，移花过别根。
    幽怀在自得，勿易与人言。

释文珦　寒风
    寒风萧萧吹我衣，迎晨光入山采蕨薇。
    魍魉窥人猛虎啸，草间多露犹未晞。
    历尽穷崖与险谷，终朝采之不盈匊。
    忧心殷殷日将暮，手持空筐返茅屋。
    贼臣恶子厌轻肥，志士幽人常苦饥。
    古来万代共如此，乐天知命复何悲。

释文珦　韩东山远访於西岑寄
    东东魏国之云仍，一清不减玉壶冰。
    生平闭户养真素，隐节久为人所称。
    远来访我青莲嶂，道骨仙风极閒旷。
    正是秋风落叶时，坐石分题语尤壮。
    奈何暂合还又分，匆匆不得尽殷勤。
    如今相忆难相见，日日长歌日莫云。

释文珦　旱雨
    骤雨幡然下，风雷驾疾威。
    乌妆巢穴堕，龙挟水云飞。
    物象回生意，神功解旱围。
    田间喜相语，点点胜珠玑。

释文珦　旱雨
    贼臣弄权罔明主，亿万苍生受辛苦。
    大家巨室尽逃亡，胜积黄金向郿邬。
    弘羊示烹旱如许，弘羊将烹天乃雨。
    吾言此雨是雨谷，点点活人胜珠玉。
    圣恩新放限田租用，从此农饱飦粥。

释文珦　和林静学双兰
    一本两花新，重滋旧畹春。
    难教入凡梦，唯共何天真。
    沮溺终稳隐，夷齐又得仁。
    临风如欲笑，笑着独醒人。

释文珦　和卢推官中秋遇雨
    秋中唯此夕，雨蔽月圆时。
    握管沉幽思，临轩失旧期。
    孤灯花谩落，长会信成亏。
    宋玉悲潜长，安仁鬓亦衰。
    檐声悉里滴，星度暗中移。
    到晓休临鉴，霜髯只自欺。

释文珦　和人晚秋客思
    双毂苦难留，江城又晚秋。
    故乡难寄讯，倦客独登楼。
    衰草重重恨，征鸿字字愁。
    渔翁却萧散，吹笛过前洲。

释文珦　衡茅
    衡茅隐翠层，聊以尽残形。
    得性非常道，忘言是此经。
    孤标松落落，晚节竹青青。
    此外非吾事，来言总不听。

释文珦　衡门
    衡门随我分，可是贱儒冠。
    任性中肠乐，远营梦境安。
    涧声暗后响，山气夜深寒。
    活计何劳问，薇生采不难。

释文珦　衡门
    铁锡已高悬，残山剩水边。
    算年齐易卦，写梦入诗篇。
    介癖游从少，幽深景物偏。
    衡门终日掩，吾自守吾玄。

释文珦　候禽
    候禽来报我，春已到园林。
    冻解通泉脉，风和动草心。
    由来增齿腊，翻是促光阴。
    其可陪人事，衰迟为不任。

释文珦　胡逸人幽居
    幽居清绝甚，四面尽沧波。
    柳叔春船集，花源晚吹和。
    宦情垂钓薄，吟思卷帘多。
    便有书来辟，其如爱此何。

释文珦　湖上雨中晚归
    冷澹一堤枯柳，孤高九里寒松。
    行尽北山烟雨，白云深处闻钟。

释文珦　湖寺上方通玄峰顶
    峰顶非人世，青山满目多。
    塔层侵树影，钟响度湖波。
    心外元无境，诗成亦是魔。
    禅翁清净耳，浑不听笙歌。

释文珦　湖亭
    一堤杨柳青丝輭，百顷芙蕖锦障开。
    中有閒人心似水，坐看沙鸟镜中来。

释文珦　湖亭
    湖波方瀰瀰，柳影自珊珊。
    有客坐终日，城中无此閒。
    鸟飞明镜里，人语翠帷间。
    月下清尤甚，今宵拟不还。

释文珦　湖亭别友
    与君俱是客，重别意如何。
    斜日孤帆去，寒江风浪多。
    远怀随雁影，新咏杂渔歌。
    知此遨游地，何时复共过。

释文珦　华亭县
    地占三吴胜，名因二陆雄。
    海村宵见日，江市昼多风。
    商贾通倭舶，楼台半佛宫。
    归来千岁鹤，应恨故巢空。

释文珦　华阴有山行
    华阴有山，上与天齐。
    仰望莫及，云烟朝難。
    人迹罕到，群仙所栖。
    餐食沆瀣，乘驾虹霓。
    下视万国，大仓一稊。
    我欲从之，恨无飞梯。
    何当遭逢，授以刀圭。
    俾我服饵，妙合天倪。
    发白而黑，齿落则儿。
    身复少强，靡资提携。
    一息万里，匪拘东西。
    蓬瀛阆苑，嬉游忻忻。
    纳交松乔，誓无乖暌。
    得玄秘道，终然弗迷。

释文珦　怀安养
    净土虽周遍，标方必在西。
    一心无彼此，九品自高低。
    久别情无奈，重旭路不迷。
    依凭法藏愿，名字欲先题。

释文珦　怀安养
    惟吾与西佛，天性本相关。
    怊怅迷方久，浮沉苦海间。
    三心终不退，上辈必容攀。
    慈念应尤切，提携早共还。

释文珦　怀安养
    容易抛乡国。漂流几风年。
    痴儿竟何理，慈父必兴怜。
    客泪东风里，归心落日边。
    如今定当返，业已具西船。

释文珦　怀安养
    西方清泰国，元自是吾家。
    宝树千般乐，金池四色花。
    同游诸伴侣，一别风年年。
    有意重归去，途程本不赊。

释文珦　怀别越中友人
    白首苍山里，生涯旧已空。
    别离人易远，江海意无穷。
    夜月悲新蛩，秋烟落断鸿。
    遥思来往处，朝暮有樵风。

释文珦　怀故乡
    家住潜溪云万里，别来四十九春风。
    无田种秫不归去，梦落山光水色中。

释文珦　怀归西国
    此世为何世，吾身亦幻身。
    固应常邈邈，其可效频频。
    饯日怀乡国，闻莺忆故人。
    得归方始乐，久客厌风尘。

释文珦　怀寄南陵尉沈道正
    南陵初作尉，应亦似南昌。
    名在神仙籍，才优翰墨场。
    盗闻无欲止，吏化不欺良。
    交旧如君少，怀思未易忘。

释文珦　怀寄同志
    垂垂当莫景，每每忆同参。
    金石敦风谊，云山异北南。
    道机应已熟，世梦莫教酣。
    路远难相语，裁诗寄短函。

释文珦　怀天目西尖隐者
    西尖高插白云里，下视行人细如蚁。
    客到山翁禅不起，天风吹落青松子。

释文珦　怀天童故栖
    高僧住太白，给侍来天童。
    东岭极遐旷，西岩亦玲珑。
    神龙宅其巅，风云自相通。
    久别劳梦寐，何当返山中。

释文珦　怀溪云壑
    夜深台殿闭，空室自安禅。
    松顶挂寒月，竹根鸣暗泉。
    理方因静胜，道不在言传。
    溪友同知此，今居何处边。

释文珦　怀隐者
    逸步脱讥谗，高踪不混凡。
    独甘巢绝谷，人似说游岩。
    自制幽人笔，妻裁隐士衫。
    世交空见忆，无处寄书函。

释文珦　怀友
    客路东西又晚秋，相思空上水边楼。
    嫌他新雁无情煞，不带书来只带愁。

释文珦　怀友
    故交今何处，音问久不接。
    岁月易蹉跎，关山更重叠。
    凝霜遍衰草，寒日照黄叶。
    几度欲相寻，清川苦难涉。

释文珦　怀友
    路隔千里遥，人经十年别。
    音书久不至，芳草又还歇。
    青山天外尽，白鸟烟中没。
    此夕倚江楼，相思心欲绝。

释文珦　还山
    吾性本閒旷，素不喜城郭。
    而况宾主间，礼数相束缚。
    怅望西南山，佳气日参错。
    逸兴不可羁，飘飘出笼鹤。
    翩然曳杖还，专意在一壑。
    时方孟夏初，众花已零落。
    槠林晚雪香，麦陇残云薄。
    谷深绝游尘，苗田叫姑恶。
    幽人旧相知，一见心喜跃。
    谓言旧山畲，今犹可耕凿。
    日夕共登临，靡惮筋力弱。
    於焉得天真，毕志甘澹泊。
    初非傲轩冕，终又畏砫缴。
    置身声利场，何如且行乐。
    累累北原上，万古同寂寞。

释文珦　荒径
    荒径入林微，蓬庐客到稀。
    苔痕侵药裹，山色冷吟衣。
    蚯蚓耕泥起，蜻蜒点水飞。
    坐来忘万事，静看宿云归。

释文珦　荒径
    芒径入林微，蓬庐客到稀。
    苔痕侵药裹，山色冷吟衣。
    蚯蚓耕泥起，蜻蜓点水飞。
    坐来忘万事，静看宿云归。

释文珦　荒径
    幽径任蓬蒿，衡门闭亦牢。
    驹寒宜在谷，鹤倦懒鸣皋。
    老树根流髓，重岩石长膏。
    樵童更閒静，听我读离骚。

释文珦　黄葵花
