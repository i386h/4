<!-- { "loadSidebar": true } -->
    宇宙仓皇过一春，莺花无主亦销魂。
    冰霜不入狼头帽，风雨偏凌犊鼻褌。
    击楫当年无祖逖，闻鸡中夜有刘琨。
    五陵佳气飘扬尽，谁识龙颜旧子孙。

聂守真　读水云丙子集
    别了金台尺五天，归来行橐夜光县。
    剑横碧落琴收匣，云住青山水到渊。
    锡宴屡陪蓬岛客，唱酬休忆蕊宫仙。
    故家只在西湖上，好在晴光雨色边。

聂守真　题汪水云诗卷
    汴隄杨柳摇春风，翠华南幸紫禁空。
    雕栏玉砌明月冷，羽人规作神仙宫。
    苏堤杨柳飘晴雪，又见紫鸾催驾发。
    沉香亭北莺乱啼，金殿又成诸佛刹。
    东南王气一旦终，乾坤四海今会同。
    兴亡成败自有数，不由人力由天公。
    二龙南翔一龙北，凤隻鸾孤重铩翮。
    南龙苦热北龙寒，鸾凤欲飞飞不得。
    周原禾黍秋离离，含光草色春萋萋。
    露盘应拆声动地，金铜仙人空泪垂。
    来今往古知几代，赢颠刘蹶浮云改。
    □平抵掌笑不言，会见桑田变沧海。

聂守真　题汪水云诗卷
    三日钱塘海不波，子婴系组纳山河。
    兵临鲁国犹弦诵，客过殷墟独啸歌。
    铁马渡江功赫奕，铜人辞汉泪滂沱。
    知章喜得黄冠赐，野水閒云一钓蓑。

聂守真　题汪水云诗卷
    一曲丝桐奏未休，萧萧笳鼓禁宫秋。
    湖山有意风云变，江水无情日夜流。
    供奉自歌南渡曲，拾遗能赋北征愁。
    仙人一去无消息，沧海桑田空白头。

聂守真　咏胡妇
    双柳垂鬟别样梳，醉来马上倩人扶。
    江南有眼何曾见，争卷珠帘看固姑。

聂守真　诏赦至感而有诗
    乾坤杀气正沉沉，又听燕台降德音。
    万口尽传新诏好，累朝谁念旧恩深。
    分茅裂土将军志，问舍求田父老心。
    丽正立班犹昨日，小臣无语泪沾襟。

聂铁峰　寄题武夷
    秋香扶我过仙家，□大眠云石迳斜。
    九曲溪山闲日月，万年宫殿老烟霞。
    吟筇尚带瑶阶藓，渡舫曾撑翠竹沙。
    回首云深何处觅，洞箫吹落碧岩花。

聂有　句
    莫愁千古难再得，只有画图传楚国。

聂致孙　登碧落堂
    渺渺桑田注白波，幽幽花洞忆真多。
    丹成已在风烟上，鹤返其如城郭何。
    月下清池明老剑，云凝碧落听笙歌。
    五陵王气龙沙近，傥乞飞霞侍玉珂。

聂致孙　秀文楼
    讲馀衣袂受风轻，来与阑干共晚晴。
    山倚南云屏迤逦，江迎西月锦鲜明。
    道心千古飞鸢接，秋意一楼宾雁横。
    老柏上头天尺五，莫歌金石出商声。

聂致尧　祥符寺
    诸峰回合处，古木抱松林。
    月占秋廊静，云侵昼殿阴。
    有泉通石眼，不火沸池心。
    洗净多生垢，天风更梵音。

聂子述　曾公道夫出示先世手泽斂衽拜观之馀敬题二小诗
    香瓣平生满意熏，更参曲阜问关津。
    祗宜黄阁官尊贵，不敢近前丞相嗔。

聂子述　曾公道夫出示先世手泽斂衽拜观之馀敬题二小诗
    一门翰墨森圭壁，诸老题评粲锦花。
    珍重云仍好收拾，夜虹贯月定君家。

聂宗卿　游黄山
    陟冈寻胜迹，小径绕危岑。
    高隐重云幕，间游乱石林。
    因潜涤患水，如卧辟寒金。
    松老青姿怪，岩空紫气深。
    几宵惊客梦，半夜有猿吟。
    我本神仙裔，徘徊称道心。

宁参　县斋十咏　波纹石
    何必观春渚，他山质自奇。
    危层分荡漾，峭碧认逶迤。
    禁陛宜相接，星机好共支。
    高空如有阙，一补未为迟。

宁参　县斋十咏　藏书阁
    洞陃前轩峻，危梯趣若何。
    绿苔生未遍，缥帙聚还多。
    晓幌吞清旭，秋栏拂静柯。
    犹怜铅笔在，公外独频过。

宁参　县斋十咏　古植槐
    谁知深固久，根怪蛰龙形。
    自著三冬市，空怀八命庭。
    馀清蝉始噪，茂绿雨初经。
    未便惭群木，犹怜桂有馨。

宁参　县斋十咏　石席
    结粹从天匠，周方出翠峦。
    宁知磨琢易，须信卷舒难。
    角枕清同置，藜床雅并观。
    公馀聊偃息，空觉病肤寒。

宁参　县斋十咏　思齐楼
    高闬营层构，翚飞势自伸。
    已闻能赋客，空忆带星人。
    彫槛凭秋迥，朱扉敞汉新。
    龟趺清刻在，谁共继芳尘。

宁参　县斋十咏　惟勤阁
    自责思前古，徒名是永怀。
    善声惭偃室，幽兴类萧斋。
    未报投虚刃，空防肆毒材。
    恪居知有地，{绳纟换亻}俛竞相谐。

宁参　县斋十咏　习射亭
    危亭当旅进，飞镝共星鸣。
    才奏蘯蘩节，空闻霹雳声。
    泽宫期并胜，相圃忆偕行。
    敏手无虚发，由来已鹄平。

宁参　县斋十咏　小庭松
    挺质依雕槛，盘根似旧峰。
    美材高并接，强榦直相容。
    度夕寒声细，凌秋翠影重。
    当轩何郁郁，应只待秦封。

宁参　县斋十咏　永益池
    唐贤遗胜地，天泽引初深。
    未起朝宗势，先资济众心。
    净惟涵宝刹，微或鄙蹄涔。
    爽气何偏早，群蛙一夜沉。

宁参　县斋十咏　载荣桐
    几年惟悴质，一旦类生稊。
    玉甽青初满，银床绿乍齐。
    雅胜玄雨润，高称峄阳低。
    况有苍姬叶，还当副剪圭。

宁某　嘉鱼池
    四百峰峦隐画屏，翠光楼阁起山溟。
    高侔太岳千山小，势镇乾坤万古青。
    石洞猿啼烟月落，嘉池龙起水云腥。
    临流矶上谁遗迹，隐约仙人窦子明。

宁瞻　句
    道高轩昊名犹晦，礼绝嵩衡位始尊。

牛士良　红梅
    陇头人未来，江南春几许。
    惆怅玉笛声，吹落胭脂雨。

欧良　句
    璧固君所寄，镜亦妾所惜。
    乍可返君璧，妾镜不可得。

欧良　句
    红黄冬树叶，紫翠夕阳山。

欧演　通天岩
    每逢胜境便留神，一路桃花别汉秦。
    绕刹苔封高士蹟，临溪客问野人津。
    纡回松竹看非俗，罗列山川识有真。
    踏遍岭头天尺五，飘飘已觉迥风尘。

欧阳程　题铁作池上亭
    凿开幽境泛流萍，回合波閒小洞庭。
    寒影倒吞凌汉树，冷光高浴半天星。
    鱼翻锦鬣波纹皱，鹭洗霜翎水气腥。
    昨夜蛟龙忽飞去，满天风雨震雷霆。

欧阳鈇　卜居
    此生老矣益飘零，汤饼来年又何所。
    是身如寓敢求安，更筑小轩名以寓。
    凭谁叫阍与帝语，有客多艰乃如许。
    水花为客啼红雨。

欧阳鈇　禾山秋兴
    生计嗟乌有，谁人问子虚。
    西风五更雨，南雁数行书。
    衰朽儿童笑，飘流岁月馀。
    秋深新病起，吾志在吾庐。

欧阳鈇　禾山秋兴
    夜起集万感，胡为淹此留。
    诗成夔子国，人在仲宣楼。
    络纬声中泪，芭蕉雨里愁。
    遥知屡门倚，应念有方游。

欧阳鈇　和伍武仲
    未知一岁於此水，几回照影惭栖栖。
    失身竟堕管城计，错路不为田舍儿。

欧阳鈇　句
    故人惊会面，新恨说从头。

欧阳鈇　句
    爱山如爱酒，畏暑如畏虎。
    出门寻旧游，缺月四更吐。

欧阳鈇　句
    读书岂为官。

欧阳鈇　句
    更阑待月华，风露寒欲僵。

欧阳鈇　句
    月白玄猿哭，更残络纬悲。

欧阳鈇　句
    梦回金马玉堂上，文在冰瓯雪碗中。

欧阳鈇　句
    梦回千里外，灯转一窗深。

欧阳鈇　句
    心清时自暑。

欧阳鈇　句
    青山如故情非故，芳草唤愁诗遣愁。

欧阳鈇　句
    扰扰征人相顾语，萧萧落木不胜秋。

欧阳鈇　句
    谁知花过半，才与酒相寻。

欧阳鈇　句
    天上张公子，云间陆士龙。

欧阳鈇　句
    细雨双飞鹭，寒蓑独钓船。

欧阳鈇　句
    巷南巷北人招饮，一雨一晴花耐看。

欧阳鈇　句
    千里归来人事改，十年犹幸此身存。

欧阳鈇　句
    语离遽何许，话旧复何时。

欧阳鈇　句
    风色似传花信到，夕阳微放柳梢晴。

欧阳鈇　句
    有客过门湖海士，隔篱呼酒咄嗟间。

欧阳鈇　绝句
    恋树残红湿不飞，杨花雪落木生衣。
    年来百念成灰冷，无语送春春自归。

欧阳鈇　绝句
    桑麻得雨更青葱，芍药留春结晚红。
    怪得鸟声如许好，此身还在乱山中。

欧阳鈇　绝句
    为怜红杏亚枝斜，看到斜阳送乱鸦。
    又是一春穷不死，天教留眼看莺花。

欧阳鈇　绝句
    篷窗卧听疏疏雨，却是芭蕉夜半声。
    烟浪蔽天天倚盖，略容一点白鸥明。

欧阳鈇　示二子
    先君以官贫，我仍遗以安。
    但愿两儿健，扶持一翁孱。
    何须待门生，悠然柴桑閒。

欧阳鈇　游愚堂
    闻说名园尚修竹，花压颓垣笋穿屋。
    雨痕半掩壁间题，饥鼠跳梁狐昼啼。
    前人已为后人笑，后人更使谁人悼。
    呜呼全盛几时奈衰何，古人兴废何其多。

欧阳建世　游金庭观
    右军平昔爱观鹅，尚有池塘聚渌波。
    但见当时尘迹在，徘徊终日对嵯峨。

欧阳景　句
    最是风流堪赏处，美人收作裛衣香。

欧阳景　句
    清明时节正稼芳。

欧阳景　句
    篇向蜀都呈巧样，被人翻入锦纹头。

欧阳景　兴玉泉长老
    金鉴来觅玉泉书，金玉相逢价倍殊。
    到了不干藤蔓事，葫牙自去缠葫虎。

欧阳麟　状元峰
    一峰高耸上参天，地势钟灵出状元。
    雪霁乍疑抽紫笋，云开忽见吐青莲。
