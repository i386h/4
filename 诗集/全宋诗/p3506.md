<!-- { "loadSidebar": true } -->
    诏语沈醇告万方，便知九鼎不劳扛。
    波巨奔走扶黄屋，约束风涛过大江。

杨冠卿　读亲征诏
    君王神武不恬兵，气讋中原一扫平。
    可笑西江喜归客，便装行橐待还京。

杨冠卿　读书
    忧世终何补，忠怀怅不平。
    收回长太息，翻作短歌行。
    是事且复置，今人谁可盟。
    湘中千树橘，墨墨了余生。

杨冠卿　渡口
    欲系孤舟日已斜，秋霜一岸著蒹葭。
    若为唤得愁魂醒，柱杖穿沙寻酒家。

杨冠卿　复用前韵且约携琴寻花下之盟
    吟笺写就讯难通，人在千岩紫翠中。
    谈笑尊罍有余乐，交游气概压群公。
    忘年许缔金兰好，佳处何妨杖履同。
    我欲携琴坐花底，乞君妙曲奏松风。

杨冠卿　赴城南隐居小集
    白雨濯青山，孤云霭余姿。
    溶溶荒江水，近岸生清漪。
    扶舆出城府，眷此幽人期。
    茅茨倚林麓，秀薄相参差。
    欣兹暂解带，虚白明朝曦。
    向来旅穷徼。相逢辄顾知，
    觞酒相淋漓。春风不日去，
    淹留我何为。

杨冠卿　感事
    我车昔载脂，柳色初濯濯。
    甩归脱征骖，柳叶半黄落。
    恍然仅一梦，已费十晦朔。
    只应为客老，惘惘不自觉。

杨冠卿　港口
    野寺云山迥，人家烟火稀。
    水腥渔市近，帆落晚风微。
    拂树昏鸦去，迎船白鸟飞。
    吾生乐江海，犹恐与心违。

杨冠卿　公无渡河
    河流决崑崙，微禹其为鱼。
    龙门虽已凿，犀栧孰可踰。
    老翁被发鬓如丝，临流欲渡将何之。
    妪止翁留翁勿渡，翁不妪从舍之去。
    中流凭一壶，意谓千金俱。
    一壶势莫支，千金沦其躯。
    壶兮壶兮翁之{左祟右}，鼍吼鲸吞方得意。
    曲终哀怨写箜篌，邻女为君双堕泪。

杨冠卿　古梅
    幽栖地僻经过少，花径不曾缘客扫。
    积雪飞霜此夜寒，不知明月为谁好。
    公来肯访浣花老，但话宿昔伤怀抱。
    忽忆两京梅发时，巡檐索共梅花笑。

杨冠卿　古意
    渥竏天马倈，虎脊而龙膺。
    追电籬浮云，灭没如流星。
    络以黄金韟，闲之白玉京。
    王良骖帝御，望舒引前旌。
    朝踏交河冰，暮清瀚海尘。
    归憩华山阳，谈笑静甲兵。
    胡为刍豆拘，下与驽骀并。
    羊肠困九折，盐车絷长缨。
    悬金方市骏，引脰聊一鸣。
    伯乐肯回顾，价其十倍增。

杨冠卿　古有採鞠茱萸篇而无一语及渊明长房旧事鞠茱於此其亦有憾矣乎九日
    落英拾秋鞠，委佩纫芳兰。
    以其清且芬，可服仍可餐。
    吴茱味苦辛，奚亦登君盘。
    囊纱萦臂玉，恍记汝南山。
    黄鹄招不来，仙子何时还。

杨冠卿　古有採鞠茱萸篇而无一语及渊明长房旧事鞠茱於此其亦有憾矣乎九日
    红尘着脚双鬓斑，折腰五斗真作难。
    巾车一去不复还，归卧柴桑紫翠间。
    东篱悠然见南山，欲辩忘言心自闲。

杨冠卿　谷隐之东芍药酴醿涉夏尚有存者箨龙头角且森列於前次前韵呈九江赵
    衣钵相传书一龛，晴窗时许听名谈。
    诗成与客探囊取，句好令人下笔惭。
    别墅经春花未老，芳畦过雨荠尤甘。
    明朝更欲从公去，玉版堂头作涉参。

杨冠卿　观诸园接花果
    花木聊观化，芳菲触处同。
    大都知岁晚，各自占春风。
    巧着移根力，阴争造物功。
    化钧均播埴，此理杳冥中。

杨冠卿　归涂春晚
    待得春归人亦归，风花撩乱扑征衣。
    清香十里荼蘼路，零落珠幢对晚晖。

杨冠卿　归涂春晚
    点点更筹清夜徂，昏昏乡月琐窗虚。
    梦回忽听狂风雨，明日前村花更疏。

杨冠卿　归涂春晚
    暂解征骖野水湄，卷衣上马夜何其。
    客愁政自不堪说，残月一声闻子规。

杨冠卿　归途用李泉野韵
    乾坤万古几昏晓，兔走乌飞不暂停。
    去日荻花秋索索，归时芳草又青青。

杨冠卿　归自淮右读楚辞有感
    忆昔淮山战骨高，行人持节过临洮。
    匣中剑气徒干斗，袖里纶钩莫钓鳌。
    世事从来两蜗角，男儿不遇一鸿毛。
    功名槐国吾深省，痛饮何妨读楚骚。

杨冠卿　癸丑生朝舟行有感
    悬弧初度日，鞠育念劬劳。
    未了诗书债，见轻儿女曹。
    争知两蜗角，等是一鸿毛。
    所贵尽忠考，结交英与豪。

杨冠卿　癸丑仲冬十日蚤晴从中使过莼湖未几风雪交往
    黄冈之北莼湖东，湖光万顷磨青铜。
    楼船东下佽飞集，牙樯十里旌旗红。
    鱼龙震叠冯夷宫，云容倏忽变晴空。
    鬺髿振袂玉妃舞，雪花撩乱穿疏篷。

杨冠卿　癸卯春杂用古语继吴监簿水月即事
    霜日炫晴昼，意行春色随。
    平林花淡淡，荒墅草离离。
    竹径通幽处，山云薄暮时。
    壶觞情未极，飞鞚返青丝。

杨冠卿　寒食雨中
    无家可耐异乡何，怪底愁边万感多。
    今夜雨昏山月暗，泪痕元不减金波。

杨冠卿　寒食雨中
    晚风一再老狼籍，春去匆匆不可寻。
    蜂蝶亦如人意薄，便无消息到墙阴。

杨冠卿　和京尚书上元日同禁从游凤山韵
    苔封石磴绕层栏，栏外行厨荐玉盘。
    座揖湖山诗兴远，气吞云海酒杯宽。
    篮兴竟日有余乐，莲市只今无此欢。
    我愧么微难接武，飞笺亦欲寄青翰。

杨冠卿　洪溪口
    短短桃华宿雨余，风轻春水轂纹铺。
    柁师苦要贪行色，不肯系船寻酒酤。

杨冠卿　怀古
    干将补弊履，铅刀割全牛。
    千金市骏骨，鼓车役骅骝。
    薛烛已云远，伯乐不可求。
    此理难致诘，吾其赋归休。

杨冠卿　淮楚春晚病中
    绝塞驱驰有底忙，病余归思绕江乡。
    雁飞不到楚天远，蝶梦可堪春昼长。
    满地香红初过雨，一帘风絮正斜阳。
    愁边赖有新诗在，强劈吟笺付锦囊。

杨冠卿　即事
    欢悰凭浅酌，衰相怯单衣。
    诗向贫中好，春从雨际归。
    气寒忧麦瘦，桑湿恐蚕饥。
    豫学田园计，他时恐愿违。

杨冠卿　即事
    人事悲懽里，交情冷暖中。
    山林催晚计，颜面久秋风。
    有传记耆旧，无书问子公。
    反关违世久，幽事亦匆匆。

杨冠卿　即事
    未办因人出，时歌不我过。
    墨泓云脚乱，药鼎雨声多。
    三篾阅浮世，把茆营懒窠。
    肯将犹在舌，容易说干戈。

杨冠卿　记梦
    欹岩松桧转龙蛇，洞户仙人字少霞。
    炯炯长眉非是画，翠翘斜倚碧桃花。

杨冠卿　记梦
    问讯人间几日期，谓言何处是瑶池。
    玉杯饮罢梦中醉，不记神游话别时。

杨冠卿　继韩尚书春日舟行韵
    河水拍堤清且涟，堤联南陌与东阡。
    浮家泛宅苕溪路，老却春光又一年。

杨冠卿　继韩尚书春日舟行韵
    蜀魄思归昼夜啼，漆园蝴蝶梦魂飞。
    箪瓢陋恭心如水，惟有颜渊殆庶几。

杨冠卿　继诗社诸友韵
    休将龟筴问穷通，往事邯郸午枕中。
    南郭吹竽羞滥食，北山运畚笑愚公。
    酒边赖有赓酬在，客里还欣臭味同。
    得句不妨频寄我，从今莫效马牛风。

杨冠卿　继朱叔谦所寄韵
    湖海三十载，穷观未见书。
    文章耻沿袭，体制薄浮虚。
    老去情怀恶，生平习气除。
    交亲应笑我，术业废三余。

杨冠卿　寄别友生马千里
    秋鸿社燕几时休，万里无家天尽头。
    青蒻绿蓑今已办，江湖归去老渔舟。

杨冠卿　寄别友生马千里
    瘴雨蛮烟道路赊，囊书匣剑是生涯。
    海山佳处能相忆，好寄新诗雁字斜。

杨冠卿　寄远曲用唐人张籍韵
    江南淡荡烟波暖，蒲萄渌涨春江满。
    日暮汀洲採白苹，芹芽出水兰心短。
    美人去矣隔湘江，谁其赠我明月璫。

杨冠卿　夹江
    雨洗山容静，江流塞水通。
    征涂万烟树，行色一秋蓬。
    黯澹平郊雾，清徐邃谷风。
    直须歌缓缓，莫作去匆匆。

杨冠卿　夹江
    麦浪浮浓绿，山眉晕远青。
    光风来婉娩，客意独伶俜。
    回雁鸣何许，轻鸥下远汀。
    人家总幽隐，烟雨竹门扃。

杨冠卿　甲辰季冬残腊大雪主人以糟玉面狸及尊酒为饷
    南山白额虎，暴戾日以滋。
    纳诸罟攏中，食肉寝其皮。
    文狸外柔顺，玉面而丰肌。
    与世了无忤，奚亦遭危机。
    得非风味殊，尊俎之所宜。
    焚山猎兽者，是以罗致之。
    主翁厌肥甘，鼎食嗤群儿。
    殷勤筑糟丘，遣送持酒卮。
    于时腊将残，雪花一尺围。
    玉楼寒起粟，墨突晨未炊。
    得酒且大嚼，勿令儿辈知。

杨冠卿　甲申岁作
    渺渺冰雪尽，欣欣花柳苏。
    江澄炫初日，沙润茁新蒌。
    久客亦劳止，我行犹载驱。
    乾坤如许大，何处著吾庐。

杨冠卿　甲申岁作
    急雨来排难，余蒸顿解严，
    时蜩鸣露柳，客燕度风帘。
    屈指秋无几，安心气自恬。
    夜凉都不寐，落月莹虚檐。

杨冠卿　九江春半雨中寒甚忽见梨花
    江城一雨春强半，寒色著人芳信迟。
    赖有梨花遮病眼，一枝带雨出疏篱。

杨冠卿　九里松六言
    风声不断天籁，钟韵初知日曛。
    人语惊飞幽鸟，马蹄踏破轻云。

杨冠卿　九日
    晨风战枯荷，清霜杀高柳。
    人生俯仰间，能得几重九。
    节序来无停，已及黄花酒。
