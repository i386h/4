<!-- { "loadSidebar": true } -->
    星驰一骑到长安，试手凤池随弃掷。
    老奴恂栗丞相嗔，能用此笔能几人。
    原窥翰墨减工制，必使挥毫夸入神。
    斗杓春回开电笑，橐签果符人所料。
    中山聚族傥未殚，束帛那容及年少。
    是知人才用舍识惟一心，皋夔卫霍无古今。
    妍媸能否俱在上所使，此笔区区正其比。
    我生识字仅一丁，眼前所见徒毘陵。
    未知当年新淦果何若，正恐钟卫二王无合作。
    君不见此老一去知几年，当时鉴裁无复传。
    纷纷鸡毛抱筩卖，恰费书傭三十钱。

岳珂　唐许浑乌丝栏诗真迹赞
    玉{上竹下氏}诗府旌阳仙，骖鸾翳凤珊瑚鞭。
    羽裳云锦朝帝垣，天凤戛佩披瑯玕。
    瑶阶十二琪树连，珠晖璧魄环非烟。
    手按碧蕊丹葩鲜，昆阆七七争芳妍。
    翩焉来下探九渊，攫颔惊起龙正眠。
    茫茫尘劫今几年，北斗柄烂东海田。
    袖中琲琲辉且圆，琤琮落笔如流泉。
    乌拦锦襟余百篇，狱宝上烛牛斗躔。
    御题小玺今宛然，已散复合庸非天。
    鲸鱼东去云浪翻，晴昼昳荡开虎关。
    紫金浮玉月满川，大招为赋乘槎骞。

岳珂　唐彦猷谈奉得达二帖赞
    公于国史，以好砚称。
    石焉取斯，盖协其能。
    遒媚之观，在此尺纸。
    善工利器，予鉴如此。

岳珂　滕资政山中帖赞
    沮徒民于中原，广好生于帝尧。
    亦既三已，归而渔樵。
    而书尺这间，造次不忘乎本朝。
    此所以为中兴之大僚也。

岳珂　题王谌潜泉蛙吹二首
    开编看句律，著意写题辞。
    业以能潜大，泉如始达时。
    一谦聊托物，六义可言时。
    有问君须答，为公还为私。

岳珂　题王谌潜泉蛙吹二首
    枫落吴江冷，曾闻五字传。
    悬知鸷累百，何待己能千。
    清气溪山宅，閒情月露篇。
    六经须鼓吹，吾子盍先鞭。

岳珂　天申万寿宫
    湖{左氵右父}溪边春草青，张公洞下泉泠泠。
    两行松桧列旌纛，中有金堂开福庭。
    壮哉神力出杳冥，楼观矗立排岩扃。
    焜煌金碧俨相照，刻石犹纪唐朝铭。
    中与天子授舜禅，寿宫晨候祠官星。
    紫衣敕使易霞袂，白茅羽士迎云輟。
    颇闻当日动乾象，二十八宿摇天经。
    奎钩写题月兔泣，昭回云汉争晶荧。
    至今荣光犹炳耀，百尔呵护烦山灵。
    玉仙紵像罗珓卜，昭应奎宝模牌形。
    朼来正值天六月，柏城将泫秋露零。
    芝舆望幸已绝觊，蒿凄触感徒靡宁。
    岫云无心出而雨，谷风振响流为霆。
    石堪砺齿定何似，流欲洗耳将谁听。
    嗟哉行役久劳勚，如鸟如倦才振翎。
    烧香台边聊倚策，炼丹灶上方绝陉。
    由下瞻仰始知悔，扶力已竭那可停。
    众皆徇目且徇耳，我谓独往非独醒。
    从初秘祝本何益，中休端自明德馨。
    周家克敬绵万亿。自今叶叶绵尧龄。

岳珂　挽张贡父二章
    龙津南国第，蝉冕左丞家。
    录以文章襢，人惟寿隽夸。
    秀庭看玉树，喜帖报金花。
    挥涕东原路，悲风咽晓笳。

岳珂　挽张贡父二章
    江国三千土，才名四十年。
    君犹淹白首，吾欲问苍天。
    韑唱羽池近，廛声陶宅偏。
    功名独遗恨，寂寞□□□。

岳珂　万岁通天帖赞
    洛石赤心，以出宝图。
    燕涎鸡晨，即端制书。
    有奕王门，南土华腴。
    献其家珍，陈于玉除。
    笔法之神，匪临伊摹。
    史馆之储，尚其不诬。

岳珂　汪彦章誉望求贤荐书三帖赞
    纳交以道，不殊乎丘图。
    观政以人，叹息于求贤。
    言情惟真，无事乎胁肩。
    此前辈之流风，今不复见者几百年矣。
    使览者跫然曰：古道之存，存乎尺笺，
    盍思乎勉旃。则如宝真者，
    亦将预有荣焉。

岳珂　汪忠定栗冽帖赞
    黄霸为相，功名减于治郡。
    尺或不足，而有余于寸。
    文翰声迹，百年一瞬。
    遗帖得于其家，殆亦足以传信。

岳珂　王操之旧京帖赞
    永嘉戎马摇乾坤，渡江一马黄屋奔。
    中原文南无复存，仅有笔阵兴王门。
    猗欤大令趾右军，几年埒美名金昆。
    片纸断烂如瑶琨，鸾蛟蛇蚓置勿论。
    为问此帖当保人，豺狼父子蚁君臣。
    纲常肇自清浊分，孰能自植无君恩。
    是时咸洛尘霾昏，阡原变徙陵欲翻。
    家人丘陇何足言，痛裂乃尔摧心肝。
    义熙九土封函关，遗氓遮道挽息真。
    矢口止诵公家坟，人心大义端不泯。
    谁其主议画淮汶，伊瀍王气空膏屯。
    悠悠千载有此臣，委质无乃惭州民。
    感叹遗墨气涌山，我欲请剑同朱云。
    收亭楸槚方成阡，大呼为叫九天阍。

岳珂　王导怀感帖赞
    王门之书祖始兴，他帖阁本皆洞精。
    独余此帖难强名，妙处顿使俗眼惊。
    唐人硬黄昔流声，纸古墨暗如晨星。
    儿曹缄口勿浪评，更看羲献森阶庭。

岳珂　王敏节欢喜帖赞
    秦火燎原，衣冠涂炭。
    绕指之柔，出乎百锻。
    如公之刚，犹死忧患。
    时欤命欤，一览三叹。

岳珂　王洽永嘉帖赞
    瑞牛出谷，既秉金籾。
    短辕逐犊，池凤是续。
    栖梧食竹，葩奇韵馥。
    在此宝轴，手不可触。
    神观玉立，宛若在目。
    恍其展读，乌衣之曲。

岳珂　王文定省中要津二帖赞
    谨严而稳惬，一笔之涉，
    足寓心法。淳熙之相业，
    动守检押。耳目犹接，
    列于书籍，百体不乏。
    是曰王鲁公之帖。

岳珂　王文公赴官修学二帖赞
    熊腾踔而多痚，意轩昂而多趣。
    倏焉如籬电之驹，沛然如纵壑之鱼。
    使之为山泽之癯，抱是道以自娱，
    闻清风而兴起，望膏泽之沾濡，
    肤寸所形，秕糠金朱，
    岂不毅然大丈夫。然而律之以芝繇之法席，
    考之以羲献之范模，媲行楷而已变，
    质隶草而多拘。雇欲以之擅八体，
    教六书，合天下同轨之车，
    而不容有一辙之殊，兹其所以偾于康庄之衢。
    吁。

岳珂　王文公易漕帖赞
    以文致身，以恭奉上。
    锱铢笔态，矩砮心匠。
    论其钩格则得纡余曲致之体，考其纵逸则妙雍容不迫之状。
    俨佩玉之度，肇官仪之创。
    百辟班见，大廷宏敞。
    方觚颖之发挥，盖已具此气象。
    日谁之书，元丰首相。

岳珂　王献之洛神赋帖赞
    庆云绚彩，河汉萦之。
    列星垂天，日月明之。
    先民授能，维圣成之。
    英英后先，畴其胜之。
    有晋大令，父而兄之。
    一门擅奇，民共称之。
    小楷之传，抑更精之。
    芝灵葩奇，杳莫名之。
    赐书官奴，既准绳之。
    洛神出蓝，而复青之。
    阅几何年，劫火经之。
    鬼神护持，莫凭凌之。
    煌煌炎图，帝中兴之。
    严除清厢，又南荣之。
    翰权墨衡，千古程之。
    神览睿藻，二难并之。
    一真既藏，大训形之。
    流秘下方，万目惊之。
    或轶或传，式经营之。
    十阅岁华，迄克膺之。
    竭橐以酬，尚或矜之。
    恍然旧观，缄且{滕去水加糸}之。
    有炜庙炜，天球鸣之。
    鄙俚混淆，敢曰声之。
    金签玉笺，谨毖扃之。
    咨尔子孙，思供承之。

岳珂　王弇问安王秋二帖赞
    摹法之精，必验以真。
    我见枣刻，已同似人。
    启以楷书，告以章草。
    情敬之分，于此焉考。

岳珂　望北关门
    万里云开瑞日明，雕甍遥接九重城。
    觚连丹凤红云绕，关度青牛紫气迎。
    新第千门俱改观，旧溪二纪漫关情。
    今宵且向桥头宿，又听咚鼕打六更。

岳珂　望樊口怀陶士行温太真二首
    昔年老子恨婆娑，未付其如印传何。
    吴苑关心春日少，湘江回首暮云多。
    可无司马亲封钥，自是将军老枕戈。
    我亦新来了官事，正输一舸弄烟波。

岳珂　望樊口怀陶士行温太真二首
    太真行酒知何地，渺莽遗基茂草深。
    声色加人何足计，精神满腹不同斟。
    六奇自可掀三狡，一正何妨讋百壬。
    堕帻吐茵均此辙，可怜枉用世仪心。

岳珂　卫恒往来贴赞
    书既造妙，摹者惟欲取其肖。
    摹既逼真，题者不必托诸人。
    以实传信，万古一晋。
    无目睫之徇，视御府之印。

岳珂　魏邦达圣训帖赞
    意有不可，束带之立弗与也。
    事所当尽，杭苇之急弗雇也。
    诗不云乎，駪駪征夫，
    每怀靡及。览此遗墨，
    斯足以观君子之于役，而考古义于原显矣。
    再拜什袭，噫吾何执。

岳珂　文忠烈治装帖赞
    德威堂中有汉本，衮绣昼扶灵寿杖。
    庞眉鲐背犹克壮，手展炎图开治象。
    虹蝩椽笔光万丈，落纸珠玑争献状。
    凛然手泽端可仰，三复崧高慰瞻想。

岳珂　文周翰盛暑帖赞
    同文之狱，诸贤非一族。
    殄瘁之悲，独及于禹玉。
    岂一人之言，自为之反复。
    伤哉利禄。

岳珂　闻陈元履除诸军审计司
    老去獃衫合付人，除书一昔到柴门。
    无才空负凝旒眷，有婿初承结绶恩。
    未办功名酬父祖，并将佔毕付儿孙。
    幸然官事渠能了，且注田家老瓦盆。

