<!-- { "loadSidebar": true } -->
    人应迷往事，我独采遗编。
    莽莽乾坤里，冥知想慨然。

叶适　冲佑大夫鲍公挽词
    幽人眇何在，高阁锁重关。
    梅冷桥边月，菊残篱外山。
    可怜清绝地，长忆笑谈间。
    寂寞私盐港，渔樵自往还。

叶适　除夜元日连登烟霏楼
    岩蛮宽云灵虬寺，水竹低横处士园。
    此是蕲州无比好，亦如渏下好山川。

叶适　除夜元日连登烟霏楼
    摧荷秃柳不胜春，脉脉荒堤数过人。
    我若有材以速化，应钭地巧答天真。

叶适　锄荒
    锄荒培薄寺东隈，一种风光百样栽。
    谁妒眼中无俗物，前花开遍后花开。

叶适　次王道夫舟中韵三首
    鹹鹆收声避鷅鷙，田家蚕麦已知秋。
    西湖风物无人供，时有跳鱼入过舟。

叶适　次王道夫舟中韵三首
    橐纪听乐心肝尽，拔剑论功目眦豪。
    鸣鸟不闻千仞远，抟风鹰隼顿能高。

叶适　次王道夫舟中韵三首
    旧读恺歌追小雅，近看羽檄过西京。
    中兴文字须公等，容我春山带犊耕。

叶适　次韵韩仲止
    塞户低眠畏北风，诗来唤起自江东。
    林迷久已随牲鹿，磐止何曾有渐鸿。
    常日锥刀希楚富，千年向椠讳丘穷。
    莫将新意翻棋局，一等成亏付国工。

叶适　次韵喻叔奇九日
    绕湖秋色去茫茫，塔立峰端表自强。
    因上岧峣览吴越，逆从开陃数羲竽。
    暖风驻帽严公会，早闰勾花绊客觞。
    闲支陶潜玩幽独，可怜车马共谁忙。

叶适　答李制置
    喜槌恨不投淮流，复传侯挚能校谋。
    四州卧龙出长算，朝汎清洛暮营丘。
    禹迹芒芒草莱远，滓边正在耕耘满。
    中庭雅歌自有节，岂效夷声催煞衮。
    北平渐车淖不通，白檀可越时未同。
    待公刻就燕然颂，我亦严驾期无终。

叶适　待制汤公挽词
    缫藉知良玉，虀盐是大儒。
    单传合上相，小却但尚书。
    蠹简同归处，遗簪任翳如。
    西风好溪雨，涨泪湿涂芻。

叶适　待制中书舍人陈公之亡以山宅须利既迁殡而未葬也后五月乃克葬焉二
    可怕阴阳恶，还惊日月遒。
    终成埋璧去，不作坐禅留。
    雨洗一箪净，风翻千橘愁。
    门前系船橛，宿鸟漫嘀啾。

叶适　待制中书舍人陈公之亡以山宅须利既迁殡而未葬也后五月乃克葬焉二
    嗟我与公同澹泊，一生一死又凄凉。
    经纶传世止於此，老病着身行自当。
    挂壁断弦从别调，拂天进驻水渡新。
    暮春未有风雩伴，且合遗编住冢傍。

叶适　戴肖望挽词
    岩岩萧太傅，謇謇郑尚书。
    可惜流光晚，翻无急诏除。
    交情梅蕊尽，哀意柳芽痚。
    只有安江满，长涵夜月虚。

叶适　戴肖望挽词
    老失平生友，悲寻路转迷。
    水肥庆返钓，田瘦合归犁。
    草与地萧瑟，云垂天惨凄。
    无因再商略，短日送寒鸡。

叶适　祷雨题张王庙
    夏至老秧含寸荑，平田回回不敢犁。
    群农无计相聚泣，欲将泪点和乾泥。
    祠山今古同一敬，签封分明指休证。
    传言杯珓三日期，注绠翻车连晓暝。
    龙神波后何惨怆，昔睡今醒喜萧爽。
    人云天上行水曹，取此化权如反掌。
    浙河以东尽淮壖，哀哉震泽几为原。
    愿王顿首玉帝前，请赐此雨周无偏。

叶适　登北务后江亭赠郭希吕
    壁上陋室铭，门我剪茅亭。
    小市鱼虾散寂寂，大江风浪来冥冥。
    郭翁虽老犹貌泽，腹贮今古心和平。
    只应独将笏拄颊，清坐都不挂毫发。
    何必随逐栏头奴，日招税钱三万亿。
    前灵运，后延年，桑麻旧国常苑然。
    城颓路阙总令好，不知於人安稳否。

叶适　丁少明挽诗
    枕冷秋山不记年，时时逸想醉看天。
    吟成绝妙惊人句，散尽粗浮使鬼钱。
    万卉有情风暖后，一筇无伴月明边。
    新来王子碑能说，笔意堪将此共传。

叶适　丁氏东屿书房
    朝纳棂上光，千帙乱抽翻。
    夜挑窗下明，一字究本源。
    旧师蚤传习，新友晚闻见。
    雘里痚聚头，江海勤会面。
    勿爱好鸟羽，勿玩芳对林。
    书亦且置之，独自观此心。
    东京未生前，寂寂已死后。
    万变随云浮，朗月信中彀。
    保物粲陈列，所从定何时。
    孔颜虽去远，闻道命如丝。
    白屋无怨难，朱门不骄易。
    每留先人朴，不忝素士志。
    雁荡袅长麓，南北峙两门。
    委和被多稼，永祚延余昆。
    红绿修岸容，冰雪净空界。
    蕙转兰亦回，谁赋书房外。

叶适　读王德甫文卷因送省试
    瞢头文之病，敖脚最所患。
    轩其奋勇果，榻复堕衰懦。
    伊人殆天力，卓地挺修干。
    歨入岩云幽，倏出星极烂。
    俨如姑射女，娣姒俱整粲。
    皎如珊瑚树，尘垢拭杯案。
    昔夸新龙首，伏吕较蚤晏。
    又推旧菑川，耄老终佐汉。
    况今未六十，急用岂为晚。
    行当秦苦疏，朗压诸儒冠。

叶适　读叶子元诗题其后
    心闲误比游丝转，境胜空疑浊焰流。
    我亦输君闻早觉，醉吟都与句中收。

叶适　渡浙江
    晚霞销尽月明钩，万顷无风一水浮。
    长怕舟师深击楫，自令洄洑起中流。

叶适　端午思远楼小集
    凭高难为观，楼居势尽倾。
    思远地不远，空复生遐情。
    上惟山绕围，下惟溪环萦。
    此实擅清境，岂以旷朗名。
    土俗喜操楫，五月飞骇鲸。
    鼓声沉沉来，起走如狂酲。
    不知逐臣悲，但恃勇气盈。
    衰翁茧帐卧，南风吹作棱。

叶适　端午行
    仙门诸水，会流下瓦竓沟。
    中有吊湘客，西城南北楼。
    旗翻稻花风，棹涩梅子雨。
    夜逻无骚音，绛纱蒙首去。

叶适　对读文选杜诗成四绝句
    一从屈原离骚赋，便至杜甫短长吟。
    千载中间多作者，谁於海岳算高深。

叶适　对读文选杜诗成四绝句
    绝疑此老性坦率，无那评文兼世情。
    若比乃翁增上慢，诸贤保得更垂名。

叶适　对读文选杜诗成四绝句
    江淹杂体意不浅，合彩和音列众珍。
    拣出陶潜许前辈，添来庾信是新人。

叶适　对读文选杜诗成四绝句
    草堂四松看摩空，瀼西千果交青红。
    似须隐约住蜀道，可惜奔波离峡中。

叶适　葑门
    遗墨固藏神，希圣非立我。
    断后辄无前，实石即虚左。
    品定赋纤洪，义明分勇懦。
    端木语卫文，洙泗皆卿佐。
    孔子叙夷齐，后进尚嵬琐。
    从来一大事，几作鸿毛荷。
    知非言所及，结网鱼受课。
    谁持空空质，放纵无不可。
    兹门小精庐，荒寂众万过。
    欣余二三子，拙力守饥卧。
    杨花安得揽，飞去天隅唾。
    唯有露垂垂，满畦红药堕。

叶适　蜂儿榧歌
    平林常榧啖俚蛮，玉山之产升金盘。
    其中一树断崖立，石乳荫根多岁寒。
    形嫌蜂儿尚粗率，味嫌蜂儿少标律。
    昔人取急欲高比，今我细论下匹。
    世间异物难并兼，百年不许赢栽添。
    余某何为满地涩，荔子正复漫天甜。
    浮云变化嗟俯仰，灵芝醴泉成独往。
    后来空向玉山求，坐对蜂儿还想象。

叶适　冯公岭
    冯公此山民，昔开此山居。
    屈盘五十里，陟降皆林庐。
    公今去不存，耕凿自有余。
    凤篁生谷隧，雨旆来岩虚。
    人随乱云入，咫尺声相呼。
    四时草木香，异类果蔌腴。
    棌薪得崖花，结缀成襟裾。
    此亦佳窟宅，可对幽人娱。
    何必种桃源，始入仙者图。
    瓯闽两邦士，汹汹日夜趋。
    辛勤起芒屩，邂逅乘轮车。
    山人老白首，名氏不见书。
    我独何为者，拊身念居诸。

叶适　奉酬般若长老
    简师诗语特惊人，六反掀腾不动身。
    说与东家小儿女，涂红染绿未禁春。

叶适　奉赋德修西充大夫成都新园咏归堂二首
    浣花炫春澨，濯锦绚晴浦。
    成都信繁会，此水工媚妩。
    岂无濠上亭，蹙步难仰俯。
    誓言违市朝，卜宅近幽阻。
    沃沃葵苋畦，焰焰棠杏坞。
    朝曦湿浅濑，暮色生远渚。
    循涯咏未厌，引流络其圃。
    蘯荇依篱樊，凫雁宿庭户。
    长松百里外，物象争渺莽。
    时平乏隐沦，蓑笠自歌舞。
    岷江志东向，激射走吴楚。
    胡为滞淫之，飞坎圣所许。

叶适　奉赋德修西充大夫成都新园咏归堂二首
    我生海旁州，古言江来铺。
    力浮万顷尽，坐识一溜初。
    之子酌彼源，绀洁玉斗奭。
    雅韵舒烦忧，逸驾陵趦趄。
    咏归有何意，岂亦歌风乎。
    湛湛游无梁，滔滔济无桴。
    纵横洄伏中，暮齿将焉需。
    三间始开陃，十亩终耘锄。
    东西两庄舍，兄弟相譯呼。
    缅哉趋前规，更作却后图。
    顾思曲肱乐，一身匪求余。
    我独无家归，羡子镌自迂。

叶适　奉送周和录木叔秘监其舅也
    谢傅怅何远，羊甥良自嘉。
    帝乡沉迹显，囹户众缧夸。
    钓冷客得雪，林痚处士花。
    衰年怕分手，闲发岸头沙。

叶适　福国太夫人陈氏挽诗
    曾经天语赞华簪，应是忠多报独深。
    寂寂孤鸾羞鉴影，辉辉双凤失梧阴。
    冲心自与家规竞，空性都无世网侵。
    闻说埋铭亲付祝，照碑斜日下寒林。

叶适　赋董季兴玩书岩
