<!-- { "loadSidebar": true } -->
    累累罂与瓶，惟恐不得尝。
    官沽味醲村酒薄，日饮官酒诚可乐。
    不见甲中种糯人，釜无糜粥度冬春。
    还来就官买糟食，官吏散糟以为德。
    嗟彼官吏者，其职称长民。
    衣食不蚕耕，所学义与仁。
    仁当养人义适宜，言可闻达力可施。
    上不能宽国之利，下不能饱尔之饥。
    我饮酒，尔食糟，
    尔虽不我责，我责何由逃。

欧阳修　试笔
    试笔消长日，耽书遣百忧。
    余生得如此，万事复何求。
    黄犬可为戒，白云当自由。
    无将一抔土，欲塞九河流。

欧阳修　试院闻奚琴作
    奚琴本出奚人乐，奚虏弹之双泪落。
    抱琴置酒试一弹，曲罢依然不能作。
    黄河之水向东流，凫飞鴈下白云秋。
    岸上行人舟上客，朝来暮去无今昔。
    哀弦一奏池上风，忽闻如在河舟中。
    弦声千古听不改，可怜纤手今何在。
    谁知著意弄新音，断我樽前今日心。
    当时应有曾闻者，若使重听须泪下。

欧阳修　寿楼
    碧瓦照日生青烟，谁家高楼当道边。
    昨日丁丁斤且斲，今朝朱栏横翠幕。
    主人起楼何太高，欲夸富力压群豪。
    楼中女儿十五六，红膏画眉双鬓绿。
    日暮春风吹管弦，过者仰首皆留连。
    应笑楼前骑马客，腰垂金章头已白。
    苦贪名利损形骸，争若庸愚恣声色。
    朝见骑马过，暮见骑马归。
    经年无补朝廷事，何用区区来往为。

欧阳修　书怀
    齿牙零落鬓毛◇，颍水多年已结庐。
    解组便为闲处士，新花莫笑病尚书。
    青衫仕至千锺禄，白首归乘一鹿车。
    况有西邻隐君子，轻蓑短笠伴春锄。

欧阳修　书怀感事寄梅圣俞
    相别始一岁，幽忧有百端。
    乃知一世中，少乐多悲患。
    每忆少年日，未知人事艰。
    颠狂无所阂，落魄去◇牵。
    三月入洛阳，春深花未残。
    龙门翠郁郁，伊水清潺潺。
    逢君伊水畔，一见已开颜。
    不暇谒大尹，相携步香山。
    自兹惬所适，便若投山猿。
    幕府足文士，相公方好贤。
    希深好风骨，迥出风尘间。
    师鲁心磊落，高谈羲与轩。
    子渐口若讷，诵书坐千言。
    彦国善饮酒，百盏颜未丹。
    几道事闲远，风流如谢安。
    子聪作参军，常跨跛虎鞯。
    子野乃秃翁，戏弄时脱冠。
    次公才旷奇，王霸驰笔端。
    圣俞善吟哦，共嘲为阆仙。
    惟予号达老，醉必如张颠。
    洛阳古郡邑，万户美风烟。
    荒凉见宫阙，表里壮河山。
    相将日无事，上马若鸿翩。
    出门尽垂柳，信步即名园。
    嫩箨筠粉暗，渌池萍锦翻。
    残花落酒面，飞絮拂归鞍。
    寻尽水与竹，忽去嵩峰巅。
    青苍绿万仞，杳蔼望三川。
    花草窥涧窦，崎岖寻石泉。
    君吟倚树立，我醉欹云眠。
    子聪疑日近，谓若手可攀。
    共题三醉石，留在八仙坛。
    水云心已倦，归坐正杯盘。
    飞琼始十八，妖妙犹双环。
    寒篁暖凤嘴，银甲调鴈弦。
    自制白云曲，始送黄金船。
    珠帘卷明月，夜气如春烟。
    灯花弄粉色，酒红生脸莲。
    东堂榴花好，点缀裙腰鲜。
    插花云髻上，展簟绿阴前。
    乐事不可极，酣歌变为叹。
    诏书走东下，丞相忽南迁。
    送之伊水头，相顾泪潸潸。
    腊月相公去，君随赴春官。
    送君白马寺，独入东上门。
    故府谁同在，新年独未还。
    当时作此语，闻者已依然。

欧阳修　书素屏
    我行三千里，何物与我亲。
    念此尺素屏，曾不离我身。
    旷野多黄沙，当午白日昏。
    风力若牛弩，飞砂还射人。
    暮投山椒馆，休此车马勤。
    开屏置床头，辗转夜向晨。
    卧听穹庐外，北风驱雪云。
    勿愁明日雪，且拥狐貂温。
    君命固有严，羇旅诚苦辛。
    但苟一夕安，其余非所云。

欧阳修　书王元之画像侧
    偶然来继前贤迹，信矣皆如昔日言。
    诸县丰登少公事，一家饱暖荷君恩。
    想公风采常如在，顾我文章不足论。
    名姓已光青史上，壁间谷貌任尘昏。

欧阳修　书宜城修水渠记後奉呈朱寺丞
    因民之利无难为，使民以说民忘疲。
    乐哉朱君鄣灵堤，导鄢及蛮兴众陂。
    古渠废久人莫知，朱君三月而复之。
    沃土如膏瘠土肥，百里岁岁无凶菑。
    鄢蛮之水流不止，襄人思君无时已。

欧阳修　叔平少师去後会老堂独坐偶成
    积雨荒庭遍绿苔，西堂潇洒为谁开。
    爱酒少师花落去，弹琴道士月明来。
    鸡啼日午衡门静，鹤泪风清昼梦回。
    野老但欣南亩伴，岂知名籍在蓬莱。

欧阳修　述怀送张总之
    郁郁河堤绿树平，送君因得到东城。
    落花已尽莺犹啭，垂柳初长蝉欲鸣。
    去年送客亦曾到，正值杨花乱芳草。
    人心不复故时欢，景物自随时节好。
    感今怀昔复伤离，一别相逢知几时。
    莫辞今日一樽酒，明日思君难重持。
    东吴山水天下秀，羡君轻舟片帆逼。
    江城月下夜闻歌，淮浦山前朝放溜。
    乐哉此行时未晚，万壑千岩不知远。
    可怜病客厌京尘，寂寞淹留已再春。
    扁舟待得东南下，犹更河桥送几人。

欧阳修　数诗
    一室曾何埽，居闲俗虑平。
    二毛经节变，青监不须惊。
    三复磨圭戒，深防悔吝生。
    四愁宁敢拟，高咏且陶情。
    五鼎期君禄，无思死必烹。
    六奇还自秘，海宇正休兵。
    七日南山雾，彪文幸有成。
    八门当鼓翼，凌厉指霄程。
    九德方居位，皇猷日月明。
    十朋如可问，从此卜嘉亨。

欧阳修　双桂楼
    嘉树丛生秀，兹楼层汉傍。
    飞甍临万井，伏槛出垂杨。
    卷幕晴云度，披襟夕籁凉。
    出河瞻帝里，风月坐胡床。
    爱客东阿宴，清欢北海觞。
    淮南多雅咏，岁晚耫幽芳。

欧阳修　双井茶
    西江水清江石老，石上生茶如凤爪。
    穷腊不寒春气早，双井芽生先百草。
    白毛囊以红碧纱，十斤茶养一两芽。
    长安富贵五侯家，一啜犹须三月夸。
    宝云日注非不精，争新弃旧世人情。
    岂知君子有常德，至宝不随时变易。
    君不见建溪龙凤团，不改旧时香味色。

欧阳修　霜
    一夜新霜著瓦轻，芭旧心折败荷倾。
    奈寒惟有东篱菊，金蕊繁开晓更清。

欧阳修　谁言答圣俞见寄兼简东京诸友
    昔君居洛阳，乐事无时有。
    窦府富文章，谢墅从亲友。
    丰年政颇简，命驾时为偶。
    不问竹林主，仍携步兵酒。
    芬芳弄嘉月，翠绿相森茂。

欧阳修　水谷夜行寄子美圣俞
    寒鸡号荒林，山壁月倒挂。
    披衣起视夜，揽辔念行迈。
    我来夏云初，素节今已届。
    高河泻长空，势落九州外。
    微风动凉襟，晓气清余睡。
    缅怀京师友，文酒邈高会。
    其间苏与梅，二子可畏爱。
    篇章富纵横，声价相磨盖。
    子美气尤雄，万窍号一噫。
    有时肆颠狂，醉墨洒{上雨下沆}霈。
    譬如千里马，已发不可杀。
    盈前尽珠玑，一一难柬汰。
    梅翁事清切，石齿漱寒濑。
    作诗三十年，视我犹後辈。
    文词愈清新，心意虽老大。
    譬如妖韶女，老自有余态。
    近诗尤古硬，咀嚼苦难嘬。
    初如食橄榄，真味久愈在。
    苏豪以气轹，举世徒惊骇。
    梅穷独我知，古货今难卖。
    二子双凤凰，百鸟之嘉瑞。
    云烟一翱翔，羽翮一摧铩。
    安得相从游，终日鸣哕哕。
    问胡苦思之，对酒把新蟹。

欧阳修　水磨亭子
    多病山斋厌郁蒸，经时久不到东城。
    新荷出水双飞鹭，乔木成阴百啭◇。
    载酒未妨佳客醉，凭高仍见老农耕。
    史君自有林泉趣，不用丝篁乱水声。

欧阳修　思白兔杂言戏答公仪忆鹤之作
    君家白鹤户雪毛，我家白兔白玉毫。
    谁将赠两翁，谓此二物皎洁胜琼瑶。
    已怜野性易驯扰，复爱仙格何孤高。
    玉兔四蹄不解舞，不如双鹤能清◇。
    低垂两翅趁节拍，婆娑弄影夸娇饶。
    两翁念此二物者，久不见之心甚劳。
    京师少年殊好尚，意气横出争雄豪。
    清◇美酒不辄饮，千金争买红颜韶。
    莫饮少年闻我语，笑我乖僻遭讥嘲。
    或被偷开两家笼，纵此二物令逍遥。
    兔奔沧海却入明月窟，鹤飞玉山千仞直上青松巢。
    索然两衰翁，何以慰无憀。
    纤腰绿鬓既非老者事，玉山沧海一去何由招。

欧阳修　思二亭送光禄谢寺丞归滁阳
    吾尝思醉翁，醉翁名自我。
    山林本我性，章服偶包裹。
    君恩未知报，进退奚为可。
    自非因谗逐，决去焉能果。
    前时永阳谪，谁与脱缰锁。
    山气无四时，幽花常婀娜。
    石泉咽然鸣，野艳笑而傞。
    宾欢正諠哗，翁醉已岌峨。
    我乐世所悲，众驰予坎轲。
    惟兹三二子，嗜好其同颇。
    因归谢岩石，为我刻其左。

欧阳修　思二亭送光禄谢寺丞归滁阳
    吾尝思丰乐，魂梦不在身。
    三年永阳谪，幽谷最来频。
    谷口两三家，山泉为四邻。
    但闻山泉声，岂识山意春。
