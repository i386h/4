<!-- { "loadSidebar": true } -->
    灸瘢疼怕雨，渴卧梦思冰。
    端午宜觞客，生辰欲饭僧。
    乍归两皆省，自笑一无能。

方回　虚谷志归十首
    浪走千山外，乾忙四月余。
    隔篱分浊蚁，共座擘枯鱼。
    婢瘦慵施粉，儿顽失寄书。
    少陵亦曾尔，来往浣花居。

方回　虚谷志归十首
    园林百种花，更著竹交加。
    径别君臣药，畦连子母瓜。
    老夫元是我，长息最怜他。
    拟卖严州宅，归来共一家。

方回　虚谷志归十首
    共道归何晚，犹能喜欲狂。
    幼儿初拜揖，痴女仅梳妆。
    有笔修花谱，无钱辟草堂。
    新添竹逾百，风径细寻香。

方回　虚谷志归十首
    馈篚承先问，吟笺辱暗投。
    驷车端肯顾，贰缶尚能谋。
    官妓呼难至，家姬出似羞。
    但令宾客喜，吾亦可忘忧。

方回　虚谷志归十首
    一出春连夏，新诗几首成。
    多因书土俗，稍亦记途程。
    删削犹无暇，传抄未可轻。
    近来多少俊，何敢与争名。

方回　虚谷志归十首
    月旦须终定，阳秋岂易评。
    麈毛空自落，牛耳可谁盟。
    好恶不相似，是非无太明。
    客来倦酬对，坚坐听松声。

方回　虚谷志归十首
    衰晚真当戒，疏慵竟未能。
    病专从酒得，谤辄为诗兴。
    每悔居城市，常思绝友朋。
    谁来敲竹户，又见醉吟僧。

方回　徐逊绵题三贤祠堂诗有云士死惟留姓与名天下第一议论也再赋二首
    殷仁周寿缺圆形，释宝仙清笑乞灵。
    何限台阶隆爵位，谁堪鼎足并仪形。
    岁寒臭味松梅竹，乾象光芒日月星。
    野服不殊人品似，年年苹藻荐芳馨。

方回　徐逊绵题三贤祠堂诗有云士死惟留姓与名天下第一议论也再赋二首
    黉宇祠堂塑像新，两朝邦伯间邦民。
    没身不朽缘何事，异世相知自有人。
    梅魄鹤魂招处士，松心凤哹吊累臣。
    宫墙数仞严香火，似胜萧萧野水滨。

方回　徐制准挽辞
    纷纭钟鼎误公卿，孰与山林保令名。
    不共鹄袍争举业，早令熊辔绍诗声。
    人间倏忽惊兴废，物外从容了死生。
    何限貂蝉无葬地，一丘风月自佳城。

方回　续苦雨行二首
    雨遂至九日，得米一斗。
    邻翁为告籴，夜密致之，
    恐群辈攘劫也。龙至六爻为亢龙，
    三三为九其数穷。三日为霖今九日，
    便晴田事亦无及。全吴富庶推第一，
    谁信杭州无米焦。邻翁耳语某所有，
    夜持

方回　续苦雨行二首
    忆昔壬午杭火时，焚户四万七千奇。
    焮死暍死横道路，所幸米平民不饥。
    火灾而止犹自可，大雨水灾甚于火。
    海化桑田田复海，龙妒倮虫规作醢。

方回　学诗吟十首
    我陟匡庐山，想像渊明庐。
    我游永嘉郡，康乐兹佩鱼。
    学诗六十载，鑽仰二老且。
    白首恐无成，嗟哉腹空虚。
    迩来摆百务，粝饭几无蔬。
    朝吟极摹倣，夜咏加勤渠。
    不必一字工，意味但舒徐。
    比陶似不足，方谢尚有余。

方回　学诗吟十首
    三百篇既绝，孔圣作春秋。
    荣辱系褒贬，与诗美刺侔。
    楚骚降一等，尚可风雅俦。
    汉盛出苏李，魏兴起曹刘。
    历览逮六朝，仰止兹为优。
    独一陶元亮，龙凤翔九州。
    韩柳继李杜，黄陈绍苏欧。
    江湖近一种，禽虫鸣啁啾。

方回　学诗吟十首
    我读渊明诗，不忍复去手。
    休官四十一，不肯恋五斗。
    二十三霜秋，篱下作重九。
    朝亦一杯酒，暮亦一杯酒。
    南北几蛙紫，能尔一醉否。
    义熙所以立，寄奴幸而偶。
    牧野诛独夫，夷齐尚弗取。
    窃评首阳山，乃后有五柳。

方回　学诗吟十首
    我爱真西山，读书有甲记。
    首论天命性，岂可不论气。
    我爱魏鹤山，周易辑集义。
    濂洛十七家，一贯六十四。
    有寂即有感，槁死笑释氏。
    无气欲为人，瓦砾弃骸胔。
    复见天地心，有处起生意。
    王弼独云元，此语决非是。

方回　学诗吟十首
    杨氏昔为我，老子实似子。
    墨氏昔兼爱，释迦亦如之。
    孟子辟杨墨，有功此一时。
    似仁与似义，暗传匪明垂。
    梵语东汉译，玄门西晋师。
    迄为万世害，三教乃并驰。
    独一韩文公，张我正正旗。
    濂洛有诸老，此盛彼遂衰。

方回　学诗吟十首
    离骚谓绝响，此道传人心。
    外物有鼎革，能言无古今。
    曹刘与陶谢，五柳擅正音。
    李杜与韩柳，一字直万金。
    欧苏与黄陈，孰浅而孰深。
    尤萧杨陆范，乾淳鹤在阴。
    二涧可继之，章泉亦駸駸。
    奈何近百载，种火灰中深。

方回　学诗吟十首
    宋诗孰第一，吾赏梅圣俞。
    绰有盛唐风，晚唐其劣诸。
    牛尾狸无敌，马蹄鳖与俱。
    龙溪奏思陵，此产臣乡闾。
    宣城二十咏，歙浦俗亦如。
    春洲生荻芽，寄兴河豚鱼。
    真言写实事，组刻全屏除。
    黄陈吟格高，此事分两途。

方回　学诗吟十首
    我寓侍郎桥，夜枕闻五德。
    四更即不眠，东望逆曙色。
    南睨三芭阁，千灯破暗黑。
    百八仙林钟，鼍龙吼其北。
    繄此倚阑人，四海谁我识。
    未能朱晦翁，乡邦续道脉。

方回　学诗吟十首
    承天寺一碑，宜州万里走。
    后山与简斋，各年四十九。
    李杜俱有厄，郊岛终不偶。
    今人好作诗，曾不鉴兹否。
    我如陆务观，平生诗万首。
    明年当八十，不可日无酒。
    四男异甑釜，二女欠箕箒。
    晓问床头瓮，仅有酒一斗。

方回　学诗吟十首
    吾性能忍穷，所以不仕宦。
    两纪加一载，考槃歌在涧。
    当车稳杖屦，当肉饱藜苋。
    虽然鲜欢娱，终不堕忧患。
    忆昔四十九，奏书似台谏。
    请剑斩佞臣，此贼罪恶贯。
    倏忽三十秋，往事如梦幻。
    不死逾八旬，几度见宾雁。

方回　雪
    老面临高不畏风，尘寰一变蕊珠宫。
    骤难金碧茅茨别，预喜蝗螟瘴疠空。
    至洁独凝群物表，太和元在极寒中。
    绝怜诗骨能禁许，惟有梅梢肖此翁。

方回　雪后
    谁呵冻笔解吾愁，画到寒天欲尽头。
    渔子一蓑垂野钓，诗翁百尺倚江楼。
    光添几夜梅窗月，暖望明年麦陇秋。
    却忆半山服坡老，叉鱼奇韵费雕锼。

方回　雪后楼望
    健走看肥马，饥号念冻乌。
    聊须辟窗户，何敢犯泥涂。
    枯木痴如死，遥山淡欲无。
    寒天古城人，谁共醉澄湖。

方回　雪后小轩
    纸色光新耸坏櫺，履声忪脆兀閒庭。
    饥禽啐砌留奇迹，枯树拿空失丑形。
    早与花根添曲糵，可容画手著丹青。
    溪西冻瀑融晴滴，欲问岩僧借净瓶。

方回　雪霁次韵以忠见和
    霁色寒光滉诗眼，谢家旧赋果谁贤。
    无声忽讶潮包地，不夜常疑月在天。
    溪上过桥僧似画，楼头把酒妓如仙。
    老夫幸有瓶笙在，更扫空阶落叶煎。

方回　雪霁冒寒
    苦寒犹强忍，空阔倚楼前。
    春欲回江国，人皆喜雪天。
    病须攻此老，穷已极今年。
    乘兴吾何往，西归问钓船。

方回　雪条花
    槁若丛蓍未见妍，一条条雪半春天。
    醉鞍把玩归来晚，蒲市人惊玉马鞭。

方回　雪中泛舟
    诗翁泛雪船，动趣两三篇。
    未快看梅眼，空流忆酒涎。
    □□冲冻凌，饥雁起荒田。
    儿女牵衣处，新春入暮年。

方回　雪中忆昔五首
    忆昔浮蛆醉玉醅，天寒一日饮千杯。
    危楼拥妓临晴雪，联马呼僧认野梅。
    岂料暮年纫败絮，尚容永夜画残灰。
    间关幸脱干戈死，落魄佯狂自可哀。

方回　雪中忆昔五首
    忆昔繁华侣俊游，宁知后死挂閒愁。
    无人复唱鱼儿曲，何处重寻燕子楼。
    张敞空思前汉尹，邵平谁识故秦侯。
    定应冥漠犹遗恨，蔗节瓜犀启夜丘。

方回　雪中忆昔五首
    忆昔华年气似云，雪湖终日醉醺醺。
    室家未有儿和女，宾主相忘我与君。
    岂信乱离生白发，犹思歌笑调红裙。
    扁舟一问桃源路，治乱当时自此分。

方回　雪中忆昔五首
    忆昔凌晨泛雪湖，明天净地一尘无。
    略闻倩盼歌金缕，尽耸清扬倒玉壶。
    屡造庙朝终摈逐，偶登名第自囚拘。
    即今忍索梅花笑，死徒流离足叹吁。

方回　雪中忆昔五首
    忆昔湖天雪最奇，画船朝出暮归迟。
    忍寒常竹怜高节，踏湿寻梅致好枝。
    熟醉何尝知病酒，狂吟所至动成诗。
    褵褷冻雀今相似，心欲高飞翅已垂。

方回　雪中俞仲渊寄诗见怀次韵
    客囊单乏去途悠，欲诣高人未有由。
    如许江山明霁雪，与谁诗酒共危楼。
    忽惊天外来双鲤，自笑人间寄一鸥。
    舟滞楫胶肯予相，官河冰解即乘流。

方回　循分
    閒与苍穹酹一杯，誓将坦荡答疏恢。
    谁非身住蓬莱岛，汝自心和一滟澦堆。
    事久终难逃定论，运亨岂必藉高才。
    堕肤裂指河冰合，自有春风到早梅。

方回　烟雨楼
    楼压重湖实壮哉，楼前图画若天开。
    鸥从沙际冲烟去，燕向花边卷雨来。
    傍柳一桥相掩映，隔林双塔共崔嵬。
    栏干倚尽催诗处，晴日须来三四回。

