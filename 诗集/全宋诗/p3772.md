<!-- { "loadSidebar": true } -->
    姑射山中冰雪姿，凛然标格欺寒威。
    一经蒙庄品题后，使人起敬如宾尸。
    仙风道骨今何有，韶颜丰颊夸绝奇。
    闽中有美信姝丽，衣被五色光参差。
    荧粕已讶色夺目，柔滑更喜香浮肌。
    天工著意破炎毒，故遣佳实生繁滋。
    旨哉悦口众所嗜，岂闻来去分招麾。
    其他所产亦有取，游女敢自同宫妃。
    我家甬东萃闽舶。胜事屡入骚人辞。
    有时根拔信宿至，负枝露叶殊未衰。
    杂然红绿间陈紫，图牒所在生致之。
    始知河豚与江柱，诗人取譬聊滑稽。
    宾朋恣食水晶颗，残膏賸馥沾群儿。
    年来吏役困奔走，此志不展常低垂。
    轻红酽白不易得，西风每起莼鲈思。
    忽蒙杰句警偷懦，一先尘虑忘渴饥。
    此中滋味甚不薄，吾曹哜嚅当及时。
    挥毫咏物聊复尔，相待莫负平生期。

袁燮　和吕子约霜月感二首
    寒松饱霜雪，冉冉翠光湿。
    万物困波流，磔柱独中立。
    比德有君子，逸气难拘絷。
    平生忧世心，如彼救焚急。
    朼来席未湿，冥鸿去何适。
    劝君且淹留，斯民待安辑。
    小试活国手，腠理犹可及。

袁燮　和吕子约霜月感二首
    顽夫禅作窟，狂士醉为乡。
    谁知名教中，悠悠滋味长。
    嗟余学无穷，勺水浅可扬。
    讲习得益友，丽泽期交相。
    风月古犹今，时序燠与凉。
    一笑聊复尔，片心到羲皇。
    乾坤入吾怀，始信居中央。

袁燮　和孙吉父登第二首
    几载英名表一乡，今年仙籍始浮香。
    恩隆云汉颁宸翰，燕赐韶钧出教坊。
    父子同登尤炜煜，诗骚为贶转铿锵。
    愿言努力酬天造，勉使吾君冠百王。

袁燮　和孙吉父登第二首
    生平心事涉无涯，老去情悰岂复嘉。
    便合扁舟归故隐，却寻小圃种幽花。
    痴儿侥幸居前列，朴学流传本故家。
    第一不宜贪显宦，更烦师友护兰芽。

袁燮　和圆通禅老韵二首
    浮世营营只自私，谁参落叶与枯枝。
    西来面壁原无语，却费圆通几首诗。

袁燮　和圆通禅老韵二首
    新诗的皪缀明玑，道行清通照碧溪。
    尘绊无因到兰若，聊将两绝当留题。

袁燮　和治中雪后
    名利那须较有无，登临乐处即吾庐。
    兴浓不觉朔风劲，景好贪看晴雪余。
    竟日送青娱座客，先春解冻跃潜鱼。
    与君不但分风月，水色山光总一如。

袁燮　黄叶
    黄叶纷纷舞劲风，反膏收液岁成功。
    明年满眼春容好，却在今时萦寞中。

袁燮　寄陈伯耕二首
    风梳雨沐厌驰驱，我马虺聩我仆痡。
    惟有风流髯主簿，才高不肯混泥涂。

袁燮　寄陈伯耕二首
    阡陌周旋约已成，妓围才合更渝盟。
    宴安有毒君休峦，亟为苍生决此行。

袁燮　寄武冈使君表兄
    符竹剖千里，休戚系一方。
    田里息愁叹，民安由吏良。
    方今重兹选，俾近天子光。
    临遣重丁宁，考察何精详。
    吾兄富才业，敏锐锋莫当。
    论事切时务，玉音屡褒扬。
    都梁虽远郡，于今为边防。
    帝曰惟汝谐，专城赖纪纲。
    吾兄勤布宣，德意达穷乡。
    朝夕念此民，启处几不遑。
    世方急催科，下令严秋霜。
    罢癃因鞭笞，男女失耕桑。
    财货岂不足，众弊实蠹伤。
    但能澄其源，府库有余藏。
    无告深可悯，盻盻将流亡。
    根本不护惜，忍以斤斧戕。
    吾兄独反是，属邑赖小康。
    愿言坚此志，益使仁风翔。
    此邦介荆蛮，其俗气禀刚。
    宜以宽治之，驯扰狡与强。
    用法人固畏，中心要易忘。
    十步有茂草，多士咏思皇。
    况有贤师儒，德年侔珪璋。
    薰陶亦既亦既久，济济观趋跄。
    儒风果大振，邹鲁相颉颃。
    为政有先务，本固末乃昌。
    规模欲传后，计虑宜深长。
    天下久无事，武备弛不张。
    干戈朽且钝，卒伍骄而狂。
    教飞不可缓，常若赴敌场。
    军阵日修明，奸宄敢陆梁。
    塞下忧空虚，积粟乃金汤。
    郡事无不宜，休誉寝以彰。
    吾君不忘远，大明烛无疆。
    承宣有如此，促召归周行。
    嗟予寡所合，幽居空激昂。
    每怀济川志，自愧非艅艎。
    吾兄舍我去，矫首遥相望。
    我怀不能已，作诗述肺肠。
    微尘裨高山，可笑不自量。
    相期配古人，岂徒出寻常。
    努力进此道，千古垂芬芳。
    罔俾循吏传，专美龚与黄。

袁燮　郊外即事七首
    春风簸雨湿郊原，春水泇泇复旧痕。
    寂寞道傍堪叹处，柴门茅屋数家村。

袁燮　郊外即事七首
    舟中无事阅陈编，千古高风挹圣贤。
    奔走徒劳竟何补，兴怀旧隐思凄然。

袁燮　郊外即事七首
    雨声初断暮云横，天意欲晴犹未晴。
    好向长空施巨手，扫除氛翳见清明。

袁燮　郊外即事七首
    清香忽向暗中来。应为梅花取次开。
    爱汝风标真绝俗，何当环绕百千回。

袁燮　郊外即事七首
    几处汪汪成巨浸，传闻昔日尽良田。
    兴除利害宁无策，忍把膏腴久弃捐。

袁燮　郊外即事七首
    阴云解駮晴光好，藜杖逍遥足自怡。
    月争渐迟风力细，初春便是浴沂时。

袁燮　郊外即事七首
    乍从尘土俯澄泓，莹彻心神眼倍明。
    天下渊泉有如此，流清端的自源清。

袁燮　久不见竹堂篇辄以湘窣索之两诗继至因用其韵
    壶中老子兴不浅，丰颊樽前胜玉梅。
    肯为莼羹下犀箸，聊凭催促好诗来。

袁燮　久不见竹堂篇辄以湘窣索之两诗继至因用其韵
    往时{賸月换贝}喜亲标格，今日无因款话言。
    兀坐书斋饱蔬食，想公饮客厌熊蹯。

袁燮　桔槔
    谁作机关巧且便，十寻绕指汲清泉。
    往来济物非无用，俯仰由人亦可怜。

袁燮　拒霜花
    谁将名字强称扬，弱质区区敢傲霜。
    霜陨叶枯红粉落，元来枨也未为刚。

袁燮　蜡梅
    金相玉质旧同科，暗里清香万斛多。
    绝俗风流宁不似，调羹功用竟如何。

袁燮　览镜二首
    朝来览镜一何衰，好秃容枯半白髭。
    老态侵寻光景促，著鞭从此勿迟迟。

袁燮　览镜二首
    工夫一日不专精，面目尘埃已可憎。
    何必鉴人明得失，青铜相对即良朋。

袁燮　林寺丞许惠桂花
    羡君仙隐占龙山，爱君风度超人寰。
    手移仙葩第一品，布列竹篱松径间。
    秋来月色转清好，秋半花蕊方斓斑。
    对花如在月宫里，谁道人境非天关。
    彻骨深薰真酷烈，可人佳态原幽閒。
    虽复施朱未嫌赤，定知邻女难同班。
    闻说名园富奇丽，芬芳次第如循环。
    丹心自与君子合，琼枝更许诸郎攀。
    我亦生来有花痴，每逢绝艳一解颜。
    知君百金重然诺，和根遣送应不悭。

袁燮　梅花四首
    百卉芳菲二月时，先春梅萼著痚枝。
    只缘姑射风姿别，不怕寒威损玉肌。

袁燮　梅花四首
    清香妙质总宜人，老干青枝更绝尘。
    彻骨风流真我友，竹篱茅屋故相亲。

袁燮　梅花四首
    寒花得水或成仙，体素含香亦可怜。
    韶嫩有余清不足，此花独步信无前。

袁燮　梅花四首
    其间妙处不容评，玉洁冰清亦强名。
    要识此花高绝处，解成佳实作和羹。

袁燮　梅雨
    江乡梅熟雨如倾，茅屋低头困郁蒸。
    小小闷人人莫厌，解教禾稼勃然兴。

袁燮　秋霁
    怪底中秋尚郁蒸，滂沱三日势如倾。
    今朝雨霁新凉入，始信清秋本自清。

袁燮　山居二首
    舍北巑屼万叠青，门前列岫巧相迎。
    天公有意怜寒士，锡与公侯百雉城。

袁燮　山居二首
    城居未免嚣尘役，野处閒观德性初。
    究竟孰为清与浊，此心巡处即吾庐。

袁燮　山月
    好风吹雨到山前，月与山翁故有缘。
    静夜相看两寥寂，水流岩下泻潺潺。

袁燮　山中
    古松奇石水潺潺，小小茅庵一两间。
    野性自知难适俗，山林僻处且偷閒。

袁燮　上中书陈舍人三首
    鸣玉青琐闼，挥毫紫微垣。
    仰参鸾鹄翔，俯视燕雀喧。
    巽时忧世士，才学穷根源。
    亦有济时策，无因通帝阍。
    公居清切班，日对龙颜温。
    嘉会千一遇，论思毋惮烦。

袁燮　上中书陈舍人三首
    士方负材业，高价敌璠玙。
    一朝声称减，碌碌盆盎如。
    贵名岂不欲，名盛复难居。
    所以古君子，谨终如厥初。
    自公到京国，闻望倾万夫。
    愿言益进德，名与天壤俱。

袁燮　上中书陈舍人三首
    重明丽宸极，万国熙王春。
    翘首望德政，从今斯一新。
    当年羽翼客，休戚一体均。
    致主欲尧舜，规模戒因循。
    古来王佐才，宇宙归经纶。
    期公继前作，百世称伟人。

袁燮　书先茔二首
    我卜山冈亩百金，家贫自叹力难任。
    杉松尽是亲栽植，寄与樵人念此心。

袁燮　书先茔二首
    杖藜数数款松关，岂为多情酷爱山。
    痛念慈颜隔泉壤，此心那得片时閒。

袁燮　蜀海棠
    海棠自是花中杰，西蜀此花尤胜绝。
    濯锦江边艳欲然，浣花溪上每於缬。
    畴昔闻名未识面，对之顿解忧心结。
    东皇著意欲开时，不许芳心轻漏洩。
    风前醉态真嫣媚，雨过啼妆更鲜洁。
