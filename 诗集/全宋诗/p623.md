<!-- { "loadSidebar": true } -->
    龙钟绕围喜折屐，龟手拂拭寒侵袍。
    太湖未暇商甲乙，罗浮天竺均鸿毛。
    小峨之名神所畀，永与野老归渔樵。
    作诗贺我得石友，且以并贺兹丘遭。

范成大　小扶
    食时方了大扶扶，前逢仄径仍崎岖。
    悬崖破栈不可玩，舆丁挟我如腾狙。
    平生行路险艰足，如今雪鬓应难绿。
    却怜苔发镇长青，千古毿毿挂高木。

范成大　小涧
    石碍珠旒溅，滩平雾縠铺。
    小童能好事，系马斸菖蒲。

范成大　小望州
    峰头高绝邻，四瞰若窥井。
    小山万蚁垤，大山拊其顶。
    丛霄一握近，罡风振衣冷。
    似闻天人语，笑我雪垂领。
    曩侍玉案香，委佩太清境。
    独下赤城戏，俯仰一枰顷。
    岂其厌晨华，嗅此腥腐鼎。
    挥手谢天人，伶俜愧孤影。
    朴￥偿茧足债，尚欠界天岭。
    老矣且＊游，归期行可请。

范成大　小溪县
    刈麦千平垄，横槎一小溪。
    梓花红绽碎，粟穗绿垂低。
    村妇犹多跣，山猿逐少啼。
    东川虽已过，锦里尚云西。

范成大　晓泊横塘
    短梦难成却易惊，披衣起漱玉池清。
    遥知中夜南风转，汹汹前村草市声。

范成大　晓出北郊
    逼仄深巷中，葱茏绿阴交。
    山家不早起，闭户如藏逃。
    浓露蜕蝉咽，小风饥燕高。
    新渠廑涓流，坏陂方怒号。
    遐甿病瘠土，不肯昏作劳。
    灭裂复灭裂，晚秧如牛毛。
    空余朝气白，浮浮湿弓刀。
    官称劝农使，临风首频搔。

范成大　晓出古城山
    落月堕眇莽，残星澹微茫。
    竹舆乱清溪，飞盖入岚光。
    松桧雾霭湿，桑麻风露香。
    空翠滴尘缨，何必濯沧浪？
    山家亦早作，迨此朝气凉。
    林深无人声，木末炊烟苍。
    离离瓜芋区，肃肃枣栗场。
    田园古云乐，令我思故乡。
    墟市稍来集，筠笼转山忙。
    吏事亦挽我，归路盘朝阳。

范成大　晓出古岩呈宗伟、子文
    晓风生小寒，岚润浥巾屦。
    宿云埋树黑，奔溪转山怒。
    东方动光彩，晃晃金钲吐。
    千峰森隐现，一气澹回互。
    平生癖幽讨，邂逅饱新遇。
    那知尘满甑，晨炊午未具。
    不愧忍饥面，来寻古岩路。
    稻粱亦易谋，烟霞乃难痼。
    持此慰龟肠，搜枯尚能句。

范成大　晓发飞乌，晨霞满天，少顷大雨。吴谚云"朝霞不出门，暮霞行千里　
    朝霞不出门，暮霞行千里。
    今晨日未出，晓气散如绮。
    心疑雨再作，眼转云四起。
    我岂知天道，吴农谚云尔。
    古来占滂沱，说者类恢诡
    飞云走群羊，停云俗三稀。
    月当天毕宿，风自少女起。
    烂石烧成香，汗础润如洗。
    逐妇鸠能拙，穴居狸有智。
    蜉蝣强知时，蜥蜴与闻计。
    垤鸣东山鹳，堂审南柯蚁。
    或加阴石鞭，或议阳门闭。
    或云逢庚变，或自换甲始。
    行鹅与象龙，聚讼非一理。
    不如老农谚，响应捷如鬼。
    哦诗敢夸博，聊用醒午睡。

范成大　晓起
    帘额绣波荡漾，烛盘红泪阑干。
    梦里五更风急，愁边一半春残。

范成大　晓起
    黠鼠缘铃索，饥鸦啄井栏。
    不眠秋漏近，多病晓屏寒。
    咄咄渠何怪，休休我自阑。
    牙门朝日上，箫鼓报平安。

范成大　晓起
    窗明惊起倒裳衣，铃索频摇定怪迟。
    即入簿书丛里去，少留欹枕听黄鹂。

范成大　晓起闻雨
    老来稍喜睡魔清，兀坐枯株听五更。
    萧索轮囷怜烛烬，飞扬跋扈厌蚊声。
    登高事了从教雨，刈熟人忙却要晴。
    莫道西成便无虑，大须浓日煞香粳。

范成大　晓起信笔
    午枕汗如洗，晓栉气稍苏。
    落蛩试风露，满意鸣相呼。
    倦客感节物，流光不踌躇。
    秋声已如许，残暑何足驱。
    人言今岁热，迥与常岁殊。
    此理恐未然，岂不知头颅。
    年年有三伏，日日非故吾。
    婆娑今尚可，后当弥不如。
    病骨须一凉，未暇惜居诸。
    坐来有清思，西风摇井梧。

范成大　晓行
    篝灯驿吏唤人行，寥落星河向五更。
    马上谁惊千里梦，石头冈下小车声。

范成大　晓诣三井观
    路转市声远，宽闲古城东。
    适从红尘来，忽入苍烟丛。
    槿心倾穠露，芋叶翻微风。
    秋阳澹篱落，残暑不必攻。
    野老熟睡起，日高首如蓬。
    官身骑官马，君应笑龙钟。

范成大　晓枕
    煮汤听成万籁，添被知是五更。
    陆续满城钟动，须臾後巷鸡鸣。
    卧闻赤脚鼾息，乐哉栩栩蘧蘧。

范成大　晓枕
    群儿欺老少陵穷，口燥唇乾发漫冲。
    颠沛须臾犹执礼，古来惟有一高共。

范成大　晓枕
    病夫心口相语，何日佳眠似渠？
    舒惨常随天气，关心窗暗窗明。
    日晏扶头未起，唤人先问阴晴。

范成大　晓枕闻雨
    暗淡更残景，低迷病酒怀。
    剔灯寒作伴，添被厚如埋。
    胆冷都无梦，心空却似齐。
    地炉煎粥沸，听作雨鸣阶。

范成大　晓自银林至东灞登舟，寄宣城亲戚
    晓山障望眼，脉脉紫翠横。
    澄江已不见，况乃江上城。
    结束治野装，木末浮三星。
    羸马陇头嘶，小车谷中鸣。
    亭亭东灞树，练练绿浦明。
    篙师笑迎我，新涨没苹汀。
    径投一叶去，云水相与平。
    聊将尘土面，照此玻璃清。
    怀我二三友，高堂晨与兴。
    风细桐叶坠，露浓荷尽倾。
    凝香绕燕几，安知路傍情。

范成大　携家石湖赏拒霜
    水上晴云彩蝬横，许多蜂蝶趁船行。
    渔樵引入新花坞，儿女扶登小锦城。
    艳粉发妆朝日丽，湿红浮影晚波清。
    谁知摇落霜林畔，一段韶光画不成。

范成大　谢赐腊药感遇之什
    鸿宝刀圭下九关，十年长奉玺封看。
    扶持蒲柳身犹健，收拾桑榆岁又寒。
    天地恩深双鬓雪，山川途远一心丹。
    疲甿疾苦今何似？拜手归来愧伐檀。

范成大　谢范老问病
    三椽一席度秋冬，造化儿嬉困此翁。
    帖有王书难治眩，文如陈檄不驱风。
    骨枯似櫱肤如腊，发织成毡鬓作蓬。
    点检病身还一笑，本来四大满虚空。

范成大　谢龚养正送蕲竹杖
    一声霜晓谩吹愁，八尺风漪不耐秋。
    上座独超三昧地，诺惺庵里证般舟。

范成大　谢江东漕杨廷秀秘监送江东集并索近诗二首
    远道悠悠日暮云，愁眉今日为君轩。
    残灯独照江东集，短梦相寻白下门。
    即事想多梅蕊句，有谁堪共桂花樽。
    斯文赖有斯人在，会合何时得细论。

范成大　谢江东漕杨廷秀秘监送江东集并索近诗二首
    秃翁衰雪涕垂颐，仿佛三生懒散师。
    浃髓沦肤都是病，倾囷倒廪更无诗。
    笑看笔格纲丝遍，闲数窗棂花影移。
    事业光阴今若此，故人休说旧襟期。

范成大　新安侯夫人俞氏挽词
    蚤兆于凤卜，来嫔驷马车。
    夫君宜竹帛，子舍各诗书。
    露薤丹旌举，风杨组帐虚。
    空余彤管训，他日照乡闾。

范成大　新安绝少红梅，惟倅厅特盛，通判朝议召幕僚赏之，坐皆有诗，亦赋
    华灯收尽江梅落，别有横枝照林薄。
    天教阆苑染芳根，小住山城慰萧索。
    腾腾醉後酒红醺，淡淡妆成笑靥新。
    斟酌东君已倾倒，为渠都费十分春。
    别乘胸怀有风月，催唤清尊洗愁绝。
    花知主客得不凡，一夜光风融绛雪。
    楼头烟暝吹单于，花梢挂星光有无。
    归来境熟落春梦，梦入锁香红绮疏。

范成大　新馆
    露稻粘明璫，风茅衮高浪。
    荒烟暗白道，行行乱蛩响。
    日脚午朱吐，云头晚犹涨。
    欣此半日凉，篮舆走清旷。
    病客不堪暑，兹行天肯相。
    蚊虻扫无迹，秋意满千嶂。
    稍寻泉石盟，略褫簿书障。
    鴒原定相念，因风报无恙。

范成大　新津道中
    雨後郊原净，村村各好音。
    宿云浮竹色，清溜走桤阴。
    曲沼擎青盖，新畦艺绿针。
    江天空阔处，不受暑光侵。

范成大　新荔枝四绝
    荔浦园林瘴雾中，戎州沽酒擘轻红。
    五年食指无占处，何意相逢万壑东。

范成大　新荔枝四绝
    海北天西两鬓蓬，闽山犹欠一枝筇。
    鄞船荔子如新摘，行脚何须更雪峰？

范成大　新荔枝四绝
    甘露凝成一颗冰，露穠冰厚更芳馨。
    夜凉将到星河下，拟共嫦娥斗月明。

范成大　新荔枝四绝
    趠泊飞来不作难，红尘一骑笑长安。
    孙郎皱玉无消息，先破潘郎玳瑁盘。

范成大　新凉夜坐
    吏退焚香百虑空，静闻虫响度帘栊。
    江头一尺稻花雨，窗外三更蕉叶风。
    日日老添明镜里，家家凉入短檠中。
    简编灯火平生事，雪白眵昏奈此翁。

范成大　新邻招集强往便归
    乐天渐老欲谋欢，大似蒸砂不作团。
    已觉笙歌无暖热，仍嫌风月太清寒。
    气衰况复三而竭，心赏尤於四者难。
    却恐人嫌情太薄，聊将花作雾中看。
    
    【卷16】

范成大　新岭
    瘦马兀瞢腾，荒鸡号莽苍。
    丝窠羒朝露，篱落万珠网。
    宿云拂树过，飞泉擘山响。
    老桑局潜蚢，怪蔓挂腾蟒。
    山行何许深，空翠滴羁鞅。
