<!-- { "loadSidebar": true } -->
    澄湖一片磨青铜，潮来江涨银在鎔。
    海匝三垂属提封，四山宽围城在中。
    地平楼小望易穷，安得高卧陈元龙。
    丽谯公府难从容，二阁均在道佛宫。
    江山得助无遗踪，眼前突兀忽此逢。
    主人干国成栋隆，鼎彜久书柱石功。
    名遂身退兹明农，卜筑深静依高墉。
    百间朗朗罗心胸，咄嗟不待鼛鼓冬。
    最后奇观凌虚空，窗户未须湿青红。
    似闻庐陵周益公，亦作此楼高於崧。
    相望落落见两翁，心匠不谋如影从。
    我欲效颦意方浓，一朝登眺若发矇，
    不愿侍公饮千种，不愿舞女给予歌僮。
    插架三万牙签重，此身愿为书蠹虫。
    不然相陪夕阳舂，与公凭栏送冥鸿。

楼钥　赵资政园梅篆
    小径回环里许长，寒梅森列间痚篁。
    路如古茧萦缪篆，身似轻烟缭印香。
    九折坂中经蜀险，八盘岭上趁朝忙。
    归来游戏通幽处，笑看危途九太行。

楼钥　赵资政招赏川海棠次袁和叔韵
    少陵千古诗人杰，每见名花辄题绝。
    锦棠无如蜀川盛，见说千林天染缬。
    大篇短章合无数，忍对此花舌如结。
    黄鹄衔子万里来，春光颇向东南洩。
    槹閒老子携春归，移石郁林表高洁。
    崇桃炫昼不足言，绝艳烧林疑益烈。
    棠梨小红自退听，不待骚人定优劣。
    两登蜀道归海滨，一琴一龟全晚节。
    嘉招容我到花下，春酒新簄公自挈。
    攀翻乱插人共醉，十二金钗不成列。
    袁安参坐为长哦，同气相求磁石铁。
    不须高烛映红妆，佳月自能明作哲。
    红潮满病卧林间，风流谁敢来分别。

楼钥　赵左司挽词
    行谊高余子，文章自一家。
    岳神均客礼，敌国叹才华。
    直节曾无苦，全瑜更不瑕。
    儒流有遗恨，不见草黄麻。

楼钥　赵左司挽词
    淮甸争钱币，夔城辩戍兵。
    诏归南郡近，公去北门轻。
    避宠若将浼，求闲竟不成。
    亦齐无适莫，一笑老于行。

楼钥　赵左司挽词
    许国终无挠，居家不愿余。
    深蒙明主眷，未觉故人疏。
    高论三千牍，阴功四一书。
    佳儿承积庆，端可大门闾。

楼钥　赵左司挽词
    乡贡蚤驰誉，郎潜方比肩。
    求仙容我学，成佛叹君先。
    天癸年将暮，金丹语未圆。
    忽传长别偈，天阔散云烟。

楼钥　真离会次韵
    喜奉潘舆得退身，乌衣相会总情亲。
    樽前正好醉千日，林下何妨见两人。
    闲暇止应开口笑，谈谐尤称掇皮真。
    夜归更作惊人语，舅氏从来笔有神。

楼钥　枕上
    不守庚申不坐禅，老来触事总悠然。
    天明门外无来客，尽好萧萧听雨眠。

楼钥　正月庚申朔
    春来节物一番新，今岁仍逢腊里春。
    莫讶连宵清不寐，只缘守岁守庚申。

楼钥　郑华文挽词
    蚤擅春秋学，贤关第一流。
    少公清泽国，赞府著神州。
    试邑人交荐，还朝誉更优。
    如何急流退，不使上瀛洲。

楼钥　郑华文挽词
    籍甚柯山政，儿童识贵温。
    欢谣闻魏阙，殊宠镇吴门。
    就养家传子，休官泽及孙。
    吾乡耆旧传，千载德弥尊。

楼钥　郑华文挽词
    兄弟忝同登，论交最有情。
    颓波知劲节，彻底叹真清。
    正尔寻烟好，胡然丧老成。
    抱痾难执绋，挥涕望佳城。

楼钥　郑司法挽词
    襟袍空无碍，精神老不衰。
    家传司业学，句逼简斋诗。
    荒瘠留阴德，平反有去思。
    功名赍志没，回施称家儿。

楼钥　郑司法挽词
    倾盖欢如故，相从沧海隅。
    方将理诗社，忽已閟泉途。
    归路孤飞旐，交情一束刍。
    梅霖将客泪，凄澹洒平芜。

楼钥　支茂先烟蓑亭
    人生逆旅困风波，大似寄居鹦鹉螺。
    月白江空无一事，不须更作钓鱼蓑。
    
    【卷13】

楼钥　织锦棋盘
    锦城巧女费心机，织就一枰如许齐。
    仿佛回文仍具体，纵横方羖若分畦。
    烂柯未易供仙弈，画纸何须倩老妻。
    如欲拈棋轻且称，当求白象与乌犀。

楼钥　炙背俯晴轩诗
    炙背情方适，融霜日正暾。
    何妨凭曲几，相与俯晴轩。
    爱景欣亭午，闲身得负暄。
    映檐成白醉，挟纩谢奇温。
    岂止宽寒色，犹思奉至尊。
    桃花满肌骨，佳句忆王孙。

楼钥　置酒沛宫诗
    汉祖功成后，时因过沛宫。
    还乡上心喜，置酒故人同。
    高会延遗老，酣歌和众童。
    穷欢新笑乐，起舞旧英雄。
    慷慨悲游子，轩昂赋大风。
    永为汤沐邑，何用筑新丰。

楼钥　中秋
    岁岁当秋半，人人待月明。
    绝怜今夜赏，更胜去年晴。
    光彩澄高露，氛埃廓太清。
    众心方闵雨，却望暮云生。

楼钥　中秋次从子涔韵
    雨余不见日西沈，将谓中秋又作阴。
    佳月忽开千里影，骚人满慰一年心。
    扫除宿翳风虽动，滓秽太清云尚深　　
    坐待寒光谁会此，阿咸为我发微吟。

楼钥　中秋无月
    凉意秋将半，深期月影清。
    昨宵云点缀，今夜雨纵横。
    睡久何曾著，更阑喜暂晴。
    起来翀　旷望，终欠十分明。

楼钥　仲观有诗来谢次韵
    危机屡见剑头炊，喜及挂冠神武时。
    从此含藏三寸舌，算来插得几张匙。
    读书窗下病勤旧，攻媿庵中老住持。
    速办小舟频往反，及今精力未全衰。

楼钥　仲舅敷文阁学士汪公挽词
    籍甚牢之舅，难追宅相风。
    惟公能爱我，独我最知公。
    潭府书无继，西州事已空。
    形容尽心力，庶或慰幽宫。

楼钥　仲舅敷文阁学士汪公挽词
    外氏桂成丛，诸甥长养中。
    名称无酷似，宦达偶相同。
    澹室既长往，适斋俄考终。
    绝怜三学士，只賸一衰翁。

楼钥　仲舅尚书生朝
    去年生朝燕稽山，馆舍朗朗屋百閒。
    红裙合乐饮彻旦，坐上众客皆酡颜。
    今年生朝半归路，竹舆萧萧晓冲雨。
    回头风景非去年，当时宾客今何处。
    仕已喜愠曾何分，适斋酃减楚子文。
    鼻閒栩栩固自若，世情物态徒纷纷。
    平生知足志闲退，归老乡关了无悔。
    但欲年年醉西风，坐阅人閒百千岁。
    人閒万事日不同，尚书人望方飆飆。
    明年举酒拜公寿，安知不在槐庭中。

楼钥　重阳
    佳处逢佳节，宁辞望眼劳。
    有楼皆眺远，无日不登高。
    野栗炊新秫，寒萸泛濁醪。
    黄花何太晚，篱落上萧骚。

楼钥　重阳淳生日时年四十九矣
    汝生四十九年春，犹记双亲喜得孙。
    当慕知非过能寡，敢言学易道弥尊。
    喜吾父子为知己，赖尔诗书遂满门。
    但得团栾长似此，年年萸菊醉清樽。

楼钥　重阳寄雪窗从叔
    秋意未教篱菊知，不妨乌帽著风吹。
    绝怜对酒君归矣，更欲登高谁共之。
    风雨满城千里梦，茱萸缀席一年期。
    君非俗物败意者，莫为催租便不诗。

楼钥　周伯范棋会以足疾不赴走笔寄坐客
    里闾讲棋社，大要率且真。
    岂惟简苛礼，正欲聚首频。
    向来赏花约，深恐负此春。
    春来顾多事，殆如参与辰。
    今朝怡怡堂，坐上凡几宾。
    默计病或故，约略三数人。
    益知会合难，举酒勿问巡。
    棋枰谁胜负，清新想歌脣。
    僵卧一榻上，执热难屈伸。
    斐然申前盟，余将踵后尘。

楼钥　周德远挽词
    家世传儒业，乡邦耸义风。
    将迎无倦色，交友尽名公。
    太学飞声早，浮生转首空。
    怡如堂下月，犹照紫荆丛。

楼钥　周路分挽词
    蚤负功名志，从戎岂素心。
    治军先肃靖，游艺亦精深。
    湖海开豪气，云天廓义襟。
    高门尚余庆，兰玉正森森。

楼钥　周路分挽词
    台岭论交契，天街惜别离。
    飞书能几到，埋璧遽成悲。
    旧识归樵句，愁看结局诗。
    紫髯无复梦，空有泪交颐。

楼钥　周太博挽词
    雨涨双溪水，风高五柳堂。
    论交成莫逆，抚事只堪伤。
    访雪无回櫂，面山空夕阳。
    乱莺穿绿树，谁复为传觞。

楼钥　周左司挽词
    从政心无愧，敢言人所难。
    精忠忧世切，清节照人寒。
    交臂失持橐，乞身终考槃。
    老成今已矣，西望涕汍澜。

楼钥　周左司挽词
    乙丑慈恩会，今几六十霜。
    轺车来握节，相府记传觞。
    诗薮怀高隐，邮筒见短章。
    不堪千里隔，丹旐想飞扬。

楼钥　昼寝
    弹彻悲风更广陵，沧浪一为濯尘缨。
    邯郸枕上梦初觉，喜听檐閒秋雨声。

楼钥　昼寝正酣以二十韵诗来亟为次韵
    老氏正求知我希，吾今老矣更何之。
    极知仕宦皆由命，纵有功名已过时。
    览镜形容宁复我，还乡交友定从谁。
    慈亲多幸方难老，家舅尤欣未觉衰。
    教诲至今仍似旧，襟期暗合自相知。
    新诗必使篇篇和，胜地还容处处随。
    昼永剧谈俱喜听，夜深清坐更忘疲。
    素钦行己初无玷，愿学持心不自欺。
    紫橐清班叨预列，黄金横带忝同垂。
    六旬顾我犹加懒，八秩如公尚自持。
    但仰三尊知共庆，孰云十拗敢轻嗤。
    无情到此方为达，省病从它不用治。
    世事只将同蝶梦，人生几得见鸡皮。
