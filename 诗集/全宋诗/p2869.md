<!-- { "loadSidebar": true } -->
    拭目须早著鞭，乞与高人北窗卧。

孙应时　和答司马宜春逆
    纷纷市道交，势利争攫取。
    煌煌鼎食家，声色自缠纠。
    畸人固寂寞，蓬藋侵瓮牖。
    春时步虚曲，植杖话农亩。
    清秋动幽肖，有月欠肴酒。
    高轩肯相过，贤哉百乘友。
    空寻奕秋诲，不与欢伯偶。
    别来雁欲宾。晴喜鸠还妇。
    村酤聊可载，草具亦何有。
    饤饾止鱼虾，扶擎杂梨藕。
    君侯反觞客，欲起辄被肘。
    意重黄金百，气豁云梦九。
    长篇继踵来，子建才八斗。
    勉和若登山，吾诗真培塿。

孙应时　和答吴斗南见寄解其自疑之意
    白狗黄牛击缆时，东归应念我西悲。
    置之偶尔何须道，去矣飘然故一奇。
    末路人情随手别，丈夫心事有天知。
    君看子濯平生友，可把逢蒙待庾斯。

孙应时　和答吴斗南赏木芙蓉见怀
    曾向荆州一笑同，淋漓江汉酒千钟。
    夹城云盖迎珠履，满眼霜花照玉容。
    万里壮游前日事，十年此会几时重。
    忆君席上多新作，醉笔如飞纸不供。

孙应时　和答吴斗南中秋见怀并约五子合见过
    百里平湖一夜舟，跂予东望渺离愁。
    可能无意山阴雪，空复相思楚泽秋。
    宣待君今即召，草堂移我欲归休。
    诗来已拜千工诺，得得开帆莫转头。

孙应时　和答吴斗南中秋见怀并约五子合见过
    归梦千岩万壑东，起雪蓑笠唤渔童。
    尘忙怜我三年久，拨置期群一笑同。
    只恐令岩诗债急，不愁夜短酒杯空。
    相携更得王文度，此段风流尽未穷。

孙应时　和答吴尉俞商卿见赠因用韵送行
    去去瀛洲蜕骨仙，旧游还似九江传。
    尘埃下视三千界，文字勤追二百年。
    宦达有时聊尔耳，才难自古不其然。
    临分更吐平生话，有底间秋到酒边。

孙应时　和答叶无咎
    百年一梦欲谁何，底事容心强揣摩。
    便续渊明归去引，不题工部醉时歌。
    故山已恐鹤相怨，陋巷何妨雀可罗。
    多谢诗仙唤愁醒，簿书丛里少婆娑。

孙应时　和答张衡仲
    志略周公瑾，才名陆敬舆。
    可怜空老大，不敢问何如。
    松菊间吟外，风婆噩梦余。
    诸公自台省，吾复爱吾庐。

孙应时　和答张衡仲
    我方开竹径，公肯屈篮舆。
    别去梦犹见，诗来锦不如。
    乾坤愁思里，风月醉眠馀。
    会卜溪桥畔，邻墙小结庐。

孙应时　和答赵生师白见寄
    休论吾昔与吾今，窗下婆娑有学林。
    会意书非求甚解，无弦琴岂要知音。
    是中截断谈天口，何处寻来立雪心。
    永日春风莺百啭，幽人踵息正深深。

孙应时　和答赵生师白见寄
    田可躬耕溪可渔，此身属我不关渠。
    养生谁学嵇中散，避谤吾非陆敬舆。
    风月满怀高士传，江山到眼故人书。
    相思千里无多恨，珍重清诗玉不如。

孙应时　和顶山前韵
    小山摇落故凄凉，想象登临野兴长。
    万里晴空初雁入，一年好景又橙黄。
    极须痛饮偿秋节，生怕疏钟报夕阳。
    搔首故园归未得，荒篱寒菊为谁香。

孙应时　和方与行韵
    千里家山且寄音，小窗孤坐息深深，
    平生肯恃张仪舌，今日犹存赵武心。
    岁暮天寒休复问，梦回酒理故难禁。
    梅梢春信知何似，驿使来时为一寻。

孙应时　和共父游青羊宫二首
    野兴偶所惬，胜游聊一寻。
    双台隐空曲，万竹护清空。
    岚翠明巾屡，风香度笑吟。
    端能重载酒，尽日听鸣琴。

孙应时　和共父游青羊宫二首
    访古未云已，会心良独多。
    犹应趁风月，从此偏岷峨。
    万里澹秋色，一江明暮波。
    他年问鱼鸟，能复记相过。

孙应时　和和人周次山行
    衡宇归来后，瓶储不愿馀。
    兴公遂初赋，叔夜绝交书。
    已怯伤弓翼，独叹涸澈鱼。
    春风到兰室，隐几正如如。

孙应时　和和人周次山行
    我失从君别，君应话我归。
    亲年浑鹤发，家具只牛衣。
    耳不关时论，心知司昨非。
    晨羞何所欠，菜甲雨新肥。

孙应时　和和人周次山行
    籍甚多闻友，非徒一字师。
    可人徐孺子，爱客郑当时。
    苦意频携酒，想过共话诗。
    琼瑶何日报，松竹岁寒期。

孙应时　和胡仲方抚干白瑞香及黄橼韵
    翠锦熏笼白玉花，几年庐阜饱烟霞。
    定知姑射同肌骨，可必离骚借齿牙。
    心事早陪三友约，国香今压五侯家。
    主人对植无我费，胜乞卢仝七枕茶。

孙应时　和甲辱秋夜读书有感韵
    物结相寻来，世事不足叹。
    侯早知春秋，宿鸟各昏旦。
    百年相劳苦，且复加餐饭。
    堂堂白日在，扰扰浮云散。
    诗书信家法，朱墨窘官辨。
    三十二年非，还改当何惮。
    低徊逢迎地，言笑纷晏晏。
    嗟汝其惕然，舆衡有规谏。

孙应时　和简叔
    乳燕鸣鸠恼醉眠，起临芳草思芊绵。
    花残柳暗春归日，云薄风轻雨后天。
    酒户已缘愁顿减，诗坛宁复勇争先。
    只因归老渔樵舍，不梦佳人玳瑁筵。

孙应时　和简叔
    绿阴庭户自生香，燕子飞来话日长。
    正有清风便午枕，更无尘梦到禅房。

孙应时　和简叔
    落日衔山山更青，间云敛尽绿烟横。
    危亭独倚阑干遍，又听疏钟第一声。

孙应时　和简叔游张园
    赋归堂上忆春山，点笔题诗傍石栏。
    老子如今已陈迹，故人谁与共追欢。
    青灯客舍一杯酒，细雨江城二月寒。
    多谢相过同太息，百年身世梦中看。

孙应时　和景孟山行
    翛然身在妙高峰，下有雷霆走白龙。
    已觉仙风换肌骨，更无尘土到心胸。
    悠悠今古三千劫，莽莽山川几万重。
    云北云南一长啸，为留余响振岩松。

孙应时　和景孟宿山中
    倦行白雨翠云中，投宿禅房听晓钟。
    弹压山川诗未老，留连岩壑兴何浓。
    回看尘世频三叹，上彻天关更几重。
    径欲乘风此仙去，时时笙鹤下前峰。

孙应时　和李季章校书西湖即事三首
    风日都门外，楼台十万家。
    西湖春事足，不话洛阳花。

孙应时　和李季章校书西湖即事三首
    舴艋填芳渚，秋千闹粉墙。
    人争桃李节，吾忆藕花凉。

孙应时　和李季章校书西湖即事三首
    匆匆清明了，能馀几许春。
    花开更风雨，肠断惜春人。

孙应时　和刘过夏虫五咏　蛙
    将军鼓吹来，处干非所喜。
    夸汝风月夕，天籁鸣悄已。
    汝姑勿自夸，坎井不可恃。
    当知马伏波，笑杀公孙子。

孙应时　和刘过夏虫五咏　蚊
    利觜死一饱，何劳更喧哗。
    肉薄来如云，举扇谁能遮。
    圹君幸小忍，秋风期不赊。
    披襟约凉夜，明月钓寒沙。

孙应时　和刘过夏虫五咏　蚓
    高人百尺楼，万里对天宇。
    白水渺江湖，清明到窗户。
    跏趺作禅定，不闻雷破柱。
    从渠蚯蚓歌，自趁商羊舞。

孙应时　和刘过夏虫五咏　萤
    太阳不敢近，宵行聊自娱。
    过水乱繁星，随风散平芜。
    车公晚差乐，几案不汝须。
    方谋买娉婷，斛贮明月珠。

孙应时　和刘过夏虫五咏　蛛
    么虫夜飞飞，遭汝巧且缚。
    汝纲非坚牢，岂无风雨恶。
    蟹怒横戈矛，蜃喜吐楼阁。
    物生黠复痴，悟此一笑乐。

孙应时　和刘师文饮城西风怀
    刘侯元佑家，高标振流俗。
    益州西门外，胜日事幽瞩。
    襟期得佳士，命驾不待促。
    壶觞傍水石，谈笑满林屋。
    经行旧台苑，芜没长禾菽。
    长今何激烈，远思脱羁束。
    遥追七贤社，不负千钟渌。
    诗囊寄同幕，足音到空谷。
    明月散错埃，清风濯炎溽。
    壮游忆子美，感遇悲伯玉。
    或名垂耳骥，岁月长饥鹄。
    此事置物言，时情斩蛮觞。

孙应时　和楼尚赋赵大资大资重楼柏梁体
    浙中岩壑天下雄，越绝宛委吴穹窿。
    钟奇角秀劳神工，复有四明冠南东。
    云南云北森横纵，仟圣所宅光葱珑。
    公楼极览面面同，江霏海日开冥濛。
    翠屏列立千万峰，胜画孔雀乡芙蓉。
    春晴百花度香风，秋原下瞰禾黍苖。
    城郭游人纷蝶蜂，笙歌间发罗绮丛。
    我公心境百炼铜，眼底万物归陶熔。
    姬公胡留曲阜封，东平骠骑合侍中。
    小出勋业垂无穷，手扶日毂驾六龙。
    丹心正色羞容容，飘然谢出明光宫。
    坐收全名擅高踪，锦衣故里还过逢。
    筑室百堵声隆隆，雅素不穷丹雘功。
    移花种竹亲圃农，直嫌看山隔崇墉。
    层楼开豁星斗胸，晨登坐达夕鼓咚。
    有书满架酒不空，眼明脚健颜颊红。
    身佩安危唐晋公，何妨绿野对洛嵩。
    文昌更似香山翁，与公胜日长相从。
    一谈一笑如春浓，清叹不奏淫乐矇。
    高山流水操处钟，新篇络绎疲奴僮。
    寒生感公恩义重，草根窃亦吟秋虫。
    扁舟登门频宿舂，敢逐炎凉如燕鸿。

孙应时　和师文
    笔端陶谢不枝梧，朝食千龙信手屠。
    天与诗人清气骨，家传前辈学工夫。
    从渠扰扰一丘貉，看我昂昂千里驹。
    已喜朝廷似元何，去依日月上天衢。

孙应时　和魏公再用韵勉子孙学
    儒家乃何事，驾言圣门归，
    万古江河流，三春卉木菲。
