<!-- { "loadSidebar": true } -->
    塔影远连空翠坞，钟声高入蔚蓝天。
    竹房僧定侵窗月，沙涉人稀满树烟。
    刚被名韁挽归去，久居应作地行仙。

赵彦呐　挈家来游饫山林之美款泉石之胜引睇莆阳扁画因慨思关河鼎沸版图之
    吏馀得得叩仙扃，萧散还吾自在身。
    到耳鸣蝉□更静，傍檐飞鸟亦相亲。
    层岩障日崖根险，危柱擎空□色新。
    应念中州方热恼，愿分清泚药斯民。

赵彦钮　同友人访石室
    怪石嵯峨势若擎，天成斗室一蓬瀛。
    扫门常得风为帚，照夜从教月作灯。
    三伏人於冰上立，四时鸟在洞中鸣。
    来兹欲避人间世，啸傲烟霞豁性灵。

赵彦肃　舟行松江闻鸡鸣犬吠
    循缘多熟境，溺法无要津。
    虑心屏百虑，犹是隔几尘。
    云边察飞翼，水底观跃鳞。
    闷杀鲁中叟，笑倒濠上人。

赵彦橚　游虎丘
    文书穷日几时休，得得寻幽到虎丘。
    望处平芜迷远近，林端飞鸟去夷犹。
    吴王事古遗人恨，西子名存逝水流。
    从昔邦君多赋咏，可无一事继前修。

赵彦镗　秋声
    纷纷败叶扑西风，呖呖征鸿度碧空。
    咿咿菱歌烟暝外，丁丁衣杵月明中。
    潇潇细滴蕉窗雨，唧唧悲鸣草砌蛩。
    忽忽有怀如宋玉，行行搔首思沖沖。

赵彦卫　题兰亭帖
    生涯寄简瓢，嗜古成传癖。
    胸蟠万卷书，禊帖究所出。
    三百七十五，异论溢编帙。
    更相自戈予，又类相形色。
    我昔识诸老，高论聆侍侧。
    玉笔贵藏锋。真赝拚金锡。
    精神苟不具，徒尔致研席。
    搜访诸贤语，编类置丈室。
    使我心豁然，登山如得屐。
    妄意於斯文，庶可益涓滴。
    作诗谢来贶，持寄俟他日。

赵彦卫　吴下同年会诗
    雁塔寻盟信不违，二星联璧世间稀。
    高情念旧何其厚。□客亲仁得所依。
    节操刚方范孟博，□□醖藉谢玄晖。
    沙堤已篵催归骑，怪底朝来喜鹊飞。

赵彦真　姑苏台同年会次袁说友韵
    杏园名胜与春违，落落晨星入望稀。
    百里我方欣际遇，二天公正许冯依。
    绣衣俱近云霄路，绮席聊分山水晖。
    已幸光华参末至，凤池行且看双飞。

赵彦中　挽崔舍人
    直上青霄早，秋翎插健雕。
    心源九云梦，笔阵几嫖姚。
    视草含英凤，封章落贵貂。
    身前藏陵稿，及谒汉皇朝。

赵彦中　挽崔舍人
    仙院分宵直，书庭接翼翔。
    情忘海夫臭，语借令君香。
    壮发犹藏葆，生刍已奠觞。
    修文平日事，地下亦为郎。

赵焱　题汪水云诗卷
    山城拄笏意如何，孤鹤东来态度殊。
    天上阳春归阆苑，人间贵客在仙都。
    当年化蝶非真梦，今日骑鲸即故吾。
    莫操钱塘怀古曲，遗黎有泪洒江湖。

赵烨　挽吕东莱
    道统谁传授，源流易失真。
    滔滔皆四海，亹亹独斯人。
    业履群经粹，词华一世新。
    可嗟天不憗，难赎百年身。

赵烨　挽吕东莱
    近接南轩讣，公今事亦休。
    彫零数耆旧，牢落一山丘。
    吾道将穷矣，苍天可问不。
    双溪楼下水，应共哭声流。

赵禸　春晚书怀
    三分春色二分休，是处红稀绿已稠。
    芳草池边空有思，落花亭畔不胜愁。
    人情似昔犹难合，身世于今岂易谋。
    若欲忘忧须是酒，醉乡安稳胜封侯。

赵禸　路入武阳
    路入武阳信马行，野花香好不知名。
    官卑无补公家事，时向田间问耦耕。

赵夷夫　当阳胜处
    当阳生处好溪山，翠滴温公宝墨斑。
    线溜一泓凉意足，须臾肤寸遍人间。

赵鈔夫　冰斋
    生於水而寒於水，都在君家燕座中。
    只个从来堪受用，何须更远挹清风。

赵鈔夫　舫斋
    浮家泛宅谩区区，一阁安然特迥殊。
    题作舫斋还解否，登临寄傲在江湖。

赵鈔夫　暮村
    阴村烟树暝黄昏，一簇人家半掩门。
    看尽栖鸦啼噪后，牧童归去雨声繁。

赵鈔夫　盘斋
    退之送李愿，归欤两山间。
    而今乃有此，坐能悦吾颜。

赵鈔夫　赠姜邦杰
    括苍水秀更山明，山水钟情故一行。
    黄卷本无闲事业，白头却有懒声名。
    幸逢哲匠求诗范，何用愁城虞酒兵。
    三叹遗音今绝少，先生还须预兹盟。

赵鈔夫　醉和颜美中元夕绝句
    年年人月喜团圆，好在诗边又酒边。
    莫道玄真只渔钓，也随世俗夜无眠。

赵寅　兴庆池禊宴
    斗城初霁媚春晖，托乘寻芳鹤盖飞。
    修禊波深轻急桨，舞雩风暖薄更衣。
    香车宝马嬉游盛，别馆离官往事非。
    因忆凤池新溜跃，黑幡看逐节函归。

赵廱　纪游
    古端有奇胜，名岩拟天星。
    传闻辇毂下，往往极口称。
    有为背驰说，曾不如邱陵。
    请君勿夸山，恐非动者情。
    请君勿誉水，静必恶淙琤。
    玄酒薄滋味，众口难调羹。
    甲乙独相口，马不同牛耕。
    海上有逐臭，宁云尔德馨。
    主人何负盗，势固为盗憎。
    兹山岂求全，乃与人事并。
    言言而疑疑，世态犬吠声。
    百闻输一见，日月中天明。
    我绾高要章，往返万里程。
    凛凛民社寄，旦旦朱墨荣。
    及兹瓜戍期，作意星岩行。
    星岩有佳处，丈人试静听。
    空洞似容德，不禁魑魅停。
    其中百寻泉，澄找无浊清。
    神龙倏兮来，稳稳石榻横。
    忽焉风云合，霹雳行雷霆。
    驱逐百种怪，栗栗心胆惊。
    为山何用高，有此足以名。
    提携麴居士，宾从尽豪英。
    刻山与题柱，悔罪付两黥。
    男儿须办此，谁能作蝇营。

赵廱　句
    金风凉夜深，吹我萧萧发。

赵廱　句
    昌元古佳郡，比屋谈经史。
    山冈叠坡坨，溪濑泻清泚。
    畜为灵秀窟，磊落出髧士。

赵廱　句
    汴水一湾秋色冷，中原千里暮云低。

赵廱　南湖
    每忆南湖上，青帘卖酒亭。
    柳条鱼颊翠，花片马蹄馨。
    寒食经行路，晴窗入梦屏。
    因循春又晚，风紧搅空冥。

赵廱　凝霜阁
    修竹萧萧三两竿，公余时得静中看。
    何须更避人间暑，满腹冰霜六月寒。

赵廱　题学宫
    峨峨玉城山，地势北龙冈。
    是中产人物，英杰常相望。

赵廱　雪夜黄州城下
    雪后人家早闭门，江寒水落见沙痕。
    黄州城下东坡路，月浸梅花正断魂。

赵廱　烟雨楼
    画框图飞云霭寒，楼台城堞有无间。
    烟收雨霁曾看否，见尽东南万叠山。

赵永嘉　宝盖山
    青山吐出白龙开，我是地仙赵秀才。
    嘉善有鱼餐得去，永嘉有虎唤能来。

赵永言　紫麟峰
    千仞奇峰薄上清，葛洪于此尚留名。
    紫麟瑞霭春风暖，白虎丹成夜月明。
    点点苍苔空有迹，菲菲芳草软无声。
    高踪回首今何在，山水犹含万古情。

赵由济　谱乐歌
    悠悠我祖，始于轩辕。
    既历高阳，秩秩大猷。
    爰自伯益，舜赐皂斿。
    中衍仕商，造父御周。
    征彼徐方，营营有功。
    邑于赵城，大河之东。
    建仕晋国，耿光其封。
    成宣谕日，畏夏爱冬。
    岸贾作难，婴臼立孤。
    襄子始大，常山得符。
    于赫烈侯，懋建丕图。
    肃侯武灵，兆配有虞。
    西汉子都，生长河间。
    暨于唐末，今族居燕。
    卜迁大梁，世系绵绵。
    厚德丰功，宜永其传。
    中罹多难，西历江沱。
    眷焉吾族，丰水居多。
    百川有源，众条有柯。
    庸修家牒，克俾无讹。
    顾及伯仲，忧患更多。
    瞻叹古烈，自怜其生。
    厥生岂偶，三辰垂精。
    德业未进，敢不战兢。
    我心伊何，当念于初。
    感彼霜露，怆然踌躇。
    奉先如在，宗戚相依。
    椿台萱草，高堂可娱。
    惟忠惟孝，立身有本。
    嗟尔后进，朂哉自勉。
    万有能销，期道无泯。
    温恭朝夕，云胡不谨。
    显亲扬名，俾昌俾炽。
    善保家声，期于不替。
    尚念前人，留心谱系。
    受天之庆，爰及苗裔。

赵友直　悲千二弟
    哀哉我弟兮，一梦竟何归。
    堂前紫荆萎，天边鸿雁离。
    曩尔有志青云技，兹尔回头万事非。
    黄卷窗前不再展，瑶琴月下谁复挥。
    我今为尔写哀词，花笺滴泪声嘘欷。

赵友直　避暑
    寰区皆是火，何地避炎官。
    散发松阴下，挂巾石壁间。
    诗题疏竹润，酒入碧筒寒。
    不必频挥羽，清风无汗颜。

赵友直　丙戌春雾
    忽逢阴浊气氤氲，四顾山河尽已昏。
    窗外霏霏成细雨，檐端渺渺缀浮云。
    朦胧咫尺人难辨，混沌东西路不分。
    若得一番风扫后，依然再觌旧乾坤。

赵友直　病中感友不至
    侬家好观水，结屋傍西湖。
    荒径人踪少，苍苔乌迹无。
    交情穷始见，世态燠斯孚。
    病嬾疏迎接，偏宜客不呼。

赵友直　卜居二首
    出郭虽超俗，尘嚣亦蕃骈。
    以此感日蹙，拟耕牛山田。
    溪湖相输灌，扁舟恣洄沿。
    似兹安乐径，允可置一椽。
    匪自耽寥寂，与彼坟墓牵。

赵友直　卜居二首
    吾宗本郊居，勤俭压几世。
    礼失于野求，力耕真吾事。
    古称识时务，必在贤与智。
