<!-- { "loadSidebar": true } -->
    雨压云低雪气浑，风帆未午过梅根。
    港头惊见官舟泊，野老争先掩荻门。

董嗣杲　过彭蠡口
    云凝入港大孤山，芦荻翻风秋夕寒。
    水急乱从彭蠡出，来舟不似去舟难。

董嗣杲　过蕲州
    清霜染岸枫，扁舟渡蕲水。
    蕲城傍新篵，无此至坚垒。
    谁怜多病苦，委命空江里。
    艰险已备尝，万事谨谋始。
    追忆数年前，精神岂今比。
    酸辛赋远游，晚泊问沙觜。

董嗣杲　过琴斋
    乘閒过琴斋，作意登漪岚。
    棠湖漾其北，紫霄耸其南。
    阑干压池芳，渌净拖柔蓝。
    行人冒游尘，名利多沉酣。
    尽倾沧江水，莫洗浊世贪。
    出群赵家玉，吏此长子男。
    台府严且明，举动百不堪。
    临流自照心，谋饱无肥甘。
    景物固尔佳，何暇同清谈。
    买舟过柴桑，东归面无惭。

董嗣杲　过新斗门感怀
    绝壁凭居险，中林忆故深。
    临溪扫地醉，就树摘柑吟。
    打稻农初歇，餐芝客莫寻。
    重来嗟未卜，过此却酸心。

董嗣杲　过新桥
    江城局吟思，每觉心神悄。
    意行西郊旷，直渡新桥小。
    香传酒垆异，枕此清溪窈。
    南望元公茔，峨峨翠林杪。
    宰木屯高阴，牌门灿华表。
    风霜二百年，剥落几昏晓。
    我来增敬心，道脉伊谁绍。
    有泪盈衣巾，举头闻蜀鸟。

董嗣杲　过银树
    买舆过银树，水落见潦迹。
    残雪闪斜照，篱落掩鱼泽。
    鸟飞山意冥，雁度水光碧。
    乘兴觅酒垆，荒市绝肴核。
    入暮路程杳，寒皲面颊赤。
    时艰人烟稀，终日涉荒僻。
    岂独慨风景，亦且倦行役。
    茅店投深幽，月明野田白。

董嗣杲　过岳家市
    鄂侯遗部曲，多岁此为农。
    茅店罢残暑，松峦出乱钟。
    溪流分别坞，晚色失前峰。
    去去遗仙迹，苍云几万重。

董嗣杲　过证道寺
    证道山门旷，延僧草座禅。
    不知为额始，曾记有歌传。
    驿路桥梁坏，沙溪石藓填。
    往来荒廨近，时可托清眠。

董嗣杲　海棠花
    鹦柔猩艳胜西川，有色无香意态妍。
    吟令美招名友聚，眠春羞并醉妃传。
    锦庄红濯垂丝雨，绣幄青笼秉烛烟。
    莫待胭脂成粉去，月明便好泛金船。

董嗣杲　寒泉
    照胆寒泓覆有亭，此泉曾入老坡评。
    八诗最得吟梅苦，一盏能消荐菊清。
    不拜韬光徵士诏，却传配食水仙名。
    银床响绝无人汲，墓在孤山木自荣。

董嗣杲　寒食日偶出
    漪岚堂下野芳晴，杨柳枝头歇雨声。
    笑逐游人城外去，沙洲沽酒做清明。

董嗣杲　合涧桥
    危阑压定活流重，谁识钱源绕梵宫。
    两涧共归桥底合，万雷莫敌水声雄。
    游人移步心还恐，野衲栖禅耳欲聋。
    石倚卧梁山月落，白猿一啸五峰空。

董嗣杲　和靖先生墓
    诏旨天颁起卧龙，首丘甘老水云东。
    一联香影孤山月，两架茅茨万古风。
    有鹤有童家事足，无妻无子世缘空。
    清标卓绝何人继，表表仙宫陇树中。

董嗣杲　和楼恪斋自述
    碧树前林合，黄云百里迷。
    月高溪水定，风逆漏签低。
    列宿来花邑，凉秋入菊畦。
    比闾回善誉，招得颂声齐。

董嗣杲　和翟建大见寄
    乡人谊概如公少，彭泽辞归过永兴。
    合向校雠争地步，屈于监当负声称。
    故家吴苑频回首，新治淮山任曲肱。
    见说冱寒移足懒，只凭红粉胜扶藤。

董嗣杲　荷花
    天机雪锦织鲛绡，艳朵亭亭倚画桥。
    无垢自全君子洁，有姿谁想六郎娇。
    翠房分菂莲须褪，玉藕抽丝暑叶摇。
    花里不妨呼净友，采香须棹月明桡。

董嗣杲　横峰港
    日落大江浒，苦无多人烟。
    风湍鸣耳根，饥雁声相联。
    雪止月未上，境界太古前。
    天低平接水，水远遥粘天。
    横峰港头栖，客子心胆悬。
    四面渺不极，缆树对我船。
    万虑集双鬓，顾影空自怜。
    哀哉行役苦，收拾归短篇。

董嗣杲　红梅花
    瘦倚西冈石圃阴，玉容忽抹艳妆深。
    染春应借东君手，眩眼曾疑北客心。
    霞吐丰姿情脉脉，雪遗香影梦沈沈。
    粥饧风景清明近，错认庐山种一林。

董嗣杲　后庭花
    有叶无花孰与同，繄谁指作雁来红。
    翠梢润色攒秋瓣，玉树遗歌入野丛。
    混迹尘泥欺落日，强颜篱落媚西风。
    丽华曾洒当时泪，不把胭脂染井桐。

董嗣杲　呼猿洞
    此隐钟灵莫计年，此猿清啸洞门前。
    当时不有胡僧唤，今日应无野迹传。
    寒挂古藤申右臂，晚藏碧树忆西天。
    云岩烟谷多遗种，月下三声醒客眠。

董嗣杲　壶中日月与葛秋岩纳凉
    身离匡庐紫翠重，壶中且寄水云踪。
    故人远梦迷千里，浊酒高怀渺万钟。
    台上苦吟无别事，枕前闻籁有孤松。
    不知忧乐随时意，但虑荒芜钝笔锋。

董嗣杲　湖山堂
    彩槛雕阑倚地仙，南堂深架北堂先。
    湖光十里饶春日，山色三堤合霁烟。
    帘幕香传歌扇底，莺花影落酒旗边。
    红尘不受斜阳压，暗逐东风入画船。

董嗣杲　虎跑泉
    广福山灵托兽传，甽边依约爪痕坚。
    噬人难负平时口，跑地能开一掬泉。
    不遇下车冯妇勇，都因脱屣性空禅。
    大慈坞内腥风起，善结丛林渴饮缘。

董嗣杲　怀庐山
    屏心寒梦枕，屋角晓城钟。
    客子几多想，庐山千万峰。
    仙源云气叠，溪坂雨声重。
    杨柳西门外，禅人屡此逢。

董嗣杲　怀潘宰留方家峪别业
    想恋西湖赏物华，清依水石结生涯。
    凤凰山下泉萦草，燕子楼前雨压花。
    翠枕谩欹听夜雨，朱帘閒卷望朝霞。
    柳塘不遏东流住，肠断江城尚寄家。

董嗣杲　槐花
    此树开花簌簌黄，秋蝉鸣破雨馀凉。
    发回七袠仙人黑，心落三年举子忙。
    肯信植庭能根叶，谁知列树自成行。
    云屯暗掩宫阴老，蜜糁龙池凤沼香。

董嗣杲　还彭泽山中早发
    摇落山中曙，秋气满林隈。
    萤光映草头，鸟影出枝来。
    残星避日尽，断霞逐风开。
    空返陶潜县，终无宋玉才。

董嗣杲　环碧园
    绕舍晴波聚钓仙，五龙池畔柳洲前。
    清虚不类侯家屋，轮奂曾资母后钱。
    三面轩窗秋水观，四时箫鼓夕阳船。
    揽将山北山南翠，独有黄昏得景全。

董嗣杲　黄池客楼
    得子相慰忍袂分，还栖黄池朱子门。
    雪花著鬓久方湿，酒味裂肠空自温。
    欲问笛起市楼破，不知井通河水浑。
    冻尘难浣见谁说，蜗角蝇头争噬吞。

董嗣杲　黄池与朱一夔偕一老商款曲连日
    共客黄池镇，各从上江来。
    恓惶见谈态，僦屋傍古槐。
    商人接殷勤，期我不世才。
    晓风吹寒江，雪意又有媒。
    隔水界宣城，山路多早梅。
    旅琐逢此清，问渡休徘徊。
    梅梢月色佳，僧房罗酒罍。
    商人亦何心，两日相追陪。

董嗣杲　黄葵花
    天然嫩相烁秋明，淡染鹅裳结束轻。
    醉蕊强传金盏侧，赤心长向火轮倾。
    四娘蹊上能无种，一点眉间自有情。
    不照花根元藉叶，羡他卫足了孤生。

董嗣杲　回至兴国宫望天池一簇云气中因杨道士留有赋
    迎面苍峦泼黛浓，几番回首想行踪。
    白云拥海文殊阁，老水屯烟圣治峰。
    方别衲僧谈梦寐，又逢羽士接从容。
    明朝还踏青虚路，重掬神泉听乱钟。

董嗣杲　蕙花
    翠叶层敷楚茝苗，谁将绮石养清标。
    幽姿晴待光风转，薰草寒禁艳雪消。
    一榦数蕤香不足，重栽百亩魄难招。
    零陵虽是名堪托，无事因花忆晋朝。

董嗣杲　霍山祠
    霍家山下俨祠宫，溜水桥西透鼓钟。
    古迹建平遗烈在，春风广惠命词封。
    露台献社呈苍马，阴壁飞旌绘赤龙。
    虮聚乞灵人散后，云街雨陌撼涛松。

董嗣杲　鸡冠花
    晴芳掩映宋窗曛，丑瓣攒鳞斗野云。
    艳挺双头谁立异，名侪五德自为群。
    丹裳浥露承秋重，赤帻临风唱晓分。
    函谷关前如有此，不鸣惟恐误田文。

董嗣杲　记仙女三绝
    柳条金嫩不胜鸦，青粉墙边道蕴家。
    燕子不来春寂寞，小窗和雨梦梨花。

董嗣杲　记仙女三绝
    松影侵坛琳观静，桃花流水石桥寒。
    东风吹过双蝴蝶，人倚危楼第几阑。

董嗣杲　记仙女三绝
    屈曲阑干月半规，藕花香淡水漪漪。
    分明一夜文姬梦，只有青团扇子知。

董嗣杲　寄别余明远
    别离临水阔，迤逦望城微。
    落日犹回首，空江独自归。
    遥峰攒石树，饥鸟立沙矶。
    谁悯貂裘敝，还家且掩扉。

董嗣杲　寄程申叔
    奇才不泯扬马名，善政况著龚黄绩。
    政绩才名分外荣，山林意趣无方觅。
    人生富贵骨相中，何须强力争豪雄。
    三光五岳蟠心胸，岁寒春色梅花风。
    我有小隐傍石屋，石上几回斸黄独。
    看来我已不啻足，何事攒眉劳案牍。
    程子谈何不碌碌，古意今情两堪掬。
    归与归与毋忍辱，同寻牧童过天竺。

董嗣杲　寄韩玉玙二首
    郭北下湖枕苍绿，书屋奈此五月溽。
    凉台水榭自柳阴，独敛修程困羁束。
    心心岩峰不得住，瀑声萦回梦不足。
