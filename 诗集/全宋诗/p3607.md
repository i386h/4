<!-- { "loadSidebar": true } -->
杨万里　赠曾相士二首
    抛了儒书读相书，却将冷眼看诸儒。
    曾生肯伴诚斋否？共个渔舟入五湖。

杨万里　赠周敬伯
    万方英杰集桥门，作麽吾州不数人。
    之子独携一方策，短檠以外四无邻。
    岁云暮矣犹为客，皈去来兮未立身。
    待上六鳌头上立，还家藉手拜双亲。

杨万里　赠左元规
    谁道古人今不如，龙生龙驹凤凤雏。
    太冲千载有孙子，笔端真可四三都。
    向来鹿鸣首送渠，至今银袍双袖乌。
    会逢玄晏为拈出，殿前作赋声第一。

杨万里　霅溪
    道场山背是吴兴，只不教人到德清。
    霅水相留别无计，却将溪曲暗添程。

杨万里　斋房戏题
    长瓶举我充自代，短檠留人为莫逆。
    醉乡无日不瓜时，书囿何朝无菜色。
    欲从举者便弹冠，回顾石交难割席。
    子墨客卿善运筹，更问渠侬决去留。
    墨卿转问子虚子，欲说还忘一笑休。

杨万里　张功父旧字时可，慕郭功父故昜之。求予书其意，再赠五字
    冰雪相投处，风期一笑间。
    只今张桂隐，绝慕郭青山。
    功父双何远，相如了不关。
    鸟飞暮天碧，此句急追还。

杨万里　张功父请祠甚力，得之，简以长句
    老夫不及朱师古，纳却太常少卿得潼府。
    老夫不及张约斋，乞得华州仙观名云台。
    金印如斗床满笏，富贵何曾膏白骨。
    一世穷忙为阿谁，终日逢人皱两眉。
    卖身长须仍赤脚，忍面墦问乞东郭。
    添丁德曜喜欲颠，孤竹一簟真个错。
    张君有他复有田，朱君归去无一钱。
    老夫老矣不归去，五柳先生应笑汝。

杨万里　张功父送牡丹，续送酴醾，且示酴醾长编，和以谢之
    溪桃红霞作红雨，海棠飘尽春无处。
    约斋锦幄一夜空，行李移归雪宫住。
    只道青蛟弱无力，飞上朱檐还有翼。
    贫看翡翠积成堆，忽吐琼瑶真作剧。
    素影与月相将迎，绿云和露相扶擎。
    南枝暗香久寂寞，此花与梅同一清。
    老夫最爱嚼香雪，不但解酲仍涤热。
    牡丹未要煎牛酥，酴醾相领入冰壶。
    约斋知我春愁重，并遣二友来相娱。
    惜无老盆一快举，淡日微风花自舞。
    约斋诗瘦浪作凝，君不见酒不到刘伶坟上土。

杨万里　张功父索余近诗，余以南海、朝天二集示之，蒙题七字
    作者于今星样稀，凄其望古驷难追。
    空弃孤竹陶元亮，玉佩琼琚杜拾遗。
    自笑金秋如嬾妇，可能击鼓和冯夷。
    报章才作南金直，惭愧君家丙蒿诗。

杨万里　张几仲侍郎挽词三首
    半世金闺彦，中年碧落班。
    一般俱紫橐，千古忽青山。
    秋入篇章里，春生岳牧间。
    汾阳旧部曲，白发万人潸。

杨万里　张几仲侍郎挽词三首
    烈考同心德，中兴异姓王。
    勋劳贯三极，文献在诸郎。
    公也山林味，天乎日月忙。
    一生非不达，晚达却堪伤。

杨万里　张几仲侍郎挽词三首
    京口连沧观，洪都孺子亭。
    飞觞回落月，洒笔湿寒星。
    别去长离索，皈来遽杳冥。
    知公喜侬句，五字酹英灵。

杨万里　张尉惠诗和韵谢之三首
    下笔生波便百川，字间句里总超然。
    读来清气凉人骨，六月真成九月天。

杨万里　张尉惠诗和韵谢之三首
    软红尘里眼曾开，若被新诗猛唤回。
    借问锦心能底巧，更从月胁摘将来。

杨万里　张尉惠诗和韵谢之三首
    老去才情半掬悭，不愁不退岂愁前。清风明月无拘管，与子分张更一年。

杨万里　张仲良久约出郊以诗督之
    百花亭下花如海，子厚宅前溪似油。
    幕下风流法曹掾，坐窗犹未作遨头。

杨万里　张仲良久约出郊以诗督之
    只道今春不肯晴，已晴谁遣不郊行。
    忍违花底提壶语，不虑屋头鸠妇鸣。

杨万里　张子仪太社折送秋日海棠二首
    新样西风较劣些，重阳还放海棠花。
    春红更把秋霜洗，且道精神佳不佳。

杨万里　张子仪太社折送秋日海棠二首
    木蕖篱菊总无光，秋色今年付海棠。
    为底夜深花不睡，翠纱袖上月如霜。

杨万里　瘴雾
    午时犹未识金乌，对面看人一似无。
    腊月黄茅犹尔许，不知八月却何如。

杨万里　招陈益之、李兼济二主管小酌。益之指蚕豆云"未有赋者＂戏作七言　
    翠荚中排浅碧珠，甘欺崖蜜软欺酥。
    沙瓶新熟西湖水，漆櫑分尝晓露胦。
    味与樱梅三益友，名因蠢茧一丝约。
    老夫稼圃方双学，谱入诗中当稼书。

杨万里　诏追供职学省，晓发鸣山驿
    数店疏仍密，千峰整复斜。
    水痕犹带浪，霜草自成花。
    录录堪朝列，星星已鬓华。
    帝城万事好，得似早还家。

杨万里　赵村
    杏花千树洛阳春，白傅年年爱赵村。
    月蕊晴葩风露格，老夫移得在东园。

杨万里　赵逵明大社四月一日招游西湖十首
    今日清和和又清，王孙领客出都城。
    好天胜日能多少，三到西湖始一晴。

杨万里　赵逵明大社四月一日招游西湖十首
    画舫侵晨系柳枝，主人生怕客来迟。
    娇云嫩日无风色，幸是湖船好放时。

杨万里　赵逵明大社四月一日招游西湖十首
    船从咏泽过孤山，径度琉璃一簟间。
    隔岸多情杨柳树，向人招唤俯烟鬟。

杨万里　赵逵明大社四月一日招游西湖十首
    御池水满苑门开，泥带飞花路带苔。
    到得孤山翻作恶，海棠闹月不曾来。

杨万里　赵逵明大社四月一日招游西湖十首
    萍生儿子点疏星，荷卷文书立万丁。
    回首南高峰上塔，手中攀得玉玲竮。

杨万里　赵逵明大社四月一日招游西湖十首
    橘花如雪细吹香，杏子团枝未可尝。
    行到陈朝枯柏处，孤山山背水中央。

杨万里　赵逵明大社四月一日招游西湖十首
    和靖先生坟巳荒，空余松竹故苍苍。
    王孙自洗鸬鹚抐，满酌真珠酹一觞。

杨万里　赵逵明大社四月一日招游西湖十首
    行尽孤山碧四围，却寻初路得来时。
    好风借与归船便，吹近琼林却不吹。

杨万里　赵逵明大社四月一日招游西湖十首
    风撩太液小荷欹，日丽长杨花影低。
    阑入苑中啼不歇，恨身不及一黄鹂。

杨万里　赵逵明大社四月一日招游西湖十首
    匆茏晚色正佳哉，若被归鞍紧紧催。
    船压浮荷沉水底，须臾船过却浮来。

杨万里　赵通判恭人周氏挽辞
    早与梁鸿隐，中随士会归。
    一门忠义气，千古日星晖。
    紫告金花诏，青灯锦字机。
    西峰今夜月，坟是昔人非。

杨万里　折花
    指似青童折海棠，繁枝仍要艳花房。
    痴眉騣眼生疏手，颤脱花房闷一场。

杨万里　折杏子
    天暖酒易醺，春暮花难觅。
    意行到南园，杏子半红碧。
    轻风动高枝，可望不可摘。
    耸肩跂一足，偶尔攀翻得。
    攀条初亦喜，折条还复惜。
    小苦已自韵，未酸政堪吃。
    聊将插鬓皈，空樽有余沥。

杨万里　真阳峡
    清远虽佳未足观，真阳佳绝冠南蛮。
    一泉岭背悬崖出，乱洒江边怪石间。
    来岸对排双玉笋，此峰外面万青山。
    险艰去处多奇观，自古何人爱险艰。

杨万里　枕上闻子规二首
    半世征行怕子规，一闻一叹一沾衣。
    如今听著浑如梦，我自高眠汝自啼。

杨万里　枕上闻子规二首
    去年借宅寄生儿，今岁群儿又学伊。
    差面见他莺与鷰，向人强道不如归。

杨万里　正月二十八日峡外见鷰子二首
    社日今年定几时，元霄过了鷰先归。
    一双贴水娇无奈，不肯平飞故仄飞。

杨万里　正月二十八日峡外见鷰子二首
    不宿青枫学子规，不穿绿柳伴莺啼。
    双飞只爱清江水，自喜身轻照舞衣。

杨万里　正月二十四夜，朱师古少卿招饮小楼看灯二首
    光射琉璃贯水精，玉虹垂地照天明。
    风流谁似朱夫子，解放元宵过後灯。

杨万里　正月二十四夜，朱师古少卿招饮小楼看灯二首
    南北高峰醒醉眸，市喧都寂似岩幽。
    君言去岁西湖雨，城外荷声到此楼。

杨万里　正月晦日，自英州舍舟出陆，北风大作
    北风吹得山石裂，北风冻得人骨折。
    南来何曾识此寒，便恐明朝丈深雪。
    今朝幸不就船行，白浪打船君更惊。
    只是山行也不好，笋舆寸步风吹倒。

杨万里　正月将晦繁星满天
    兔冷蟾寒不出时，群仙无睡尚游嬉。
    可怜深夜无灯火，碧玉枰前暗著棋。

杨万里　正月三日宿范氏庄四首
    开岁又涉三，我征良未休。
    沙行地一平，百里纵遐眸。
    景穆物自欣，碛迥情反愁。
    中田缅云庄，聊复税我輈。
    追程有底急，行急能至不。
    三峰从何来，骏奔若鸣驺。
    当户不忍去，裴回为人留。
    对之成四友，呼酒与献酬。
    我醉山自醒，相忘却相求。

杨万里　正月三日宿范氏庄四首
    野践得幽咏，不吐聊自味。
    健步忽传呼，云有远书至。
    开缄秪暄凉，此外无一事。
    奇怀坐消泯，追省宁复记。
    方髈遽成闷，俗物真败意。
    山鹊下虚庭，对语含喜气。
    一笑起振衣，吾心本无滞。

杨万里　正月三日宿范氏庄四首
    酒名忘忧物，未尽酒所长。
    醉後忘我身，安得忧可忘。
    我饮初不多，不可无一觞。
    平生难为酒，甘醴断不尝。
    要与水争色，仍复菊敌香。
    气盎春午花，味凛秋旭霜。
    三杯合自然，一滴诣醉乡。
