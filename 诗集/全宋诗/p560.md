<!-- { "loadSidebar": true } -->
    厄贫作客嗟不辰，栖危更觉怀家频。
    接泥渡头漫簇云，飞雪成块打倒人。
    隔江黄梅山嶙峋，莫障疆场风沙尘。
    巴河未放船出津，岁晚客子多苦辛。
    伊谁急利行移新，茶引濡滞太不仁。
    书生枉困千金身，呕尽心力无由伸。
    乾坤误我此行役，徒然梦想南山宅。
    庐阜要穷仙佛迹，须将姓字磨崖石。
    春风春日春酒碧，说却俗务劳双屐。
    携耡賸采白云薇，只欲了此心愿归。

董嗣杲　苹花
    花明五出绣汀洲，自在沉沉自在浮。
    古有楚童谣可信，今无越女采为羞。
    江清得实谁能剖，风起虚根不复留。
    晚向水乡回野棹，一规西日落湖州。

董嗣杲　瓶蕉花
    鹅项窑壶翠干是，就中琼卉袅清寒。
    暑天流影澄方沼，尘眼迷丛倚曲栏。
    几叶但知青尾掉，数蕤易觉粉香残。
    西风枝上无多雨，留傍花台当画看。

董嗣杲　蕲城晚泊值雪
    雁声哀怨极淮天，际晚惊呼雪打船。
    古驿鱼稀谁撒网，虚沙马过自随鞭。
    人烟顽犷空多智，形胜丘墟又几年。
    龙眼肌头风浪恶，今宵归兴此方坚。

董嗣杲　荠花
    挑根择叶古墙阴，雨后青腴有客寻。
    又见开花如雪处，不知遍野已春深。
    山殽难入膏粱味，冰室偏钟采撷心。
    荼苦回甘谁识取，周诗历历播微吟。

董嗣杲　牵牛花
    篱笆雨过晚阳红，碧衬秋空点染工。
    河鼓星高钟异卉，铢衣烟靓袅西风。
    香挼茜彩涂姜色，蔓引凉姿入豆丛。
    为蕊尚犹分黑白，此花岂与易羊同。

董嗣杲　钱清观禾
    落叶清江路，秋行适古心。
    井田秦法变，河海禹功深。
    鸥浴蒹葭影，牛眠桑柘阴。
    谁怜浪游客，独倚断蓬吟。

董嗣杲　乾会圣节赐宴
    瑞霭薰风遍赤墀，共歌随佛下生时。
    报班立笋嵩呼远，接宴簪花拜舞迟。
    联坐不矜朝士贵，缀员深愧醴曹卑。
    山中雨露恩荣溥，赋得三宫万寿诗。

董嗣杲　蔷薇花
    接夏连春秀可夸，东山云月满谁家。
    浪埋纖刺翻晴锦，绡缀柔条熨暮霞。
    海外有瓶还贮水，亭前无洞可藏花。
    多年不拆黄封酒，莫向樽前说梦华。

董嗣杲　清明日怀孤山
    身寄湓城岁月奔，远怀仙苑自乾坤。
    梅林有影吟魂在，陈柏无枝古意存。
    独客此时思上塿，孤山今日定开门。
    西江不似西湖上，处处酬春把酒樽。

董嗣杲　清明日晚阴
    踚伏性易屈，口强心无主。
    今日届清明，此身客湓浦。
    花草各自芳，谁能问园圃。
    客怀值佳时，冶游有何睹。
    江头风飏花，天际云兴雨。
    阴冱叹时迁，集条燕羞舞。
    世故堕煎熬，乡愁渺终古。
    柳色西湖隄，初更尚箫鼓。

董嗣杲　清穆乡农户
    山峭回峰紧，场空得雨忙。
    赤枫溪觜立，白草渡头荒。
    寒市虚声隘，秋畴喜气扬。
    野舂连屋响，瑞入雪匙香。

董嗣杲　清虚闲步有询吴灵耀近履者
    晚风吹山空，闲步策藜杖。
    纡从砂涧头，行过崖石上。
    庵门耀金碧，中觉天地旷。
    神泉夜光灿，禽鸟互酬唱。
    黄冠扣閒趣，发语知不妄。
    因拈故人迹，流辈所钦向。
    我答亦附会，不想失宜当。
    随口诚卒然，聊纪客中况。

董嗣杲　清夜偶成
    东林与西林，只有矮墙隔。
    远永共家风，各自立茅棘。
    我游难尽兴，入眼眩金碧。
    孤塔插空斜，万树屯云窄。
    香炉拥烟紫，莲花照亭白。
    未闻海潮音，多时坐饥迫。
    淮僧心胆粗，迎送勤朝夕。
    疾趋谓有礼，健论本无益。
    谁夸绝俗高，反事望尘役。
    逆料达者性，冥心灭踪迹。
    日西乱鸟啼，俯仰阅今昔。
    清游未遽返，忍冷坐寒石。

董嗣杲　琼花
    后土花呈绝世祥，瑶姿琪艳著惟扬。
    一株独擅无双誉，六月重开有异香。
    描作画图尊地产，酿成花露敌天浆。
    朱阑几曲围丛树，珠络悬虚翠凤翔。

董嗣杲　秋凉怀归三首
    清幽自足倚绳床，雨过浮云敛八荒。
    雄郭西风鸣夜籁，太虚凉夜泻秋光。
    槐花缀粉粘苔砌，桂子飘香入草堂。
    倦卧不知身是客，残灯欲灭泣寒螀。

董嗣杲　秋凉怀归三首
    风凉赢得四肢清，泛寄谁知去就轻。
    临水有亭秋更净，对花无酒月空明。
    雁行愁落荒汀远，梧叶寒填露井平。
    独绕曲廊心汗漫，附书千里述羁情。

董嗣杲　秋凉怀归三首
    元龙减尽旧时豪，尚落湓江枕怒涛。
    月下听歌情浩荡，灯前支病发萧骚。
    少年偶负投机愧，今日徒工煮字劳。
    归兴已浓秋思壮，垂虹亭上问三高。

董嗣杲　秋岩入城后寄
    心知沈迹堕，耳熟旧诗夸。
    返照僧归寺，西风客忆家。
    微寒侵病骨，新梦惜年华。
    独坐无聊赖，沿篱看菊花。

董嗣杲　秋岩自山中见约
    九江驿里见春风，几度怀清隔晓钟。
    思白有人伤柳色，依刘无地感萍踪。
    半生力学羞长剑，两载心期信短筇。
    九叠屏高有标致，远公相约则吾从。

董嗣杲　秋夜
    秋堂初霁短檠凉，堂外风帘减旧香。
    萤火正流孤溆焰，閒来坐觉二更长。

董嗣杲　秋夜对雨
    对月飞觞往事休，胡床寂寞瘐公楼。
    西风解使蛩专夜，长日能无酒送愁。
    新雁阵分离塞徼，残萤火死落汀流。
    醉来独卧梧窗下，静听胡琴拨怨秋。

董嗣杲　秋夜冥客歌
    宾从齐声歌提壶，有酒在樽殽在厨。
    秋高广寒桂子落，时零金粟成泥涂。
    秋空月露炯冰玉，情深莫出南山屋。
    自驻南山持酒户，愁人惊糁陶家菊。
    花枝易空人易老，人生安得无丑好。
    只须傲兀醉乾坤，人老花空如电扫。

董嗣杲　曲水亭
    竹色松阴翠浪浮，春风吹落涧声幽。
    古亭当路空凉透，溪水循盘散漫流。
    茧纸叙诗年几换，羽觞传酒禊重修。
    晴岚四掩鸣琴杳，如在稽山道上游。

董嗣杲　壬戌闰重九客中写梦
    今日闰月九，重新做重阳。
    东篱賸有花，金黄熨晚香。
    大江东下处，其地为柴桑。
    靖节馀真祠，祠下荆棘荒。
    想像义熙年，此老醉花傍。
    寄情付傲睨，有句哀三良。
    我思前月九，菊蕾初含芳。
    萸气却绽烈，登高苦雨妨。
    闰延花盛开，东曦荡晴光。
    绕径行已匝，倦去憩竹床。
    远梦入无何，随云还故乡。
    故乡馀故园，境净浩莫量。
    仰睇南峰松，俯引北海觞。
    小亭俯溪南，溪声流宫商。
    两年身不到，此时梦欲狂。
    梦归转无益，梦觉生悲伤。
    浮生能几度，客久空回肠。
    醒来日已午，寻醉歌沧浪。
    江鲜可斫鱠，笑引杯行长。
    夕晖不相知，眩眼投西冈。
    欢情亦云暂，旅困空相望。
    月出照瘐楼，思归转徬徨。

董嗣杲　壬戌元日二首
    青灯挑雨晓光凝，岁律回壬万象新。
    心上痛怀松里友，客中忍视茗山春。
    谁横烟竹惊孤旅，自饮屠苏笑八神。
    折起朝衣羞老去，驱车犹冒路岐尘。

董嗣杲　壬戌元日二首
    万里东风起楚皋，流年只染鬓萧骚。
    富池江口听春雨，昭勇楼心看雪涛。
    薄俗苦无公可论，全身惟有隐方高。
    故山猿鹤应相笑，抗走殊乡实自劳。

董嗣杲　入东林寺
    晴向过溪亭下留，拂碑慨想晋时流。
    云生古树茑萝雨，风卷修廊松竹秋。
    登阁冷知山扑面，照池凉觉水澄眸。
    捻香礼遍远公墓，僧舍乞茶谈赵州。

董嗣杲　入贵池逢张秀夫
    风姿欣邂逅，彼此略寒暄。
    为客那知老，相看不忍言。
    湖鱼朝上市，驿鼠夜穿垣。
    共尔添贫病，攒眉说故园。

董嗣杲　入庐山
    断陇横溪出酒旗，乘疲小憩晚阴时。
    幽林合翠痕痕净，远瀑飞琼派派奇。
    水迥起风传鹳垤，村荒入夕见鸡埘。
    竹间谁拂农家壁，觅写如今夜醉诗。

董嗣杲　入庐山感兴
    古翠深中拥紫烟，幽行先酌石溪泉。
    未能耕野安愚分，且乐游山趁壮年。
    五色在前难障碍，连镳来此可留连。
    杏花林里閒风月，况有宗人演地仙。

董嗣杲　入寓双泉寺
    大江沙岸虚，几寸水痕落。
    萧萧双泉寺，佛像剥丹雘。
    纸轮转晴鼓，灰塔断风铎。
    残僧极荒怠，深得酒中乐。
    西风客子来，栖暂得矮阁。
    开窗望村疃，四下尘漠漠。
    人烟极零星，鸡犬更萧索。
    自罹开庆扰，景况恍如昨。
    周章见世态，雕瘵叹民瘼。
    梵呗忽传声，饱饭且藜藿。

董嗣杲　瑞香花
    春沁幽花透骨清，矮窠殊迈百芳馨。
    紫英四出醉娇粉，绿萼千攒簇巧丁。
    自覆薰笼须闭户，谁栽锦伞都当庭。
    昼眠不用熏沈水，梦落庐山九叠屏。

董嗣杲　三贤祠
    东坡政绩踵香山，梅下韬光独养閒。
    一样清风无异代，三公遗像有生颜。
    竹亭画鹤衔芝老，石鼎蟠蛛炷柏悭。
    摘取吟联分扁隶，英游时驾碧云还。

董嗣杲　散水花
    的皪繁英贴翠鞭，流波拂影自牵连。
    柔条袅画粘琼靥，小叶抽春垒玉钿。
    冷艳远疑冰剪处，秾华低灿月明天。
    莫欺露奔云丛乱，暗引迷香采蝶眠。

董嗣杲　山茶花
    老树苍枝翠子乾，烂红搀向雪晴看。
