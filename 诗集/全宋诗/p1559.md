<!-- { "loadSidebar": true } -->
    旧尹龚熊负令名，至今天日共清明。
    案头未有人称屈，村里全无吏敢行。
    满院茶香敲句稳，一帘花影韵琴清。
    后之学者谁其似，又说陈公政有声。

刘应李　上陈县尹二首
    温公宅子富公池，并入尧夫户不知。
    百亩但添官里赋，一编惟说橐中诗。
    自怜老去无能役，正恐儿成不了痴。
    有口尚能夸尹在，莫教白发困行移。

刘应龙　游寺云观
    雨绝春风和，沉栖慕遐瞩。
    野火开丛荆，遥岑路径熟。
    极顶如掌平，群峰四环矗。
    人言古观基，突兀此有屋。
    半岭汲饷劳，跻攀怨僮仆。
    一朝风霆怒，卷落置前麓。
    至今五云宫，宛在平原曲。
    年代远莫稽，儿童记樵牧。
    每闻风雨时，钟声隐岩谷。
    披寻杳无迹，灵境信非俗。
    苔花蚀碎与，字迹不可读。
    居人传神奇，客子骇心目。
    振襟坐危磐，阆风想晞沐。
    转石落悬岩，砰雷震山腹。
    徘徊不能去，登览兴未足。
    一笑下田家，题诗寄游躅。

刘应时　别李簿
    执手江亭晚，回骖涧谷深。
    碧山衔落照，烟树锁愁心。
    空捣黄金泪，谁知白石音。
    殷勤嘱鱼雁，他日莫浮沉。

刘应时　病中和蔡坚老
    老去光阴苦不多，孰堪疾病数驱磨。
    也知溪上春光好，奈尔床头药裹何。
    日永茶鸥频索唤，睡余诗眼旋揩摩。
    客来怕说人间话，古井须知已不波。

刘应时　病中偶书
    老来懒与俗浮沉，何况厌厌病日侵。
    身外闲愁总余事，世间无药胜安心。
    雨余秋色凄然冷，风弄晚云晴复阴。
    习气难除还自笑，小窗时有短长吟。

刘应时　曹直夫水石短轴二首
    奔流出峡响如雷，笔力浮天亦壮哉。
    吴蜀兴亡千古恨，白鸥时逐良花来。

刘应时　曹直夫水石短轴二首
    清风敛霁入巴山，春涨攘人钧月湾。
    欠个小舟青簅笠，着侬长在水云间。

刘应时　酬平上人
    比邻鸡犬寂无闻，烟际微风起夕曛。
    肠断梅飘千树玉，眼寒麦浪一溪云。
    拙於生计无如我，老矣情亲独有君。
    伫立茅檐一搔首，扶春梦月与谁分。

刘应时　春暮
    愁里青春去，年来白发加。
    细书欺老眼，烂饭惬衰牙。
    宁梦穴中蚁，不疑杯里蛇。
    南窗时隐几，一缕篆烟斜。

刘应时　春晴
    帘幙低垂清昼长，弄晴梅柳拂邻墙。
    春光泼眼何明媚，幽鸟窥人自发扬。
    觅句忍饥贫亦乐，钞书得味老何伤。
    舍南舍北无人到，闭合时焚一炷香。

刘应时　春日即事三首
    春来九雨一日晴，藜杖扶人出户庭。
    柳色肯如衰俗眼，向人还似旧时青。

刘应时　春日即事三首
    野草闲花无姓名，痚篱幽迳渐敷荣。
    贫居阅尽人间事，只有东风不世情。

刘应时　春日即事三首
    二月风光惭恼人，蒙茸细雨湿花唇。
    可怜病目长憔悴，坐看纷纷万卉春。

刘应时　春晚二首
    天气清和晴复阴，酴醾堆雪笋抽簪。
    谁知老去伤春意，自把茶瓯当酒斟。

刘应时　春晚二首
    子规声里正斜阳，风过断桥流水香。
    颇怪影侵书带绿，弄晴柳色过邻墙。

刘应时　次韵范至能寻梅
    藜杖扶人趁雪乾，玉虹倒影落前滩。
    竹篱短短溪头路，云木荒荒日暮寒。
    每愧清香留我在，苦无佳句与人看。
    孤吟不忍空归去，霜月侵衣兴未阑。

刘应时　次韵李仲南木犀
    幽人何所为，兀然坐诗穷。
    万事不复理，吟哦四壁空。
    少皞从西来，天宇凄其风。
    群芳渐摇落，桂子开墙东。
    寒蟾驾璧月，老翠高萫萫。
    景物尔独胜，色香谁与同。
    岂藉红裳女，徒费丹砂工。
    不受黄金恩，桃李谁争雄。
    风漪卷轻碧，断霞曳微红。
    清风袭衣袖，薄采喧儿童。
    王孙亦好事，乘兴赏珍丛。
    笑掬黄金蕊，糁缀光玲珑。
    山村酒可簄，恍如入新丰。
    胡不抱琴去，一饮醉其中。
    露湿月华冷，风约零雨蒙。
    静言参鼻观，身在广寒宫。

刘应时　次韵闻人参议来贤岩
    仟事不可考，灵踪閟幽微。
    我怀采芝人，寤寐心目怡。
    松阴月华冷，竹露晨光晞。
    福地萃七贤，语屑落霏霏。
    凤鸣怅莫闻，鹤驾邈难追。
    斲石出秀句，神物尚凭依。
    眷兹玄云英，挺然柱石姿。
    孰能鞭万牛，挽此岁寒枝。
    臧孙信有后，深慰鲁人思。

刘应时　登楼
    图书粲东壁，星斗下西楼。
    满座襟怀爽，一轮风露秋。
    云山遗古意，汉汉洗诗愁。
    更欲骑黄鹤，相随汗漫游。

刘应时　冬夜
    浊酒有真味，软火如春和。
    踚居身懒动，卒岁养微痾。
    世境淡无染，心源湛不波。
    舍尔短檠乐，如此良夜何。

刘应时　读放翁剑南集
    少陵先生赴奉天，乌帽麻鞋见天子。
    乾坤疮痍塞目惨，人烟萧瑟胡尘起。
    八月之吉风凄然，北征徒步走三川。
    夜经战场霜月冷，累累白骨生苍烟。
    五载栖栖客蜀郡，骑驴日候平安信。
    喜闻诸将收山东，拭泪一望长安近。
    瞿唐想风放船时，回首夔府多愁思。
    蜀人至今亦好事，翠珉盛刻草堂诗。
    放翁前身少陵老，胸中如宽天地小。
    平生一饭不忘君，危言曾把奸雄扫。
    周流斯世辙已环，一笑又入剑南山。
    酒杯吸尽锦屏秀，孤剑声锵峡水寒。
    万丈蜡霓蟠肺腑，射虎刽鲸时一吐。
    我虽老眼向昏花，夜窗吟哦杂风雨。
    不陵间关兵乱中，放翁遭时乐且丰。
    饱参要具正法眼，切忌错下将无同。
    茶山夜半传机要，断非口耳得其妙。
    君不见塔主不识古云门，异时衣钵还渠绍。

刘应时　读汉史
    彭蠡万顷波，胥江八月涛。
    所蓄盖有素，末流故滔滔。
    君子贵养源，毋事驾说劳。
    汉祖过百人，心动疑贯高。
    田孟天下士，其忍负赵敖。
    处死且不难，视身如鸿毛。
    髠钳吾何畏，义命岂忍逃。
    乘舆忽至止，兴运有所遭。
    挽首与之语，议论诚英豪。
    回视汉廷臣，谁能出尔曹。
    即日拜宋相，泥涂升九皋。
    大闲不可逾，四维在所操。
    我观忠义传，荣如华衮褒。
    置君如奕棋，百岁犹腥臊。

刘应时　独饭
    云破日将西，村深难自啼。
    撑船傍林樾，独饭寓招提。
    山柿淡无味，园蔬嫩可刲。
    满抄云子白，心事愧锄犁。

刘应时　杜宇
    花残叶密过芳春，江北江南烟水昏。
    何处飞来恼归客，小窗梦破正消魂。
    月蝗声在溪桥侧，雨后人行绿树村。
    啼得崔郎肠欲断，桃花颜色怅何存。

刘应时　耳聋
    叹昔英豪气，俄成一老翁。
    近年头尽白，今日耳犹聋。
    品位无丞职，是非随晓风。
    难陀能反听，梢境已消融。

刘应时　感事赠周子寿二首
    毛遂处赵庭，囊颖初不起。
    昭君在匈奴，画工一夕死。
    取士无取名，名下非真士。
    哀弦有余音，为君聊洗耳。

刘应时　感事赠周子寿二首
    丹丘有鸾凤，天朝思羽仪。
    祥风挽不前，箫韶将致之。
    我生幸良觌，九苞容一窥。
    矫首望阿阁，自笑枪榆卑。

刘应时　过飞凫别业
    垂空小雨湿梅花，一岭穿云石迳斜。
    燕子飞时春欲暮，断桥烟水渺无涯。

刘应时　过田家
    鸠鸣桑树雨还来，且得农夫笑口开。
    虽曰田畴多再植，定须天气作重梅。
    江鱼欲买全无镪，社酒堪簄旋泼醅。
    更遣儿童炊麦饭，殷勤相劝且徘徊。

刘应时　和史魏公酬北山寿老
    黄发了国事，归来双颊红。
    园林白日静，乐事何丰融。
    更许柏庭友，来依春桂丛。
    境胜香山远，辞高支遁同。
    眷兹达尊地，绰有古人风。
    梅林洗烦暑，霁色摩苍空。
    烟霞琢秀句，咀嚼味无穷。
    徒纪盛山燕，来羡昌黎公。

刘应时　怀怡云平老三首
    江湖梦断十年余，尚记寒窗诵子虚。
    回首扶春堂下路，别来风月果何如。

刘应时　怀怡云平老三首
    晚阴分暝与幽窗，心旆摇摇不可降。
    隐几正为丘壑梦，半随柔橹过沧江。

刘应时　怀怡云平老三首
    柔桑已密吴蚕老，帘幙低垂燕子飞。
    想见石栏倒闭点笔，海云深重湿山衣。

刘应时　怀莹上人
    半路梅花作峭寒，怀人无地著愁酸。
    幽居独得春风力，补缀林塘渐可观。

刘应时　即事
    暖云芳草媚晴川，花正娇春柳欲眠。
    老景侵寻生事拙，旧巢归燕自相怜。

刘应时　寄张武子
    霁月耿东南，流光净如洗。
    幽人怀夜光，掬水弄清泚。
    春云多态度，蒸缊出山麓。
    舒卷无定踪，形容劳远目。
    可人古锦囊，多乎斯二者。
    造物发天藏，笔端妙陶冶。
    我具择法眼，仅得窥一斑。
    恨无餐玉法，谩入蓝田山。
    别来岁月换，倏如飞鸟过。
    升觉不足数，交谊果如何。
    夜窗浥露气，策策秋声高。
    假寐发永叹，念远心忉忉。

刘应时　　　卷01】　江村
    前山疑抹黛，多稼欲成黳。
    水满蛙登岸，桥危马蹙蹄。
    风高帆腹壮，雨霁月眉低。
    杖屨投村舍，儿童指旧题。

刘应时　郊　　三首
