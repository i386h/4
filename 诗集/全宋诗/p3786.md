<!-- { "loadSidebar": true } -->
岳珂　閒居六咏　昼閒
    用关无用地，才与不才间。
    万法因心起，几人如我閒。
    床头看黄卷，屋外尽青山。
    隐几逌然笑，何人战触蛮。

岳珂　将发琵琶亭
    前岁西泝鄂，今岁东入吴。
    同一琵琶亭，行客各异涂。
    当时白傅恨，陈迹久榛芜。
    岂特无遗音，榛芜今亦无。
    突兀眼前屋，丹恶涂{左木右上次下呆}栌。
    废兴曾几时，传舍同蘧庐。
    已见两折柳，於此饯老夫。
    昔持使者节，今发追锋车。
    我则齐出处，世自分荣枯。
    而况天地间，万变同须臾。
    我观商妇者，琐琐岂足书。
    琵琶本常技，何地无此徒。
    夫贩浮梁茶，妇即空舟{上尸下立}。
    长吏湿青衫，礼法毋乃痚。
    乐天子牟心，一念存江湖。
    讵关暇蟆陵，维以怀故都。
    譬之泽畔吟，此语非寓欤。
    盖尝考遗集，一事曾同符。
    闻歌鹦鹉洲，寻声得幼姝。
    倚樯润明月，清泪垂真珠。
    夫君当此时，正属典午初。
    不应奇谤后，无复思廉隅。
    六义有比兴，观洧传洵盱。
    托物皆一理，实事那相须。
    人情伏与妒，所值分贤愚。
    低眉终不说，正耻悻悻俱。
    初意只如此，胶柱何足拘。
    子折武昌柳，予宅浔阳庐。
    二诗端可识，一笑聊洗诬。
    明朝重回首，挝鼓催征舻。

岳珂　将游太平宫小诗呈赵季茂
    圣治峰前松桧寒，旧游从此解归鞍。
    著身泉石无心客，主掌云山正额官。
    老去隐居居紫府，新来杂压压黄冠。
    门东曾有刘仙洞，剥藓携筇试扣看。

岳珂　蒋丞相得男帖赞
    仕遭时，相真主。
    材之充，泽斯普。
    以端逸，御妍妩。
    谅予言，法当取。

岳珂　蒋观文钱塘天府二帖赞
    尺瑜瑕，工所不弃。
    如公平生，抑有清议。
    虽翰墨之仅存，亦世俗之共毖。
    予独区区于别白，是亦或出于有意。
    昔邹忠公以言得罪，士皆缩颈以避去。
    公乃折简以自丽，由是而去，
    盖已无怼。然则操觚刻椠，
    片言幅纸，其知所以行己也必矣，
    以字达识，以识行字，
    举一知二，兹帖这所以可贵。

岳珂　蒋宣卿书简帖赞
    庐山之下仙佛之庐，多公题扁，
    予熟其体矣。而今见其帖，
    大抵小则遒而大则婉。岂所施有异，
    而笔法亦随以变。遒而不流于介，
    婉而不失其健，予犹愧乎知书之浅。

岳珂　经进百韵诗
    永佑当临御，重熙极泰亨。
    物穷隍土复，地大蘖牙萌。
    蕞尔瀛懦图，违吾海上盟。
    烽烟昏九土，氛雾塞三精。
    於赫中兴主，初专九伯征。
    赤符观炳炳，嘉兆得庚庚。
    四七膺休运，三千协一诚。
    乾韩恢辟阖，日月洗明清。
    天授睢坛荚，风兴渭水英。
    维时臣大父，摇迹圣廛氓。
    宝匣鸣长剑，雄冠{飘去风加彡}曼缨。
    衣裘供羿射，灯火近韩檠。
    圣世方求骏，明神岂舍髐。
    始从鱼钥守，小{左木右片}羽林兵。
    尝敌无画乘，麾军不鼓钲。
    熏门摧彦政，汜水从闾勍。
    髍召班龙节，犀军下雀桁。
    王师俱蓄缩，游骑愈纵横。
    马渡朝迎敌，钟山夜驻营。
    狂澜身砥柱，大厚手支撑。
    敌焰犹繁炽，吴都忽震惊。
    车巡传警跸，右袒半公卿。
    愤起宜兴旅，追收建业城。
    大江谁饮马，五岳更刑牲。
    一荡西江李，重歼固石彭。
    利兵驱虎豹，杰观筑鲵鲸。
    玉帐旋平广，铜符遂帅荆。
    皇灵期濯濯，王事分傍傍。
    沙漠惊风鹤，山林息聚蝱。
    神州宜亟复，六郡乃先争。
    桀犬徒冯垒，苗民敢抗衡。
    锐师掀狡窟，高堞覆坚棚。
    鼎道兵方进，湖湘寇辄平。
    几年凶祝结，八日骏功成。
    叛将因资用，降人岂畏阬。
    开疆下商虢，结约到磁洺。
    谋帅难张俊，还兵眠郦琼。
    但虞遗后患，初匪厌纷更。
    沔鄂重归镇，齐刘尚据京。
    且羞离楚馔，未用渡河罂。
    细柳千屯灶，柔桑万瓦甍。
    流民俱授亩，战士亦从耕。
    夫浍萦如带，原田画若枰。
    连云登美农，淅玉饭香秔。
    刍挽从今省，兵储亦顿赢。
    吏贪无鼠硕，民佚异鲂頳。
    姑定鸿沟约，交驰绝哉伻。
    邻欢新玉帛，{衍去氵右干}乐簧笙。
    未几边摇草，恶知野食苹。
    礼容方济济，革乘忽輟輟。
    睿断昭雄赳，天威震隐豠。
    六师纷雾集，万灶盛雷轰。
    戎驾爰方启，神锋莫敢撄。
    童髫欣再见，父老喜前迎。
    义气通诸夏，讴声沸八弦。
    官兵{杨去木加风}隼鸷，废垒泣鼯猩。
    跬步归京阙，朝衣诣寝楹。
    晋军传鹤唳，楚幕听乌鸣。
    机会乘今日，雌雄决此行。
    幸成十载绩，归捧万年觥。
    何事东来诏，遄追北指旌。
    抚膺皆壮士，牵袂有啼婴。
    页岌登枢极，雍容俨佩珩。
    身虽处廊庙，志则在幽并。
    岂意中原略，深违时相情。
    和亲徒效敬，投几不闻{荧去火加缶}。
    正尔先鞭著，居然谤箧盈。
    凶威摇吏牍，风旨动台挟。
    枭虺饥吞噬，鹰獒乐使令。
    众髽常忌冠，同浴不讥裎。
    远虑为徼福，先驱谓缓程。
    一言鸣仗马，千丈下乔莺。
    盍考谢赦表，兼觌赐劄评。
    许身无少愧，忧国甚於酲。
    彼潜宜投虎，能言不离鹦。
    鸟聁身蚤箙，兔健足先烹。
    有客悲周道，何人恤鲁祊。
    同时惟切齿，来者但惩羹。
    长夜何时旦，沉阴几日晴。
    日非从久定，祸否待终倾。
    先帝资神武，深仇怆父兄。
    每怀得颇牧，胡忍弃韩黥。
    哲监何尝惑，孤忠果渐明。
    岳阳还旧号，岭表返诸{恂下加子}。
    故垒营新祀，畿封辟赐茔。
    用心传舜子，述事广文声。
    甘雨兴余槁，青天豁久盲。
    先臣死不朽，圣德浩难名。
    陛下今汤禹，王臣昔散闳。
    令图天广大，盛烈日铿鍧。
    心术参尧运，规模绍汉宏。
    遗形高阁绘，良股盛朝赓。
    故将欣非远，微臣矧敢轻。
    传讹稽史谬，败俗订言{左言右宁}。
    日系无虚笔，云章有满籯。
    竹书皆历历，玉训尚铿铿。
    原辍清朝暇，叨承乙夜呈。
    作诗哀寺孟，览奏念缇萦。
    恩锡茅封宠，光昭衮字荣。
    誓怀如皦日，忠报毕余生。

岳珂　九江霜蟹比他处黑膏凝溢名冠食谱久拟遗高紫微而家僮后期未到以诗
    君不见东来海蟹夸江阴，肌如白玉黄如金。
    又不见西来湖蟹到沔鄂，玉软金流不堪斫。
    九江九月秋风高，霜前突兀赡两螯。
    昆吾欲割不受刀，颇有苌碧流玄膏。
    平生尊前厌此味，更看康庐拂空翠。
    今年此曹殊未来，使我对酒空悠哉。
    旧传骚人炼奇句，无蟹无山两孤负。
    老来政欠两眼青，那复活筹虚借箸。
    只今乡国已骏奔，军将日高应打门。
    流涎便作曲车梦，半席又拟钟山分。
    先生家住岷峨脚，屡放清游仍大嚼。
    襟期尽醉何日同，试筮太玄呼郭索。

岳珂　九日发广德建平感事有作
    西风吹著白髭须，嘉节催侬老道涂。
    无菊傍篱真漫与，有松扫迳故应芜。
    登龙路近心谁赏，戏马台成足已瘏。
    怅望杜陵正搔首，一枝不得赐茱萸。

岳珂　九月八日桐川道中二绝
    断云轻素抹山腰，山下人家野水桥。
    小队旌旗空猎猎，不教閒趁酒旗招。

岳珂　九月八日桐川道中二绝
    依稀九日明朝是，三径情知不到家。
    随分秋光关节物，桐川道上看黄花。

岳珂　九月十三日始就郊墅拜宝谟阁直学士提举江州太平兴国宫之命
    槐影西清舞翠鸾，竹宫高接五云环。
    职陪温洛图书地，名在元封卜祝间。
    昼访未承龙阁问，晨香犹而羽衣班。
    祠官到处无公事，且听松声老此山。

岳珂　九月十四日夜月明如昼敬想合宫竣事志喜而作
    纤尘不动月流空，云绕昆仑想合宫。
    蝉冕侍祠三事列，鸡竿赐赦九州同。
    裁仪丙已尊容典，肇祀庚寅识圣功。
    田野老臣察天意，夜深频起候西风。

岳珂　九月一日闻雁
    今年九月旦，泽国始闻雁。
    雝雝三两声，云关更凄断。
    宿豫旱且蝗，岂汝无稻粱。
    穷漠三万里，还复思故乡。
    雁来过期已一月，汝来之迟果何说。
    雁对以臆不能言，来时胡儿将寇边。

岳珂　久不雨里河舟不可行戚桥平氏小舫在东壩予介绍假之行
    里河累月雨不时，河流一线田拆龟。
    冯河无地访一苇，有舫舣岸知为谁。
    尺笺扣问真漫与，白头虽新还亟许。
    从来遇合无古今，加流一壶真千金。

岳珂　句
    尚有奏篇烦狗盗，肯辞驰传为駹臣。

岳珂　句
    动指不须占染鼎，去毛切莫拗蒸壶。

岳珂　句
    片云出岫犹知倦，流水吟湘肯伴牢。

岳珂　卷雪楼
    地灵境胜宅神游，第一江山卷雪楼。
    势拥万峰淮甸接，气吞七泽楚天浮。
    鱼龙灂沸云生槛，鸥鹭波閒月上钩。
    画栋珠帘朝复暮，英名常与水东流。

岳珂　楞伽经注帖赞
    贝多之叶来金仙，益以注释非忘言。
