<!-- { "loadSidebar": true } -->
    兴来兴尽我自乐，棹去棹回共何约。
    入门篝火拨新醅，相对此君殊不恶。

李新　程公明驾部墨竹
    浅梢疏节任萧郎，正向祁寒敌晓霜。
    清兴未穷僧已老，自遗山色与溪光。

李新　崇宁寺晚归
    远意难随燕燕归，故园春冷杏花稀。
    虚名自古双蜗角，别业从来一钓矶。
    已后无人能立雪，他年知子可传衣。
    结庐薄有西山地，更遣何人赋式微。

李新　筹笔驿
    恶潮翻海真龙泣，未央庭露秋蓬湿。
    崧云无意招不来，旌旗日月随山入。
    茅屋主人长卧揖，盛气虬髯横槊立。
    汉陵白骨生春光，半夜平怀听呼吸。
    笔端隐语飞英略，潜拉秦原老鰂角。
    天心不肯续金刀，渭桥水急妖星落。

李新　出茂州
    日落城空鸟少知，战场依旧昔人非。
    雪花笼石商皓首，枫叶满山秦赭衣。
    月入空罍人自耻。尘蒙西榻客元稀。
    穷荒石纽那生禹，料得当时殛鲧归。

李新　出塞
    城头落日黄云起，断草飞蓬满千里。
    红尘一骑踏高回，半夜驱兵渡辽水。
    马蹄行尽关山月，燕然山下沙如雪。
    负戈泪落暗吞声，烟陇悲笳共幽咽。
    我皇有四海，何用穷玄冥。
    边人纵戮尽，亦是吾生灵。
    先王修德怀四夷，梯航重译归无为。
    不使城南征夫怨，三春折尽绿杨枝。

李新　除草
    绿茵春葄暖无加，醉眼蒙茸缬万花。
    闻道芟夷殊不恶，直须着意认兰芽。

李新　春閒戏书三首
    几家桃李高低树，一望江山表里春。
    寂寞无心看花去，悬知自有看花人。

李新　春閒戏书三首
    春天行乐若为伤，青鬓吹蓬半染霜。
    莫道一生甘淡薄，十年前亦为春狂。

李新　春閒戏书三首
    老病空怀云水乡，涪江春浪接天长。
    扁舟拟下巫阳去，不听巴猿已断肠。

李新　春日杂言
    燕麦讵可食，兔丝那为衣。
    重絺不御寒，野葛难疗饥。
    绨袍脱有意，岂得全身归。
    一饭责相酬，北山宁采薇。

李新　春日杂言
    妖桃气浓暖，蛾眉困风光。
    杨花扑罗帐，春梦自悠扬。
    愁心如碧草，随春日益长。
    碧草逢秋歇，此恨何时忘。

李新　春日自锦封归宁过玉岩寺
    曲槛横桥尽落梅，春风草木自承恩。
    一身初逐断鸿去，百里犹余残烧痕。
    回首锦豩花柳市，那如山寺水云村。
    鸣驺喜色知多少，白妇双亲笑倚门。

李新　春深过黄亭
    碧流未到小也五，半亩筼箉荫紫苔。
    迟日暖风留不得，乱红飞去燕衔来。

李新　春效行
    半夜东风入桃李，杨柳烟深尘不起。
    江南乍暖蜂满园，洛阳初晴花出市。
    走马寻芳白面郎，回头巧笑人在墙。
    一声莺啭墙南北，引断行人归未得。

李新　春游
    寂寂茂陵春，文园病后情。
    黄蜂腰欲断，细柳眼初明。
    丽服骈游女，余酣失老兵。
    残粧深院落，相对任卿卿。

李新　春昼歌
    樱桃花落春风暖，绿波浤浤春渚满。
    龟屏六曲昼梦回，红日一庭香絮乱。
    层楼幛云身半倚，春意扑人浓似醉。
    茂陵白马归不归，眼没平芜一千里。

李新　磁钓翁
    尺巘方壶小，泓泉渤海深。
    陶公慈母手，抔土故人心。
    蓑笠不愁敝，鲦鱨何处寻。
    虚堂值萧瑟，犹苦百虫吟。

李新　磁钓翁
    磁钓翁宁傍钓矶，且当兀坐小盆池。
    模形陶氏不须怪，入手苍鲸未可知。
    风雨不渝端此志，江湖归去定何时。
    閒惟秋水磻豩客，船入芦花笛卧吹。

李新　磁钓翁
    无心不自任公子，手旨龙鱼敌万钧。
    瓦解弟兄惊坠甑，块居烟雨胜流人。
    非关钓誉虽攘臂，未欲垂言却卷纶。
    更与甄陶一抔土，铃斋相伴岂无因。

李新　次韵
    九顶如故人，要见或可期。
    下有瓜字江，一别长相思。
    作客殊不恶，何苦独念兹。
    吾宗此登临，未觉鸟道危。
    白云缭篮舆，一线归路迷。
    且裁半隐衣，令与蜡屐宜。
    吐雾隔凡俗，胜游那许追。
    我亦癯仙流，讵堪逋客随。
    江山自美女，生憎铅黛施。
    遐瞩岂厌意，所遇亦复奇。
    峨峨青蝉冠，嫋嫋紫金覉。
    问公是中乐，鼠辈保与知。
    渠爱钱神论，公有山行诗。

李新　次韵崔同年马上口占二首
    底事安仁易白头，一鞭行色伴清鸥。
    抽身簿领穷清兴，唯有江天倒射眸。

李新　次韵崔同年马上口占二首
    柳花榆荚半飞空，燕子衔来尽落红。
    日与长安俱未远，可能提榼问东风。

李新　次韵答西城王尉二十韵
    自惭井底蛙，边幅徒自饰。
    行遇南山虎，引首叩白额。
    前后履尾者，鲜不死其侧。
    长啸激虚籁，阴风昏月夕。
    裴昮抱弱弓，萧萧失过时魄。
    李广落神镞，往往中微石。
    嗟无食虎气，徒尔中区窄。
    半夜欲编料，当场浪呼索。
    有力但足畏，亡机尚可测。
    正将余生轻，无乃狂病发。
    贵身非千金，保家空四壁。
    王老恰如虎，吞吐不动色。
    过口是幸免，控穴反有得。
    只知抱睡难，谁谓向墙迫。
    新诗来相攻，口语颇籍籍。
    遭逢摩诘后，骚雅甘伏役。
    今虽不负丞，固已愧仙职。
    愿交要忘年，憎慵妨割席。
    求逐松云飞，距容剑岭隔。
    诗成仍属君，南窗惊鼻息。

李新　次韵解君接感怀
    能向风尘识马周，新丰饮尽得相留。
    后车贯载胡王缚，衰草频惊战马秋。
    灵武须公来陃土，桃林他日待归牛。
    承平卫霍知虚老，剩著新篇继日休。

李新　次韵解君接感怀
    太平事业按商周，麟阁仪形待子留。
    壮士长歌三箭定，鸱夷归老五湖秋。
    生涯底事空藏剑，英气平时已食牛。
    歌扇舞衫今太寂，暮云佳句敌汤休。

李新　次韵任使君咏梅二首
    堂上高人解赏音，孤根未放草来侵。
    不妨此后颁春力，却得从前爱日心。
    模蜡曾看黄淡淡，试妆犹恐晕深深。
    而今驿使行如织，听取新来塞上吟。

李新　次韵任使君咏梅二首
    平时化力与扶持，莫道春工未肯私。
    暗有浮香通淡月，瘦无寒叶到空枝。
    腹中太白何多锦，句下韦郎自不知。
    阴谷未开公见否，葭灰暖律更烦吹。

李新　次韵宋都运庆豳学成
    我昨行邠郊，徒驭颜色欣。
    周道日已远，犹复见仁人。
    所挟一世旧，至前岂无因。
    载赓七月诗，古风亦已臻。
    如今天上士，气伟而多闻。
    政成泮宫新，要起后学勤。
    加我以数年，便与张范邻。
    明当游泾河，即是泗水滨。

李新　次韵苏必强见寄
    不积暗室鬼揶揄，曾入鱼凫伴蠹书。
    分背雁音清汉远，动帘风竹故人疏。
    小桃烟老三年树，白马原空百两车。
    消去泪流冰筹若，待凭浊酒一樽余。

李新　次韵员子春游马溪二首
    有花栽性地，余法寄灯房。
    虬蜿骈松瘦，钟寒殷谷长。
    赤髯班石坐，白骥踏云骧。
    一夕参玄客，森森出虎场。

李新　次韵员子春游马溪二首
    树影阴蒙迳，云衣浅扑门。
    禅心无冷暖，客意自晨昏。
    涧水鸣孬破，山花野血喷。
    再来何薄暮，驺从触狐蹲。

李新　次韵张永锡等制留题通泉聚古堂
    及时瓜李任浮沉，畏景游云苦太侵。
    环县江流元渺渺，参天乔木自森森。
    七言妙语腾光焰，八法新题冠古今。
    闻道宵征最清处，风翻旌旆月流襟。

李新　次韵重阳二首
    蜂愁节去已焉哉，宾友追称上宴台。
    诗韵此时传我和，酒樽当日为谁开。
    光阴碌碌驹奔过，气候新新毂转来。
    身赴令辰如舞袖，急忙须趁管弦催。

李新　次韵重阳二首
    故事登高会，流风落帽文。
    客樽常满满，篱菊任纷纷。
    马埒摅衣气，萸囊想旧闻。
    不须兰作佩，骚客恨如云。

李新　次韵子温检覆书事
    博山灰冷一星寒，散乱文书少读残。
    夕饮清冰消热易，梦为胡蝶过家难。
    潘郎桃树参差见，沈老腰围隐约宽。
    雅量故应容嬾拙，功名同向镜中看。

李新　次韵子温早梅
    霜多未叶大孤寒，欲向春前倒树开。
    莫道东风无意在，余香看即度墙来。

李新　次赵继公得未开牡丹之什
    洛阳二月三月春，车轮马足飘香尘。
    金钱散尽花不见，买得桃李犹非真。

李新　从辟沪南道中晓征三首
    人情世事今如此，与作丛林眼目看。
    髀肉未能锁犊鼻，溪篁先与斸渔竿。
    山衔落月金盘缺，马踏清霜玉佩寒。
    一十九年閒睡足，欲将春梦入长安。

李新　从辟沪南道中晓征三首
    矍铄从戎恃骨强，旧衣褒博讵堪装。
    岁云暮矣家安在，月出皎兮山更长。
    锥子秃毛穷有分，碑颜没字老何妨。
    凭君为护痴儿女，白首相期乐未央。

李新　从辟沪南道中晓征三首
    貂裘紫帽日程程，不得修途一纸平。
    作雪晓天梅萼重，压尘小雨马蹄轻。
    随身诗酒三劲敌，入眼山川几画屏。
    到日未须投我辖，为烧兰水濯繁缨。

李新　催李祖申赏莲会
    亭亭绿盖密回塘，缥缈青娥丽素粧。
    雪覆千年巢曳尾，风翻一曲舞霓裳。
    小槽酒滴随悭雨，北海樽空类亢阳。
    何事却妨彭泽醉，几时聊发次公狂。

