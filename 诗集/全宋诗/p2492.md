<!-- { "loadSidebar": true } -->
    行复行，独步坤维消此情。

释重顯　送僧
    春风拂拂花正飞，红霞碧霭笼高低。
    越山日暮少林客，应听子规深夜啼。

释重顯　送僧
    虎角深藏不待时，全机曾许雪林知。
    如今百越拈来也，草偃风行是信旗。

释重顯　送僧
    路歧长草带青青，云片相兼野思生。
    多谢春风莫吹散，等闲为盖赠君行。

释重顯　送僧
    极目春光水照空，岸莎汀草碧茸茸。
    三千里外生灵望，独倚寒藤振祖风。

释重顯　送僧
    七尺岩藤握便行，旧山归去几多程。
    相逢忽问迢迢意，应发春雷动地声。

释重顯　送僧
    雪残春岛路迢迢，水静云开见碧霄。
    别后谁同此深意，祇应孤月共寥寥。

释重顯　送僧
    古之别，今之别，
    目对春江倚寥泬。三树两树啼断猿，
    千峰万峰落残雪。花濛濛，
    雨濛濛，坤维步步生清风。

释重顯　送僧
    岩泉高锁黄金宅，衲卷秋云古标格。
    离歌谁赠欲行人，遍界同为一宿客。
    春色依依日杲杲，南北东西好看好。
    闹市拶笑娇尸迦，草头青点俱胝老。
    呵呵呵，人间天上不知他。
    粝竭节有顶门眼，归去清风拂薜萝。

释重顯　送僧
    春云情既高，片段飞虚碧。
    去留机未消，今古望还积。
    澄澄天影回，杳杳地形直。
    别夜共相思，谁栖此泉石。

释重顯　送僧
    帆挂澄江雨霁时，绿铺春岸草离离。
    定干坤句轻相送，逢著知音举向伊。

释重顯　送僧
    五色祥麟白月轮，乘时应不念离群。
    松根石上未归日，谁看暮山飞断云。

释重顯　送僧
    古藤枝，寒索索。
    方倚靠，又拈却。
    海阔天遥非等闲，风前曾共孤云约。

释重顯　送僧
    凉飚新叶坠岩阴，禅起高秋别翠岑。
    孤月冷光清有兴，断云闲影合无心。
    瓶分吴浪情何极，钵化膺门道更深。
    好是却回旧房日，倚栏同看橘铺金。

释重顯　送僧
    知方流古意，云树别诸邻。
    月不澄微水，山应立是尘。
    静空孤鹗远，高柳一蝉新。
    欲究劳生问，归思莫厌频。

释重顯　送僧
    岩房高下拆寒梅，极目寥寥鴈影回。
    相别相逢竟何事，一声江上发春雷。

释重顯　送僧
    乘兴飞帆别翠峰，水光春静冷涵空。
    到人若问曹溪意，祇报卢能在下风。

释重顯　送僧
    红芍药边方舞蝶，碧梧桐里正啼莺。
    离亭不折依依柳，况有春山送又迎。

释重顯　送僧
    祖域高亲日未央，家林归去意何长。
    旧交不识初相见，曾振沧溟夺夜光。

释重顯　送僧
    禅石飞流溅碧莎，利生还喜下云坡。
    途中若立三千客，剔起眉毛不在多。

释重顯　送僧
    栴檀林里振金毛，四顾清风拂几遭。
    曾许全威作云雨，不知何处是尘劳。

释重顯　送僧
    云衣轻拂下层峦，松桧生风触袖寒。
    谁问亲游乳峰意，百千年后与谁看。

释重顯　送僧归灵隐
    白云无羁，冷淡清奇。
    雪格未可，鹤态还卑。
    垂天沃日兮似结不结，为雨從龙兮后期必期。
    噫，悠悠忽尔春风吹，
    南北东西唯我知，谁知菡萏峰前布影时。

释重顯　送僧归闽
    雪老当年曾入岭，真禅今日又思乡。
    孤帆隐隐曾唯我，月照夜涛空渺茫。

释重顯　送僧归天童
    峨峨太白峰，倚翠列霄岸。
    羡君乘兴归，凭栏与谁看。

释重顯　送僧归永嘉
    韶石曾披此性灵，三年孤与急流争。
    永嘉旧隐今归去，堪听海涛中夜声。

释重顯　送僧入城
    云笼碧嶂月笼台，此去城中早晚回。
    不为拂光谒韩愈，问君何事出山来。

释重顯　送僧之金华兼简周屯田
    瘦藤轻屦藓衣并，路过危峰截杳冥。
    若到金华拂云雾，不应容易见文星。

释重顯　送僧之金陵
    胜游生末迹，杳自狎时群。
    卷衲消寒木，扬帆寄断云。
    曙瓶花外汲，午磬浪边闻。
    别后石城月，依依远共分。

释重顯　送僧之石梁
    万卉流芳，不知春力。
    岩畔涧下，蹙红皱碧。
    乘兴复谁同，孤踪远仇敌。
    君不见五百圣者导雄机，灵峰晦育深无极。
    寒山老，寒山老，
    随沉迹，迢迢此去须寻觅。
    花落花开独望时，记取白云抱幽石。

释重顯　送僧之婺城
    孤云徒自类行踪，高指金华思不穷。
    日暮轻帆映秋色，沙禽啼断一江风。

释重顯　送僧之婺城
    婺溪烟景称生涯，轻泛兰舟意未赊。
    八咏清风好相继，碧云流水是诗家。

释重顯　送僧之永嘉
    故国不是阻天涯，花木光中见独归。
    蜃水鄞江人莫问，月分春浪冷依依。
    
    
释重顯　送山茶上知府郎给事
    穣雨前收献至公，不争春力避芳丛。
    烟开曾入深深坞，百万枪旗在下风。

释重顯　送善暹首座
    名之基，实之蒂，
    深兮固兮宛相继。古之名也在希声，
    今之实也同浮瞖。子州善卷之流也。
    尧驱舜驰让无暇。归去来兮归不归，
    到头未出冥冥者。吾徒孰谓标奇绝，
    动静凭君试甄别。叶零零兮秋暮半凋，
    花片片兮春暖齐发。暹禅老，
    暹禅老，意曾高，
    旷排沽待，忽致讥褒。
    天人列请兮屡轻笑，祖佛位卑兮还拟逃。
    我恐逃之逃不得，大方无外皆充塞。
    茫茫扰扰知何极，八面香风惹衣裓。

释重顯　送尚辞
    浮图之子，履道为贵。
    天兮地兮，何泰何否。
    动无饰非，静还雕伪。
    辞也云行，后生可畏。

释重顯　送胜因长老
    黄梅散席三百载，续焰联芳事空在。
    宗兮派兮生异端，花兮叶兮太烦碎。
    韶阳间出多慷慨，权要雄雄曾绝待。
    曲木据位知几何，利刀翦却令人爱。
    近还有箇披老衲，楚甸横身风飒飒。
    铁作一寻非等闲，壁立千仞须摧蹋。
    报君知，江南江北徒累累。
    鳌转海运兮纤鳞片甲，雷奔电兮寸毫尺氂。
    斯言勿谓存规矩，平不留兮险非取。
    周行独立如便休，谁振宏纲照千古。

释重顯　送师昮禅者
    深岩寂寂披兰芷，碧雾红霞映流水。
    空生别我期未期，绝域殊方攎轻攎。
    堪笑归岭南，奔驰何鄙彼。
    危急乱抛下，尽云提不起。
    伊予本自不将来，相送奚凭掛唇齿。
    昮禅客，昮禅客，
    师子子，应须落落存终始。
    君不见古人有言兮，扑碎骊龙明月珠。
    大丈夫到如此，行行不用频弹指。

释重顯　送实山主
    野水春山，风光极目。
    千里万里，太迟太速。
    绝域澄澄兮非犀炬可照，希声杳杳兮非凤胶可续。
    叶落花开知不知，人天景行为高躅。

释重顯　送实师弟
    天伦曾重意难分，争奈孤踪若断云。
    去去休同亮禅者，西山一入杳无闻。

释重顯　送邃悟上人之会稽
    百越江山冠九州，如屏还愧谩相褒。
    惠休此去多吟赏，赢得清风价转高。

释重顯　送天童普和尚
    迢迢别海涯，帆挂杪秋时。
    岛树落寒叶，人谁访祖师。
    浪开游象急，天阔过鸿迟。
    早晚归林下，千徒不共知。

释重顯　送铁佛专使
    荷策来寻我，泛舟思旧山。
    不知何处月，相照在深湾。
    风助秋涛急，云兼野树闲。
    到时如请益，先忆赵州关。

释重顯　送廷利禅者
    雷峰孤顶谁家路，上兮下兮复何故。
    曾列三千一半徒，我今独满当时数。
    鲸麟麟，龙鳞鳞，
    坤维高步生清尘。休云裴相慕黄蘺，
    额有圆珠七尺身。利禅者，
    利禅者，倚天长剑应牢把。
    或谓风云不再来，谁为苍苍分昼夜。

释重顯　送通判刘国博
    为星当贰职，权化不相饶。
    白屋如多恨，清风何处消。
    岸鸥窥天旆，天辟看陞朝。
    别有生灵意，寒枝未变条。

释重顯　送通判学士归南国
    斾拥帆开照德星，天风高兴国风清。
    武夷仙仗知回也，各下禅云到地迎。

释重顯　送微文章
    双莲亭上送行客，菡萏清香散秋色。
    野兴断山云片高，孤影澄江月华白。
    希声险绝堪谁知，大道机存曾未可。
    纵陃天常立下风，安教类变丛流火。
    君不见梁兮阖国难滞留，千古遗恨空悠悠。
    君又不见魏兮小桂生寒翠。一花对雪开无休。
    微禅亦并联芳驾，德星文星仰萧洒。
    物外情深不等闲，环中趣别非轻舍。
    相访從容为我言，屈指多求更何者。

释重顯　送文佶归庐岳
    春色末深，兴无迟早。
    瓶谢九江，峰寻五老。
    到日攀萝独上时，依依莫忘海山脑。

释重顯　送文用庵主归旧隐
    太白峰前旧隐基，杉松寒翠滴无时。
    经年抛却又归去，再听岩猿祇自知。

释重顯　送文政禅者
    古有焦桐音，听寡不在弹。
    古有阳春曲，和寡不在言。
    言兮牙齿寒，未极离微根。
    弹兮岁月阑，未尽升沉源。
    少林几坐花木落，庾岭独行天地宽。
    因笑仲尼温伯雪，倾盖同途不同辙。
    麟兮凤兮安可论，许兮巢兮复何说。
    秋光澄澄蟾印水，秋风萧萧叶初坠。
    送君高蹈谁不知，如曰不知则为贵。

释重顯　送羲大师
    岩房抱病经一月，门有诸生阻来谒。
    长往之期犹未能，七十之年更何说。
    若耶溪老忽留语，溪上旧游且归去。
