<!-- { "loadSidebar": true } -->
    冥鸿无伴鹤孤飞，回首尘笼一笑嬉。
    八十四盘新拄杖，万三千乘旧牙旗。
    石梯碧滑云生後，木叶红斑雪霁时。
    说与同行莫惆怅，人间捷径转嶔巇。

范成大　八月二十二日寓直玉堂，雨後顿凉
    雨意蒸云暗夕阳，浓薰满院落花香。
    题诗弄笔北窗下，将此工夫报答凉。

范成大　巴东峡口
    水宿频欹侧，徒行又险艰。
    舟危神女峡，马瘦鬼门关。
    照夜烧畲陇，缘云种笮山。
    催成头雪白，休说鬓丝斑。

范成大　巴蜀人好食生蒜，臭不可近。顷在峤南，其人好食槟榔合蛎灰。扶留
    旅食谙殊俗，堆盘骇异闻。
    南餐灰荐蛎，巴馔菜先荤。
    幸脱蒌藤醉，还遭胡蒜熏。
    丝蓴乡味好，归梦水连云。

范成大　白沟
    高陵深谷变迁中，佛劫仙尘事事空。
    一水涓流独如带，天应留作汉提封。

范成大　白狗峡
    江纹圆复破，树色昏还明。
    连滩竹节稠，汹怒奔夷陵。
    石矶铁色顽，相望如奸朋。
    踞岸意不佳，当流势尤狞。
    山回水若尽，但见青竛竮。
    惨惨疑鬼寰，幽幽无人声。
    颠沛安危机，艰难古今情。
    俯窥得目眩，却立恐神惊。
    白云冒岩扉，下维玉虚庭。
    神仙坐阅世，应笑行人行。

范成大　白莲堂
    古木参天护碧池，青钱弱叶战涟漪。
    匆匆游子匆匆去，不见风清月冷时。

范成大　白鹭亭
    倦游客舍不胜闲，日日清江见倚阑。
    少待西风吹雨过，更从二水看淮山。

范成大　白善坑
    银须玉璞紫金精，犯难穷探亦有名。
    白垩区区土同价，吴侬无事亦轻生。

范成大　白玉楼步虚词六首
    珠霄境，却心化人宫。梵气弥罗融万象，玉楼十二倚清空，一片宝光中。

范成大　白玉楼步虚词六首
    浮黎路，依约太微间。雪色宝阶千万丈，人间遥作白虹看，幢节度高寒。

范成大　白玉楼步虚词六首
    罡风起，背负玉虚廷。九素烟中寒一色，扶阑四面是青冥，环拱万珠星。

范成大　白玉楼步虚词六首

范成大　流铃响，龙驭策云来。来道骞华笼采仗，红云扶辂辗天街，迎驾鹤毰

范成大　白玉楼步虚词六首
    钧天奏，流韵满空明。琪树玲珑珠纲碎，仙风吹作步虚声，相和入鸾鸣。

范成大　白玉楼步虚词六首
    搂阑外，辇道插非烟。间上忧萧台上看，空歌来自始青天，扬袂揖飞仙。

范成大　白云岭
    路入千峰一线通，陆离长剑立天风。
    五年领客题诗处，正在孤云乱石中。

范成大　白云泉
    龙头高啄嗽飞流，玉醴甘浑乳气浮。
    扪腹煮泉烹斗胯，真成骑鹤上扬州。

范成大　白云峡
    双溪疑从银汉下，我欲穷源问仙舍。
    飞澜溅沫漱篮舆，却望两崖天一罅。
    疏疏暑雨滑危梯，策策山风掖高驾。
    幽寻险绝太奇生，莫笑退之号太华。

范成大　白髭行
    四十踰四髭始黄，手持汉节临大荒。
    舆疾归来皮骨在，两鬓尚作青丝光。
    俛仰行年四十九，万里南驰复西走。
    斑斑颔下点吴霜，犹可芟夷诳宾友。
    屈指如今又十年，两年惫卧秋风前。
    人生血气能几许，不待览镜知皤然。
    长安後辈轻前辈，百方染药千金卖。
    撋烦包里夜不眠，无奈霞头出光怪。
    病翁高卧门长扃，垂雪匆匆骨更清。
    儿童不作居士唤，唤作堂中老寿星。

范成大　百丈山
    沐雨梳风有底忙，解鞍来宿赞公房。
    传闻三岭连天峻，未到王千已断肠。

范成大　柏林院
    胡来胡现劫灰深，风鼓三灾海印沈。
    急过当年无佛处，庭前空有柏森森。

范成大　柏乡
    贯生名压汉公卿，自古逢雠不反兵。
    仇虏滔天无敢动，柏乡空溷迫人名。

范成大　斑骓
    斑骓别後月纤纤，门外疏桐影画帘。
    留下可怜将不去，西风吹上两眉尖。

范成大　半塘
    柳暗阊门逗晓开，半塘塘下越溪回。
    炊烟拥柁船船过，芳草缘堤步步来。

范成大　包山寺
    仙坞逊半坐，精庐迁古幢。
    槁衲昔开山，至今坐道场。
    炽然说慈忍，禅海薰戒香。
    稚竹暗寒碧，飞松盘老苍。
    船鼓入宴坐，红尘隔沧浪。
    藤杖嬾归去，共倚蒲团床。

范成大　宝公祈雨感应，用陈申公韵赋诗为谢
    膴原龟坼暮春时，夹路炉薰共祷祠。
    唤起云头千嶂涌，飞来雨脚万丝垂。
    无情梅坞犹红绽，有意秧田尽绿滋。
    大施门开须满愿，愿均此施匝天涯。

范成大　宝现溪
    粲粲罨画沙，鳞鳞麴尘水。
    朝阳相发挥，光景艳孔翠。
    宁闻双溪号，但见縠纹细。
    神鱼不谋食，终日印潭底。
    跃珠本具眼，聊共阿师戏。
    收藏更传宝，一笑落第二。

范成大　宝相花
    谁把柔条夹砌栽，压枝万朵一时开。
    为君也著诗收拾，题作西楼锦被堆。

范成大　爆竹行
    岁朝爆竹传自昔，吴侬政用前五日。
    食残豆粥扫罢尘，截筒五尺煨以薪；
    节间汗流火力透，健仆取将仍疾走；
    儿童却立避其锋，当阶击地雷霆吼。
    一声两声百鬼惊，三声四声鬼巢倾；
    十声百声神道宁，八方上下皆和平。
    却拾焦头叠床底，犹有余威可驱疠；
    屏除药裹添酒杯，昼日嬉游夜浓睡。

范成大　北城为雪所厄
    冻蕊粘枝瘦欲乾，新年犹未有春看。
    雪花祗欲欺红紫，不道梅花也怕寒。

范成大　北窗偶书，呈王仲显、南卿二友
    官居故逼仄，北窗谁所开？
    胡床憩午暑，帘影久徘徊。
    高槐忽低昂，知有好风来。
    须臾堕几席，篆香小飞灰。
    病翁亦披襟，月露装奇怀。
    垄头暴背耘，永书妇子偕。
    不辞梦山裂，田水如泼醅。
    去年岂堪说，稻根已浮埃。
    使君坐侯宅，窗间即凉台。
    何敢诉苦热，洒然助心斋。

范成大　北门覆舟山道中
    苒苒霜风掠弊貂，簿书尘外访渔樵。
    林烟色淡如蒙雨，塘水痕深似落潮。
    雁字江天闻塞管，梅梢山路欠溪桥。
    骑驴索句当年事，岁暮骚人不自聊。

范成大　北山草堂千岩观新成，徐叔智运使吟古风相贺，次韵谢之
    北山松竹堪怡颜，千岩观前多好山。
    谁云都无卓锥地，亦尚有此茅三间。
    洞门无常钥不关，小径百曲苍龙盘。
    众芳迷人不知处，片云与我俱忘还。
    花前一杯重鼎吕，明日戽田并灌圃。
    种苗种豆从此忙，昨夜惊雷送膏雨。

范成大　北山堂开炉夜坐
    困眠醒坐一龛多，竹洞无关断客过。
    贪向炉中煨榾柮，懒从掌上看庵摩。
    闲无杂念惟诗在，老不甘心奈镜何
    八万四千安乐法，元无秘密可伽陀。

范成大　碧瓦
    碧瓦楼头绣幙遮，赤栏桥外绿溪斜。
    无风杨柳漫天絮，不雨棠梨满地花。

范成大　蝙蝠
    伏翼昏飞急，营营定苦饥。
    聚蚊充口腹，生汝亦奚为!

范成大　鞭春微雨
    旛胜丝丝雨，竹歌步步尘。
    一年新乐事，万里未归人。
    云薄竟悭雪，酒浓先受春。
    送寒东作近，惭愧耦耕身。

范成大　扁鹊墓
    活人绝技古今无，名下从教世俗趋。
    坟土尚堪充药饵，莫嗔医者例多卢。

范成大　汴河
    指顾枯河五十年，龙舟早晚定疏川？
    还京却要东南运，酸枣棠梨莫蓊然。

范成大　别後寄题汉嘉月榭
    隐吏诗情卜筑幽，同年惜别劝淹留。
    试倾万景湖亭酒，来看半轮江月秋。
    川路虽长犹共此，夜船空载且归休。
    丘岩胜处频回首，好事谁能更小楼。

范成大　别拟太上皇帝挽歌词六首
    身济投艰业，时乘拨乱机。
    荆榛荒帐殿，风雨飄戎衣。
    有日临黄道，无星彗紫微。
    至今淮海上，犹咏六龙飞。

范成大　别拟太上皇帝挽歌词六首
    大孝天孚佑，精诚敌可摧。
    龙輴迁座至，騩驭及泉回。
    永佑千章木，慈宁万寿杯。
    古今无此事，绝德诏方来。

范成大　别拟太上皇帝挽歌词六首
    敛福开皇极，储祥握赤符。
    寇降千貐貐，胡拜两单于。
    洗甲民安枕，垂衣国覆盂。
    有生何以报，寿域互绵区。

范成大　别拟太上皇帝挽歌词六首
    与子传神器，承家得圣人。
    阶庭天下养，壶峤海中春。
    四叶斑衣乐，三加玉册新。
    寿宫如帝所，何必上霄晨。

范成大　别拟太上皇帝挽歌词六首
    舞羽修文后，投歌讲艺时。
    天章云汉丽，国典日星垂。
    麟绝仲尼笔，猿啼神禹碑。
    伤心河洛水，无处问龙龟。

范成大　别拟太上皇帝挽歌词六首
    甫贺蝇传赦，俄惊鹤驭风。
    首山铜鼎就，前殿玉＊空。
    日岂挥戈及，天无链石功。
    如何千万寿，不待九龄终。

范成大　丙申元日安福寺礼塔
    岭梅蜀柳笑人忙，岁岁椒盘各异方。
    耳畔逢人无鲁语，鬓边随我是吴霜。
    新年後饮屠苏酒，故事先然窣堵香。
    石笋新街好行乐，与民同处且逢场。

范成大　丙戍闰七月九日，与王必大登姑苏台，招王浚朋、陈渊叔、耿时举避
    始贺火流西，还嗟斗斜闰。
    余暑犹强颜，新凉颇难进。
    燥刚渴欲坼，焦卷秃如烬。
    炎官扶日毂，辉赫不停运。
    登临有高台，勇往得三俊。
    仍将王郎子，飞步凌劫仞。
    风从噫气来，云作坏山阵。
    乡如垂头鱼，忽已蛰虫振。
