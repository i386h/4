<!-- { "loadSidebar": true } -->
    有怀天变数，无计士风廉。
    庶证方如此，君行得滞淹。
    六题聊复尔，制策待韬钤。
    久噎须详吐，沈疴与痛砭。
    一扶媮意立，尽解结喉箱。
    人士回生气，乾坤振绝焰。
    宏开九县赤，永息万方黔。
    治世吾何用，媸人影自嫌。
    弃荆宜入蜀，比素讵将缣。
    逐食俱随雁，论心偶类鹣。
    雅怀钦粹淑，盛事惬窥觇。
    从此迟为圃，它年说作监。
    因声到邛僰，市肆觅疏帘。

项安世　宿巴羊峡
    夜榜巴羊听水声，江南幽梦到吴屏。
    贺家湖上黄梅雨，四面荷香入画舲。

项安世　宿东林寺
    借宅星江上，山南已遍寻。
    犹馀湓浦路，未快白公心。
    属国陈三表，归帆拂二林。
    远师堂上酒，可以恣狂吟。

项安世　宿云门寺赠张武子
    绝怜雪屋张居士，日日空墙挂食箪。
    吟到古人辛苦处，囊中不得一钱看。

项安世　所见
    客从岷山来，发棹江水头。
    江水去无时，客子行复休。
    朝餐同一壑，岁晏隔九州。
    所以阙里翁，平生爱东流。

项安世　塘上遇雨
    雨入湖心路，烟昏酒市楼。
    惊飞花鸭闹，痴立白鹅愁。
    菰叶如相倚，杨枝不自由。
    猛思抛轿板，浑欲上渔舟。

项安世　桃花菊
    花神得与换新妆，不著仙家金缕裳。
    也学时人尚红粉，依前风味带黄香。
    微醺有意随风舞，独立无言任雨荒。
    唤作桃红元未称，桃花那解傲秋霜。

项安世　陶渊明醉石
    石君匪招陶，陶子岂知石。
    偶然一醉间，成此千年迹。
    当时素心人，邻里今谁宅。
    悠然独君在，入我晦翁室。
    翁去三十年，伊余复来客。
    山甿道之前，崖路人久以塞。
    攀缘出藤萝，指点见颅蹠。
    想当酣卧时，不记苔藓泐。
    无论牛马后，况说有刀尺。
    持杯荐寒泉，叹息书此墨。

项安世　题蝉蝶画扇
    晓日兮花飞，晚风兮柳嘶。
    异趣兮同乐，之二蟲兮何如。

项安世　题澹山岩二首
    自有宇宙来，迢迢澹家山。
    不知几万古，郁郁藏神奸。
    祖龙御宇宙，周子巢其间。
    事同商岭遯，迹类桃源踚。
    湮沦向千载，太史来荆蛮。
    指点发天秘，提携出人寰。
    一日遍海内，流声响潺潺。
    镌劖满石壁，新瞀不可删。
    山灵反惆怅，俗驾纷往还。
    造物有奇宝，无怪阴工悭。
    不遭固可恨，遭世良亦艰。
    所以求志人，抱珍守蓬菅。

项安世　题澹山岩二首
    此日纵自尔，此兴不可阑。
    竹径滑拳局，芒鞋侧蹒跚。
    南窥下阴洞，北望升天关。
    鬼穴勇争觑，仙扃谁得{左木右上户下寰去宀}。
    敷床憩明洁，酌酒休痴顽。
    幽处可僧磬，回中堪舞鬟。
    乐极急有念，相顾生愁颜。
    指点壁间字，其人多马班。
    书迹向昧昧，苔痕日斒斒。
    题名出门去，岁月如循环。
    何年复此来，三士同跻攀。

项安世　题狄彦哲云溪隐居二首
    闲居郭内似村中，背市临河一迳通。
    案上漆书何世字，墙头碧瓦古时宫。
    苦遭客子惊鸥鸟，闲在桥边数钓筒。
    不是庞公怕城府，也来相就作渔翁。

项安世　题狄彦哲云溪隐居二首
    江汉兵余八十秋，后生谁及见前修。
    开元遗事无人说，正始诸贤何处求。
    此老尚堪矜式在，吾侪欲为子孙谋。
    不嗔拱立烦鸡黍，时复敲门系小舟。

项安世　题谷湖诗
    少年寒上传书檄，晚岁湖边结薛萝。
    犹有诗编传旧梦，更无心事向惊波。
    人生难料君重出，戍务方殷意若何。
    鬓发浪苍肝胆在，铁山泾水待铙歌，

项安世　题胡仲方诗编
    读君百二十新篇，句句停匀字字妍。
    秀似南风吹竹粉，润于春水湿花烟。
    斯文贵盛看如此，前路飞腾谅果然。
    东野长江寒到骨，一生憔悴岂关天。

项安世　题画扇
    前舟半出垂杨港，儿子把篙翁撒网。
    后舟儿小未能篙，媪自哺雏斜刺舫。
    何处两生来看鱼，野服纶巾意森爽。
    路穷有叟独施羈，短策惊鱼水声响。
    隔岸谁家盖茆竹，轩楹閴寂无来往。
    临溪曬网不知收，斜日欲归天莽苍。
    去年我作月宫游，此景西湖恣探赏。
    归来和月剪并刀，得此一泓宽梦想。
    日长弄扇忽成眠，第一桥边荡兰桨。
    觉来风雨浪粘天，急唤小舟真欲上。

项安世　题刘都干所藏杨秘监诗卷
    我虽未识诚斋面，道得诚斋句里心。
    醉语梦书辞总巧，生擒活捉力都任。
    雄吞诗界前无古，新创文机独有今。
    肯为小山题短纸，自家元爱晚唐吟。

项安世　题鹿门山绝顶升云亭
    上到山头十八盘，贪高不计足心酸。
    年来学力荒唐甚，羞向升云顶上看。

项安世　题屏风墨梅二首
    一段西山雪，中含太古梅。
    无香亦无色，免被百花猜。

项安世　题屏风墨梅二首
    天上和羹事，巢由不忍闻。
    疏花将瘦影，閒卧一溪云。

项安世　题上遇雨
    风声千岩万壑，雨意三江五湖。
    横笛平生幽愿，小舟归去良图。

项安世　题王醇甫秀才海隐斋
    万人如海最堪藏，何必南山有豹章。
    避世金门师曼倩，变名桐濑笑严光。
    睡龙渊底珠潜色，抵鹊山头玉混芒。
    不比寻常沟污里，蛙跳雀浴便张皇。

项安世　题潇湘斋雨图
    欲敛未敛云浴浴，似见未见山曨曨。
    人家无宾衬衡宇，草村高低深佛宫。
    西峰定有一罅日，东岭岂无千丈虹。
    俗人不识莫与道，总在空蒙苍莽中。

项安世　题袁才举明景轩诗
    孤竹两高人，不止一清字。
    平生不念恶，和气满天地。
    后来展禽氏，但以和得声。
    至其不易介，耿耿秋昮清。
    达人盖存我，不与外物较。
    冥观莹方寸，随俗等喧闹。
    由其有内外，所以立二名。
    要知出和瞳，何往非通明。
    入与神明居，如月出秋水。
    出与尘坌交，如莲花泥滓。
    莲虽不拒泥，终不与泥同。
    月岂必在水，亦在潢汙中。
    由然与之俱，餵糟汩其泥。
    退而省其私，炯若清庙圭。
    昔者吾先师，不拒中牟费。
    所贵不磷缁，不贵作同异。
    当时解此转，惟有颛孙生。
    于人无不容，自有嘉与矜。
    嗟哉道不明，智过愚不及。
    清为水底魂，浊为瓜上集。
    乡愿乘间起，遂处二者间。
    不夷亦不惠，以此容其奸。
    吾道大明镜，皎皎当空垂。
    物来无拣择，随尔多妍媸。
    终然不失我，光景湛如一。
    不落内外尘，亦不中间立。
    我学不至此，颇识此中情。
    意语不成诗，往作轩中铭。

项安世　题张道寒绿轩
    君家雪窗小溪曲，溪绿窗寒当家足。
    如何抛却老师兄，别向天随参杞菊。
    杞经言暖不言寒，菊谱闻黄未闻绿。
    君从何许得此奇，定是雪窗三十六。
    金英浮蚁我无分，玉犬吠根人所逐。
    只残雨叶与风枝，给与诗人当田禄。
    困将冷艳洗眵眼，饥把芳鲜楦雷腹。
    招邀朋友最宜茶，犒设妻儿聊当肉。
    和轩吃支人不争，吐出新诗更清穆。
    时时梦把密州却，千步毬场宴宾属。
    吟魂正作蝴蝶飞，静绕珍业嘬寒玉。
    觉来拊几一欣然，何必穷阎减华屋。

项安世　题张药局退岩四十韵四十韵
    大家習贵久，亦复阅俭多。
    所習已厌饫，所阅方尤讹。
    食厌如食蜡，避尤如避戈。
    谁能饱更饭，胀洩自生疴。
    此理大可见，判若黝与皤。
    所以张公子，悠然愿岩阿。
    退翁闻之喜，何必驾六骡。
    但醉皆胜醒，但寝皆胜讹。
    晏起胜早朝，徐行胜前呵。
    筇以当鱼须，褐以当羔絝。
    葛，巾以当帻，
    草屩以当靴。岩头有棕楠，
    岩下有薜萝。东有百亩园，
    西有十里荷。香迳可游屐，
    石步可椽牁。俯乐庄生鱼，
    仰眄渊明柯。行攀女儿柳，
    占坐老翁莎。月出竹效舞，
    风来松献哦。天清扫木叶，
    雨润移花窠。身閒少讥誉，
    气静无昏瘥。居然胜赵孟，
    奚用封萧酂。菓大多采摘，
    兽肥多网罗。得鱼多用铒，
    得雉多用囮。但与懒著若窭人子，
    血眦争么麽。君家长安市，
    日见风雨波。推辀识羊肠，
    折柂谙盘涡。岂若远郊氓，
    冥行触机碽。两轮日夜走，
    两磑日夜磨。端能几裘葛，
    已复归蒿莪。官书廿四考，
    禄取三百禾。等是息中马，
    误为灯上娥。君其莫蹭蹬，
    我已太婆娑。退歌止于此，
    公子意如何。

项安世　题周丞相寿沙字
    台星八轸照三湘，申画南云作寿乡。
    太始以来山色在，北流无尽长声长。
    曾开星极颁诸福，亲把鸿钧转八荒。
    却倚虚栏看平楚，野潢闲受济川航。

项安世　天申节锡宴戴花
    泥金撚铁缀花枝，浅白深红映酒卮。
    回首琼林真一梦，插花还似去年时。

项安世　天阴欲雪
    仰天再拜乞冬晴，十县租人要入城。
    些子中间私意处，此身方在客中行。

项安世　田家有感
    秋田梨罢老农閒，岁暮无营只闭关。
    愧我西来复东去，新年赢得鬓毛斑。
