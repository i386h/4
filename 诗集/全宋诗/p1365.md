<!-- { "loadSidebar": true } -->
    人间光阴速，天上日月迟。
    隔岁等旦暮，会遇未应稀。
    愿言停笑髈，察我心所祈。
    我欲赐新巧，智术妙通微。
    金针度彩缕，宝奁卜蛛丝。
    我嗟儿女愚，勤劳徒尔为。
    巧拙天所赋，乞怜真可嗤。
    故拙不可厌，吾宁钝如椎。
    借云得新巧，无乃醇愈漓。
    吾观天垂象，列星有攸司。
    牵牛常服箱，织女不下机。
    牵牛教人巧，积仓岁无饥。
    织女教人巧，笥箧余裳衣。
    伊谁询儿女，组绣穷毫厘。
    年年渡河汉，秋至次舍移。
    宣淫五云上，此论乃吾欺。
    吾为牛女辨，欲判千古疑。

李廳　启母庙
    帝武启宗周，玄鸟浚哲商。
    涂山配神禹，独不嗣娥姜。
    异时天与贤，嗣子繄匪良。
    欲肇天与子，是用开厥祥。
    钧台享群后，有扈诛叛方。
    谁令讴与讼，帝畀有夏昌。
    推此方朱均，巍巍真令王。
    伯阳指株李，阿衡降空桑。
    龙踞生汉祖，龙漦诞褒娼。
    石裂何足问，世语多荒唐。
    若比望夫山，虽怪犹有光。

李廳　千龄桧
    冈头老桧不记年，古父约以千龄传。
    高枝凌兢倚北斗，低枝犹藏万岁烟。
    蟠根直与地争固，不许蚓穴通黄泉。
    阴森古怪神物附，雨晦每见蛟龙骞。
    贤哉乐天真逸者，手植苍桧今宛然。
    元和元丰五十纪，婆娑下委才及肩。
    信此千龄尚虚云，几见海变丘陵迁。
    乃知不为斤斧夭，不在涧底与山巅。

李廳　秦觏少章寄寂斋
    臣门如市心如水，汉宫解识尚书履。
    形若槁木心死灰，东郭子綦初隐几。
    明珠走盘丸走坂，性不迁迁常止止。
    蚍蜉战声如雷霆，渠自纷纷相我尔。
    达人大观观万有，区中狭隘真一眯。
    磨坚涅白自古然，不必饮牛憎洗耳。

李廳　琴台
    广陵散成不忍传，渊明援琴葛为弦。
    乃知此乐潜圣贤，直与天地通其玄。
    我兄能琴人所先，我非知音知自然。
    或闻一曲山月前，轻扬如坐春水船。
    逆随河源上青天，口胶不语生醴泉。
    鼓舞和气如陶埏，至乐默默坐忘年。

李廳　青泥雪中和德麟韵
    君笑吾痴绝，吾知自不痴。
    远游陪胜士，归橐有新诗。
    笑觉山途近，寒因酒力迟。
    相从畏嘲谑，别後复怀思。

李廳　秋蝶
    粉蝶尔何知，秋深尚戏飞。
    怜渠迷节物，犹若弄春晖。
    露叶今非昔，霜丛畴可依。
    篱边菊无几，薄命寄余菲。

李廳　秋风
    万籁静中起，扶摇风怒号。
    半天鸣剑戟，平地卷波涛。
    鷁退宋都疾，鹏抟溟海高。
    贺兰吹不尽，何用战蓬蒿。

李廳　秋郊
    郊原千里望，好是暮秋时。
    欲尽登临兴，惟应杖屦宜。
    鹗鵰方得意，燕雀彼焉知。
    黄犬苍鹰去，谁家年少儿。

李廳　秋菊
    春花富红紫，黄菊与秋宜。
    风劲幽香怯，露曦寒艳滋。
    孤标虽独步，呈秀此何迟。
    欲待群芳歇，专荣占一时。

李廳　秋日杂兴
    悠悠东郭道，莽莽四海志。
    晨光曦高林，泫露泣征辔。
    巨防扬渌漪，哀泉赴横卫。
    我生窘羁束，感叹抚消髀。

李廳　秋日杂兴
    青青陌上草，秋徂故应省。
    疾风试飘叶，寒露犹湛颍。
    冰霜来无时，尔命讵坚永。
    滋蕃奈尔何，咄咄临此景。

李廳　秋日杂兴
    昔喜马少游，我马仍款段。
    古云末路难，百里九十半。
    与尔皆调饥，欲速辄愈缓。
    长鸣徒劳尔，终愧籬云汗。

李廳　秋日杂兴
    黍稷竞登场，荏菽复满畴。
    我羹虽不糁，逢年亦解忧。
    太平岂无象，乐岁观有秋。
    敢期饱糠核，役车何当休。

李廳　秋日杂兴
    秬黍亘广隰，整整万戈矛。
    旌旄乱风叶，森森疑战秋。
    如闻高奴塞，将军用世侯。
    胜筭应在目，愿解西顾忧。

李廳　秋日杂兴
    芡珠乃笾实，鸡首真溪毛。
    芥羽复丹帻，凌波竞将号。
    苍啄胜玄蚝，百琲转含桃。
    骊颌有照乘，海夫得应劳。

李廳　秋日杂兴
    摇摇平冈雪，芬芗荞花白。
    繁英未脱鄂，锐实已潜黑。
    速哉不踰时，几何天地力。
    寒耕暑方耘，古人勤宿麦。

李廳　秋日杂兴
    横烟下平林，闲云依袤岭。
    寓想高鸿背，游目凌倒景。
    吁嗟老于行，末路未遑骋。
    晚岁竟如何，三叹心耿耿。

李廳　秋山
    山色带晴云，云山远莫分。
    寒林迥萧散，秀气自氤氲。
    定有丘园士，彼同麋鹿群。
    弓旌访岩谷，谁为上方闻。

李廳　秋扇和之道
    过时悲既往，适用复相先。
    世事蓂生陨，人情月晦圆。
    寒凉非尔适，衰歇岂余捐。
    岁事待秋敛，农夫期有年。

李廳　秋溪
    秋溪已澄彻，山色贮溪中。
    云度前洲白，霞生别峤红。
    波澜寒自监，鱼雁共游空。
    弃置功名念，羊裘作钓翁。

李廳　秋晓
    秋色已飘零，凄凄晓更清。
    芜城宿残霭，云日递微明。
    瓦冷寒霜色，庭空槁叶声。
    悲欢更盈耳，箫鼓和铙钲。

李廳　秋莺诗
    秋日生春意，林间闻晓莺。
    奈何时序晚，不及候虫鸣。
    摇落无多感，芳菲会满城。
    好音宜自默，反舌可无声。

李廳　求茶戏丘公美
    公美方自灵隐来，面上灰土衣尘埃。
    自言夜借僧榻眠，白日买酒不惜钱。
    半月等得头水茶，欲求善价先还家。
    君不见边孝先，瞌睡昼多眠，
    点茶追清兴，诚与真性便，
    闻君结交素奇伟，朋友须求无逆意。
    苟惠上品一斤来，庶全见利而思义

李廳　求志书院诗四首陈师道履常之所居也
    癯槁岩下士，迹隐心捷径。
    汗颜尘中夫，谄笑幸游骋。
    贤哉陈夫子，两不伤厥性。
    洁身风波涂，独若万钧锭。

李廳　求志书院诗四首陈师道履常之所居也
    辰极不改北，沧溟日输东。
    圣道亦如是，味者自异同。
    哇郑迷世习，舍鱼当取熊。
    蓍龟期吾子，此语闻先翁。

李廳　求志书院诗四首陈师道履常之所居也
    君气久已浩，君志复何求。
    同声久绝和，一见忘百忧。
    藜藿鄙膏粱，絺綌傲孤裘。
    德辉下可览，安用翔九州。

李廳　求志书院诗四首陈师道履常之所居也
    漆开辞未信，颜回恃有回。
    为贫仕何媿，得已非自贤。
    破褐坐穷阎，声华飞日边。
    苦节勿匏瓜，仲尼任苍天。

李廳　汝华岩
    道人居此岩，诵经岁云久。
    鬼神夜护持，空岩击刁斗。
    吁嗟已成尘，藤萝穿石牖。

李廳　汝州王学士射弓行
    汝阳使君如孙武，文章绝人喜军旅。
    要知谈笑能治兵，戏教红妆乐营女。
    白氈新袍锦臂鞲，条脱挂弓腰白羽。
    彩错旌旗照地明，傍花映柳陈部伍。
    须臾观者如堵墙，彷佛如临矍相圃。
    一人中的万人呼，丝管呶嘈间钲鼓。
    臂弓上为使君寿，遍及四筵乐具举。
    使君一笑万众喜，堂上酒行堂下舞。
    锦段银荷翠玉钿，意气扬扬皆自许。
    傥令被甲执蛇矛，恐可横行擒赞普。
    大胜吴宫申令严，两队宫娃啼且怖。
    阖闾台上呼罢休，将军虽贤亦觕卤。
    岂知使君不忘战，聊以戎容娱樽俎。
    夕阳卷旗去翩翩，使君要客登画船。
    美人不暇别妆洗，战士结束围华筵。
    皆疑征南汉将帅，楼船下濑方凯还。
    军中不应有女子，偏裨校尉何其儇。
    使君湖光照楼观，一碧不辨水与天。
    渐看暝色著疏柳，已见白苹浮暮烟。
    银汉斜横北斗淡，明月碧玉疏星联。
    舟人罢唱时弄笛，艇子趁鱼行扣舷。
    隔浦荧荧见渔火，意中竹篱青旆悬。
    虽无荻花与枫叶，全似送客湓江壖。
    亟令周娘作新曲，周娘琵琶京洛传。
    不惜千呼与万唤，便时转轴仍拨弦。
    冯夷阳侯或静听，穹龟大鱼或後先。
    且言白傅时落寞，草草会遇仍嫣然。
    使君闻名满台阁，虎符麃轼聊周旋。
    风流乐事虽可记，皆过孙白二子前。
    会看和戎竟先列，铁骑百万临三边。
    报功女乐赐二八，粉白黛绿皆婵娟。
    青云乞身归旧里，汾城故地依林泉。
    琵琶亭中望汝海，无忘饮中今八仙。

李廳　阮步兵庙
    千龄一丘垅，谁复记主名。
    苾芬百世祠，贤哉阮步兵。
    庙旁故墟里，竹林蔽郊垧。
    裔孙仍南北，胡能师九原。

李廳　三冈亭在邑西南三十里秦昭王使谒者王稽使魏夜与范雎言先生待我於
    贱人敢图柄，时哉天步艰。
    相尔箦中意，三亭宁腼颜。
    佩印能几时，网成已入关。
    宣言往代汝，天道真可还。

李廳　三月三日
    柳眼脱壳花将飞，麦梢弄黄青穗肥。
    鹁鸪翩翩避舟去，燕泥悮落沾人衣。
    树外浮阳湖水渌，漠漠不动含晴晖。
    沙暖浴凫遗翠羽，岸深老蚌吐明玑。

李廳　三醉石诗
    伊昔三逸人，醉卧扪白云。
    其间欧醉翁，翊戴建殊勋。
    山灵岂羡尔，应复勒移文。

李廳　商高宗陵庙诗
    筑岩胥靡继甘盘，此道寥寥不复存。
    古庙秋风尘黯黯，故陵烟树月昏昏。
    君臣难遇真千载，岸谷谁知旧九原。
