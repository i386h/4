<!-- { "loadSidebar": true } -->
    老怀不与世情更，才说閒行兴翼然。
    微湿易乾沙软路，大寒却暖雪晴天。
    未曾到寺香先妙，底用寻梅山自妍。
    笑问松边人立石，汝知今日是何年。

陈著　游慈云
    晓日烘晴一白晞，青蛙踏滑叩禅扉。
    千山流水溪声活，二麦涵滋野色肥。
    僵卧不妨晴又出，兴来谁肯夜空归。
    弟兄欢笑儿扶醉，满袖新诗下翠微。

陈著　游慈云二首
    今夕是何夕，相携踏雪乾。
    弟兄清浊酒，僧俗素荤盘。
    邂逅半年事，笑谈终日欢。
    欲归归未得，恋月靠阑干。

陈著　游慈云二首
    有分醉慈云，相留气味真。
    榧香千丈雪，笋隽万年春。
    此会不多见，如今能几人。
    胡为弗回首，三笑亦风尘。

陈著　游慈云分韵得是字
    僧关可人心，况此晴色美。
    蹈藓滑路多，访菊香处是。
    引饮吞山光，清啸落松子。
    我有即事诗，就扫石壁纪。

陈著　游慈云似龄叟
    我来景照堂，主人一笑领。
    蔬箂充我饥，芎杧疗我病。
    坐久不知晚，留以夜榻并。
    世事方东流，人情入西暝。
    兹逢岂假合，如形有随影。
    不言自相知，无味足隽永。
    潜远意悠悠。披仰心炯炯。
    顾我为何人，古今两照映。
    余言不可写，手拍阑干猛，
    云飞风满山，万动归一静。

陈著　游净慈道中
    衰年少出门，信步过冬暄。
    黄叶问梅路，青烟芟麦村。
    危时一自适，造物万相□。
    试与松风约，尚堪来几番。

陈著　游灵济寺方丈酒边
    天画轩前酒一杯，爱閒能有几人来。
    明朝又入深山去，安得如潮日两回。

陈著　游鹿顶山
    兹庵擅佳境，一到愿方偿。
    钟鼓江湖笠，琴棋水竹房。
    相逢多故旧，小憩得清凉。
    自笑因级浅，又催行路忙。

陈著　游西湖
    多谢东君巧剸裁，工夫都在禁城西。
    松萝霁蔼群峰寺，杨柳轻风十里堤。
    酒向画阑楼上买，诗从翠馆壁中题。
    都门路迥马蹄困，奔得归来醉似泥。

陈著　游雪窦杖锡七首　踟蹰岭
    石路崔嵬云上头，北云南雪此鸿沟。
    谁人题作踟蹰岭，不到山心不当游。

陈著　游雪窦杖锡七首　飞雪亭
    雪瀑翻崖直下深，自从开辟到如今。
    天寒水涩山风急，不断朝宗一派心。

陈著　游雪窦杖锡七首　锦镜池
    万仞崖擎碧玉台，中閒一镜帖天开。
    四时自与幽花对，一点时妆不照来。

陈著　游雪窦杖锡七首　妙高台
    不到兹台四十年，临风独立意悠然。
    胸中多少难言事，便欲凭高叩九天。

陈著　游雪窦杖锡七首　徐凫岩
    平揖天风一望来，苍崖万仞两分开。
    是中猨鹤亦难得，只有龙云相往回。

陈著　游雪窦杖锡七首　隐潭
    何神擎破陇头岩，尽束溪流下碧潭。
    潭底有龙能变化，好将霖雨活东南。

陈著　游雪窦杖锡七首　杖锡入山亭
    山上山根溪一湾，著亭管领此溪山。
    云南更在青天际，步一步高从此攀。

陈著　游永固院
    晴行不自觉，又入此山来。
    失笑谷声应，坐迎僧户开。
    檐风数行行，窗日一枝梅。
    归策休催发，得閒能几囘。

陈著　有感
    天将转冷势连日，云欲开晴雨数丝。
    造物从容消长处，盍将人事此中推。

陈著　又次前韵
    吁嗟天数不人由，举目江河万里愁。
    为厉可无忠义鬼，觅封忍见笑谈侯。
    功名只作无时看，气节须从险处留。
    归去来辞非浪赋，曾知此老此心不。

陈著　又次韵二首
    犹记年时花下醉，老怀今已不成春。
    深黄浅紫知何在，留得残莺啼向人。

陈著　又次韵二首
    赋诗谁复待沈香，澒洞乾坤走险忙。
    寂寂春光伤感处，瘦来不是沈东阳。

陈著　又次韵前人见示
    世事纷纷乱似丝，放教公道总堪诗。
    三年仁政从头去，百里人心是己知。
    脉络相关真为国，毫厘不便甚捐肌。
    残生何幸身亲见，也拟公堂举寿卮。

陈著　又次韵帅初诸前七首
    三閒老屋坐屏山，梅影横斜细竹斑。
    寡欲自能坚铁脊，长生何必问金丹。

陈著　又次韵帅初诸前七首
    青春本是耐官劳，却入山居便养高。
    清话一閒甜蚁梦，黄尘万事等鸿毛。

陈著　又次韵帅初诸前七首
    世机毒甚含沙蜮，民命危于减水鱼。
    幸有柴门自深闭，不妨窗下蠹残书。

陈著　又次韵帅初诸前七首
    世上纷纷博一庐，案头砽砽守三余。
    牢辞门外鸡豚社，菜味深长手灌锄。

陈著　又次韵帅初诸前七首
    幻景为生何短长，痴人得梦亦推详。
    餐英漫效独清屈，饮乳谁皆百世苍。

陈著　又次韵帅初诸前七首
    荷衣萧飒甘谋拙，毡笠峥嵘任命通。
    只为爱山忙入剡，不因思脍始归东。

陈著　又次韵帅初诸前七首
    君是能诗犹可及，及君不可是吾年。
    有怀伐木相求意，但诵投瓜永好篇。

陈著　又似前人
    寓轩爱客还爱酒，酒常不足客常有。
    有时宁辍炊粮资，买秫盆酿不盈斗。
    今日何日天气新，和粕倾来赏春韭。
    安问门外有飞尘，且向樽前开笑口。
    岸帻舞得云山摇，挥毫写出风光透。
    足以乐矣文字醉，彼何人斯囚躶丑。
    君记取，今而后，
    但师会数司马家，薄物勤勤意自厚。
    莫学豪饮陈孟公，投辖关门妨客走。

陈著　又似前人
    薄俗交朋赴字斜，可人一见只惊嗟。
    心凭实地应多事，诗引清风归一家。
    休看马头秋后叶，自培门里岁寒花。
    何时相接从容步，遍历山巅与水涯。

陈著　又用韵示长儿
    向来枯卉亦生芝，种学才深可瑞时。
    语海方知蜗井浅，培风当使翼云垂。
    可能任运如彭泽，也要名家似蜀眉。
    理义本来非外铄，自求两字盍观颐。

陈著　又自用韵
    泛泛一风舟，谁与管去留。
    儿翁忘市井，女友隔河洲。
    聊尔诗还债，从他笑有仇。
    山林原自好，明日得归不。

陈著　余床帐为过兵卷去答梅山弟用余韵见寄
    一床破帐护衰翁，席卷俄随掠骑东。
    与妇同围肤炭火，呼儿排作肉屏风。
    从来不起羊羔想，困倒何妨蝶梦通。
    乱世流离多露宿，盖头有屋未为空。

陈著　余生日闷中示诸儿
    吾今七十有七岁，多事多忧多病余。
    举室忍贫馋煮字，长儿留远梦收书。
    券逋积滞泥中兽，户计偷生釜底鱼。
    回首当年有今日，苟延如此要何如。

陈著　余自邑归唐溪袁仲素兄弟拉归宿次日苦留连偶病以八句辞
    家世厌风波，来居空翠窝。
    山深秋意早，溪近夜声多。
    似梦忽到此，欲留如病何。
    眼前浑是趣，未得细吟哦。

陈著　俞荪墅示以杂兴四首乃用危骊塘所次唐子西韵因次韵
    小小山前屋，深深竹里门。
    艰关谙世梦，宽绰养天根。
    趣涉诗书圃，名归耕钓村。
    日长无一事，笑诺子孙繁。

陈著　俞荪墅示以杂兴四首乃用危骊塘所次唐子西韵因次韵
    羡君培早学，人十己千之。
    燕雀谁知我，蛟龙自有时。
    文场魁众后，计幕主相知。
    天地如长泰，功名何可涯。

陈著　俞荪墅示以杂兴四首乃用危骊塘所次唐子西韵因次韵
    乾坤今似许，焮祸自非材。
    危活矛头米，惊愁笛里梅。
    世方淫佛老，谁肯问参囘。
    太息复太息，吾徒何以哉。

陈著　俞荪墅示以杂兴四首乃用危骊塘所次唐子西韵因次韵
    人生无足处，却足身良方。
    自种荪成墅，时同云出乡。
    江湖残梦杳，山谷本心长。
    回首门前事，风潮战石塘。

陈著　俞荪墅示以杂兴四首乃用危骊塘所次唐子西韵因次韵
    平平聊送目，咄咄不书空。
    静见蜗争国，穷知马福翁。
    逢人无眼白，耐是得颜红。
    如此閒光景，何须到弱蓬。

陈著　俞荪墅示以杂兴四首乃用危骊塘所次唐子西韵因次韵
    学得无名氏，游于何有乡。
    熟眠胜醉酒，清虑当焚香。
    富有书连架，贫无盗伏梁。
    只应诗社友，时节到门墙。

陈著　俞荪墅示以杂兴四首乃用危骊塘所次唐子西韵因次韵
    世运空更禅，人情任覆翻。
    浮荣归堕甑，真味寄污尊。
    见客不问事，学农时踏村。
    兴公旧游处，长啸一招魂。

陈著　俞荪墅示以杂兴四首乃用危骊塘所次唐子西韵因次韵
    我才虽不武，纵靶洛阳桥。
    本是士行志，非因贫折腰。
    天风吹劫火，国事付回潮。
    待尽山深处，汗颜猿鹤邀。

陈著　俞荪墅示以杂兴四首乃用危骊塘所次唐子西韵因次韵
    道路尘方暗，田园事岂差。
    营巢难老鹤，谋啄拙饥鸦。
    时有诗题壁，多因病在家。
    学仙非骨相，枉是住丹霞。

陈著　俞荪墅示以杂兴四首乃用危骊塘所次唐子西韵因次韵
    诗卷劳相寄，吟高欲和难。
    澹情如水接，秀句共霞餐。
    妄奏蛙声乐，叨盟马血盘。
    岂能无牴触，一笑幸吾宽。

陈著　与处庆老若圭游雪窦杖锡二首
    坐断青莲七宝池，又携铁锡踏嵌崎。
    一千丈雪与心照，二十里云随步飞。
    崖壁遍留吟墨迹，樵刍争看袒红衣。
    山林湖海本无二，处处风光属指挥。

陈著　与处庆老若圭游雪窦杖锡二首
    有意西游万玉峰，往来何可太匆匆。
    知心能几片云外，回首应多明月中。
