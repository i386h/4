<!-- { "loadSidebar": true } -->
    魏尚端能似颇牧，独无新梦到天阍。

李廳　上姑丈闾丘通牧少卿
    天下一大器，安危系平倾。
    哲王慎民监，措术如和羹。
    辛甘或偏长，非可制割烹。
    五味既可口，君子尝曰平。
    方今太平君，戒欹如持盈。
    乞言用龟监，履德均权衡。
    庶民虽惷愚，一或非所营。
    视之如己内，涂污千仞坑。
    是用选贤德，告戒敷至诚。
    曰虽一人良，万邦咸以贞。
    尚赖尔庶牧，裨朕来聪明。
    分符授虎节，专政千里城。
    朱车轮两辬，画戟门十旌。
    礼文既光华，远煜如杕英。
    良图沃朕心，蠲瘼求民情。
    如意运手足，乃与朕力并。
    朕所戒假乐，难慎惟守成。
    愿昭先人功，奠枕临周京。
    群方政咸乿，惟海隅苍生。
    鱼盐机巧利，凉德多矜争。
    版图庶汇徵，雉垒侵荒荆。
    矧乘荐饥後，鲂鱨尾多頳。
    古既无罪岁，此独何所令。
    明明普天下，孰非圣人氓。
    当求善仁政，如解中山酲。
    时公罢仙班，入觐中天闳。
    帝优老成人，锡祉升名卿。
    吏能素严翼，公望方峥嵘。
    物赖山愈静，川纳海益竑。
    齐安汉中治，政迹如韶茎。
    刚明济清净，锦组辉琼莹。
    果毅将慎智，佩玦锵璁珩。
    英英众人师，落落天地晶。
    是用简上心，佥议如预盟。
    公辞臣老矣，已与世累轻。
    东吴富山水，烟霞氛紫清。
    乐郊适所愿，逍遥挂尘缨。
    赏延及孙子，荣庆并弟兄。
    智恬欲相养，为寿期老彭。
    帝云东州民，思济求令名。
    窒如相忘鱼，煦沫涔辙泓。
    瘁如旱麓木，枯槁需春萌。
    朕意慎许可，当赖王国祯。
    如翩皆飞鸟，遴集惟鹪鹏。
    无辞逆朕意，钦哉卿惟行。
    公承帝眷异，竭节期有亨。
    郡民幸其来，争以先见荣。
    实篚携浆壶，马首拜且迎。
    谓言前掾曹，执礼无私评。
    远兹三纪历，位重德愈宏。
    下车始授政，季秋末徂正。
    囹圄屡空虚，盗止无黥刑。
    康庄夜达旦，户敞民不惊。
    柔远戒慢令，荒政先缓征。
    榛楛已济济，莪蔚将菁菁。
    熙熙春台乐，苾苾太室牲。
    尝闻至仁化，政立可去兵。
    又闻公明心，罚罪能驱鲸。
    古云州县劳，此语非准程。
    韩侯功固高，羞比於绛婴。
    光初必凶终，进锐多反瞠。
    如彻礼饮酌，强酒奠兕觥。
    虽云快壮心，泰至多酗醟。
    孰知安行健，履坦非掀横。
    圭璋贱珉玼，山川贵刚騢。
    良弓岂苟饰，利用关以弸。
    斯为古循吏，业广惟励精。
    孤生何所罹，自幼忧患萦。
    遭家屡不造，省始离呱喤。
    迩复远所恃，羁迹如漂萍。
    操心但书危，固户赖巧甍。
    曲蒙惠私重，哀愚斯独惸。
    字抚得不违，俾就三龙黉。
    曰余欲玉汝，谁何吝金籯。
    愚非苟恩者，锐志思迅铿。
    为修不敢殆，希彼农夫耕。
    懃懃虑寇至，豫蓄终岁盛。
    战战与心竞，中林亦丁丁。
    渊崖视鸟道，履冰越深瀛。
    刚克素自许，窃亦轻申枨。
    永言念眷懃，愿以坚白鸣。
    作诗谓云何，姑以纪颂声。

李廳　上翰林眉山先生苏公
    佑圣生贤佐，天心在抚民。
    昌期应治运，谷旦降元臣。
    四序功成晚，三台耀拱辰。
    严凝气刚劲，謇谔性忠纯。
    凛凛风霜操，优优雨露仁。
    高才映今古，妙学洞天人。
    黼黻文华国，渊源德润身。
    四朝师令望，百辟仰清尘。
    射策明三道，观光耀九宾。
    咸知帝赍说，复诵岳生申。
    视草金銮殿，登庸凤诏春。
    夔龙名不陨，鲁卫政相因。
    交荫槐阴茂，联华棣萼亲。
    庙堂熙帝载，衮绣并天伦。
    政柄劳无惮，侯邦逸久均。
    偃藩心固乐，调鼎味宜新。
    上宰虚黄阁，除书下紫宸。
    百神怀景福，万化入鸿钧。
    阴德施黎庶，休功格昊昮。
    自当侔带砺，讵止约松椿。
    贱士睎高躅，趋风愧下陈。
    愿言千万寿，献颂敢辞频。

李廳　上林道
    忆昔驱车度函谷，解鞍访古骊山麓。
    华清虽有亡国恨，绣岭犹存旧时木。
    无情草木竞争春，不问兴亡自红绿。
    汉家上林更萧瑟，宫殿荒基走麋鹿。
    可怜乔木亦已无，五柞长杨今朴樕。

李廳　上山
    登山盖有道，迂叟真名论。
    不困在徐行，不跌由足稳。
    斯言可铭佩，万事为节撙。
    推之为躬行，天下国家本。

李廳　少华山
    少华连延翠烟永，细路缘云上高顶。
    奇峰西奔入秦蜀，幽谷南通接荆郢。
    昔年蛟龙忽变化，怒蹙山巅压州境。
    山灵吐怪助豪强，地轴狂推如转梗。
    盘龙七社万户余，卵覆巢倾伸臂猛。
    近来又说神羊岭，六里横开罅如井。
    居民惴惴已忧疑，惟恐蛟龙怒还逞。
    勿令岸谷复颠移，鼓铸神功烦禹鼎。

李廳　少林寺诗
    禅老家风古少林，道场遗迹蔽烟岑。
    山遮石脚斜阳早，云碍钟声出谷深。
    只履度关天杳杳，九年面壁海沉沉。
    欲知苗裔能传法，柏树犹明圣主心。

李廳　舍身崖
    蛾眉备百姓，怨女填六宫。
    捐躯委崖谷，陨生因尔容。
    匹妇多白发，妇怨实无终。

李廳　社日书怀
    社公沐发望年丰，岂谓雨余仍苦风。
    未报田间禾颖秀，但惊堂上燕巢空。
    里人分胙祈微福，稚子爬沟拟乞聪。
    老病不知秋过半，谩刍新酿要治聋。

李廳　神松岭即岳神为珪禅师一夕自北岭移者
    初闻百梁村，拔自天池井。
    今知万松冈，一夕趋北岭。
    顾兹挟山威，何心罔知警。

李廳　失题
    羡君走马踏千山，却笑吟诗不肯闲。
    写得清风入嘉句，尽携爽气出云间。

李廳　失题
    吟袖衡云满笔端，马蹄霜迹破朝寒。
    据鞍何必须横槊，自有新诗似建安。

李廳　诗一首
    江皋草茅软，马首路平宽。
    叹老龙锺态，伤春料峭寒。
    月檐茅影乱，风瓦竹声乾。
    喜从佳公子，诗成槊在鞍。

李廳　施柏花
    佳花香蔼蔼，老柏意萧萧。
    如何苍翠质，许附繁柔条。
    仙人踏锦障，衬步武夷桥。
    愿托岁寒心，凌虚上烟霄。

李廳　石经殿
    漆书寘兰台，笔削犹敢擅。
    真名镂遗编，定知伯喈篆。
    未校芸阁书，成此石经殿。

李廳　石栈河在洪闸
    奔腾龙峤麓，深壑断如截。
    石栈架寒溪，盘陀卧精铁。
    从衡布方楚，片段发文裂。
    平如中唐甓，罅密不容泄。
    南岩尽奇险，万状森罗列。
    或如巨兽蹲，或类巴蛇囓。
    哀泉泻飞磴，流沫常喷雪。
    山骨静无尘，泓澄碧潭澈。
    鱼龙不敢宅，中有千古月。
    壮哉天地间，此险讵劳设。
    乃知山水心，自欲为胜绝。
    我陪胜士游，兹名因不灭。

李廳　史次仲钱子武与余在报恩寺纳凉分题各以姓为韵
    天地怒气散，凯风若颠喜。
    吹彼枳棘墟，不入邃屋里。
    北风何其凉，雨雪雱不止。
    卒岁无衣裘，穴处犹冻死。
    六月如蒸炊，执扇犹秉毁。
    苖苖黍苗花，吹落不结子。
    老农悲不获，飞鸟喜自恣。
    虽难答天恩，愿天投木李。

李廳　四逸台
    异时常独饮，对月成三人。
    已喜三士游，况遇金城辛。
    洧渊俯龙室，废台干白云。
    委径已就荒，九仞将遂湮。
    飘然如四鹤，蹑屐披荆榛。
    北冈翻波涛，南岫列嶙峋。
    登台与佳名，大笔书苍珉。
    占此泉石清，坐使草大春。
    诸公廊庙材，我期兹隐沦。

李廳　嵩顶六月芍药初发
    谁言天地一无私，底事阳和到顶迟。
    暑气已交五六月，云中初见两三枝。
    可怜下土炎蒸日，却是青霄烂漫时，
    第有荣心莫嗟晚，物情先盛复先衰。

李廳　嵩阳书院诗
    束发从政事，佩缓曳长裾。
    守令有民社，裂地皆分符。
    问之尔何由，必曰因业儒。
    自致或世赏，因儒升仕涂。
    一朝希斗禄，辄与故步殊。
    佞夫专媚灶，要路事驰驱。
    俗夫抗尘容，勾校迷墨朱。
    自谓尚市道，不若效贾区。
    何必念故业，易地有蘧庐。
    嵩阳敞儒宫，远自唐之庐。
    章圣旌隐君，此地构宏居。
    崇堂讲遗文，宝楼藏赐书。
    赏田逾千亩，负笈昔云趋。
    劝农桑使者，利心巧阿谀。
    飞书檄大农，鬻此奉时须。
    垣墙聚蓬蒿，观殿巢鸢乌。
    二纪无人迹，荒榛谁扫除。
    桑羊固可烹，县令亦安乎。
    今主尚仁政，美利四海敷。
    仁贤任阿衡，天地一朝苏。
    已责复蠲敛，肉骨生膏腴。
    疲民悉按堵，此地尚荒芜。
    淮西高夫子，为政多美誉。
    百里政肃雍，民不困追胥。
    愤彼释老子，遗宫遍山隅。
    吾儒一何衰，废迹可嗟吁。
    连牋叩洛尹，移文讽使车。
    义有子衿耻，功将泮水俱。
    兴衰虽在天，此意良可书。
    却思鬻此者，於儒与何诛。
    又思昔县令，亦昔儒之徒。
    兴儒有美意，无忘高大夫。

