<!-- { "loadSidebar": true } -->
    主宾多寡事不同，千古万古同清芬。

刘宰　山行阻雪呈同游诸友
    幽寻本无急，聊以会友生。
    尘中妨剧谈，故作林下行。
    仆夫问归路，夜闻风雪声。
    何妨小迟留，妙理细重评。

刘宰　社日僧舍风雨
    借疏香积共晨炊，客里良辰总不和。
    孺子从渠均胙肉，南翁无处听巴词。
    神鸦得志饱终日，巢燕有心来及时。
    风雨聒人聋转甚，半钟浊酒可能治。

刘宰　石翁姥
    采石江头风昼息，掀天雪浪平如席。
    沿崖小泊客心宽，攀萝曾看望夫石。
    天涯望断人不归，露寒犹想泪沾衣。
    争似石翁携石姥，年年对峙夹罔道。
    人归人去我何心，雨沐风餐人自老。
    比翼鸟，连理枝。
    年多物化徒尔为，长生殿里知不知。

刘宰　试郭生笔
    金华山中仙，委蛇霜雪明。
    君于何处得，束缚封官城。
    大白真若辱，脱帽甘沉冥。
    世有扬子云，犹堪草玄经。

刘宰　书宝文卿墓
    冻宇兮煌煌，鬓发兮苍苍。
    羌一言兮会心，驾吾车兮建阳。
    车既驾兮遄归，今良是兮昨非。
    释众累兮春冰，耿吾心兮夕晖。
    斯道兮孔寿，斯人兮不志。
    十载兮重来，泬漻兮此堂。
    风撼兮寒松，霜凋兮百草。
    佳城兮葱葱，万古兮是保。

刘宰　书陈少阳遗墨后
    赎死何由可百身，遗书犹足警来人。
    当时珍重千金字，此日凄凉一窖尘。

刘宰　书蒋云巢诗卷后
    逸兴常同造物游，驾巢不舆世人侔。
    日晴紫翠开千嶂，依旧君家在上头。

刘宰　书汤兄诗卷后并呈丹阳大夫三首
    明月韬光甓社湖，发挥千载赖耆儒。
    清江曲就无人识，来往横塘一鄙夫。

刘宰　书汤兄诗卷后并呈丹阳大夫三首
    令尹胸襟隘五湖，狂言时肯听迂儒。
    未知他日翘材馆，可著当年郑介夫。

刘宰　书汤兄诗卷后并呈丹阳大夫三首
    长安未必胜江湖，盖世功名徯大儒。
    三事更应登密令，一廛我欲伴樵夫。

刘宰　松风轩晚望
    远山亚归云，近山留夕照。
    澄江横净練，怒风收众竅。
    东南佳山水，此地宅其要。
    连薨三万家，金璧互辉耀。
    閒房列歌舞，杰观富登眺。
    物理会有极，却庐成悲啸。
    我家三茅峰，一室倚青峭。
    下有荆溪水，水深鱼可钓。
    归欤有成计，静坐观众妙。
    功名付公等，连茹祗明诏。
    他年问无恙，短策寄岭峤。
    浩歌畅幽怀，狂斐君勿诮。

刘宰　松江道中
    久作松江梦，重来泛短蓬。
    淡云飞急云，枯叶战狂风。
    烟末三家市，波心一钓翁。
    鸱夷身计耳，吴越等成空。

刘宰　松影
    老松偃蹇印晴空，倒影参差澹月中。
    夜久无人共清赏，一庭萧瑟走虬龙。

刘宰　送陈内机弃官还
    一官已判归休，五斗何须外求。
    达已莫询田父，折腰免见督邮。
    身寄红莲绿幕，梦餐翠柏丹霞。
    归去聊寻旧隐，功名盍付渠家。

刘宰　送戴子家归永嘉
    君住柟溪第几山，我家北渚水云间。
    二千里远来非易，三五朝留勿作难。
    有子已知头角异，安心宁恤鬓毛斑。
    尺书频寄问无恙，共乐生前日月閒。

刘宰　送丁道士住洞阳
    华阳洞口鍊丹台，仙客遗基在草莱。
    急遗羽流专洒扫，千年去鹤会归来。

刘宰　送杜尉秩满还天台
    眼看时事废因循，官路三年子独勤。
    袖有新诗频教我，邑无长策可留君。
    向来过计尤周陨，此去何时静楚气。
    未必诗书尽虚语，勉哉行矣张吾军。

刘宰　送傅守归
    烦暑斂清晓，西风生远林。
    客怀感素秋，归梦越千岑。
    祖帐城南门，蔼蔼萃华簪。
    举觞忽有赠，去矣无遐心。

刘宰　送傅守归
    堂堂司马公，独乐五亩园。
    岁月坐成晚，花木亦已繁。
    世事尚可为，石交有遗言。
    归来默无语，拊石弄潺湲。

刘宰　送傅守归
    令行肃观学，仁施先困穷。
    适此饥馑馀，喟彼杼轴空。
    劳来穷人谋，祈禳与天通。
    那得三百州，落落旨此公。

刘宰　送傅守归
    世念分五兵，当使道战胜。
    昔别稽山险，风采舑而整。
    重逢惊少庄，神光烁衰病。
    一气中夜存，还丹强葛令。

刘宰　送傅守归
    永日来清风，黄堂少公事。
    凭栏一长望，千载几兴废。
    论功赤壁多，语士北府锐。
    蝼舟眺家具，吊古足新制。

刘宰　送傅守归
    金山故佳丽，杰观环孤峰。
    对峙焦公庐，林杪出疏钟。
    南归谢尘鞅，北眺足从容。
    应持济州手，一酹击楫翁。

刘宰　送傅守归
    辩士变初说，勇士衰再鼓。
    向来东海滨，有士节独苦。
    岁晚儿女恋，颇亦类张禹。
    堂堂裴晋公，绿野能容与。

刘宰　送傅守归
    仕至二千石，富贵有足乐。
    官为谏大夫，亦足究所学。
    兰阶擢珠树，金闰聊棣萼。
    何妨赤松游，不负黄石约。

刘宰　送傅守归
    濯缨沧浪水，为爱沧浪清。
    明明中兴主，斋居方厉精。
    疏傅不自惜，决去鸿毛轻。
    滥觞尔何如，咄哉檀长卿。

刘宰　送傅守归
    北渚有狂士，病卧忘四时。
    绿暗知春晚，叶落识秋期。
    西风日已高，凝露方自兹。
    独有岁寒心，不负流水知。

刘宰　送高桂阳之任二首
    清才宁合驾缇车，天上新分竹使符。
    此去专城重摩抚，向来沙笔几嗟吁。
    南州想见歌何暮，北府犹闻戒疾驱。
    更恐掖垣须敏手，未应千骑出重湖。

刘宰　送高桂阳之任二首
    一笑相逢此道同，别来木末几青红。
    自怜老去北窗下，犹得身栖广厦中。
    良夜拟乘千里月，神仙竟隔一帆风。
    赠行更愧留行者，遮道歌翻别驾功。

刘宰　送恭叔兄赴省二首
    秋荐吴江北雁来，几看文阵夺標回。
    鴒飞鹊喜情何限，龙化鹏搏兆有开。
    礼部定知当一得，大廷端右压群才。
    春秋正学非阿世，莫作公孙愧草莱。

刘宰　送恭叔兄赴省二首
    晞骥长惭马不前，着鞭何意在君先。
    须懲牛后羞馀子，独占鳌头下九天。
    上苑未须夸得意，道山共拟更登仙。
    虽然富贵浮云等，要使功名在简编。

刘宰　送珪老位普照
    结屋缘崖地苦悭，嘉名犹记寿丘山。
    万家不隔高人眼，日月东西见往还。

刘宰　送洪季阳分教横州嫌呈丁师二首
    仕有为贫难择地，志将及物要乘时。
    青衫入手南中去，此意惟应我辈知。

刘宰　送洪季阳分教横州嫌呈丁师二首
    五百人中占上游，四千里外客诸侯。
    南中赖有贤方伯，处我应须胜自谋。

刘宰　送胡伯量
    我本山泽人，飘然如野鹤。
    夫君九皋来，气类颇相若。
    相逢宿不再，别去天一角。
    君从浮丘游，度世得良药。
    渴饮瑶池水，饥向芝田啄。
    引脰试一鸣，群仙相唯诺。
    嗟余侣鸥鹭，回翔一丘壑。
    剌天见群飞，老气鼓不作。
    客来傅好音，重兴欣有约。
    追随忽几月，至哉天下乐。
    亦知仙凡异，所向终落落。
    分飞又兹始，后会杳难度。
    归从浮丘侣，为我试商略。
    虽愧毛骨凡，颇亦志念愨。
    愿乞刀圭剂，一洗性昏浊。
    从君清都游，共听钧天乐。

刘宰　送黄竹磵
    湘流不尽恨，楚客赋离骚。
    世已殊于古，君奚罕所遭。
    羁怀便酒圣，野兴挟诗豪。
    醉里抬诗眼，山空月色高。

刘宰　送黄子弘归吴门
    玉楼工就故人仙，宿草离离起暮烟。
    曾说项斯谁复记，尚怀中散子真贤。
    鼎来穷巷方今日，胜读残编已十年。
    西望犹能话离索，秋风来共钓鱼船。

刘宰　送晦庵语孟集註舆诸侄
    伊洛遗书偏讨论，微言千古破童昏。
    要知此老殷勤意，送与君家好弟昆。

刘宰　送机僧代柬庄氏
    长荡湖南好事家，祗今无复无豪华。
    斗升为乞西江水，涸鲋馀生或有涯。

刘宰　送姜君玉赴省试
    樽酒论文弱冠前，交情老去只依然。
    久荒三径无来客，细拨青灯话昔年。
    少日功名谁汗简，旧游江海半华颠。
    君行试问都门柳，几送银袍上九天。

刘宰　送李果州
    萧然瘦鹤姿，不受世俗尘。
    吾衰久矣夫，眼明见斯人。

刘宰　送李果州
    含香趋汉陛，前席问卖生。
    要路须民庸，锦衣聊昼行。

刘宰　送李果州
    一年春分处，寒食一百五。
    想见束晨装，沙头震鼍鼓。

刘宰　送李果州
    昔吾有先正，走卒称司马。
    尤国等尤家，人物吾其亚。

刘宰　送李季喦归蜀
    平生秀喦翁，嘉遯轻朝衣。
    圣世重特招，趣驾不容违。
    我岂匏瓜哉，先圣固所晞。
    长江一万里，舟行疾如飞。
    东南盛人物，十九饫甘肥。
    颇藉子公力，宁知伯玉非。
    秀喦曰异哉，我本起布韦。
    岂比淮之水，东下杂于淝。
    论奏了不阿，正直鬼神衣。
    谗言嗟止棘，曰归咏采薇。
    岁晏江涛平，雨雪从霏微。
    县知到家日，花竹绕山扉。

刘宰　送李季允侍郎归蜀五绝用禅房花竹幽为韵
    密叶秋逾润，幽花晚更妍。
    去来谁是主，试问白头禅。

刘宰　送李季允侍郎归蜀五绝用禅房花竹幽为韵
