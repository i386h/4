<!-- { "loadSidebar": true } -->
    频岁折丹桂，买茔迁陆浑。
    重铭太史笔，不替故人恩。
    为善有终庆，此焉天意存。

梅尧臣　张尧夫寺丞改葬挽词
    旧坟为润啮，新冢得山深。
    斩木来荒路，移松出近岑。
    黄鹂啼枣上，玉女问泉音。
    强作挽人唱，傥知哀感心。

梅尧臣　张仲通追赋洛中杂题和尝历览者六章其二洛州
    上阳宫树影，不随寒波流。
    天津桥下石，激响无时休。
    至清自照物，遇险岂能柔。
    东过白马去，凡经几千秋。

梅尧臣　张仲通追赋洛中杂题和尝历览者六章其六蕲竹
    顋肥节脑瘦，蕲水长笛材。
    洛阳袁氏坞，此竹旧移来。
    雪霰饱已久，窍星谁为开。
    与君作龙吟，吹发江南海。

梅尧臣　张仲通追赋洛中杂题和尝历览者六章其三潜溪
    寒溪随山回，修竹隐深寺。
    颇逢老僧谈，能亿先到事。
    白栝圣君怜，绯花土人莳。
    不到三十秋，依稀犹可记。

梅尧臣　张仲通追赋洛中杂题和尝历览者六章其四石楼
    山腰古石楼，杳蔼石梯上。
    低窥岩际树，对见龛中像。
    檐中嵩云飞，槛逼伊湍响。
    同游已零落，岁月成俯仰。

梅尧臣　张仲通追赋洛中杂题和尝历览者六章其五大字寺
    庭中两大树，池上千竿竹。
    竹有红泪班，树无众鸟宿。
    昔日白傅归，爱吟裴令续。
    间流水西园，翻然入他族。

梅尧臣　张仲通追赋洛中杂题和尝历览者六章其一伊川
    山断泻伊流，滩声朝暮急。
    东渡马将登，西堤人已立。
    日看东西舟，争途如不及。
    谁见捕鱼郎，寒蓑雨中湿。

梅尧臣　张子野赴官郑州
    尽室寄东里，一官辞上都。
    只应乘小驷，宁肯蹑双凫。
    秋雨生陂水，高风落庙梧。
    梅山为余访，还有旧家无。

梅尧臣　招隐堂寄题乐郎中
    日哦招隐诗，日诵归田赋。
    未尝见芸人，勇抛冠冕去。
    今闻缑山阴，身退效疏傅。
    一旦从犊车，欢言友田父。
    复来钓涧边，谁问袁公路。

梅尧臣　昭亭别施度支
    昭亭送客地，来往四十年。
    常视松端日，每稽潭上船。
    风移虎旗脚，寒入牛童肩。
    待访名山去，相期庐阜前。

梅尧臣　昭亭山
    曰山何必高，要在出云雨。
    昭亭非峻峰，雄雄若蹲虎。
    旱岁一来祠，霈然随沥酤。
    有草牧尔牛，有薪资尔斧。
    有溪出其阴，有潭在其坞。
    兽则貛与貉，鱼则鲂舆鱮。
    山雏水羽声，下上相杂伍。
    呼名如谦恭，号叫若怒侮。
    崖竹或节疏，岭松或腹腐。
    巨蜂结层房，养子窟深土。
    何事山中人，采以为市贾。
    其容固已多，其忍吾未取。

梅尧臣　昭亭潭上别
    行舟晚解去，亲戚各还家。
    泪落正湿衣，肠翻如转车。
    借是昭亭水，相随亦有涯。
    予今游宦意，曾不学匏瓜。

梅尧臣　昭亭潭上别弟
    从来潭上别，先养故山祠。
    却入舟中饮，无令盏尽迟。
    须拚一日醉，便作数年期。
    落日马嘶急，岸傍人散时。

梅尧臣　昭信淮上
    清淮渺然去，白浪势如奔。
    同发已先远，独行将向昏。
    洲长宁辨路，夜泊偶依村。
    灯火稍觉乱，应闻人语喧。

梅尧臣　赵秘校见访
    文学儒家子，儒本通天人。
    衐蛸尚先喜，吾党何迷津。
    津亭一相过，不笑复不嚬。
    应此识恬泊，曾匪慢尔宾。

梅尧臣　真上人因送毛令伤足复伤冷二首
    陶令归时远公送，石苔秋雨步迟迟。
    凌霄花在古松上，也笑向人人不知。

梅尧臣　真上人因送毛令伤足复伤冷二首
    闻道山中出入稀，偶来溪上笑谈微。
    野云不管田袍薄，寒逼瘦肤相伴归。

梅尧臣　真州东园
    国赋有常计，计者岂不贤。
    日夜疲精神，自鉴膏火前。
    新春力有余，锄荒东相偏。
    垒土以起榭，掘沼以秧莲。
    竹柏为冬荣，桃李为春妍。
    役使吴楚艘，来泊常流连。
    下江忘其险，入漕忘其邅。
    许公作此意，吾亦见其权。
    不独利於己，愿书棠树篇。

梅尧臣　正阳驿舍梦郑并州寄书开之即三山图也
    我来清淮侧，梦得郑公书。
    开书一把玩，乃是三山图。
    山形雄且邃，笔画简而疏。
    纸幅不盈尺，万仞势有余。
    卷置怀袖中，意获寤已无。

梅尧臣　正月二十二日江淮发运马察院督河事於国门之外予访之蔡君谟亦来蔡
    江南砚工巧无比，深洞镌斲黑蛟尾。
    当心隐隐骨节圆，暗淡又若帖寒杅。
    样传孔子留庙堂，用称右军书棐几。
    皇皇御史从东来，役徒四万如屯螘。
    春风摆撼桃杏醉，野亭置酒话亹亹。
    是时复有蔡中郎，笔法纵横字瑰玮。
    入门下马索纸书，虬腾虎攫惊神鬼。
    主人得书不惜砚，赠予觅句题花卉。
    醉携惟恐失手坠，包以弋绨藏以篚。
    明朝聊记一时事，驰骋文章诚不韪。

梅尧臣　正月二十七日江邻几杜挺之刘原甫贡甫韩持国邀饮於定力院
    昨日会饮我後至，谁欲比我为王戎。
    笑知卿辈意易败，起诮便与俗物同。
    似过黄公酒垆下，嵇阮不见修竹中。
    杳尔山河隔千里，此心正有古人风。

梅尧臣　正月二十四日同江邻几韩持国过师商庙
    大梁城西隅，竞传师商庙。
    二坟在其傍，枯棘谁往吊。
    予尝发梦寐，事已验曩少。
    时逾二十春，偶过非素料。
    江韩寔并驾，寂默苦同调。
    下马共罗拜，惊愚真可笑。
    致恭古贤人，且异媚近要。
    在昔魏公子，夷门尊隐燿。
    终知养松筠，曾不类蒿藋。
    我辈颇识公，虚名何所钧。

梅尧臣　正月十日五更梦中
    今年花似去年新，去年人比今年老。
    我劝厚地一杯酒，收拾白日莫苦早。

梅尧臣　正月十五夜出回
    不出只愁感，出游将自宽。
    贵贱依俦匹，心复殊不欢。
    渐老情易厌，欲之意先阑。
    却还见儿女，不语鼻辛酸。
    去年与母出，学母施朱丹。
    今母归下泉，垢面衣少完。
    念尔各尚幼，藏泪不忍看。
    推灯向壁卧，肺腑百忧攒。

梅尧臣　正仲答云鲎酱乃是毛鱼耳走笔戏之
    折却毛鱼一品资，吴郎声屈向吾诗。
    若论鮦子无复著，冤气冲喉未可知。

梅尧臣　正仲见赠依韵和答
    平生好书诗，一意在抱椠。
    既无鈌云剑，身世遭黮黭。
    耻游公相门，甘自守恬淡。
    妻孥每寒饥，内愧剧剜憯。
    时赖二三友，乞米慰穷惨。
    虽然情怀恶，亦未废诵览。
    如负会稽辱，欲雪效尝胆。
    作文持与人，百不得一颔。
    圣犹嗜好殊，独取菖蒲歜。
    我愚希六义，将使鬼神感。
    譬彼捕长黥，区区只持窨。
    青天挂虹霓，踊跂不可攇。
    太华五千仞，妄学巨灵撼。
    幸且同蛙黾，近乐在井坎。
    苍发况种种，存非卫髦髧。
    吴侯琅玕姿，而来视乱萯。
    凤皇五色毛，曷羡未翅蝻。
    染夏有正采，安用此浅黪。
    乃知叔度陂，万顷见澄澹。
    孟轲患为师，薄劣亦何敢。

梅尧臣　正仲往灵济庙观重台梅
    玉盘叠捧溪女归，鱼鳞作室待水婓。
    竹间山鬼入夜啼，古庙久闭谁启扉。
    屈原憔悴江之圻，芙蓉木兰托兴微。
    贾谊未召绛灌挤，香草嘉禾徒菲菲。
    曾无半辞助诃讥，国风幸赖相因依。

梅尧臣　郑戭及第东归後赴洋州幕
    鄐生方得桂，王粲始从戎。
    一舸辞吴会，单车入汉中。
    乱山云木古，侧径野泉通。
    欲识风烟美，心知故国同。

梅尧臣　郑州王密谏漱玉斋
    渠渠梁照日，泯泯水分京。
    激作飞岩势，流为杂佩声。
    图书无近迹，草树有冬荣。
    景落人间处，漂花出古城。

梅尧臣　侄宰与外甥蔡駰下第东归
    事莫必有胜，必胜难可持。
    迩来罕相见，世上多夸驰。
    黄金铸佩印，白玉刻佩龟。
    朝见恃赫赫，夕见同蚩蚩。
    方得靡不羡，既处焉所施。
    此理非一日，更後当应知。
    志士无终穷，斯言非尔欺。

梅尧臣　直宿广文舍下
    前夜宿广文，叶响竹打雪。
    昨夜宿广文，窗影竹照月。
    赖此数竿竹，与我为暖热。
    上有寒鹊栖，拳足如瘦蕨。
    平明欲飞去，唶唶若告说。
    我无喜可报，烦尔弄觜舌。
    亦尝苦老鸦，鸣噪每切切。
    为学本为道，穷蹙令素发。
    但能得酒饮，终日自兀兀。

梅尧臣　植栀子树二窠十一本於松侧
    举世多植梨，而我学种栀。
    颜色固不别，良苦诚异宜。
    团团绿阶侧，岂畏秋风吹。
    同心谁可赠，为咏昔人诗。

梅尧臣　至第四铺二首
    第四铺前风雨急，搭河过尽不忧滩。
    却愁蓬漏沾征橐，始信人间行路难。

梅尧臣　至第四铺二首
    轻舟已过第四铺，忆著阳关末尾声。
    怊惆杜公行底急，白醪何处得同倾。

梅尧臣　至广教因寻古石盆对
    古寺近田家，山寻石盆差。
    化虫悬缢女，啼鹖响缫车。
    僧坐树间石，马行溪畔沙。
    野香无处辨，归路傍城斜。

梅尧臣　至和元年四月二十日夜梦蔡紫微君谟同在阁下食樱桃蔡云与君及此再
    朱樱再食双盘日，紫禁重颁四月时。
