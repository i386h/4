<!-- { "loadSidebar": true } -->
    何人欲采莲归去，我有轻舟试一拿。

袁说友　和施德远双莲韵二首
    政拙才疏只具员，也应和气到吴边。
    乡来偶尔双岐麦，今复申之并蒂莲。
    颇觉园丁惊创见，正须骚客赋新联。
    天休要是传消息，得得装成大有年。

袁说友　和唐英韵
    客久催归驭，愁牢近大杯。
    骊驹勤咏叹，行李尚淹回。
    皇甫有书至，盖公何日来。
    巾车莫濡滞，只此趣盐梅。

袁说友　和同年成峡州韵
    南北城高俯堑深，过帆猝猝倦登临。
    两山未远瓜洲渡，十里俄惊皂角林。
    坐想英灵犹炯炯，眼看祠庙独阴阴。
    塘村共说兴亡处，笑指东河血未沉。

袁说友　和同年春日韵五首
    寻花喜见去年人，点检枝头次第春。
    踏遍云塘旧游处，漾波涨碧更粼粼。

袁说友　和同年春日韵五首
    伤心客里子规啼，自笑情怀更小儿。
    短策强随杨柳去，归来却喜燕衔泥。

袁说友　和同年春日韵五首
    一川晴草竞春光，绿抹红匀日日忙。
    榼酒莫辞花下醉，相将堤上柳花黄。

袁说友　和同年春日韵五首
    雨膏风软草烟低，处处春来处处知。
    尤喜梅花未轻褪，枝头一朵尚凝脂。

袁说友　和同年春日韵五首
    雄篇多幸到柴扉，只恨空留最后枝。
    收拾愧同螬食李，侯生谁复敢言诗。

袁说友　和同年张季良少卿馈家酿韵三首
    六十衰颓愧鬓蓬，黄花更负一年中。
    白衣谁荐红萸酒，吸尽残荷碧玉筒。

袁说友　和同年张季良少卿馈家酿韵三首
    与君昔日赋斜阳，绮语曾窥万丈光。
    节物撩人人更老，篱边犹是去年黄。

袁说友　和同年张季良少卿馈家酿韵三首
    拭目高吟陋戴盆，续貂何敢曳诗门。
    百壶荡桨惟公尔，此外应无说尹村。

袁说友　和同年张唐英怀弟晋英韵二首
    旧学知何补，丹心早已平。
    过从欣故侣，慨慕熟英声。
    笑洽愁肠释，诗来俗眼清。
    君家好兄弟，何愧洛中程。

袁说友　和同年张唐英怀弟晋英韵二首
    嗜利终羞涩，论交愧懒昏。
    日高忺闭户，客至倦迎门。
    多谢铿金语，来如挟纩温。
    穷年得佳友，花柳乐村村。

袁说友　和王德和知县谒萧千岩韵二首
    虚名误壮夫，黄金变颜色。
    谁欤帛米谋，困此刍狗迹。
    安和一榻上，精神余笔力。
    我欲造之深，剧谈忘漏刻。

袁说友　和王德和知县谒萧千岩韵二首
    诗工解穷人，词苦乃见意。
    味公千岩篇，粗了瑟僩义。
    平生师友念，正尔金兰契。
    毋使我回还，执炙不知味。

袁说友　和王使君惠诗酒韵
    我生纪历三逢申，久矣只影谁为亲。
    恋彼溪山意已在，举止晚友君子人。
    言论道德归大醇，葑菲不采颜色温。
    买羊一见慰饥渴，载酒三就忘辛勤。
    今朝好语几盈门，排攒炫晃惊童孙。
    字向纸上欲翻舞，句生妙处增清新。
    推窗更沃嗫嚅口，便觉四体陶然春。
    嗟予从此毋多作，君方袖手韬奇略。
    诗坛行即拜将军，更谓小儿多浅薄。

袁说友　和魏南伯乞酒韵
    古人行旆夸碧油，我舟寂寞随处留。
    何人夜半诗博酒，鬼神欲泣如楚囚。
    一朝江上同漂泊，莫向樽前情淡薄。
    为君更作白头吟，欲办锦囊惭句恶。

袁说友　和魏南伯县丞寒食西湖韵
    红尘久厌人，湖山猛从事。
    巾车出西关，触目饱幽致。
    聊从吸鲸饮，发我涌泉思。
    松鸣当丝竹，山肴胜肉味。
    爱此天地宽，无复名利觊。
    淡妆与浓抹，晴雨盖一类。
    车马几驰逐，簪珥颇遗弃。
    稍出鹓鹭行，来与鸥鸟缀。
    归来灯火近，忽枉珠玉遗。
    三复已醒然，袭藏有巾笥。

袁说友　和魏南伯县丞韵
    著语相过见一斑，我惭尺雨强跻攀。
    羇怀衮衮三江水，去路迢迢万里山。
    酒盏逢花寻客处，诗筒将月对船间。
    固应侯喜多知己，未必诗怕只汗颜。

袁说友　和许深父转运判官韵二首
    我辈难忘故旧情，为君满意说诗情。
    抛砖不愧尘埃想，剖蚌俄惊的皪明。
    宦路几年嗟契阔，长安累月话平生。
    诗筒趣趁邮筒急，吟到扬州更袖呈。

袁说友　和许深父转运判官韵二首
    诗里论交淡淡情，个中风味不胜清。
    锦囊著句知才尽，山色逢人作意明。
    已觉头颅侵晚景，尚堪风月快余生。
    与君握手关心处，愧乏琅玕腹可呈。

袁说友　和薛公叔留都城韵
    年来更觉一身难，却扫应须早闭关。
    老矣壮怀空岁月，归欤活计只溪山。
    未堪鹍化摇而上，肯类蝇营去复还。
    白璧深藏有余地，区区何必苦跻攀。

袁说友　和薛子晋来庆癸未登第韵二首
    云雾油然托应龙，姓名偶彻大明宫。
    胪传殿庑千官肃，声到旌旗万马雄。
    黄蝶飞来惊拜命，青衫误著敢言功。
    如何李邰犹能第，造物何心本至公。

袁说友　和薛子晋来庆癸未登第韵二首
    寒莇也趁百花新，眼懒犹贪上国春。
    五技怪能成薄命，一名却喜继前人。
    唤将好意诗频赋，洗却閒忧酒再巡。
    底事牛堪有归序，韩公平日最相亲。

袁说友　和杨诚斋春雨
    十年此袂与君分，一笑楼头日过晨。
    真个愁来真似梦，不因诗到不知春。
    云霄元似非关我，风雨何须故恼人。
    犹得吟边慰怀抱，绝知膏馥乞诸邻。

袁说友　和杨诚斋韵谢惠南海集诗三首
    斯文宗主赖公归，不使它杨僭等夷。
    四海声名今大手，万人辟易几降旗。
    天方欲治将焉往，用不崇朝尚窃迟。
    整顿乾坤从小试，南州昔日洗潢池。

袁说友　和杨诚斋韵谢惠南海集诗三首
    玉海书来喜欲狂，餐霞食瀣齿牙香。
    固应宗派名江右，底用宫袍入建章。
    今代欧黄真有种，向来沈鲍肯同行。
    只今五集三千首，但觉荧煌锦绣张。

袁说友　和杨诚斋韵谢惠南海集诗三首
    芸阁登儒拜黼衣，凤凰来泊凤凰枝。
    待教黄阁调元去，暂对青藜下烛时。
    身到三山真得路，君留群玉几题诗。
    十年前访岷峨事，也作书郎慕左思。

袁说友　和野堂惠老中秋月蚀韵
    一年清绝中秋时，仰天高欲攀桂枝。
    乾坤熔入玉奁鉴，万象一扫光芒垂。
    今年不见今宵月，有物噉之倾且仄。
    惜哉至此狼狈凶，空效玉川歌月蚀。
    一杯相嘱三更夜，安得飞来明月借。
    明年应解胜今年，莫使诗人愁笔下。
    吁嗟今夕知何夕，且对孤灯照窗隙。
    夜阑搔首独翻书，且喜灯前双眼碧。

袁说友　和野堂僧子惠韵
    与公林下昔閒人，别后书来意转亲。
    老去兴怀空缱绻，诗来得句爱清新。
    眼看吴地千峰月，心在苕溪一钓纶。
    犹得支郎消息好，锦囊时寄笔端春。

袁说友　和应宪使游沧浪亭韵
    使星两两照前山，笔下高吟万选钱。
    绝景政须终日款，兹游真可以诗传。
    深得遇雨排清昼，晚日迎风浸碧烟。
    千载不浑亭下水，俯栏犹得继前贤。

袁说友　和友人秋日韵二首
    楼外西山日脚低，萸觞新唱缕金衣。
    十年为客秋风里，空负黄花几赋归。

袁说友　和友人秋日韵二首
    了无风雨夕阳低，多少诗翁问白衣。
    把酒西风暗相约，年年篱下菊时归。

袁说友　和虞仲房潼川运使韵
    西湖樽俎忆风流，今日樯乌过我州。
    万里相忘嗟又别，九华何惜更同游。
    中郎有了新镌石，小子无言只点头。
    及此公余多暇日，为君作计且邀留。

袁说友　和张季长少卿尘外亭韵
    金城玉垒雄西边，云崖凛凛摩苍天。
    环城万井四十里，无处著眼江头烟。
    我来登临重叹息，搜索胜景披云巅。
    结亭百雉上南郭，山川映带围桑田。
    春风城南细麦好，夏雨城北圆荷鲜。
    长澜四溢去不断，茂林百种森当前。
    朝光下卷西山雾，界天一白如熔甄。
    两年寂寞谁知己，一日邂逅诗中仙。
    品题印可喜所遇，澜翻笔下源流泉。
    平山醉翁何以重，一词一记垂千年。
    于今尘外已独步，壮观绝致谁争妍。
    痴儿莫苦簿书债，一笑亭上应忘筌。
    春来花柳剩遨乐，念我一舸方东遄。
    甘棠遗爱定无有，赤壁怀去犹能全。
    他年吴蜀问安好，简缯各寄沧浪篇。

袁说友　和张思济县尉韵二首
    作计寻山径，论交独两生。
    相过真有意，多病只垂情。
    老怯终年别，诗烦一夜程。
    怀思几秋梦，月落晓溪横。

袁说友　和张思济县尉韵二首
    书债频年积，舟行一水期。
    稍吟秋夜雨，不尽故人思。
    正为才高累，宁论事了嗤。
    相忘心屡折，落笔更蜚驰。

袁说友　和赵成子提干喜雨韵
    一天膏泽下民区，此意拳拳敢自居。
    欲写吴歌夸岁好，苦无杰语愧才虚。
    稍留佳客联珠履，共酹余觞笑曲车。
    试问苏州两年熟，岂无名笔作农书。

袁说友　和赵成子提干喜雨韵
    十年三已冒为州，每每于民有旱忧。
    午听雷声鸣屋角，晚惊雨脚压云头。
    及时三日为霖好，为汝千箱乐岁求。
    欲办一椽名喜雨，愧无老笔赞宸旒。

袁说友　和赵周锡咏魏南伯家葱茶韵
    武夷十月尝先春，风生两腋撩诗人。
    玉尘一缕轻且纯，不与凡味争比邻。
    铛中碧玉涛涌银，七碗不厌烹啜频。
    书窗假寐熟欠伸，重煎倍觉滋味匀。
