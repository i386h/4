<!-- { "loadSidebar": true } -->
    山人犹未出山时，风月云烟总为诗。
    笑问年来间何阔，此盟应有此君知。

牟巘五　丘咏涯
    圣道洋洋陋百家，就其浅矣咏其涯。
    直须办取槎乘去，未许当年海若夸。

牟巘五　秋江晚渡图
    晚来江上鲁鱼风，十里青山一望中。
    自是欲归人意急，等閒付与济川功。

牟巘五　三禽
    何处飞来把修竹，数声圆活梦还惊。
    雨鸠那解知人意，寂寞梨花雨又晴。

牟巘五　三禽２
    风里空余碧玉柯，离离秋子不胜多。
    莫教却向人间语，金井银床愁奈何。

牟巘五　山礬图
    玉殿何劳定等差，弟兄俱是老涪受奖。
    季方也与新名字，免得人呼作玚花。

牟巘五　失题
    篇章保事等嬉游，尚想挥毫剪烛秋。
    从古杀青徒自苦，只今醉墨可能求。
    忽传鹭立沙头句，又见鸿归天外州。
    补研去来须猛省，不由自己更谁由。

牟巘五　舜举马
    常得奚官剪拂齐，也思骧首一长嘶。
    好随便面章台去，柳色如烟路不泥。

牟巘五　舜举水仙梅五绝
    横出一枝谁与并，整青葱佩立多时。
    窗明几净好风日，移向此中渠不知。

牟巘五　舜举水仙梅五绝
    檀晕金杯两擅奇，晚风并作一香吹。
    此中毕竟同还别，付与司南鼻孔知。

牟巘五　舜举水仙梅五绝
    雪碗冰瓯荐茗时，萧然相与对幽姿。
    一生肝胆何由俗，时有清风披拂之。

牟巘五　舜举水仙梅五绝
    当代涪翁有素评，此花雅合唤梅兄。
    玉宸殿上重差次，可是诗人许与轻。

牟巘五　舜举水仙梅五绝
    老通久共梅同住，好事谁令侑酒仙。
    变化侯王等閒耳，不堪持到影香前。

牟巘五　四安道中所见
    苍凉初日破林霏，几度言归今得归。
    兀兀篮舆续残梦，门前儿女挽人衣。

牟巘五　四安道中所见
    分明路入茶山去，唤起昏昏嗜睡翁。
    共笑翁来已差晚，珍芽秀甲老秋风。

牟巘五　四安道中所见
    一溪百折渡复渡，寻日如行纠篆中。
    自叹劳生欲飞去，琴高借我赤鰖公。

牟巘五　四安道中所见
    何事区区外谍光，五浆先馈岂其当。
    儘渠争炀仍争席，物我而今已两忘。

牟巘五　四安道中所见
    生怕秋虫稻把稀，腰鎌争出傍晴辉。
    尻高首下泥中鹤，啄得黄云尽始归。

牟巘五　四安道中所见
    狭路倾敧下涧隈，归牛忽带夕阳来。
    狂遮瞪视浑无奈，凭仗谁人拽鼻回。

牟巘五　四安道中所见
    纷惹多岐意转猜，若为误向此中来。
    平生不作穷途叹，途若穷时一笑回。

牟巘五　四安道中所见
    依约茅茨傍翠微，炊烟孤起半开扉。
    早禾趁日连耞闹，老荚争风拍板飞。

牟巘五　四安道中所见
    木瓜已过折山来，黄帕封林未敢开。
    想见白沙红照里，绣纹冷落见奇魂。

牟巘五　四安道中所见
    千颗丰融怕日侵，楮生调护贵於金。
    直须待折囊封了，方见冰霜一片心。

牟巘五　四安道中所见
    薄酒三杯醉不成，雨敲疏瓦见分明。
    破衾判作空阶滴，滴到乾时也解晴。

牟巘五　四安道中所见
    听得荒鸡第一鸣，吹灯发火饭初成。
    衣囊减尽浑无褀，又是萧萧带雨行。

牟巘五　四安道中所见
    崎岖踏破布行缠，负米担盐似蚁缘。
    为羡生涯随处足，五湖鲑菜范公船。

牟巘五　四安道中所见
    人向长安渡口归，长安不见但云霏。
    只应白鹭曾相识，船到前头更不飞。

牟巘五　四安道中所见
    可是茅冈太无赖，苦要钱足刺船行。
    却闻官路相将近，便觉山舆陡顿轻。

牟巘五　四安道中所见
    千山过尽又行脚，惭愧道人看客勤。
    裹得白云欲相赠，一瓯茶复白於云。

牟巘五　四安道中所见
    斧斤不贷老根株，素节苍皮委路隅。
    忆昨此中逃午暑，前知愧不及尧夫。

牟巘五　四安道中所见
    落落长松不许年，轮囷扳斡欲参天。
    流肪已化为神物，枉损苍鳞亦可怜。

牟巘五　四安道中所见
    姑溪小队带薰风，笳鼓欢迎鹤发翁。
    三十九年成一梦，几多陈迹泪痕中。

牟巘五　四安道中所见
    每羡向平婚嫁了，恣游五岳可曾回。
    也应未断尘缘在，依旧挑包科浙来。

牟巘五　四安道中所见
    支离病骨倦泥行，拎向蓬窗睡到明。
    绕鬓秋蚊故相恼，更求底物是亲情。

牟巘五　四安道中所见
    亭亭明月无一伴，一意孤行天地间。
    怜我扁舟连夜发，肯分清影到苍湾。

牟巘五　四安道中所见
    中秋有约竟须归，未到家时月已随。
    不合尽情看到晓，今宵杀漫雨垂垂。

牟巘五　四安道中所见
    儿能忍渴留佳醖，我亦开包得快梨。
    自笑初无泥可洗，颓然还得醉如泥。

牟巘五　四安道中所见
    归途拎向城中去，论旧翻惊人已非。
    怅望敬亭烟雨外，平生漫说谢玄晖。

牟巘五　送程茂叔
    天涯忽送非常喜，阿囝斑衣郎罢前。
    话尽青灯十年事，床头周易故依然。

牟巘五　送程茂叔
    真成有子万事足，何况人生七十稀。
    莫道梅花遮五岭，头轻月朗去如飞。

牟巘五　送恩上人还云门
    当日亲曾见珙公，如雷辨舌振宗风。
    分明句句字字是，又向苕川访病翁。

牟巘五　送恩上人还云门
    澈师何处觅遗踪，坐听云门寺里钟。
    正自年来苦行脚，个中元自有千峰。

牟巘五　送李际可婺源学录
    说着琼台气塞胸，天教有子慰孤忠。
    春秋为喜一经在，兄弟谁知异姓同。

牟巘五　送李际可婺源学录
    乃祖当年洗日功，特书赖有紫阳翁。
    此邦况是渊源地，好玩遗编振绪风。

牟巘五　送李云在学录
    横经之暇即吟诗，三载如常匪激随。
    听雨不知官独蛉，看云自与意俱迟。
    翚飞黉宇生新敬，鹄立儒衣动去思。
    还恐西硝难久滞，此声梁楚已先驰。

牟巘五　送娄伯高游吴
    桃花水暖清明前，长堤柳色青如烟。
    男儿年少重意气，春风买醉吴江船。
    西湖三月春更好，笙歌锦绣神仙鸟。
    紫燕楼深翠黛间，碧罗天净杨花老。
    兴亡往事置勿论，千金不惜酬歌尊。
    酒酣莫作后庭曲，游人思断江南魂。
    去去知君访陈迹，吴山吴水青历历。
    花残钿碎馆娃空，春草年年为谁碧。
    君行正乐我为愁，白发送君思旧游。
    平生漫浪无似我，努力功名须黑头。

牟巘五　送戚性传
    瞧阳书院戚先生，纶也名孙侍从臣。
    文物相传今几叶，又开讲席淑来人。

牟巘五　送屠存博教授溧水
    直道方心古所难，任渠俗眼笑儒冠。
    子龙有屋犹黄壤，老郑无氈漫冷官。
    一片湖光清客署，三州鼎足屹书坛。
    只应翠绿迎人意，岁月功名正好看。

牟巘五　送萧之刚
    旬宣幕府得君重，直到千峰尽处回。
    闻道棠阴春更绿，不妨依旧入东来。

牟巘五　送鄣南俞教谕归里
    试把溪堂旧谱看，三千苜蓿守酸寒。
    吟首只自初来瘦，痜尾方知细满难。
    忧患可能期学力，功名终儒冠俯尘。
    到家莫作多时住，趁取秋风送羽翰。

牟巘五　送种晋辅长和靖
    传家气脉固深长，挟策来登和靖堂。
    南渡金声元不泯，西庵草色可能荒。
    要知持守为涵养，好把精微重发扬。
    共喜兹帏得甘旨，他时远到未渠央。

牟巘五　岁在丙辰元日立春是时先人守当涂郡斋宾客云集皆用元佑八年东坡和
    忆昨姑溪岁丙辰，老仙元日去班春。
    当家句子频催客，省事天公却笑人。
    紫凤天涯今已老，泥牛岁首又还新。
    笑谈谁记当时选，独立东风倍怆神。

牟巘五　题德范弟三香图
    水仙侑食老逋家，更著江南小白花。
    三雅如渠好兄弟，众芳未许以肩差。

牟巘五　题高丽字迹
    片纸殷勤赠跋篇，来从箕子旧朝鲜。
    六经原不经秦火，好为刊传惠后贤。

牟巘五　题陆起潜皆山楼
    醉翁朝暮四时景，谁遣描摹入此图。
    唤作皆山真个是，携来到处与之俱。
    也曾佳客相陪否，亦有清泉可酿无。
    更喜一般僧侣旧，高楼百尺俯尘区。

牟巘五　题罗御史诗
    谏草诗篇好护持，又吟蜀井竹西时。
    携将高节堂前去，题作云苍也更奇。

牟巘五　题戚子云五云图
    一从鳌去波翻海，梦断蓬莱不可寻。
    当日五云依约处，有人掩卷自微吟。

牟巘五　题戚子云五云图
    身在山中不见山，却因远看更孱颜。
    煌煌三秀如堪采，拂石眠云未忍还。

牟巘五　题束季博山园二十首　安乐窝
    冷石眠夏天，冰室透毛骨。
    所以安乐窝，大暑苦不出。

牟巘五　题束季博山园二十首　垂柳
    是谁挼蓝染，千条万条碧。
    我欲问东风，东风澹无迹。

牟巘五　题束季博山园二十首　第一溪
    倚阑发长啸，援笔记旧游。
    想见同来者，俱非第二流。

牟巘五　题束季博山园二十首　钓台
    穷鳞无处避，纲罟如云密。
    悠然钓台畔，袖手看落日。

牟巘五　题束季博山园二十首　东壑
    云卧不禁冷，误把岩扃触。
    翻动若木枝，红光被空曲。

牟巘五　题束季博山园二十首　寒湫
    澄然蓄清浏，百尺往往深。
    不放寒沤发，可以观我心。

牟巘五　题束季博山园二十首　聚仙
    别来五百岁，於焉驻飙驭。
    吴市梅子真，解后亦神遇。

牟巘五　题束季博山园二十首　绿绕
