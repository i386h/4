<!-- { "loadSidebar": true } -->
    时援素琴聊自遣，谁能更作凤求皇。

楼钥　次韵十诗　喜闲
    杜陵郑老共襟期，门外红尘弗与知。
    近日颇荒攻愧课，多时不见适斋诗。
    竹深荷净相留处，月白风清偶会时。
    地僻衣裳俱自懒，黄冠野服澹相宜。

楼钥　次韵十诗　昼寝
    才尽甘为世所捐，不如高卧了余年。
    时逢毁誉心无诤，间有诗文手自编。
    老去已知身是梦，闲来更得酒中天。
    帘深午寂浑无念，只与白鸥相对眠。

楼钥　次韵十诗
    懒学仙家炼大还，但欣晚节在林间。
    鸳行免奏三千牍，驽驾难参十二闲。
    短艇有时浮渌水，轻舆到处赏佳山。
    莫言冷淡为生活，冷淡终然无后艰。

楼钥　次韵十诗
    秋来病体费支吾，深闭柴门卧草庐。
    药裹多寻医者问，酒樽寖与故人疏。
    时须勉强陪来客，未免辛勤答远书。
    此外儒生真气习，简编犹欲趁三余。

楼钥　次韵十诗
    大率舟行岸自移，机缄何必更深思。
    雨余坐见水三尺，云净喜看天四垂。
    荷沼已残霜后盖，桂林初绽月边枝。
    闲中气味深长甚，问却西风总不知。

楼钥　次韵十诗
    幸堪击壤乐清时，衰病情怀百不宜。
    只好灌畦陪汉叟，更欣学圃慕樊迟。
    逢人草草须顷酒，得韵匆匆且和诗。
    琴意高低尤自适，高山流水久心知。

楼钥　次韵十诗
    甥舅相寻向酒边，相忘情话更怡然。
    人言难过双延阁，自愧叨联两大天。
    只觉光阴诗里过，何妨枕簟醉时眠。
    此中别有真消息，莫为人间醒者传。

楼钥　次韵十诗
    从来忧道不忧贫，晚向闲中得此身。
    直把宦途如梦过，任他世事似棋新。
    坐间可说旧时话，眼底幸多同社人。
    赓唱本求闲燕乐，莫夸末路费精神。

楼钥　次韵十诗
    自怜鹤发奉慈亲，家舅还欣托宝邻。
    已向云间收倦翼，甘从波底作潜鳞。
    幸然松菊连三径，谁谓神仙隔一尘。
    野服相从成二叟，不须更现宰官身。

楼钥　次韵十诗
    笑它咄咄向空书，既老投闲计未疏。
    釜里有鱼长自足，门前无舜是吾吾。
    休论仙子生尘袜，莫问高轩织翠裾。
    百念已如灰样冷，更无骄色与人锄。

楼钥　次韵十诗
    秋宵坐到玉绳低，历历明蟾数桂枝。
    重露半翻蕉叶径，好风时飍豆花篱。
    不妨起舞弄清影，何用撞钟夸小诗。
    濁酒困人垂欲睡，更揩病眼一扬眉。

楼钥　次韵十诗
    秋到先生旧草堂，凉飚林叶已飘黄。
    渐看天宇清霜肃，更觉人家白昼长。
    历世既经三折臂，坐愁何必九回肠。
    世间万事消磨尽，只有诗情未遽忘。

楼钥　次韵四绝　初得曾孙女
    外子惟知愧可攻，羡公八十未衰癃。
    曾孙喜见亲文褓，尚想当年掷镜翁。

楼钥　次韵四绝　从子澡涤筑屋荷池上
    楼台墙宇家家月，杨柳荷花处处风。
    最喜两涯相映带，一时倒影入池中。

楼钥　次韵四绝　末莉花
    江南创见喜孤芳，见说闽花遍海乡。
    安得一居香盛处，帐中巧作宝毬妆。

楼钥　次韵四绝　山亭纳凉
    不嫌西照与朝曦，城郭谁知住翠微。
    天幸外门才咫尺，欲陪杖屦夜忘归。

楼钥　次韵翁处度同游北山
    两夫持鎌行我先，巧寻径路其智专。
    我扶枯藤衣短后，意气已出层峰巅。
    何郎鲍叔饱经历，胜处一一手自编。
    我携旧记访陈迹，正恐急景不得延。
    当年共登青云梯，今日邀我为击鲜。
    始观神龟闯清泚，上有石壁来飞泉。
    隐清遗基平可坐，下顾乱石如磨鋋。
    悬崖双瀑洒空雪，来自一握孤云天。
    却从下流泝深险，崎岖直到清潭边。
    朝阳射光破幽閟，断虹上下遮潺湲。
    传闻高山更高处，雅有行路从西偏。
    同行无乃深好事，杯酒自犒脚力全。
    诛锄荆棘穷鸟道，欲进不得意愈坚。
    旋呼僮仆累危石，笑採野菊聊盘旋。
    扪萝腾身上苔磴，往往欢呼争著鞭。
    侧行危步汗浃背，石角或使衣裳褰。
    少焉身在双瀑上，又见高派冲泓渊。
    自笑泉石成膏肓，爱赏不减议慕羶。
    巉岩数峰巧遮护，妙处二老初无传。
    脱迹尘埃到此地，便觉神思飘飘然。
    回首江南尘一聚，城郭历历眼欲穿。
    相期更看水流处，步履未倦夸轻翩。
    一上千尺穷山椒，碧涧靡迤流苍烟。
    寻源不能且忘返，石猊巍踞惊神鑴。
    退求归径惘难问，藤萝所在相萦缠。
    我方踟蹰风烟表，披披衣袂身欲仙。
    晚归招提各痛饮，读尽屋壁长短篇。
    截筒环山笕清驶，窍出珠穗心亦怜。
    棋枰相与论瓜葛，横琴不妨挥五弦。
    人生易老费扶掖，胜具大率须少年。
    伊余历聘佳山水，爱奇切慕太史迁。
    明年炎暑袭故步，与君共枕清流眠。

楼钥　次韵五诗　坚郑贵温棋社
    二公休致我来归，尽可同裁隐士衣。
    此已屡谋登竹所，君其无吝造城扉。
    人间厌见手翻覆，乐处但当赜指挥。
    凉气一新宜近酒，盍簪莫似向来稀。

楼钥　次韵五诗　舅甥赓酬之乐
    神明未觉晋公衰，老母尤欣兄弟怡。
    范宁王枕无许寿，牢之无忌不闻诗。
    秋风对酒劝酬处，夜月乘桥来往时。
    但要两家同此适，不须更遣外间知。

楼钥　次韵五诗　秋凉有感
    公看鱼跃与鸢飞。鹤胫虽长断则悲。
    世事不容人苦较，秋风自有叶先知。
    青奴难免交新绝，素扇宁须手自持。
    宋玉赋篇送未达，不如老子笑成诗。

楼钥　次韵五诗　山行野老问年
    田夫笑把褐衣牵，争问壶中别有天。
    齿发虽衰浑未觉，精神愈胜果何缘。
    公言已老偶能尔，我本无心只自然。
    再祷百分才及一，定应椿寿八千年。

楼钥　次韵五诗　谕悲秋者
    黄云万顷一时收，喜见高空风露秋。
    岁事及今将告毕，人生到老盍归休。
    固知景物能与感，亦有痴人苦过忧。
    胸次果然无一累，岂容秋月使人愁。

楼钥　次韵章枢密赋吴彩鸾玉篇
    文箫蹑彩鸾，夜半恐不逮。
    山深忽呼名，惊喜不得退。
    仙谪无所逃，士贫何可耐。
    乃以三生缘，遂为二姓配。
    至人与凡夫，伉俪岂其辈。
    鬵书以自给，细字如玉碎。
    一一存楷法，明珠蔑瑕飇。
    初如鹣比翼，久若鱼同阴。
    终日了韵编，心画亡羐碍。
    人间八百本，终古知敬爱。
    玉篇尤可珍，何必赠杂佩。
    倘邀千黄金，虽贫亦当贷。
    摩挲惜见晚，老眼看茫昧。
    墨妙饶精神，笔劲含姿态。
    次第部居中，盘曲法库内。
    九龄美风度，孟博信清裁。
    书拙无合作，见此增愧慨。
    尤物难久假，雪窗暂相对。
    遗踪虽已邈，真迹俨然在。
    辄效西子颦，小楷书牍背。

楼钥　次韵赵子野石城钓月图
    石城江头可怜月，曾照六朝清夜猎。
    古往今来知几何，长江衮衮萧萧叶。
    谪仙去后诗盟寒，王孙诗瘦清栾栾。
    诗情浩荡坐无奈，扁舟笑把磻溪竿。
    江平风轻波瑟瑟，宿霭卷空天一色。
    东风吹句入长安，一卷风流坐中得。
    初得神意清，再读胸次平。
    回头明月只如故，世上兴废徒纷更。
    想君一叶方掀舞，夜静水寒谁与语。
    船头有酒且孤斟，莫向金陵重怀古。

楼钥　次曾子固韵
    惊见银河空外翻，奔湍千丈有余寒。
    下流不用长劳望，只向悬崖顶上看。

楼钥　次赠少微兄韵
    汪楼比屋古城隅，彼此清贫不愿余。
    南阮诸贤今有几，东床佳婿竟谁如。
    归乡年亦非全老，对酒情犹未觉疏。
    来往两家无倦色，此身端合老犁锄。

楼钥　次仲舅韵寄拙庵
    涵秋古涧落珠旒，几欲相将作胜游。
    芒屩未穿心已懒，不如莫莫且休休。

楼钥　次仲舅韵寄拙庵
    明月堂前玉几山，倦游双径却来还。
    舅甥相与成三隐，城郭山林等是闲。

楼钥　次仲舅韵寄拙庵
    公居山外我城中，不见成疏见亦空。
    要是归来当一见，待携藜杖访支公。

楼钥　次仲舅韵寄拙庵
    莫把坐忘成坐驰，归来须是识真归。
    壶筹投尽无人拾，澹坐藤床风掩扉。

楼钥　次周益公韵
    天将间气孕山川，名世还当五百年。
    已是有官居鼎鼐，不妨平地作神仙。
    书林尚欲校三豕，笔力犹能驱两肩。
    前日勋名身既退，斯文留与后人传。

楼钥　次周益公韵
    六一先生葛稚川，两孙俱并相君年。
    词场鏖战今成梦，潭府齐盟望若仙。
    政路三公旧同甲，洛阳四老信差肩。
    坊名丙午真奇事，写入诗编盍并传。

楼钥　次周益公韵
    顷尝假守向中川，公在黄扉已数年。
    每念夔龙容接武，自期鸡犬亦登仙。
    入朝终叹一交臂，问道几思偏祖肩。
    数仞宫墙天样远，此心何日遂亲传。

楼钥　次周益公韵
    别驾归来自赣川，相迎方叹别经年。
    为言相国珠玑语，寄问祠庭山泽仙。
    妙句耸观亲盥手，满城争玩日骈肩。
    退怜母子方偕隐，却恐虚名似此传。

楼钥　次周益公韵
    舅甥相与老鄞川，况值慈亲九十年。
    画舫时追唐贺监，笋舆联访汉梅仙。
    官名自愧偶同辙，才望如何敢并肩。
    误辱品题称酷似，此声梁楚更堪传。

楼钥　从姑太令人挽词
    伯祖八贤女，惟姑寿且康。
