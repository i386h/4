<!-- { "loadSidebar": true } -->
    一即三，三即一。
    剩足不足，少则有余。
    相续得去底，道将一句来。
    七十三，八十四。

释心月　偈颂一百五十首
    一叶落，天下秋，
    布袋今朝又解头。古路不曾生雨草，
    慈明何事过汾州。

释心月　偈颂一百五十首
    夜寒错认定盘星，金屑霏霏翳眼睛。
    教坏平人至今日，惺惺划地不惺惺。

释心月　偈颂一百五十首
    频频唤汝不归家，贪向门前撮土沙。
    每天年年三月里，满城开尽牡丹花。

释心月　偈颂一百五十首
    九旬禁足，三月护生。
    护生须杀，禁足须行。
    云收天迥，雨过山青。
    出门句里入门句，鼻直眼横眉亦横。

释心月　偈颂一百五十首
    一夏三个月，已过两个月。
    子细好生观，只余一个月。
    说与林下人，莫空度岁月。

释心月　偈颂一百五十首
    一九二九，百拙千丑。
    昨日今朝，地迥天寥。
    少林门下客，立处雪齐腰，
    千载令人恨不消。

释心月　偈颂一百五十首
    打圆相，女人拜。
    老杨岐，偏捏怪，
    依稀兔子喫牛奶。今日薰香瀹盏茶，
    岂是贫人思旧债。

释心月　偈颂一百五十首
    一夜春风浩浩，拂尽千花百草。
    十二危楼一倚栏，珊瑚枝头日杲杲。

释心月　偈颂一百五十首
    拄杖子，无规绳，
    有准则。长不得，
    短不得，恰好亦不得。

释心月　偈颂一百五十首
    得也与麽，未得也与麽。
    寒灰烧杀人，冷地不可卧。
    丹霞烧木佛，因甚院主眉须堕。

释心月　偈颂一百五十首
    六阴剥，一阳复。
    寒谷交肩，春空可掬。
    少室山高难措足，断弦须是鸾胶续。

释心月　偈颂一百五十首
    闹中静悄悄，静中闹浩浩。
    侧耳听不闻，举步行不到。
    没譫讹，勿寻讨。
    鸦作鸦鸣，鹊作鹊噪。

释心月　偈颂一百五十首
    至人无已，言犹在耳。
    万法作本根，天地相终始。
    一占帝与九龄梦，三听山呼万岁声。

释心月　偈颂一百五十首
    九年面壁，有理难伸。
    三日耳聋，无辞可措。
    堪悲堪笑，自昔自今。
    尽道以心传心，一向将错就错。
    年代深远，疑案难稽。
    既然呷汁罪同，合与一状领过。

释心月　偈颂一百五十首
    不破五，岁不满百。
    窄处放教宽，宽处捻教窄。
    如冲天之俊鹞，如当路之白额。
    敢有近傍者麽，骼。

释心月　偈颂一百五十首
    九十日安居，二千年圣制。
    念念三世十方，步步十方三世。
    何如闹市里保寿面目全露，肉案头盘山自心密契。
    使府近有指挥，不许攀条援例。

释心月　偈颂一百五十首
    六月火边坐，有眼无耳朵。
    铁蛇钻不入，铁牛冲不破。

释心月　偈颂一百五十首
    散夏余五日，那事稳也未。
    争似长汀子，低头打觉睡。
    不管你金乌东升，玉兔西坠。
    生死到来，甚处回避。
    低声低声，墙壁有耳。

释心月　偈颂一百五十首
    古人底，今人底。
    道著道不著，一场没巴鼻。
    象王回旋，师子游戏，
    洎合扶不起。

释心月　偈颂一百五十首
    去年今年，八月九月。
    一树两树，丹桂离披。
    三枝四枝，黄花漏世。
    於斯见面不相逢，於斯相逢复相别。

释心月　偈颂一百五十首
    老丰干心未歇，骑个无齿大虫，
    只管见人饶舌。呵呵呵，
    南北东西，一团生铁。

释心月　偈颂一百五十首
    瓯峰布铁连阵，我曾长袖拂开。
    瓯峰掷金刚圈，我曾铁鞭击碎。
    没仇雠处起仇雠，无怨对中作怨对。
    今日何以报之，报之以此为最。

释心月　偈颂一百五十首
    以大圆觉，为我伽蓝。
    过去诸佛罪不重料，见在菩萨理无曲断。
    未来学人，咄，
    切忌草里辊。

释心月　偈颂一百五十首
    去年七月十五，去去留之不住。
    今年七月十五，住住推之不去。
    去也师子翻身，住也象王回顾。

释心月　偈颂一百五十首
    混不得，类不齐，
    六爻宛转见重离。夜深下视千山白，
    不是其中人不知。

释心月　偈颂一百五十首
    我有一言，彻根彻源。
    举之不全，听之不圆。
    拟问如何，苍天苍天。

释心月　偈颂一百五十首
    我有一语，通今贯古。
    全主全宾，全规全矩。
    直下承当，未敢相许。

释心月　偈颂一百五十首
    我有一机，对面提持。
    石火莫及，电光罔追。

释心月　偈颂一百五十首
    我有一要，千差齐照。
    未曾拈花，不劳微笑。
    拟问如何，云横海峤。

释心月　偈颂一百五十首
    我有一句，非默非语。
    日用见成，一时分付，
    依前罔措。

释心月　偈颂一百五十首
    跛跛挈挈，列列{左舟右定}{左舟右定}。
    跛跛挈挈，匙挑不上。
    列列{左舟右定}{左舟右定}时，炎天散雪。
    十有二年，来住此地，
    杨岐家风，未曾漏泄。
    今漏泄，秤鎚元是一团铁。

释心月　偈颂一百五十首
    烹金之炉，铸人之模，
    净名一默。国师三呼，
    你诸人又向甚麽处摸索。

释心月　偈颂一百五十首
    青山白云，红尘闹市，
    见成公案，理当即行。
    为什么不知有，公验分明。

释心月　偈颂一百五十首
    山遥海阔古兰若，月白风清老比丘。
    万象森罗总宾客，相逢莫不小低头。

释心月　偈颂一百五十首
    出得尘来又入尘，休论便重复便轻。
    试看门外清溪水，动静由来一样清。

释心月　偈颂一百五十首
    一番风雨送寒来，底事开炉炉未开。
    寄语参玄诸上士，冷湫湫处且相隈。

释心月　偈颂一百五十首
    厨库对僧堂，三门朝佛殿。
    南来与北来，一见一切见。

释心月　偈颂一百五十首
    昼见日，夜见星，
    妙高山色青又青。便与麽去，
    不惟打失鼻孔，亦乃失却眼睛。
    且过在於何，黄河从源濁。

释心月　偈颂一百五十首
    瓯阜山头，龙蛇阵上，
    将头不猛，累及三军。
    自此江西湖南，便与麽去，
    吴山蜀水，纷纷纭纭。
    重城夜月，青山白云，
    一度思君复恨君。

释心月　偈颂一百五十首
    赤心报国丈夫儿，进退存亡己自知。
    盖世英雄宁畏死，一时忠勇更无谁。
    冶城夜月将军墓，蒋岳春云武帝祠。
    从此龙光山下寺，龟哥也著载丰碑。

释心月　偈颂一百五十首
    三月二十五，芳春余几许。
    一道平常心，颠言及倒语。
    谩道举手摘杨花，那知漫空飞柳絮。
    趁流光，猛提取。
    喫粥了也，洗钵盂去。

释心月　偈颂一百五十首
    不见一法在门外，平地无端自活埋。
    若是金毛师子子，急须移步入门来。

释心月　偈颂一百五十首
    禅禅万万千，眉插鬓，
    耳垂肩。千花影里，
    百草头颠。或时虚空里钉橛，
    或时旱地上生莲，引得寒山子笑掀天。
    吟得新诗一两联，足成三百篇。
    
    
释心月　偈颂一百五十首
    青山为家，白云作户。
    稳密田园，鸦飞不度。
    皷腹台前一转头，不觉四月二十五。

释心月　偈颂一百五十首
    长安甚闹，我国晏然。
    古人一期酬对，不妨奇特。
    未有出身之路，唤什么作我国。
    纵遇锋刀常坦坦，假饶毒药也闲闲。

释心月　偈颂一百五十首
    一句如铁橛子，少室秤提不起，
    曹溪摇感不动。有伎俩者一任左扶右持，
    无伎俩者不妨全体受用。巴蓬集壁，
    去天一尺。

释心月　偈颂一百五十首
    鳞皴柱杖子，非长亦非短。
    东行西行处十分著力，归家稳坐时一味不管。
    著力处是我同流，不管时吾之道伴。
    且道伴同流是一是二，见成公案。

释心月　偈颂一百五十首
    龙蟠虎踞，今古嶷然。
    楚水秦淮，滔滔无间。

释心月　偈颂一百五十首
    玉转珠回著眼看，有相干处没相干。
    只将此个以为主，一剑倚天星斗寒。

释心月　偈颂一百五十首
    进一步，退一步，
    钁头钁底无回互。以一机，
    夺一机，没便宜处讨便宜。
    插锹叉手田中事，是即担泉带月归。

释心月　偈颂一百五十首
    蜀山楚水，江北江南。
    步步稳密，念念相谙。
    前三三后三三，眨上眉毛早不堪。
    凛凛孤风藏不得，倒骑角虎出山来。
    大唐国里人无数，糾酒糾糟唤不回。
    唤得回，笑容未动，
    牙爪先开。

释心月　偈颂一百五十首
    笑密庵巧，喜松源拙，
    扫临济喝，折德山棒。
    自谓不蹑前踪，又道抛三放两。
    自谓无法与人，又道开口不在舌头上。

释心月　偈颂一百五十首
    偃蹇苍髯十万本，参差翠玉数千竿。
    风敲月户三秋冷，雨打茅堂六月寒。

释心月　偈颂一百五十首
    德山一棒，临济一喝。
    家贫难办素，事忙不及草。
    三千里外见譫讹，未免虾跳不出斗。

释心月　偈颂一百五十首
    结夏解夏，灵山旧制。
    鹅以瓶拘，鱼以网系。
    风雷变化在今时，霄汉振飞何更拟。

