<!-- { "loadSidebar": true } -->
    滴滴落地，千神俱醉。
    不可作佛法商量，不可作世谛流布。
    若作世谛流布，瞎却眼睛。
    若作佛法商量，烂却舌头。
    即心即佛，非心非佛。
    不是心，不是佛，
    不是物。东海鲤鱼打{左足右孛}跳，
    新罗国里无寸土。

释如珙　偈颂三十六首
    大无外，小无内。
    一即三，三即一。
    路逢道伴交肩过，一生参学事毕。

释如珙　偈颂三十六首
    粪堆头上，无人觑著。
    万法纷纭，自起自灭。

释如珙　偈颂三十六首
    日暖风和二月春，桃红李白遍山林。
    涅槃路上绝来往，一个无为清净身。

释如珙　偈颂三十六首
    薪火相交，识性不停。
    上至诸佛，下至众生。
    扶过断桥水，伴归明月村。

释如珙　偈颂三十六首
    三世如来说妙义，炎炎火燄雪火飞。
    面前总是听法底，识取当头底是谁。

释如珙　偈颂三十六首
    哇地一声诸境现，周行七步更多能。
    老僧不是多饶舌，要与诸人绝谓情。

释如珙　偈颂三十六首
    从上来，死衲子心，
    能有几人，活衲子眼，
    能有几人。昨夜玲珑岩，
    吞却太白峰。

释如珙　偈颂三十六首
    群阴欲去未去之际，一阳欲来未来之时。
    楼上钟鸣，堂前鼓响，
    凡圣交参，一期事毕。

释如珙　偈颂三十六首
    明暗色空，不曾碍人。
    一念周沙界，日用万般通。
    湛然常寂寂，常转自家风。

释如珙　偈颂三十六首
    三期罢了不施功，万里秋天西北风。
    无孔铁鎚成队走，苦哉灭却少林宗。

释如珙　寄宝藏主
    识尘消落尽，本性自圆明。
    动静无差异，语言只似常。
    后到不过此，先来亦只宁。
    坐禅一片石，松树长青青。

释如珙　寄端书记
    青猿长短声，独自倚廊柱。
    三际俱不来，一片冷泉水。
    非唯无众生，无佛亦无己。
    短句与长吟，遣兴适意耳。
    半夜落霜华，日轮正卓午。
    寥寥天地间，只有寒山子。

释如珙　寄灌顶长老
    半夜鹤鸣山月吟，山翁独坐破柴床。
    几番劫石成灰去，一点灵光照世明。

释如珙　寄海藏主
    佛佛授手无多子，祖祖相传似海深。
    昨夜西风撼门扇，天明无迹可追寻。

释如珙　寄灵仲通侄
    一楼山色好，山是飞来山。
    座上方外友，身心俱閒閒。
    秋来几夜梦，踏月到其问。
    更转语方定，瓦炉香未残。
    一偈聊相寄，山寮长日关。

释如珙　寄明藏主
    一颗如来藏里珠，灵光烁破众人疑。
    大千沙界无尘土，即是尘劳未脱时。

释如珙　寄息首座
    黄檗三度打临济，睦州合吃棒三千。
    乾坤儱侗无今古，猛将不来边上眠。

释如珙　寄雪窦千峰琬西堂
    千丈崖根芋火香，天上日轮正卓午。
    东土西乾无祖师，白头老僧七十五。

释如珙　寄予藏主
    要成大树作阴凉，放教片心如泥去。
    云门一举四十九，临济大师无本据。

释如珙　寄琢间和尚
    闻得去年交院事，世间谁识老师心。
    青山绿水门前有，净土西方不去寻。

释如珙　寄梓岩西堂和尚
    每问往来兴寝事，惟言闭户自安禅。
    西丘寿到八十四，住院都卢无十年。

释如珙　临济大师赞
    得马祖百丈黄檗之旨，发自己胸中本有底光明。
    见僧入门便喝，谓之临济一宗。
    三世诸佛构不著，狸奴白牯鬼不著。

释如珙　六祖大师赞
    曹溪本无波浪，是他来者激起。
    日月星辰万象，总被陆沈，
    出头不得。

释如珙　弥陀悬鼓相赞
    彩云缥缈悬红日，瞻彼慈容大导师。
    四十八愿丘山重，众生杂念乱如丝。

释如珙　清藏主归乡省亲
    入我门来先割爱，胡为旧路又重行。
    娑婆世界多寒暑，一个皮囊几度生。

释如珙　拾得赞
    是谁拾得你，便名为拾得。
    手把粗粝藜，要打天边月。
    埽地却有功，眼界得净洁。
    闾丘太守来，也解生欣悦。

释如珙　示椿藏主
    一夏工夫打不彻，百千亿劫不消磨。
    金乌玉兔长相逐，雁荡峰头见也麽。

释如珙　示恩藏主
    道在目前无变易，只缘体悉有亲痚。
    黄梅夜半传衣钵，七百人中一老卢。

释如珙　示明侍者
    布毛吹起便悟去，未吹布毛何不悟。
    三三九九八十一，云门大师有抽顾。

释如珙　示莫侍者
    参禅只要见得尽，见得尽时无障碍。
    六个门头长日开，声香味触常三昧。

释如珙　示然侍者
    以法传法狮子吼，以心传心铁牛机。
    十方世界无行路，圆觉空中有路归。

释如珙　示收侍者
    人方不是面通红，此病流来自劫空。
    拈出洞出三顿棒，慈明老汉得黄龙。

释如珙　示霞上人
    一大藏教方外荐，十方刹土目前看。
    老僧住世无多日，只要阇梨心地安。

释如珙　示至侍首
    我宗无语亦无法，猕猴各佩古菱花。
    昏衢烛破无今古，大地众生尽到家。

释如珙　送彻上人游台雁
    多人乞语过台雁，上人亦向那边游。
    寒拾不能登妙觉，只为贪著山水幽。
    巨罗长年抱膝坐，痴痴更是不知休。
    春花正开香满路，日轮卓午山气收。
    乘兴去时宜速速，乘兴回来莫悠悠。

释如珙　送灵石齐物长老
    方丈守职莫轻忽，自然久久见全功。
    杨岐只是会监寺，踢出驴儿振祖风。

释如珙　送茂侍者
    一鹗度秋空，秋空无影迹。
    千人万人海，聚头空唧唧。
    点黑杨岐衣，鹫峰藏得密。
    寒暑知几年，分付当有日。
    谈万说妙者，脱去情尘执。

释如珙　送明藏主
    门内天地阔，门外山水长。
    一句未脱口，遍界是冰霜。
    寒光夺夜月，鬼神不敢当。
    本来清净性，胸中无留藏。
    拾得是我弟，寒山是我兄。
    明朝相随去，一锡兼一瓶。

释如珙　送琦上人
    万里无寸草，出门便是草。
    十年归不得，忘却来时道。
    今岁秋事早，凉风生木杪。
    拄杖挑钵囊，锐志不小小。
    孰顾他洞山，浏阳寒拾老。
    衲僧家行履，不可得寻讨。

释如珙　送契首座住雁山灵峰
    曷送住持芝下寺，祖翁一个破砂盆。
    寒酸固是难开眼，煮饭犹堪煮菜根。

释如珙　送权侍者游洞庭
    七十二峰波面出，卢公去后石屏存。
    高歌数曲游三日，图画又添僧一尊。

释如珙　送一维那
    扣我山寮门，乃是我法侄。
    来情不用推，一一皆著实。
    生柴带叶烧，新水敲冰汲。
    难得再相逢，今年六十七。
    归去望东溟，天岸一团日。

释如珙　送真藏主
    达磨不曾来东土，二祖亦不往西天。
    一条古路生荆棘，更无佛法可流传。

释如珙　颂古四十五首
    世尊拈花，迦叶微笑。
    正法眼藏，涅槃妙心。

释如珙　颂古四十五首
    是定出得不得，关捩初无多子。
    文殊神通太过，罔明轻轻弹指。

释如珙　颂古四十五首
    觅心不得疑情息，与汝安心万事休。
    十万里沙来又去，杖挑只履在肩头。

释如珙　颂古四十五首
    我瞿昙佛，具正遍知。
    子母分解，只在当时。

释如珙　颂古四十五首
    问你地藏知不知，下头注脚万千千。
    算沙入海徒疲倦，不若教他了目前。

释如珙　颂古四十五首
    真正道流行脚去，护身符子不须担。
    国师实为耽源切，不是临岐作对谈。

释如珙　颂古四十五首
    一般颜色两般名，纸盖难瞒众眼睛。
    雪峰当时便封转，闽王犹未息疑情。

释如珙　颂古四十五首
    相公问道古来有，指水指天只药山。
    总是只园听法者，如今分布在人间。

释如珙　颂古四十五首
    曲设多方验作家，有谁亲见老玄沙。
    耳聋口哑眼睛瞎，五浊众生数似麻。

释如珙　颂古四十五首
    闻声不见形，撼树却惺惺。
    体用何须论，归家落日明。

释如珙　颂古四十五首
    荒院天寒烧木佛，一堆红燄对枯床。
    浑身终夜烘烘暖，罪过难教院主当。

释如珙　颂古四十五首
    廓然无圣真实语，对朕者谁心未息。
    本光灿烂照十方，无量劫来到今日。

释如珙　颂古四十五首
    补陀岩上，白衣观音，
    闻声悟道，见色明心。

释如珙　颂古四十五首
    只将乍入来伸请，一到丛林志便高。
    吃粥了也洗钵去，宗师不用更忉忉。

释如珙　颂古四十五首
    洞水无缘会逆流，见他苦切故相酬。
    西来祖意实无意，妄想狂心歇便休。

释如珙　颂古四十五首
    白水田边问路头，雪眉婆子打耕牛。
    草鞋泥滑青山远，不是愁人也著愁。

释如珙　颂古四十五首
    佛手驴脚容易见，最难道处是生缘。
    黄梅不是周家子，七岁传衣便会禅。

释如珙　颂古四十五首
    千载灵龟庵下出，团团骨上卦重重。
    草鞋盖却无头尾，且听傍人定吉凶。

释如珙　颂古四十五首
    受惠当思报，将他一饼回。
    出家缘法到，当下得心灰。

释如珙　颂古四十五首
    学者疑心尚未休，饱柴饱水坐牛头。
    子期不用黄金铸，末世知音有赵州。

释如珙　颂古四十五首
    心灯不可付，祖印亦难传。
    野鸭飞过去，搊得鼻头穿。

释如珙　颂古四十五首
