<!-- { "loadSidebar": true } -->
    林端见新月，草际闻寒螀。
    照水萤影乱，拂筵蓼花香。
    徘徊恋嘉境，坐使归兴忘。

谢绛　洛中冬夕道话有怀善慧大士联句
    彼有上人者，妙谈心所降。
    达空知不二，观行本无双。
    久阻飘花席，因思响雪窗。
    社中虽得远，方外自非庞。
    梦纪惭他劫，风尘厌此邦。
    终期亲道树，何必忆重江。

谢绛　马上口占送九舅入京城亲联句
    之子洛中来，芳樽喜暂开。
    人夸阿连少，吾愧士衡才。
    丹阙凤皇去，清川鸿雁回。
    都门春色美，相送思悠哉。

谢绛　双松亭
    筑居喜物外，披迳穷木末。
    层阜绕襟带，澄江见毫发。
    芬芬山蜜熟，决决春泉活。
    林梢闪猿陨，石罅憖衔月。
    坐长百虑寂，望远孤兴发。
    何必较万殊，吾自师吾达。

谢绛　送馀姚知县陈最寺丞
    稍过山阴接甬东，正当两国画屏中。
    岩岭僧井通江水，门外商帆落海风。
    尽日挥弦无一事，平时推轂有诸公。
    此行绝胜人人羡，莫恨犹怀五两铜。

谢绛　送馀姚知县陈最寺丞
    愧君来款关，话别憩林间。
    不待风销暑，聊因酒发颜。
    沧洲即欲往，清躅暂容攀。
    居者羡行者，寄声思越山。

谢绛　小隐园诗
    僿本尘外士，功名若毫末。
    因寻小园隐，忽见群芳发。
    昔梦宛可记，灵契方兹达。
    会须挂朝缨，归弄岩前月。

谢绛　玉尘尾寄傅尉越石联句
    斋中独何物，持之想见君。
    惟兹玉尘尾，信美而有文。
    夫子善谈道，亹亹词如云。
    在握昔同色，倾坐今离群。
    况托怀袖好，曾亲蕙兰薰。
    常许助闲放，于焉探典坟。
    既乃阻清燕，复屈驱虻蚊。
    自殊白团扇，未畏秋叶纷。

谢绛　约游西溪信马不觉行过据鞍联句
    有意访西溪，顺涂吟思迷。
    及兹询野老，已恨过芳蹊。
    醉客但多兴，幽禽空自啼。
    无由驻金勒，林表日光低。

谢金莲　答赵生红梨花诗
    本分天然白雪香，谁知今日却浓妆。
    秋千院落溶溶月，羞觛红脂睡海棠。

谢琿　识时梅歌
    寇至人远避，寇退人复归。
    归来寻旧址，草芜迷荒基。
    哀哉住傍梅，清梦常相依。
    可怜岁寒心，能识存亡机。
    不欲染尘垢，先枯避时虞。
    方今向太平，枯干生新枝。
    主人修废坠，古梅仍春辉。
    俗态分荣瘁，梅心无改移。
    如我耐寒友，头白不相违。
    梅花自奇绝，世事与古别。
    花下独徘徊，似听梅花说。
    不愿傍官驿，驿外尘飞多马迹。
    几番驿使自南来，南枝折尽花狼藉。
    不愿在深宫，蛾眉人去寿阳空。
    缤纷檐下花飞片，不上宫妆入草丛。
    不愿在西湖，旧时逋仙迹山芜。
    可惜暗香疏影处，迩来都是给樵苏。
    不愿近东阁，无人更管花开落。
    黄昏风雨锁朱门，和羹人伴归沙漠。
    但愿开向千岩窟，饕虐冯陵任风雪。
    花香只绕处士庐，花飞不点征人骨。
    吟翁索笑痴更痴，谁似梅花能识时。
    始终不渝含酸味，去就长存调鼎资。
    广平铁石笔何在，生死与我深相知。

谢景初　法喜堂
    虚堂庇风雨，结构不务壮。
    外饰无髹髵，置物况容长。
    开箧药剂灵，拈棋白黑抗。
    阶花澹亦夭，庭石碧交向。
    出门鸟雀喧，燕处物我丧。
    吴俗夸有素，佛徒移相尚。
    独能守质静，坐以矫流宕。
    棲之果自喜，何须山海上。

谢景初　观上林垍器
    作灶长如丘，取土深於堑。
    踏轮飞为模，覆灰色乃绀。
    力疲手足病，欲憩不敢暂。
    发窑火以坚，百栽一二占。
    里中售高贾，门合渐收敛。
    持归示北人，难得曾冈念。
    几用或弃朴，争乞宁有厌。
    鄙事圣犹能，今予乃亲觇。

谢景初　观仙居山漠布
    落泉下峭壁，斗绝千万丈。
    溅急雪片飞，望若匹练广。
    曲岭隔青林，三里已闻响。
    其旁有巨石，平润可俯仰。
    愚俗所不道，我辈偶来赏。
    须期秋色清，攀萝将尔上。

谢景初　观余姚海氛
    海上风与雨，未眹先气升。
    泽卤杂山云，蓊郁相薰蒸。
    交语面已障，安辨丘与陵。
    衣濡带革缓，臭腥殊可憎。
    自非昌其阳，疾疠得以乘。
    君子却阴邪，何必医师能。

谢景初　和吴中复江渎泛舟
    雨飞暑馆变秋堂，息驾林祠意绪长。
    笋脱万苞风韵玉，莲开百亩水浮香。
    揪盘力战棋忘味，筠簟清吟扇递凉。
    心惜吏间文酒乐，雅欢未既即离觞。

谢景初　禁烟即事
    时节一百五，疾风收雨天。
    鸟催青帝驭，人重子推钱。
    蹴踘逢南陌，秋千送晚烟。
    墦间无限醉，唯我独萧然。

谢景初　句
    倒革衣裳迎户外，尽呼儿女拜灯前。

谢景初　句
    峰巅见沧海，日出长先最。

谢景初　送唐介南迁五首
    长蛇齿牙毒，谁使赤手捕。
    六月河破堤，捧块捍奔注。
    匹夫徒昭昭，天下皆慕顾。
    后世有至公，此计不为误。

谢景初　送唐介南迁五首
    木秀风所折，膏明自煎然。
    折固理之必，明性其可迁。
    趋人向各异，公议日月悬。
    开言死不测，喑噤贵且年。

谢景初　送唐介南迁五首
    郁郁炎海旁，气蒸雾露毒。
    得罪入投畀，幸贷吭颈戮。
    彼心学圣贤，於义无不足。
    奈何角主威，未尝有是辱。

谢景初　送唐介南迁五首
    身任言责地，眼见公路埋。
    胡宁包心颜，践履天了阶。
    言出说随至，吏送南海涯。
    一臣不足惜，喋血狈与豺。

谢景初　送唐介南迁五首
    谏逐古今有，例为朝政疵。
    况与廊庙臣，世复恶其私。
    安危治乱迹，此事姑置之。
    傥未监谤者，失得何须悲。

谢景初　寻余姚上林湖山
    山水有奇秀，何必耳目亲。
    兹地世未知，仙游良可珍。
    平湖瞰其中，翠巘围四垠。
    青松千万植，落瀑如悬巾。
    佛庙耸殿塔，装点纷图新。
    清溪与断崖，水石声磷磷。
    峰巅见沧海，日出常先晨。
    花草时节异，宁问秋夏春。
    陵谷千万古，岂无答道人。
    德微言不信，又恐远故堙。
    樽酒且乐我，醉来事事均。

谢景初　余姚董役海进有作
    五行交相陵，海水不润下。
    处处坏进防，白浪大於马。
    顾予为其长，恐惧敢暂舍。
    董众完筑塞，跋履率旷野。
    使人安於生，兹不羞民社。
    调和阴与阳，自有任责者。

谢景初　粤俗
    粤俗嗜海物，鳞介无一遗。
    虾蠃味已厚，况乃蟹与蜞。
    潮来浦屿涨，遮捕张藩篱。
    潮去沙满滩，拾掇盈篱箕。
    杀烹数莫记，琐碎臭且奇。
    苟务贪咀嚼，宁识暴殄悲。
    蛟蜃吐云气，腹以人为饴。
    呀口日反大，洪波谁敢窥。

谢景温　留题云门山雍熙院
    耶溪欲尽山转青，中有三寺山为屏。
    秦峰表里植苍翠，仰视万木相峥嵘。
    雪霜洗尽尘土迹，龙蛇蛰处烟氛生。
    我携宾友事登览，穿径已觉毛骨轻。
    穷幽陟险兴不尽，岩房留宿神逾清。
    寒随阴谷一夜来，酒力半酣如不胜。
    狂歌出门步竹迳，正见溪桥双月明。
    幽泉乱出石窦响，松风远送哀猿声。
    凌晨后岭纵俯仰，长林翠阜何纵横。
    献之旧地不可辨，悬崖欲断石作坑。
    五云散尽遗迹灭，老僧至今传此名。
    凭高览古复太息，翻嗟万事多废兴。
    丈夫出处固未测，我於山水心难萦。
    区区世路虽可厌，脱身向此诚独醒。
    岂知乘兴事兹乐，赏心不系穷与亨。
    昔人避世非获已，我今安学禽鸟情。

谢景温　若耶溪
    若耶溪出若耶山，浪里溶溶入醉闲。
    仙客曾因一箭赠，樵风长到五云关。
    数峰蘸碧轻清外，双舸浮春上下间。
    料得当年乘兴子，为贪烟水宿前湾。

谢景温　送程给事知越州
    青琐初辞佩守符，过家衣锦耀乡闾。
    丹心忽厌承明直，白首犹刊丽正书。
    满目湖山真吏隐，半空楼阁信仙居。
    若耶老叟嗟来暮，应向江头待隼旟。

谢举廉　句
    万时一时开骥足，百年今始破天荒。

谢举廉　西捷口号
    圣明陛下如先帝，斗国谋臣似召公。
    不遗毛嫱嫔漠北，只将魏尚守云中。
    百年境土逡巡复，万里窠巢指顾空。
    今日版图非昔日，玉关西有岭名葱。

谢举廉　戏题指纹斗牛图
    左者前其角，右者后其足，
    浼君双指螺，战此两觳觫。
    草长水远日悠悠，不向桑间自在休。
    蜗头尚可屠蛮触，壁上从今斗二牛。

谢举廉　浴日亭
    粕粕太阳精，浴以沧溟水。
    光润无纤滓，畏爱从此始。

谢隽伯　秋日杂兴二首
    西风运金气，万籁含商声。
    寒蛩亦何为，微音最凄清。
    幽人倦长夜，拊枕难为情。
    朱门沸歌钟，醉卧鸳鸯屏。
    晨鸡唤不醒，况乃闻蛩鸣。
    蛩声自酸栖，赖有幽人听。

谢隽伯　秋日杂兴二首
    高槐堕疏花，梁燕感时节。
    神飚驾轻翮，行计夙已决。
    飞鸣绕前檐，似与主人别。
    鸟衣隔海云，去去避霜雪。
    故垒尚未归，相期杏花月。

