<!-- { "loadSidebar": true } -->
阮阅　郴江百咏并序　西湖
    岸草江花对夕阳，满船新月夜鸣榔。
    秋清菡萏红千柄，风静琉璃碧一方。

阮阅　郴江百咏并序　西楼
    危楼百尺对东山，帘幕秋风卷暮寒。
    每向残阳新月看，几人曾此凭栏干。

阮阅　郴江百咏并序　香泉
    
    僧舍灵源静不流，只供斋钵与茶瓯。
    直应老衲投薰陆，石罅云根久未收。

阮阅　郴江百咏并序　香山寺
    十里城南古道场，一泓寒水翠微傍。
    幽人衲子时来汲，疑是山中草木香。

阮阅　郴江百咏并序　孝妇冢
    国史班班有旧闻，欲将重说与郴人。
    教知蔡妇潸然意，可比神仙噀酒神。

阮阅　郴江百咏并序　撷芳园
    万萼千枝二月春，只愁风雨便成尘。
    不知谁撷香英去，自有寻芳拾翠人。

阮阅　郴江百咏并序　宣风道上
    马蹄西去夕阳催，浓淡寒山翠作堆。
    北雁无情怕秋热，带将寒信过江来。

阮阅　郴江百咏并序　燕堂
    山有香炉水有瓶，斋无尘榻阁无铃。
    胡床尘拂枯藜杖，门对江山日夜扃。

阮阅　郴江百咏并序　永庆寺
    空庭生草路生苔，寂寂荆扉小径开。
    有客试泉方到此，须知不是为僧来。

阮阅　郴江百咏并序　愈泉
    未载人间肘后书，此名直恐是相诬。
    古人诗病知多少，试问从来疗得无。

阮阅　郴江百咏并序　圆泉
    清冽渊渊一窦圆，每来尝为试茶煎。
    又新水鉴全然误，第作人间十八泉。

阮阅　郴江百咏并序　怨溪
    溅溅溪水石磷磷，两岸山花野草春。
    流去前滩何处问，未应皆是酌泉人。

阮阅　郴江百咏并序　筼箉亭
    娟娟细细两三丛，却厌桃花相近红。
    已有数枝湘浦月，不消千亩渭川风。

阮阅　郴江百咏并序　真仙亭
    雕甍画栋对群山，远目增明尽日看。
    无奈人心多险伪，须求拳石作峰峦。

阮阅　郴江百咏并序　中洲
    卷地江流绕古城，参天乔木一洲横。
    年年秋雨无情甚，沙嘴才高又压平。

阮阅　郴江百咏并序　竹轩
    轩户萧条对北垣，谁来此地种檀栾。
    无人会得青青意，雨洗风吹叶叶寒。

阮阅　郴江百咏并序　紫芝亭
    和气薰蒸庶草灵，昔年闻有紫芝生。
    史官不绝书祥瑞，几欲图形献此名。

阮阅　郴江百咏并序　尊胜寺
    老僧不复识丛林，只说幽栖是息心。
    可惜一溪东去水，更无轩石称登临。

阮阅　分宜绝句
    扶疏碧树想吾庐，近隔清江几舍余。
    少听光风吹剩水，未妨萧寺曝新书。

阮阅　佛惠寺
    细雨斜风入乱山，湿云堆里见东关。
    一筇来访林间寺，杜寺数声春又还。

阮阅　高亭山
    苍苍黄叶满闲亭，门对南山数点青。
    过客不知兴废事，犹言汉县是高亭。

阮阅　过萍乡
    悠悠休问渡江萍，山人毛人丹已成。
    路入潇湘向西去，暮云寒日下孤城。

阮阅　过算陂二首
    湖上千山山外天，寒光翠色混轻烟。
    篮舆路转重回首，疑是松江在目前。
    
    
阮阅　过算陂二首
    湖水随风洗岸沙，笋梢成竹荻生芽。
    不知谁唤春归去，留下子规啼晚花。

阮阅　黄花渡
    晓渡黄花溪水湍，鸣榔身在小沙滩。
    盘斜曲踏畲田去，露下星稀霜月寒。

阮阅　寄徐季秉
    小窗杯酒恨匆匆，别后谁来旅梦中。
    寒食东风归去后，寻盟须过蒜山东。

阮阅　寄郑良佐
    书生著书贪日课，文士卖文救穷饿。
    青楼歌酒属富儿，不意此名君乃荷。
    风波平地自谁始，一倡从知百人和。
    东鲁男子旧修谨，南郡诸生底逋播。
    平安敢烦街吏报，洁白长赓楚人些。
    流言不计两曾参，机上慈亲枉惊堕。
    阮舍尤须办南北，杜冠可无分小大。
    宁知宋玉笑登徒，或指宣尼作阳货。
    璧亡误使张仪去，兵利徒为少卿祸。
    违从兄食只厚诬，偿同舍金聊引过。
    无黥可息劓可补，未信白璧青蝇涴。
    君不见吾宗孟公士所倾，亦有俗子惊人坐。

阮阅　九峰
    九峰深处是禅关，依旧居人说了然。
    一句本来男女话，当时应为灌溪传。

阮阅　句
    无水不如三峡险，有山皆似七闽深。

阮阅　句
    万壑深连郴水出，千山高拥石门开。

阮阅　谩成三首
    蓬池旧草绿茸茸，爱酒清谈隐者风。
    纵似步兵成底事，啸台依旧夕阳中。

阮阅　谩成三首
    心若金兰过耳余，春来还共客东都。
    几时却泛清河水，已约荆溪共卜居。

阮阅　谩成三首
    太白仙人白玉篇，逸才清思两难全。
    如今貂尾容相续，只恐巴吟不足传。

阮阅　萍乡绝句
    春尽江南归已迟，湘南风雨度花时。
    无因剪取湘江色，携看江屏画竹枝。

阮阅　任元受耿时举有和篇谨用韵写寄
    射策明光最上游，干霄直气接云浮。
    平生所闻任定祖，十年坚卧岩壑幽。
    胸中经济几韬略，价高连城人不酬。
    急流勇退莫予武，旁观谁为君王留。
    归来万事了无愧，罪我知我惟春秋。
    海沂之康谈笑事，分毫未展帷幄筹。
    倒屣能延吾党士，此客标置高南州。
    翰墨从容千万字，韵高不作河西讴。
    各持吾素报吾主，为公不必须孙刘。
    嗟我已衰人不数，去来乘雁双凫鸥。

阮阅　濡须寺
    筇杖芒鞋上小蓬，半篙春水饱帆风。
    两关三寺山无数，藏在蒙蒙烟雨中。

阮阅　苏仙山
    一溪清泚万峰环，人过重重紫翠间。
    绿竹乔松三十里，云中犹未见苏山。

阮阅　宿路口驿
    孤猿啼处宿山村，读尽离骚自掩门。
    寓意偶成长短句，半窗灯火月黄昏。

阮阅　题宣风驿
    浅浅泸潇水，粼粼碧玉光。
    马蹄飞电疾，突过板桥霜。

阮阅　万载县
    门横路断竹为篱，雪色漫漫瓦屋稀。
    黄领青腰墟市罢，尽沽红酒夕阳归。

阮阅　往知袁州道经末山
    斜阳骑马末山隈，淡碧晴空雁字回。
    一片愁怀似黄叶，晚风吹送九峰来。

阮阅　无讼堂
    欲为袁人弭谤声，因将无讼榜堂名。
    他时茇舍棠休剪，近日环扉草已生。
    自是索瘢求大察，却疑束矢听难明。
    要知本乐农桑处，请看东郊垅上耕。

阮阅　湘东驿至萍乡
    萍乡路与醴陵通，溪上长亭草木中。
    行尽江南有山处，门前隔水是湘东。

阮阅　晓发上高
    城外斜溪踏水过，不沿危磴却扪萝。
    明朝又入宜春去，想近湖湘山更多。

阮阅　游虎丘
    踏石青鞋滑，西风系小舟。
    浅塘疏荇水，高树老藤秋。
    行柳乱余兴，衰芜铺远愁。
    萧萧晚城角，排日下林头。

阮阅　游紫微观
    春来犹未到多庭，桃杏离披柳已青。
    直待斜阳方兴尽，一筇独立紫微亭。

阮阅　至上高邑
    上蔡人归古县封，蜀江依旧水流东。
    末山云散庵犹在，敖岭丹成井已空。

芮煇　持宪节登戴溪亭赋诗
    溪山之兴无时尽，兴尽名亭意可知。
    出岫孤云含细雨，投林宿鸟爱深枝。
    风流已是千年事，公案今成七字诗。
    短棹悠然随所适，人生出处要如斯。

芮烨　从沈文伯乞娑罗树碑
    楚州淮阴娑罗树，霜露荣悴今何如。
    能令草木死不朽，当时为有北海书。
    荒碑雨侵涩苔藓，尚想墨本传东吴。

芮烨　东林寺
    修竹长林罗水车，梵王家近葛仙宫。
    耳闻清磬是非静，心领菩提名利空。
    啖枣尚知前世事，拈花还遇上机翁。
    抽簪若得烧丹诀，莫负扶桑半夜红。

芮烨　句
    宁令汉社稷，变作莽乾坤。

芮烨　句
    今作尘埃奔走人。

芮烨　句
    今日桐城王刺史，异时遗爱在吾州。

芮烨　罗浮宝积寺
    木落天寒山气沈，年华客意共萧森。
    偶于佳处发深省，其实宦游非本心。
    红日坐移钟阁影，白云闲度石楼阴。
    还家莫话神仙事，老不宽人雪满簪。

芮烨　题莺花亭
    人言多技亦多穷，随意文章要底工。
    淮海秦郎天下士，一生怀抱百忧中。

芮烨　赠陈少微
    原思非病贫何患，回也虽贫乐有加。
    岁晚与谁同此味，梅花深处是君家。

芮毓　中山既事
    几年压尘嚣，屡欲返初服。
    鹪鹩安一枝，何必恋微录。
    潇洒此村居，茅舍带修竹。
    田园薄有收，积书高过屋。
    所以课子孙，利用聚吾族。
    光大不可期，庶几守耕读。

桑世昌　寄丹丘林咏道
    小别俄惊岁屡周，尺书每每寄江头。
    逢进共叹君肥遁，投老谁怜我倦游。
    书足三冬应润屋，诗成千首必经侯。
    一尊纵负东湖约，尚及黄花碧树秋。

桑世昌　句
    翠添邻堑竹，红照屋山花。

桑世昌　夜对巾山塔灯呈史君李孟达寺簿
    光明台畔旧曾逢，何自飞来碧海东。
    未问眼根齐等级，要先心地证圆通。
    八还究竟千光合。四面回旋一视同。
    坐想玉霄风月夕，超然清对一诗翁。

桑文炳　毛竹山
    天地有此山，植此毛竹久。
    我本山中人，清风振千古。

桑柘区　春日田园杂兴
    粟爵瓜官懒观觎，生涯云水与烟腴。
    晚风一笛麦秧陇，春雨半钥桑橱区。
    可是樊迟宜请学，肯教陶亮叹将芜。
    斜阳芳草联情处，更把新诗吊石湖。

桑正国　春日湖上书事并序
    卮倾好酒逢时盛，早遇春融媚景天。
    龟暖戏挨初绿草，燕飞绿拂乍晴烟。
    迟迟昼影花篮槛，郁郁香风蝶舞筵。
