<!-- { "loadSidebar": true } -->
    六幕风轻昼刻长，地形卑湿近南方。
    人挥羽翣依林樾，绠续金瓶下井床。
    云路飞鸢愁跕跕，玉徽流水怨汤汤。
    尸官盛府中乾甚，久饮台冰未觉凉。

宋祁　夏日池上
    溪流来不近，永日映霞霏。
    水荇自相缭，汀禽无次飞。
    颓沙时损路，幽濑忽藏矶。
    谁欲留连我，相将日暮归。

宋祁　夏日池上
    独坐溪堂上，炎天客少过。
    红垂初熟果，碧捲未开荷。
    曳絮云更坞，摇金日弄波。
    一杯聊自举，凉意雨前多。

宋祁　夏日江渎亭小饮
    飞槛枕溪光，欢言客遍觞。
    暂云消树影，骤雨发荷香。
    辛臼橙齑熟，庖刀脍缕长。
    蘯风如有意，盈衽借浮凉。

宋祁　夏日旧痬间发
    老至非无素，忧来讵一源。
    河鱼真得疾，床蚁误成喧。
    嗲咀供晨匕，蹒跚逼夕轩。
    何宜忝蓬观，祗合令文园。
    霜挫颠毛秃，云添眼膜昏。
    问天宁有祷，依佛即忘言。
    燕麦摇风砌，蚌苔压雨垣。
    冒荣难自效，三宿恋君恩。

宋祁　夏日陪提刑彭学士登周襄王故城
    聊随汉使者，一上周王城。
    片雨北郊晦，残阳西岭明。
    野禽呼自别，香草问无名。
    谁复歌离黍，惟兴箕颍情。

宋祁　献外台王侍御
    滥陪坐诺已三年，始望霜威绀弩前。
    旧业久辞南郡帐，深恩独戴故人天。
    头欹解散惭星弁，腹饱侏儒费月钱。
    欲托牙琴愬真赏，流尘无奈晦幺弦。

宋祁　相国寺祈雨马上口占
    青鸳刹下天香集，丞相车前佛月低。
    知有风人无限思，火城催向五门西。

宋祁　庠局观书偶呈同舍
    蠹简时披落暗尘，昼窗风冷冰蟾津。
    不须长叹夫差事，恐有邻房儳和人。

宋祁　享庙禋郊诗　享庙八韵
    左庙崇清烈，前郊赴享期。
    瞻言七世室，并荐一元祠。
    乐变摐金备，天行步玉迟。
    香茅均奠鬯，锦册不惭辞。
    有诏回宸辇，他宫奉母仪。
    衣冠对游月，脂泽感平时。
    俟献庭虚次，登歌拜受禧。
    大哉王者孝，万叶焕焌彝。

宋祁　享庙禋郊诗　禋郊十韵
    大驾峨千乘，长涂过百廛。
    尘清属车地，雪尽幔城天。
    步辇黎明降，华灯艾夜燃。
    升琮奠黄粹，荐璧捧苍圆。
    牲俎群灵匝，霞觞二祖联。
    上垓皆彻藉，小次但虚褰。
    不见纖萝动，惟闻杂佩旋。
    回云终乐奏，熏月上柴烟。
    日至方流庆，崧呼节献年。
    欲知釐事毕，鸡赦出楼前。

宋祁　小池
    细溜沙渠逗曲池，碧浔馀润渍蚌衣。
    风休浪静如圆鉴，时有文禽照影飞。

宋祁　小荷
    踏溪分藕养新荷，钿盖斜临瑟瑟波。
    自是天姿不汙著，水深泥浊奈君何。

宋祁　小荷
    濯雨拳红展，擎烟侧钿微。
    才胜汉臣橐，未办楚人衣。
    矗矗閒攒沼，差差静隐矶。
    游防灵蔡重，戏怯孺鱼肥。
    茎弱从风靡，珠成恐浪挥。
    文鸳不肯去，始得蔽斜晖。

宋祁　小渠
    唐溪析春溜，一股入清渠。
    循庭始演漾，走圃辄萦纡。
    淙淙潄幽石，唯唯泳织鱼。
    瀑来聊激浊，澄罢复涵虚。
    恃源纔自润，流波愧挹馀。

宋祁　小雪
    低云淡河界，零霰集天涯。
    树乱三眠絮，丛迷五出花。
    舞风都拟重，入隙故成斜。
    密瓦平将半，前山暝欲遮。
    渐堪迷净练，并欲误疏麻。
    粉出房陵水，监飞海岸沙。
    舟来戴逵宅，客过李王家。
    此日长安酒，旗高未易赊。

宋祁　小雨
    雨脚衔山夕照和，簟间凉气晚来多。
    蒙蒙未拟昏城树，飒飒先能闹沼荷。

宋祁　小渚
    轻烟变渚色，寒浪啮堤痕。
    鸟去枝犹动，沙颓水暂浑。

宋祁　小酌感春邀坐客并赋
    林下复池边，其如春暮天。
    花仍无数落，柳亦第三眠。
    强饮非能剧，狂歌不取妍。
    流芳何与事，只是自怊然。

宋祁　小酌感春邀坐客并赋
    林下复池边，其如春暮天。
    花仍无数落，柳亦第三眠。
    强饮非能剧，狂歌不取妍。
    流芳何预事，只是自怡然。

宋祁　晓过二里山
    黎明走苍山，千仞势如削。
    北斗挂西巅，徘徊久未落。
    驿道转岩肩，人烟聚岑脚。
    太虚交昏旦，颢气自喷薄。
    阳光排暗升，阴氛值明卻。
    翔禽散乔卉，啼狖思空壑。
    逢隈雾尚屯，投险泉争躶。
    生平好山意，每遭事婴缚。
    安得乘冷风，穷跻叩寥廊。

宋祁　晓栉
    晓栉理斑鬓，萧萧遍愁颠。
    多病始计日，蚤衰不待年。
    青青固未几，种种今乃然。
    寡发有异象，施髲惭庄篇。
    且复委蓬葆，言就东山眠。

宋祁　挟弹林下
    挟柘行吟涉庾园，鹊林惊绕果林寒。
    幕中病客殊真侠，虚费游童逐弹丸。

宋祁　写怀寄献枢密太尉
    仆本草茅人，守植自有素。
    偶与力运偕，牵丝及荣路。
    矢将保独行，安敢邀诡遇。
    朝跻绿雾阁，夕舍金马署。
    鷃志屈鸿翼，珉质谢瑶圃。
    内省实空虚，焉得久留处。
    悟非不必老，斑领況云屡。
    竟獲一麾来，果此避贤趣。
    载以朱辬车，佩以银符兔。
    君宠寄华冕，癯丑不成恶。
    淮郡梁楚交，刀笔纷民务。
    粗欲逃官责，何暇收民誉。
    平生觏宗工，亟为拯沦误。
    惭负知己言。遂贻越乡虑。
    何图霄与泥，肯问簪与屡。
    辛勤风波事，尺牍奚能诉。
    代马愁南嘶，鹧鸪憎北翥。
    所恋明主恩，未理归田驭。

宋祁　谢都官监建安郡
    郎署新畴出宰功，海闽关夹使旌雄。
    晨涂倦伏双毫奏。暮席贪随五两风。
    芳莊摘山唐贡远，薧鱼升豆汉祠丰。
    赌囊贵胃膏腴盛，丽唱行闻溢褚中。

宋祁　谢都官监治建州
    初得中台满岁迁，七闽犹贰左鱼權。
    鸡香烬晦华星闼，虎眼波迎下濑船。
    几种珍鲑资昼膳，万岑芳茗蔽春廛。
    行行正及陶嘉月，溪树烘霞荔子鲜。

宋祁　谢提点刑狱李郎中赠扇
    规裁珍素裂轻云，柄剪春篁燥丛露。
    制以为扇持赠君，拂君怀袖袪君暑。
    蜀天六月苦炎歳，赤龙秋秋驻云雾。
    火走肤脉汗若流，暗逗浮凉下天宇。
    画作飞蝇缘误点。徐隔游尘不成污。
    何以为报我知之，奉扬仁风慰黎庶。

宋祁　新箂成竹
    雨町犀株突，阳皋锦槊攒。
    穷均轩世律，皮解汉廷冠。
    冉冉生能直，萧萧意自寒。
    翠云舒作叶，碧血染为竿。
    梢弱烟方定，筠浮粉未乾。
    抛阴照流水，迸节犯朱栏。
    会待翔鹓集，非缘戏马残。
    林间谁共赏，坐想七贤欢。

宋祁　新月
    几宵閒北寝，始见映西楼。
    曲篆临钩误，残黄映额羞。
    桂稀山自冷，珠浅蚌兼愁。
    巧作织织句，才能喻两头。

宋祁　新竹
    最爱中唐竹，春来百箇鲜。
    笋残霞落泊，梢散粉婵娟。
    早叶危衔露，昏枝巧住烟。
    宁孤一日赏，况在此君前。

宋祁　行春野外
    绿野阳膏动，春旗出晓衢。
    川长罗后乘，林转隐前驱。
    早蕊红粘杏，轻苞紫缀榆。
    桑郊不敢问，直为使君愚。

宋祁　行客
    游子何方客，征裾满素尘。
    疲骖不进道，还犬复迎人。

宋祁　行香
    朱华通奏见晨晖，内寺传薰得早归。
    私舍不应劳薄澣，天花仍在净名衣。

宋祁　行药
    行药来溪上，园秋损物华。
    漫丛繁野菊，荒蔓击寒瓜。
    野旷难藏树，山时即变霞。
    病身慵事事，楼鼓谩催衙。

宋祁　行药
    日烘霞底未成昏，拊物惊年并惨魂。
    李树已僵生意苦，秋虫何忍食桃根。

宋祁　行药
    行药遍城闉，仍逢摇落辰。
    坞风焦粟罅，园露饱梨津。
    远水多成浦，高云自作鳞。
    匕丹无复得，魂断小山人。

宋祁　兄长莒公赴镇道出西苑作诗有长杨猎近寒熊吼太液歌馀瑞鹄飞语警迈
    宝楼斜倚阙西天，北转楼阴压素涟。
    白雪久残梁複道，黄头閒守汉楼船。
    尘轻未损朝来雾，树暖才容腊外烟。
    弭节不妨饶怅恋，待歌鱼藻记他年。

宋祁　兄长有计省之命
    长简蓬山藏，娑娑试满年。
    频书对命笏，长负出休钱。
    运复光华旦，恩回咫尺天。
    罢披穷石诉，入佐计台员。
    近对涂丹密，相趋委佩联。
    太官供饵美，三服赐袍鲜。
    平进真如砥，孤飞旧恶弦。
    犹胜广文客，摧擿猎尘编。

宋祁　熊上人见过谈理颇未得尽忆王侍郎共加研讨
    拄杖萧然陋庑开，茗花熬绿浅浮杯。
    清言未到忘言处，正待裴家驿骑来。

宋祁　休沐
    出休连日似山郎，坐有蛩毡沐有汤。
    缸面酒华随日转，琴中松韵共风长。
    宫卑宁为今无巧，愚极曾闻古是狂。
    自顾支离身碌碌，补归囊被亦何妨。

宋祁　休日
    病粟支离月有储，汉家汤沐许家居。
    材同曲社真无用，拙比河阳恐有馀。
    半夜羁魂随鹤警，九秋嘶腹共蝉虚。
    谁言舐痔非长策，却得君王五乘车。

宋祁　休日阅古堂小宴
    宴堂丛橑倚晨霏，客衽风清酒力微。
    曲沼新荷能碍钓，霁林浓叶不通飞。
    盘纷素脍鱼腴美，齿渍寒津蔗境肥。
