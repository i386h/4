<!-- { "loadSidebar": true } -->
    仙境际云霓，名藩独会稽，
    蓬莱住山小，星宿落簷低。
    旌节临诸郡，楼台瞰北齐。
    地繁秦望岭，民阜若耶溪。
    化俗饶馀事，吟诗厌旧题。
    只愁严召速，荣渡浙江西。

张宗尹　句
    大书方字隄防老，剩卖田园准务閒。

张宗尹　题陈相鄠杜别业壁
    乔松翠笑绝织埃，门对南山尽日开。
    应是主人贫报国，功成名遂不归来。

张宗永　句
    大书文字隄防老，剩买峰峦准备闲。

张宗永　题陈相别业
    乔松翠竹绝纤埃，门对南山尽日开。
    应是主人贪报国，功成名遂不归来。

章炳炎　合溪新亭
    每到双溪兴自招，新亭况是隔丹嚣。
    水中山色都如画，风里湍声却似潮。
    欹枕几回眠尽夜，凭栏不厌立终朝。
    人生何用千钟酒，万古间愁向此消。

章才邵　过清远大家峡
    岩头风急树欹斜，溪畔渔樵十数家。
    老尽往来名利客，年年秋水映芦花。

章才邵　进月堂
    不将帘幕碍虚空，为爱清光入室中。
    满目尽成金色界，胜游宁羡水晶宫。
    世缘淡泊尤相称，心镜圆明总一同。
    长照金樽歌酒乐，争如此境乐无穷。

章才邵　题严子陵钓台
    短櫂夷犹七里滩，人亡依旧水光寒。
    汉家名节君知否，尽在君家一钓竿。

章采　别鄂倅赵有孚
    芙蓉花下把离觞，江汉秋生夕涨凉。
    騕褭神驹行地急，迢遥仙鹤去天长。
    蜀兵未解星辰赤，淮哨将来日月黄。
    近世平戎无好手，请陈上策献君王。

章采　发兴
    主静观心妙，耽奇发兴长。
    兰边招翡翠，梧下待鸾凰。
    天地东风绿，江湖西日黄。
    灵修犹浩荡，谁与玩琼芳。

章采　花树
    风吹花树昨朝红，今日看花树已空。
    可惜天高花薄命，年年开落只由风。

章采　九江庾楼作
    去晋千年后，风流尚庾郎。
    地收三楚大，天过两淮长。
    北望惊尘暗，西归短发苍。
    空留江上月，夜夜照兴邙。
    结架思梁日，登临忆汉年。
    佳游惊我老，孤思为谁牵。
    春水江湖大，夕阳天地偏。
    萋萋青草外，何处是秦川。

章采　秋日过清江傅聘君石溪隐居
    有美人如玉，招寻故意长。
    山衣犹芰制，野饭只菰粱。
    秋入遥空白，霜飞一叶黄。
    年年三径里，来往有求羊。

章采　滕王阁
    佩玉鸣銮一笑空，至今华观叠青穹。
    西山残雨虹腰白，南浦骄阳雁背红。
    几度登临添感慨，半生漂泊老英雄。
    槛前犹是唐年水，曾见王郎泛短篷。

章采　武昌江汉亭忆南轩
    亭下双来绿玉虬，岷嶓万里会吴头。
    江穿南北天心过，汉接东西地脉流。
    水上龙争方一梦，山中鹊起已千秋。
    张刘精爽知何在，安得同来赋远游。

章采　武昌南楼怀古
    青虬修士去遒遒，黄鹤飞仙苒苒游。
    北望日边秦树远，西来雪外蜀江浮。
    吴时宫殿千年梦，晋国风尘万里愁。
    今古茫茫无限事，月明倚遍庾公楼。

章采　摇摇花行
    摇摇花，长安城南道。
    小草欣欣造物匀，三月来来野田好。
    女郎厌踏王孙园，出郊更觉春嫣然。
    五家蹙成锦绣谷，双鬟妙舞玳瑁筵。
    合欢扇裁七宝月，荫步盖簇空青天。
    分司自讼狂惊坐，拾遗劝我莫近前。
    此时摇摇绝低小，媚紫得映车閒钿。
    幸承踏歌罗袜暖，偶荷细摘春心怜。
    岂如黄土冈头古楠树，花开花落无人觑。
    一枝折顿固弗班，五陵隽赏初何预。
    呜呼世无赏音兮竟大奇，古楠苍苍云雨垂。

章傪　如归亭
    吴上江上客亭幽，地占姑苏最上游。
    万顷重湖朝夕浪，几声残橹往来舟。
    凉生领袖苹风晚。冷射杯盘桂魄秋。
    东道正闲时倒屣，笙歌谁惜一迟留。

章粲　别杨尊
    远游同是客，执别两情牵。
    天地愁眉破，山林归梦圆。
    西行迷蜀道，北望黯淮边。
    马上封侯事，相期在少年。

章粲　春日效韦体
    新绿灎晴池，涓涓泉脉动。
    东风度花梢，春音入禽唘。
    而我理群书，朋俦罕迎送。
    翛然惬心期，此乐谁能共。

章粲　春日忆平阳郡博士大云心兄
    东风归林园，云日叆春事。
    静观化道伸，良感幽贞利。
    烟芳生暮愁，晴思起新思。
    有酒谁见同，恻恻夜亡寐。

章粲　湖上游瞩寄家兄
    花雾压晴埃，柳风荡暄浊。
    钱塘佳丽地，春华大堤曲。
    幽禽粲林白，野水明湖绿。
    清赏远难期，怀哉美如玉。

章粲　敬赋大人竹林真隐之图
    野草閒花竞赏音，萧然坐阅岁年深。
    当贞固日知高节，只静虚中见本心。
    何处乾坤无凤集，他时风雨有龙吟。
    向来七子皆充隐，不止山王累晋林。

章粲　秋日怀松溪赵宰经父
    晴窗静繙书，凝尘掩行迹。
    花影昼帘閒，苔痕秋径寂。
    凭高招远风，缘流弄寒碧。
    缄情寄天涯，杳杳江闽隔。

章粲　题杨总卿鹿冈庵
    客行鹿冈暮，四顾秋满目。
    涧碧烟草滋，林黄霜橘熟。
    归鸟各东西，啼螀相断续。
    愁心浩难留，故山正幽独。

章粲　絜矩书院示学子
    四时配四德，元亨利与贞。
    天德元最重，方春木主生。
    夏火物畅茂，是为德之亨。
    金利秋向实，水贞冬日成。
    既贞又为元，循环未尝停。
    天高而地下，阴降复阳升。
    气理本同运，天人特异名。
    性情即理气，其义明且精。
    元亨利贞理，因时有足徵。
    生长敛藏气，依理常偕行。
    仁礼义知性，一初同圣氓。
    恻隐至羞恶，辞让是非情。
    天人二而一，如射中鹄正。
    奈何天无心，人欲易缠萦。
    无心自无妄，通复皆一诚。
    吁嗟其有欲，天理随榛荆。
    残忍仁斧斤，贪冒义蝗螟。
    礼失之绵蕞，知止于絜瓶。
    天人一而二，如水分渭泾。
    大载古圣人，一念天是承。
    仰观俯以察，天降地上腾。
    夭桃华灼灼，好鸟鸣嘤嘤。
    木德自此盛，我心惟和平。
    恢炱行炽景，是月阴阳争。
    天明一畅达，朱光布八纮。
    动极必生静，慎哉柔道乘。
    金行兆新凉，宇宙日清泠。
    万宝就凝实，群葩委芳菁。
    三阴行肃物，戒哉色与声。
    冬至甲子夜，一叶开尧蓂。
    凝阴虽已剥，初阳才有萌。
    观天于闭塞，掩身身欲宁。
    诸君子其来，我诗尔其聆。
    子能悟此理，见义自珑玲。
    子或昧此理，见义等聋盲。
    善根有由蘖，端绪微微呈。
    触物动恻怛，致爱先雏婴。
    在天元之时，春意方勃兴。
    声身贯律度，动作锵璜珩。
    三千三百仪，皦皦朝阳升。
    在天亨之时，夏气方敷荣。
    利物合于义，秋揫味金腥。
    贞固守以知，冬藏令玄冥。
    一心一太极，彼此无损增。
    至哉子朱子，讲道于考亭。
    若明通公溥，万古破说铃。
    仁元明可配，礼亨通可称。
    义利公所在，知贞溥所能。
    若东南西北，随方有依凭。
    春元东甲乙，夏亨南丙丁。
    北贞壬及癸，西利辛及庚。
    若震离兑坎，随用无变更。
    火则离玄黄，木则震主青。
    秋则兑金说，冬则坎水盈。
    四者诚昭昭，请细与君评。
    真精妙凝合，我得气之英。
    所学背斯理，南辕驰幽并。
    当其泉达时，浩浩江河倾。
    当其火然时，炎炎已煌荧。
    萌蘖得所养，拱把可霄峥。
    富贵真浮云，无为羡金籯。
    荣华忽飘风，无为宠辱惊。
    鸩妖用之媒，钱神事之兄。
    四者苟能充，于利必无营。
    厚酒促亡家，冶容擅倾城。
    四者苟能充，于欲必先懲。
    晓起敞吾门，参前倚舆衡。
    晦息安其身，主敬常惺惺。
    勿谓暗室暗，冏如对日星。
    勿谓閒居閒，凛如警雷霆。
    仁暴判舜桀，义利别轲{径彳换牛}。
    存心不以敬，焦火寒凝冰。
    事惟非与是，一閒谷为陵。
    慎勿思鸿鹄，常期肖螟蛉。
    复坐吾语汝，而学发新硎。
    造道有标的，求己见准绳。
    竭力事父母，夔夔谨鸡鸣。
    同气曰兄弟，急难念脊鴒。
    妇道顺为正，子职孝蒸蒸。
    友义切以偲，诗歌木丁丁。
    何莫非此德，拳拳服诸膺。
    何愧百年身，何慊万物灵。
    四者诚存存，心乎镂为铭。
    然而仁与义，又对立门庭。
    知者义所藏，礼者仁所形。
    犹之四时运，阴阳为之经。
    春夏阳日长，秋冬阴日凝。
    又若仁义中，仁尤莫与京。
    元犹五常仁，吾因作川程。
    益信春犹仁，通贯如建瓴。
    惟仁为器重，惟知亦不轻。
    守之不以知，惟仁莫能胜。
    须知守之固，尤在见之明。
    若夫信犹土，是犹纲之宏。
    圣门戒去信，重于食与兵。
    四端斯无违，一心斯有恒。
    天行以不息，异乎有欲枨。
    日进以无疆，同乎一贯曾。
    此为义理源，源洁流乃清。
    精体兮实践，见汝颜之瞠。

章粲　学易斋
    天目鉴孤明，地籁奠众响。
    虑淡世欲轻，性复道心长。
    敛襟步前庭，手执周易往。
    得知三画初，真契贯穹坏。
