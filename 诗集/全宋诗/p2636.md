<!-- { "loadSidebar": true } -->
    真心实行终归德，善事缘多恶可悲。

宋太宗　缘识
    道高人世礼周旋，语默如痴似不言。
    洗涤要教心地静，狐疑勿类水蓱翻。
    经书立法尽修真理，岁月休防罢引援。
    雅合无为深见识，阴阳去住捉寒暄。

宋太宗　缘识
    道经念诵信无为，清静玄言好自持。
    苦行精修心不倦，嚥津往往过斋时。

宋太宗　缘识
    道门长啸扣玄关，咀嚼盈虚口不闲。
    峰顶怡情松作笠，五湖来往看人间。

宋太宗　缘识
    孤云野鹤镇常闲，随宜自在杳冥间。
    杉松高拔千万尺，寒泉引望峭青山。
    大道烟霞看更远，将临少峤叩玄关。
    知之修炼凡超圣，岁月空深不易攀。

宋太宗　缘识
    巅峰一望水深潭，谁解缘情语话堪。
    暗室自开明日月，道心奇异老山萩。
    研穷妙理真消息，诫忌先贤让不贪。
    稽古尚为今法则，愚蒙太甚苦惔惔。

宋太宗　缘识
    中秋夜，圆转魄，
    东升慢上露先湿。起清风，
    明似雪，薄衣阶下寒泉滴。
    随且情，何豁达，
    五音罢去无踪迹。星稀斗暗一宽窄，
    桂华望处谁不惜。

宋太宗　缘识
    耳根唯愿常清静，更得四时风雨顺。
    开得眼来一切心，尽为好事善相近。

宋太宗　缘识
    二月寒食经新雨，开花绽柳人无语。
    近水溪边嫩枝条，攀折悠颺还似舞。
    车骑园林看不若，村笛歌声更互作。
    光阴番次不因循，民安万岁家家乐。

宋太宗　缘识
    凡愚不取自逍遥，其奈心如似火烧。
    虚过光阴还似梦，随缘尽向暗中销。

宋太宗　缘识
    非人口似泻汾河，此辈尘中有甚多。
    心恨貌恭无定止，舌夸端正乱乖讹。
    为官善政身荣禄，利剑休教石上磨。
    立待满盈船陷水，恶风从被海神拖。

宋太宗　缘识
    逢春便见野花亲，往覆闲忙旧路尘。
    轮走蹄轻多少意，世途常似梦中人。

宋太宗　缘识
    逢春总有看花情，时节心迷不可轻。
    但只追游贪聚乐，几人顶戴愧三清。

宋太宗　缘识
    凤皇燕雀不同群，非类宜然信有闻。
    好景销磨还尔梦，方知虚庭似浮云。
    闲吟比喻明如日，雅道留情旧曲坟。
    堪与言论谁是识，舜琴惠爱皷南薰。

宋太宗　缘识
    浮生好道勿虚忙，炼药修行事久长。
    轻举不由他假借，一登清境入仙乡。

宋太宗　缘识
    高山石室半空嵌，选取灵芝草尽芟。
    法意要修心一等，道情焉用口三缄。
    丹砂保重开清境，白发相宜倚翠岩。
    曩劫缘中因种在，布衣鹤袖凤来衔。

宋太宗　缘识
    大道何异，俗情如花。
    生前境趣，车碾黄砂。
    无垢住相，勿用称夸。
    非亲我亲，六合为家。

宋太宗　缘识
    九重天上帝仙居，愚昧求真道理疏。
    混沌初分长日月，精魂聚散记丹书。
    离男坎女皆相类，壬子丙西异境殊。
    历动因缘随世在，阴功及物最玄珠。

宋太宗　缘识
    道在锲夷不易寻，忘言息虑便知深。
    黄金白玉将何用，争比灵源一寸心。

宋太宗　缘识
    青松本不树萧条，学士因何智自劳。
    金水朗然明皎洁，雪山堆积就中高。
    志心但觅三神药，凡目难观万时毫。
    我独闲吟谁解意，悠哉丽日压灵鳌。

宋太宗　缘识
    能知养性道中求，须要虔祈事转幽。
    通达远开明了悟，一真守静万缘休。

宋太宗　缘识
    泥丸本是命根宫，消息临时语话通。
    大道比来行气术，其余效验藉阴功。
    物情之理皆清净，造化玄微事莫同。
    珍重此言深可意，腹中日运鼎花空。

宋太宗　缘识
    年过百岁鬓如鸦，到处安然便是家，
    醉后有时相诘问，更言我解种黄芽。

宋太宗　缘识
    年年柳与韶光契，春风便作开花便。
    黄莺到处不绝声，嫩叶芽新生翡翠。

宋太宗　缘识
    蓬莱别有洞中天，摇曳祥云五色鲜。
    不是凡人常到处，精修要实在心专。

宋太宗　缘识
    龙虎刚柔隐圣方，一时和合运阴阳。
    周知配类无疏失，物性从来理自长。
    鼎里花开装五彩，心明火候制三黄。
    更能通得华池妙，南北东西不可当。

宋太宗　缘识
    栖真大道於南北，清净之间求爱力，
    坚持雅志穷诸识。寻常如观在眼前，
    唯仰三光无蹔息。忧念苍生不暇食，
    自挫周遮尝反侧。

宋太宗　缘识
    千般万类不相逢，天地尊卑岂易穷。
    海岳高深随日转，神仙聚乐隐尘中。
    鲜求免得知贪少，多事闲忙总是空。
    几个心贤平坦荡，十洲三岛自从容。

宋太宗　缘识
    南来北去无时节，举翅抬头飞似雪。
    当日离春今日秋，湘江浦上旧明月。

宋太宗　缘识
    乾坤运转是寻常，人有依违自短长。
    不觉贪生身外苦，如驹过隙百年光。

宋太宗　缘识
    栖心隐逸故非常，大约恒持要久长。
    清净好为皆是益，周旋理度審安详。
    法乾驭物须平稳，顺日成功自酌量。
    倏忽之间堪匹配，临时巧拙见圆方。

宋太宗　缘识
    清洁恭虔烟上帝，郊仪大设康哉世。
    人心肯悦化来同，礼乐咸修依古制。
    景福照明何举措，千官俨雅登云路。
    一阳初启煦仁风，我运唯扬均遍布。
    道德功惭情不已，常如取朽九重里。
    未曾一日贵为尊，抚念苍生皆赤子。
    羽卫旌旙花作队，雍熙民泰俱陎阓。
    承平岂足尽言之，万里山河观掌内。

宋太宗　缘识
    秋鏁烟岚日未曦，道情欲话老僧期。
    旋烹茶竬心先喜，摇撼松风睡思迟。
    鹤唳九霄堪入画，云平三界化无私。
    真宗象教非虚说，对境成空是我师。

宋太宗　缘识
    駈駈席不蹔安时。勤苦终朝景易移。
    达得物情深道理，无为堪作后人命。

宋太宗　缘识
    人心多是少相投，非识尘中上品流。
    不见真宗归物理，难知妙道后先休。
    生前内鼎宜烹炼，殊胜华池好渐修。
    但见完全凭土德，能调火候药皆秋。

宋太宗　缘识
    人心乐乐聚神州，秀丽烟霞胜十洲。
    细柳高来齐拂岸，飞岛时下傍轻舟。
    风摇碧浪藏鱼窟，园时朱樱满树头。
    歌唱新声双揭调，花前别是一般流。
    揎衫整羽揩金镞，圆月开弓射白鸥。
    云与山连恒为白，春生夏长莫知秋。
    三天得路迷仙府，百辟盈衢从冕旒。
    务本含灵皆自化，和平盛世纵遨游。

宋太宗　缘识
    人愚学道谤神仙，岂达虚无物外缘。
    多是六情贪爱障，更兼朝暮不心坚。

宋太宗　缘识
    任从寒暑镇常侵，一气韬藏万种心。
    堪笑愚痴浇荡甚，却非淳朴不幽深。

宋太宗　缘识
    如花遇雨湿泷冻，審此言谈大道中。
    世上几人知举措，故然不与我心同。

宋太宗　缘识
    三春二月一样同，翠柳峨峨解舞风。
    池水湛然经雨后，桃花始觉半开红。
    半开红，丽天辉，
    新燕未归莺亦飞。

宋太宗　缘识
    乾刚展转运阴阳，一味清虚道不忙。
    玄妙永通天地久，未言大海变田桑。

宋太宗　缘识
    蛮夷未必尽无知，上圣功成亦化之。
    大道须归真见性，灰心达善即为师。

宋太宗　缘识
    慕道虔心仰翠微，玄关寂寂少人知。
    不求世宝兼名利，始悟无心合道时。

宋太宗　缘识
    妙道藏真世莫臧，勿言圣事似寻常。
    眼前不见非常境，别有三天照十方。
    
    
宋太宗　缘识
    茅庵养道静深山，解笑光阴解驻颜。
    谁能苦志离人间，孤云情僻岂容攀。
    日餐松柏知其味，不问王侯朱紫贵。
    修行但好倍精专，十洲洞府有神仙。

宋太宗　缘识
    溟溟沧海浪涛深，雾蔽山峦不易寻。
    紫盖洞庭人驾鹤，虹霓城郭道为林。
    幽玄相去何多少，巧拙无由智存慧侵。
    尽是同缘相引接，从容语话八仙心。

宋太宗　缘识
    莫问仙家不死乡，泥丸秘密隐身光。
    华池积润无拘束，勤习通流看上方。

宋太宗　缘识
    木人莫把石牛骑，海变桑田故不知。
    耕地种禾终是妄，真空相偶更无疑。

宋太宗　缘识
    每逢清夜坐更深，白日忙忙各是情。
    南北东西谁定准，无穷天地始知名。

宋太宗　缘识
    慕道焚修万法通，一心清淡奉真宗。
    方知异境人难见，见即虚无事不空。

宋太宗　缘识
    灵无知大道，极意思悠然。
    摩日云中雁，潇湘水似天。
    孤峰高远近，宝月莹团圆。
    信解明开悟，青霄在目前。

宋太宗　缘识
    往事兴人感，徘徊思寂寥。
    湛然穷古道，群品似相邀。
    春台松柏静，秋风海岳摇。
    时迁何倏忽，落叶自零飘。

宋太宗　缘识
    谁测玄机圣，天功地久长。
    群生皆是性，道德有圆方。
    妍丑随情意，於戏细酌量。
    达人知澹薄，默默见非常。

宋太宗　缘识
    汝看浮生业，朝欢暮亦悲。
    笑迎先溟目，恶至聚愁眉。
    正直回斜曲，冤逢不用推。
    小人心似兽，君子定无欺。

宋太宗　缘识
    恍惚人难晓，天仙语默玄。
    修心无道理，终日自忙然。
    我命真中趣，长生认宿缘。
    机权饶使用，圣事不虚传。

宋太宗　缘识
    大道常恭谨，明灵不降威。
    少言知有信，多事自招非。
