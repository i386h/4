<!-- { "loadSidebar": true } -->
    汗牛充栋号繁博，简策冗长何其丰。
    至音寂寥风雅坠，天球何处求玲珑。
    辽辽旷世一杜叟，粹出于正排夷戎。
    丁年天宝适倥偬，崎岖奔走方匆匆。
    有我未始不忧国，岂若儿辈随朱红。
    瞻前无邻后无配，膏馥残賸何丰融。
    少陵以来栖碧老，笔锋闪闪矛新砻。
    九原已矣不可作，知有妙焌嵩。
    生平寤寐祈一见，如垢未沐头方蓬。
    君无恐我误雌霓，研覈讽诵犹能工。

廖行之　酬罗季康二首
    惭愧材非可与言，等閒微籁自鸣天。
    井蛙无理只成闹，里妇空颦岂解妍。
    君自平生多与点，谁云一语始知然。
    欲伸床下殷勤拜，诗律於今属大贤。

廖行之　酬罗季康二首
    自怜痚拙百奚宜，不省胡颜可媚时。
    驰骛功名非我事，欢娱菽水只心知。
    风姿故陋难施粉，面目堪憎正类倛。
    惟有灵台亦裴度，到君明眼不能欺。

廖行之　春日途中
    人家二月燕始归，春阴还近清明期。
    我行东指来江上，杰木夹径如旌旗。
    驱驰不惮百里远，解后时醉青帘垂。
    悬知故人隐山市，相见甫迩黄生眉。

廖行之　春晚雨中
    绿杨庭院雨如丝，已是梅林欲熟时。
    惭愧春工起归兴，向来节物彼何知。

廖行之　春雪
    腊尾春风不著忙，雪花先压百花香。
    试为天上玉妃舞，欲遣人间越犬狂。
    万里冰壶尘不染，一番琼辅日初长。
    东皇喜作吾翁瑞，又报丰年到酉阳。

廖行之　次陈颐刚与许拾遗酬唱之作
    奇谋端合赞几沈，何事山林意味深。
    引类古人方厚禄，忧时百念可灰心。
    会看览德翔千仞，未信干霄老百寻。
    却笑痚慵真漫仕，閒中赢得二毛侵。

廖行之　次纲官王簿韵兼简伯潜二首
    江上晴光照眼浓，十分春色满城东。
    客怀何限湘波绿，漕事方殷汉粟红。
    雅有诗情添兴远，可无酒力破愁攻。
    舳舻早晚蒲帆稳，长啸东南万里风。

廖行之　次纲官王簿韵兼简伯潜二首
    柳岸流莺两两黄，风光浑在一帘香。
    休辞老去追随懒，莫遣春归倥偬忙。
    满地芳茵犹胜践，漫天飞絮漫轻狂。
    溪园早有同游约，准拟杯行引兴长。

廖行之　次韵酬郭承禧
    黄钟大吕非常器，清庙陈之乃其地。
    胡为小用噎寸莛，犹遣咸韶有遗事。
    君才栖枳今何时，天意似欲昌吾语。
    西山正尔朝气爽，左手好在霜螯持。
    连墙顾我劳相过，徙舍羡君安宴坐。
    春兰秋菊借芬馨，蚯蚓苍蝇许赓和。
    弥明出语如笑嬉，喜悲思苦那能奇。
    便须起敬拜床下，敢问所学真谁师。

廖行之　次韵酬宋伯潜三首
    诗坛得隽敌无强，独立南丰一瓣香。
    我欲句中闻妙法，君应肘后出神方。
    陶鎔景色春长好，流转风光物自忙。
    珍重三薰更三沐，全胜汤饼试何郎。

廖行之　次韵酬宋伯潜三首
    百拙无堪不自强，身谋犹得学黄香。
    青衫良助君衣彩，圆凿何嫌我枘方。
    旧雨故人相得甚，浮云苍狗可怜忙。
    从君更许闻诗律，唤醒风骚起夜郎。

廖行之　次韵酬宋伯潜三首
    老懒渠能更倔强，邻墙可恋瓮头香。
    卷舒自我聊全璧，非笑从人亦大方。
    日永游丝随望远，春深乳燕趁晴忙。
    閒来不入邯郸梦，未厌区区白首郎。

廖行之　从三舅氏携儿侄游向园分韵得买字
    廛居远嚣尘，市隐渺湖海。
    闲窗理书卷，乐事供戏彩。
    萧然万虑忘，恬尔四时改。
    青山满郊园，未省费钱买。
    客来笑迂拙，我乃厌机械。
    今朝起遨游，欢意与天会。
    光风挟霁月，璇宇扫氛霭。
    兹游发吾舅，从恿及流辈。
    扁舟凌湘波，步屧更东迈。
    名园展良觌，珍赏皆胜概。
    松筠矗高节，花草足芳佩。
    化工自无私，物理欣有待。
    从渠春烂熳，壮我胸磊磈。
    招邀坐莓苔，取次列鲑菜。
    真成脱边幅，底用见奇怪。
    酒阑发深省，事往忆初载。
    经营赋归田，想像古贤宰。
    骑箕久汗漫，种木今猥大。
    安能耽燕耫，颇复念兴废。
    信美非吾庐，高兴忽天外，
    归来且长哦，它时续诗话。

廖行之　代贺苏盐生朝
    斗杓酒携井络墟，月蓂四荚随盈除。
    絪縜和气掬宇宙，葱郁瑞霭充门闾。
    门闾自是相家旧，许国勋阀今渠渠。
    公侯骨相奇表在，佛祖心谛群疑祛。
    长材不惮剸烦剧，入赞枢庭还题舆。
    声猷业履蔼中外，使节荣畀东南如。
    三湘来领阜通计，九郡咸企澄清车。
    民言此地公蘧蘧。当馈注想宁应徐。
    姓名行启金瓯书，公府入即潭潭居。
    方壶蓬岛有寿域，安用九转刀圭余。

廖行之　代人上父生朝诗
    杓携娵訾月华薄，瑞霭朝来溢帘幕。
    芙蓉犹解姹然红，要与诞弥寻旧约。
    霞觞举处金璀错，寿祝庄椿与龟鹤。
    鲤庭请学识昌诗，彩衣戏有承颜乐。

廖行之　代送守赴湖北漕
    紫泥芝检下遥天，绣斧荣更竹使权。
    六辔周王新礼乐，重湖楚国旧山川。
    澄清风采生麾节，眷倚精神跳动邃綖。
    早晚沙堤归步稳，二台齐色耀星躔。

廖行之　代游西湖分韵得香字
    永嘉有儒宗，学古源流长。
    未施经国手，姑绾祠岳章。
    岂惟礼秩重，正遣文教昌。
    从游者谁子，秀异推荆杨。
    潜君春秋学，三传可束藏。
    君章湘中杰，况有今黄香。
    君贤集董帷，幸甚同耴翔。
    吾邦一何遇，石鼓分余光。
    坐令士气振，闻者皆激昂。
    今朝过封胡，三英璨琳琅。
    乘兴访萧寺，草草罗酒浆。
    吾侪亦纵臾，十驾随飞黄。
    亢宗赖季子，未数颜道狂。
    读礼不敢过，养晦须名扬。
    旁观且袖手，代斲愧不臧。
    聊补分韵篇，一笑薰风凉。

廖行之　得长兄书
    雨余清梦话踌躇，投晓敲门一纸书。
    尺组却能羁壮士，寸心浑欲驾飞车。
    清衫小吏谁知子，白发慈亲正念渠。
    只道为官志三釜，而今那似守阎闾。

廖行之　读浮休诗有感
    二十年间儿女諠，糟糠勤苦不堪论。
    如今八载君身后，儿已登科又长孙。

廖行之　方壶
    阅世觚稜如许，照人冰玉渊然。
    个里可藏天地，尘中自有神仙。

廖行之　丰城道中闻莺书于故县
    底事离群今暮春，故人怀想渴生尘。
    阳交声断空回首，惭愧迁乔鸟语新。

廖行之　丰城舟中
    踏遍江湖路几千，买舟因得憩江天。
    不嫌烟水牵离恨，要狎沙鸥伴醉眠。
    南浦春深波涨岸，长芦风寝浪平川。
    生涯喜近长年老，夜半挐音月满船。

廖行之　赋压波亭呈益阳赵宰
    当涂自诡谯中龙，长驱远斗矜余锋。
    孙刘交合出奇计，一炬赤壁成三雄。
    荆州畴昔借资地，久假乃复相仇攻。
    是时熊湘介二国，北有蜀壘南吴牖。
    蛮争触竞已千古，往事独有江流东。
    人言此水自云阜，联引澬邵经夷中。
    崎岖二梅压盘束，擘裂千嶂烦奔冲。
    穷豪究勇力少纵，始得平隰流舂容。
    纡余十里仅间暇，趂屭五渚俄冲从。
    潴为渟渊产百怪，往往不宅冯夷宫。
    春霖夏潦故假藉，谷吐川灌资腾舂。
    阳侯客气不自禁，驱胁罔象从群凶。
    往时井邑困陵藉，欲已此患嗟无庸。
    英英忠定经国手，初日小试勤民功。
    不烦燃犀照奇鬼，正尔宴坐销狂烽。
    筑亭据胜俯百壑，坐使衮衮皆朝宗。
    投巫谩诧邺中老，驱鱷未逊潮阳翁。
    横流一旦复故道，精意要与神明通。
    吾闻祖龙制六合，欲以盛气陵华戎。
    将游会稽示汰侈，乃被涛浙还他从。
    区区水波岂云恶，要是暴戾神方恫。
    安知盛德虽邑宰，能转造化回天工。
    尔来百多六十载，民得平土趋耕农。
    只今令尹亦公辈，惟有善政希高踪。
    兴言晴雨应如答，岂复旱溢忧匆匆。
    喜丰对峙且华屋，一桨横绝江无风。
    江头秋深足佳趣，林霭烟暝纷冥濛。
    乘间领客共赏胜，亦有情话摅心胸。
    夫君岂久吏州县，伟望竞已齐衡嵩。
    傥令鲸伏波不作，奠枕四海经渠非公。

廖行之　观潮
    江接东溟阔，潮从八月高。
    只应风捲浪，谁遣怒成涛。
    舟楫乘流迅，鱼龙得意豪。
    瀛洲今不远，好去钓金鳌。

廖行之　海棠
    暖日烘晴二月天，万丝垂舞竞春妍。
    谁移西蜀寸根远，独领东风一笑嫣。
    醉脸凝脂朝过雨，红妆照烛夜笼因。
    漫山百卉空粗俗，知是流霞第一仙。

廖行之　和丙午衡州鹿鸣宴诗
    丹诏飞来万国春，抡才美意属贤臣。
    几年志气风云壮，一旦声名日月新。
    好把良筹裨负扆，莫贪香饵堕垂纶。
    来年上国风光好，喜帖西驰沸路尘。

廖行之　和长兄席间书事
    穷山二月无多乐，犹作春来料峭寒。
    常恐花枝暗萧索，却教诗句漫艰难。
    寻芳赖有城西角，泥饮休论日几竿。
    他日山僧纪清集，阁中应作画图看。

廖行之　和陈必强韵
    三旌之位不足贵，万钟於我其何加。
    谁如日欲无骨相，底用眼眩鸠盘茶。
    哦诗清籁助萧爽，角壮余子空雄夸。
    东洋北若不汝较，望叹自失无津涯。

廖行之　和春睡
    持底赏春晴，清眠自爽魂。
    据梧销白日，高枕未黄昏。
