<!-- { "loadSidebar": true } -->
    忆同戍溪行，我马君乘鸁。
    马驽费十驾，鸁后已倍过。
    重来意惨怆，树拥山嵳峩。
    嗟君父与兄，相望空山阿。
    宿草埋白璧，寒风撼林柯。
    沉吟痛畴昔，有泪如悬河。

楼钥　哭王知几墓
    知几少也爽，万事笑谈了。
    自谓颇寡合，见我辄倾倒。
    百年能几见，一别迹如扫。
    父子俱埋璧，乌乎何其早。
    向来论文酒，和泪倾宿草。
    此意谁复知，寤叹令人老。

楼钥　鲲化为鹏诗
    鲲大几千里，扬鬵气日增。
    一时俄化羽，万古记为鹏。
    鳞族畴能比，龙门不足登。
    天池将转徙，云翼快飞腾。
    怪矣齐谐志，壮哉庄叟称。
    鸢飞与鱼跃，曾不事夸矜。

楼钥　括苍溪涨
    雨余大溪触山流，气势直欲凌沙洲。
    浮梁中分断蟚蝬，流沫更去行蛟虬。
    人家嘈嘈避新涨，云稼苒苒添平畴。
    渔翁轻生有如此，小艇横绝随飞鸥。

楼钥　括苍烟雨楼
    莫为看山只凭栏，远怀犹恨两山间。
    坐深却得无穷趣，只看平川一半山。

楼钥　腊月二十五日大人生朝
    去年沙岸倚归舟，今日驱车古涿州。
    彩服难陪莱子戏，巴词应付雪儿讴。
    客途行及五千里，寿宴须开十二楼。
    南望飞云天样远，太行山外久凝眸。

楼钥　兰亭别丁杲卿
    山阴岩壑妙人寰，十载扁舟空往还。
    赞府端能慰牢落，连朝相与上孱颜。
    龙盘凤翥无奇画，霞蔚云蒸有旧山。
    吊古凄凉更离别，满怀秋思别眉间。

楼钥　老来
    老来何以度光阴，只有围棋与鼓琴。
    棋为心劳疏对局，琴因臂弱倦调音。
    曲肱时复同尼父，面壁何妨学少林。
    气习未除只自笑，又还弄笔动微吟。

楼钥　李才翁贺除天官次韵
    九年奔走只思闲，归梦时时堕故山。
    已媿演纶词禁上，更堪曳履侍臣閒。
    官曹顾我空无补，世事惟君了不关。
    但欲相从游物外，不应久此玷清班。

楼钥　李才翁贺除天官次韵
    我居铨部闹簪裾，终羡寒窗只蠹鱼。
    每念故交今有几，况如盛德岂容痚。
    京尘共叹催人老，市道谁知有隐居。
    久苦笔端枯渴甚，楚波正欲借君余。

楼钥　李度支挽词
    忽作堂堂去，门前爵已罗。
    梦随弹指断，事向盖棺多。
    心系六州铁，身倾千丈坡。
    喑喑昼夜哭，柰此敬姜何。

楼钥　李度支挽词
    孰匪同升素，君於我最亲。
    词章传自旧，翰墨恍犹新。
    别去情愈笃，归来迹遽陈。
    无从效经纪，悲结泪沾巾。

楼钥　李抚州挽词
    与物初无忤，台评反谓倾。
    麾符成漫仕，林壑寄平生。
    跪履嗟何晚，挥犀空复情。
    天台隔风浪，无地拜佳城。

楼钥　李抚州挽词
    李下真无径，门前可设罗。
    诗如翰林逸，书似邺侯多。
    奇字今谁问，遗编尚不磨。
    从来好哀挽，薤露忍兴歌。

楼钥　李抚州挽词
    蚤岁文声振，长沙见贾生。
    积薪看晚辈，推毂致名卿。
    子舍真连璧，生涯付短檠。
    风流今李汉，极口赞冰清。

楼钥　李公执挽词
    乃翁志欲卧烟霞，宅枕清江欲泛槎。
    心地共知容渤澥，梦魂曾不到京华。
    伯鱼久已闻贤训，魏子端能起外家。
    瀰望三江梁下水，陇西德泽信无涯。

楼钥　李公执挽词
    未甘辛苦去朝天，故作逍遥陆地仙。
    老子平生万事足，人间五福一身全。
    厌看日月同奔骥，摆脱尘烦等蜕蝉。
    重到江头人不见，晓风吹泪忽潸然。

楼钥　李起宗舍人悠然亭
    远游蜀道历艰难，径上甘泉豹尾间。
    荷橐忽思辞北省，拂衣自喜见南山。
    当时旁舍基犹在，回首垂髫鬓已斑。
    先友脾阴尽陈迹，寒空依旧湿烟鬟。

楼钥　李删定挽词
    积善务增厚，求名惟恐多。
    白圭宁有玷，古井竟无波。
    议法资修定，监州极抚摩。
    佳儿传素业，留眼看巍科。

楼钥　李删定挽词
    冰玉心相照，谁云内举私。
    深居无浪出，清节畏人知。
    尚忆紫芝宇，无憀有道碑。
    填空雨黄叶，西望不胜悲。

楼钥　李文授和所赠老融诗复次韵为谢
    邺侯插架书最多，笔力雄奇天所命。
    万人海中深闭门，理窟搜寻到幽夐。
    我诗无律如山讴，形秽岂堪珠玉映。
    时时归梦入故山，曳杖松间记投暝。
    因君佳句撩秋思，便欲归寻旧三径。
    兼旬足痹不良行，况复炎蒸如釜甑。
    夜来一雨洗河汉，檐溜涓涓清入听。
    晨兴剥啄谁叩门，乃有同声喜相应。
    读之恍若濯清风，自觉昏眸怯明镜。
    伊余何幸点班行，结交往往多名胜。
    夫君平处顾清新，解道澄江如练净。
    从今我乃得四友，不特官梅动诗兴。
    推枕裁诗谢高致，扶惫摇毫心靡定。
    旧闻读檄愈头风，今赖长篇起衰病。

楼钥　李尧卿挽词
    里社久相从，知君阴有功。
    救人多药喜，持论耻雷同。
    素业诸郎在，浮生一梦空。
    凄凉宋清传，健笔愧河东。

楼钥　连云亭望海中诸山
    雁山本在云海中，波涛千古相撞舂。
    泥沙洗尽见山骨，岩壑所在皆玲珑。
    是谁一口吸水尽，平地卓立成奇峰。
    至今往往有遗迹，相传渺漭何能穷。
    我乘单车来自东，佳处千数一览空。
    晚登四十九盘顶，旷望巨海烟濛濛。
    群山错立不知几，朝日照耀天霞红。
    是閒瑰奇定多有，鲸波掩蔽深莫通。
    我无太真爏犀法，安得一闯冯夷宫。
    会闻沧海变成陆，却与雁山争长雄。

楼钥　梁审计挽词
    壮岁崭头角，夷涂试著鞭。
    群公争倒屣，诸老亦忘年。
    论议倾朝誉，功名短世缘。
    神伤贤伯仲，同雨夜无眠。

楼钥　梁审计挽词
    寿夭固难问，吁嗟不忍言。
    婴啼催玉树，衰泪洒芳萱。
    事契深群从，英才怆九原。
    悲吟憀楚些，无地与招魂。

楼钥　梁运使挽词
    风月诗千首，烟霞宅一区。
    三年著朝迹，一节偾亨途。
    南海瞻遗堞，西门破老巫。
    才高不尽用，无地寄长吁。

楼钥　梁仲苍挽词
    延赏高三让，殊科擅一鸣。
    元宝文未极，长吉记先成。
    妙语遗膏馥，玄谈悟死生。
    行人痛埋璧，父子若为情。

楼钥　梁仲苍挽词
    人物如君少，相期上石渠。
    博文该四部，笃学富三余。
    泪尽知无及，交深未觉疏。
    何时酹坟草，细读茂陵书。

楼钥　粮料院葵向亭
    结屋苍崖昼不哗，崚嶒乱石绕帘牙。
    涛江渺莽三千顷，烟瓦参差百万家。
    雉堞环山余暮雪，龙楼耸阙焕朝霞。
    登临可是望都省，但有葵心向日华。

楼钥　林德久秘寄楚辞故训传及叶音草木疏求序于余病中未暇因以诗寄谢
    平时感叹屈灵均，离骚三诵涕欲零。
    向来传注赖王逸，尚以舛陋遭讥评。
    河东天对最杰作，释问多本山海经。
    练塘后出号详备，晦翁集註尤精明。
    比逢善本穷日诵，章分句析无遁情。
    林侯忽又示此帙，正欲参考搴华英。
    属余近岁方苦疾，笔砚废堕几尘生。
    尝鼎一脔已知味，始知用工久已成。
    况复身到荆楚地，详究兰芷闻芳馨。
    前此同朝幸相与，锦囊诗文为我倾。
    惜哉不早见此书，病中欲续神不宁。
    年老耄及屡求去，倘得挂冠早归耕。
    尚当一一为寻绎，期以爝火裨明星。
    谩挥斐语塞厚意，深媿所报非琼莹。

楼钥　林复之求僧陈君举为写山谷与俞清老诗而和之次韵
    归墨气何锐，为儒意何阑。
    劝沮皆不可，更惟心所安。
    何必收澄观，强欲加巾冠。
    余看饮光衣，以次传阿难。

楼钥　林和叔侍郎龟潭庄
    顷年曾记游花豨，宗枢潭府豨之湄。
    徘徊其上叹秀爽，宜有英才瑞明时。
    岩岩林公天与奇，劲气不为金石移。
    少以六义鸣上庠，游宦所至英声驰。
    澜翻荐口彻旒冕，通籍直上黄金闺。
    出宰长城如卓鲁，至今遗爱人歌之。
    入朝一冠御史豸，台纲振厉先光辉。
    光宗圣度如天大，俾承旧制形宸奎。
    言所当言公不屈，上喜抗直深倚毗。
    历居三院上横榻，首尾独击及四期。
    擢居小天不肯住，远指章贡把一麾。
    政成召节不旋踵，神与清涨促公归。
    代言批敕节弥励，藜藿不採非公谁。
    竟以松班分制阃，海邦虽陋不鄙夷。
    抚摩赤子厪一稔，功利及物难周知。
    公方在台我立螭，台省相望心事齐。
    皇上初政公赐环，我居青琐公紫薇。
    时平论事同努力，寄名雷霆如恐迟。
    我求外补径投閒，公亦出关喜相随。
    受廛亲见贤郡侯，攀辕卧辙同旄倪。
    公时自谓二宜去，吏民犹诵三不欺。
    棠阴蔽芾勿翦伐，万人来往城南堤。
    书来不复说余事，颇言别墅躬鉯犁。
    频年日涉愈成趣，去家三里共游嬉。
    首崇御札极尊合，又以副墨登之碑。
    非欲自诧稽古力，铺张圣德彰仁慈。
    犹记殿上争挽衣，咫尺龙颜犯天威。
    坐以汉法当粉齰，廷臣就列仍绅緌。
    箧藏常裾不容毁，如以折槛存轩墀。
    公严十袭我书榜，老臣追往空涕洟。
    吾闻一潭浩深绿，上有怪石形如龟。
    是为古丽最佳处，地藏天作公发挥。
