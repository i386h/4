<!-- { "loadSidebar": true } -->
    落落云松节，飘飘霜叶杉。
    深蒇草檄手，端欲取肴函。

张閏　次韵徐衡仲饷淮白鱼
    漫浪功名付直钩，谁能鏖战学焚舟。
    随人不但羹鱼美，解道江{谣言换虫}似鹿头。

张閏　次韵杨廷秀左司见赠
    愿得诚斋句，铭心祗旧尝。
    一朝三昧手，五字百船香。
    弦绝今何苦，衣传拟自强。
    草玄非近效，举世漫匆忙。

张閏　次韵曾侍郎
    世上曾谁歌白雪，慨叹风人声屡咽。
    旋虫时叩岂无闻，尽发宫商方应节。
    江西源正非旁流，文清诗名不易收。
    师承吏业特余事，一门玉律夸中州。
    了知着脚最高处，不局晚唐脂粉路。
    涪翁时异屹相望，龙勺彝樽满堂聚。
    昔人词赋上三都，未必献纳裨皇居。
    且今司刑掌邦赋，羔羊化行无诈狙。
    孤生奚贫芻豢说，一饭跏趺诸想灭。
    案头何用宝传灯，自有公家论语说。

张閏　次韵张唐卿
    迩来衰鬓渐当箝，杖策投繻感壮年。
    得失暮三朝必四，才能人百已难千。
    顾形真是舑仙薄，琢句何堪大手腾。
    纨裦纷纷能索我，劳君眼力世情边。

张閏　次韵张子仪郎中
    南湖葵柳岸，绿多紫红稀。
    有客送诗来，适与葵柳宜。
    得处洞真蕴，非我其为谁。
    坐观行亦看，意会神荡怡。
    悯彼世上人，纷纷方外兹。

张閏　次韵周昭礼见寄兼约观园梅
    沙头晴了便回春，已觉青蘯媚暖津。
    但课浇畦园内叟，何心说剑里中人。
    超情耐久宁拘远，合处无多颇复伸。
    待得梅开醉香海，健呼重看老精神。

张閏　次张以道韵
    无愁便是乐无涯，看破纷纷眼里花。
    旋洗杯盂将酒试，重糊窗户把风遮。
    丹房火鼎频添水，衣櫃香炉就焙茶。
    判却一生閒理会，共君难数第三家。

张閏　次张以道韵
    耽幽畏奔逐，何翅畏暑寒。
    岂真傲世人，亦各性所安。
    弄水小渔艇，寻诗蹇驴鞍。
    相宜清昼永，嬉娱绝嗟叹。
    方苞红玫瑰，纷萌翠琅玕。
    胡为悉弃置，随人强蹒跚。
    头颅每自知，终难继貂冠。
    超情混俗久，漫若草败兰。
    委身羁馽中，黾勉聊自宽。
    飞气犹未除，搜句雕肠肝。
    偷閒时一游，园池有荷槃。

张閏　从张子立觅驴二绝
    寒驴休爱鸽毛青，指日骅骝辇路行。
    听水听松方属我，灞桥风雪可寒盟。

张閏　从张子立觅驴二绝
    几回曾许借侬骑，兴到牵来已早迟。
    乞与南湖了幽事，白裘乌帽要相宜。

张閏　崔悫画双鹅引雏
    横塘暮烟吹雨来，白鹅叫风双毰毸。
    鹅儿力小立未定，依母恋哺忘惊猜。
    炎歳生欲逃天垓，虚堂有此新图开。
    芦梢荷叶亦动荡，茹句未吐愁难裁。

张閏　大涤洞留题
    我生百无能，唯工说山水。
    洞宵天一柱，真仙昔居止。
    苍崖入九锁，修涧清彻底。
    层林仰首看，冷雾随起步。
    饶君俗到骨，至此换却髓。
    一亭巧当门，乃是压涧尾。
    便教宝玉做，思之未为侈。
    道人喜客来，先引玩清泚。
    源头放泉出，猛喷深壑里。
    顷刻百万丈，宁论尺与咫。
    冰涛卷雷鼓，滂湃力未已。
    天然句满眼，润色谢东里。
    拟议及思惟，望风当披靡。
    回观翠蛟语，舞字最不死。
    两诗故自妙，似觉泉在凡。
    正须吾三人，作意共整理。
    要令石点头，滔滔那解此。

张閏　代书回寄杨伯虎
    曾舍匆匆别，飞花雨过春。
    水村居自乐，城市懒尤真。
    载酒青油舫，传书白锦鳞。
    访君须及早，非是久閒人。

张閏　当涂叔祖生朝以顾亮画双松鹿雀为寿
    维崧之颠仙所巢，凡卉不敢争分淆。
    千年双干腾老蛟，露月沐浴风枝敲。
    雪霜贸贸青愈苞，天授非论地肥硗。
    翼而翔飞足而跑，倘轻来此遭讥嘲。
    伟哉两鹿义漆胶，生铁挺角铜为骹。
    於菟可阱熊可庖，尔独不受不鞭捎。
    如凤在薮麟在郊，俯仰自得盘林坳。
    神雀亦喜辞黄茅，飞鸣岂复喧啁啁。
    丹葩照映山灵教，欲衔献仙荐杯肴。
    南园胸中洞六爻，大藩镇护无鸣髇。
    报穰祝毕停迎猫，行取相印符竹抛。
    长生阴德凡台抄，我欲歌颂追云環。
    往寿此画犹毫髾，阻修赖有精诚交。

张閏　道傍丛祠榜云老人庙
    里俗崇祠想报功，袍韞包裹雪髯翁。
    休嗟事始无人识，纵有丰碑亦是空。

张閏　道经寒芦港
    芦深可藏人，下有扁舟泊。
    正似洞庭风，日暮孤帆落。

张閏　道院书壁
    约客探名胜，停辀得所欣。
    山寒多作雨，洞古不收云。
    夜宿听鸣鹿，晨斋饤野芹。
    黄冠尤喜事，添注石炉熏。

张閏　得家书
    北堂萱独雁行痚，旅梦通宵只敝庐。
    未暇拆封忙唤仆，先将安否问何如。

张閏　得家书
    玉塞金河阻去程，醉中尝梦赋西征。
    天时不与人心合，独守寒窗数雁声。

张閏　得家书
    风沙来往稻粱谋，江北江南一岁遒。
    非为红楼断消息，待梅暗候自清愁。

张閏　得巨笋三尺围送五叔兴
    猫头名字出长沙，别号犀株岂过夸。
    好对竹尊招二子，藕如船大枣如瓜。

张閏　得巨鱼送叔祖
    桃花流水正关渠，雨后俄收紫鱠鱼。
    岂是斋厨真欠此，小诗聊当腹中书。

张閏　灯夕
    插花呼酒少年场，烂赏花灯十里香。
    璧月当天星续少，珠帘排户乐声长。
    非缘风景今殊昔，自是情怀老不狂。
    赢得安禅心似水，碧琉璃照佛龛旁。

张閏　登城歌
    二月二十八，花开满林莺恰恰。
    春光谁遣插翅飞，雪色情知添鬓发。
    暄风随我登古城，远树如簇山如萦。
    一川渺瀰青镜平，云翳不定天疑行。
    去船住船纵复横，日辉迸射光晶晶。
    逆听万古苍蝇声，眼空故国唤不应。
    鼎湖龙升朝帝廷，还领旧物苏函灵。
    维先忠列为列星，侍尧受命行专征。
    今上移军复四京，实遵天时协群情。
    不战自可屈人兵，版图悉更郡县名。
    蛇荒鸟夷颁朔正，礼乐制度重修明。
    漏泉沛泽江海倾，小臣笔力鸿毛轻。
    愿书诏命奔驿程，涤洗罪眚哀孤惸。
    霜露所坠皆欢盈，此意一笑从谁评。
    旧游安期丹想成，未须遣鹤来相迎。
    我方居园学长生，后五百岁归蓬瀛。

张閏　登春陌
    花柳焰通津，幽居日日春。
    门前往来者，同是华封人。

张閏　登梅桥望桂隐
    常日居园不自奇，今朝胜处上桥知。
    平湖百亩横当户，茂树千章翠绕篱。
    雘寺钟鱼初历历，里闾鸡犬亦熙熙。
    隔城更有青山在，朝揖吾家出好诗。

张閏　点视马驿因成两绝
    别驾今晨检驿亭，道迎羸卒破铜钲。
    当年错做书窗梦，蔽日旌旗出塞兵。

张閏　点视马驿因成两绝
    万里关山过险巘，风廊聊此憩权奇。
    天开径上从兹始，想见长鸣振鬣时。

张閏　钓台
    疑衣骑日扶桑上，三精九县开灵贶。
    赵梁雍代迹俱空，冯吴寇邓勋相望。
    客星何处潜光芒，双台叠巘摩穹苍。
    钓丝千丈卷烟雨，谁瞰一碧玻璃江。
    羊裘坐稳无心动，蒲轮纁幣知何用。
    故人聊为小周旋，君房诊欲相推送。
    寥寥岁月今几秋，山寒松吹多飕飗。
    春来日暖花气发，极浦浪转鱼龙游。
    先生有台人共高，虚庭忍见生蓬蒿。
    断碑败壁蠹荒藓，灌木野鸟捐枯巢。
    一朝钟梵交云际，檐楹改观辉杉桂。
    非关好事取时名，此中耻但称能吏。
    却经祠下罗清樽，试歌此诗当招魂。
    先生出兮佩兰孙，明玑耀旂驾瑶璠，
    黄麟道前翠蚢奔。先生去兮山云屯，
    玉妃金童从缤纷。吹箫鼓瑟声冥冥，
    目断暮霭栖遥林。

张閏　丁未立春
    今岁春从底处回，非关缇室动葭灰。
    幽人昨夜池塘梦，已见新春草际来。

张閏　冬日
    半空飞雨整还斜，翳日游云散复遮。
    七字吟情书柿叶，一年心事约梅花。
    关门人识陶潜室，静坐自疑庞蕴家。
    纸帐蒲龛方用事，更须何物作生涯。

张閏　冬至后五日约客晨往极乐精舍因寻梅湖山作诗纪事
    烟重山弥远，林高日倍鲜。
    抱鸡趋野店，奭水入冰田。
    未有三冬雪，浑如二月天。
    梅花应早慧，著眼竹篱前。

张閏　冬至后五日约客晨往极乐精舍因寻梅湖山作诗纪事
    未若撩清兴，骑驴故绕山。
    松篁高下处，云日往来间。
    要是从今后，休教枉却閒。
    乌巾风弄影，画出我诗孱。

张閏　冬至日晓雪许桂一枝著花戏成长句
    居士归来百事嘉，木樨雪里也开花。
    麩金一掬枝头小，药玉千沟屋上斜。
    境界许奇非浪得，色香俱静更何加。
    高寒似我休拈出，微笑从来少作家。

张閏　读韩非传
    谏鼓招言事蔑闻，昧时自鬻更纷纷。
    胸中著许堤防策，不救危身肯济君。

张閏　读乐天诗
    读到香山老，方无斧凿痕。
    目前能转物，笔下尽逢源。
    学博才兼裕，心平气自温。
    随人称白俗，真是小儿言。

张閏　读仙书
    飞楼半天真人居，玉幢金蕤龙牙舆。
    层门十丈拥翠树，枝磨有声作灵语。
    邪劣未除嗟异路，紫云翻袍两仪舞，
    赤巾使者呼女鬟。吟风飒飒鹅笙寒，
