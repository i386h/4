<!-- { "loadSidebar": true } -->
    宁从陶令野，不取孟郊新。
    琢砾难希宝，嘘枯强费春。
    今将风什付，可与二南陈。

梅尧臣　舣舟昭亭送都官暂归钱塘
    前枉大梁城，诗赋嘉入幕。
    兹对昭亭山，将行还有作。
    别离此与彼，终始情不薄。
    我为解羁马，君乃高飞鹤。
    尘蹄未能息，健翅怀栖泊。
    寻巢望吴田，一傍华亭郭。
    况多丹顶雏，坐看翔寥廓。

梅尧臣　忆将渡扬子江
    月晕知天风，舟人夜相语。
    平明好挂帆，白浪须出浦。
    此身犹在吴，归梦预到楚。
    今日念同来，吾妻己为土。

梅尧臣　忆洛中旧居寄永叔兼简师鲁彦国
    东堂石榴下，夜饮晓未还。
    絺衣湿浩露，桂酒生朱颜。
    君同尹与富，高论曾莫攀。
    开吐仁义奥，傲倪天地间。
    以此为朋乐，衡门未尝关。
    自从北阙来，扰扰时少闲。
    登危欲引望，尚不见云山。
    何由觌夫子，客袂泪澜斑。

梅尧臣　忆吴松江晚泊
    念昔西归时，晚泊吴江口，
    回堤逆清风，淡月生古柳。
    夕鸟独远来，渔舟犹在後。
    当时谁与同，涕忆泉下妇。

梅尧臣　忆游嵩山
    四字丹书万仞崖，神清之洞锁楼台。
    烟霞极目无人到，鸾鹤今应待我来。

梅尧臣　异同
    吾闻圣贤心，不限亲与疏。
    义殊目前乖，道同异代俱。
    尧舜及周孔，千载趋一途。
    盗跖诮孔氏，弟子将党欤。
    跖自驱其众，日念杀不辜。
    河滨捧土人，海畔逐臭夫。
    塞川岂量力，同趣即尔徒。
    尔既不自过，反以此为纡。

梅尧臣　因目痛有作
    已为贫孟郊，拚作瞎张籍。
    诗句但口吟，世事不眼历。
    既能分好恶，难用变青白。
    读书听吾儿，且未废朝夕。

梅尧臣　尹师鲁治第伐樗
    伊人利营构，思欲新其居。
    匠筑经旧址，檐楹碍高樗。
    且云忍不伐，何以成吾庐。
    人言此树古，百怪所凭依。
    独秉一定议，自将群俗违。
    乃俾执柯者，丁丁霜刃挥。
    歼殒条百尺，横朴株数围。
    从兹朝夕间，不闻鸟雀喧。
    既能考子室，而复高其门。
    周也昔骋辩，得以不材论。
    工今诚匪度，苟害安可存。
    舟楫且非藉，薪爨聊用燔。
    莫比沟中断，区区望牺樽。

梅尧臣　尹阳尉耿传惠新栗
    金行气已劲，霜实繁林梢。
    尺素走下隶，一奁来远郊。
    中黄比玉质，外刺同芡苞。
    野人寒斋会，山炉夜火炮。
    梨惭小儿嗜，茗忆麤官抛。
    此焉真可贶，遽尔及衡茅。

梅尧臣　尹子渐归华产茯苓若人形者赋以赠行
    因归话茯苓，久著桐君籍。
    成形得人物，具体存标格。
    神岳畜粹和，寒松化膏液。
    外凝石棱紫，内蕴琼腴白。
    千载忽旦暮，一朝成琥珀。
    既莹毫芒分，不与蚊蚋隔。
    拾芥曾未难，为器期增饰。
    至珍行处稀，美价定多益。

梅尧臣　饮韩仲文家
    饮酒众所嗜，未若朋会乐。
    终日不为荒，於时岂多作。
    坐客十余人，七子实棣萼。
    杯行发严令，孰不资善谑。
    巧词剧猱捷，辨机如弩彍。
    醉舌强且迟，罚觥奚屡酌。
    正言讦诡谀，简礼去酬酢。
    迭嘲果与蔬，相呼花间药。
    是非不亲亲，笑语何落落。
    夜归欢有余，孩稚扶仍噱。

梅尧臣　饮酒呈邻几原甫
    天地不争行，日月不争明。
    昼夜自显晦，冬春自枯荣。
    夸父逐日死，共工触天倾。
    二子不量力，空有千古名。
    寄语贤与愚，何尝见长生。
    我愿会良友，醉颜日常趚。
    东海为酒卮，五湖为杯羹。
    海罄湖且竭，尽倒为解酲。
    苟死不复知，苟生徒牵情。
    项籍乘牛车，驰上广武城。
    强梁取秦鹿，慷慨犹为轻。
    归来卧酒家，岂得惭公卿。
    乐亦但如此，举世任营营。

梅尧臣　饮刘原甫家原甫怀二古钱劝酒其一齐之大刀长五寸半其一王莽时金错
    主人劝客饮，劝客无夭妍。
    欲出古时物，先请射以年。
    我料孔子履，久化武库烟。
    固知陶氏梭，飞朱风雨天。
    世无轩辕镜，百怪争後先。
    复闻丰城剑，已入平津渊。
    聊雠二百载，傥有书画传。
    嗢呼才十一，便可倾觥船。
    探怀发二宝，太公新室钱。
    独行齐大刀，鎌形末环连。
    文存半辨齐，背有模法圆。
    次观金错刀，一刀平五千。
    精铜不蠹蚀，肉好钩婉全。
    为君举酒尽，跨马月娟娟。

梅尧臣　饮刘原甫舍人家同江邻几陈和叔学士观白鹇孔雀凫鼎周亚夫印钿玉宝
    主人凤皇池，二客天禄阁。
    共来东轩饮，高论杂谈谑。
    南笼养白鹇，北笼养孔雀。
    素质水纹纤，翠毛金缕薄。
    大夸凫柄鼎，不比龙头杓。
    玉印传条侯，字辩亚兴恶。
    钿剑刻辟邪，符宝殊制作。
    末观赫连刀，龙雀铸鑗锷。
    每出一物玩，必劝众宾酌。
    又令三云髻，行酒何绰约。
    固非世俗髈，自得阅古乐。
    圣贤泯泯去，安有不死药。
    竟知不免此，乌用强检缚。
    开目即是今，转目已成昨。
    归时见月上，酒醒见月落。
    恥然如梦寐，前语诚不错。

梅尧臣　隐静山访怀贤上人不遇
    松上垂青蔓，蒲根泻碧反。
    高僧来不见，却返五峰前。

梅尧臣　隐静山怀贤师自持柏栽二十本种於会庆堂
    新作斋当祠画像，又兴高阁秘天踪。
    今朝还藉君移柏，昨日已因鹅种松。

梅尧臣　隐静遗枇杷
    五月枇杷实，青青味尚酸。
    猕猴定撩乱，欲待热应难。

梅尧臣　隐浅挺之平甫来饮
    泛淮忌水大，我行浩以漫。
    泝汴忌水浅，我行几以乾。
    偶与困滞并，将独为此难。
    穷堤有来客，芬芳可与言。
    共休绿榆阴，置酒聊慰安。
    主人虽仓卒，犹得具甘酸。
    酸渍楚梅青，甘摘夏樱丹。
    引觞吞日光，耳热不复叹。
    俛仰已陈迹，未可忘兹欢。
    谁思费生术，幻惑宁盘桓。

梅尧臣　隐真亭
    作尉慕吾祖，吾祖非得时。
    谁似芙蓉国，日见芙蓉披。
    凉雨随风来，清香入酒卮。
    自得真隐趣，不惭吴市为。

梅尧臣　莺
    桑间小妇好声音，映叶穿枝意已深。
    尽日呼郎郎不应，萧萧风雨到前林。

梅尧臣　莺
    绿柳阴犹薄，黄鹂啭已清。
    年年舟上客，处处树头声。
    仿佛佳人语，依稀太子笙。
    夕阳听不足，飞入旧荒城。

梅尧臣　鹦鹉
    一入秦宫去，千山陇树秋。
    能言依妇女，学语类俳优。
    玉销闲拘束，金笼不自由。
    哀良是黄鸟，死为穆公羞。

梅尧臣　蝇
    乘炎出何许，人意以微看。
    怒剑休追逐，疑屏漫指弹。
    与蚊更画夜，共蜜上杯盘。
    自有坚冰在，能令畏不难。

梅尧臣　颍上得鲤鱼为脍怀余姚谢师厚
    青蓑潭上老，趚尾网中鱼。
    买作秋盘脍，还思远客书。
    越齑橙熟久，楚饭稻舂初。
    虽去故乡远，不嫌为馔疏。

梅尧臣　颍水
    颍水苦流瀑，浅平秋与冬。
    岸深开地势，底碧写天容。
    道枉随湾去，村遥近日逢。
    迷鱼是潭曲，宁见窟蛟龙。

梅尧臣　颍水费公渡观饮牛人
    渡口饮牛归，村垆夕阳里。
    黄犊未及群，抱带过寒水。
    利心乃如仁，耕领破不止。
    当时彼何高，独能讥洗耳。

梅尧臣　颖公遗碧霄峰茗
    到山春已晚，何更有新茶。
    峰顶应多雨，天寒始发芽。
    采时林狖静，蒸处石泉嘉。
    持作衣囊秘，分来五柳家。

梅尧臣　雍丘逢钱寺丞载阳
    殷勤魏公子，落莫吴王孙。
    下客独垂泪，伤心思旧恩。

梅尧臣　雍丘遇雨
    日暮风雨急，逆水舟难牵。
    波波入杞国，悄悄谁忧天。
    阗阗陂中雷，幂幂堤外烟。
    骤然沃大热，蒸饫如炊煎。
    饮水徒胀满，渴喉殊未蠲。
    摇篷已烦倦，汗额常不乾。
    如何一席地，长少皆在前。
    衣巾不敢去，又以礼数缠。
    安得化严石，两胫没流泉。
    每暑起此念，念之凡几年。
    终当逐逸志，奚必事华颠。

梅尧臣　永城杜寺丞大年暮春白杏花
    孤素发残枝，非关比众迟。
    殷勤胜菖叶，重叠为农时。

梅尧臣　永济仓书事
    神武立四极，收兵销众豪。
    输粮来万国，积庾下千艘。
    貔虎肥於豢，麒麟老向槽。
    中州无殍饿，南土竭脂膏。
    黄鼠群何畏，青鸠啄且嚎。
    古梁生菌耳，朽堵出蛴螬。
    树腹悬蛇蜕，丝窠挂鸟毛。
    尘埃虽自汨，朱墨亦能操。
    直宿愁风雨，经年弊褐袍。
    仲尼犹作吏，我辈勿为劳。

梅尧臣　永庆僧舍松风亭
    谁按黄金徽，满指清风度。
    但听松上声，不知松间趣。
    野僧何所乐，乐此数株树。
    宁邀俗客来，草绿涧西路。

梅尧臣　永叔白兔
    可笑常娥不了事，走却玉兔来人间。
    分寸不落猎犬口，滁州野叟获以还。
    霜毛蘴茸目睛殷，红绦金练相系擐。
    驰献旧守作异玩，况乃已在蓬莱山。
    月中辛勤莫捣药，桂旁杵臼今应闲。
