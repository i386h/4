<!-- { "loadSidebar": true } -->
周必大　胡邦衡送酒有酒婢之语次韵
    侍郎情所寄，九酝屈杨枝。
    酿熟仍亲酌，方成一段奇。

周必大　胡邦衡相过赏金凤许诗未送邦衡复作木犀会二花殆是的对偶成四韵
    身闲端合醉秋光，两地名花况并芳。
    金作凤形如许巧，木成犀理若为香。
    髻头自笑辜钗色，沙面谁知识带黄。
    莫问诗坛偃旗鼓，天生的对欠平章。

周必大　胡长彦母解氏挽词
    蘴死兰枯及老堂，翩翩丹旐逐风翔。
    冰间鳞跃悲馀阁，纸上鸾回閟古囊。
    年过九龄今代少，家留一桂异时芳。
    衰宗自恨通姻晚，不及陶家馔客觞。

周必大　胡涣季享示寿诗二首十月二十五日因其生日次韵答之
    诸父声名塞两间，圭分青白毂朱丹。
    莫年勋业心方壮，前日奸谀骨尚寒。
    闻道秋官还简擢，独怜处士失荣观。
    如今喜见当家子，应赋忠州此日欢。

周必大　胡涣季享示寿诗二首十月二十五日因其生日次韵答之
    杲杲朝曦正在东，文心诗耳一时聪。
    学当鼎盛犹无敌，才过颐期想更工。
    此去宦游谈笑里，后来家庆画图中。
    俾昌俾刈诗人事，不似荒虚汉少翁。

周必大　胡季亨圃中有观生亭取观天地万物生意杨诚斋赋二诗次韵
    物我都归造物中，存神过化本同风。
    静观此理怡然顺，岂间深青与浅红。

周必大　胡季亨圃中有观生亭取观天地万物生意杨诚斋赋二诗次韵
    只道春荣夏乃亨，谁知四序总生生。
    黄钟大吕还相处，上下方能著五声。

周必大　胡季怀惠六出梅一枝仍在枉绝句率然次韵勿笑迂拙
    怪底雪花今岁少，东君聚巧入壶春。
    老夫只学龟藏六，未羡梢头首面新。

周必大　胡季怀有诗约群从为秋泉之集辄以山果助筵戏作二叠
    近诗通谱江西社，新酿才先天下秋。
    已许眼中窥一豹，可容杯里散千忧。

周必大　胡季怀有诗约群从为秋泉之集辄以山果助筵戏作二叠
    君家香醪蜜不如，试投木桃望瑶琚。
    敢夸所有易所无，潘郎一出果盈车。

周必大　胡氏逢庆堂诗用秉成兄韵
    柿红萱花映阶浓，泥紫芝函带玺封。
    善积古称家有庆，身强今看子其逢。
    寿觞莫惜斟三雅，禄养犹期馔万钟。
    乐与乡人传盛事，老来醉笔任横纵。

周必大　胡元之提刑寺丞迂涂相过宠示二诗次韵为谢兼简赵再可经略张君量运
    惠政郡州楷，清名万口传。
    南交需按察，北阙正详延。
    契分元重复，封疆互接连。
    劳归知有日，还伫楚江边。

周必大　胡元之提刑寺丞迂涂相过宠示二诗次韵为谢兼简赵再可经略张君量运
    外计初驰传，元戎久奏功。
    为牛非北海，鸡犬是新丰。
    梅萼三冬绿，榴花四季红。
    德星临越分，桂海即吴中。

周必大　胡原仲正字特改官除宫观馆中置酒饯别会者七人以先生早赋归去来为
    西伯王业兴，海滨归二老。
    汉家念羽翼，坐致商山皓。
    恭惟陛下圣，尊德继雍镐。
    先生学孔孟，不但遗编抱。
    致身虽苦晚，闻道固已早。
    昨随弓旌招，着脚历蓬岛。
    夜陪藜杖青，朝奏囊封皂。
    第令坐台阁，不减照乘宝。
    思归独何事，岂为子规恼。
    祠官厚禀假，命秩略资考。
    恩荣固无愧，出处吾有道。
    漫漫七闽路，去去春风好。
    都门送别处，怀抱要倾倒。
    相思常情耳，再拜请善祷。
    临雍有故事，乞言非草草。
    指期裹蒲轮，未可迹如扫。

周必大　华文阁学士沈持要挽词
    百篇奥穾上规姚，一代英灵水出苕。
    使节帅符周郡国，天台储禁切云霄。
    趋庭禄养连三组，御极恩章接四朝。
    行马施门兼五福，死生穷达只嚣嚣。

周必大　华文阁学士沈持要挽词
    宦游到处绩皆凝，名遂归来望更增。
    棋势昼翻饶国手，蒲团夜坐敌禅僧。
    风标常忆清如鹤，书札频通细若蝇。
    戏彩堂空诗版在，禾兴耆旧传吴兴。

周必大　淮东兵马钤辖赵公挽词
    籍甚宣王七世孙，麟题信厚典型存。
    青云事业成难弟，黄甲科名付后昆。
    炊臼方悲鸾镜舞，奠楹俄掩毳衣璲。
    翩翩双旐余杭路，细雨西风总断魂。

周必大　慧海大师日智索诗
    人人饱食即安眠，惭愧师营粥饭缘。
    三篾绕身犹未解，斋厨已报爨无烟。

周必大　慧海大师日智索诗
    径山说法口澜翻，慧海精勤三十年。
    他日宣城传僧宝，莫分禅律一时编。

周必大　吉水县黄埙母欧阳氏挽词
    欧杜望螺川，遗风女亦贤。
    勉夫于两造，教子以三迁。
    彤管言无间，金籯业有传。
    好营高燥地，置此万家阡。

周必大　吉水赞府王觐时可为平园写真口占小诗
    皓首相逢涉四年，君归鄱水我螺川。
    清风明月思玄度，试展丹青即俨然。

周必大　吉水周中显秀才相识二十余年来求永新谭焕主簿荣寿堂诗为赋一首因
    忆昨淳熙跻寿域，东朝长乐庆七十。
    谭家有子列冠裳，翁媪同时膺命秩。
    两宫今奉慈福宫，万有千岁三宫同。
    十年一讲庆寿礼，老人版授方重重。
    焕也曾试南宫里，一第终当慁子耳。
    从今更辟荣寿堂，他日郊封诏填委。

周必大　己丑二月七日雨中读汉元帝纪效乐天体
    照君颜如花，万里度鸡漉。
    古今罪画手，妍丑乱群目。
    谁知汉天子，袨服自列屋。
    有如公主亲，尚许穹庐辱。
    况乃嫔嫱微笑，未得当獯鬻。
    奈何弄文士，太息争度曲。
    生传琵琶声，死对青塿哭。
    向令老后宫，安得载简牍。
    一时抱微恨，千古留賸馥。
    因嗟当时事，贤佞手反覆。
    守道萧傅死，效忠京房戮。
    史臣一张纸，此外谁复录。
    有琴何人操，有塿何人肃。
    重色不重德，聊以砭世俗。

周必大　己未二月十七日会同甲次旧韵
    里仁初不问山川，身健从交换岁年。
    红紫丁宁容我圃，丹青点化属诗仙。
    情均雁序兼莺友，寿贯犀颅映鹤肩。
    莫筭酒行徵罚令，一株花下一杯传。

周必大　己未立春留杨伯子知县小酌夜闻窗竹有声伯子以为雪或曰风也已而果
    谟讶衰翁笑口开，故人风度继欧梅。
    堕簁雪阵鱼丽远，蹋迹诗仙凤沼来。
    酒似茅柴居膈上，區￥如桂子落天台。
    新年春日相追逐，谁谓天公厌两回。

周必大　季怀设醴且示佳篇再赋一章以酬五咏
    卯饮高楼彻暮霞，绝胜茅屋己公茶。
    簅包句好逢真赏，荷叶瓯深称嫩芽。
    诗老坐中容我辈，朝贤乞处藉君家。
    从来佳茗如佳什，屡酌新烹味转嘉。

周必大　寄题安福朱景源景云所居二首
    四始昭垂棠棣诗，九江屹立义门碑。
    请君更学张公艺，忍字常为一字师。

周必大　寄题安福朱景源景云所居二首
    友悌人知天亦知，风雷会变箨龙儿。
    从今直节亭前后，枝茂宗生竹也慈。

周必大　寄题赣簿彭南夫读书楼二绝
    曾门尝佐虎头州，济美人犹羡督邮。
    三仕今看孙又子，会持麾节继前修。

周必大　寄题赣簿彭南夫读书楼二绝
    江山不怕簿书迷，鸾凤何妨枳棘栖。
    公退读书消永夜，遥知太乙下青藜。

周必大　寄题高仲一殿撰识山堂长韵
    买山老山间，乃识山之容。
    爱山无古今，此论谁非同。
    仇仙来匡庐，一转语独工。
    不识山面目，只缘在山中。
    譬之尘漠漠，又如水溶溶。
    人鱼居其间，孰识碍与通。
    我昔少年日，自携七尺筇。
    盘旋山南北，憩息林西东。
    朝看山之横，暮看山之纵。
    贪多眼为乏，陟险足已慵。
    拱揖且不暇，赏识良自蒙。
    方悟白司马，草堂对穹隆。
    彼既若献状，此亦如发蒙。
    秀甲天下山，至言出心胸。
    今君欲继之，筑堂会奇峰。
    何尝远城市，而能日迎逢。
    山形不动体，山色含真空。
    风云有蓄泄，气象无终穷。
    雨馀四面翠，日丽千仞红。
    氤氲香炉烟，挺拔双剑锋。
    最爱五老人，崚嶒美所钟。
    可望不可即，有意容相从。
    罗列皆儿孙，几席次第供。
    山虽跨两邦，兹焉实长雄。
    不为堂上客，讵信山有宗。
    寄语游山者，毋徒走憧憧。

周必大　寄题江陵抚干胡仲方官舍信美楼
    彼美人兮楼楚都，身亲棨戟俯江湖。
    宾僚遂使多贤者，共顾飞鸿亦乐乎。

周必大　寄题江陵抚干胡仲方官舍信美楼
    家在香城溪水边，冠霞飞阁切云烟。
    从军乐事犹吾土，底用销忧赋仲宣。

周必大　寄题龙泉李氏万卷堂
    断简残编已可披，排签插架有馀师。
    五三载籍多为贵，九百虞初小不遗。
    润屋殊非阿堵物，传家自是宁馨儿。
    老来铅椠心犹在，每忆雠书馆殿时。

周必大　寄题龙泉孙大同司户三桂堂
    山居速化植秋荻，孙家种木惟种德。
    一朝仙籍浮桂香，昔笑其迂今改色。
    邻翁笞儿乞条枚，条枚不惜莫浪栽。
    君不见天街十二绿槐满，独有城东之槐应三台。

周必大　寄题太和陈氏益龟堂
    讲堂昔日飞三鱣，学馆如今益十龟。
    文字上神君勿卜，明年春榜印累累。

周必大　寄题太和胡氏福荣堂
    福备天教百顺并，应须富贵又长生。
    九霄庆泽沾身润，五色纶章照眼明。
    翁媪岁时称寿礼，儿孙昼夜读书声。
    来春更看新先辈，绿绶斑衣分外荣。

周必大　寄题王公明枢使豫章佚老堂
