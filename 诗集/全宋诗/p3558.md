<!-- { "loadSidebar": true } -->
    节里非无事，忙中自有闲。
    因风烦白鸟，折简唤青山。
    诗卷一两册，斋房三四间。
    兴来长得句，却道在尘寰。

杨万里　近腊暄甚
    霜日知春有信归，腊前偷暖漏春晖。
    北风也翦寒梢叶，吹作鹅黄乱蝶飞。

杨万里　近峡
    望峡初愁远，当前忽不知。
    如何船进处，却在棹停时。

杨万里　进退格寄张功父、姜尧章
    尤萧范陆四诗翁，此後谁当第一功。
    新拜南湖为上将，更差白石作先锋。
    可怜公等俱痴绝，不见词人到老穷。
    谢遣管城侬已晚，酒泉端欲乞移封。

杨万里　进贤初食白菜，因名之以水精菜云二首
    新春云子滑流匙，更嚼永蔬与雪虀。
    灵隐山前水精菜，近来种子到江西。

杨万里　进贤初食白菜，因名之以水精菜云二首
    江西菜甲带霜栽，逗到炎天总不佳。
    浪说水菘水芦菔，硬根瘦叶似生柴。

杨万里　经和宁门外卖花市见菊
    病眼仇冤一束书，客舍葭莩菊一株。
    看来看去两相厌，花意索寞恰似无。
    清晓肩舆过花市，陶家全圃移在此。
    千株万株都不看，一枝两枝谁复贵。
    平地拔起金浮屠，瑞光千尺照碧虚。
    乃是结成菊花塔，蜜蜂作僧僧作蝶。
    菊花障子更玲珑，生采翡翠铺屏风。
    金钱装面密如积，金钿满地无人拾。
    先生一见双眼开，故山三径何独怀。
    君不见内前四时有花卖，和宁门外花如海。

杨万里　景灵宫闻子规
    今年未有子规声，忽向宫中树上鸣。
    告诉落花春不管，裴回晓月恨难平。
    斜风细雨又三月，柳絮浮云空一生。
    岂不怀归归未得，倩渠傅语故园鹦。

杨万里　净远亭晚望
    鸂鶆娇红野鸭青，为人浮没为人鸣。
    忽开风起仍波起，乃是飞声与落声。

杨万里　净远亭午望二首
    城外春光染远山，池中嫩水涨微澜。
    回身小却深檐里，野鸭双浮欲近栏。

杨万里　净远亭午望二首
    竹迳殊疏欠补栽，兰芽欲吐未全开。
    初暄乍冷飞犹倦，一蝶新从底处来。

杨万里　静坐池亭二首
    胡床倦坐起凭栏，人正忙时我正闲。
    却是闲中有忙处，看书才了又看山。

杨万里　静坐池亭二首
    荷边弄水一身香，竹里招风满扇凉。
    道是秋来还日短，秋来闲里日偏长。

杨万里　鸠衔枝謍巢树间经月不成而去
    鸠妇那知自不栈，树阴疏处起楼台。
    可怜积木如山样，一桷何曾絮得来。

杨万里　九日都下黄雀食新
    九日新霜薄，群飞一网遮。
    裘披杨柳絮，色染木犀花。
    下箸欣乡味，知侬忆故家。
    金杯浮菊蕊，相映两光华。

杨万里　九日即事呈尤延之
    昨日茱萸未苦香，今朝篱菊顿然黄。
    浮英泛蕊多多著，旧酒新醅细细尝。
    节里且追千载事，鬓边管得几茎霜。
    正冠落帽都儿态，自笑狂夫老不狂。

杨万里　九日落莫忆同施少才集长沙
    九月九日今朝是，五里十里正未已。
    良辰美景只自美，不如且著黑棋子。
    浊醪不贱有如无，黄花新寄绝交书。
    三年客里两重九，去年却得登高友。
    醉吟岳麓道林间，天风吹帽挂名山。
    倒骑蹇驴下绝顶，眼花几落贾谊井。
    如今悔狂亦嬾游，不嫌清坐独醒休。

杨万里　九日招子上、子西尝新酒，进退格
    但令有酒对篱东，管得山名不是龙。
    榨里泼醅迎节里，雨中移菊自城中。
    多时不饮今辞醉，一笑相懽古罕逢。
    我辈明年当更健，不须子细看萸红。

杨万里　九日中军送白菊
    未应白菊减与黄，金作鈿心玉作裳。
    一夜西风开瘦蕾，两年海南伴重阳。
    若言佳节如常日，为底寒花分外香。
    挼蕊浮杯莫多着，一枝留插鬓边霜。

杨万里　九月菊未花
    旧说黄杨厄闰年，今年并厄菊花天。
    但挼青蕊浮新酒，何必黄金铸小钱。
    半醉嚼香霜月底，一枝却老鬓丝边。
    阿谁会得开迟意，暗展重阳十月前。

杨万里　九月三日喜雨，盖不雨四十日矣
    玉帝愁闻早，雷公怒见须。
    搜龙无嚲处，倒海不遗余。
    稻里云初活，荞梢雪再铺。
    老农啼又笑，欲去且安居。

杨万里　九月十日同尤延之观净慈新殿
    昨雨败重九，谓并败此行。
    云师出小谲，垂晓偷放晴。
    初愁落君後，我反先出城。
    伫立已小倦，喜闻马来声。
    南山有新观，大殿初落成。
    入门山脊动，仰目天心横。
    柱起龙活立，檐飞鹏怒升。
    影入西湖中，失尽千峰棱。
    天竺拉灵隐，骏奔总来庭。
    老禅定何巧，幻此壮玉京。
    书生茅三间，饥眠方曲肱。

杨万里　九月十五，夜月细看，桂枝北茂南缺，未经古人拈出，纪以二绝句
    桂树冰轮两不齐，桂圆不似月圆时。
    吴刚玉斧何曾巧，斫尽南枝放北枝。

杨万里　九月十五，夜月细看，桂枝北茂南缺，未经古人拈出，纪以二绝句
    青天如水月如空，月色天容一皎中。
    若遣桂华生塞了，姮娥无殿兔无宫。

杨万里　九月一日夜宿盈川市
    下滩一日抵三程，到得盈川也发更。
    两岸渔樵稍灯火，满江风露更波声。
    病身只合山间老，半世长怀客里情。
    西畔大星如玉李，伴人不睡向人明。

杨万里　久病小愈，雨中端午试笔四首
    病较欣逢五五辰，宫衣忽忆拜天恩。
    旧时叠雪含风眼，今看空山雨点痕。

杨万里　久病小愈，雨中端午试笔四首
    爱与陈玄酷作绿，余波染指黑烂班。
    呼童汲水无来底，自掬垂檐一滴悭。

杨万里　久病小愈，雨中端午试笔四首
    春去无花可得攀，石榴不艳却明鲜。
    昨朝花发今朝落，留得梢头一蕂看。

杨万里　久病小愈，雨中端午试笔四首
    月季元来插得成，瓶中花落叶犹青。
    试将插向苍苔砌，小朵忽开双眼明。

杨万里　久旱祷雨不应，晴天忽落数点
    烈日秋来晒杀人，青天半点更无云。
    忽传天上真珠落，未到半空成水银。

杨万里　久雨妨於农收，因访子上有叹
    君能过我意殊倾，我每看君脚便轻。
    若为泥涂断还往，端令老病底心情。
    未霜杨柳秋犹碧，既雨芙蓉晚更明。
    旱岁嫌晴不嫌熟，今年教熟不教晴。

杨万里　久雨小霁，东园行散
    雨寒两月勒春迟，初喜云间漏霁晖。
    道是攀花无雨点，忽然放手溅人衣。

杨万里　酒蛤蜊
    饮者怜渠有典刑，见渠借箸眼偏青。
    平生开口不论事，晚岁搜肠求独醒。

杨万里　菊夏摘则秋茂，朝凉试手
    种菊君须莫惜他，摘教秃秃不留些。
    此花贱相君知麽，从此千千万万花。

杨万里　拒霜花
    木蕖何似水芙蕖？同个声名各自都。风露商量借膏沐，燕脂深浅入肌肤。
    唤回春色秋光里，饶得红妆翠盖无。
    字曰拒霜浑不恶，却愁霜重要人扶。

杨万里　炬火发誓节渡勇家店二首
    飘烬飞空落晓星，随风入草化秋萤。
    莎虫误认天明子，却变寒声作暖声。

杨万里　炬火发誓节渡勇家店二首
    昨午秋阳尚壮哉，今晨莫待日光催。
    麻蒸一照三十里，底用金莲花炬来。

杨万里　绝句
    枫老颜方少，山晴气及昏。
    旧贫今更甚，已冷幸犹暄。

杨万里　筠庵
    故老谈李僲，晋日上寥廓。
    随身无长物，止跨一只鹤。
    鹤本非胎生，古卯尚遗壳。
    千年石似坚，覆在凤山脚。
    寒宵晦风雨，神光照岩岳。
    犬嗥鸡夜鸣，龙泣人寝愕。
    秪今筠庵是，因物非绳削。
    当时菢破处，作门不关钥。
    盖以一把茅，聊以护霜雹。
    遐瞻如钓翁，蘻衣逐层著。
    我来验幽讨，意尚疑谚谑。
    雾中披羽衣，砌下脱芒屩。
    入户环仰观，中空生响诺。
    不见朱顶雏，犹存雪色膜。
    松梢双老鹤，戛然下檐角。
    老夫忽心惊，不敢小盘祌。

杨万里　筠庵晚睡三首
    碧玉新篁翳洞天，绀珉方斛贮山泉。
    脱巾赤脚长松下，何处人间更有僲。

杨万里　筠庵晚睡三首
    一户元无白板遮，两窗新染藕丝纱。
    竹床品字排三只，睡杀山风醉杀霞。

杨万里　筠庵晚睡三首
    享了荷花上番香，却穿竹径百弓长。
    满园亭榭都参遍，秪有筠庵第一凉。

杨万里　筠庵午憩
    筠庵稍不至，一至一回好。
    风从林梢落，吹乱竹根草。
    巾屦上下凉，莺鹊左右噪。
    市声元不近，静听远亦到。
    石磴坐来温，藓径净如扫。
    书空作愁字，已忘偏旁了。
    犹自忘了愁，而况记得老。
    客来谈世事，欲笑还嬾笑。

杨万里　郡圃残雪三首
    半依蓠脚半依城，多傍梅边水际亭。
    最是晚晴斜照里，黄金日射万银星。

杨万里　郡圃残雪三首
    南风融雪北风凝，晚日城头巳可登。
    莫道雪融便无迹，雪融成水水成冰。

杨万里　郡圃残雪三首
    城外城中雪半开，远峰依旧玉崔嵬。
    池冰绽处才如线，便有鸳鸯浮过来。

杨万里　郡圃上已二首
    旋收雨夕放晴晨，禊月风光正可人。
    间白参红方是锦，疏桃散李不成春。

杨万里　郡圃上已二首
    寻春不见只思还，却在来僲小崦间。
    映出一川桃李好，只消外面矮青山。

杨万里　郡圃小梅一枝先开
    小窠梅树太炎新，先为东风觅得春。
    後日千株空玉雪，如今一朵许精神。

杨万里　郡圃晓步因登披僲阁四首
