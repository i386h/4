<!-- { "loadSidebar": true } -->
    敢爱深秋群木脱，独欺风雨战黄昏。

厉文翁　无题
    滟澦拓瞿唐，二孤障澜蠡。
    大哉神禹功，天地相终始。

厉文翁　杏花
    杏花菖叶渐烂斑，率属劭农入祖关。
    昔日郎君方彩袖，今朝太守已苍颜。

厉元吉　句
    免冠思脱三涂难，吐舌甘纵五鼎烹。

厉元吉　雨过
    漠漠轻云过野墙，新枫矮柏色苍苍。
    平田鹤迹留残雨，深坞鹂声带夕阳。

利登　宝陀清赏夙慕展游愿不从心因成小咏
    宝陀十里路，此日想同游。
    万古不收雨，四时长是秋。
    树寒烟半拥，山湿雾长流。
    独我思归苦，无因到上头。

利登　北溪苍山谋避寇念青阳苍山徘徊不忍作古调开之
    忆我昨选胜，瓶锡来苍山。
    上岩豁万里，下峡穷重玄。
    谓此已胜绝，可以无梅川。
    后同北溪游，青阳税尘鞍。
    险流贯地轴，危瀑垂天关。
    云气夜结构，如有飞来仙。
    迥然幽且深，直可无尘寰。
    乃知天壤宽，浅目非所沿。
    亦岂无胜此，天不丐我闲。
    豺虎白日行，俘掠无崖巅。
    此境亦莫保，惜此时运艰。
    二君皆骏人，铨时洞遐观。
    考槃择涧谷，取数良已悭。
    天尚不子与，而遣缠世患。
    十月崆峒路，霜风吹羁单。
    回首旧游处，野孤嗥暮烟。
    天地岂不宽，我身靡所安。
    思古英达士，岂皆薄龙盘。
    求隐有不可，勋名乃穷年。
    困衡心虑閒，庸非大任缘。
    勉哉慎所从，致主或不难。
    逃死复诵此，自笑还自怜。
    念我昔时语，梦惊老云间。
    兹事今已晚，谁能复长叹。

利登　别游天台云卧往
    半月陪杖屨，此别情讵忘。
    平生两知心，踪迹长相望。
    兹游天相之，檐雨对夜床。
    旅行得心朋，在客如家乡。
    如何遽此去，泛彼天台航。
    知君爱奇观，赤城有霞光。
    傥逢五百尊，问我今行藏。
    诗骨瘦未改，双鬓尘已苍。

利登　苍次山晚出闻汀寇之什
    山斋无一事，步到白蘯洲。
    滩近溪声夜，云寒石气秋。
    烟尘深冉冉，天地入悠悠。
    回首东南路，干戈半白头。

利登　春日
    幽偏无一事，终日白长哦。
    课仆锄荒圃，邀人补断蓑。
    为贫沽酒少，因病着衣多。
    昨夜冈头雨，春风生绿波。

利登　春日
    雨过苔犹湿，风来户半开。
    闲花忽落尽，啼鸟自飞来。

利登　次琬妹月夕思亲之什
    缓作地程早作归，倚门亲语苦相思。
    白头亲老今多病，不似当初别汝时。

利登　盗犯金川境扶侍母妹复走兴安有怀
    歉岁古多盗，于今起丰年。
    村村递迁偪，旗鼓莽相联。
    蚍蝣信有力，复此走兴安。
    淋漓雨万壑，骇浪惊前山。
    携持母妹孤，寄此一叶寒。
    犹胜去年冬，我身落梅川。
    母子各一方，而中隔妖躔。
    呼酒相劳苦，兹犹幸团栾。
    百年几星霜，十九落忧患。
    人生亦何乐，四顾愁我颜。
    平生百事贫，所得惟林泉。
    亦复不过取，溢量常恐颠。
    天公尚不与，谓我取伤廉。
    前登马岗云，回首东南天。
    恻恻不得语，萧然泪潺湲。

利登　冬日
    藤果累累熟，山晴自绕檐。
    断薪经雨湿，野菜着霜甜。
    诗秒客相笑，家贫鹤不嫌。
    谁能更惆怅，痴坐卷痚帘。

利登　董叔宏为予道溪庄胜趣赋古调
    一涧潺潺泻烟树，流到溪庄平不度。
    竹风凄瑟夏犹寒，石气萧森朝自雾。
    时平古寨尚留名，世否谁人此逃数。
    乾坤一转地有灵，日月无边江又暮。
    幽潭闻说尚龙宫，石屋安知非洞府。
    愿君半天更高楼，送此到海长溪去。

利登　感兴
    圣哉久芜漫，功利时竞趋。
    管晏苟有帝，安必世唐虞。
    开明周孔心，赖有伊洛儒。
    古来正其心，平治信有余。
    彼哉典午时，相师谈清虚。
    未知千载人，视今又何如。

利登　感兴
    寂寂卧空昼，忧怀忽无端。
    揽衣乱西涧，复此凌西山。
    春事已无多，半消霜霰间。
    狂风更甚雨，时蔽江南天。
    寒草昔衰靡，及北秀平阡。
    日晚幽阳生，余光草中妍。
    徘徊桃李花，瑟瑟飘寒烟。

利登　沽酒
    有钱但沽酒，莫买南山田。
    勾引催租人，惊散青松烟。

利登　观溪流
    西山连夕雨，涨此百尺浑。
    怒涛响半空，气可飘昆仑。
    一朝势力尽，枯苇有不能。
    洋洋溟渤宽，终古无亏盈。

利登　观雪溪傍
    平昔起常晚，兹晨独不眠。
    乍惊花绕院，顿觉树连天。
    竹压溪头路，冰垂岩下泉。
    四时长似此，未必有人怜。

利登　观雪溪傍
    爱雪不能寐，凌晨步水滨。
    断梢惊宿鸟，倒竹碍行人。
    叠叠畲堪数，层层屋顿匀。
    梅花无处认，唯觉暗香春。

利登　观雪溪傍
    山斋坐不隐，复此出衡门。
    溜涩冰还结，风高竹自翻。
    冻流看欲浊，饥鸟啄仍喧。
    好是今风景，令人忆故园。

利登　观雪溪傍
    密雪飞零乱，开窗坐小轩。
    鸟寒飞不去，鸦啄俛仍翻。
    稚子争团塔，山翁半掩门。
    那堪长皓色，终古照乾坤。

利登　癸巳十一月二十五辞家雪甚作怆然有怀
    岁暮游子归，余始为行客。
    朔风万里长，吹雪犯巾帻。
    临行不言苦，不忍母心恻。
    乾坤迫短景，寒日易倾仄。
    冰池绿骨巉，冻车琼网涩。
    一寒忍已熟，浪出还自责。
    抚剑睨前冈，云重楚天黑。

利登　贵豩有石相背而生俗名之背夫石余谓妻安背夫抑夫弃之耳易之曰夫弃
    双石巑屼倚云瘦，背立苍苍两成丑。
    不知底事忤夫君，千载春风不回首。
    妾身虽弃妾不冤，混沌初开已相守。
    君兴蟠天云，妾亦助君去。
    终当为霖九地回，白日昭昭此情傃。

利登　和希声莲华樵人遇仙行
    芦溪之山高插天，莲峰更压芦溪山。
    峰头青壁几千年，谁知玉阙藏神仙。
    平明采樵陈氏子，五云深处楼台起。
    中有攻仙白玉冠，方瞳射人秋自寒。
    台前一道白莲泉，七始花开一成莲。
    固知此子无仙骨，只以{左彳右空}{左彳右同}入仙室。
    低头乞命却走回，尚复褰裳取莲实。
    归来疑信互相传，朴哉此子非妄言。
    安知琼楼玉室峭千尺，即非面前崔嵬一片石。
    安知世人俗气厚如山，翻把琼楼玉室作石看。
    亦非仙人幻作石，世人俗眼自不识。
    安得鸿都道士白玉簪，持我此诗扣青壁。

利登　衡阳赠定父咏常
    半世择交友，深知仅数人。
    情亲无语忌，岁久转心真。
    世乱身难定，话长天易晨。
    相逢无不料，一笑雁峰春。

利登　后坑茅舍
    松风飒飒绕回豩，遥带居人竹一篱。
    想自不知云水好，却令行客立多时。

利登　寄黄希声
    相会不几日，相别又经时。
    居然感我怀，何以写所思。
    举目皆我友，我心知者谁。
    知心而久离，此情悲不悲。

利登　寄黄希声
    八月寒气高，芳莲谢幽池。
    时运迅不留，俛仰黄华晖。
    少年不再得，而人从以嬉。
    萧条旅馆秋，满耳寒螀啼。

利登　江亭
    江亭凭望久，野色暝苍苍。
    古木浮寒雾，空山入夕阳。
    水流前夜月，风作早来霜。
    却笑垂纶者，因渔亦自忙。

利登　郊外
    春色到江断，野香涵日娇。
    鸟穿芳树语，人隔远山樵。

利登　金川早行
    著野霜方新，照天日未出。
    苍茫雾气昏，惨淡一片白。
    吾疑九天外，与此同一色。

利登　两过黄伯厚皆不遇留诗别之
    两过安禅寺，皆言尚未归。
    情知相见近，犹欲复来辞。
    滩浅舟行涩，风轻雨下微。
    白云回首地，天阔柳丝丝。

利登　临川道士
    晚觉儒冠误，力耕已不任。
    风云入书史，日月送烟林。
    古来一日养，人子百年心。
    清风满天下，欲栖无寸阴。
    太息复太息，孤云生暮岑。

利登　临平春日有怀
    少年贱生理，嗜书强解事。
    长怀希南负，趋数惭北鄙。
    乾坤双鬓改，日月寸心死。
    誓从鹿豕游，乃复叨一第。
    两年三作别，云雾生马耳。
    临平二月春，花事归桃李。
    独寻处士梅，三萧湖边水。
    一官未得仕，畏首复畏尾。
    旁观未知羞，自愧已无地。
    悬知簪绂禽，扰扰事万起。
    终当绿雾中，友彼乘龟子。
    南柯不世勋，仅足雄众蚁。

利登　梅川莫令君拉苍山诸葛亮诗友用予松风首句为韵招予游金精至而盗作
    此行为山来，至此事已非。
    云火四地动，御风谁与期。
    剥床渐及肤，欲去迷所之。
    苍黄走涧谷，胜游翻在斯。
    石梯盘七折，顿豁万里奇。
    拥岩千修篁，中著守泉飞。
    天壤有此景，惜我前不知。
    逃难乃邂逅，自愧还自悲。
    山见送万古，开陃知谁知为。
    亦有如我徒，慷慨来登兹。
    罹难本因此，不悔仍攀窥。
    天亦无如顽，更供爱日晖。
    平生江海眼，此志良未痴。
    忽忆家山远，寒马鸣相依。
    母子各一方，而皆窘贼围。
    欲归莽无从，痛毒沾我衣。

