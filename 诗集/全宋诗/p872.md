<!-- { "loadSidebar": true } -->
    知君不久不符竹，烂醉犹须教十场。

韩维　览景仁君实议乐以诗戏呈景
    少年议乐至颠华，作得文章载满车。
    律合凤鸣犹是末，尺非天降岂无差。
    劳心未免为诗刺，聚讼须防似礼家。
    一曲银簧一杯酒，且于闲处避风沙。

韩维　览邻几重游西池兼简和叔
    积雨淹连骑，新波滟广池。
    喜闻重到客，更作复游诗。
    逐水无留絮，飘空有断丝。
    送春吾得地，一问故人期。

韩维　览梅圣俞诗编
    夙昔诵佳句，跂予慕高风。
    何意忧艰馀，邂逅此相逢。
    群初应府辟，捧檄来自东。
    引车穷檐下，眷然顾微躬。
    姿表穆以秀，纯德信内充。
    乃知文章作，中与性情通。
    煌煌新诗章，垂光照昏蒙。
    启椟挹荆璞，引莛撞景钟。
    高篇屡云阕，远思殊未终。
    譬如巧琴师，哀弹发丝桐。
    中有冲淡意，要以心志穷。
    顾惟昧者听，莫辨徵与宫。
    安得牙旷手，提取发其聪。

韩维　览杨乐道洛下诸诗
    昔驱羸马望嵩支，正值嵩阳踯躅春。
    千古废兴都邑地，百年劳苦宦游身。
    曾耽胜事留连久，忽见新诗叹息频。
    君欲买山能遂否，它时愿作杜社中人。

韩维　乐道未长句辄次韵
    我道非生灭，天时自去来。
    交亲常在席，醪酒不空罍。
    默坐唯听水，閒行忽见梅。
    何人同此适，君意亦悠哉。

韩维　乐道未长句辄次韵
    雪意凝还解，冰纹结复开。
    林鸦时啸侣，城雉不忧媒。
    造适心无碍，忘机语绝猜。
    曹溪不欺我，何处有尘埃。

韩维　累日不到西园瑞香忽已烂熳
    锦官翻样出新机，浅绿深红各自宜。
    不是东风送香气，幽花落尽有谁知。

韩维　累日不到中园晚步闲咏
    南陌西陂趁物华，归来扶杖重咨嗟。
    绿罗浅淡新开叶，红玉玲珑半谢花。
    泉溜拍池初跳鲤，柳枝含雨不胜鸦。
    啼禽亦有伤春恨，百种鸣声到落霞。

韩维　立春观杖牛
    清霜凉初曙，高门肃无哗。
    行树迎初日，微风转高牙。
    兹辰亦何辰，见此气候嘉。
    有司谨春事，象牛告田家。
    微和被广陌，缨弁扬蕤葩。
    伐鼓众栾兴，剡剡彩杖加。
    盛仪适未已，观者何纷拿。
    因思古圣人，时儆在不差。
    礼实久已废，所重存其华。
    吾非鲁观宾，胡为亦咨嗟。

韩维　连日休务过邻几
    广文自古无羁束，况复三逢著令休。
    纵酒不防官长骂，驱车聊过故人游。
    闲中日月随方羖，远外风云入小舟。
    准拟墙根菊花好，共乘清露赏高秋。

韩维　联句
    古木含清吹，池上增晚凉。
    余怀本达旷，联此傲义皇。
    孤鸥可与狎，幽岸足以觞。
    幸有彭泽酒，便同永嘉堂。
    潘生起为寿，王子齐陈章。
    林端见新月，草际闻寒螀。
    照火萤影乱，拂筵蓼花香。
    徘徊恋嘉境，坐使归兴忘。

韩维　列子庙
    废垒荒祠古，空庭独树寒。
    精诚褰画帐，事迹问黄冠。
    晦昧尘笼墨，淋漓雨壁丹。
    冷风满帘隙，仙双中盘桓。

韩维　邻几和叔饮定力同赋
    城头片云黑，飞雨霭已至。
    凉生芳树颠，影乱樽中翠。
    沈烦忽去体，精锐飒生思。
    江翁发新嘲，陈子抗奇议。
    在言岂多同，于道不为异。
    夜归清有余，微月照连骑。

韩维　邻几舍对菊无酒
    陶公爱佳节，对菊愁空杯。
    日晏东篱下，竟见白衣来。
    今君亦嗜饮，复有伊人才。
    惜无王江州，黄花徒自开。

韩维　邻几晚见过小饮
    朝居厌喧呶，暮坐若幽独。
    忽闻江翁来，喜视樽中醲。
    所惭升斗微，不足满君腹。
    强酌良胜无，逡巡怯行速。
    萧萧风著树，惨惨雨昏烛。
    谈精几丧言，道在空击目。
    此兴自不浅，岂要酩酊足。

韩维　临汝遇雨
    回风萧飒过山西，一望平郊雨脚齐。
    但使农畴苏旱稼，敢辞客路踏春泥。
    暮投野寺明灯宿，声入幽窗绿树低。
    明日尘清洛阳道，呼童严驾候晨鸡。

韩维　临宿呈一二交游
    墙根蟋蟀鸣不休，夜宿学省高梧秋。
    昏灯钉壁照孤坐，悲风揽肠生百忧。
    久从尘事非我意，直有烂醉为身谋。
    谁能摆落世俗累，愿敝肥马同轻裘。

韩维　灵沟道中
    久踨慕遐放，出郊欣所瞩。
    清心晓岫碧，豁眼春原绿。
    耕人毕在野，鸣鸟催播谷。
    嗟尔农事劳，愿闻时泽足。

韩维　令绰泛舟潩河作诗诒之
    投闲归里闾，幸与故人遇。
    情期夙所敦，邀迓已去屡。
    尚嫌城阙拘，未尽林壑趣。
    导河高其梁，轻舟具指顾。
    寒花黄被堤，秋实翠登俎。
    白须二三翁，相对无俗语。
    夷犹起遐想，恬旷绝近慕。
    适野讵有谋，登高亦非赋。
    信哉庄生言，忘我带与履。

韩维　六弟亲诣松楸时祭
    上冢还家古所荣，白头今日倍伤情。
    怀今又出高阳里，夹道争看太守旌。
    应念少游尝有语，可能疏氏独高明。
    昔湖水色清堪濯，毋使尘埃久污缨。

韩维　鲁巷太师庙
    善教邈无迹，其流在民心。
    君看鲁太师，庙食犹至今。
    岂如文俗土，朱墨坐浮沉。
    趋营止目前，不顾患害深。
    去汉馀千载，此弊竟相寻。
    我行道祠下，感激为悲吟。
    不见田雉驯，啼鸦空满林。

韩维　蒙惠拄杖及诗依韵奉答
    藤枝既老解纵横，禅老因何解道情。
    识取个中无把捉，眼前瓦砾是瑶琼。

韩维　蒙以诗惠水晶鱠次韵答谢
    凝如宝匣开明镜，散逐金刀落素丝。
    我为南来多内热，径呼玉筋尽三卮。

韩维　某伏蒙寄示五言二韵诗辄次韵上呈聊以见志
    尚不求真语，何能计妄言。
    且饶只麽会，犹是弄精魂。

韩维　暮春游卞氏园
    路出清阴下，残花著马蹄。
    过城春水静，度墅野桥低。
    池废青苹合，林深绿笋齐。
    流莺知我恨，落日再三啼。

韩维　南堂对竹怀江十邻几
    端居无所聊，稍复治文字。
    南堂冬日明，窗户暖可喜。
    图书罗满前，意览不由次。
    聊收静者趣，以乱忧人思。
    亭亭当轩竹，使我长叹喟。
    封植苦不早，颜色颇憔悴。
    劲节亮不改，虚心如有迟。
    缅怀江夫子，循道久不试。
    邈然高简姿，不受世俗累。
    一官才复进，左谪良何亟。
    德义我所珍，轩冕安能贵。
    长啸汝水滨，浊醪日自酾。
    效陶有新篇，翼孔著高议。
    弦琴坐虚室，默与古人值。
    显晦一其心，淡然天淳粹。
    思之不可见，暑谢寒已挚。
    谅非对此君，兹怀何由慰。

韩维　南堂席上赋得花树子
    春风日暮急，薄寒生小苑。
    群英不我遗，并坐慰幽蹇。
    欢来引觞酌，快甚瓴水建。
    才非孔文举，坐愧客常满。

韩维　南溪
    长林拂云根，一径绝城腹。
    荆扉带翠樾，斗下地愈束。
    清溪自南来，势抵北崖曲。
    清平水流漫，东去入脩竹。
    境幽百物遂，鱼鸟得所欲。
    况依仁者居，不与钩弹触。
    有如嘉宾至，相与娱听嘱。
    鸟飞鸣我傍，鱼泳出深渌。
    薄暮登前冈，四顾山在目。
    雨滋春稼繁，风动野花馥。
    达人乐天性，不待外物足。
    遂令兹地胜，久不事营筑。
    顾我指崖下，秋当结茅屋。
    渠波环古台，辇石坐幽澳。
    霜前复来观，兔肥山酒熟。

韩维　拟杜子美体赋夏日间居三章
    阶前萱草开丹花，竹根乱笋生如麻。
    幽居无言感物华。衡门流乱车马绝，
    绕舍阁阁喧鸣蛙。

韩维　拟杜子美体赋夏日间居三章
    何所为乐夏日间，手把内篇卧且观。
    香气氤氲满帘间。圆荷贴水雨打乱，
    青蔓挂壁风吹寒。

韩维　拟杜子美体赋夏日间居三章
    邻家芳树墙头垂，群鸦引儿日夜啼。
    驱之稍去还满枝。我初厌鸦挠吾静，
    听之既久理亦齐。

韩维　偶成寄曼叔
    红芳落尽鸭陂边，白首伤春倍惨然。
    自愧闲官消永日，独吟佳句想当年。
    早休诸吏眠斋馆，时引双童上舞筵。
    闻说年来亦归兴，琳宫仙籍旧无员。

韩维　陪范尧夫之北第饮彝叟新堂
    光禄新堂指顾成，非奢非俭称高情。
    春风为我开朱户，晴日从公驻彩旌。
    庭下早梅惊喜客，门前垂柳欲啼莺。
    追攀梦境终何得，识取家乡旧路行。

韩维　陪景仁赴况之湖上燕集遇雨
    炎蒸消尽作浓阴，湖上兹游喜重寻。
    急雨洗开荷芰色，清风借出管弦音。
    凉生顿觉絺衣薄，欢至宁论酒盏深。
    善谑清谈都有适，过从所得在知心。
    
    
韩维　陪宁极回马上作
    我有龙阳约，垂驾辄复停。
    念与高士期，不宜后其行。
    春风三月尾，涧谷花草明。
    寻花踏幽草，南出山脚青。
    婆娑一古树，是曰先生庭。
    馆我茅檐下，山瓢日夕倾。
    摘林饤朱实，掘竹羞紫萌。
    朝听谷禽响，夜对山月清。
    高论简以正，疏怀淡无营。
    徒知服深远，难用一善名。
    维也少顽钝，几为世网婴。
    一亲德义游，颇见外物轻。
    门墙倘枳有，他时来执经。

