<!-- { "loadSidebar": true } -->
    但有当时京口月，与公随我故依然。

王安石　与宝觉宿龙华院三绝句
    与公京口水云闲，问月何时照我还。
    邂逅我还还问月，何时照我宿金山。

王安石　与北山道人
    可惜昂藏一丈夫，生来不读半行书。
    子云识字终投阁，幸是元无免破除。

王安石　与北山道人
    莳果蔬泉带浅山，柴门虽设要常关。
    别开小径连松路，祗与邻僧约往还。

王安石　与道原过西庄遂游宝乘
    周顒宅作阿兰若，娄约身归窣堵坡。
    今日隐侯孙亦老，偶寻陈迹到烟萝。

王安石　与道原过西庄遂游宝乘
    桑杨已零落，藻荇亦消沈。
    园宅在人境，岁时伤我心。
    强穿西埭路，共望北山岑。
    欲觅道人语，跨鞍聊一寻。
    亲朋会合少，时序感伤多。
    胜践聊为乐，清谈可当歌。
    微风淡水竹，净日暖烟萝。
    兴极犹难尽，当如薄暮何。

王安石　与道原自何氏宅步至景德寺
    前时偶见花如梦，红紫纷披竞浅深。
    今日重来如梦觉，静无余馥可追寻。

王安石　与耿天骘会话
    邯郸四十余年梦，相对黄粱欲熟时。
    万事只如空鸟迹，怪君强记尚能追。

王安石　与吕望之上东岭
    靖节爱吾庐，猗玗乐吾耳。
    适野无心諠，吾今亦如此。
    纷纷旧可厌，俗子今扫轨。
    使君气相求，眷顾未云已。
    追随上东岭，俯仰多可喜。
    何以况清明，朝阳丽秋水。
    微云会消散，岂久污尘滓。
    所怀在分衿，藉草泪如洗。

王安石　与平甫同赋槐
    冰雪泊楚岸，万株同飘零。
    春风都城居，初见叶青青。
    岁行如车轮，荫翳忽满庭。
    秋子今在眼，何时动江舲。

王安石　与僧道升二首
    升也初见我，肤腴仍洁白。
    今何苦而老，手脚皴以黑。
    闻有道人者，於今号禅伯。
    嬲汝以一句，西归瘦如腊。
    汝观青青枝，岁寒好颜色。
    此松亦有心，岂问庭前柏。

王安石　与僧道升二首
    跋陀罗师能幻物，幻秽为净持幻佛。
    佛幻诸天以戏之，幢幢香果助设施。
    茫然悔欲除所幻，还为幻佛力所持。
    佛天与汝本无间，汝今何恭昔何慢。
    十方三世本来空，受记岂非遭佛幻。

王安石　与舍弟华藏院忞君亭咏竹
    一迳森然四座凉，残阴余韵去何长。
    人怜直节生来瘦，自许高材老更刚。
    会与蒿藜同雨露，终随松柏到冰霜。
    烦君惜取根株在，欲乞伶伦学凤凰。

王安石　与天骘宿清凉广惠僧舍
    故人不惜马虺雙，许我年年一度来。
    野馆萧条无准拟，与君封殖浪山梅。

王安石　与望之至八功德水
    念方与子违，戃恥夜不眠。
    起视明星高，整驾出东阡。
    聊为山水游，以写我心悁。
    知子不餵糟，相与酌云泉。

王安石　与微之同赋梅花得香字三首
    汉宫娇额半涂黄，粉色凌寒透薄妆。
    好借月魂来映烛，恐随春梦去飞扬。
    风亭把盏酬孤艳，雪径回舆认暗香。
    不为调羹应结子，直须留此占年芳。

王安石　与微之同赋梅花得香字三首
    结子非贪鼎鼐尝，偶先红杏占年芳。
    从教腊雪埋藏得，却怕春风漏泄香。
    不御铅华知国色，只裁云缕想仙装。
    少陵为尔牵诗兴，可是无心赋海棠。

王安石　与微之同赋梅花得香字三首
    浅浅池塘短短墙，年年为尔惜流芳。
    向人自有无言意，倾国天教抵死香。
    须袅黄金危欲堕，蒂团红蜡巧能装。
    婵娟一种如冰雪，依倚春风笑野棠。

王安石　与徐仲元自读书台上定林
    横绝潺湲度，深寻荦确行。
    百年同逆旅，一壑我平生。

王安石　与薛肇明奕棋赌梅花诗输一首
    华发寻春喜见梅，一株临路雪培堆。
    凤城南陌他年忆，杳杳难随驿使来。

王安石　雨过偶书
    霈然甘泽洗尘寰，南亩东郊共慰颜。
    地望岁功还物外，天将生意与人间。
    霁分星斗风雷静，凉入轩窗枕簟闲。
    谁似浮云知进退，才成霖雨便归山。

王安石　雨花台
    盘互长干有绝陉，并包佳丽入江亭。
    新霜浦溆绵绵净，薄晚林峦往往青。
    南上欲穷牛渚怪，北寻难忘草堂灵。
    箯舆却走垂杨陌，已戴寒云一两星。

王安石　雨晴
    晴明山鸟百般催，不待桃花一半开。
    雨後绿阴空绕舍，总将春色付莓苔。

王安石　雨未止正臣欲行以诗留之
    纷纷应接使人愁，与子从容喜问酬。
    他日故将泥自庇，今朝欲以雨相留。

王安石　雨中
    尚疑樱欲吐，已怪菊成漂。
    紫苋凌风怯，青苔挟雨骄。
    长闲故有味，多难自无聊。
    牢落柴荆晚，生涯付一瓢。

王安石　玉晨大桧鹤庙古松最为佳树
    坛庙千年草不生，幽真曾此荫余清。
    月枝地上流云影，风叶天边过雨声。
    材大贤於人有用，节高仙与世无情。
    秦山陂下今迷处，苦里宫中漫得名。

王安石　欲归
    水漾青天暖，沙吹白日阴。
    塞垣春错莫，行路老侵寻。
    绿稍还幽草，红应动故林。
    留连一杯酒，满眼欲归心。

王安石　欲往北山以雨止
    北山朝气澹高秋，欲往愁沾独少留。
    散策缘冈初见日，兴随云尽复中休。

王安石　欲往净因寄泾州韩持国
    紫荆山下物华新，只与都城共一春。
    令节想君携绿酒，故情怜我踏黄尘。
    泔鱼已悔他年事，搏虎方收未路身。
    欲寄微言书不尽，试寻僧阁望西人。

王安石　欲雪
    天上云骄未肯同，晚来雪意已填空。
    欲开新酒邀嘉客，更待天花落坐中。

王安石　寓言二首
    太虚无实可追寻，叶落松枝谩古今。
    若见桃花生圣解，不疑还自有疑心。

王安石　寓言二首
    本来无物使人疑，却为参禅买得痴。
    闻道无情能说法，面墙终日妄寻思。

王安石　寓言九首
    诜诜古之士，出必见礼乐。
    群游与群饮，仁义待扬搉。
    心疲歌舞荒，耳聒米盐浊。
    所以後世贤，绝俗乃为学。

王安石　寓言九首
    不得君子居，而与小人游。
    疵瑕不相摩，况乃祸衅稠。
    高语不敢出，鄙辞强颜酬。
    始云避世患，自觉日已偷。
    如傅一齐人，以万楚人咻。
    云复学齐言，定复不可求。
    仁义多在野，欲从苦淹留。
    不悲道难行，所悲累身修。

王安石　寓言九首
    周公歌七月，耕稼乃王术。
    宣王追祖宗，考牧与宫室。
    甘棠能听讼，召伯圣人匹。
    後生论常高，於世复何实。

王安石　寓言九首
    婚丧孰不供，贷钱免尔萦。
    耕收孰不给，倾粟助之生。
    物赢我收之，物窘出使营。
    後世不务此，区区挫兼并。

王安石　寓言九首
    贞观业万世，经营岂非艰。
    其子一摇之，宗庙灵几殚。
    开元始聪明，一眚奔岷山。
    功高後毁易，德薄人存难。

王安石　寓言九首
    言失於须臾，百世不可除。
    行失几席间，恶名满八区。
    百年养不足，一日毁有余。
    谅彼耻不仁，戒哉惟厥初。

王安石　寓言九首
    钟鼓非乐本，本末犹相因。
    仁声入人深，孟子言之醇。
    如何贞观君，从古同隋陈。
    风俗不粹美，惜哉世无臣。

王安石　寓言九首
    游鲸厌海浊，出戏清江湄。
    风涛助翻腾，网罟不敢窥。
    失身洲渚间，蝼蚁乘其机。
    物大苦易穷，一穷无所归。

王安石　寓言九首
    猛虎卧草间，群鸟从噪之。
    万物忌强梁，宁独以其私。
    虎终机械得，鸟亦弹丸随。
    出鸡不忤物，默与凤凰期。

王安石　寓言六首
    父母子所养，子肥父母充。
    欲富搉其子，惜哉术之穷。
    霸者擅一方，窘彼足自丰。
    四海皆吾家，奈何不知农。

王安石　寓言六首
    小夫谨利害，不讲义与仁。
    读书疑夷齐，古岂有此人。
    其才一莛芒，所欲势万钧。
    求多卒自困，余祸及生民。

王安石　寓言六首
    瞢瞢俗所共，察察与世违。
    违世有百善，一疵恶皆归。
    就求无所得，犹以好名讥。
    彼哉负且乘，能使正日微。

王安石　寓言六首
    始就诗赋科，雕镌久才成。
    一朝复弃之，刀笔事刑名。
    中材蔽末学，斯道苦难明。
    忽贵不自期，何施就升平。

王安石　寓言六首
    明者好自蔽，况乃知我匹。
    每行悔其然，所见定万一。
    不求攻尔短，欲议世之失。
    耘而舍其田，辛苦亦何实。

王安石　寓言六首
    好乐世所共，欲禁安能舍。
    孰能开其淫，要在习以雅。
    敺人必如己，墨子见何寡。
    惜哉後世音，至美不如野。

王安石　御柳
    御柳新黄已迸条，宫沟薄冻未全消。
    人间今日春多少，只看东方北斗杓。

王安石　遇雪
    定知花发是归期，不奈归心日日归。
    风雪岂知行客恨，向人更作落花飞。

王安石　豫章道中次韵答曾子固
    离别何言邂逅同，今知相逐似云龙。
    苍烟白雾千山合，绿树青天一水容。
    已谢道涂多自放，将归田里更谁从。
    庞公有意安巢穴，肯问箪瓢与万锺。

王安石　元丰二年十月政公改路故作此诗
    独龙东路得平冈，始免游人屐齿妨。
    更有主林身半现，与公随转作阴凉。

王安石　元丰行示德逢
