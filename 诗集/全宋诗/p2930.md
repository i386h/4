<!-- { "loadSidebar": true } -->
    何当还抱子，池上啄游鳞。

汪晫　次韵李明府上事初谒登源庙用苏黄门韵见示
    缓引前诃度岭巅，真祠犹镇旧山川。
    县知幽德如存日，更有孤忠合老天。
    双炷炉香祈一稔，两诗题咏播千年。
    民安善政神应喜，桑荫儿童犊背眠。

汪晫　次韵李明府追和苏黄门鸂鶒池
    池上先生诗句香，得公诗句更揄扬。
    精神相对陈圭瓒，意气潜交治镆将。
    贤令旧容老文学，山农今见谪仙郎。
    百年剩喜风流续，未有名禽首屡昂。
    次韵吕仲见提斡题翠眉亭。
    亭前诗板有人临，公去知谁续好吟。
    忽有名人留七字，竞傅高价值千金。
    曾扶诸老开皇极，终使微身坠众阴。
    两岫至今愁不展，此言应当老师心。

汪晫　次韵落花
    新绿满高树，残花辞旧枝。
    马嵬留袜处，金谷坠楼时。
    巢燕衔香急，川鱼弄缬迟。
    诗人无可恨，青子又和垂。

汪晫　次韵梅中
    梅熟雨初过，虚堂枕簟凉。
    心閒世自古，事简日偏长。
    藕叶度清气，兰花留晚芳。
    正巾堪一笑，发短自僧光。

汪晫　次韵王季雄初春
    春事年年兴不穷，野塘冰泮雪初融。
    烧痕仿佛草萌绿，树影扶疏梅萼红。
    莫恨一生今老大，还知万事本虚空。
    饥贫渴饮存吾道，尺雪今年贺岁丰。

汪晫　次韵叶子真贤良留题登源先庙
    文皇当日伐辽东，授钥忠动留禁中。
    违命加诬非信史，新诗昭雪有奇功。
    阴兵独可殲凶悖，甘泽还能作岁丰。
    他日或提迁固笔，删修订实望研穷。

汪晫　次韵朱同人携妓见访留题
    行过晴溪鸟柏弯，清漪犹自照苍颜。
    □□□□□□□，举酒欣然得绿环。
    鱼为知机潜别浦，兰因避俗住空山。
    老夫自觉无多事，且喜宾朋时往还。

汪晫　复阴
    云锁浮丘六六山，东风又作夜来寒。
    枝问杏蕊开还禁，陌上春泥滑未乾。

汪晫　感兴四章章五句
    暑往寒来如电泡，年年门外閒花草，
    世事纷纷自颠倒。青山眼底最多情，
    日日向人浑不老。膠扰浮生事若麻，
    世路崎岖易覆车，争如清净山人家。
    静观抚掌付一笑，出户蔌蔌飞松花。
    一树雪花白如玉，辛夷为车荷为屋，
    閒中享此亦清福。一双沙禽竹上啼，
    对客取琴弹一曲。坐读南华一卷经，
    富贵百年如邮亭，人生怒瘿空成瓶。
    香炉缕烟风浩荡，白鸟点破前山青。

汪晫　过西园视豁然亭旧址景仰苏黄门有感用其留题韵示五弟八弟
    西风落叶满空山，怀古情悰每怆然。
    诗句尚傅人化鹤，危亭何在草生烟。
    披寻旧址营华构，追继当时醉玉船。
    要为故家复遗业，当知此举合为先。

汪晫　环谷初夏
    荷钱新绿点池塘，竹枕方床午梦长。
    山鸟数声帘影寂，松窗风递煮茶香。

汪晫　即席次韵赵簿县圃小集呈李明府
    管领宾僚破费春，座中着白是山人。
    鱼游浅绿心机熟，莺诉残红句语新。
    老屋不嫌规制朴，长官最喜上风淳。
    满园桃李成阴密，留取甘棠浣水滨。

汪晫　景苏堂新复上李明府
    先生德政殊清明，斯堂故以景苏名。
    可怜向苦糟曲厄，东撑西柱县河倾。
    一从公来忽嗟叹，不日云斤还旧观。
    败栋宅鼠壁篆蜗，涌翠流光复辉焕。
    坐想岷峨远山碧，先生已矣遗陈迹。
    华阳三十六篇诗，今日拂尘炯全璧。
    自来苏李两名家，斯堂二贤愈光华。
    看公了却此县债，步武先生云路快。

汪晫　静观堂十偈
    静观打透两重关，无静无观总一般。
    须信静时非境静，从知观处是心观。

汪晫　静观堂十偈
    一间虚空自女然，何必是仙更问禅。
    仪日焚香闭门坐，饥来吃饭困来眠。

汪晫　静观堂十偈
    万缘一息丝不挂，一个閒身煞潇洒。
    静中有味淡如如，哑子得梦难为话。

汪晫　静观堂十偈
    我无官守无言责，自倚栏干时一拍。
    只因冷眼看破来，笑杀时人空擘画。

汪晫　静观堂十偈
    东风万物皆舒畅，野色溪光无尽藏。
    谁唤春来春不知，草自青青花自放。

汪晫　静观堂十偈
    春去人间日正长，天工催促绿阴忙。
    古槐高柳争新意，自是无人知底凉。

汪晫　静观堂十偈
    长空一望如水碧，泉润幽幽风淅淅。
    惊人暑退寒渐生，蓼染春红映素壁。

汪晫　静观堂十偈
    香到梅梢岁又还，老天春事不曾閒。
    酸风冻雪侵重户，僵卧长松独恃顽。

汪晫　静观堂十偈
    有时检点旧閒游，出岫行云野渡舟。
    蓦地静中消息好，夕阳西下水东流。

汪晫　九日拜大兄坟
    携家松底酹虾蟆，椒荔豚肩荐菊芽。
    吾父洲中无橘树，与兄庭下有荆花。
    和羹莫遂笺边让，破帽无能落孟嘉。
    衰老伤怀泪痕冷，年来须鬓白多些。

汪晫　句
    山寒杏未花。

汪晫　句
    减烛闵娥伤。

汪晫　句
    梨花院落春宵短。

汪晫　句
    片片飞红已谢春，红移榴蕊更精神。

汪晫　柳
    淡黄初弄正纤柔，便向东风舞不休。
    独记西湖相识旧，只今缕缕是春愁。

汪晫　某衰年未了初度复临伏辱时贤载酒为寿且挥洒佳章增光枯朽即席次韵
    白发衰翁岁已老，惜花有心犹起早。
    无事晓窗但高眠，闭关苔青门不扫。
    和靖风流屋后梅，濂溪气味窗前草。
    近与邹轲同窠白，亦欲集义以养浩。
    不解吟诗著书册，自爱岩君平一个。
    无复求仙事老聃，宁更寻禅参达磨。
    皇天见怜尚不死，牵率时贤持酒贺。
    不才自当明主弃，非敢椟玉为怀宝。
    致君尧舜须公等，山中槁夫勿多道。

汪晫　秋夕遣兴
    秋月清如水，凉生善养堂。
    鹊惊梧叶坠，露厌稻花香。
    煨芋荐蛆白，开橙擘蟹黄。
    客来随所有，此兴不能忘。

汪晫　无题
    农夫只合老山林，辜负时卿一寸心。
    老矣不堪持手板，死时何用覆斜衾。
    有人称善名非细，对客无惭乐最深。
    回首暮云山黯淡，谁能更听伯牙琴。

汪晫　写真
    须眉数得茎茎古，果是环谷山中人。
    道眼静观付一笑，借问两个若个真。

汪晫　用尊字韵寄胡约之
    芙蓉经晚对高轩，何日论文共一尊。
    祗作古诗十九首，不消柱史五千言。
    一声南雁霜华重，连夜西风不叶翻。
    自叹须眉今白尽，复愁友道更昏昏。

汪晫　游翠眉用苏黄门子由韵
    黛拂娥眉两月弯，虚亭着与小三间。
    吾翁先见如樗里，此老遗思比岘山。
    千仞远峰和我瘦，一庭芳香伴春閒。
    登临涕落当年事，不见仙人玉雪颜。

汪晫　赠天竺僧
    衲被蒙头付自然，何须八棒十三禅。
    数声啼鸟青山外，惊起幽窗一觉眠。

汪宗臣　半山寺
    往事空求佛，当年误买邻。
    悠悠思舐犊，烟雨暗松筠。

汪宗臣　嘲贾似道
    贾秋壑，魏公爵，
    台州鬼，扬州鹤。
    气盈色骄逞才略，欺天罔人无愧怍。
    帷幄不能筹，金汤弗能作。
    费尽世间铁，铸此一大错。
    关子形模贾字同，生儿德祐纪元中。
    甚惭婴杵心莽卓，十可斩书真谔谔。
    锣声三下东江头，铁鞭一挥南海角。
    假贾伪魏至於斯，呜呼似道道奚若。
    宋亡感激忠义多，遗臭如君枭獍恶。

汪宗臣　冲陶山中
    侵床绿意多，过牖松花落。
    草堂一编诗，送客不下阁。

汪宗臣　吊鹤集诗句
    有鹤在林，翙翙其鸣。
    风所漂摇，求其友生。
    不狩不猎，麾之以肱。
    宛其死矣，宁莫之懲。
    英英白云，毋金玉尔音。
    如可赎兮，实劳我心。

汪宗臣　鸿门舞剑歌
    黑云压垒骓嘶风，荆轲聂政粗豪同。
    舞筵闪动青蛇影，焉知火帝生真龙。
    一剑剡剡匹夫勇，一剑翼翼随西东。
    壮士长戈气羒虹，扫开霾曀曦光融。
    尊前张胆不为屈，生彘脔割吞群凶。
    子房笑语指顾顷，奚啻脱车深淖中。
    平阳帝谱炎精动，玉蜿蜒夜当其锋。
    秦关恍服汤武出，赤帜弥张天下雄。
    金刀赫灵汉剑奋，乌江落日楚剑空。
    美人没草骓没水，项庄何处鸣秋蛩。

汪宗臣　稼穑
    稼穑病多雨，芜菁种待晴。
    垒空惊燕去，池净襯鸥明。
    野碓鸣秋杵，风簷响夜筝。
    山中凉意早，蚊蚋已无声。

汪宗臣　金陵凤凰台
    龙虎势称雄，凤凰台望浓。
    潮翻江汉转，地扼楚淮冲。
    平野频烽火。孤城半稑穜。
    丹楹傍萧寺，尘扆识高宗。

汪宗臣　十一月宿於潜
    蜂迷蜜瓮术丝香，蚁泛花畁碧玉浆。
    县僻人稀寒日晚，古松樛翠出危墙。

汪宗臣　晚望
    野岸松杉暝色沉，渔翁收钓碧潭深。
    冲云点点鹭飞疾，何处呼牛尚远林。

汪宗臣　新秋池上晓望
    净值香来水北，残蝉声度桥东。
    清沚金鳞漾绿，夕阳白鹭翻红。

汪宗臣　燕雁
    秋来春去雁宾熟，秋去春来燕子忙。
    寒暑自分人事信，不须禽类互炎凉。

汪宗臣　谒云蓝山先越公墓
    此生未展云蓝墓，郁郁甘棠孙子情。
    今度忽为寒食客，欣欣乔木岁时荣。
    尧天日月重光显，越国江山几变更。
    回首千年有归鹤，练溪新涨匝春城。

汪宗臣　乙亥避地横槎山中
    仙槎移到此，杳杳白云根。
    石乳漏崖响，山腰界雨昏。
