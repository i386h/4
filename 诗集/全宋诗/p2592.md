<!-- { "loadSidebar": true } -->
    旧池空叹凤，残友不成龙。
    制藁流尘积，砖花驳鲜重。
    过车三步约，何日酹茔松。

宋祁　除夕
    历尾无馀日，更筹促曙躔。
    持愁賸残岁，将老入新年。

宋祁　除夕
    一杯芳酒夜分天，万虑劳劳耿不眠。
    明日新春到何处，菱花影里二毛边。

宋祁　除夕作
    四十九年今日到，来欢往戚是欤非。
    床头周易有深意，自此恐须三绝韦。

宋祁　滁州赵学士重修怀嵩楼
    丞相怀嵩罢，因之名郡楼。
    使君嗟久废，华栋郁重修。
    人世兴衰换，山川处所留。
    落成今日宴，感旧向来愁。
    西北天根远，东南地脉浮。
    云生兰叶橑，月近蒜条鉤。
    树杂猿呼暝，风长雁送秋。
    此时如极目，归思恐难收。

宋祁　春晖寓目二首
    春序倏云晚，高台芳意多。
    花成风地缬，鸟作暝林歌。
    树气薰繁幄，池文叠细波。
    夹城归骑散，烟絮遍铜驼。

宋祁　春晖寓目二首
    春意都无几，还持欢绪归。
    游蜂抱蕊去，惊燕失泥飞。
    风下幡幡影，霞留暝暝霏。
    既知瑶席恨，不减欲沾衣。

宋祁　春集东园诗赋得箂字
    茂气遍春逵，结客并游轸。
    胜践属园墟，欢言驻驺引。
    踨情适野豁，远目向天尽。
    林馥树纔花，町疏篁未箂。
    饮来无留酹，嘲往有馀冁。
    耳热谢时人，戚戚良可悯。

宋祁　春霁
    一雨初晴小雾披，海天羊胛报晨晖。
    寒消艳雪沈楼唱，暖入重帘御袷衣。
    柳外轻黄纷漠漠，梅梢残白怅微微。
    烟皋笑电无穷乐，行御鲸牙逐锦翚。

宋祁　春郊晓望
    睡足犹欹枕，欢沉即掩樽。
    风花飞有慴，烟絮坠无痕。
    野色兼山远，溪流涨雨浑。
    渊明有归意，惟是对桐孙。

宋祁　春日出浣花溪
    侧盖天长荡晓霏，暖风才满使君旗。
    水通江渚容鱼乐，草遍山梁报雉时。
    场雨灭尘盘马疾，楼云碍曲进觞迟。
    少陵宅畔吟声歇，柳碧梅青欲向谁。

宋祁　春日溪上
    溪上和风吹薄云，溪边花木亦欣欣。
    州人未散烦携酒，行乐先须让使君。

宋祁　春日溪上示南正四首
    春云拂拂柳摇摇，尽日相望似见招。
    此意只应人未会，自持杯酒上溪桥。

宋祁　春日溪上示南正四首
    少华山头雪未消，东风先已入花梢。
    今朝懒到溪边看，林下流莺似见嘲。

宋祁　春日溪上示南正四首
    莫言雨后长蓬蒿，恍惚溪边见小桃。
    待得数朝开烂漫，更须防避晚风号。

宋祁　春日溪上示南正四首
    绕溪台榭据丘陵，试对春风日日登。
    蘯藻凫鱼无旧恨，主人今是柳吴兴。

宋祁　春帖子词　夫人阁十首
    雪罢云初暖，天和日便迟。
    玉楼新燕子，禼下记来时。

宋祁　春帖子词　夫人阁十首
    春从何处生，先觉满瑶京。
    冰解鱼鳞散，云飞鹤态成。

宋祁　春帖子词　夫人阁十首
    春天丽春旭，春酒献春盃。
    树待珊瑚斗，花须羯鼓催。

宋祁　春帖子词　夫人阁十首
    银阙崔嵬对未央，春来始觉好年光。
    风生禁苑无穷丽，日向仙壶一倍长。

宋祁　春帖子词　夫人阁十首
    东郊移仗晓迎春，已觉轻寒不著人。
    天瑞穰穰君泽美，并教和气助佳辰。

宋祁　春帖子词　夫人阁十首
    春阙风光丽，春城歌吹喧。
    琼苏献春酒，金薄镂春旛。

宋祁　春帖子词　夫人阁十首
    瑞历岁惟新，物华春可爱。
    雪尽林弄姿，冰销水生态。

宋祁　春帖子词　夫人阁十首
    新年十日逢春日，紫禁千觞献寿觞。
    寰海欢心共萌达，皇家庆祚与天长。

宋祁　春帖子词　夫人阁十首
    日照觚棱万户春，细风轻雾淡嘉辰。
    一番宫柳黄烟重，百种盘蔬紫甲新。

宋祁　春帖子词　夫人阁十首
    玉管轻罗和气动，土牛青帻报祠归。
    仙盘取露朝和药，舞殿裁云暝作衣。

宋祁　春帖子词　皇帝阁十二首
    东郊迎气罢，暖信入严宸。
    暂遣星杓转，令知天下春。

宋祁　春帖子词　皇帝阁十二首
    瑞福随春到，穰穰正似山。
    君王宽大诏，自此遍人间。

宋祁　春帖子词　皇帝阁十二首
    縠管灰飞尽，金胥刻漏长。
    欢情与和气，并入万年觞。

宋祁　春帖子词　皇帝阁十二首
    日华初丽上林天，殿里春花百种鲜。
    驱出馀寒还故腊，收回和气作新年。

宋祁　春帖子词　皇帝阁十二首
    望春台下春先到，猎猎青旂倚汉宫。
    水自北涯生暖溜，花从东面受和风。

宋祁　春帖子词　皇帝阁十二首
    苍龙东阙转春旂，綷羽林梢最早知。
    青帝回风还习习，黄人捧日故迟迟。

宋祁　春帖子词　皇帝阁十二首
    春风长乐地，春仗大明天。
    春酒皆千日，春枝即万年。

宋祁　春帖子词　皇帝阁十二首
    阳和今日到，景物一时新。
    陛下南山寿，长迎千万春。

宋祁　春帖子词　皇帝阁十二首
    天上春先遍，世间人未知。
    黄金装柳蕊，红密点花枝。

宋祁　春帖子词　皇帝阁十二首
    水暖蛟冰解，灰飞凤管和。
    阳春与皇泽，并付女夷歌。

宋祁　春帖子词　皇帝阁十二首
    天矫苍龙引翠旌，君王暂报出郊迎。
    勾芒一夜催春到，万户千门歌吹声。

宋祁　春帖子词　皇帝阁十二首
    宜春苑里报春回，宝胜缯花百种催。
    瑞羽关关迁木早，神鱼泼泼上冰来。

宋祁　春帖子词　皇后阁十首
    青郊迎淑气，华阙报芳辰。
    瑞木梢梢变，珍禽唘唘新。

宋祁　春帖子词　皇后阁十首
    春前已岁换，岁后始春来。
    緕燕随宜帖，缯花斗巧开。

宋祁　春帖子词　皇后阁十首
    晓天春气净融融，飞入天关第九重。
    灵沼水生初报雁，蓬莱云暖即从龙。

宋祁　春帖子词　皇后阁十首
    宫里春花才灼灼，殿前春仗已峨峨。
    东风尽解天池冻，不及君王庆泽多。

宋祁　春帖子词　皇后阁十首
    谁道春从何处来，只从金阙遍瑶台。
    苍龙便入时巡仗，玉液还飞行庆杯。

宋祁　春帖子词　皇后阁十首
    嘉佑随年至，皇恩共气和。
    水痕冰处动，烟思柳前多。

宋祁　春帖子词　皇后阁十首
    晓佩摇苍玉，晨旂亚翠斿。
    新年好春色，今日满皇州。

宋祁　春帖子词　皇后阁十首
    暖碧浮天面，迟红上日华。
    宝幡双帖燕，緕树对缠花。

宋祁　春帖子词　皇后阁十首
    迎春宝胜插钗梁，拂钿裁金斗巧妆。
    上作君王万年字，要知长奉白云觞。

宋祁　春帖子词　皇后阁十首
    双阙鲜云抱日光，朝来春意已昌昌。
    先从太液催波绿，后到灵和报柳黄。

宋祁　春晚官舍呈幕中
    万点飞花拂路尘，行春罢后惜残春。
    雨催菖叶全成甲，风播榆钱不算缗。
    多病已惭官绶束，长年惟共酒杯亲。
    坐题吏诺君何怪，只是涟漪素食人。

宋祁　春晚写望
    不觉春芳晏，翻成客望劳。
    草平天一色，风暖燕双高。
    击辝争轻幰，书旗衒缥醪。
    随宜歌白紵，都士半云袍。

宋祁　春望杂咏　归雁
    刷羽梁王池，春至欲言归。
    牵我东南恨，随君西北飞。

宋祁　春望杂咏　远树
    如帷复如荠，历历映沧洲。
    故障千里目，剩作一重愁。

宋祁　春夕
    捲幔星河近，严城钟漏迟。
    飞虫集暗牖，栖鹊忌明枝。
    弱柳兼风困，高花战露危。
    回肠正无赖，仍此卧遥帷。

宋祁　春夕闻雁
    声繁知并举，阵急想斜分。
    臆饱江南稻，身随代北云。
    足书烦远寄，箭道怯虚闻。
    口噤悲黄鹄，相望不及群。

宋祁　春夕雨歇
    江云夜雨过前墀，菌阁微凉縠雾披。
    戒井漏残银箭促，青天笑罢玉壶欹。
    文波弱荇浮清濑，珍树惊禽绕暗枝。
    纵使何郎诗笔在，未应幽恨抵兰时。

宋祁　春晓感别
    楼外疏钟落晓河，天涯感别思烟波。
    三年客鲤传书远，五丈星机得素多。
    沟水东流劳想像，峡灵西去隔嵯峨。
    良辰自古难并乐，不独骊驹送客歌。

宋祁　春雪
    迟旭收天宇，层阴糅雪英。
    傍隺聊积玉，妆树旋消琼。
    越驿兼梅坠，章台代絮萦。
    风回飞自急，池暖白犹轻。
    晓溜承隅滴，寒澌逼沼生。
    持杯一相劳，膏脉趁春耕。

宋祁　春雪
    银砾欺春乱眼来，重阴万里压平台。
    光沈后牖将飞瓦，艳补南枝已落梅。
    池曲平翻冰共泮，山腰未积玉争颓。
    长安并长旗亭價，蜀女当垆自涤盃。

宋祁　春雪寄郑府尹
    风御凭空揽玉尘，急飘斜舞碎霙匀。
    九重阙里都无夜，五出花前自作春。
    賸借薄寒添雁夕，强留馀晦恼鸾晨。
    须知柳絮纷纷态，迷杀章台便面人。

宋祁　春宴行乐家园
    园芿初乾小雨泥，饮壶游屐况亲携。
    身轻早蝶千回舞，技痒新禽百种啼。
    乘暖草茵侵坐软，畏风桃绶向林低。
    阳晖自有留人意，衔照高楼未遽西。

宋祁　春晏北园三首
    春物在无几，景随人意閒。
    箂生迷坞缺，花尽失林殷。
    坠絮来何所，轻云久未还。
    持杯问流照，肯信有朱颜。

宋祁　春晏北园三首
    天意歇馀芳，人间日始长。
    落花风观阁，睡鸭雨池塘。
    稍倦持螯手，犹残婪尾觞。
