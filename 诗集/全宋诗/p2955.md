<!-- { "loadSidebar": true } -->
    黄尘投老倦匆匆，故绕盆池种水红。
    落日欹眠何所忆，江湖秋梦橹声中。

王安石　日出堂上饮
    日出堂上饮，日西未云休。
    主人笑而歌，客子叹以愀。
    指此堂上柱，始生在岩幽。
    雨露饱所滋，凌云亦千秋。
    所托愿求久，何言值君收。
    乃令卑湿地，百蚁上穷锼。
    丹青空外好，镇压已堪忧。
    为君重去之，不使一蚁留。
    蚁力虽云小，能生万蚍蜉。
    又能高其础，不尔继者稠。
    语客且勿然，百年等浮沤。
    为客当酌酒，何豫主人谋。

王安石　日西
    日西阶影转梧桐，帘卷青山簟半空。
    金鸭火销沈水冷，悠悠残梦鸟声中。

王安石　荣上人遽欲归以诗留之
    道人传业自天台，千里翛然赴感来。
    梵行毗沙为外护，法筵灵曜得重开。
    已能为我迂神足，便可随方长圣胎。
    肯顾北山如慧约，与公西崦斸莓苔。

王安石　如归亭顺风
    春江窈窈来无地，飞帆浩浩穷天际。
    朝天吴川夕霅溪，回首乔林吹岸荠。
    柁师高卧自啸歌，戏彼挽舟行复止。
    人生万事反衍多，道路後先能几何。

王安石　汝瘿和王仲仪
    汝水出山险，汝民多病瘿。
    或如鸟粻满，或若猿嗛并。
    女惭高掩襟，男大阔裁领。
    饮水疑注壶，吐词侔有梗。
    樗里既已闻，杜预亦不幸。
    秦人号智囊，吴瓠挂狗颈。
    {左月右三个田}{左月右鬼}常柱颐，伶仃安及胫。
    祗欲仰问天，无由俯窥井。
    挟带岁月深，冒犯风霜冷。
    厌恶虽自知，剖割且谁肯。
    不惟羞把镜，仍亦愁吊影。
    内疗烦羊靥，外砭废针颖。
    在木曰楠榴，刳之可曰皿。
    此诚无所用，既有何能屏。
    膨脝厕元首，臃肿异胪顶。
    难将面目施，可与胞胎逞。
    贤哉临汝守，世德调金鼎。
    尝俗虽丑乖，教令日修整。
    风土恐随改，晨昏忧虑省。
    傥欲觐慈颜，名城不难请。

王安石　辱井
    结绮临春草一丘，尚残宫井戒千秋。
    奢淫自是前王耻，不到龙沈亦可羞。

王安石　入瓜步望扬州
    落日平林一水边，芜城掩映只苍然。
    白头追想当时事，幕府青衫最少年。

王安石　入塞
    荒云凉雨水悠悠，鞍马东西鼓吹休。
    尚有燕人数行泪，回身却望塞南流。

王安石　若耶溪归兴
    若耶溪上踏莓苔，兴罢张帆载酒回。
    汀草岸花浑不见，青山无数逐人来。

王安石　塞翁行
    塞翁少小垄上锄，塞翁老来能捕鱼。
    鱼长如人水满眼，桑柘死尽生芙蕖。
    汉家新堤广能筑，胡儿壮马休南牧。
    北风卷却波浪声，只放田车行轣辘。

王安石　三品石
    草没苔侵弃道周，误恩三品竟何酬。
    国亡今日顽无耻，似为当年不与谋。

王安石　三月十日韩子华招饮归城
    清明晓赴韩侯家，自买白杏丁香花。
    雀眼涂金银篾笼，贮在当庭呼舞娃。
    舞娃聊捧笑向客，不顾插坏新乌纱。
    朝来我舍报生子，贺劝大白浮红霞。
    酒狂有持梧桐板，暴谑一似渔阳挝。
    袒惕击鼓祢处士，当时偶脱猛虎牙。
    褊衷不容又何益，鹦鹉洲上空蒹葭。

王安石　三战败不羞
    三战败不羞，一官迁辄喜。
    古人思慰亲，愧辱宁在己。
    於陵避兄食，织屦仰妻子。
    思义有相权，洁身非至理。

王安石　散策
    散策东冈亦已劳，横塘西转有亭皋。
    絮飞度屋何许柳，花落填沟无数桃。

王安石　散发一扁舟
    散发一扁舟，夜长眠屡起。
    秋水泻明河，迢迢藕花底。
    爱此露的皪，复怜云绮靡。
    谅无与歌弦，幽独亦可喜。

王安石　桑
    溪桥接桑畦，钓笼晓群过。
    今朝去何早，向晚蚕恐饿。

王安石　僧德殊家水帘求予咏
    淙淙万音落石颠，皎皎一派当檐前。
    清风高吹鸾鹤唳，白日下照蛟龙涎。
    浮云妆额自能卷，缺月琢钩相与县。
    朱门试问幽人价，翡翠鲛绡不直钱。

王安石　山陂
    山陂院落今挼种，城郭楼台已敦灯。
    白发逢春唯有睡，睡间啼鸟亦生憎。

王安石　山鸡
    山鸡照渌水，自爱一何愚。
    文采为世用，适足累形躯。

王安石　山居杂言
    法和衣钵过南华，正叶传师萃一花。
    胜地雾迷淮水石，望星人指楚天涯。
    数千松倚西山老，七百僧悲去路赊。
    一片苍苔涅盘石，至今缭遶白云遮。

王安石　山前
    山前溪水涨潺潺，山後云埋不见山。
    不趁雨来耕水际，即穿云去卧山间。

王安石　山田久欲折
    山田久欲折，秋至尚求雨。
    妇女喜秋凉，踏车多笑语。
    朔云卷众水，惨淡吹平楚。
    横陂与直堑，疑即没洲渚。
    霍霍反照中，散丝鱼几缕。
    鸿蒙不可问，且往知何许。
    欹眠露下舸，侧见星月吐。
    龙骨已呕哑，田家真作苦。

王安石　山行
    出写清浅景，归穿苍翠阴。
    平头均楚制，长耳嗣吴吟。
    暮岭已佳色，寒泉仍好音。
    谁同此真意，倦鸟亦幽寻。

王安石　山樱
    山樱抱石荫松枝，比并余花发最迟。
    赖有春风嫌寂寞，吹香渡水报人知。

王安石　山中
    随月出山去，寻云相伴归。
    春晨花上露，芳气著人衣。

王安石　商鞅
    自古驱民在信诚，一言为重百金轻。
    今人未可非商鞅，商鞅能令政必行。

王安石　上南冈
    暮坞屋荒凉，寒陂水清浅。
    捐书息微倦，委辔随小蹇。
    偶攀黄黄柳，却望青青巘。
    幽寻复有兴，未觉西林晚。

王安石　上西垣舍人
    共说才高世所珍，诸贤谁敢望光尘。
    讨论润色今为美，学问文章老更醇。
    赋拟相如真复似，诗看子建的应亲。
    仍闻悟主言多直，许史家儿往往嗔。

王安石　上元戏呈贡父
    车马纷纷白昼同，万家灯火暖春风。
    别开阊阖壶天外，特起蓬莱陆海中。
    尽取繁华供侠少，只分牢落与衰翁。
    不知太乙游何处，定把青藜独照公。

王安石　上元夜戏作
    马头乘兴尚谁先，曲巷横街一一穿。
    尽道满城无国艳，不知朱户锁婵娟。

王安石　少狂喜文章
    少狂喜文章，颇复好功名。
    稍知古人心，始欲老蚕耕。
    低徊但志食，邂逅亦专城。
    仰惭冥冥士，俯愧扰扰甿。
    良夜未遽央，青灯数寒更。
    拨书置左右，仰屋慨平生。

王安石　少年见青春
    少年见青春，万物皆妩媚。
    身虽不饮酒，乐与宾客醉。
    一从鬓上白，百不见可喜。
    心肠非故时，更觉日月驶。
    闻欢已倦往，得饱还思睡。
    春归只如梦，不复悲憔悴。
    寄言少年子，努力作春事。
    亦勿怪衰翁，衰强自然异。

王安石　邵平
    天下纷纷未一家，贩缯屠狗尚雄夸。
    东陵岂是无能者，独傍青门手种瓜。

王安石　射亭
    因射构兹亭，序贤仍阅兵。
    庶民观礼教，群寇避威声。
    城垒前相壮，溪山势尽倾。
    宜哉百里地，浮鼓未尝鸣。

王安石　身闲
    身闲宜晚食，岁晏忌晨兴。
    人自嘲便腹，吾方乐曲肱。
    睡蛇虽不去，梦虺已无凭。
    寄语中林客，思禅病未能。

王安石　神皇帝挽辞二首
    将圣由天纵，成能与鬼谋。
    聪明初四达，俊乿尽旁求。
    一变前无古，三登岁有秋。
    讴歌归子启，钦念禹功修。

王安石　神物
    神物登天扰可骑，如何孔甲但能羁。
    当时若更无刘累，龙意茫然岂得知。

王安石　神宗皇帝挽辞二首
    城阙宫车转，山林隧路归。
    苍梧云未远，姑射露先曦。
    玉暗蛟龙蛰，金寒雁鹜飞。
    老臣他日泪，湖海想遗衣。

王安石　沈坦之将归溧阳值雨留吾庐久之三首
    天雨萧萧滞茅屋，冷猿秋雁不胜悲。
    床床屋漏无乾处，独立苍茫自咏诗。

王安石　沈坦之将归溧阳值雨留吾庐久之三首
    檐两乱淋幔，风悲兰杜秋。
    相看更促膝，人老自多愁。

王安石　沈坦之将归溧阳值雨留吾庐久之三首
    片云头上黑，淅淅野风秋。
    室妇叹鸣鹳，分为两地愁

王安石　慎县修路者
    畚筑今三岁，康庄始一修。
    何言野人意，能助令君忧。
    肋力非无补，论心岂有求。
    十年空志食，因汝起予羞。

王安石　生日次韵南郭子二首
    救黥医劓世无方，断简陈编付药房。
    祝我寿龄君好语，毗耶一夜满城香。

王安石　璀　日次韵南郭子二首
    寒逼清枝故有梅，草堂先对白头开。
    残骸已若鸡年梦，犹见骚人几度来。

王安石　省兵
    有客语省兵，兵省非所先。
    方今将不择，独以兵乘边。
    前攻已破散，後距方完坚。
    以众亢彼寡，虽危犹幸全。
    将既非其才，议又不得专。
    兵少败孰继，胡来饮秦川。
    　　一虽不尔，省兵当何缘。
    骄惰习已久，去归岂能田。
    不田亦不桑，衣食犹兵然。
    省兵岂无时，施置有後前。
    王功所由起，古有七月篇。
    百官勤俭慈，劳者已息肩。
    游民慕草野，岁熟不在天。
    择将付以职，省兵果有年。

王安石　省中二首
    万事悠悠心自知，强颜於世转参嶴　。
    移床独卧秋风里，静看蜘蛛结网丝。

