<!-- { "loadSidebar": true } -->
    我恰扁舟台下过，桐花香处月黄昏。

汪元量　东湖送春和陈自堂
    十年南北竞，故旧几人存。
    兵后谁知我，城中独见君。
    东湖徐孺宅，北海孔融樽。
    宛转留春意，吟诗到夜分。

汪元量　东平官舍
    晓鞭驿马入东州，瘦骨稜嶒怯素秋。
    天地不仁人去国，江山如待客登楼。
    市沽鲁酒难为醉，座咽胡笳易得愁。
    日暮凭阑穷目力，一行征雁塞边头。

汪元量　冬至日同舍会拜
    燕市人争看秀才，团栾此日会金台。
    葡萄酒熟浇驼髓，萝蕁羹甜煮鹿胎。
    砚笔寂寥空洒泪，管弦鸣咽自生哀。
    雪寒门户宾朋少，且拨红炉守泰来。

汪元量　读李鹤田钱塘百咏
    南浦亭边话别时，扁舟东下浙江湄。
    遍将越国千年事，吟作钱塘百咏诗。
    无火可能烧莽卓，有刀恨不斩高斯。
    五陵佳气飞扬尽，泪洒西风两鬓丝。

汪元量　读史
    饿死首阳二子，偷生商岭四翁。
    刘项称王称霸，关张无命无功。

汪元量　读文山诗藁
    一朝禽瘴海，孤影落穷荒。
    恨极心难雪，愁浓鬓易霜。
    燕荆歌易水，苏李泣可梁。
    读到难难际，梅花铁石肠。

汪元量　短歌
    腰宝剑，背瑶琴，
    燕云万里金门深。斩邪诛佞拱北极，
    阜财解愠歌南音。驾骅骝，
    御狐貉。度关山，
    望河洛。况是东南宇宙窄，
    桑田变海风涛恶。劝君一醉千日醒，
    世事花开又花落。

汪元量　多景楼
    多景楼中昼掩扉，画梁不敢住乌衣。
    禅房花木兵烧杀，佛寺干戈僧怕归。
    山雨欲来淮树立，潮风初起海云飞。
    酒尊未尽登舟急，更过金焦看落晖。

汪元量　二月初八日左丞相吴坚右□□□□□枢密使谢堂参政密
    

汪元量　卮江海蛟□□□母子悲□□□□□□□□征诗
    

汪元量　废苑见牡丹黄色者
    西园兵后草茫茫，亭北犹存御爱黄。
    晴日暖风生百媚，不知作意为谁香。
    
    废宅
    王侯多第宅，草满玉阑干。
    纵有春光在，人谁看牡丹。

汪元量　封丘
    今夜宿封丘，明朝过汴州。
    云横遮远塞，水落见长洲。
    树折枣初剥，藤枯瓜未收。
    倾囊沽一斗，聊以慰羁愁。

汪元量　凤凰台
    草没高台凤不游，大江日夜自东流。
    齐梁地废鸦千树，王谢家空蚁一丘。
    骑马僧争淮口渡，捕鱼人据石头洲。
    玉箫声断悲风起，不见长安李白愁。

汪元量　凤州
    凤州山馆有清辉，古木扶疏散陆离。
    红尾锦鸡鸣古埭，绿头花鸭眜幽池。
    荷声策策秋来后，桂影团团月上时。
    病马啮莇思故枥，惊乌绕树宿何枝。
    三分割据人如梦，满目兴亡客自痴。
    走笔成诗聊纪实，岷峨风土出蹲鸱。

汪元量　凤州歌
    凤州南去是南岐，大散横盘势更危。
    跃马紫金河畔路，万株杨柳撒金丝。

汪元量　凤州歌
    去路迢迢入两当，三千三百到华阳。
    黄花川上黄花驿，千百猿声断客肠。

汪元量　浮丘道人招魂歌
    有客有客浮丘翁，一生能事今日终。
    齧氈雪窖身不容，寸心耿耿摩苍空。
    睢阳临难气塞充，大呼南八男儿忠。
    我公就义何从容，名垂竹帛生英雄。
    呜呼一歌兮歌无穷，魂招不来何所从。

汪元量　浮丘道人招魂歌
    有母有母死南国，天气黯淡杀气黑。
    忍埋玉骨崖山侧，蓼莪劬劳泪沾臆。
    孤儿以忠报罔极，拔舌剖心命何惜。
    地结苌弘血成碧，九泉见母无言责。
    呜呼二歌兮歌复忆，魂招不来长叹息。

汪元量　浮丘道人招魂歌
    有弟有弟隔风雪，音信不通雁飞绝。
    独处空庐坐缧絰，短衣冻指不能结。
    天生男儿硬如铁，白刃飞空肢体裂。
    此时与汝成永诀，汝于何处收兄骨。
    呜呼三歌兮歌声咽，魂招不来泪流血。

汪元量　浮丘道人招魂歌
    有妹有妹天一方，良人去后逢此殃。
    黄尘暗天道路长，男呻女吟不得将。
    汝母已死埋炎荒，汝兄跣足行雪霜。
    万里相逢泪滂滂，惊定拭泪还悲伤。
    呜呼四歌兮歌欲狂，魂招不来归故乡。

汪元量　浮丘道人招魂歌
    有妻有妻不得顾，饥走荒山汗如雨。
    一朝中道逢狼虎，不肯偷生作人妇。
    左掖虞姬右陵母，一剑捐身刚自许。
    天上地下吾与汝，夫为忠臣妻烈女。
    呜呼五歌兮歌声苦，魂招不来在何所。

汪元量　浮丘道人招魂歌
    有子有子衣裳单，皮肉冻死伤其寒。
    蓬空煨烬不得安，叫怒索饭饥无餐。
    乱离走窜千里山，荆棘蹲坐肤不完。
    失身被系泪不乾，父闻此语摧心肝。
    呜呼六歌兮歌欲残，魂招不来心鼻酸。

汪元量　浮丘道人招魂歌
    有女有女清且淑，学母晓妆颜如玉。
    忆昔狼狈走空谷，不得还家收骨肉。
    关河丧乱多杀戮，白日驱人夜烧屋。
    一双白璧委沟渎，日暮潜行向天哭。
    呜呼七歌兮歌不足，魂招不来泪盈掬。

汪元量　浮丘道人招魂歌
    有诗有诗吟啸集，纸上飞蛇歕香汁。
    杜陵宝吃得开埤亲拾，沧海月明老珠泣。
    天地长留国风什，鬼神护呵六丁立。
    我公笔势人莫及，每一呻吟泪痕溼。
    呜呼八歌兮歌转急，魂招不来风习习。

汪元量　浮丘道人招魂歌
    有官有官位卿相，一代儒宗一敬让。
    家亡国破身漂荡，铁汉生擒今北向。
    忠肝义胆不可状，要与人间留好样。
    惜哉斯文天已丧，我作哀章泪悽怆。
    呜呼九歌兮歌始放，魂招不来默惆怅。

汪元量　涪州
    晓立验樯乌，时闻鸟兽呼。
    斯须风力健，遮莫水程迂。
    赤岩石稠叠，白盐山独孤。
    眼前犹有险，不尽更危途。

汪元量　感慈元殿事
    翠华扶辇出彤庭，蜜炬星繁天未明。
    鵷鹭分行江上别，熊罴从驾雨中行。
    绿波淼淼浮三殿，紫禁沈沈断六更。
    惟有周遭山似洛，不堪回首泪纵横。

汪元量　歌风台
    百尺荒台禾黍悲，沈思往事似轮飞。
    洛中车驾秦皇去，沛上风云汉帝归。
    鹰入塞榆冲雁阵，鹘穿城树破鸦围。
    东徐金少英雄恨，留与行人歌是非。

汪元量　歌妓许冬冬携酒郊外小集
    益州歌妓许冬冬，客里相逢似燕鸿。
    醉拥蜀琴抽白雪，舞回班扇割西风。
    山炰野馔荒山里，浪蕊浮花古寺中。
    偶尔留连借余景，出门一笑夕阳红。

汪元量　歌楼感事
    昔年同辇载花仙，此日登楼籍妓员。
    恩赐舞衣香未歇，御书歌扇墨犹鲜。
    碧云翼翼金钗滑，红雪翩翩玉佩圆。
    却把向来供奉曲，酒边对客续朱弦。

汪元量　庚辰正月旦早朝呈留忠斋
    庭燎明如昼，金壶漏水平。
    炉烟摇晓色，櫩□□□声。
    三祝圣人寿，一忠臣子情。
    新元奏封事，□□□苍生。

汪元量　宫人为尼
    白发今如此，无依实可怜。
    圣恩空旧想，佛相又新圆。
    镜晓容颜别，钟昏梦寐悬。
    百年心上事，怀古泪涟涟。

汪元量　孤山和李鹤田
    湖上悲风舞白杨，英雄凋尽只堪伤。
    花飞废苑怜铜马，草没荒坟卧石羊。
    人在醉中春已晚，客於愁处日偏长。
    林西楼观青红湿，又逊僧官燕梵王。

汪元量　关山月
    关山月，关山月，
    东边来，西边没。
    夜夜照关山，□□多战骨。
    男儿莫去学弓刀，女儿莫嫁关山□。
    □□母啼送爺去当军，今年妻啼送夫去当□。
    □□□老妻年少，养子嫁夫不得力。
    关山月，关山月，
    □□见月圆，月月见月缺。
    万里征夫泪流血。将军□□大羽箭，
    沙场格斗无休歇。谁最苦兮谁□□，
    □□出戍当门户。只今头白未还乡，
    母死妻亡业无主。关山月，
    关山月，生离别，
    死离别。爺娘妻子顾不得，
    努力戎行当报国。

汪元量　观鱼台
    高台留古迹，不见隐公游。
    白日悲风起，清河逆水流。
    潜鱼投别浦，狡兔据荒丘。
    应笑臧僖伯，何如谏得休。

汪元量　光相寺
    峨眉县西四十里，峭壁悬崖削寒翠。
    崎岖栈道动摇摇，矮石支撑同趂屭。
    忽窥万仞黑无底，下有龙渊七十二。
    攀扪步步足难移。大盘小盘八十四。
    行行更入娑罗平，侧立长嗟心胆碎。
    洗脚溪头登土峰，板屋数间光相寺。
    寺中萧然无个僧，普贤小殿生阴气。
    天仙桥上光明岩，银色光中世界异。
    须臾风雨洗天来，兜罗绵云塞天地。
    虚空现出大圆光，五色晕中瞻大士。
    日暮云收山寂然，乙夜灯分百千计。
    别有草庵三四僧，花木满轩颓清致。
    有时云起自雷岩，两道金光出岩际。
    有时云散光独明，犹见光中回象辔。
    僧云又有清现光，白日无云光更丽。
    奇光异草吹香风，怪兽珍禽左右至。
    善财童子何许来，五十三参见真谛。
    神通变化无了时，如幻如梦复如戏。
    胡为狡狯弄精魂，机事机心极无谓。
    儒生持此问山僧，僧曰如是观如是。
    若言有相更有光，灵化千千诚小技。
    何如无光复无相，湛寂名为第一义。
    菩萨空中数点头，收敛圆光无一事。
    事山万点白差差，初日照之光毳毳。
    遥瞻天竺立绵延，我欲游观足如系。
    平生兹游真冠绝，走笔成诗图快意。
