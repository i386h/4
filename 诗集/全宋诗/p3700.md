<!-- { "loadSidebar": true } -->
    底事阳春藏不得，凝阴消尽转清癯。

于石　故家有乔木
    故家有乔木，众鸟巢其枝。
    纷然各卵育，自啄还自飞。
    谁欤恣残忍，缘木登其危。
    毁室取尔子，杀戮轻如嬉。
    漂摇风雨中，巢破不复支。
    破者尚可完，死者终无归。
    自谓翔后集，倔乃失所依。
    胡不舍之去，远择高林栖。
    主人不我爱，舍此复何之。
    哀哀鸣向天，路远天不知。
    吾闻重太息，事莫大於斯。
    弱肉强之食，扰扰今何时。
    人生且未保，尔死谁复悲。
    寄言民父母，赤子方流离。

于石　归兴
    归欤高枕寄林泉，安用悲歌行路难。
    君子患无真气节，世人空笑旧衣冠。
    雪深处士梅花屋，月冷先生苜蓿盘。
    谁谓家贫无一物，床头三尺剑光寒。

于石　过北山何先生故宅
    青云不在金华巅，白云孤起金华岑。
    百世相传勉斋学，四书谁识晦翁心。
    水流盘涧自深浅，月照北山无古今。
    人问故庐何处是，门前松桂蔚成林。

于石　寒梅
    闭门一卷易，风定缕香凝。
    落叶空阶雨，残梅阁砚冰。
    鸟啼深夜语，犬吠隔篱灯。
    不作红尘梦，寒窗几曲肱。

于石　和渊明诗
    林屋本深寂，而多禽鸟喧。
    一静制群动，何必更幽偏。
    西风扫脱叶，见此林杪山。
    朝看孤云出，暮看孤云还。
    云飞亦何心，相对两忘言。

于石　呼儿
    涧深飞瀑寒，云破断崖碧。
    呼儿入深林，扫此松下石。
    澹然忘世故，一枕聊自适。
    梦断山月高，孤猨啸青壁。
    
    
于石　己卯寒食
    今年客路逢寒食，村落无烟春寂寂。
    荒冢累累人不识，芳草凄凄吐花碧。
    麦饭一盂酒一滴，哀哀儿女春衫湿。
    我过其傍因太息，有坟可酹何须泣。
    干戈满地边云黑，路傍多少征人骨。

于石　寄题千秋观
    峥嵘金碧千秋观，谁记当年贺监家。
    湖水亦随人世改，秋光一半失荷花。

于石　寄意
    妾家有明镜，百炼方能成。
    宝匣玉为台，持以奉良人。
    自恃妾貌妍，懒拂镜上尘。
    妾貌未及衰，妾镜先已昏。
    貌衰不再少，镜昏能再明。
    为君一磨拭，焝焝光如新。
    徒能照妾貌，安能照妾心。

于石　江山送客次韵
    依依柳色黯江亭，酒味离愁孰重轻。
    攜手忍着分手处，别时争似见时情。
    百年离合悲欢事，一笑东西南北程。
    芳草斜阳渺无际，何当重问白鸥盟。

于石　净居院
    峰回涧曲路萦纡，万壑中藏一画图。
    雪堕枯枝龙解甲，藤缠怪石虎生须。
    满楼山色自浓淡，隔竹泉声半有无。
    纸帐蒲团清思足，更添梅种两三株。

于石　净居院遇雪
    梦回寒月吐层崖，汤响松风听煮茶。
    倚树恐惊残雪堕，起来不敢嗅梅花。

于石　九日次韵王寿翁
    半年饮菊试仙方，安用狂歌赋玉堂。
    乌帽任教今日落，紫萸不改旧年香。
    人生还有几重九，世事都归一醉乡。
    千古渊明呼不醒，天涯风雨暗浔阳。

于石　九日同黄宏公游古城山
    信步攀跻感旧游，寒烟衰草思悠悠。
    西风白发空惊老，晚节黄花独耐秋。
    宇宙几人欢喜饮，江山一片古今愁。
    渊明三迳今犹在，自笑不如归去休。

于石　孔明
    居荆不肯吞刘表，入蜀胡为诈取璋。
    二子孰非刘氏后，岂惟玄德可兴王。

于石　浪吟
    十载驱驰翰墨场，翩翩霞佩高颉颃。
    赋窥贾马搜班扬，诗崇晋汉卑齐梁。
    斯文未丧道未亡，欲寻坠绪何茫茫。
    萧骚裿褐凄风霜，匣中蛟龙吼干将。
    男儿有志行四方，安用把笔工文章。
    掀髯长啸挽大荒，残烟落日尘沙黄。
    纷纷蚁穴争侯王，邯郸一梦炊黄粱。
    断鹤续凫谁短长，世间万事俱亡羊。
    何如长歌归故乡，古松流水绕石床。
    浊酒一壶琴一张，卧听孺-　歌沧浪。

于石　梁父吟
    建安天下如溃瓜，一榻之外非吾家。
    黄屋飘飖定何许，龙为鱼兮鼠为虎。
    老瞒持力敢欺天，朵颐汉鼎方垂涎。
    紫髯将军一攘臂，控荆引越三千里。
    慷慨山东大耳儿，南飞乌鹊栖抚枝。
    草庐一语君臣契，目中久已无吴魏。
    堂堂大义刢不磨，灵关剑阁争嵯峨。
    昨夜西南一星落，六尺之孤竟谁托。
    渭水旌旗归故都，江上空存八阵图。
    抱膝长歌出师表，古柏苍苍为谁老。

于石　邻叟言
    客行归故乡，依依一邻叟。
    把酒向我言，重叹生不偶。
    大男年二十，前年方娶妇。
    府帖点乡兵，井邑备攻守。
    万骑声撼天，战骨今欲朽。
    小男年十三，娇痴犹恋母。
    所恃惟此儿，未忍辄笞殴。
    垂白力耕耘，一饭仅充口。
    东邻数十家，兵火十无九。
    西邻破茅屋，萧然一无有。
    悍吏猛索租，摧剥及鸡狗。
    嗟子行四方，颇亦闻此否。
    偶述邻里情，勿讶言语丑。
    老妇洗瓦盆，呼儿进畦韭。
    愿子姑暂留，为我进杯酒。

于石　邻叟招饮
    灯火隔篱落，呼儿掩柴门。
    邻叟挽我衣，笑指老瓦盆。
    酒尽意未已，语杂情更真。
    嗟嗟行路难，劝我归与邻。
    团坘一家乐，亦足娱其亲。
    低头愧叟言，未语面辄頳。
    父昔教我书，意在为荣亲。
    十岁始知学，二十能为文。
    三十将远游，海波忽扬尘。
    年今几半百，亲老安可云。
    岁时一杯酒，父子祖与孙。
    客多在家少，暂聚还复分。
    曾不如尔乐，欢然力耕耘。
    父醉儿解扶，翁归妪相迎。
    十日九在家，笑语蔼生春。
    我无田可归，岂无山可耕。
    我无秫可酿，岂无泉可烹。
    幸及亲未衰，菽水或可营。
    无愧邻叟言，乃不愧予心。

于石　林下
    结屋万松顶，悄无人往还。
    饮猿摇涧月，飞鹭点秋山。
    竹静风相挠，水流云自闲。
    翛然忘物我，禽语两相关。

于石　柳子厚
    早缀朝班附叔父，晚随儿女拜双星。
    半生巧宦翻成拙，何用区区更乞灵。

于石　鹿田
    鹿田逈在翠微巅，乘兴来寻半日闲。
    径入古松行落叶，目随飞鸟破寒烟。
    钟声不隔东西寺，屐齿何辞上下山。
    一见老僧如旧识，相留煮茗试岩泉。

于石　路傍女
    路傍谁家女，踌躇不能去。
    自言妾小时，家本樵川住。
    十五嫁良人，长年秉机杼。
    辛勤奉舅姑，足不越庭户。
    去年秋枣红，边人健如虎。
    移家入深林，自谓百无虑。
    空山鸣剑戟，失色骇相顾。
    星散各偷生，不幸适相遇。
    妾身如风花，飘零委尘土。
    妾命如蜉蝣，焉能保朝暮。
    一死恨不蚤，空为年少误。
    去去忽相失，零落在中路。
    妾有乳下儿，咿哑方学语。
    四海尚干戈，安知尔生死。
    回首望天涯，家山在何处。
    妾命负所天，顾影惟自怜。
    自怜轻失节，天下何独妾。

于石　旅夜
    拥炉兀兀坐成睡，梦到家山人不知。
    半夜酒醒还是客，一庭黄叶雨来时。

于石　旅中遣怀
    片云相望浙东西，回首家山路欲迷。
    昨夜桐江江上梦，倒随流水上双溪。

于石　美人一章寄徐秉国
    有美人兮天一方，弭绛节兮撷琼芳。
    瑶环瑜珥锵琳琅，修竹萧萧翠袖长。
    芝宫芙馆椒为堂，青琐窗户白玉床。
    一笑满酌天瓢浆，簸弄骊龙明月光。
    欲往从之路茫茫，爱而不见空彷徨。
    安得骑麟鞭凤凰，飞霞翩翩高颉颃。
    白云缥缈遥相望，凭谁寄取双琼珰。

于石　祢衡
    怀中漫刺欲何之，四海交游只两儿。
    不死曹瞒死黄祖，杀身何补汉兴衰。

于石　母子别
    客游严陵道，中路哭者谁。
    哀哀母子别，云是夫弃妻。
    百年结欢爱，一旦生别离。
    妾去何足怜，怜此乳下儿。
    哌哌未能语，弃去良可悲。
    儿啼苦恋母，母闻转悲凄。
    欲语别离苦，孩提尔何知。
    徒能抚汝项，相顾空泪垂。
    夫妇义已绝，母子恩亦亏。
    尔饥谁与哺，尔寒谁与衣。
    明年尔学行，谁与相提攜。
    人言无母怜，有父尚可依。
    尔父忍弃我，弃汝将如遗。
    去去两相失，相见未有期。
    娟娟秀眉目，梦寐或见之。
    夜静涧声咽，犹似闻儿啼。

于石　拟古
    君心如柳枝，春尽絮狂飞。
    妾心如古木，不受春风吹。
    古木宁槁死，可伐不可移。
    风絮飞不已，飘零将安归。

于石　拟古
    东篱有佳菊，埋没野草傍。
    草蔓日以滋，菊苗日以荒。
    生意几欲息，菊短草何长。
    深秋严霜下，百草不复芳。
    采采东篱花，澹然发幽香。
    万物各有时，盛衰固其常。
    荣华不足恃，穷困果何伤。

于石　偶成
    长剑不入英雄手，劲气摩空拂牛斗。
    埋光铲采今几年，匣中忽作蛟龙吼。
    古琴不入时人耳，断弦挂壁尘埃久。
    桐尾半作爨下焦，高山流水今安有。
    自笑长不满七尺，役役徒为牛马走。
    学剑学琴两无用，肯以穷困移所守。
    孔颜非厄，盗跖非寿。西子非妍，无盐非丑。
    一时荣辱闲过眼，千古是非空挂口。
