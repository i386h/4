<!-- { "loadSidebar": true } -->
    率尔为一快，公论日杲杲。
    德艺有贵贱，君子廓怀抱。

孙岩　观渔行
    霜降平湖鉴群象，中有黄鱼几一丈。
    渔师早已中豪家，今旦连舟布新网。
    东西南北三重围，围形渐缩如小池。
    孟获身穷吕布窘，尚许性命延斯须。
    旧与鳟鲂同出入，尔暇悲怜祸相及。
    日斜创甚上平沙，两岸居人如堵立。
    渺渺腥风吹水云，卖鱼沽酒赛湖神，
    醉来预唱江南春。

孙岩　和元京兄赋苹花
    一春观物眼，红紫厌缤纷。
    此水浮明玉，何人翦白云。
    惠风游汉女，吉日礼湘君。
    地僻应无是，留花混藻芹。

孙岩　金庭观王右军祠
    罢郡归来三亩宅，化为琳宇入层云。
    楼亡莫辨藏书地，池在如亲洗墨人。
    特援忧勤规太傅，不将恢复许中军。
    世间何物无澌尽，英榘千秋万古新。

孙岩　九日呈戴兄
    一别三十载，而今近讲堂。
    萧条同甲子，强健又重阳。
    萸菊数杯酒，烟云千仞冈。
    偶然为此梦，宁复次公狂。

孙岩　留武林
    访客城南隅，故第何其雄，
    曲池犹瀥漭，土山尚巃嵷。
    颇闻此中人，易姓良匆匆。
    往时恩泽侯，意气干晴虹。
    乐曲播秦城，衣制闻汉宫。
    恨不逢季伦，讵肯交毛公。
    斥地西邻去，伐木南山空。
    百楹一传舍，顾极当年工。
    悠悠感成败，何独操镘翁。

孙岩　浦早望
    千峰倒影碧粼粼，摹写桐江最逼真。
    每逢佳处谋书屋，渐恐山灵不信人。

孙岩　秋晚园中二首
    篱落园秋色，株梢羒晚晖。
    菊花供黮尽，桐叶饲鱼稀。

孙岩　秋晚园中二首
    风叶相仍下，家童未埽除。
    绵联封蛰户，残缺带虫书。

孙岩　去冬过石潭上时吴义夫同行欣然谓予曰诗境甚佳今日再过有作将寄义
    长潭有令姿，山绿纳空洞。
    轩轩吴武陵，曾此接飞鞚。
    殷勤顾我笑，诗材不胜用。
    重来春事深，物采尤错综。
    褚小强怀大，秀异肯受控。
    沈吟日已昃，十彀才一中。
    故人抱才藻，众象入嘲弄。
    即今温水馆，匡坐教弦诵。
    嗟哉实前语，束苇代杗栋。
    明当寄东风，烟水发清梦。

孙岩　绕行遇猎
    搜山炬火纵横飞，百兽猝起惊且驰。
    出明入暗眼光乱，强者或脱弱者悲。
    儿郎汹汹山粗匿，杀气随风撼松栎。
    宋{左犭右足}韩玤不尽纵，齧索腾陵求赴敌。
    清霜屡降草莽衰，相与即禽真汝时，
    跳坡蓦涧殊未已，扶桑东面推红曦。
    大矟将军山下住，摧颓略记衔枚路。
    观汝角逐心悠悠，风枭旌斾何时休。

孙岩　山间
    谷鸟鸣声滑，山云变态新。
    清渠不没胫，亦有浣纱人。

孙岩　树阴
    春去空山啼乳莺，莺边老树{上冖下幕}新青。
    一瓢挂此坐终日，即是苏家择胜亭。

孙岩　武林绝句二首
    缤纷迎酒伎，宛转卖花声。
    偶似承平世，携书试凤城。

孙岩　武林绝句二首
    比屋单衣日，名城冷食天。
    居人多上冢，远客未归田。

孙岩　溪上
    溪翁生计独熙然，新买南邻舴艋船。
    日载鸬鹚三十尾，鱼为租入水为田。

孙岩　寓斋
    环中风物有谁争，即日诗情取次生。
    云倦竟依檐际宿，雉驯时下竹根行。

孙逸　赏梅佳什既不得陪从又莫获少留深以为恨辄赓严韵酬叙
    郡务装怀日晷催，东园未睹一枝梅。
    从容后赏轮先见，汩没尘劳恨阻陪。
    待雪最宜寒艳坼，迎春会有暗香来。
    怅然归棹匆匆去，徒使临风忆共杯。

孙因　越问　封疆
    九州皆有山镇兮，职方氏独先会稽。
    射祥光於斗分兮，占星纪於天倪。
    牵牛炳其初躔兮，届须女之七度。
    少阳当其正位兮，为万物之洁齐。
    南控引乎闽粤兮，北连亘乎钜海。
    日出扶桑之东兮，风行浙河之西。
    八山蜿其中蟠兮，罗千嵒以为鄣。
    三江汇而旁注兮，渺万壑以为豩。
    洞天{左山右含}岈以连云兮，俯九垠其如芥。
    洪涛沸渭以拍天兮，轰三军之鼓鼙。
    宅卧龙之岧峣兮，蠡城屹其环缭。
    带平湖之浩{左氵右三白}兮，云镜铸而天低。
    陃陵门而四达兮，八风飒其递至。
    飞翼楼而舞空兮，天门沈其可梯。
    提封方数千里兮，运瓯吴於掌上。
    七郡四十余县兮，归中权之总提。
    兹古今之大都会兮，为九牧之冠冕。
    谅天地之设险兮，他郡宁得而攀跻。
    客曰伟哉山川兮，信美矣其无慊。
    然吾闻固国兮，不以山溪之险。

孙因　越问　金锡
    观地产之所宜兮，惟金锡之最良。
    贡品肇於有姒兮，暨苍姬而加详。
    虽历代之所珍兮，凛英气其犹秘。
    欧冶子之神奇兮，爰採取而炼淬。
    剖赤堇而出锡兮，山色变而无云。
    涸若耶之铜液兮，俯不见夫潜鳞。
    铸岭岌其插天兮，冶井浸而寒冽。
    前丰靚为击橐兮，后雨师为洒尘。
    发铜牛之藏屑兮，赭林麓以炊炭。
    弃右冶之余滓兮，草木为之焦烂。
    炎烟涨乎铜孤兮，寒光浮乎炼塘。
    越砥妥其敛锷兮，铸浦沸其若汤。
    合众灵而成器兮，为宝剑凡有五。
    曰湛卢与巨阙兮，盖珍名之最著。
    既属之善相之薛烛兮，复谋之南林之处女。
    水试则断蛟螭兮，陆用而剸犀虎。
    扫搀抢使澌灭兮，伏蚩尤使左怖。
    岂吴钩之敢抗兮，非燕函之能御。
    客曰伟哉利器兮，诚为越国之珍。
    斯剑客之喜谈兮，非文种之愿闻。

孙因　越问　句践
    昔句践兮思报吴，问国政兮五大夫。
    辟田野兮实仓府，访疾苦兮字幼孤。
    抱冰兮握火，置胆兮坐卧。
    采蕺兮与葛，侧席兮闾左。
    觞酒豆肉兮必均其施，乐不尽声兮食不致味。
    鸷鸟匿形兮逾一十祀，吴无稻蟹兮越有地利。
    一朝兴师兮三战得志，姑苏既墟兮横行淮泗。
    伯东诸侯兮贺贡毕致，赫然隽功兮又何可议。
    客曰异哉兮彼长颈而乌喙。如其可与其乐兮，
    何鸱夷之远避。

孙因　越问　良牧
    自大驾之西幸兮，府遂为於近藩。
    赐行殿为府治兮，暨泽牧之惟艰。
    张毗陵首当是选兮，实股肱之旧弼。
    仍土阶之素规兮，因旧宇以为安。
    朱忠靖继剖符兮，屹具瞻於岩石。
    越忠简亦相望兮，凛清风而独寒。
    忠定王之来镇兮，当乾道之四秚。
    捐帑以置义租兮，陃宫而祠先贤。
    谅棠阴之蔽芾兮，思召伯其如憩。
    宜大封於是邦兮，良天道之好还。
    后五十余年兮，谁俪美以增饰。
    维我新安公兮，骛逸驾而独攀。
    剖滞讼如澌流兮，召雨暘如应响。
    使百城俱按堵兮，令沧海无惊澜。
    立吏胆於秋霜兮，洽民气於春泽。
    出干将於宝匣兮，照沆瀣於铜盘。
    圜扉鞠为茂亓兮，麦岐蔼其连秀。
    令修户庭之内兮，民乐湖山之閒。
    既修政而人悦兮，文书省於幙府。
    新百废以具兴兮，耸轮奂之伟观。
    八邑不知有役兮，一道不知有费。
    若天造而神设兮，岂民力之或烦。
    化榛莽为宏丽兮，敞隘敝为爽垲。
    革蠹挠而雄叠兮，易朽腐而垩丹。
    兹栋隆之规模兮，特於此乎小试。
    非成毁之相仍兮，数循环而无端。
    镇越岿乎中踞兮，修廊翼其旁拱。
    何独敛夫散气兮，所以重夫中权。
    巨扁揭乎云霄兮，钧笔粲乎星斗。
    山灵为之呵护兮，珍光赫而属天。
    前方台之月华兮，后蓬莱之云气。
    左燕春之凝香兮，右清白之寒泉。
    绕层城以拂云兮，开屏障於四面。
    卧林影於云壑兮，栖山光乎二轩。
    呼平湖於酒杯兮，浮翠峰於茗椀。
    送归鸿於天外兮，数飞鸥於海门。
    动秋声之摵摵兮，泊晴岚之蔼蔼。
    饯崦嵫之夕照兮，宾暘谷之朝暾。
    上越王之危台兮，诵唐人之杰句。
    鹧鸪飞而地迥兮，晴烟渺而天宽。
    飞盖游乎清夜兮，羃轻烟之素练。
    棹歌发乎中沚兮，浴明月於金盆。
    丽谯涌乎青冥兮，角声起而寥亮。
    佳山蔚其照眼兮，洗万里之阴雰。
    新隄平而拟掌兮，沸行歌以载路。
    漕渠瀎重兮，鼓千艘而骈阗。
    雄威扁营叠创兮，雷欢声於貔虎。
    泮宫修贡闱陃兮，遂飞跃於鱼鸢。
    台府焕而一新兮，岩壑为之改观。
    他人视之拱手兮，公谈笑而不难。
    既游刃之有余兮，复善刀而藏用。
    寂然若无所营兮，湛中襟而靖渊。
    炷炉香而读易兮，悟至理於泰否。
    托寄轩之柱刻兮，等蘧庐於乾坤。
    上方蒇事明庭兮，将入扈於豹尾。
    如旄倪之借留兮，纷截镫以攀辕。
    系郢曲之寡和兮，信萧规之难继。
    民愿公无遽归兮，帝谓吾今召环。
    虽卿月之暂驻兮，幸临照夫越土。
    恐使星之迁次兮，迫太阶之魁躔。
    推治越之道治天下兮，固我公之余事。
    然越人爱公如慈父母兮，愿托歌而永传。
    客乃敛裧肃容兮，屏气弗敢复言。
    孙子於是浓墨大字兮，终夫越问之篇。

孙因　越问　篇引
    典午氏之盛时兮，余鼻祖曰子荆。
    谋乐郊以隐居兮，颺潄石之清名。
    有闻孙曰承公兮，尝令鄞与余姚。
    爱会稽之山水兮，爰徙家於兹城。
