<!-- { "loadSidebar": true } -->
    一年好景负黄花，洗眼江梅傲岁华。
    把酒欲从天问月，知时谁解营飞葭。
    人情似水多泾渭，世味如禅说蜜樝。
    只可高吟酬节物，莺声早晚又天涯。

廖行之　和张王臣登清斯亭韵三首
    一夜寒窗剪烛花，细寻诗派忆京华。
    爱人欲赠两溪竹，吊古谁荒大泽葭。
    味永黄鸡羹苦菜，香清沈水著榠樝。
    拈来信手皆佳句，浩叹东洋渺际涯。

廖行之　和张王臣登清斯亭韵三首
    海棠冬暖亦狂花，步绕畦区羡物华。
    微雨苍茫低塞雁，寒声寂历到汀葭。
    映人清绝梅松竹，照眼黄垂橘柚樝。
    自喜闲中足幽兴，不妨时理醉生涯。

廖行之　和张王臣郊游韵三首
    君访西郊古佛家，还因烧佛问丹霞。
    可能同住依弥勒，应是前身悟木叉。
    林杪危亭供宴坐，门前翠袖俨排衙。
    纷纷廛市何时了，静看优昙浩劫花。

廖行之　和张王臣郊游韵三首
    山头笑语落千家，晓入登临引暮霞。
    极目未应烦笏拄，招朋端不羡鱼叉。
    归来皓月明於烛，睡熟黄紬卧放衙。
    幕府官闲诗思敏，赓酬亹亹笔生花。

廖行之　和张王臣郊游韵三首
    秀句清圆掩百家，锦心幽思定餐霞。
    凤骚谁敢阯严律，诵数惟应满洛叉。
    已有文名肩杜曲，却怜覉旅赋彭衙。
    自嗟下里陪高唱，羞说花时鼓子花。

廖行之　和真珠花二首
    琼林玉女职司花，装缀珠玑泣露华。
    妙手有神俄点化，灵根何日下天涯。

廖行之　和真珠花二首
    累累璎珞作新装，万蘤匀开细细香。
    好是花时最清绝，月明珠露夜初长。

廖行之　和周少晳咏梅韵五首
    孤根应得暖先回，天惜花房遣护开。
    早是冰肌自清绝，却因冠玉更奇瑰。

廖行之　和周少晳咏梅韵五首
    太息凋年雨木冰，岁寒心事属何人。
    携筇试绕墙边树，喜见琼林第一春。

廖行之　和周少晳咏梅韵五首
    银色诸天渺不穷，森罗万象匪靡鎔。
    眼明的历南枝好，绝胜瑶台月下逢。

廖行之　和周少晳咏梅韵五首
    天姿不解入时妆，缀佩联琼特地芳。
    几日东风回陇首，却教群卉羡天香。

廖行之　和周少晳咏梅韵五首
    弱植卑丛冻易摧，百花谁伴雪花开。
    如今最识春先处，红紫纷纷亦漫栽。

廖行之　和宗秀才惠诗七首
    五世儒冠愧甲门，池浪何意濯尘缨。
    不嫌山鬼揶揄笑，宁得齐儿舒缓名。

廖行之　和宗秀才惠诗七首
    吾祖元丰一桂枝，百年门户尚余辉。
    箕裘敢说韦平事，且学宽饶衣短衣。

廖行之　和宗秀才惠诗七首
    正学心端不论材，吁嗟媒禄漫梯阶。
    岁寒万木多摧折，凛凛乔松不可理。

廖行之　和宗秀才惠诗七首
    千户侯封有国权，裁能姜韮当畦千。
    如今谁是凄凉尉，却有新诗可手编。

廖行之　和宗秀才惠诗七首
    平生南岳望重湖，烟霭苍茫认有无。
    可是能来访苗俗，只今风化已唐虞。

廖行之　和宗秀才惠诗七首
    藉甚家声杜小冠，公候衮衮照门阑。
    培风小作湖山隐，九万扶摇正好看。

廖行之　和宗秀才惠诗七首
    有道如君方杜门，无能惭我亦乘轩。
    殷勤好在经纶学，早晚亲承雨露恩。

廖行之　和阻风潜江以诗祷神
    江行几日风打头，江上客子添牢愁。
    人言水神喜作祟，客欲精祷姑维舟。
    平生结习口语业，篇诗敢告波神休。
    欣然回首领此意，一息千里聊乘流。

廖行之　怀程正翁
    江上送君归，灯前凝我思。
    源流嗟世远，师友不吾欺。
    此道无今昔，人生易别离。
    江湖几千里，从此尚心期。

廖行之　还十五弟文稿
    文府高扃守鬼神，蔽亏那掩艳华春。
    屠门肯作朵颐过，龙颔经攘照海珍。
    十袭莫论藏弆宠，双眸姑浣向来尘。
    从兹染指谙腴味，藜苋难甘诳腹贫。

廖行之　寄舅氏
    北山结斋处，爽垲非嚣沙。
    开轩寻丈间，四座情誾誾。
    君无挟长态，我亦忘等伦。
    终朝究道艺，得趣何其真。
    一从分携去，声迹如参辰。
    相望远十舍，诲席无由亲。
    秋高鳌峰秀，得助尤清新。
    明珠不分锡，何以尉吾贫。

廖行之　寄题李筠叟主簿所居竹斋
    寄傲宁须门柳，哦诗不必庭松。
    伴我虚心直节，领渠明月清风。

廖行之　江皋即事
    霜肃守空晴意力，江清一带玻璃碧。
    微波漾日光浮浮，万顷无声流寂寂。
    湾头轻舠一叶微，篙工急刺驰如飞。
    饥鸦见人自惊去，未若鸥鸟能忘机。
    船头午后炊烟起，飒飒微风掠苹尾。
    江皋有客意何如，独立无言望江水。

廖行之　江楼雪望
    几日凝空雪未阑，江头乘兴一凭栏。
    瑶池宫阙连天迥，琼圃山川特地宽。
    极目龙沙千里远，倚空冰柱数峰寒。
    望中浑觉蟾宫近，便欲乘风寄羽翰。

廖行之　江上舟中
    京尘无奈染征衣，况是南宫逐客归。
    后夜子陵台下去，只应惭愧钓鱼机。

廖行之　将归新城乡舍邀赋诗赠行
    请君吟诗送我归，我归虽作半月期。
    马头黄埃且百里，村店白酒占双旗。
    只今柳丝东城路，万缕方作青青垂。
    归来应未及飞絮，自取春色开修眉。

廖行之　旧友家睹书劄感成
    下马连声扣竹门，主人何事感遗恩。
    回头泣向儿童道，重见甘棠旧子孙。

廖行之　立春二首
    晓雪才过天气清，喧阗钲鼓喜迎春。
    世间多少虚名事，彩仗驱牛又一新。

廖行之　立春二首
    随意旛花剪缀新，杯盘草草簇芳辛。
    还欣好景平生事，赢得旬余分外春。

廖行之　落花三首
    春深处处有花妍，已觉春工兴浩然。
    投晓凭栏枝上看，飘零赢得舞容翩。

廖行之　落花三首
    花枝春老不禁寒，一夕狂风到画栏。
    飞尽繁红委苔径，明朝犹作锦茵看。

廖行之　落花三首
    芳心都付蜜纷披，薄恨狂峰有底知。
    红雨一番春事罢，绿阴谁把酒杯持。

廖行之　梅
    江北江南入夏来，云蒸日煦欲黄梅。
    邸居兀坐关山隔，空想微酸到齿隈。

廖行之　梦
    家山归梦恍悠然，小阁逢迎尚世缘。
    惊觉邻鸡号月曙，不堪欹枕小窗前。

廖行之　觅酒於宋伯潜
    典衣无策渐朝衫，早计君毋笑拊骖。
    未辨墙头仍翁下，空哦斗北与箕南。
    蒲萄不作凉州想，庚癸犹酬褐父谈。
    折简更招花下饮，可能离坐亦容参。

廖行之　暮春偶成四首
    残花自开落，迟日半晴阴。
    翡翠山容暗，蒲萄江涨深。
    绿杨浑作絮，黄鸟欲成瘖。
    春事今如许，谁能首酒斟。

廖行之　暮春偶成四首
    蒲渚生新涨，花蹊长绿阴。
    微风将暑至，一雨共春深。
    强聒燕何吻，卑喧蛙未瘖。
    有怀无可奈，吟兴发清斟。

廖行之　暮春偶成四首
    小雨纤纤润，轻云淡淡阴。
    溪光清绝处，山影悴微深。
    蚕市朝何寂，牛歌晚不瘖。
    高吟怜节物，合把酒尊斟。

廖行之　暮春偶成四首
    春色堂堂去，云容故故阴。
    情连芳草远，愁共碧波深。
    一雨能多久，鸣鸠只合瘖。
    杖头方寂寞，那得濁醪斟。

廖行之　暮秋闻雁
    微日输晴宿霭妆，征鸿迎暖到南州。
    相呼相唤稻粱熟，年去年来芦苇秋。
    琴操曾遗中散恨，海濒还见子卿不。
    夕阳莫傍江楼去，长有别离人倚楼。

廖行之　萍乡道中
    萍实乡中雨初歇，野溪流水奔惊湍。
    蚕功欲登蚕妇急，春阴已浓春事阑。
    飞绵漫空白雪舞，叠巘插汉青螺攒。
    家山归去此无几，眼底已作潇湘看。

廖行之　七夕
    从昔人传鹊作桥，一年牛女会清宵。
    几家乞巧罗瓜果，是处开樽沸管箫。
    云雨暂成银汉约，风雷催趁玉晨朝。
    凭谁与问支机石，好上仙槎款碧霄。

廖行之　七夕
    目切云垂望，心驰枕忘凉。
    两年违色养，七夕又他乡。
    坐想斑衣戯，胡为捧檄忙。
    何人翟方进，将母冠岩廊。

廖行之　弃屣有感
    蹈遍关山日几西，周旋步武镇相依。
    居贫原宪履长决，战罢吴王屦不归。
    已类惫靴无复召，空憀释屩顿成非。
    尘劳弃屣今何有，纵尔双凫自在飞。

廖行之　钱塘买舟西归
    畴昔春江上，诗成感旧游。
    重来正炎日，还复理扁舟。
    兴逐轻帆远，愁随急雨收。
    三年四来往，依旧水东流。

廖行之　遣兴四首
    贱宜人弗齿，贫遣日劳心。
    不著新诗句，春愁那可禁。

廖行之　遣兴四首
    穷达渠非命，机关不到心。
    新诗聊自遣，高兴若为禁。

廖行之　遣兴四首
    无客共谈道，有谁能赏心。
    人生要自得，穷困吾能禁。

廖行之　遣兴四首
    一生俱有分，万事要无心。
    强聒诚行险，危哉安可禁。

廖行之　清江道中
    客里春愁万斛量，随身抖擞一奚囊。
    了无池草入诗梦，粗有山花供酒狂。
    半载飞蓬成底事，几钩新月误相望。
    夕阳又傍空山宿，杜宇声中入异乡。

廖行之　秋夜读书示谦
    百年诗种世科存，三载相望两拜恩。
    主簿从渠称大小，儒冠喜我到儿孙。
    立身正要先忠孝，力学尤须造本原。
    老矣寸阴犹共惜，日新期汝大吾门。

廖行之　秋夜读书示谦
    常记吾公诲语存，岂唯抚育念深恩。
