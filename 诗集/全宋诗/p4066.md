<!-- { "loadSidebar": true } -->
    楚泽多芳草，春风昨夜生。
    空江寒欲冻，乱雪洒无声。
    独坐孤舟稳，能忘万里情。
    手持新岁酒，空绕落梅行。

赵崇嶓　立春夜宿西充山驿闻雪
    独宿西充馆，云雰洒竹关。
    薄寒生永夜，乱响度空山。
    残月犹共白，春风相与还。
    一枝梅未寄，归梦越巴蛮。

赵崇嶓　临汝道中
    野水平田稻正青，肩舆轧轧趁新晴。
    髼头奴子无拘束，牛背醉眠歌太平。

赵崇嶓　龙翔宫
    地陃金光界，龙飞析木津。
    指麾开辇路，祠祀拜元辰。
    天近云光暖，花浓雨脉春。
    君王自仁寿，閒杀华封人。

赵崇嶓　美人貌如花
    美人貌如花，独立古道边。
    芳年抱幽思，艳裔春风前。
    春风固无情，桃李终欲言。
    不剪红豆枝，相思独悬悬。

赵崇嶓　难忘曲
    弱花低绣槛，月满绿杨津。
    一笑领深意，过於三月春。
    樽前停妙舞，堂上设华裵。
    上客不须醉，相将夜向晨。

赵崇嶓　拟人生不满百
    人生不满百，譬如朝露晞。
    白日入虞渊，胡不秉烛嬉。
    大耋嗟晷短，多忧亦奚为。
    君看玄庐道，輀车无停时。
    伺晨当及旦，佳会当及期。

赵崇嶓　穠华
    穠华侈春艳，松柏凌霜雪。
    芳时若转盼，万族畏销歇。
    人生金石交，所贵在黄发。
    同衾异寒燠，抱蕴应未察。
    贫贱张与陈，利达胡与越。
    安得皎洁心，长年似明月。

赵崇嶓　偶成
    负郭二顷田，贸易办丧祭。
    丧祭幸已周，啼饥坐终岁。
    长贫固非病，时运矧复尔。
    幽居日月闲，糜粥胜甘腻。
    明日春风生，它山蕨薇紫。

赵崇嶓　凭远亭
    莎庭日日报平安，幽处依然绝往还。
    平野四围天一幅，有人踏雪看南山。

赵崇嶓　谯楼
    霜满谯楼报五更，道人睡稳几曾听。
    金街应有朝天客，佩马禁寒望晓星。

赵崇嶓　劝农
    边头几日静干戈，见说朝家已讲和。
    犹惜人家有汤镬，攒眉终日为催科。

赵崇嶓　人生叹
    壮老互沦谢，百年如奔霆。
    竞将无穷忧，劳此有尽形。
    生时一幻化，死即归杳冥。
    亦有贤达人，视死如未生。
    亦有醉梦人，既死心未平。
    逆旅朝暮閒，八风无时停。
    扰扰安足计，熙然慰吾情。

赵崇嶓　失题
    白玉谁家郎，红粉何处女。
    秀色总堪怜，春风密相许。

赵崇嶓　失题
    云台会功臣，际会若风虎。
    独有严子陵，垂竿富春渚。
    相求对幽藐，相知有平素。
    吾寝惟吾真，君意应勿忤。
    归来拂苔石，整我午上缕。
    煌煌道义间，足以照今古。

赵崇嶓　识得
    识得聱牙字，三生拙未除。
    闲居两疏传，余事二王书。
    老任衣冠古，贫从俎豆痚。
    农人适相告，早晚出犂锄。

赵崇嶓　适趣
    赋资在山林，适趣非任放。
    乾坤入我牖，得此一昭旷。
    雨露日以深，禾黍日以长。
    妻儿喜相谓，一饱知可望。
    饭蔬适我愿，此意应勿爽。

赵崇嶓　松柏
    松柏生高冈，不依贵者门。
    松柏长青青，却荫贵者坟。
    生非门墙交，而与丘陇亲。

赵崇嶓　送还吴山稿
    万卷文书一幅巾，不将风鉴落埃尘。
    桂花未绿槐花谢，独佩江蓠有几人。

赵崇嶓　题弹枭
    弹枭莫弹鹤，惜此孤飞翰。
    鹤举即千里，渺在青云端。
    弹之固无益，瘦不充君盘。
    却恐梧桐枝，无复栖凤鸾。

赵崇嶓　天宝禁中
    外庭班退寿王归，别有骄儿侍禁闱。
    解事老奴宁及远，君恩如许政忘机。

赵崇嶓　田家
    方春事锄犂，晚节多黍稌。
    鸡豚乐丰岁，一饮轻万事。
    少长情熙熙，呼唤相尔汝。
    虽无礼节拘，气象应近古。
    先进不可期，无怀在农圃。

赵崇嶓　田家
    鸡豚白酒乐丰年，饱即高眠不问天。
    少长有恩相尔汝，淳风应似伏羲前。

赵崇嶓　晚立
    古径苔深昼掩关，外头尘土不曾闲。
    雨晴天气明如镜，静荷孤松看远山。

赵崇嶓　西湖
    洞府烟霞锦绣丛，车如流水马如龙。
    东风烂熳花时节，也有人行九里松。

赵崇嶓　西施捧心图
    吴苑风光越水春，两山眉里笑颦分。
    腹心别有堪忧处，狂杀君王藐不闻。

赵崇嶓　小窗
    小窗风定曲肱眠，骨冷魂清梦易圆。
    蝴蝶不飞花自落，海棠枝下月娟娟。

赵崇嶓　小窗对客
    纸帐梅花自一真，小窗对语坐无裵。
    诗家供给惟风月，病与诗疏始觉贫。

赵崇嶓　野马
    野马纷驱驰，竞此光一隙。
    世事若颔髭，朝摘暮还出。
    惟应壮与老，冉冉如过客。
    岁寒山上松，稍稍见其实。

赵崇嶓　一莲
    一莲瓶中枯，一莲池中子。
    结子心虽苦，而犹胜枯死。
    赏心一日期，讵非得生理。
    君看千岁樗，荒郊永沦弃。

赵崇嶓　移梅
    邻家争乞丽春栽，玉手轻分带月培。
    窗下老翁迂入骨，清斋三日为移梅。

赵崇嶓　倚楼
    平楚连天独倚楼，楼头日日望行舟。
    相思飞尽梅花雪，江上晴云片片愁。

赵崇嶓　忆昔一首
    忆昔城南会，佩马轻春风。
    芳华感人心，折赠以为容。
    俯仰一相失，去若南飞鸿。
    青青女萝衣，蔚蔚石上松。
    岁寒无夕秀，安得长相从。
    愿为日月光，落君怀袖中。
    三五如循环，千里宛可同。

赵崇嶓　寅卯二年八月十五夜皆不见月
    万里不自照，清光随雨休。
    可堪幽魄死，还似去年秋。
    有笛悲遥夜，无人在远楼。
    共谁高枕卧，相与梦沧洲。

赵崇嶓　饮少
    平生不善饮，饮少醉已极。
    恨不如渊明，陶陶少虚日。
    桑嵫无停景，寸晷足可惜。
    今人与古人，展转不相识。
    孰能制颓龄，扰扰竟何益。

赵崇嶓　咏梅
    大雅终不群，古心应自许。
    对之鄙吝消，疑是黄叔度。

赵崇嶓　咏张丽华
    陈事分明属绮罗，香尘吹尽井无波。
    行军长史何劳怒，次第论功妾更多。

赵崇嶓　咏竹生花
    竹老方作花，清气应自结。
    结实成琅玕，中心换冰雪。
    世人弗肯食，欲献终不屑。
    凤凰在高冈，音响方节节。

赵崇嶓　用看云体
    上有悬石崖，下有滑石道。
    中有观空人，容颜半枯槁。
    坐息穷年岁，抱此希世宝。
    虽然欠奇俊，尘医已一扫。
    或云大道初，不剩亦不少。
    用力勤修为，苦辛坐中老。
    新州有樵人，此意极了了。

赵崇嶓　幽居
    不作无舆叹，幽居体自胖。
    能贫蔬食足，投老敝裘安。
    濁酒融春意，青灯话岁寒。
    外头无限事，忙杀不相干。

赵崇嶓　幽意
    开帘野水声，倚杖青山色。
    幽意在人间，人间不相识。

赵崇嶓　游金精山
    飞泉洒灵雨，玉田閟青芝。
    中有神仙人，宛然姑射姿。
    天巧从古今，虚窦开烟霏。
    岁深语亦诞，目极神为驰。
    我亦泉石人，夙昔梦见之。
    登临悟三生，毛发何森縰。
    未脱区中缘，玉颜畏磷缁。
    仙春醉青桃，萝风吹轻丝。
    凡事俱尔尔，居然骇痴儿。
    留诗遗仙灵，讵解山中疑。

赵崇嶓　有感
    舞罢歌停岁月深，当时胜迹尽销沉。
    飞云捲雨人争赏，留得佳名尚到今。

赵崇嶓　元日云安道
    元日度巴云，时逢朐{左月右忍}人。
    野梅空自落，山鸟暗知春。
    不醉新年酒，徒悲异域身。
    无穷倦行意，亭柳漫风尘。

赵崇嶓　赵飞燕姊妹
    甲帐初停燕子飞，小雏相趁共差池。
    春风吹水粼粼长，又有披香博士知。

赵崇嶓　折柳词
    行人须折柳，折取最长条。
    明日天涯路，无人看舞腰。

赵崇嶓　征妇怨
    梧桐叶叶生凉秋，燕山早寒已知遒。
    则则力力叹不休，堂前月光使人愁。
    停针罢线泪沾裳，朔风渐高天雨霜。
    妾忧欲死幸未死，未死犹堪寄衣去。

赵崇嶓　咫尺
    咫尺越山海，其如千里何。
    只应怜命薄，不道赋情多。
    坠绾交枝玉，纤围百叠罗。
    清宵无限思，枕席起微波。

赵崇嶓　醉起
    醉起西窗日欲斜，新烟初试雨前茶。
    川原春意无梦事，从教黄叶夜纷纷。

赵崇璠　乌台古柏
    豸冠铁面气昂藏，古柏亭亭降异香。
    天挺孤姿培相业，风裁老干肃台纲。
    岁寒常卷珠帘雪，炎暑犹飞白简霜。
    夜半群乌惊宿飞，恍疑骢马召归忙。

赵崇鉹　壁间韵
    雨又入帘风又斜，东风吹客客思家。
    浣纱西去谁家子，青绢围裙插杏花。

赵崇鉹　壁间韵
    山月溪风两自由，紫兰绿桂等离忧。
    狂歌郁郁成何事，一片夕阳芦荻秋。

赵崇鉹　壁间韵
    海棠开尽故清寒，漠漠梨花暮色闲。
    酒满绿樽愁满酒，醉凭枕障认巫山。

赵崇鉹　壁间韵
    半髧婵娟垂两鸦，惊潮微隐宝簪斜。
    客愁政自游丝乱，莫戴钗头百结花。

赵崇鉹　答碧山
    欲种梅花无古根，手移兰茁上瓷盆。
    却忧偪仄伤兰性，自下清招为返魂。

赵崇鉹　答维溪
    维溪插架三千轴，葺茝纫兰得自娱。
    会须握手论活法，静看碧水生玄珠。

赵崇鉹　大孤
