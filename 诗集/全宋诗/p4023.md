<!-- { "loadSidebar": true } -->
    闲随白鸟行江上，偶为青山立槛前。
    花影去年曾接树，橹声何处未归船。
    行湘老子唤不应，愁绝一抹村南烟。

张埴　紫霞宫听南风操
    促丝历历行泛声，紫霞仙翁之为琴。
    新声不合天地意。要写虞氏吾民心。
    嗟乎二十六真趣，久矣南风吹散去。
    却令紫霞宫里翁，弹到今人未弹处。

张埴客　句
    无双诗客到江干，愿借明珠一颗观。

张祉　白鹤峰
    我登白鹤峰，下窥沧海日。
    色与朱橘同，形比弹丸一。
    夜半伫玩间，无质而生质。
    所以神仙侣，色界须超出。

张至龙　巴岭
    处处柴门掩半边，莺啼绿树隔炊烟。
    竹梯闲倚柔桑畔，定是人家蚕正眠。

张至龙　北津
    独立长桥喜近城，半阑斜日又催行。
    船过别浦波痕没，堠立当涂里界明。
    古木云边僧住处，落花风里鸟啼声。
    青山莫道浑无事，日与行人管送迎。

张至龙　采莲曲
    荷叶笼头学道情，花妆那似妾妆清。
    双双头白犹交颈，翻笑鸳鸯不老成。

张至龙　采莲曲
    拗落圆心响钏金，背人细数子藏深。
    不嫌到手多尖刺，只怕伤人有苦心。

张至龙　槎
    槁形冷度几晨昏，不受东风一点恩。
    却有仟人求作伴，浪游星渚到天门。

张至龙　楚节西塘省鞠
    鞠胎绿蕊未曾成，百种藂中半忘名。
    试检记花牌字看，春篱醉墨欠分明。

张至龙　答黄芳洲
    抱膝书楼望太清，一生心事月同明。
    因过雘寺分茶供，闲取高僧史传评。

张至龙　登东山怀朱静佳
    布石行山磵，云封竹洞名。
    照池传古貌，借箸数同庚。
    禽斗巢几覆，蛛闲纲半成。
    冬深犹见菊，还忆晋渊明。

张至龙　点史
    水草山花各自春，闲居常谨坐船身。
    忠言似药偏医国，好句如金不疗贫。
    王霸兴亡难讳史，彭殇寿夭不由人。
    感来莫计更深浅，只见苍头换烛频。

张至龙　吊蝶
    数日儇红翅力慵，化成长梦别春风。
    却怜蚁为埋香玉，舁入残花土穴中。

张至龙　东林寺
    满院香风乍熟楂，猴孙抱子坐枯槎。
    头陀不惯迎宾客，自折芙蓉供释迦。

张至龙　古别离
    扶上花骢酒半醺，望沉鞭影暗销魂。
    离情恐被行人觉，背拂菱药补泪痕。

张至龙　横峰感事
    石角多情挽布衣，候虫送响出林微。
    文章首面趋时好，字学偏傍徇俗非。
    绿水被风吹作白，密花因雨打教稀。
    归鸦路熟知巢近，直望松林尽翅飞。

张至龙　化龙阁
    镌满留题屋杜间，风吹醉面不知寒。
    渔舟撑出垂杨岸，惊鹭衔鱼过别滩。

张至龙　寄宝林僧
    磨折英雄辈，无停日月梭。
    达人愁梦少，明主直言多。
    药试单方验，碑评近本讹。
    吟成无爱者，寄与病僧哦。

张至龙　寄胡竹洲
    野菜生根土亦香，寒林晴久漏春阳。
    山临古画开当户，蜗学名书篆满墙。
    密竹旋删嫌碍月，青柑迟摘待经霜。
    儿童闲取池头水，剜破琉璃绿一方。

张至龙　寄苕川故人
    千古长情只翠岑，休谈点石化黄金。
    秋来国事方尝胆，病后禅机忽上心。
    老眼看书嫌字细，乾喉饮酒喜杯深。
    几回空检斑衣箧，望断白云天外阴。

张至龙　简胜上人
    林深岚气重，一犬吠寒烟。
    高思天云外，新房柏树边。
    爱蒲寻石种，惜茗滤泉煎。
    昔创如来殿，老於师一年。

张至龙　饯翁丹山发南浦
    鸣鸠语燕近清明，柳絮风轻秧水平。
    一带春流多断岸，尽缘倒树录桥行。

张至龙　江常庵出武夷
    厌居京洛说行持，袖裹青蛇上武夷。
    仟为写真供御览，天怜病眼召神医。
    江中白石差龙斲，洞里苍松带鹤移。
    无事出山衣屦湿，满城风雨鞠花时。

张至龙　李梅磵雪夜留饮
    拥炉收案牍，市远隔諠哗。
    妓唱新真曲，僮分旋碾茶。
    花枝承雪重，独焰受风斜。
    僦屋为官舍，更深酒更赊。

张至龙　马升庵惠鞠苗
    税得雘东地一方，旋栽黄鞠等重阳。
    春晨摘落青苗叶，挼作秋花气味香。

张至龙　梅花十咏　半开
    五出稍敷露，不受尘目爱。
    鲜鲜着精神，独於此时最。

张至龙　梅花十咏　半谢
    旋随琼霙飞，绕我茆屋角。
    结子意渐浓，岂为羌管落。

张至龙　梅花十咏　蓓蕾
    历历衔冰霜，缀作珠的皪。
    香色俱浑然，花中之太极。

张至龙　梅花十咏　大实
    圆碧日益肥，磊落压枝重。
    虽然苦味酸，酸中藏大用。

张至龙　梅花十咏　梅梢
    根清条不肥，影落明月地。
    凄凄欲寒时，胚膠已生意。

张至龙　梅花十咏　全开
    昨夜东风多，花神莫之御。
    玉立对幽人，士分心情吐。

张至龙　梅花十咏　全谢
    冰花不留丁，收香尽藏白。
    一朝作陈人，逊与桃李出。

张至龙　梅花十咏　小实
    青青长朱裳，小摘脆不堕。
    勿欺如豆微，中怀仁已大。

张至龙　梅花十咏　欲开
    凝成姑射姿，幽洁世所独。
    春近迫芳心，羞涩破唇玉。

张至龙　梅花十咏　欲谢
    垂垂雪中枝，暗里度香远。
    忽动调羹机，黏枝花力软。

张至龙　拟韩偓体
    一声阿鹊颤鸾双，学调新词未得腔。
    拜了夜香郎唤睡，旋收鎝线背银鈍。

张至龙　齐云寺
    雨痚分点下，略彴界横塘。
    接竹通生水，搴萝补坏墙。
    字涂窗眼黑，香染佛衣黄。
    未晚萤先出，萧然两画廊。

张至龙　塞上曲
    匣里干将午夜鸣，碧油幢下梦魂惊。
    沙场燐火风吹起，半在骷髅眼底明。

张至龙　山礬花
    漫山白蕊殿春华，多贮清香野老家。
    频向风前招蝶使，密通家籍省梅花。

张至龙　送镜山僧游雪峰
    海风迎铁锡，半是水为程。
    故国往来熟，空门宿食清。
    旧房云借住，早路月同行。
    象骨最高处，师今履似平。

张至龙　宿灵岩
    树杪钟楼出半层，佛床点鼠弄残灯。
    五更石上僧犹定，头满清霜唤不譯。

张至龙　宿易冲妙道院
    松发经寒乱不梳，夜来风减屋茆痚。
    吟边冻指僵如铁，袖里枯筇画雪书。

张至龙　题白沙驿
    雾裹峰头薄似巾，路逢水后误行人。
    山泉酿酒力偏重，石铫煎茶味最真。
    燕不传家犹教子，梅才有肉便生仁。
    枕边学梦人方悟，未到钟声梦更频。

张至龙　题隐者壁
    寒著麻衣馁食薇，乐山清兴只琴知。
    蛛经圆纲当中立，蜂从新厨出外飞。
    山脊倚天无改日，草根埋雪有青时。
    莫言鸿燕多相背，去去来来共一机。

张至龙　晚步寄刘澂斋
    纵横屐齿印苍苔，梦笔山高翠作堆。
    日带晚光归海去，风传秋信下天来。
    竹开小路通萤过，松守空巢待鹤回。
    蚋瓮乾坤还自乐，何须金屋玉楼台。

张至龙　晚窗
    风约钟声落耳根，归鸦点点不成群。
    前山野烧青烟起，散满空中作暮云。

张至龙　武夷山
    九折沧江转苇航，花间流水自宫商。
    岩开天线登无路，殿鏁仟金拜有光。
    曝背龟从平石上，避人猴向险枝藏。
    断桥盍有重红日，狂欲乘风扣魏王。

张至龙　喜杨琴隐至
    世涂多不平，择地度吾生。
    风静花迟落，云移月倒行。
    自抄闲作改，客借古琴评。
    凡事虚空里，何劳苦著情。

张至龙　峡口
    峡深犹有路，泉远不知源。
    禽学乡谈语，山填野烧痕。
    晚风樵笛坞，春日酒旗村。
    茆舍人耕罢，凫雏浴水浑。

张至龙　演雅十章
    麒麟感世出，凤凰览德至。
    人苟常见之，应不指为瑞。

张至龙　演雅十章
    櫩蛛巧经纲，林鸠拙营巢。
    孰知拙反胜，纲坏巢独牢。

张至龙　演雅十章
    雀食野人田，燕栖公子堂。
    野情饥亦乐，依人难久长。

张至龙　演雅十章
    猩猩陨机穽，鹦鹉鏁金笼。
    言笑适为累，缄嘿斯保躬。

张至龙　演雅十章
    蚕饱办丝课，蜂忙供蜜工。
    役役为人劳，衣食还自空。

张至龙　演雅十章
    鹊鸣人共怜，乌鸣人共嫉。
    只因声妍媸，何心报凶吉。

张至龙　演雅十章
    江鳞行比目，沙鸳睡交颈。
    不知山兔寒，清夜雇蟾影。

张至龙　演雅十章
    饥鹰健搏兔，馋鹭勤捕鱼。
    各为口腹累，不闻有驺虞。

张至龙　演雅十章
    犬眠苍玉地，猫卧香绮丛。
    徜无鼠与盗，猫犬命亦穷。

张至龙　演雅十章
    墨鱼黑覆形，火萤明照身。
    拙於用显晦，踪迹徒自陈。

张至龙　雨中过陆家园
    斜搭秋千窗半扃，行人屐送隔墙声。
    群花相倚啼妆面，苦不催晴怨懒莺。

张至龙　寓兴十首
    孤灯照长夜，膏尽灯影灭。
    划见窗户间，鲜鲜有明月。

张至龙　寓兴十首
    日夜江水流，不海水不止。
    孰谓流去者，不是海中水。

张至龙　寓兴十首
    东日照瓦霜，西向界余白。
    莫言日不到，日光来未及。

张至龙　寓兴十首
    迟月上深夜，新蟾不终夕。
    何如月圆时，通宵照无极。

张至龙　寓兴十首
    种鞠一百丛，九月开盈枝。
    莫言无好花，好花开罗迟。

张至龙　寓兴十首
    庭前无繁植，痚竹附梅坡。
    虽然无巨荫，明月飞来多。

张至龙　寓兴十首
