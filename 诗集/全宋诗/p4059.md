<!-- { "loadSidebar": true } -->
    倚君如玉树，蒲柳愧雕零。

章甫　赠叶伯永
    忆昨辛巳秋，张帆过仪真。
    别君适荆楚，寤寐怀故人。
    狂寇初败盟，道路多纷纭。
    思君不可见，疑君堕边尘。
    寄书无处所，消息何时闻。
    去年我东来，泊船旧江津。
    始遣访生死，戎马乃駸駸。
    仓皇径南渡，忧畏损精神。
    仲冬丹阳馆，惊喜忽见君。
    执手两无语，才泪欲沾巾。
    嗟予漫奔走，万里长酸辛。
    念君两鬓白，依然生理贫。
    开口论兵势，直气摩青云。
    长揖动卿相，囊封登帝阍。
    当路颇知己，拟活西江鳞。
    鲸波泛大海，去结山东民。
    誓将三寸舌，成此百世勋。
    艰难得生还，和议已复伸。
    智略无所施，裿褐还逡巡。
    藏名酒肆中，悲歌阅芳辰。
    兴阑却顾我，相对南风薰。
    宛宛昔别地，倏然今四春。
    江山不改旧，世事凡几新。
    是非既未定，泾渭何当分。
    余生各加餐，此外不须云。

章甫　张德恭以诗当谒次韵
    新诗俄拜辱，午醉未全醒。
    如入图画府，宜游著作庭。
    文章先体制，耆旧有仪刑。
    愧我空迟莫，穷居昼掩扃。

章甫　张德恭以诗当谒次韵
    故里犹牵梦，他乡且定居。
    老於经卷熟，病与酒杯疏。
    耕稼少丰岁，交朋多素书。
    飘零常自笑，潦倒更如谁。

章甫　张君明昆仲袖唱和诗见过
    村东主客群飞鸿，月明霜重声摩空。
    村西老人如瘦马，伏枥倦嘶天北风。
    村东村西无百步，杖履相寻还有数。
    儿啼妻病不出门，羞见梅花无好句。
    雪晴日出天无埃，故人蹑屣联翩来。
    明珠白璧满怀袖，使我一见双眸开。
    文章虽云一小技，妙处非难亦非易。
    染丝织锦未足工，点铁成金始为贵。
    我穷半世坐吟诗，诗成不救寒与饥。
    亦知造物厌嘲弄，有手只堪持酒卮。
    愿君少吟诗几首，请君多办百壶酒。
    但得新诗胜旧年，为君醉倒春风前。

章甫　张使君以画屏求题
    西湖景物天与奇，岁晚春风常探支。
    水边竹外更幽绝，一夜花开南北枝。
    何处飞来两鸂鶒，影碎晴波荡春碧。
    荷盖凋零荇带寒，徘徊如与花相识。
    短屏画手岂无心，待公归赴西湖春。
    年年春色花照席，应念挥毫老宾客。

章甫　张王臣自湖南官满趋朝舟过白沙和惠资福二诗末章见及次韵
    别来身世转乖违，老病交攻若有期。
    目力半昏难结字，心情全懒罢吟诗。
    鱼沉湖海无书日，犬吠柴荆有客时。
    三迳莫嫌犹寂寞，地偏花木得春迟。

章甫　张王臣自湖南官满趋朝舟过白沙和惠资福二诗末章见及次韵
    丛桂书斋念昔游，红莲幕府喜归休。
    秋风起舵蒹葭渚，春月停桡杜若洲。
    未用把诗轻万户，直须呼酒散千忧。
    赞公亦是江湖旧，更问君能少住不。

章甫　赵再可以通一所作梅雀求题
    老去诗情在，逢春只欲狂。
    飞来枝上雀，似亦爱幽香。

章甫　浙江观潮
    万仞银山铁壁，三军貔虎熊罴。
    不怕蛟龙作横，输他解事吴儿。

章甫　中秋次韵
    秋浦堂前有清集，久客思家泪痕湿。
    连年客里作中秋，今岁还家又无及。
    山中茅屋冷如水，应念征尘何日洗。
    边鸿也解寄归音，旅燕亦能辞故垒。
    滔滔四海知音谁，公家公子岁寒期。
    殷勤为我拨新酿，暖热向我哦好诗。
    我生志愿良自足，肯向天涯长碌碌。
    愿君腰金佩鸣玉，从我羹藜饭脱粟。
    秋风舟子两相催，侧帽长吟归去来。
    开帆转柁清溪口，还山要趁重阳酒。

章甫　种基祖蔡仲逸孙祖显一时宦游荆州官閒无事五日一宴集使仆持钵其间
    君不闻蓟孝廉，日饭二十家。
    一朝拂袖去京国，追之不可空咨嗟。
    又不闻宾头卢，应供四天下。
    神通妙用固非难，中有巍然不动者。
    今年有客来荆州，半世生涯一敝裘。
    仙凤道骨媿二士，诸公亦许相追游。
    迩来传食初无问，醉饱无劳主人劝。
    绝胜诗人杜拾遗，所历诸家才一饭。

章甫　重九前一日示弟侄
    人生百岁未易满，我已五十仍加三。
    异县长怜九月九，故园远在南山南。
    绿尊青眼旧相得，黄菊白头还好簪。
    明晨汝辈早同出，脚力跻攀吾尚堪。

章甫　舟中简祖显
    计拙生无益，时危老可伤。
    江山双敝屣，诗酒一空囊。
    夜雨茆庐破，秋风菊迳荒。
    閒随枕流和，蓑笠钓沧浪。

章甫　舟中简祖显
    散发扁舟上，秋江一段清。
    鱼肥新入馔，鸥狎旧同盟。
    浦树参差出，云山远近迎。
    君诗妙图写，不减谢宣城。

章甫　诸公过易足为红梅一醉醉后率成数语
    一冬雪与寒具少，膏泽春来颇倾倒。
    畏寒病懒不出门，未觉心情被春恼。
    花木今春种种迟，眼明始见红梅枝。
    容颜颇称俗子意，风骨独有诗人知。
    人生百年谁满百，去日渐多来日窄。
    衰颜已减旧年红，短发明年应更白。
    瓮头有酒不用沽，肴蔌得随家有无。
    主人颓然客亦走，明朝无事重来否。

章甫　紫苏
    吾家大江南，生长惯卑湿。
    早衰坐辛勤，寒气得相袭。
    每愁春夏交，两脚难行立。
    贫穷医药少，未易办芝杧。
    人言常食饮，蔬茹不可忽。
    紫苏品之中，功具神农述。
    为汤益广庭，调度宜同橘。
    结子最甘香，要待秋霜实。
    作腐罂粟然，加点须姜蜜。
    由茲颇知殊，每就畦丁乞。
    飘流无定居，借屋少容膝。
    何当广种艺，岁晚愈吾疾。

章公权　长江问对篇
    问长江，以汝卫南邦，
    北人遥想心已降。方今大势全倚汝，
    不知汝亦许不许。国人皆悠悠，
    我心良独忧。长城已坦道，
    黄河已安流。淮边日夜风飕飕，
    汝今孤矣非昔比。问汝若何真可倚。
    长江对，壮尔南邦以吾在，
    今来古往只东流，人世兴亡自更改。
    句践临齐晋，刘裕入长安，
    项王北渡黄河西破关，北方或可取，
    吾不为君阻。赤壁中流曾丧兵。
    广陵望见波涛惊，瓜步欲渡说虚声。
    南方长可守，吾独为君有。
    吾之势何但抵长城，长城今已平。
    吾之力可以当百万，百万昔尝散。
    吾能限南北，不能输事力。
    吾能鼓风涛，不能用英豪。
    君不见吴之末，陈之季，
    岂必斯时吾独异。朝无政事国无人，
    乌有长江专可倚。辱君有问答君知，
    正恐知之亦忽之。烦君奉此献之国，
    索勿俟大寒时。

章桂发　游栖真洞归舟带月泊市桥
    携手清苕去，高枫丹叶森。
    渔樵九锁外，风雨一窗深。
    索酒贪山月，添衣怯洞阴。
    凤归天柱晓，楼阁有鸣琴。

章桂发　游栖真洞归舟带月泊市桥
    山岚来夹案，泉急自穿渠。
    密记东阳诀，高题上帝居。
    牙儿藏宝箧，山子走篮与。
    曲折玑衡转，溪坳可结庐。

章鉴　过毛竹山
    一重关复一重关，一步难于一步难。
    地僻林深晴亦湿，山高风猛夏犹寒。
    断崖云影挂枯树，劈涧雷声走怒湍。
    不信世间陵欲变，野樵偏识旧衣冠。

章鉴　杭山
    买得渔矶系钓船，鱼龙吹浪骇鸥眠。
    从来白石清泉地，胜似青山小洞天。
    浪对客吟思却虏，偶观人弈悟筹边。
    夜来风雨秋声早，一段新愁雪满颠。

章鉴　杭山八景
    万个长松覆短墙，碧流深处读书房。
    香生石觐春云湿，影落篝灯夜雨凉。
    亘代陶鎔周礼乐，百年嘉会宋文章。
    天机悟到忘言表，又喜涛声送夕阳。

章鉴　杭山八景
    古洞春泉一脉遥，骤施雷雨过清宵。
    飞湍直下三千丈，急溜横穿十二桥。
    雪洒石砿琼练碎，翠分柳树玉花飘。
    晓来醉倚高楼望，疑是银河堕碧霄。

章鉴　杭山八景
    泠泠双涧泻秋音，万齿溪头奏一琴。
    雨后更添猿鹤操，夜寒真是水龙吟。
    年光送尽从朝暮，律调含来自古今。
    借得许由当日耳，听频谁不为清心。

章鉴　杭山八景
    达邦大道两迢迢，金辔玲珑匹马骄。
    腰褭嘶风蹄蹀躞，骧腾掣电尾萧骚。
    雄声已骋才人德，猛气尤思大将骁。
    凤臆龙髯谁可并，郭家狮子著先朝。

章鉴　杭山八景
    内史名题古钓台，高风凛凛势崔嵬。
    晚烟杨柳垂青缕，春雨桃花点绿苔。
    百尺丝纶波荡漾，一宗诗派水潆洄。
    何时来借閒灯览，涤尽尘襟万斛埃。

章鉴　杭山八景
    一邦佳景萃峰头，宇宙钟灵自有由。
    银竹霏霏山气盛，火轮颗颗水光浮。
    年逢旱涝他方苦，世际丰穰此处优。
    瞻望巍峨殊不远，登临仿佛帝王州。

章鉴　杭山八景
    昔贤曾此著名香，地位双清四座凉。
    吹送几多攀桂客，照来无数探花郎。
    光浮盏面龙鳞动，声透琴心兔魄扬。
    爽我襟期明我德，步蟾拟驾大鹏翔。

章鉴　杭山八景
    同云收尽日曈曈，晓霁分明见九宫。
    百里远排银笔架，半峰高叠玉屏风。
    螺鬟矗矗深藏翠，石剑棱棱欲露锋。
    纵使丹青施妙手，难将写入画图中。

章鉴　送道士归得日观
    风月诗几卷，江湖屐一双。
    断蛟怀剑石，跨鹤叩禅窗。
    土润岩生雨，林幽寺隔江。
