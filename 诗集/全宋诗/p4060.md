<!-- { "loadSidebar": true } -->
    归当访仙隐，相对酒盈缸。

章劼　咏马当山宁江庙
    惊涛汹涌江势恶，一山屹立真环奇。
    正如匹马勇赴敌，万夫辟易莫敢支。
    氤氲山腋云气聚，焜燿庙貌神灵棲。
    风帆浪舶香火盛，旱魃雨厉牛羊刲。
    三元水府各雄据，此实上元开府处。
    阴兵擐甲扬灵旗，绍兴勤王宽北顾。
    涂金大扁于湖书，八法森森鬼神护。
    通犀宝带酾龙珠，罗献渠严掌故好。
    我曹一拜王之庭，坎坎击鼓牲酒陈。
    萧骚古木云四合，路左怪石蹲麒麟。
    人心倾止形势壮，葡萄酒马迹何庸神。
    秋风愿借一帆便，笠潭正好羹鲈莼。

章杰　防风庙
    弭楫山水县，驱马东南隅。
    侯当溽暑至，乘凉出郊墟。
    晓月醒魂梦，轻颸动襟裾。
    气爽体自轻，纵意驰坦途。
    俄然远嚣尘，平野酾清渠。
    突兀见广殿，解鞍试入趋。
    厥祝唯防风，庙貌侔王居。
    槃杅残椒糈，惆怅走鼪鼯。
    像设匪丰硕，胡能骨专车。
    媲以二小君，宥坐五丈夫。
    壮者黝而武，少者美且都。
    所被皆甲胄，所执皆矛殳。
    列侍立众鬼，昂头竞睢盱。
    我欲诹本因，遗民孰与呼。
    祛服立庑下，亟询乃淫巫。
    指数为我陈，其辞诞以迂。
    吾闻夏后氏，经启良勤劬。
    泽水戢大患，巡狩遍中区。
    稽山考制度，轨物示宏图。
    冕弁拱黼座，玉帛罗庭除。
    群臣并奔奏，臣职当罄输。
    如波朝沧溟，混混川流俱。
    於时独此侯，后至行趦趄。
    天王赫震怒，萧斧命显诛。
    其后越千秚，吴越相吞屠。
    山隳出巨骨，睹眎咸惊呼。
    使轺聘上国，彻俎咨真儒。
    先圣与辩说，门人著於书。
    愚生邈三季，复历千载余。
    管窥偶致疑，鄙抱思略摅。
    王制重述职，期会诚难逾。
    川途或淹阻，驰骤有疾徐。
    推诚不逆诈，大度宜纳洿。
    尉佗怠朝贡，汉庭方剖符。
    刘濞称内病，几杖赐勾吴。
    矧在先王时，宪令期简孚。
    贬爵与削地，轻重分差殊。
    迨至三不朝，六师始诛鉯。
    薄乎后期罪，何至绝头颅。
    文命敷四海，祗德垂典谟。
    班师远格苗，下车亲泣辠。
    奚独汪芒氏，遽忍加金鈇。
    吾观此邑壤，如环尽崎岖。
    左方小类玦，众流复萦纡。
    意彼漆姓君，继世居封禺。
    负固资险阻，勇悍由魁梧。
    虎视远京邑，狼贪生觊觎。
    清跸来海峤，神兵卫龙舆。
    势穷力已屈，席藁往自拘。
    士师有常刑，明罚讵可逋。
    异哉雄伟姿，恃以丧厥躯。
    羿{戛戈换乔丿}不得死，斯人殆其徒。
    犀角裹象万，终然被醢葅。
    长狄正俗类，伯也为侨如。
    舂喉逢富父，埋首当子驹。
    诸国近剿灭，鄋瞒无遗孥。
    斯事足可证，斯理谅非虚。
    夫子作春秋，近详远则疏。
    隐威事已略，况兹姓氏初。
    繁简据旧史，疑信戒厚诬。
    或讥陷刑戮，尸祝真谄谀。
    答云无轻议，在礼存楷模。
    黄能遭亟死，祀典其舍诸。
    侯虽犯天宪，私惠曾霑濡。
    束手赴棘水，靡烦动戈戵。
    一国实被赐，重恩谁敢孤。
    春秋荐苹藻，迎送嘈笙竽。
    血食庇此方，永世终无渝。

章康　迁居亲戚携酒见过
    老吾元住雪边崖，万事无堪两鬓华。
    顷岁西河方借宅，今年东野又般家。
    巷深政恐难邀客，地空何妨学种花。
    多谢所亲相暖热，新生涯即旧生涯。

章康　秋兴
    有客凋双鬓，吟秋费几诗。
    天高鸟去疾，云薄雨来迟。
    日落山川迥，风回草木悲。
    追寻十年事，伫立独多时。

章康　诗一首
    掩关作夏计，长日独清坐。
    戎葵竞自花，安榴粲成朵。
    时芳讵容歇，幽赏无不可。
    微风忽吹来，谅亦深知我。

章康　游龙山
    名山久相望，今日为著屐。
    到寺第一义，古松互蟠屈。
    一一龙蛇形，风雷气萧瑟。
    缨络桧两株，皆数百年物。
    灯耿青荧荧，像设暗金碧。
    空廊极徘徊，老屋共崒兀。
    僧房小槃礴，西原访泉石。
    于其最幽绝，似可便筑室。
    因而思古人，多有爱山癖。
    要之亦何为，一赏事已毕。
    上方不及登，尚或俟他日。
    无非会心处，妙同箭锋直。
    山灵谓何如，移文兹不必。
    作诗留山中，并可告来辙。

章良能　题李伯时飞骑习射图
    禁营貔虎天廻龙，技痒不奈刍粟丰。
    闻道宝津尝护驾，前朝踊跃矜戏雄。
    红绡低击柳枝碧，满满弯弓斫鬃射。
    偶然穿叶未为奇，截下红绡方破的。
    彩绳子长曳彩轻，闪烁眩转如奔星。
    弦头辟雳起马脚，回看一箭落欃枪。
    乌纱帽稳春衫薄，交鞯焕烂青丝络。
    千步场深隔九关，毕景驰驱有馀乐。
    李侯应奉随春官，日晏归穿卫士班。
    平生抵死怜神骏，绝艺那能不细看。
    不学阎公伏池侧，仓皇丹粉供宣索。
    他年乘兴试追寻，妙处只须凭子墨。
    十六蹄翻意态真，罄控应节顾眄视。
    当时骑士尽应尔，尚想元丰兵制新。
    慨今多事困供亿，养兵殆且殚民力。
    未闻士歌马腾槽，安得从容观戏剧。

章良能　题玲珑山
    短锸长鑱出万峰，鉴开混沌作玲珑。
    市朝可是无巘敛，更向山林巧用工。

章纶　庚子冬夜宿郡馆怀白从古
    高馆天寒霜露浓，思君深隐翠微重。
    月华绕树无飞鹊，云飞蟠泥有蛰龙。
    石鼎赋诗犹脱略，银灯看剑每从容。
    孤怀展转不成寐，为发城头半夜钟。

章妙懿　送水云归吴
    一从骑马逐铃銮，过了千山又万山。
    君已归装向南去，不堪肠断唱阳关。

章岷　春日独登蓬莱阁
    郡阁高檐半纳云，危栏徙倚惜芳辰。
    澄潮叠嶂新经雨，啼鸟开花各为春。
    案有笺毫难赋景，席无歌管懒邀宾。
    自怜莫厌登临数，即是葵丘代戍人。

章岷　钓台
    乘兴访遗基，扁舟宿烟渚。
    水净写天形，山空答人语。
    风篁自成韵，霜叶纷如雨。
    寒亭暮响清，饥猿夜啼苦。
    疑将洞府接，似与人寰阻。
    不羡重城中，喧喧听笳鼓。

章岷　留题新建五云亭
    卧龙东岭冠云霞，亭面豨流对若耶。
    秋霁独先初夜月，春阴见尽满城花。
    疏篁遶槛栖寒雀，乔木依檐泊暮鸦。
    红烛未残宾已醉，倚风歌管到人家。

章岷　陪范公登承天寺竹阁
    古寺依山起，幽轩对竹开。
    翠阴当昼合，凉气逼人来。
    夜影疏排月，秋鞭瘦竹苔。
    双旌容托乘，此地举茶杯。

章岷　如归亭
    邑境人歌令尹贤，构亭裁址俯清涟。
    风高送目帆侵日，秋霁凭阑水接天。
    越茗似云邀客试，吴蒪如線佐庖鲜。
    政馀授馆多投辖，费尽公田种秫钱。

章岷　送梵才大师归天台
    故山萝蔓锁云扉，几夕扁舟已梦归。
    莲社招贤移岁月，芝岩编句满珠玑。
    金刀拥雪新彫鬓，香祴欺兰旧赐衣。
    后夜吴门对霜月，怀师馀意在琴徽。

章敏德　湖州题颜鲁公祠堂
    挂帆一纵疾于鸟，长兴夜发吴兴晓。
    杖黎上访鲁公祠，一见目明心皦皦。
    未说邦人怀使君，且为前古惜忠臣。
    德宗更用卢杞相，出当斯位诚艰辛。
    生逆龙鳞死虎口，要与乃兄同不朽。
    狂童希烈何足罪，奸邪嫉忠假渠手。
    乃知成仁或杀身，保身不必皆哲人。
    此公安得世复有，洗空凡马须麒麟。

章某　寄子
    九十衰翁七十儿，此时那可两分离。
    客乡已是三年别，人世应无百岁期。
    春雁北飞频送目，夕阳西下几颦眉。
    何如及早成归计，莫待山榴开满枝。

章谦亨　净惠院
    净惠荒涼寺，平林浅阜閒。
    殿存碧支佛，门对赭亭山。
    绕屋竹阴翠，沿阶苔晕斑。
    雨中来托宿，却羡白鸥闲。

章谦亨　西湖观梅三首
    梅在西湖上，精神别一般。
    喜供诗客赏，怕与俗人看。
    映水林文瘦，依山范叔寒。
    生平逢此友，更觉酒肠宽。

章谦亨　西湖观梅三首
    不费东君力，常先草木荣。
    魏徵元斌媚，夷甫太鲜明。
    有色谁同洁，无香可比清。
    飘零惟不恶，羌笛任渠横。

章谦亨　西湖观梅三首
    腊寒彻骨越精神，吐尽清香不待春。
    华屋芳筵犹恶俗，竹篱茅舍只安贫。
    湖烟笼处难藏艳，窗月飞来为写真。
    自得孤山题品后，至今偏解恼诗人。

章谦亨　云岩
    造化雕镌巧，真成一洞天。
    曾将修蟒逐，却许蛰龙眠。
    石现金刚足，泉流仙客田。
    炷香吾道者，色体尚依然。

章谦亨　章岩
    杰石何空洞，中藏一寺幽。
    不须补天漏，时觉有云浮。
    蟾吐半轮日，鲸吞万斛舟。
    兹岩本同姓，欲去且迟留。

章谦亨　祖教寺
    出郭寻芳作野行，岩高墅旷水流声。
    草亭日午鹦啼巧，竹院更深月色明。
    宝殿鳞鳞章佛界，珠帘卷卷向山清。
    悠然一榻浑无梦，时有溪声枕外生。

章谦亨　祖教寺
    飞鸟遗音入翠林，转教柳外和莺吟。
    岩留云雨过朝暮，寺枕溪流亘古今。
    客过端阳欣采艾，僧嫌破衲懒缝针。
