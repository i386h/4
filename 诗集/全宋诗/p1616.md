<!-- { "loadSidebar": true } -->
    先正有此言，源流固有自。
    外家有大池，清波照丛桂。
    来者不问谁，大小听盈器。
    及其旱将涸，一雨复清泚。
    我舅为欣然，作诗自言志。
    平生欲济人，往往多割己。
    向来俸可分，挂冠踰一纪。
    心勤力不逮，不得尽如意。
    安得有赀财，如此池中水。
    来求则应之，吾心斯足矣。
    长篇笔余力，亹亹遂满纸。
    病足正僵卧，三诵为之起。
    韵险不容次，愚言不能止。
    公曰汝答我，只用元白体。
    公心与天通，言合孟轲氏。
    菽粟如水火，此意岂不美。
    黄金土同价，但恐无此理。
    求水易足用，近止及邻里。
    上不过饮食，下亦止濯洗。
    求财则无厌，来不问远迩。
    应者力已竭，求者殊未已。
    有如一富翁，独处百家市。
    始焉逐什一，贫富本相济。
    余波被四邻，人情皆可喜。
    久之责望重，急讼随谤毁。
    不言理曲直，但谓富者鄙。
    尧舜有至仁，犹病在博施。
    所以汉刘德，其言有深旨。
    富者民之怨，百万辄散弃。
    贫富各有分，取予尤不易。
    生长在舅侧，义事熟於耳。
    颇亦知为人，缓急力不计。
    舅言出於仁，甥言裁以义。
    二者若不同，同归於一揆。
    爱苟无差等，兼爱几墨子。
    岂惟道非中，安有力及此。
    仁民与爱物，要自亲亲始。

楼钥　寿安抚伯父
    东楼德泽流无穷，我公挺生庆所钟。
    琼枝玉树莹精彩，迥然不堕风尘中。
    少年慷慨吐虹气，文词元不减侪辈。
    胸中妙蕴经纶才，剸剧裁繁特余事。
    曾从莲幕试牛刀，举城但识刘功曹。
    澜翻荐口动天听，一语便逾华衮褒。
    上方欲革岭南币，柬才果得吴刺史。
    不妨一勺饮贪泉，清德泠泠今可纪。
    凭轼雍容安七闽，列郡合词称得人。
    从兹十载秉麾节，坐令万里回阳春。
    洞庭风月潇湘雨，君王无复忧南顾。
    抗章乞得半生闲，遥指家山赋归去。
    庙堂未肯闲宏材，大开东合需公来。
    朝随召节赴天阙，夜驰使馹归长淮。
    广陵卧治要汲直，金节荧煌照熊轼。
    底用腰缠十万钱，且看身享二千石。
    忽思鲈脍寒菰羹，拂衣欲遂乡关情。
    视去西阳如脱屣，意色萧然同斗生。
    画船重泛西湖上，水光山色都无恙。
    主人管领东风回，故园桃李倍清爽。
    六鳌背负三山归，轮囷老桧苍龙姿。
    了无尘俗败人意，棐几长物皆瑰奇。
    横岸纶巾披鹤氅，神情直出羲皇上。
    尘事到头曾不闻，卧听歌台传暖响。
    百花堂前手自栽，兴来一杯复一杯。
    人生亦欲自适尔，富贵於我何为哉。
    中春况属悬弧旦，史君亭榭风光暖。
    东君预借一分春，不许芳菲作春殿。
    绮罗香深初肆筵，弟兄酬酢杯相传。
    此时更复惜一醉，君从何处拚垂莲。
    五侯贵盛德未美，簪缨不满高阳里。
    何如清白传家风，奕世青毡尽朱紫。
    燕居今喜相比邻，其如四海须陶钧。
    羽书鼎来在朝夕，何数羔雁徒成群。
    芙蓉城中有仙宅，十洲三岛环其侧。
    此中乐不减商山，功成归作茹芝客。

楼钥　寿戴君
    人日过，四日中，
    蓬壶此际诞仙翁。香飘宝篆纤余碧，
    酒泛金樽潋滟红。安道家声知有许，
    于公阴德自无穷。祝君寿算将何似，
    千仞螺山耸碧空。

楼钥　书葛氏诗卷
    未年六十蚤休官，海角投闲尽自安。
    一纪时容奉香火，七旬遂许挂衣冠。
    重来深愧妨贤路，此去终期保岁寒。
    三上封章归未得，葛家诗卷却羞看。

楼钥　书全无用语录
    全公无用，无用之用。
    生前已自无用，死后葛藤何用。
    虽然如是，善用者必自有用，
    不善用者不如勿用。试问大众，
    如何则为善用。有时拈起一枝草作丈六金身，
    有时把丈六金身却作一枝草用。

楼钥　书吴梦予古乐府后
    古来乐府近来无，笔力如君却有余。
    日恐遗音亡正始，喜闻新作过黄初。
    不夸艺苑徒工瑟，应免侯门久曳裾。
    更向江西诗窟去，他年时寄一行书。

楼钥　叔韶弟上连桂堂牌会群从
    我家簪绂百余年，书种子今幸有传。
    折桂时能取黄牒，肯堂赖子挹青毡，
    一新扁榜照华屋，共集尊罍招众贤。
    须信后生尤可畏，要当争著祖生鞭。

楼钥　叔韶弟以退堂洪老诗来寄谢
    不受人天供，甘心乐隐居。
    坐穷千里目，笑拥一楼书。
    攻媿老无用，退堂闲有余。
    相望可杭苇，何日访吾庐。

楼钥　枢密府雪后作故韩氏子舍也
    平生好流水，雅欲临流赋。
    涧豨或过之，眷眷不能去。
    青山国故乡，不肯入城府。
    宁知开八袠，重为寻故步。
    势家遗故居，传舍偶成寓。
    轩楹立奇石，巉岩高丈许。
    三面立屏障，曲沼水空賏。
    荏苒将半载，未见有时雨。
    新春积雪余，檐声夜如注。
    晓起推閒窗，石穴水喷吐。
    下穿玲珑余，数尺成瀑布。
    髣髴小龙湫，虽微体略具。
    退公辄对之，相逢叹迟暮。
    有客与同赏，酌酒更告语。
    虽云京尘深，燕坐得幽趣。
    悬崖挂长藤，绝顶列佳树。
    微风一披拂，坠点纷无数。
    吾方谋乞身，信美难久驻。
    未能写成图。聊用赋长句。

楼钥　枢密谢公挽词
    臣主一意合，风云平地生。
    立朝专论谏，为国总枢衡。
    行矣登三事，悲哉奠两楹。
    辍瓜恩意重，终始备哀荣。

楼钥　枢密谢公挽词
    千古台山秀，名流列雁行。
    惟公登政路，一旦破天荒。
    故里空华屋，佳城映夕阳。
    送车无路，东望泪浪浪。

楼钥　枢密新府
    平生苦欲住山间，每恨家居不傍山。
    游仙忽来参宥密，公余却得对孱颜。
    援琴万壑自同响，缓步一丘犹可攀。
    信美终非吾久处，乞身惟待老乡关。

楼钥　枢密新府
    门号签书府，心存攻愧斋。
    倚栏临曲沼，扶杖看悬崖。
    槁叶鸣轻雨，残山拥半阶。
    退公成吏隐，足以畅幽怀。

楼钥　双峰二偈
    莫把资深两处寻，此心心外更无心。
    道人欲问资深话，自得元无古与今。

楼钥　双峰二偈
    道非身外亦非中，左右逢原作麽逢。
    绕寺寻山无好处，不知门外有双峰。

楼钥　水蕉
    猎猎水芭蕉，如将隐士招。
    清风来处远，袢暑坐中消。

楼钥　水月园
    具美杯残意未休，相将重上望湖楼。
    楼台忽已居平地，风月何曾识旧游。
    更挈酒樽过水月，坐增诗兴满沧洲。
    春风共约新桥畔，遥拜双龙万斛舟。

楼钥　水涨乘小舟
    一番冻雨洗郊丘，冷逼征衫四月秋。
    只喜青山泻悬瀑，不知黄潦涨平畴。
    登途已厌频舆轿，得意何妨且榜舟。
    处顺安贫聊自适，未应坎止愧乘流。

楼钥　硕人居氏挽词
    顷侍尚书坐，曾闻阃助贤。
    晤言成勇退，里谒戒私专。
    梦断构江路，神伤薤露篇。
    悼亡千里泪，叠嶂想新阡。

楼钥　泗州道中
    宿雪助寒色，相看汴水滨。
    轻车兀残梦，群马溅飞尘。
    行役过周地，官仪泣汉民。
    中原陆沈久，任责岂无人。

楼钥　肆赦小雨
    端门宣赦乐欢然，膏泽还应降九天。
    始觉耳边鸣摵摵，渐看笏上溜涓涓。
    我班金阙鸡竿侧，君侍玉皇香案前。
    雨立固知同陛榡，一言犹幸赖优旃。

楼钥　嵩岳图
    先世前踪不可追，君从何处得全碑。
    上横嵩岳三千丈，下列齐公廿四诗。
    室号揖仙怀旧书，庵名面壁认遗基。
    青毡真是我家物，欲以琼瑶厚报之。
    
    
楼钥　宋南雄挽词
    二宋久云远，遗风君庶几。
    才华试文战，政誉蔼王畿。
    梅岭方腾最，雪豨俄赋归。
    情亲今已矣，老泪不胜挥。

楼钥　送安行表兄葬次韵
    深沈仙洞锁神清，万壑松声不似晴。
    宿草它年空怅望，生刍今日寓精诚。
    山川气象浑如旧，剑佩风姿俨若生。
    犹记玉音称酷似，始知无忌乃其甥。

楼钥　送杓孙随侍上虞
    阿斗生来十五年，未曾一日去翁前。
    闻诗勿废家庭问，习吏仍求城旦篇。
    婚宦有涯真是幸，巾箱所蓄要相传。
    荣罍虽小性非鲁，口授诗书加爱怜。

楼钥　送伯舅汪运干
    人生自古悲别离，别离今日何足悲。
    试问今日行者谁，鄞江名族真男儿。
    虬须燕颔躯十围，凛凛端有熊豹姿。
    毅然刚立不怒威，笑视鼠辈何脂韦。
    州县小试囊中锥，政绩今在众口碑。
    姓名通籍黄金闺，便汎王俭红莲池。
    平时幕府多素尸，坐縻公粟遨以嬉。
    只今方当多事时，正要名士同驱驰。
    森森百万虎与貔，荷戈分驻淮东西。
    两淮千里双使麾，幕中僚吏皆擢犀。
    惟公婉画明蓍龟，辩如悬河不可堤。
    胸中武库深难窥，决策固有堂上奇。
    朔风吹空黄草齐，正恐秋高胡马肥。
    万人相顾目睽睽，见公此去多腹非。
    公独襩被行不疑，单车西去征马嘶。
    平生气概冲虹霓，恨无尺箠笞羌夷。
    方今天相中兴期，黠虏戴头来边陲。
    愿公速蹈功名机，匈奴不灭何家为。
