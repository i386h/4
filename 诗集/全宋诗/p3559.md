<!-- { "loadSidebar": true } -->
    昨来风日较暄些，破晓来游特地佳。
    也自低头花下过，依前撞落一头花。

杨万里　郡圃晓步因登披僲阁四首
    李花半落雪成堆，未後桃花录续开。
    白锦地衣红锦障，侵晨供张等侬来。

杨万里　郡圃晓步因登披僲阁四首
    百五佳时更绝晨，园丁犹未放游人。
    瘦藤柱上披僲阁，四面花光照杀春。

杨万里　郡圃晓步因登披僲阁四首
    只道春来不见晨，风邀雨勒未忺人。
    暄云淑日消多少，花柳匆匆了却春。

杨万里　郡圃杏花二首
    小树嫣然一两枝，晴醇雨醉忽相宜。
    绝怜欲白仍红处，政是微开半吐时。
    得幸东风无与对，主张春色鄎还谁。
    海棠穠丽梅花淡，匹似渠侬别样奇。

杨万里　郡圃杏花二首
    迫出千花合受降，不然受拜亦何妨？
    行穿小树寻暗朵，自挽芳倏嗅暖香。
    却恨来时差巳晚，不如清晓看新妆。
    朗吟清露温风句，恼杀诗翁只断肠。

杨万里　郡圃雪霁便有春意
    腊傍梅梢尽，春从水底归。
    草拳擎雪健，桃糁隔年肥。
    夜夜还乡梦，心心逐鴈飞。
    谁言五斗米，便胜北山薇。

杨万里　郡圃雪销已尽，惟余城阴一街雪
    阳林日暖雪全销，阴迳琼瑶尚寸高。
    半疋斜铺白花锦，倩谁裁作水霜袍。

杨万里　郡斋梅花
    月朵千痕雪半梢，便无雪月更飘萧。
    不应腊尾春头里，两岁风光一并饶。

杨万里　郡治燕堂庭中梅花
    林中梅花如隐士，只多野气也无尘，
    庭中梅花如贲人，也无野气也无尘。
    不疏不密随宜了，旋落旋开无不好。
    珠帘遣风细为吹，画檐护霜寒更微。
    诗翁绕阶未得句，先送诗材与翁语。
    有酒如渑谁伴翁，玉雪对饮惟渠侬。
    翁欲还家即明发，更为梅兄留一月。

杨万里　郡中上元灯减旧例三之二而又迎送使客七首
    红锦芙蓉碧牡丹，今番灯火减前番。
    雪泥没滕霜风紧，也有游人看上元。

杨万里　郡中上元灯减旧例三之二而又迎送使客七首
    北使才归南使来，前船未送後舡催。
    元宵行乐年年事，儿女嗔人夜不回。

杨万里　郡中上元灯减旧例三之二而又迎送使客七首
    忆昔三衢看上元，玉虹横贯水精帘。
    穷州今夕酸寒杀，老眼看来自不忺。

杨万里　郡中上元灯减旧例三之二而又迎送使客七首
    儿时行乐几时愁，老去情怀懒出游。
    市上人家重时节，典钗卖钏买灯球。

杨万里　郡中上元灯减旧例三之二而又迎送使客七首
    不是东风巧剪裁，如何春夜碧莲开？
    江城寂寞无歌舞，唤得梅花劝一杯。

杨万里　郡中上元灯减旧例三之二而又迎送使客七首
    雪後楼台欲暮时，游人只道上灯迟。
    月轮贴在梅花背，错认梅枝作桂枝。
    
    【卷18】

杨万里　郡中上元灯减旧例三之二而又迎送使客七首
    村里风回市里声，月中人看雪中灯。
    满城只道欢犹少，不道谯门冷似冰。

杨万里　郡中送春盘
    饼如茧纸不可风，菜如缥茸劣可缝。
    韭芽卷黄苣舒紫，芦服削冰寒脱齿。
    卧沙压玉割红香，部署五珍访诗肠。
    野人未见新历日，忽得春盘还太息。
    新年五十柰老何？霜须看镜几许多。
    麴生嗔人不解事，且为春盘作春醉。

杨万里　看尽常州图迎新太守
    画工吮笔画常州，老子来看却自羞。
    若遣此图还解语，道侬调戏几君侯。

杨万里　看刘寺芙蓉
    初约山寺游，端为怪奇石。
    那知云水乡，化作锦绣国。
    入门迳深深，过眼秋寂寂。
    隔竹小亭明，禂红漏疏碧。
    山僧引幽践，绝巘恣佳陟。
    三步绮为障，十步霞作壁。
    烂如屏四围，搭以帔五色。
    满山尽芙蓉，山僧所手植。
    秋英例舑淡，此花独腴泽。
    却忆补外时，朝士作祖席。
    是间万株梅，冷射千崖白。
    旧游不可寻，雪枝半榛棘。

杨万里　看笋六言
    笋如滕薛争长，竹似夷齐独清。
    只爱锦绷满地，暗林忽两三茎。

杨万里　看小舟除萍二首
    花伴吟哦柳伴行，生憎庭外晚衙声。
    独携便面巡荷沼，自课兰舟掠水萍。

杨万里　看小舟除萍二首
    岁岁荷花苦未多，绿萍盖水碍新荷。
    请君六月重来看，云锦千机不犯梭。

杨万里　看雪
    揉云剪水作风毯，夜落连明肯便休。
    旧说六花元未试，偶看一片上驼裘。

杨万里　考试湖南漕司南归值雨
    我亦知吾生有涯，长将病骨抵风沙。
    天寒短日仍为客，酒暖长亭未是家。
    又若征夫催去去，更甘飞雨故斜斜。
    旧闻行路令人老，便恐霜毛一半加。

杨万里　克信弟坐上赋梅花二首
    对酒初惊发半华，折梅还觉兴殊佳。
    如何屋角西南月，只照梢头一两花。
    自是向来香寂寞，不须更道影横斜。
    北枝别有春无价，和靖何曾觅得些？

杨万里　克信弟坐上赋梅花二首
    月波成露露成霜，借与南枝作淡妆。
    寒入玉衣灯下薄，春撩雪骨酒边香。
    却於老树半枯处，匆走一梢如许长。
    道是疏花不解语，伴人醒醉伴人狂。

杨万里　苦寒三首
    畏暑长思雪绕身，苦寒却愿柳回春。
    晚来斜日无多暖，映著西窗亦可人。

杨万里　苦寒三首
    添尽红炉著尽衣。一杯方觉暖如痴。
    人言霜後寒无奈，春在瓮中渠不知。

杨万里　苦寒三首
    冰和菜把菜和冰，心喜冬葅齿却憎。
    且忍牙车寒一点，教他胸次雪千层。

杨万里　苦热登多稼亭二首
    日脚斜红欲暮天，倚栏垂手弄云烟。
    两行相对树如许，一叶不摇风寂然。
    剩欲啜茶还罢去，却愁通夕不成眠。
    黑丝半把垂天外，白雨初生远岭边。

杨万里　苦热登多稼亭二首
    吏散庭空便悄然，不须休日始偷闲。
    鸥边野水水边屋，城外平林林外山。
    偶见行人回首却，亦看老子立亭间。
    暮蝉何苦催归急，只待凉生月半环。

杨万里　苦吟
    蚁无秋衣鴈有丧，霜天谋食各自愁。
    鴈声寒死叫不歇，蚁膝冻僵行复休。
    先生苦吟日色晚，老铃来催吃朝饭。
    小儿诵书呼不来，案头冷却黄齑面。

杨万里　酷暑观小僮汲水浇石假山
    堂後檐前小石山，一峰瘦削四峰撵。
    忽腾绝壁三千丈，飞下清泉六月寒。
    乃是家僮聊戏事，倒倾古井作惊湍。
    老夫畏热年来甚，更借跳珠裂玉看。

杨万里　葵叶
    蒻笠端能直几钱，骑奴不拟雨连天。
    盖头旋折山葵叶，擘破青青伞半边。

杨万里　腊後
    待腊惊还过，留年惜欲除。
    两才三日有，雪更一冬无。
    游屐妨缘泞，寒威恋为炉。
    未须排旅闷，犹足助诗娱。

杨万里　腊後
    云暗虚疑暮，江空分外寒。
    如何山雨过，便尔岸沙乾。
    柰此诗愁得，怀哉岁事阑。
    梅残吾更忍，不折一枝看。

杨万里　腊里立春蜂蝶辈出
    嫩日催青出冻莇，小风吹白落疏梅。
    残冬未放春交割，早有黄蜂紫蝶来。

杨万里　腊前月季
    只道花无十日红，此花无日不春风。
    一尖已剥舉脂笔，四破犹包翡翠茸。
    别有香超桃李外，更同梅斗雪霜中。
    折来喜作新年看，忘却今晨是季冬。

杨万里　腊夜普明寺睡觉
    旅梦忘为客，檐声忽叹愁。
    亲庭未差远，佛屋不胜秋。
    只麽功名是，如今悟鲜不？
    十年行路饱，谁不遣吾休。

杨万里　腊夜普明寺睡觉
    作腊聊村酒，依人只短檠。
    略无更可数，听到雨无声。
    犬吠知何苦，鸡寒肯更鸣。
    生来眠不足，老去梦难成。

杨万里　蜡梅
    栗玉圆雕蕾，金锺细著行。
    来从真蜡国，自号小黄香。
    夕吹撩寒馥，晨曦透暖光。
    南枝本同姓，唤我作它扬。

杨万里　蜡梅
    天向梅梢别出奇，国香未许世代知。
    殷懃滴蜡缄封却，偷被霜风折一枝。

杨万里　蜡梅四首
    蜜蜂底物是生涯，花作餱粮蜡作家。
    岁晚略无花可采，却将香蜡吐成花。

杨万里　蜡梅四首
    眉间蜜酒发轻黄，对著诗人不惜香。
    金作仙衣元自冷，月中仍带一身霜。

杨万里　蜡梅四首
    {上艹下含}头元不是花房，融蜡熬酥戏滴将。
    忽见微舒金爪甲，不知中有紫香囊。

杨万里　蜡梅四首
    江梅珍重雪衣裳。薄相红梅学杏装。
    渠独小参黄面老，额间艳艳发金光。

杨万里　蜡烛
    未夜身先卧，不春花巳开。
    泣残双泪雨，愁得寸心灰。

杨万里　兰花五言
    护雨重重膜，凌霜早早春。
    三菲碧弹指，一笑紫翻唇。
    野竹元同操，官梅晚卜邻。
    花中不儿女，格外更幽芬。

杨万里　兰溪解舟四首
    两岸千千万万峰，看来冷白复寒红。
    人言雪岭非银岭，三日晴光晒不融。

杨万里　兰溪解舟四首
    日开五色暖征裘，雪满群山爽病眸。
    道是诗人穷到骨，暖边爽里放兰舟。

杨万里　兰溪解舟四首
    只愁滩浅阁行舟，到得江深又不流。
    水鸟避人飞不彻，看他没去看他浮。

杨万里　兰溪解舟四首
    际晚江风刮面来，晓寒已去却重回。
    也知青女嫁滕六，巽二何须强作媒。

杨万里　兰溪女儿浦晓寒
    前年寒早热亦早，去年寒迟热亦迟。
    何曾寒暑有迟速，通融三年那兑支。
    人生何必早得意，芍药荣时牡丹瘁。
    荣枯迟速一笑休，顺风今日好行舟。

