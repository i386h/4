<!-- { "loadSidebar": true } -->
    酿愁积雨寒，破闷朝日放。
    曈曈赤帜张，昱昱金钲上。
    浮动草花馥，清和野禽唱。
    仆夫有好语，沙平路如掌。
    惟忧三溪阻，桥断山水涨。

范成大　新晴行鄓水上，与涪江相近
    涂泥初乾雨不落，日色未出暑光薄。
    畏途得晴天复凉，真是腰钱更骑鹤。
    浑浑鄓水流未平，悄悄涪江如镜清。
    过尽江沙穿麦垄，忽有青蜩扶叶鸣。

范成大　新岁书怀
    门阗知闲好，窗晴与睡宜。
    岁华书户笔，年例探梅诗。
    看长茶三著，量添饭两匙。
    豁除身外事，未是苦衰迟。

范成大　新作官梅庄，移植大梅数十本绕之
    腊前催唤主林神，玉树飞来不动尘。
    契阔西湖惭处士，飘零东阁似诗人。
    一天午梦空花碎，满地春愁月影新。
    扫净宣华藜藋迳，他年谁记石湖滨？

范成大　新作景亭，程咏之提刑赋诗，次其韵
    飞鸿衔子谩粉粉，万里西游始识真。
    不管吴霜微点鬓，来看蜀锦烂争春。
    倚阑定有司花女，秉烛仍留主夜神。
    异县赏心谁与共，故人新作坐中宾。

范成大　新作景亭，程咏之提刑赋诗，次其韵
    小筑聊锄草棘荒，游人错比召南棠。
    花边雾鬓风鬟满，酒畔云衣月扇香。
    灿烂吟笺烦索句，淋漓醉墨自成行。
    报章迟钝吾衰矣，终日冥搜谩七襄。

范成大　信笔
    天地同浮水迭上萍，羲娥迭耀案头萤。
    山中名器两芒屩，花下友朋双玉瓶。
    童子昔曾夸了了，主翁今但诺醒醒。
    归田赢得多无事，输与诸公汗简青。

范成大　兴安乳洞有上中下三岩，妙绝南州，率同僚饯别者二十一人游之
    山水敦夙好，烟霞痼奇怀。
    向闻乳洞胜，出岭更徘徊。
    雪林缟万李，东风知我来。
    华裾绣高原，故人纷後陪。
    系马玉溪桥，嵌根豁崔嵬。
    荡荡碧瑶宫，冰泉漱墙隈。
    芝田溉石液，深畦龙所开。
    丐我一掬悭，沫此炎州埃。
    仍呼轮袍舞，醉倒瑞露杯。
    但恐惊山灵，腰鼓轰春雷。
    薪翁杂饷妇，圜视欢以咍。
    兹岩何时凿，阅世几劫灰？
    始有此客狂，後会真悠哉。
    南游冠平生，已去首犹回。
    岁月可无纪，三洞俱靡崖。
    会有好事者，摩挲读苍苔。

范成大　行路难
    赠君以丹棘忘忧之草，青棠合欢之花，
    马瑙游仙之梦枕，龙综辟寒之宝纱。
    天河未翻月未落，夜长如年引春酌。
    昔人安在空城郭，今夕不饮何时乐。

范成大　行唐村平野，晴色妍甚
    暖日烘繁梅，穠香扑征鞅。
    云烟酿春色，心目两骀荡。
    柳眉翠已扫，桑眼青未放。
    兹游定不俗，前路八千嶂。

范成大　邢台驿
    太行东麓照邢州，万叠烟螺紫翠浮。
    谁解登临管风物？枯荷老柳替人愁。

范成大　休宁
    南街豪郡城，东圃压州宅。
    谁云沸镬地，气象不偪仄。
    林园富瓜笋，堂密美杉柏。
    山醪极可人，溪女能醉客。
    吴子邑中彦，毫端万人敌。
    传杯相劳苦，不觉东方白。

范成大　秀州门外泊舟
    拍岸清波扑岸埃，黑头霜鬓几徘徊。
    禾兴门外官杨柳，又见扁舟上堰来。

范成大　胥口
    扁舟拍浪信西东，何处孤帆万里风。
    一雨快晴云放树，两山中断水粘空。

范成大　续长恨歌
    金杯潋灩晓妆寒，国色天香胜牡丹。
    白凤诏书来已暮，六宫铅粉半春阑。

范成大　续长恨歌
    紫薇金屋闭春阳，石竹山花却自芳。
    莫道故情无觅处，领巾犹有隔生香。

范成大　续长恨歌
    闻道蓬壶重见时，瘦来全不耐风吹。
    无端鄐作尘间念，已被仙官圣得知。

范成大　续长恨歌
    别後相思梦亦莝，东虚云路海漫漫。
    仙凡顿隔银屏影，不似当时取次看。

范成大　续长恨歌
    人似飞花去不归，兰昌宫殿几斜晖。
    百年只有云容姊，留得当时旧舞衣。

范成大　续长恨歌
    骊山六十二高楼，突兀华清最上头。
    玉羽川长湘浦暗，三郎无事更神游。

范成大　续长恨歌
    帝乡云驭若为留，八景三清好在不？
    玉笛不随双鹤去，人间犹得听梁州。

范成大　嗅梅
    雪意勒花愁未解，背阴一朵寒先退。
    东风还是去年香，不比人心容易改。
    宿酒瞢腾正耐春，花枝人面两时新。
    相看好作风流伴，只恐花枝却妒人。

范成大　宣德楼
    巃阙丛霄旧玉京，御床忽有犬羊鸣。
    他年若作清宫使，不挽天河洗不清。

范成大　宣化道中
    瘦草萧疏已似秋，盘陀山骨束江流。
    两崖若不顽如铁，争得狂澜拍岸休

范成大　雪复大作六言
    奇寒拥被晓枕，噩梦披蓑晚江。
    遥想漫天匝地，近听穿幔鸣窗。

范成大　雪复大作六言
    酿成送腊三白，功在迎年九秋。
    樵指担肩相贺，饭囊酒瓮何忧？

范成大　雪复大作六言
    初报折篁抢地，旋闻压柳堆桥。
    宁教风过掀舞，可惜雨来半销。

范成大　雪复大作六言
    伶俜冻雀蹲晚，噤渗疏梅锁春。
    有客典衣沽酒，何人增价卖薪？

范成大　雪寒探梅
    酸风如箭莫凭阑，冻合横枝雪未乾。
    吴下得春元自晚，那堪天与十分寒。

范成大　雪寒围炉小集
    席帘纸阁护香浓，说有谈空爱烛红。
    高飣膻根浇杏酪，旋融雪汁煮松风。
    康年气象冬三白，浮世功名酒一中。
    无事闭门渠易得，何人蹑屐响墙东。

范成大　雪后苦寒
    旋融檐滴冻琅玕，风力如刀刮面寒。
    雪阵搅空风却软，天公知我倚阑干。

范成大　雪后六言
    雨后和深巷屐，风力到短檠灯。
    可惜滴残檐雪，从教漂尽河冰。

范成大　雪后六言
    岁寒破屋万卷，风急疏窗一灯。
    高卧眼生醉缬，远游须有坚冰。

范成大　雪后雨作
    瑞叶飞来麦已青，更烦膏雨发欣荣。
    东风不是厌滕六，却怕雪天容易晴。

范成大　雪後守之家梅未开，呈宗伟
    瓦沟冻残雪，檐溜粘轻冰。
    破寒一竿日，春随人意生。
    端叶再三白，南枝尚含情。
    定知司花女，未肯嫁娉婷。
    官居苦无赖，一笑如河清。
    落木露荒山，寒溪绕孤城。
    朝暮何所见？云黄叫饥鹰。
    东风不早计，愁眼何当明？
    北邻小横斜，藓地可班荆。
    凭君趣花信，把酒撼琼英。

范成大　雪霁独登南楼
    雪睛风劲晚来冰，楼上奇寒病骨惊。
    雀啄空檐银笋堕，鸦翻高树玉尘倾。
    青帘闪闪千家静，黄帽亭亭一水横。
    坐久天容却温丽，一弯新月对长庚。

范成大　雪晴呈子永
    碧空无处泊同云，晴入荒园鸟雀驯。
    冰面小风池欲动，雪边浓日瓦如薰。
    尘容俗状长为客，冷蕊疏枝又作春。
    诗卷岂能生暖热，犯寒聊复恼比邻。

范成大　雪意方浓复作雨
    拟看飞花阵，翻成建水声。
    雨吾宁不识，雪汝几时成。
    三白从今卜，千仓待此盈。
    黄云如有意，青女莫无情。

范成大　雪中苦寒戏嘲
    冥凌分职大间关，辛苦行冬强作难。
    费尽无边风与雪，劣能供得一番寒。

范成大　雪中苦寒戏嘲
    茸毡帐下玉杯宽，香里吹竹醉里看。
    风雪过门无入处，却投穷巷觅袁安。

范成大　雪中送炭与龚养正
    谁与幽人暖直身，筠笼冲雪送乌薪。
    烦君笑领婆欢喜，探借新年五日春。

范成大　雪中闻墙外鬻鱼菜者，求售之声甚苦，有感三绝
    饭箩驱出敢偷闲？雪胫冰须惯忍寒。
    岂是不能扃户坐，忍寒犹可忍饥难!

范成大　雪中闻墙外鬻鱼菜者，求售之声甚苦，有感三绝
    忧渴焦山业海深，贪渠刀蜜坐成禽。
    一身冒雪浑家暖，汝不能诗替汝吟。

范成大　雪中闻墙外鬻鱼菜者，求售之声甚苦，有感三绝
    啼号升斗抵千金，冻雀饥鸦共一音。
    劳汝以生令至此，悠悠大块亦何心。

范成大　烟江叠嶂
    太湖嵌根藏洞宫，槎牙石生奫沦中。
    波涛投隙漱且囓，岁久缺罅深重重。
    水空发声夜镗鈶，中有晴江烟嶂叠。
    谁欤断取来何时？山客自言藏奕叶。
    江上愁心惟画图，苏仙作诗画不如。
    当年此石若并世，雪浪仇池何足书？
    我无俊语对巨丽，欲定等差谁与议？
    直须具眼老香山，来为平章作新记。

范成大　舉脂井
    昭光殿下起楼台，拚得山河付酒杯。
    春色已从金井去，月华空上石头来。

范成大　舉脂井
    午醉醒来一梦非，忽忽玉树逐春归。
    舉脂却作千年计，不似愁魂四散飞。

范成大　舉脂井
    腰支旅拒更神游，桃叶山前水自流。
    三十六书都莫恨，烦将歌舞过扬州。

范成大　严关
    回看瘴岭已无忧，尚有严关限北州。
    裹饭长歌关外去，车如飞电马如流。

范成大　严文以春雪数作，用为瑞不宜多为韵，赋诗见寄，次韵
    同云痴不扫，梅柳春到迟。
    笙歌暖寒会，当任主人为。
    围尺庸何伤，袤丈乃非瑞。
    郢中姑度曲，山左已驱疠。
    世无辟寒香，谁能不龟手？
    邻舍索米归，衾稠无恙不　
    贫人寒切骨，无地兼无锥。
    安知双采胜，但写入春宜。
    贩夫博口食，奈此不售何　
    无术慰啼号，汝今一身多。

范成大　严州
    城府黄尘扑马鞍，一篙重探水云寒。
    耳边眼底无公事，睡过严州二百滩。

范成大　岩桂
