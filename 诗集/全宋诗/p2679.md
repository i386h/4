<!-- { "loadSidebar": true } -->
苏泂　十六日伏睹明堂礼成圣驾恭谢太一宫小臣敬成口号
    朝家积累有深仁，天听由来不远人。
    且愿君王省征伐，明郊重见四夷宾。

苏泂　十月二十八日迁入赵氏借屋适有名酒及延致内黄侯约兄弟共醉颍季有
    黄花已判一年休，短褐无端又去秋。
    环堵肯云原宪病，卜居那免屈平愁。
    交情白发和难有，故里青山未拙谋。
    醑我横戈陪季孟，人间棠埭薄公侯。

苏泂　十月二十八夜至此怅然继和
    病马犹依枥，饥鸿更著行。
    深宵风雨后，万里道途长。
    骨立难看镜，愁来怕举觞。
    少年轻聚散，曾笑客思乡。

苏泂　石镜
    凿石何年种月轮，清光终夜照香魂。
    凄凉不比班姬扇，犹是君王送死恩。

苏泂　世事
    世事一翻手，诗旧三折肱。
    江湖多白雨，魂梦杂青灯。
    同好才如此，言归有未能。
    平生飞动意，元不羡鹍鹰。

苏泂　寿陆放翁三首
    年事依稀鬓复青，看书细字眼犹明。
    池边自种桃初熟，篱下曾枯竹再生。
    已觉貂蝉除世念，未妨龟鹤伴诗情。
    日供薪水门人职，准拟金丹点铁成。

苏泂　寿陆放翁三首
    边松坐石日从容，故国灵光只我公。
    岂有文章高海内，独将身世老山中。
    丹头跃笋分明异，梅萼含椒即渐红。
    千岁斯人要宗主，不妨留眼送归鸿。

苏泂　寿陆放翁三首
    花间乳鹿笑相迎，拄杖穿花导鹿行。
    六子子孙俱宦达，三山山水亦聪明。
    论诗何止高南渡，草檄相看了北征。
    带得门人也仙骨，年年来此贺长生。

苏泂　寿暹侄
    行年过二十，不可恃青春。
    再此为中宿，三之即老人。
    诗书先足己，寿禄后荣亲。
    当日痴顽叔，从师霅水滨。

苏泂　寿颍季
    有屋须生子，为家要及时。
    云山千态度，弓冶几书诗。
    寿日能佳事，秋风况捷期。
    长年一杯酒，吾与菊花知。

苏泂　书愤
    黄叶冷飕飕，临风搔白头。
    江湖无老伴，天地有新愁。
    橐禁行鸳晓，榆关战马秋。
    平生忠孝意，到死不能休。

苏泂　书怀
    出门莽莽无所适，青草门前少行客。
    读书妄意学周孔，行年三十头雪白。
    朝廷伏闻治清静，贱子何忧官得失。
    平生志气渺江海，前日诗名漫梁益。
    相公青毡化乌有，大似不蒙稽古力。
    恭惟元佑全盛时，左右明王非列辟。
    尔时吾祖亦遭逢，曾与坡范同入直。
    同朝人士服该贯，后世儒生犹辟易。
    石羊去作高资梦，金榜空馀岘山宅。
    烂然朱紫照一门，绵亘百年随社稷。
    中兴郎从间有人，往往命薄中道塞。
    只今晨星颇相望，岂不稽首荷王泽。
    先中人间亦筮仕，曾未几见捐禄食。
    坐令诸子各困顿，须与祖世事乖隔。
    忠肝痛胆欲谁付，冷屋风灯但萧瑟。
    明知长短均一尽，自是炎凉心所恻。
    昨蒙宗公置牙齿，事下丞相当审覈。
    驽才不堪驾十乘，爝火或可继残夕。
    纵然得遂岂其志，未免妻嫂有轻色。
    诸兄生儿任门户，两弟行当问家室。
    祖宗祭祀足依赖，插架牙签肯终毕。
    至尊恭己正南面，下采刍荛及群策。
    男儿努力要及时，致君尧舜收故物。
    春风吹花人满江城，醉击珊瑚夜吹笛。
    属予寄傲谅兹契，隐肆壶天许分席。
    西游酹酒吊杜甫，东望吟诗怀李白。
    萧湘南浮窥舜葬，淮海北上巡禹迹。
    归来故旧半为鬼，未死一身长百疾。
    向之经行辄梦寐，江汉沱潜犹彷佛。
    尘埃熏人眼生翳，文字不立口挂壁。
    樊笼日月安足恃，会觅丹砂变形质。
    时哉鹏翼倘相逢，俯仰人间访畴昔。

苏泂　书景
    黄衣莺子一双飞，飞到花间立少时。
    此际东风有情思，杏花吹折最繁枝。

苏泂　书所见
    画手何须觅范宽，有人楼上倚栏干。
    琼田玉界三千顷，野鸭飞来不道寒。

苏泂　书张氏壁
    潮水迟朝渡，湖村竟日留。
    肯从沽酒饮，故作挟书游。
    得句因题壁，逢人问买州。
    双凫应不远，知道客来不。

苏泂　书紫芝卷后
    为爱君诗清入骨，每常吟便学推敲。
    明知箧笥篇篇有，百度逢来百度抄。

苏泂　霜露吟
    短褐新冬逼，中流一棹孤。
    旅程沙泊雁，行色树穿驴。
    霜露悲愁骨，功名畏老夫。
    平生知范蠡，尝胆会吞吴。

苏泂　霜毛
    深深四檐雨，眇眇一枝灯。
    酒尽独愁妇，家贫全似僧。
    中年多感慨，同好少交朋。
    自省空诸有，霜毛未可憎。

苏泂　税马盘沙
    故里何人起卧龙，飘然琴剑只西东。
    马头忽与长安近，又听三茅观里钟。

苏泂　思故人
    故人不可见，书札报平安。
    黄菊谁能折，青山独自看。
    雨生南浦足，秋入五湖宽。
    岁晚无多事，相看把钓竿。

苏泂　四月二十四日喜雨次振之韵
    朝来骤雨郁烦蒸，晚见疏星挂汉青。
    大点忽随风信入，好声先觉梦魂听。
    春过种失农犹及，喜极诗成语未停。
    每恨买山无酝藉，不知肝胆露青萍。

苏泂　四月十三日晓梦入试枕上口占
    百花开尽蝶蜂去，绕屋团团杏叶阴。
    除却平生我与我，世上谁人谁此心。

苏泂　四月十三日晓梦入试枕上口占
    行年今已是七十，况世非皆七十翁。
    柏儿安女莫迟我，我入泰华游衡嵩。

苏泂　似梦非梦作
    仙女宫钗玉凤头，太平天子翠云裘。
    九霄下视人间世，底事相看笑不休。

苏泂　松桂堂
    素韠归来痛倚庐，四时花鸟护幽居。
    躬行已达参乎孝，佩服难忘孔子书。
    绿荫千年知不改，清香奕世岂无馀。
    客来已自徵前梦，未必中堂影像虚。

苏泂　松桂堂
    伯夷能使鄙夫宽，此老传家不在官。
    魂梦犹能教儿息，九原风节更高寒。

苏泂　送陈永康昌年
    公不登台省，犹宜立内朝。
    如何百里县，更以一身遥。
    俗悍须宽理，年丰在政调。
    清秋送卓茂，目断马萧萧。

苏泂　送富知丞之官丹阳
    官袍岁久不能青，放了铜章却县丞。
    时事自新醒眼看，古心逾拙白髭生。
    有田有屋宁三仕，随雨随风又一行。
    举世其谁识公者，临岐何独怅离情。

苏泂　送观复机宜荣侍南游二首
    友谊平生少，心期远近同。
    略无时俗气，信有古人风。
    几谏知吾子，忠言在若翁。
    南州须趣召，先寄状元红。

苏泂　送观复机宜荣侍南游二首
    命拙仍多故，君来每慰情，
    艰虞还俭岁，文字久寒盟。
    又作家山别，宽为数月程。
    闲门闭萧瑟，病眼向谁明。

苏泂　送黄木香与九兄
    冶叶倡条无意度，黄香千叠最宜春。
    折来欲赠空惆怅，未遇人间第一人。

苏泂　送黄木香与九兄
    妃子妖红湿领巾，马嵬遗恨几番春。
    如何淡素衣龙衮，一似秦宫入道人。

苏泂　送陆放翁赴落致仕修史之命
    先生天下名，有耳谁不知。
    区区以蠡测，于海徒赘辞。
    弟子事先生，乷角以至斯。
    文章起婴慕，德行随萧规。
    昨闻挂衣冠，固共识者疑。
    岂期平生学，终郁海里施。
    先生健而武，神志元未衰。
    每登渔隐堂，再拜奉履綦。
    留我坐终日，诲我忘其疲。
    送我出重门，行步又若飞。
    或捉笔大书，或脱口赋诗。
    或时几酌我，自倒金屈卮。
    我出谓客言，先生寿期颐。
    上为天下贺，下以贺吾师。
    在郊一角麟，藏六五总龟。
    先生固高世，而世肯我违。
    情知渭滨载，谩道渊明归。
    果然一札下，未觉十年迟。
    堂堂孝庙史，当代谁宜为。
    二十八年间，凡事公见之。
    英灵果在天，笔削讵敢私。
    矧惟陛下圣，益重黄发咨。
    湖山晚无用，遭逢乃今兹。
    先生顾谓我，万物各有时。

苏泂　送陆怀祖之官丹阳
    放翁去作水中仙，有子生平在眼前。
    钟爱甚于贤伯仲，传家仍自好诗篇。
    肯为筦库官无小，会复公侯泽更绵。
    我亦与君非久别，秋来须上浙西船。

苏泂　送孟信州去矣行
    青丝络马黄金羁，紫衣导从前驱驰。
    男儿四十作太守，路人指点生光辉。
    我时笑与路人说，太守襟怀世人别。
    平生为政学鲁论，爱民如儿少鞭挞。
    上饶之民吾贺君，君独不见南安军。
    是家官职未渠已，太后垂帘功盖世。

苏泂　送钱子望
    才名富有馀，挥袂别乡闾。
    小作经年计，轻赍一束书。
    州城蕉叶暗，驿路菊花疏。
    尚想南来使，时因问起居。

苏泂　送三兄出宰常山
    官次淹时久，才华应世须。
    及瓜逢六月，行李过三衢。
    迓吏江边少，赍装驿外都。
    潮经渔浦夜，樯泊富阳晡。
    柳障飞云合，花溪落照孤。
    别情初岛溆，行色半菰蒲。
    后日思家否，兼旬到县无。
    衙新夸彩栋，俗厚省鸣枹。
    陆走通闽蜀，川浮赴越吴。
    往来纷雁鹜，富贵几金珠。
    故老知名父，诸公拜画图。
    琴声追旧宓，谣咏溢今苏。
    驯听桑间雉，欢瞻屋上乌。
    源流从孔氏，操履是颜徒。
    卓鲁方如许，龚黄盍念夫。
    吾侪甘龃龉，仕路不崎岖。
    霜叶看青绶，秋蓬类白须。
