<!-- { "loadSidebar": true } -->
释子淳　五位
    正中来，运步红炉遍九垓。
    宝月夜光随处静，披云终不露织埃。

释子淳　五位
    偏中至，大用无私何拟议。
    当衡那肯落今时，他来自有超伦志。

释子淳　五位
    兼中到，及尽有无真个妙。
    披毛戴角火中行，纵横不落今时道。

释子淳　喜吴云叟人参裕垂访
    山路春风桃李香，延陵长者贲岸房。
    行行廓尔忘途辙，步步翛然合道场。
    妙净宗乘松宿鹤，虚明田地月含霜。
    相逢相见有何事，共语毗卢顶后光。

释子淳　谢安抚张学士惠茸毡
    虚室更深冷不眠，翛翛孤坐几经年。
    昨宵又觉还耽睡，元是新铺白玉毡。

释子淳　谢蒙城善友惠米
    客到蒙城有信归，殷勤惠米助晨炊。
    老僧钵满慵相唤，长者恩深只自知。
    粒粒圆成难著会，明明嚼碎更何疑。
    赵州遗语诚非谬，一饱元来忘百饥。

释子淳　谢王宣教见访
    柴扉常对白云开，玉凤衔花去又回。
    不学东林远沽酒，渊明多谢入山来。

释子淳　因禅人发明以颂示之
    水阔云深古路赊，五湖禅侣共同家。
    夜来喜得真消息，无影林中杇木花。

释子淳　又五位
    正中偏，宝月光凝海底天。
    何事渔舟难满载，流辉争肯透波澜。

释子淳　又五位
    偏中正，水云深锁渔家境。
    一派长江极目清，日照筠午那露影。
    
    
释子淳　又五位
    正中来，一叶轻舟泛远滩。
    锦鳞不触香钩饵，何得丝纶更犯膻。

释子淳　又五位
    偏中至，收丝却返芦花里。
    高欹龟枕恣情眠，长江信任波涛起。

释子淳　又五位
    兼中到，更阑六宅无音耗。
    纵横泽国路优游，樵人举步应难造。

释子淳　渔父词五首
    鹤发渔翁岁莫论，桑田几变尔常存。
    红蓼岸，荻花村，水月虚明两不痕。

释子淳　渔父词五首
    举目谁亲无可攀，翛然独对水云闲。
    山色里，浪花间，妙体堂堂不露颜。

释子淳　渔父词五首
    青虚为钓复为钩，断萦篮儿没底舟。
    随放荡，任横流，玉浪堆中得自由。

释子淳　渔父词五首
    轻泛兰舟入海涯，抛钩掷线莫迟疑。
    骊龙子，巨鳌儿，不犯清波钓得伊。

释子淳　渔父词五首
    钓尽江湖晓色分，数声羌备韵凌云。
    波浩渺，雾氛氲，鼓棹回舟望海浪。

释子淳　渔父子送齐明二化士
    凛凛严风彻骨寒，扁舟轻泛碧波澜。
    金线直，玉钩端，锦鳞无限，踊躶上琅玕。

释子淳　渔父子送齐明二化士
    渔父从来性本宽，满船钓得未为欢。
    收丝了，望层恋，
    举头方觉天际晓星残。

释子淳　赵州婆子勘破话
    木人岭上歌，石女溪边舞。
    明月共同途，无私照今古。

释子淳　自宗
    空劫自己无依守，佛祖从来难启口。
    九年面壁太多端，那堪更强分妍丑。

释子涓　偈三首
    一二三四五六七，七六五四三二一。
    循环逆顺数将来，数到未来无尽日。
    因七见，见一亡七。
    踏破太虚空，铁牛也汗出。
    绝气息，无踪迹。

释子涓　偈三首
    见见之时，见非是见。
    见犹离见，见不能及。
    鲸吞海水尽，露出珊瑚枝。

释子涓　偈三首
    伴我行千里，携君过万山。
    未明心地印，难透祖师关。

释子涓　颂古二首
    狗子佛性无，门上钉桃符。
    邪魔并百怪，一见便消除。

释子涓　颂古二首
    乍雨乍晴山裹寺，或来或去洞中云。
    满天星月明如昼，此境此时谁欲分。

释子兰　华严寺望樊川
    万木叶初红，人家树色中。
    疏钟摇雨脚，积水浸云容。
    雪碛回寒雁，村灯促夜舂。
    旧山旧未得，生计欲何从。

释子兰　句
    本是无情物，南飞又北飞。

释子深　临终偈
    衲僧日日是好日，要行便行无固必。
    虚空天子夜行船，摩诃般若波罗蜜。

释子温　题画葡萄
    曾向流沙取梵书，草龙珠帐满征途。
    轻包短策难将带，记得西风月上初。

释子温　题葡萄图
    明月清风宗炳社，夕阳秋色庾公楼。
    修心未到无心地，万种千般逐水流。

释子温　于朱宣慰家作画讫作
    昔有朱买臣，今有朱宣慰。
    两个担柴失，并皆金紫贵。

释子文　偈
    不昧不落作麽会，会得依前堕野狐。
    一夜凉风生画角，满船明月泛江湖。

释子耶　句
    松欺胝雪千年古，竹扫溪风六月寒。

释子益　布袋赞
    布袋横拖，肚皮捺下。
    行货有些，没人酬价。
    拊背觅钱真奉化。

释子益　朝阳赞
    者边才补了，又见那边穿。
    不觉日又夜，争教人少年。

释子益　出山相赞
    捏双源，衣露肘。
    谓悟明星，有甚分虹。
    本为修行利济人，谁知变作不唧{左口右留}。

释子益　传上人之径山
    佛祖不传希世宝，千人万人觑不破。
    五峰相见索看时，切忌倾出一栲栳。

释子益　达磨携履赞
    赤双脚，携只履。
    自东自西，谁不识你。
    最难掩是当门齿。

释子益　对月赞
    黑豆忙忙数，教休不肯休。
    幸然明似镜，何用曲如钩。

释子益　佛鉴和尚赞
    雨过五峰，云横玉几。
    日面月面，只这便是。
    道是佛鉴，舌拄梵天。
    道非佛鉴，眉毛拖地。
    更言两对君王，三奉诏旨。
    看来元是阴平界上雍师波，谁不识你。

释子益　观音赞
    杨柳枝头，琉璃瓶里。
    一滴浑无，千波竞起。
    步步金莲襯足生，何曾踏著自家底。

释子益　寒山把蕉叶执笔赞
    吟诗吟未就，执笔且搜枯。
    欲写芭蕉上，依前一字无。

释子益　化夏供
    兴化年来彻骨贫，口生白醭面生尘。
    不知那个无思算，来饱无心闲道人。

释子益　偈颂七十六首
    我此一门，初无关键。
    半合半开，东扇西扇。
    千闻不如一见。

释子益　偈颂七十六首
    不行喝，不行棒。
    负命衲僧，不钓自上。

释子益　偈颂七十六首
    一字不著画，八字没两丿。
    文彩甚分明，何待重饶舌。

释子益　偈颂七十六首
    行不到处行一步，说不到处道一句。
    径山诸公见义勇为，灵隐师伯拔剑相助。

释子益　偈颂七十六首
    黄梅夜半，鸡足峰前。
    承虚接响，互相热瞒。

释子益　偈颂七十六首
    最初句，向上机。
    瞿昙不会，达磨不知。
    知不知，雨余千嶂碧，
    春水一溪肥。

释子益　偈颂七十六首
    一槌便就，颟颟顸顸。
    不假一槌，无端无端。
    忙里工夫闲处觅，闹中消息静中观。

释子益　偈颂七十六首
    天上月圆，人间月半。
    明眼衲僧，见似不见。
    盏子扑落地，榞子成七片。

释子益　偈颂七十六首
    向上一路，千圣不传。
    未曾拟议，早隔大千。
    雪峰辊毬，禾山打鼓，
    仰山插锹，地藏种田。
    短绠那汲深泉。

释子益　偈颂七十六首
    去年今日逢冬节，扑头扑面迎霜雪。
    今年冬节又来临，屋角梅花弄晓晴。
    笑它鲁史谩书云。

释子益　偈颂七十六首
    与麽寒，何处避。
    冰棱上，深雪里。
    有来由，没巴鼻。
    丹霞烧木佛，院主眉须堕。

释子益　偈颂七十六首
    信手拈来，万选万中。
    轻若鸿毛轻，重似丘山重。
    虽是死蛇，也要活弄。

释子益　偈颂七十六首
    四九三十六，夜眠如露宿。
    银海眩生花，玉楼寒起粟。
    翻笑二祖立雪谩齐腰，活埋一片无瑕玉。

释子益　偈颂七十六首
    昨日雨，今日晴。
    桃花开口笑，无处觅灵云。

释子益　偈颂七十六首
    二千年前，通身是垢。
    二千年后，满面埃尘。
    直饶九曲黄河水，洗到驴年也不清。

释子益　偈颂七十六首
    泼天声价陈睦州，咬人火急瞌睡虎。
    行不到处行一步，道不到处道一句。
    德山临济眼{左目右莈}{左目右蚩}，棒喝交驰无所措。
    兴化忍俊不禁，随例赫光日中飞白雨，
    照顾湿却袈裟角。

释子益　偈颂七十六首
    世事悠悠，不如山丘。
    卧藤萝下，块石枕头。
    许由洗耳，巢父饮牛。

释子益　偈颂七十六首
    名不得，状不得。
    脱胎换骨方，起死回生诀。
    信得及底，不消一服，
    诸病顿除，脱体安乐。
    何必善财重采药。

释子益　偈颂七十六首
    一日复一日，眨眼过半夏。
    兴化老无知，钵孟安柄欛。
    引得四海参玄人，三三两两聚头商量这个话。
    阿呵呵，六月卖松风，
    人间恐无价。

释子益　偈颂七十六首
    欲明此道，须遇其人。
    其人既遇，十倍收成。

释子益　偈颂七十六首
    秋未霜，菊正芳。
    千朵万朵香吐蕊，三枝两枝金样黄。
    不作世谛流布，亦非佛法商量。
    九月九日是重阳。

释子益　偈颂七十六首
    怪得深夜寒，破晓清霜重。
    双涧水无声，千峰云欲冻。
    这里冷湫湫，那边热鬨鬨。
    不知那个得便宜，惭愧杨岐冻脓。

释子益　偈颂七十六首
    格外提持，斗转星移。
    智藏不会，海兄不知。
    尀耐睦州担板汉，教坏临济涉厮儿。
    此意明明说向谁。

