<!-- { "loadSidebar": true } -->
    办取游山具，天池听水声。

董嗣杲　苦寒
    阴崖月馀雪未消，春入富池江上遥。
    寒林万木绝枝叶，终日强欲收堕樵。
    古屋羁人鬓萧萧，三冬暖曲无炭烧。
    掘地作炉煨榾柮，如此为官徒折腰。

董嗣杲　葵花
    缠粉花心吐腻英，根柔叶绉簇娉娗。
    锦窠绣窟攒风日，绛节华旌列户庭。
    五色种遗吴地秀，独醒人耀楚江灵。
    年年重午家家有，桃桃菖蒲共一瓶。

董嗣杲　蜡梅花
    刚条簇簇冻蝇封，劲叶将零傲此冬。
    磬口种奇英可嚼，檀心香烈蒂初鎔。
    根依阳地春风透，瓶倚晴窗日气浓。
    一样黄昏疏影处，悬知水月不相容。

董嗣杲　兰花
    芳友幽栖九畹阴，花柔叶劲怯深寻。
    谢家毓取阶庭秀，屈子纫归泽国吟。
    百奔混林尊异种，一清传世绝同心。
    身悝风露甘修洁，谁托斯馨欲援琴。

董嗣杲　乐天竹阁
    此君玉立此楼空，不复幽眠想白公。
    百尺有檐侵碧落，千竿无语足清风。
    阑尖亭影流渔屋，龛面祠香托佛宫。
    石琢端平丞相记，都归宝庆守臣功。

董嗣杲　雷峰
    五极浮屠透泬寥，黄皮园上梵坊遥。
    当时雷就家曾弃，前代皇妃迹已销。
    铃带水风传古衕，灯分山月照长桥。
    根基自广云层减，拥肿难供画笔描。

董嗣杲　冷翠阁与秋岩同赋
    笑携琴册上崑崙，分坐溪头藓石根。
    崖树有霜飞老叶，野泉无雨落秋痕。
    几番閒借樵人屐，何许追寻隐者门。
    多种杏花依此住，要知董奉得仍孙。

董嗣杲　冷翠谷看瀑二首
    闻得西岩窦，高飞直下泉。
    贫奇曾结屋，接润可通田。
    晚竹侵云老，凉蔬摘雨鲜。
    野猿常抱子，饲食下松颠。

董嗣杲　冷翠谷看瀑二首
    清啸谷音答，閒眠松阴便。
    山林微暑退，钟鼓远风传。
    足茧忧羸仆，身轻羡散仙。
    乍暄思午盥，喜际石根泉。

董嗣杲　冷翠谷口占
    乱山蔽天尽，丛涧绕山流。
    茅屋冷欲压，今日方中秋。

董嗣杲　冷翠谷口占
    谷深谁吟诗，吟惹白猿听。
    万景虚空生，风微涧光定。

董嗣杲　冷翠谷口占
    我来寻幽奇，破屋枕木末。
    向阳窗不关，川僧补直裰。

董嗣杲　冷翠谷口占
    苍童负诗箧，百钱挂杖头。
    何当倩画手，画我庐山游。

董嗣杲　冷泉亭
    小朵峰前玉镜寒，几回倚杖听潺湲。
    箕公饮涧非凡水，慧理呼猿是此山。
    亭角静依金刹古，树身凉卧石阑閒。
    无因可洗人间热，时御清风照影还。

董嗣杲　梨花
    办取看花沽酒钱，素肌娇怯冷笼烟。
    愁遗弟子离园日，泪尽宫妃过驿年。
    缟夜露零啼恨湿，扶春雪压洗妆妍。
    秋千院落清明近，绝艳能期月黑天。

董嗣杲　离湋源口即事
    悠悠漾漾泛烟篷，两耳听彻江声空。
    水步涉历休折柳，晴宵又泊湋源口。
    何待月上淮山头，黄昏更好寻泊休。
    红糟酿鱼可荐酒，剧饮谁能尽五斗。
    斗斜月出夜已分，江声人语寂无闻。
    惜无苏仙共此快，独自吹箫离巡砦。

董嗣杲　离江城遇雪
    头上同云密布饶，湓江门外揖华镳。
    舟穿苦竹黄芦去，帽任回风急雪飘。
    踪迹几年怀玉石，江山一夜变琼瑶。
    旁人莫讶吟穷返，慷慨殊胜过灞桥。

董嗣杲　李花二首
    宜繁宜远九标新，花露能仙雨点频。
    传姓老聃因指树，过门方朔验呼人。
    苇绡缟月明偷夜，练帨当风静撚春。
    实荐冰盆传种去，莫教鑽破核中仁。

董嗣杲　李花二首
    嘉李繁相倚，园林淡泊春。
    齐纨翦衣薄，吴伫下机新。
    色与晴光乱，香和露气匀。
    望中皆玉树，环堵不为贫。

董嗣杲　李勉之摄广济尉
    我滞湓城每自怜，相逢相倚杖头钱。
    盍簪愁想年穷夜，览镜羞称壮士年。
    萱草满阶堪寿母，梅花绕屋可名仙。
    近家何往非安地，又买槃塘对岸船。

董嗣杲　李正将病归
    从军传勇略，信脚困行间。
    病废羞长剑，秋归见故山。
    镜中双鬓改，众里一身还。
    风雪沉昏夜，犹思戌散关。

董嗣杲　理公岩
    西来识得此云根，终此云根护法门。
    由晋尚传斯语在，到今休想旧岩存。
    天开教观香灯盛，人仰胡僧相貌尊。
    行果芟教荆棘尽，分明只手破沉昏。
    
    
董嗣杲　厉屏山祠
    漪岚堂北县楼东，香火新标旧令功。
    此地岂知钟鼓乐，月明如水藕池空。

董嗣杲　莲花塘
    啼烟禽鸟役羁魂，又泊寒崖近水村。
    暗谷霭深迷树迹，败塘水涸见莲根。
    自收堕叶投官店，谁缚枯藤锁庙门。
    浊酒不浇寒极恨，几程陡入醉乾坤。

董嗣杲　炼丹井
    稚川曾此倒灵瓢，阑上银床压甽腰。
    丹气腾空知几转，神光射屋起中宵。
    有茶可品春煎细，何疾能治晓汲遥。
    万古仙踪应不泯，辘轳声落病僧寮。

董嗣杲　楝花
    吹将二十四番愁，锦样群芳逐急流。
    风信到花春自往，霜华着子晚谁收。
    树攒密萼屯阴重。瓣落高枝缀藓稠。
    霞外曾传香醉咏，莺莺未啭舌应柔。

董嗣杲　蓼花
    瘦叶浮根傍柳矶，水天秋色夕阳时。
    晶晶红染累垂糁，袅袅凉摇软弱枝。
    挼汗自能为酒母，托名谁制作风宜。
    花开只熨渔翁眼，可奈渔翁醉不知。

董嗣杲　林檎花
    树枝高坠展霞绡，妆点清明景物饶。
    帖上幸联青李字，花头不似海棠娇。
    英英褪雨新红淡，瓣瓣零风蝶粉绡。
    光景无多成实易，冰奁催荐泛凉桡。

董嗣杲　灵隐天竺寺门
    画栋朱檐暴虎蹲，乱钟穿翠掩朝昏。
    去来所得无多衲，觉悟何曾有二门。
    山鸟山花应自若，佛心佛法与谁论。
    风埃几换行人鬓，博士元公扁却存。

董嗣杲　凌霄花
    根苗着土干柔纖，依附青松度岁年。
    彤蕊有时承雨露，苍藤无赖拂云烟。
    艳欹偷醉斜阳里，体弱愁缠立石颠。
    翠飐红英高百尺，藏春坞上忆坡仙。

董嗣杲　菱花
    珠团绿锦趁晴摊，凉荫龟鱼六月寒。
    背日开花非芡比，荒年收实当蔬餐。
    一方锦里消清暑，五瓣阑干俯碧澜。
    漠漠水天谁唱晚，苕溪翠展夕阳残。

董嗣杲　刘妃墓
    佛庐增耀石人眠，莫谓思陵雨偏。
    宠断自空蝴蝶梦，魂归犹咽凤凰泉。
    碑趺蚀翠埋荒土，楼栱涂丹落废砖。
    主祭有谁今若此，此时出色想无氈。

董嗣杲　刘合舍迁居山中
    玉粒荣途税驾难，遁栖山屋乐颜簟。
    写梅当画同谁赏，采菊成粮独自餐。
    五字诗成消兴晚，半缻酒熟抵秋寒。
    太空月色清如洗，多向疏林缺处看。

董嗣杲　留分司衙
    往为几苦浪涛惊，尘役而今亦懒营。
    雪积墙腰连屋莹，日涵城影接江平。
    市楼有酒晴旗小，宾馆无人夜榻清。
    孤坐搜吟难造妙，霜风吹月纸窗明。

董嗣杲　留江城
    灌城眠食叹羁身，凭晓偏惊索镜心。
    南纪山川秋望远，西湖风月夜怀深。
    功名鬼妒投机罕，诗酒天嗔绝侣寻。
    陈迹自应迟料事，断鸿信杳况云阴。

董嗣杲　留江城将还富池
    吟断悲秋字，愁归饯腊筵。
    天荒鹏路绝，水落雁汀悬。
    白羽沈邮箭，沧江负钓船。
    投閒须有日，处顺且添年。

董嗣杲　留九宫山封道士饭因赠
    菜本苖苖剪青玉，馔成浇饭填清腹。
    孤鹤出自九宫山，双眸如鹘步如鹿。
    我闻深谷少得盐，食淡眠幽体已仙。
    轩轩意趣神气全，中寿亦过八十年。

董嗣杲　留兴国宫怀城中友人
    拜章坛下桂花清，客子看山眼更醒。
    万竹梳风凉透碧，乱峰收雨晓争青。
    城中佳客还相忆，月下幽泉政好听。
    谁肯结茅邻远社，白家犹有旧池亭。

董嗣杲　柳花
    翠丝窣地裹晴绵，三月春空灞岸烟。
    四下叶蕃如吐雪，一随风起欲漫天。
    池心直作浮萍化，墄齿多将缺藓填。
    恨落夕阳亭榭晚，趁蜂趁蝶扑秋千。

董嗣杲　六一泉
    离别孤山十八年，重来忍见讲堂泉。
    当时同出师门下，今日多伤井屋前。
    取重欧公名有自，肯教勤老迹空传。
    此铭此意留千古，凿石为庵不可眠。

董嗣杲　龙泓洞
    葛翁行满赤乌年，丹灶离披已绝烟，
    龙在此泓谁可见，路通别邑自相传。
    　　头雷雨遗神火，岩腹莓苔带海涎。

董　￡杲　龙井
    腥攒石缝瀑花多，还有龙神蛰此窠。
    通海浅深山不语，随潮长落水无波。
    谩传方士遗丹在，不奈潜鳞吐雾何。
    时雨愆期无验处，几番雷火爇松柯。

董嗣杲　庐山道中
    叠叠苍峦别是天，往来即是地行仙。
    拨云峰底落红雨，冷翠谷中浮紫烟。
    树色净依山色古，樵声清共瀑声传。
    远公不作渊明醉，结社徒然怀白莲。

董嗣杲　庐山道中
    偶呼邻稚携竹杖，试入仙窟寻桃源。
    日斜小憩冷翠谷，惊散挂树黄黑猿。

董嗣杲　庐山杂兴二首
    钟声警征人，顿省巡溪步。
    转盼失路头，红日生黄雾。
    看松乘西风，荡此林影趣。
    古翠扑面老，肯放所历住。
    幽聆采樵怨，薄言向谁诉。
    且复栖野店，低头解芒屦。

董嗣杲　庐山杂兴二首
    新桥迤逦去，胜迹遗仙佛。
    想像名胜游，题字尚仿佛。
