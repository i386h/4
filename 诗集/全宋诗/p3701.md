<!-- { "loadSidebar": true } -->
    何如长歌归去来，万事无心一杯酒。

于石　七月七日
    西风扫残暑，微月澹新秋。
    相传织女星，今夕嫁牵牛。
    翩翩联鹊桥，亭亭拥龙辀。
    多少乞巧人，笑语穿针缕。
    吾尝夜观象，细与推其由。
    惟有五纬星，顺逆有去留。
    经星二十八，历历如缀旒。
    万古俨不动，分列十二州。
    其余众常星，烂然满空浮。
    休咎必有证，君德修不修。
    胡独牛与女，不与众星侔。
    乃知尘世人，配偶相绸缪。
    少陵号诗史，万象穷冥搜。
    亦云年年渡，秋期何用愁。
    彼哉柳河东，抱拙不自谋。
    旁趋事曲折，窃效儿女求。
    谁与倡邪说，诞谩不复收。
    淫襝转相袭，寝使其辞浮。
    仙槎倘可乘，我欲凌空游。
    再拜二星灵，一洗千古羞。
    天高不可问，河汉空西流。

于石　七月七日
    玉宇无尘淡月辉，谁传织女夜停机。
    阮分南北任贫富，河度东西果是非。
    扪腹有书安用晒，揆心无巧不须祈。
    逢时且共樽前乐，一笑淋漓酒满衣。

于石　栖真院
    空翠凝寒不受埃，断崖千尺拥崔嵬。
    老僧倚树惊猿去，童子扫阶知客来。
    石径晴因松露湿，茶烟远趁竹风回。
    禅家也办吟边料，不种闲花只种梅。

于石　祈雨
    六月不雨至七月，草木脆乾石欲裂。
    方士画符如画鸦，呵叱风伯鞭雷车。
    九天云垂海水立，骄阳化为雨三日。
    万口竞夸方士灵，彼亦自谓吾符神。
    谁知水旱皆天数，贪天之功天所恶。
    吾心修德可弭灾，大抵雨从心上来。
    桑林自责天乃雨，岂在区区用方士。

于石　琴寥歌
    壁乎琴兮不弹，心乎道兮忘言。
    操履霜兮猗兰，忠与孝兮两全。
    松风兮涧泉，琴无弦兮有弦。
    青霞兮柯仙，道不传兮有传。

于石　清明次韵赵登
    九十春光半晦明，东郊攜手趁新晴。
    飘零风絮如行客，冷暖厨烟见世情。
    宿雨秋千花有泪，斜阳古冢草无名。
    劝君且尽樽前兴，柳上一声何处莺。

于石　清明次韵周君会
    可惜韶光过眼明，一分流水二分尘。
    杜鹃声感客中客，蝴蝶梦飞身外身。
    一滴清明寒食酒，万家红杏绿杨春。
    斗鸡走狗非吾事，新火书灯谁共亲。
    墓祭非经古未闻，年来拜扫隘车尘。
    谁怜原上千年冢，且醉樽前百岁身。
    榆火欲燃行客晚，梨花不减故园春。
    石泉浇醒浮生梦，耿耿孤怀孰与亲。

于石　秋思
    远水遥天起断鸿，秋光冷淡客情浓。
    一川疏雨平沙牧，半树斜阳隔坞舂。
    落叶轻於流俗态，寒花羞作少年容。
    凭高不碍乾坤眼，兴入晴岚第几重。
    草堂何必倣卢鸿，水色苍茫山色浓。
    待月轩窗留客话，隔篱灯火起邻舂。
    虫鸣终夕如相语，燕去知时不苟容。
    一片吟情渺何许，西风吹入乱云重。

于石　鹊鸦行
    世以鹊为吉，人多喜其鸣。
    世以鸦为凶，鸣多人辄嗔。
    吉凶一以定，嗔喜此焉分。
    相彼新罗鹞，于何分爱憎。
    群鸦竞喧集，有耳若不闻。
    一鹊不相容，搏击以为能。
    不知鹊可喜，甘与鸦为群。
    妒善复党恶，鸷悍徒不仁。
    石显怙权宠，望之不容身。
    林甫擅柄用，何有乎九龄。
    宁为望之辱，不作石显荣。
    宁为九龄死，不作林甫生。
    邪正苟倒置，是非竟难陈。
    人事无不然，何独此微禽。

于石　壬辰春雪
    和气胚胎斡化钧，胡然积雪拥柴门。
    花梢冻压春无力，山骨晴销晓有痕。
    阳壮谁令阴作梗，寒骄犹勒暖归根。
    昌黎浪说丰年瑞，为瑞为灾未易言。

于石　三洞
    群峭摩天不染埃，凝岚滴翠郁崔嵬。
    帘垂飞瀑无人卷，舟引游仙出洞来。
    一竅中谁开混沌，三山外亦有蓬莱。
    扪萝更间朝真路，夹迳松阴覆绿苔。

于石　山居二首
    结屋万山顶，柴扉昼懒开。
    捣茶惊鹤醒，抛果引猿来。
    笋短和泥掘，松高倚石栽。
    有时寻胜去，多趁暮钟回。

于石　山居二首
    不谈当世事，荣辱两无闻。
    诗思半山月，生涯一坞云。
    砚乾分瀑润，香断借兰熏。
    有客时相过，呼儿采涧芹。

于石　山中二首
    我家万山中，日日采樵去。
    扪萝上层巅，苔滑不留履。
    落日负樵归，云深失归路。
    谁家犬吠声，声在云深处。

于石　山中二首
    偶因抱瓮出，夜汲涧底泉。
    荡摇水中月，水定光复圆。
    问水水不语，问月月不言。
    倚树一长啸，万壑松风寒。

于石　山中何所有
    山中何所有，古松与清泉。
    一泓涵素月，千尺摇苍烟。
    我生乏世用，乐此山林闲。
    临流或倚树，物我两悠然。
    慎勿作梁栋，斧斤斲其天。
    慎勿入江海，汹涌生波澜。
    流荡易忘返，正直难自全。
    我欲叩其理，水去松无言。

于石　邵氏园亭
    曲曲亭台日月春，人间荣辱两无闻。
    梅边读易分明月，松下敲棋碎白云。
    东里先生新酿酒，北山逋客旧移文。
    家传应得青门趣，手种园瓜手自耘。

于石　始皇
    万世纲常具六经，天应未遽丧斯文。
    焚书欲灭先王道，道在人心不可焚。

于石　示衢子
    我学三十年，巧不能胜拙。
    汝年今弱冠，慎勿虚岁月。
    何必千里师，而后可受业。
    何必万卷书，而后称博洽。
    读书贵有用，岂徒资笔舌。
    立身一弗谨，万事皆瓦裂。
    蔬肉同一饱，自可甘薇蕨。
    布帛同一暖，何必轻裿褐。
    贫贱士之常，纷华安足悦。
    晴窗明几砚，夜灯耿风雪。
    汝今其勉旃，经史须涉猎。
    顾我何足学，当学古贤哲。

于石　述怀
    孔明卧隆中，世事若不闻。
    草庐两三策，大义固已明。
    陶潜晋处士，束带耻屈身。
    浩然归去来，把酒惟长吟。
    潜鱼游深渊，好鸟鸣高林。
    是以古君子，出处各有心。

于石　水亭小集
    亭俯一泓碧，倚栏思濯缨。
    游鱼惊扇影，幽鸟避歌声。
    云断远山出，林疏落日明。
    竹风如有意，为我扫棋枰。

于石　水亭夜坐
    水光涵月浸虚窗，醉倚栏干午夜凉。
    蛙一两声隔篱落，萤三四点过池塘。
    风摇松影蛟龙活，露泻荷盘翡翠香。
    俯仰不知天地阔，悠然长啸据胡床。

于石　送友人之武林
    钱塘江上一帆风，为我重寻旧日踪。
    十里湖山空战艦，千年宫阙咽僧钟。
    潮生潮落东西浙，云去云来南北峰。
    往事茫茫何处问，残烟衰草泣寒蛩。

于石　送赵宰之上虞二首
    百里子男邦，职任非不厚。
    治民如牧羊，扰之则惊走。
    眷兹上虞邑，江海环左右。
    萧萧北风寒，怒涛声撼吼。
    元亮已赋归，世事付杯酒。
    宗子古维城，此行应不苟。
    茧丝与保障，二者孰先后。
    勉旃重勉旃，毋袖经纶手。

于石　送赵宰之上虞二首
    吾闻句践国，昔有鸱夷子。
    沼吴收雋功，扁舟五湖里。
    又闻越东山，安石真奇士。
    一局别墅棋，失笑屐折齿。
    缅怀百世风，可以肃顽鄙。
    峨峨禹穴山，滔滔浙江水。
    山川今犹昔，宁无安与蠡。
    为我谢二公，幸为苍生起。

于石　宿栖真院分韵得独字
    空翠冷滴衣，石藓滑吾足。
    偶随白云去，栖此林下屋。
    楼影挂斜阳，钟声出深竹。
    山僧老百壁，谁与伴幽独。
    分我云半间，欹枕听飞瀑。

于石　所怀寄何寺簿
    斜日明远树，落叶走空阶。
    闭门寂无事，心澹境自佳。
    美人期不来，此乐谁与偕。
    岂无南飞雁，可以寄所怀。
    所怀不可寄，孤云渺天涯。

于石　探梅分韵得香字
    绝壁两屦云，荒村半桥霜。
    孤往欲何之，林下幽径长。
    寒梅在何许，临风几徜徉。
    谁家断篱外，一枝寄林塘。
    水静不摇影，竹深难护香。
    无言独倚树，山空月荒凉。

于石　题石壁寺
    石壁名山多胜游，背环古木面清流。
    一池空对旃檀塔，双港中分芳草洲。
    豹隐安知兴废事，牛眠不碍往来舟。
    海棠菡萏今何在，风月人间几度秋。

于石　田家妇
    村南村北麦欲枯，桑麻阴阴满路隅。
    炊黍田头行饷夫，饼炉未熟儿呱呱。
    鸭头长袜短布襦，平生未识铅与朱。
    弹筝不用如罗敷，怀金不愿逢秋胡。
    眼前富贵何足娱，一身饱暖自有余。
    茅檐笑语寒灯孤，夜舂晓织奉舅姑。

于石　庭前有松树
    庭前有松树，百尺盘虬龙。
    材大不适用，偃蹇霜雪中。
    五陵年少儿，种花不种松。
    寄言傲霜雪，何似媚春风。
    松有千岁根，花无十日红。
    众人逐时好，君子惟固穷。

于石　同韵俲欧苏体
    草庐抱膝方卧龙，狞飚撼户云埋峰。
    冻鹊依依飞堕地，饥鹰侧翅低盘空。
    岂知水官夜鏖战，鞭蚢笞凤驱前锋。
    茫茫万里混一色，远近高下俱迷踪。
    松标特立刢生气，竹腰不折凌高风。
    长江一派清不泯，浩浩独行天地中。
    小民祁寒易咨怨，君子守道惟固穷。
    有雪无雪两不问，仁耕义耨无歉丰。
