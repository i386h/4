<!-- { "loadSidebar": true } -->
    将军向来马量谷，封谷劣比羊千足。
    浮云富贵漫夸毗，不博范叟回青目。
    此叟落魄水墨仙，松煤染指皆其天。
    奏刀浪诧牛无全，寝讹降饮二百角。
    身不服箱鼻不穿，觳觫肯受众目怜。
    高郎画遍米家船，此轴宾重一当千。
    老子老欲耕淮壖，薴菉葹满高下田。
    政用百尾收乌犍，刀剑纵售能几钱。
    展掩此画空惘然，平日幽趣终拳拳。
    经叟傥可作九原，画我草履麻为鞭，
    经挂牛角群牛前。

陈造　题龚养正孩儿枕屏二首
    小屏光洁雪难如，写出嬉然同队鱼。
    索句拥书皆薄相，笑啼嗔喜莫怜渠。

陈造　题龚养正孩儿枕屏二首
    眼中何止舞雩音，况是君家积庆重。
    梦里送来烦孔释，要令门户繼荀龙。

陈造　题姑苏南道者庵
    城南路长勤往返，迎送何由贷吾懶。
    向来红叶扑吟抱，重到绿秧围望眼。
    有人阅世风前蓬，年年客我此庵中。
    问津莫问庵中翁，贝叶结伴渠阳聋。

陈造　题寒光雪嶂图
    噎寒流覆绝壁，君才得想像间。
    输我一庵渔浦，雪中真看江山。

陈造　题胡处士猿麞图
    画工神品今代无，祁岳一脉传醉胡。
    几年傲睨不落笔，乘兴扫出赤县图。
    今君所宝亦第一，我疑神遇非有笔。
    青林红叶晚未暝，遥山远水秋一色。
    五猿踞石相因依，两猿挂树松枝低。
    仰睇侧顾麞善疑，其二行齧如不知。
    昔人画马师厩马，画山直付居山者。
    野猿不驯麞易惊，邈影渠能写閒暇。
    草露空荒远刀几，即今放麑谁氏子。
    山蜂负毒不足怜，盍贷衐蛸留报喜。

陈造　题济胜七物　二扇
    何人月样剪霜绨，改就新诗却自题。
    为惜持杯折花手，免教遮日步苏堤。

陈造　题济胜七物　六钉鞋
    几步山间属雨馀，徐行犹可当安舆。
    计功高出芒鞋上，傍险冲泥得屡书。

陈造　题济胜七物　七村童
    貌野言伧却近真，客前疏{上四下各}不能嗔。
    折花替我簪纱帽，看竹须渠问主人。

陈造　题济胜七物　三钱箧
    与人替得杖头闲，日日莲塘柳岸边。
    烂醉质衣吾不问，归时犹有买舟钱。

陈造　题济胜七物　四笔囊
    毛锥老去未轻投，革带罗囊特命收。
    准拟西胡持酒处，偕翁濡首破诗愁。

陈造　题济胜七物　五酒榼
    相从有命每倾舒，不寄辕端即坐隅。
    肯落苏家悭妇手，深藏云待不时须。

陈造　题济胜七物　一拄杖
    惊蛇却犬破莓苔，筇竹随公几往回。
    龙化葛陂应未忍，为扶衰病作陈雷。

陈造　题解禹玉文卷后
    平生解公子，器质美无度。
    长加进学鞭，犹后趣时步。
    充肠笠泽书，脱手弹丸句。
    侪辈无争衡，儒先有延誉。
    岂应如老夫，啧啧声不同。
    表表蠹斋翁，容易九原去。
    石交不在眼，赖子慰迟暮。
    新文烂锦绣，夫我何足赴。
    凛凛传远计，堂堂济世具。
    葆爱今其时，自视要婴孺。
    白璧不受尘，素丝易成污。
    毋为樗木散，宁作铁砚铸。
    良晨有逢年，逸足看取路。
    吾言信恶石，敢谓爱莫助。

陈造　题九老图二首
    凉亭燠馆尘埃外，野鸟溪花俎豆前。
    但爱林泉映华发，岂知勋烈载青编。

陈造　题九老图二首
    帝怜忧国许归田，犹得幽居俯涧瀍。
    应笑诗人赋招隐，茹芝带索只舑仙。

陈造　题林监税渔乡小楼
    半是蜚轩半是楼，主人雅趣寄沧洲。
    晨霞莫霭纷浓淡，越舶翻樯阅去留。
    徙倚想君舒醉眼，从容须我掉吟头。
    病来止酒便高卧，几梦烟波没白鸥。

陈造　题刘明府所藏秋江欲雨图
    墨云含雨江空蒙，岛屿细琐连烟空。
    我家茆屋菰苇丛，卷蓑背笠随渔翁。
    展掩倍觉心神融，缅想惨澹经营中。
    王孙玉面食肉相，万里山川入遐想。
    当想宫禁断过逢，可得如侬逞江望。
    江天漠漠那容画，渺莽风烟生笔下。
    凫鸿灭没波不摇，雾墅霜林共萧酒。
    乃知绝艺神与通，般薄傲睨窥化工。
    市师日日江湖上，几人擅价能无穷。
    君家双莲冰玉质，此画与人俱第一。
    固应缄鐍付牢收，俗眼纷纷莫轻出。

陈造　题刘行父净香轩
    刘郎何所有，寒碧二百本。
    方渠懋进修，藉尔伴萧散。
    妙处鼻观领，悠然市声远。
    朱墨五千卷，日力自缱绻。
    久闻伯仲间，珠璧各椟韫。
    一笑挹此君，方外得嵇阮。
    饥凤吟夜良，斑犀散春晚。
    惯尝推枕听，肯作芼羹挽。
    长翁纪幽致，一字粲褒衮。
    谱传渭川孙，石屹益州笋。
    行当扆惊雷，龙跃闯天阃。
    功名有咄嗟，世道计舒卷。
    平昔对床约，里闬规息偃。
    大屋俯婵娟，昼绣替前扁。

陈造　题六么后
    爱爱少日淫奔女，爱爱死作贞烈妇。
    东隅一跌收桑榆，竟得作名传乐府。
    男子处死正自难，此女励志雪柏寒。
    至今挺挺在人自，诗翁作诗生东刊。
    谁翻此诗入宫羽，檀唇缓歌细腰舞。
    直掩霓裳羽衣曲，更问离魂馈浆女。
    且玩此舞空金卮，莫奏此曲增悲凄。
    兰摧蕙枯昆玉碎，不如人家嫁狗随狗鸡随鸡。
    百年佳丽终枯骴，汝名芬芳无已时。
    舍生猣义渠安之，而我更用兴悲为。
    我悲所悲人不识，抚事怀人悼今昔。
    翻云覆雨行路难，君不见买臣之妻彦升客。

陈造　题六宜堂
    昔人厌俗心，宁取无肉瘦。
    平时眼为青，绿士须客右。
    立节自修竦，适用兼庇覆。
    君家所居堂，音响不待叩。
    千沟荫百椽，一一渭川秀。
    公今王元之，好尚如授受。
    记楼赋此堂，异声同一哹。
    心谋耳目适，所乐壹能副。
    昔人言外意，泥一乃百漏。
    拘拘六者间，未见脱科臼。
    我此小盘礴，万境歨通透。
    徐步寒玉琤，长谣灵籁奏。
    主人信清绝，此君旧幽茂。
    并策超俗勋，醉墨点衫袖。

陈造　题潘德久侍儿扇
    袜尘去眼恨成堆，赋客当年浪费才。
    何似天风吹雾鬓，乘鸾新自月边回。

陈造　题潘德久竹居
    竹里幽栖不掩关，解将应俗等居山。
    风流彭泽羲黄土，诗力苏州季孟间。
    官缚犹存紫公服，客来肯靳玉絛环。
    雪儿小直珠千斛，可但痚帘见一斑。

陈造　题彭传师无喧境壁
    尘外轩窗寓啸吟，胜游重到更情深。
    湖山觌面浑相识，蜂蝶窥帘似见寻。
    客路每歌归缓缓，岁华亦叹去駸駸。
    摩挱竹树论今昔，亲见栽时已欲林。

陈造　题彭尉轩壁三首
    小轩肯许置琴书，客邸僧垣总不如。
    岂但郎君可棋酒，旧便江水煮江鱼。

陈造　题彭尉轩壁三首
    甓社家居水四环，房陵官舍只重山。
    客中一旦兼双美，山影江光衽席间。

陈造　题彭尉轩壁三首
    轩成首作梅仙客，再到园池更可观。
    日有脊令栖小树，时看鸂鶒下前滩。

陈造　题乾明寺壁
    不待车轮四角生，欲行还驻为交情。
    又成一笑渌樽晚，诗卷竹风相与清。

陈造　题钦主器时所作登瀛图
    唐家大府开天策，祖庙工歌登七德。
    伪王连组{纟斥}颈归，山东羞死虬须客。
    文儒济济陪英游，海内共指登瀛洲。
    未妨滥吹一延族，中有谋断皋伊流。
    崇宁圣人抚洪业，黄头遗种初芽蘖。
    青宫进讲多暇日，壑情远览思才杰。
    水墨落纸分毫厘，心融笔忘天运机。
    鸾翔鹄峙俨在目，更用褚亮摛辞为。
    天翻地覆人得知，神京北风吹皁旗。
    空令便桥乞央酒，盛事拂膺正观时。
    天家所宝君家得，拜手披图悼今昔。
    鼎湖龙去馀弓剑，上林雁来断消息。
    莫年笔力犹枝梧，惯题七骑阴山图。
    为君斲句偕画往，贷我老泪淋衣裾。

陈造　题人家壁
    等是黄粱未熟时，车尘马足竟胡为。
    山翁不起功名想，足糾多田正自奇。

陈造　题扇集句五首
    宝扇重寻明月影，月边仍有女乘鸾。
    主家阴洞细烟雾，姑射仙姿不畏寒。

陈造　题扇集句五首
    庭院深深深几许，美人绵渺在云堂。
    落花游丝白日静，锦荐金炉梦正长。

陈造　题扇集句五首
    竹里高亭灯烛光，月移花影上西厢。
    蔗浆金碗冰盘冻，始信人间五月凉。

陈造　题扇集句五首
    自恨寻春去较迟，古来四事巧相违。
    如今说着成离恨，曾为梅花醉不归。

陈造　题扇集句五首
    绿槐高柳咽新蝉，绫扇唤风阊阖天。
    见欲扫床悬麈尾，簟纹如水帐如烟。

陈造　题扇七首
    桃叶渡头鱼噞春，莫愁堂上燕依人。
    玉觞欲举瓦先醉，痛忆当时迹未尘。

陈造　题扇七首
    吴霜有信镜先知，楚雨无踪梦自迷。
    风榻烧香作僧过，罗襟得句为谁题。

陈造　题扇七首
    闻道广寒修月手，静看如鉴忽如眉。
    即今扇里乘鸾女，解笑嫦娥不自持。

陈造　题扇七首
    东绢须题黄绢辞，老来斲句不能奇。
    定知烁石流金日，记我持觞赏雪时。

陈造　题扇七首
    裁就霜纨未副挥，濡毫欲下更迟迟。
    昔游尚记芜湖夜，把酒中秋见月时。

陈造　题扇七首
    峨眉山北雪极目，方丈海中冰作壶。
    我自飚轮随所往，怜渠局息寄洪炉。

陈造　题扇七首
    广寒二十五万户，跪奉素娥听指呼。
