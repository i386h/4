<!-- { "loadSidebar": true } -->
    口中念底，空中写底。
    是何章句，是何宗旨。
    人道你转法华，我道法华转你。

释了惠　雁山出队上陈侍郎
    尊者从空掷钵来，神通用尽却成獃。
    看来不似维摩老，一默千门万户开。

释了惠　一翁
    朕兆未分初，都卢只老夫。
    包羲太多事，胡处双添须。

释了惠　又布袋赞
    挑起悭囊，悭而不悋。
    回头等一个人，知是张何李郑。
    且等且等，等到弥勒下生时，或然等得也不定。

释了惠　又布袋赞
    转腊回头，百般卖弄。
    滞贷只些儿，尽力拽不动。
    吽吽，我不信得恁麽郑重。

释了惠　又布袋赞
    布袋没半边，乌藤欠一橛。
    手指空中底，要且不是佛。
    是什麽，咄咄咄。

释了惠　又海眼光赞
    玉腕指尖新，力能提万钧。
    上他篮子裹，未必是金鳞。

释了惠　又蚬子和尚赞
    赤手立生涯，教庐一个虾。
    不从江裹得，树上摝将来。

释了惠　又谢三郎赞
    箬笠蓑衣，短篷孤艇。
    四海一钩，千江只影。
    不知月在飞猿岭。

释了惠　又猪头和尚赞
    圣者圣何从，空中柳絮踪。
    猪头不得吃，遍地扇腥风。

释了惠　又猪头和尚赞
    猪头捧起，会苦全甘。
    饥兮不吃，饱而常贪。

释了惠　寓北山小阁因事偶作
    老去将贫买得闲，十层梯下是人间。
    忽因送客闻新事，又嘱山童紧著关。

释了惠　赵山台莲花方丈
    一芙蕖是一毗耶，一叶春风一室开。
    三万二千师子座，藕丝窍裹涌将来。

释了惠　赵州接赵王
    跏趺迎上客，曲录对旌幢。
    不是家风别，他寀　礼乐邦。

释了惠　政黄牛赞
    屈膝跨牛腰，山遥水更遥。
    有诗吟未就，白鹭下溪桥。

释了惠　中原之宝
    至宝应难别，波期双眼昏。
    何如放下手，留取镇中原。

释了惠　重画知识壁
    幸自十方无壁落，谁将五彩画虚空。
    善财眼裹生花医，去却一重添一重。

释了惠　猪头和尚赞
    提起臭猪头，密持清净戒。
    将谓足脂膏，元来少肉菜。
    如何出得金华界。

释了惠　自省
    {塔左换目}{左目右蚩}眼孔忽然开，冷汗通身笑满腮。
    数直年将谓道，谁知今日却元来。

释了慧　春日田园杂兴
    平畴水绕径微分，水圃云深景不繁。
    此处农桑虽是僻，多情莺燕不嫌村。
    倦眠芳草闲黄犊，静对幽花倒绿樽。
    见说刀旆方四出，欲更名姓掩衡门。

释了朴　呈无示和尚
    赤脚波斯入大唐，一家有事百事忙。
    而今四海清如镜，率土普天归我王。

释了朴　偈颂三首
    酷暑如焚不易禁，炎炎赫赫欲流金。
    夜明帘外无人到，灵木超然转绿阴。

释了朴　偈颂三首
    牛皮鞔露柱，露柱啾啾叫。
    灯笼佯不知，虚明还自照。
    殿脊老嗤吻，闻得呵呵笑。
    三门侧耳听，就上打之绕。
    譬如十日菊，开彻队谁要。
    呵呵呵，未必秋香一夜衰，
    熨斗煎茶不同铫。

释了朴　偈颂三首
    德山入门便棒，临济入门便喝。
    临济喝处，德山棒头耳聋；德山检时，
    临济喝下眼瞎。虽然一搦一抬，
    就中全生全杀。

释了朴　偈颂四首
    清白传家，赤穷到骨。
    心似寒灰，口如木突。
    纵有此地儿葛藤，尽机也拈不出。
    凭何接待方来，聊与一掴一咄。

释了朴　偈颂四首
    洞山麻三斤，赵州庭前柏。
    滞货卖不行，未免著润色。
    五彩画牛头，便道是极则。
    七宝络象身，此个更奇物。

释了朴　偈颂四首
    桃花红，李花白，
    东君怯寒辨未得。且令蝴蝶舞三台，
    啄木和成十八拍。呵呵呵，
    可怜陌上游人，开眼堂堂著贼。

释了朴　偈颂四首
    观音玲玲珑珑，太白石丁丁东东。
    西园菜蟥似不堪食，东谷花发却无赖红。

释了朴　颂古
    灵云一笑见桃花，三十饭年始到家。
    从此春风春雨后，乱随名字落天涯。

释了思　喜雨偈
    熇熇炎威遍野飘，流金烁石土山焦。
    精诚不作轩雷转，孰与人间济杭苗。
    救旱无方种种求，老龙谁识隐岩湫。
    茅山居士兴慈愿，一叱风云四百州。
    衲子相逢竞喜忻，应期甘雨一番新。
    了知润物无穷意，祗在维摩此念真。

释了悟　读政黄牛
    清旷情怀世莫羁，放心异类乐斯时。
    千山万水无穷意，只许滩头白鹭知。

释了悟　偈颂五首
    今朝七月半，丛林解制忙。
    当头老水牯，筋骨不堪富。
    大家团栾礼三拜，枬檀藆蕁一般香。

释了悟　偈颂五首
    今朝开炉向火，诸方说禅浩浩。
    灵山一字也无，普请大家证据。

释了悟　偈颂五首
    一即三，三即一，
    碧眼胡僧数不出。少林面壁九年，
    大似抱趀叫屈。屈屈，
    黄檗树头，讨甚木蜜。

释了悟　偈颂五首
    倒岳倾湫与麽来，小根魔子谩疑猜。
    神驹一跃三千界，空说门前下马台。

释了悟　偈颂五首
    昨日栽茄子，今日种冬瓜。
    一声河满，和月落谁家。

释了悟　颂古
    试问钟声披七条，轻轻击著无明发。
    买来餬饼是馒头，苦哉观世音菩萨。

释了心　偈
    佛之一字孰云无，木马泥牛满道途。
    倚遍栏干春色晚，海风吹断碧珊瑚。

释了性　偈
    一苇江头杨柳春，波心不见昔时人。
    雪庭要识安心士，鼻孔依前搭上唇。

释了演　衡阳别妙喜老师
    倒骑铁马渡潇湘，澗草岩花不覆藏。
    回雁峰高亲到顶，了无佛法可商量。

释了演　偈颂十一首
    谁庵不会说禅，一向外边之绕。
    鸣鼓集众升堂，岂容乱开臭口，
    而今无计可为，谩把屎肠抖擞。
    瞎驴趁队过新罗，惊起南辰藏北斗。

释了演　偈颂十一首
    扑落非他物，纵横不是尘。
    山河并大地，全露法王身。

释了演　偈颂十一首
    昨日闹浩浩，今朝静悄悄。
    静悄悄处闹浩浩，闹浩浩处静悄悄。

释了演　偈颂十一首
    高高峰顶云，散作人间雨。
    一句绝譫讹，相逢莫错举。
    不错举，猫儿偏解捉老鼠。

释了演　偈颂十一首
    今朝四月初一，即辰孟夏渐热。
    伏惟大众增休，各各眼横鼻直。
    若谓世谛流通，燋盘重添艾灸。
    若作佛法商量，瞎汉扶篱摸壁。
    还相委悉麽，只为分明极。

释了演　偈颂十一首
    前来半斤，后来八两。
    斤两分明，一对漆桶。

释了演　偈颂十一首
    时当亚岁，节届书云。
    不萌枝上唤春归，无影树头增秀色。

释了演　偈颂十一首
    腊月一，雪冻草枯，
    水寒冰结。黄河绝流，
    虚空迸裂。若将此语定纲宗，
    敢保老兄犹未彻。

释了演　偈颂十一首
    四海共遵灵鹫制，九旬禁足自萧然。
    饥餐渴饮随缘过，禅道是非扫一边。
    知我者谓我深锥痛劄，不知我者谓我吊影扬鞭。
    毕竟如何，月中丹桂和根拔，
    水底泥牛蓦角牵。

释了演　偈颂十一首
    即心即佛，千山万水。
    非心非佛，草窠里辊。
    向上一路千圣，不传热椀鸣声。
    三边若得浑无事，四海何愁不太平。

释了演　偈颂十一首
    踢倒飞来回首去，倒骑佛殿出皇都。
    须知此外封疆阙，八面腾腾任卷舒。

释了演　寄育王廓和尚
    向来事业俱荒废，即体生涯迥一空。
    渐愧此身无被盖，百般痴钝玷宗风。

释了演　空谷
    谷空空谷谷空空，空谷全超万象中。
    流水落花浑不见，清风明月却相容。

释了演　石佛
    积念有年瞻石佛，今朝一见绝疑猜。
    都卢面目只如此，却道三生凿出来。

释了演　颂古九首
    二祖无端向少林，庭前立雪到腰深。
    直饶觅得心无有，未免全身被陆沉。

释了演　颂古九首
    不是心，不是佛，
    不是物，为君击碎精灵窟。
    天上人间知不知，鼻孔依前空突兀。

释了演　颂古九首
    忽闻幕下哭哀哀，顿使天台对五台。
    风月一天今古在，通身是口也难开。

释了演　颂古九首
    沩山得体，仰山得用。
    体用俱全，梦中说梦。

释了演　颂古九首
    黄蘺堂前喫棒去，大愚肋下筑拳来。
    若言佛法无多子，到底分明眼未开。

释了演　颂古九首
    临行特地扬家丑，带累傍人满面惭。
    霹雳一声云雨散，至今父子未相谙。

释了演　颂古九首
    灵云亲说悟桃花，端的无疑眼里沙。
    纵使玄沙言未彻，相逢且喫赵州茶。

释了演　颂古九首
    俱胝一指禅，古今成话欛。
    打破鬼门关，露柱寻无罅。

释了演　颂古九首
    兴化棒头轰霹雳，克宾脚下走尘烟。
    若无塞外将军令，那得嘉名四海传。

释了演　颂古三首
    倒握毒蛇横古路，背骑猛虎舞三台。
    收来放去无多子，铁眼铜眼被活埋。

释了演　颂古三首
    赵州狗子无佛性，当空掘出秦时镜。
    光明浑不见星儿，上下四维俱彻映。

释了演　颂古三首
    袖中宝剑摩星斗，肘后灵符照八方。
    拨转目前关捩子，从教天下竟忙忙。

释了演　与禅人
    家山有路应须到，到得家山未是归。
    拈转杖头俱划断，好看午夜太阳辉。

释了一　颂古二十首
