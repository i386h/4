<!-- { "loadSidebar": true } -->
    萎荑殒英春不主，呜呼万古为冤土。

贺铸　王迥子高挽章五首
    我昔官房子，长怀忠穆贤。
    里无行马第，山有卧牛阡。
    当代三公後，维君五福全。
    桐棺远归祔，追旧几潸然。

贺铸　王迥子高挽章五首
    卓尔金闺彦，颀然玉笋班。
    周旋三友益，零落十年间。
    轣辘灵輀动，悠扬素旐还。
    暮年怀抱爱，应未辨追攀。

贺铸　王迥子高挽章五首
    萧散竹林风，平生约略同。
    官班魏叔夜，年辈晋安丰。
    民咏濡须政，朝推{左月右旬}{左月右忍}功。
    九原无复作，埋玉恨何穷。

贺铸　王迥子高挽章五首
    南浦维舟访　　东堂抵榻眠。
    後期犹指日，轻别遂终天。
    墨妙今初贵，诗鸣久已传。
    清风知未坠，诸子更羴　翩。

贺铸　王迥子高挽章五首
    已矣知无憾，贤愚共此途。
    白驹驰白日，黄发掩黄垆。
    和氏终还赵，干将不葬吴。
    驽疴如可强，犹拟奠生刍。

贺铸　望夫石
    亭亭思妇石，下阅几人代。
    荡子长不归，山椒久相待。
    微云荫发彩，初日煇饿黛。
    秋雨叠苔衣，春风舞萝带。
    宛然姑射子，矫首尘冥外。
    陈迹遂亡穷，嘉期从莫再。
    脱如鲁秋氏，妄结桑中爱。
    玉质委渊沙，悠悠复安在。

贺铸　魏城东
    短短宫墙见杏花，霏霏晚雨湿啼鸦。
    欲将今夜思归梦，凭仗春风吹到家。

贺铸　闻苏眉山谪守英州作
    岭首登临楚粤分，披襟先喜得南薰。
    座隅鹏鸟敢要赋，溪下鳄鱼知畏文。
    酒洗黄茅瘴时雨，啸驱碧落洞中云。
    高才何假江山助，未拟区区咏五君。

贺铸　闻莺有怀故园
    海陵春後雨冥冥，耳厌蛙嗥鹳龄鸣。
    何意东亭好风日，流莺忽作故园声。
    故园千里长牵梦，老病三年不废情。
    想见杨花收卷尽，绿苔池院落朱樱。

贺铸　问内
    庚伏压蒸暑，细君弄咸缕。
    乌绨百结裘，茹茧加弥补。
    劳问汝何为，经营特先期。
    妇工乃我职，一日安敢堕。
    尝闻古俚语，君子毋见嗤。
    瘿女将有行，始求然艾医。
    须衣待僵冻，何异斯人痴。
    蕉葛此时好，冰霜非所宜。

贺铸　乌江北道中作
    寒麦田畴雪糁花，暮潮洲渚水吞沙。
    凫鷖长作渔舟伴，桑柘深藏老圃家。
    浊酒纵贤谁与醉，青山有价不容赊。
    南来学得沧浪唱，却著征衫袖马挝。

贺铸　乌江东乡往还马上作二首之二
    悠悠东去欲何之，草莫西还可是归。
    残日雨竿荒戍远，青山满眼故园非。
    江田经雨菰蒋熟，石路无风蠛蠓飞。
    回羡耕夫闲胜我，早收鸡犬闭柴扉。

贺铸　乌江东乡往还马上作二首之一
    黄尘随马染征衣，十里江皋送客晖。
    废井草荒蛙黾怒，下田沙涨芋魁肥。
    解缨拂树弄清浅，棋榻扫云飞翠微。
    人生事事不如意，终日念归何日归。

贺铸　乌江泛舟寓目
    沧江浩渺寄星槎，望极纷纷两眼花。
    但见潮头澍木杪，直疑山背落天涯。
    鸱夷信得平生乐，仲御尤宜抵死夸。
    仓父憀非能赋手，渔郎若个是诗家。

贺铸　乌江广圣寺虚乐亭
    避雨孤篷泊柳阴，潮回溪曲稻花深。
    有时白鹭窥鱼下，竟日青蛙伴我吟。
    酒敌无人情落漠，云乡何处老侵寻。
    诛茅拟卜终焉计，不为清风暂解襟。

贺铸　乌江石跂觜晚望有怀故园
    山色相衔类太行，江流东去亦浑黄。
    鲈鱼鱠美招来客，鸿雁书迟梦故乡。
    五斗月支何足道，一帆风便可能忘。
    归田有计非今日，莫把移文揭草堂。

贺铸　吴江送客
    送别松陵道，轻舟助客拏。
    湖空翦葭萯，市隘集鱼虾。
    薄雨啼残雪，新潮蚀嫩沙。
    镜中羞沓飒，行复见春花。

贺铸　吴门秋怀
    吴门客鬓再经秋，城郭篮舁久倦游。
    平静松江三万顷，不应无处著鱼舟。

贺铸　芜湖王敦城下作
    斗立孤城日四围，贼奴曾未慑天威。
    风生虎帐豺声厉，尘犯龙颜鱼服归。
    首揭大航遗臭在，歌流乐府旧音非。
    当时不慕桓文举，草满中原胡马肥。

贺铸　西城马上
    烛冷尘消过上元，晴明风日柳初繁。
    偷闲偶到西城陌，喜见青山似故园。

贺铸　西城有怀旧游
    西郭天泉里，依依得旧游。
    绮罗红芰晓，丝管万蝉秋。
    柳碍秋千陌，萍枕祓褉舟。
    华年勿复道，谁为驻东流。

贺铸　席上呈钱德循
    枣华纂纂桑叶肥，老蚕起眠雏雀飞。
    南邻买酒劝行乐，越客废书歌式微。
    式微式微胡不归，明日会知今日非。
    旧溪手种水杨柳，长与秋风扫钓矶。

贺铸　席上分韵寄陈传道
    忍穿布袜与青鞋，困走京尘十二街。
    拟仗飞云寄招隐，东风吹送落君怀。

贺铸　喜雨
    终春久旱暵，涉夏俄溽暑。
    垢汗浼衣襟，梅津蒸柱础。
    黄霾闭赤景，测候错辰午。
    沙燕逐风鸢，翻飞遡来雨。
    纷纷白羽箭，齐发万牛弩。
    落瓦复鸣阶，浮沤如沸煮。
    崇朝已沛浃，枯渴顿清愈。
    田父喜过从，迎门好相语。
    蚕桑薄可具，豚酒与笔鼓。
    择吉谢丛祠，巫娘罢狂舞。
    晨炊饱丁壮，庇笠耕舄卤。
    少缓麦租期，庶将秋稼补。
    输入太仓中，蕃肥任黄鼠。

贺铸　戏答张商老
    扬子江头两信潮，送君西去木兰桡。
    依依暮雨鸳鸯梦，嫋嫋春风豆蔻梢。
    细字碧笺随雁到，小帘朱户抵天遥。
    长安触绪牵情地，不特魂销骨亦销。

贺铸　夏夜怀寄传道
    疲筋任藜杖，行药下僧坊。
    月出河汉白，雨余草木凉。
    有怀社中子，引首东南望。
    高韵少谐结，何心事征商。
    泗滨六七月，万柳鸣蜩螗。
    大艑轲峨来，迎风坐胡床。
    投钱授赤券，岂所试君长。
    申退尚多暇，不无金玉章。
    而余方执热，思得濯沧浪。
    云牋傥写寄，珍重未相忘。

贺铸　夏夜雨晴遣怀
    积潦被广陌，谁过牛侩翁。
    闭关养尪瘵，药石收良工。
    高斋俯嘉樾，疏箔延清风。
    左右列图史，披张俄一通。
    从嗤獭祭鱼，聊学蠹书虫。
    坐挹古人语，孰云吾道穷。
    浮生梦境间，不蕂之惊蓬。
    生死犹物化，今昔贤愚同。
    分阴贱垂棘，白日莫再中。
    薄暮纷滓澄，寥寥还太空。
    为问此何夕，凉蟾生自东。
    荒哉西园士，联盖追轻鸿。
    行乐以至斯，不知息微躬。
    侧聆天鸡鸣，凡耳初破聋。
    吾从汗漫游，遡景鞭垂虹。
    濯缨咸池渊，曦发若木丛。
    亲串不我忘，惠音赤鰖公。
    长哦赋来归，阅尔世上雄。

贺铸　闲情二首
    青窗隐夕曛，玉甽紫苔春。
    佳人久不见，翠被销檀薰。
    长巾拂绿绮，上有三年尘。
    聊弹别燕弄，寄谢阳壹云。

贺铸　闲情二首
    秋风动朱箔，流尘污鸳绮。
    念昔合欢人，两心今万里。
    冰霜变松竹，况复如桃李。
    欲寓相思文，无多右军纸。

贺铸　晓登柏子冈回望金陵怀寄锺山泉禅师
    晨征念王事，驽驾烦屡叱。
    既陟崔嵬高，稍辞丛薄密。
    乌牛沾宿露，白鸟明初日。
    清川舴艋迟，绿岸浮图出。
    缅怀秣陵游，曾缀秦淮繂。
    曳舄白下门，供香金粟室。
    得闻四句偈，如奉三尺律。
    损益非所知，婚嫁行且毕。
    庶几追老庞，薄暮徼万一。
    誓将迁枳根，待变江南橘。

贺铸　晓度黄叶岭东谷怀寄金陵王居士闲叟
    阴谷不寓暑，风松朝露零。
    乳溪逗绿筱，琴筑声泠泠。
    老石渍金碧，窅然沈列星。
    酌此石上泉，饵彼松下苓。
    倏歨振飞步，岂徒制颓龄。
    何须历五岳，即蹈神人庭。
    顾余方有役，俗驾不敢停。
    寄音采真子，来卜白云扃。

贺铸　晓晴西郊马上
    夜雨萧萧彻晓闻，不应为我扫尘纷。
    弄鞭十里西郊道，但见青山纳白云。

贺铸　谢米雍丘元章见过
    今古两妙令，雍丘与太丘。
    当时号清白，後日想风流。
    吏鼾庭阴午，农歌野色秋。
    吾非荀氏老，愧尔德星留。

贺铸　辛未兴龙节日怀历阳王掾元胥
    昨岁东溪口，扁舟欲下江。
    伴愁灯映幔，欺睡月侵窗。
    漫寄书连纸，谁同酒一缸。
    何当见之子，聊使我心降。

贺铸　兴龙节日渡江怀寄二友弟兼示同行
    燕庭冠佩拜炉香，丸剑纷纷想定场。
    江上烹鱼犹得信，座中惊雁已离行。
    浇愁酩酊一樽酒，破睡咿哑两橹床。
    不特赋诗怀二仲，故呈凡韵恼支郎。

贺铸　行路难
    惊飚猎榛莽，西山匿颓阳。
    四五阴魄晚，繁星亦光芒。
    驱车何所投，却顾归路长。
    挟辕两羸牸，犯此豺虎场。
    安得渥洼骏，皎旦游康庄。
    岂徒写我忧，要使尘不扬。

贺铸　许永席上赋
    流浪江湖跨两年，西风犹驻木兰船。
    可人方外二三子，与尔樽中十八仙。
    处士妄同公子议，麴生未减索郎贤。
    自怜衰病方轰饮，也在刘家幕下天。

贺铸　雪後同吴达夫慎献玉登黄鹤楼
    岁律峥嵘腊尽头，风吹朔雪到南州。
    三湖簸荡鲛鼍恐，七泽迷漫狐兔愁。
