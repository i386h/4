<!-- { "loadSidebar": true } -->
    佥言宜仆射，累疏避司空。
    身后疏巾敛，生前浊酒中。
    吴钩无路挂，洒泪寄西风。

周必大　徐稚山龙学挽词二首
    昔者陪簪笔，此邻记凿垣。
    十年间何阔，一见欲无言。
    哭鲤何多难，葬嬴真少恩。
    天乎如可恃，门户看诸孙。

周必大　徐子礼宗丞挽词
    符节何妨彩服斑，专心温靖宁求闲。
    宾朋忽吊西河上，父子继游东岱间。
    前日台门哭瓜葛，同时华屋落丘山。
    不须更问相从旧，行道人之亦涕潸。

周必大　许陆务观馆中海棠未与而诗来次韵
    莫嗔芳意太矜持，曾得三郎觱篥吹。
    今日若无工部句，殷勤犹惜最残枝。

周必大　宣州蔡子平尚书淑人居氏挽词二首
    八座夫人贵，三刀刺史荣。
    共深偕老庆，忽寄悼亡声。
    寂寞闰门政，凄凉儿女情。
    亲交犹雪涕，况乃谢宣城。

周必大　宣州蔡子平尚书淑人居氏挽词二首
    鹓缀闻相藻，鸰原忝附葭。
    至今思并舍，晚岁拟通家。
    只道身长健，那知生有涯。
    挽讴无好语，聊杂垄头笳。

周必大　严宽桂岩堂二绝句
    岩桂标名本在山，城居翻以桂为岩。
    香浮仙籍书生事，早拜恩袍映彩衫。

周必大　严宽桂岩堂二绝句
    卜筑华堂已八年，花因旧植有新添。
    广寒何待中秋到，明月清风即步蟾。

周必大　彦岑真赞
    石中韫着无瑕玉，矿里淘成紫磨金。
    八十年来岑铁面，谁知一片老婆心。

周必大　杨昌英示性说次韵为谢
    圣学榛芜欠扫际，诚斋刻意绍渊舆。
    羊岐自昔迷多径，鸡畒从今识广居。
    西洛穷源谈近似，南宗投隙说真如。
    早知大道容方轨，何用危涂转栈车。

周必大　杨谨仲教授和徐师川中秋赏月诗邀余次韵
    浥露清如洗，明河净不流。
    珠圆合浦夜，潮盛浙江秋。
    朗咏陈王赋，几成法善游。
    广寒非独冷，莫为客毡谋。

周必大　杨廷秀秘监万花川谷中洛花甚富乃用野人韵为鱼儿牡丹赋诗光荣多矣
    万花川谷第芳菲，也许湘灵媵伏妃。
    翠叶迎风牵荇带，红绡浴日湿宫衣。
    共船不妒龙阳钓，警乘犹疑洛渚飞。
    谁把荒园一鱼目，换将五十六珠归。

周必大　杨廷秀送牛尾貍侑以长句次韵
    江南十月方肃霜，小槽初滴鹅儿黄。
    颇思指动异味尝，门正张罗谁末将。
    披绵强来推不去，枯虾欲进止之户。
    羊膻豕腥尤可厌，肪截脂凝在何处。
    草玄子云黄门郎，遗我黑质而白章。
    形之硬语弩力强，写以奇字侔史苍。
    愧无纖手色倾国，压糟磨刀走臧获。
    喜于左手持蟹黄，美胜八珍熟熊白。
    古来貍首歌侯门，名以牛后真屈君。
    从今玉汝洗俗谚，好与纨袖陪梁园。
    公诗如貂不烦削，我续狗尾句空着。

周必大　杨文甫主簿顷惠佳篇今赴松溪次韵送别
    投林倦翼久知还，尚客君家伯仲间。
    入市每嫌妨杖屦，临岐那忍问河山。
    家声好在金陵簿，人物争看玉笋班。
    他日银黄夸里后，不妨徐伴野夫闲。

周必大　杨子直秘书以一诗送小儿归省又一绝及平园花木校文苑英华并次韵发
    老去何心悦盛华，观书无奈眼昏花。
    但思载酒扬雄宅，细问三州二部家。

周必大　杨子直秘书以一诗送小儿归省又一绝及平园花木校文苑英华并次韵发
    栽花种竹满平园，人道安闲似乐天。
    自笑铅黄消永日，何如蛮素乐华年。

周必大　杨子直示还寿皇御批制草熟状将以新诗叹服匠手走笔奉酬既谢厚贶且
    病渴相如思苦迟，至今梦怯草麻时。
    鼎湖铸就龙新去，云汉章成露尚垂。
    冬日茅檐虽可曝，春风浴殿岂忘思。
    使君自有如纶笔，会踏金銮契主知。

周必大　夜梦次陈立夫韵
    惯伴山僧汲涧泉，懒随年少梦游仙。
    风流输与贤兄弟，朱阁临风教李娟。

周必大　夜直怀永和兄弟
    玉堂清冷夜初长，风雨萧萧忆对床。
    徼道传呼钟鼓密，梦魂那得到君傍。

周必大　夜直玉堂读王仲行正字文编用入馆新诗韵
    轶材腾骥騤，涌思决河渠。
    枝茂根先实，名高士岂虚。
    君王怜旧土，馆殿有新除。
    努力功名会，燕然欠大书。

周必大　夜坐困甚
    马通新熟夜炉深，拄膝承颏梦欲成。
    不记坐来汤沸鼎，却疑蓬底听滩声。

周必大　一甲子前与济源李綦仪之游从赣上今其婿谢幼学传示衰容为题四句
    早向短李客南康，晚识渠家玉润郎。
    自笑头颅并目睫，依然如鼠复如麞。

周必大　乙卯冬杨廷秀访平园即事二首
    乘兴不回安道舟，销忧同倚仲宣楼。
    莫嫌四面酸风射，犹胜三场渖汗流。

周必大　乙卯冬杨廷秀访平园即事二首
    梅得诗翁八月歌，至今万朵压枝多。
    明年结子应无数，金鼎调时味正和。

周必大　乙卯中秋初夜见月欲登楼而阴五鼓如永和镇省七兄月色如昼
    携壶拟欲上层楼，云掩冰轮且罢休。
    谁料五更南栅路，却成邂逅好中秋。

周必大　以红碧二色桃花送务观
    碧云欲合带红霞，知是秦人洞里花。
    俗眼只应窥燕麦，不如送与谪仙家。

周必大　舣舟清江镇从任子严运使求菊
    陶令思归未得归，黄花想见绕东篱。
    满头须插何容易，且向盘园乞一枝。

周必大　英德邵守之纲记予衰颜戏题数语
    使君燕颔虎头，法当当城封侯。
    宜伯蜀而之广，绘象祠于两州。
    铃阁虽非麟阁，胡为画此猕猴。
    亦如杭人效穆仲献笑于坡代俳优耶。

周必大　永丰监税黄思义写予真于大椿之下戏题
    鬓发皤然八十春，若为百倍比庄椿。
    藉令十此如彭祖，亦是鸡窠九世人。

周必大　永和镇曾峼季高明秀楼
    心得高明趣，楼开井邑间。
    巡檐风与月，隐几水兼山。
    景物因天巧，轩窗占地悭。
    寒暄俱可至，徒倚不知还。

周必大　永新贺升卿携中原六图相过其论古名将出师道路形势可指诸掌为赋此
    历历山河一卷书，博闻疑是古潜夫。
    金城未入职方考，玉座正披舆地图。
    取虢不应须假道，胜齐终恐用真儒。
    从来美玉劳三献，岂比巾箱袭磇硄。

周必大　永新贺升卿著春秋会正论屡督跋戏往
    三传名家各是非，圣经元自许传疑。
    迟迟著语君知否，游夏犹难措一辞。

周必大　永新谈汉卿求筠坡书院诗用诚斋之韵之意而推广之
    轩窗弥望猗猗竹，有斐切蹉琢磨足。
    天籁鸣风异丝木，昼夜锵金戛球玉。
    碧梧空有栖凤枝，何如以实饲其儿。
    扶摇下视鸿鹄陂，附翼会集夔龙池。

周必大　用旧韵为邦衡生日寿
    自公重踏秣陵春，便觉威加析木津。
    尺五去天沙路近，八千为岁寿杯新。
    休论沧海长生药，要是清朝不死人。
    万目睽睽观燮理，纪元真欲称熙淳。

周必大　游庐山吊大林
    上尽诸峰地转平，天低云近日多阴。
    古来南北通双径，此去东西启二林。
    虞世南碑从泯没，白居易序合推寻。
    匡庐第一真仙境，忍使如今遂陆沉。

周必大　游庐山佛手岩雪霁望南山
    十日顽阴不见山，山中一夜雪封庵。
    伊予的有寻山分，日照北窗云在南。

周必大　游庐山舟中赋四韵
    南北周庐阜，东西遍九华。
    宴安无醙毒，痼疾有烟霞。
    淡薄村村酒，甘香院院茶。
    驰驱君莫厌，此出胜居家。

周必大　游茅山道中望冈阜西南来势若连环既赴三茅而尾北掷马上口占
    千峰溧阳来，势若西南奔。
    遥拱三茅峰，不敢迫至樽。
    三茅如轩恋，次序俨弟昆。
    正西辟夷涂，群仙之所门。

周必大　游元龄登仕写予真求赞
    休夸岁岁花相似，莫叹年年貌不同。
    闲伴长松与龟鹤，免将开落问东风。

周必大　游云光寺李提举领客将至留二小诗
    来如负弩先，去为乘骢避。
    江左一片石，留伴幽人醉。

周必大　游云光寺李提举领客将至留二小诗
    作者正七人，饮中空八仙。
    长斋讵容醉，晋也合逃禅。

周必大　友人曾无疑示予真索赞
    懒逐溪风偶度云，聊同江月戏分身。
    谁知郑馹多佳客，也着骀佗一恶人。

周必大　又次邦衡长子总干韵
    乃公刚鲠迅词章，济美人推小赞皇。
    君实固难安洛沬，子虚亦合荐周行。
    牛屠十九看游刃，媠击三千始滥觞。
    早向秦淮迎辇辂，北征旗鼓正相望。

周必大　又次邦衡族侄长彦司户韵
    圣世恩荣盛孝章，北窗自欲傲羲皇。
    通家喜燕鸡豚社，治郡愁亲雁鹜行。
    陌上花开人斗草，瓮头酒熟客传觞。
    及时行乐君休厌，召驿相将项背望。

周必大　又次韵二首
    川流元滚滚，客至喜津津。
    卜筑新形势，逢迎旧主人。
    　　杯容我醉，诗句味君醇。
    大隐聊城市，岩耕笑子真。

周必大　又次韵二首
    宫槐分影直，官柳着行疏。
    画栋飞翚远，晴霞散绮馀。
    池邀山简马，水胜武昌鱼。
    只恐封泥召，骖鸾上帝居。

周必大　又次韵醵饮
    层轩发天藏，初日照粉雘。
    雄观跨鹏背，烦促陋蚕箔。
    飞绥会兰亭，传觞写桑落。
    饮兴江海窄，逸气云天薄。
    虽无汉侯鲭，粗胜周礼醵。
    清欢谢丝竹，贺厦惊燕雀。
    围棋角胜负，献俳纷戏谑。
    凉风遍广坐，长夏失重熇。
    高会方继日，初筵今告朔。
    要令四难并，讵止一饷乐。
    明朝传绝唱，百年无此作。
