<!-- { "loadSidebar": true } -->
    月依孤垒没，烧逐远荒分。
    未省为边客，宵笳懒欲闻。

唐异　闲居书事
    幽居经宿雨，尾齿遍林塘。
    一境无过客，千山自夕阳。
    画禽多独语，夏木有馀凉。
    招隐诗慵寄，时清谁肯忘。

唐元龄　华盖山
    巍然独立九霄中，势压稀庐亘华嵩。
    捣药声高蟾阙近，乘槎路涉鹊桥通。
    三更见日生沧海，六月飞霜下翠空。
    好挟千年王子晋，玉笙轻度碧桃风。

唐元龄　象眠山
    作县苦无俄顷閒，喜逢佳节一开颜。
    无人送酒来彭泽，有客登临嗣鲁山。
    慨想鹤汀凫渚外，盘醒鳌水象峰间。
    赏心未尽天将晚，剩插黄花带月还。

唐元龄　郁林寺
    一径通深窈，丛林独蔚然。
    神仙栖佛屋，香火当僧田。
    罕见催租吏，谁谈文字禅。
    吴侬来拜朔，偻指满三千。

唐震　游四明留题丹山
    四明光照九霄寒，阆苑神仙日往不。
    瀑布远从银汉落，洞门长锁白云閒。
    深崖瑞木金文润，绝顶灵槎铁色斑。
    无限遗踪人莫识，落花香泛水潺潺。

唐仲温　三井潭报雨
    夜宿精蓝百虑清，晨移祠下勺涵亭。
    须臾水府收温刺，始信神龙果有灵。

唐仲友　长台途中
    冲晓入山去，行行遵远途。
    滩头横略彴，林表出浮图。
    麦饭田家饷，松醪野店酤。
    红尘自扰扰，心与白云孤。

唐仲友　次季弼索杨继甫诗
    诗来得得巧搜寻，清似壶冰洗我心。
    白雪阳春皆绝唱，高山流水欠知音。
    秦淮淼淼涵秋影，楚岸迢迢起夕阳。
    此际须君速相就，寒鸦趁侣欲投林。

唐仲友　次季弼索杨继甫诗
    爱山欲作杪秋寻，薄宦逢回倦壮心。
    排遣牢愁须鲁酒，激扬逸气和春音。
    归与物色荒山径，晚矣功名惜雨阴。
    寂寞孤芳聊自守，不殊兰芷在深林。

唐仲友　村舍
    草色红泉井，桐阴白板扉。
    徘徊不忍去，坐待白云归。

唐仲友　代家君答闻老诗三首
    流水高山举似谁，我惭善听匪钟期。
    三诗历历皆可语，仿佛当时病可师。

唐仲友　代家君答闻老诗三首
    附热衔泥不足言，尔来杖锡亦纷然。
    不趋鑪炭趋寒谷，青白於中觉汝贤。

唐仲友　代家君答闻老诗三首
    江山天借使诗昌，太守风流似沈郎。
    莫作推敲冲导其，好携佳句过黄堂。

唐仲友　读章嘉甫诗
    句法亡来久，诗坛忽有人。
    看君哦字苦，胜我食芝新。
    国史空遗恨，竿门未识真。
    尚须樽酒细，非效捧心颦。

唐仲友　贺孙知从改章服
    蚤岁蹉蛇晚节全，举觞犹自吸长川。
    紫泥优渥逢熙事，朱绂荣华慰暮年。
    强效琼杯哦庆语，欲将铁杖寿真仙。
    明堂尚有蒲轮召，未许终闲野水船。

唐仲友　句
    万觯出时非择地，一泓澄处本无心。

唐仲友　蜡梅
    凌寒不独早梅芳，玉艳更为一样妆。
    懒着霓裳贪野服，自然仙骨有天香。
    轻明最是宜风日，冷淡从来傲雪霜。
    欲识清奇无尽处，中间深佩紫罗囊。

唐仲友　蜡梅十五绝和陈天予韵
    此花清绝似幽人，苦耐冰霜不爱春。
    蜡蕊轻明香万斛，黄姑端的是前身。

唐仲友　蜡梅十五绝和陈天予韵
    点缀何曾待化人，密房琐琐暗藏春。
    定应昔与江梅友，惹得清香尚满身。

唐仲友　蜡梅十五绝和陈天予韵
    袂剪黄罗亦可人，君诗剩觅小园春。
    最怜丈室铜瓶里，独对维摩似病身。

唐仲友　蜡梅十五绝和陈天予韵
    黄姑侍女两三人，散作名家不嫁春。
    仙桂飘零篱菊尽，香容付与雪中身。

唐仲友　蜡梅十五绝和陈天予韵
    日暮天寒倚竹人，淡妆别有一般春。
    紫橐深賏香无限，金缕初裁稳称身。

唐仲友　蜡梅十五绝和陈天予韵
    山麝时时暗袭人，蔷薇露湿满枝春。
    若教粉蝶知音耗，应怨韶华枉误身。

唐仲友　蜡梅十五绝和陈天予韵
    的皪光明色照人，枝头已有十分春。
    我惊唤作菩提树，为是如来幻化身。

唐仲友　蜡梅十五绝和陈天予韵
    不管江梅妒杀人，壶中日月已先春。
    恰如姑射神仙子，野服高闲物外身。

唐仲友　蜡梅十五绝和陈天予韵
    长伴南枝带雪开，浑无蜂蝶去徘徊。
    可能熟识金仙面，只有诗人日日来。

唐仲友　蜡梅十五绝和陈天予韵
    只恐幽花取次开，哦诗忍冻几徘徊。
    莫猜野服风情浅，解把天香暗里来。

唐仲友　蜡梅十五绝和陈天予韵
    甚欲陪君酒瓮开，寒侵病骨却徘徊。
    不辞更琢金仙句，图得抛砖换玉来。

唐仲友　蜡梅十五绝和陈天予韵
    为爱凌晨细细开，谁人伴我独徘徊。
    朝阳满树无尘滓，寒雀惊窥欲下来。

唐仲友　蜡梅十五绝和陈天予韵
    一点轻明照雪开，六花惊妒亦徘徊。
    清香不在江梅后，底事全无驿使来。

唐仲友　蜡梅十五绝和陈天予韵
    几岁岩扃独自开，何人立马为徘徊。
    只因坡谷传佳句，惹得寻春使少来。

唐仲友　蜡梅十五绝和陈天予韵
    积雪愁阴久不开，为怜花冷故徘徊。
    凭君琢句留金蕊，待取霜风送月来。

唐仲友　难老堂吴居厚为祖母作张子昭刘文叔史直翁赋诗
    风树感亲寿，忽若冬陨霜。
    以孙养祖母，惴惴驹隙光。
    无孙又继绝，此意诚激昂。
    吴氏有纯孝，业业含饴傍。
    延年寓题榜，戏彩勤奉觞。
    诗成三巨公，令德昭不忘。
    九原邈已远，遗范悲空堂。

唐仲友　石洞
    流泉在石上，细路在石下。
    石宇闭复开，竹树邃而雅。
    我来不值桂壑风，月寒病骨艰迎逢。
    野田午后爱日烘，杖藜扶去穿豧豯。
    霜清水落石正瘦，落叶拥径行龙钟。
    决流作瀑飞短虹，小阁踞坐尘虑空。
    萧然一笑出山去，回首峻壁纷青红。

唐仲友　送钱守归朝除大农二首
    北海廉平守，曾为汉大农。
    此邦高治行，今日继前风。
    饥馑难於政，循良茂厥功。
    好将清静对，推与四方同。

唐仲友　送钱守归朝除大农二首
    贱迹归田里，高怀不世情。
    细倾忧国酒，频话及时耕。
    紫橐恩将近，茅茨计未成。
    攀辕无好语，所愿达时英。

唐仲友　题刘能之书室日静斋
    书斋一明窗，平湖在轩闼。
    良朋求我名，题榜子听说。
    心静见天地，水静烛毫发。
    槁木兼死灰，智动此机栝。
    微风不扬波，方雨皦明月。
    一举在云霄，期汝茲奋发。

唐仲友　题止一堂
    艮不获其身，人无监流水。
    畎亩义惓惓，时止非吾止。

唐仲友　辛丑正月上休日谒灵康庙拜滕公祠
    苍山余雪在云端，五两摇风减晓寒。
    谷应笙簧成两部，日涵烟水上三竿。
    相逢戏事留仙传，如在英魂激壮肝。
    分职幽明均报国，愿神终赐免空官。

唐仲友　行登新现潭
    荞麦花齐晚稻黄，今年此地是仙乡。
    篮舆又作山中去，敬为神龙一瓣香。

唐仲友　行登新现潭
    薄雨轻云掩翠微，丰年何物不熙熙。
    拒霜也效嫣然笑，白白红红出短篱。

唐仲友　绣川湖
    众水汇山麓，平湖天宇宽。
    千家连岛屿，十里带林峦。
    柳长波澜阔，荷衰风月寒。
    吾将乘一棹，谁与办纶竿。

唐仲友　续八咏　八咏掞英词
    掞英词，英词有微意。
    怀章恋双阙，吟情深六义。
    秋月清可依，春风惠无私。
    草桐感霜露，鸿鹤伤羽仪。
    解玉佩，去朝会，
    驾朱旛，张皂盖。
    张盖非不荣，解佩难为情。
    青緺矫濁侈，锦帐怀休明。
    邦衣未容褫，况值佳山水。
    时来一登临，清旷豁千里。
    既为茲土愁，复云茲土美。
    揖林壑，俯清沦，
    摛锦绣，歌阳春。
    天球鸣兮朱弦奏，朱弦奏兮玉律新。
    灵均渊源，建安风度。
    参众体於柏梁，接遗声於楚赋。
    值重光，叹盈缺。
    曳长裾，怀散聚。
    想西园兮不复游，典南尉兮未能去。
    薄淮阳之见痚，幸浮邱而来顾。
    非流落以为患，谅热中而怨慕。
    景入咏以增辉，诗因楼而得趣。
    嗟暗投於拙目，指微瑕於宝璐。
    高文一何寥，绝境亦难遇，
    子期久云亡，蚍蜉只撼树。

唐仲友　续八咏　迟日春偏丽
    春偏丽，偏丽两溪湄。
    三农喜趋事，万物欣逢时。
    伊吾土之洵乐，勤畎亩之东作。
    弥陇麦之旷望，遍水田之疏瀹。
    抽新绿之桑麻，换柔青之林薄。
    林薄初迁莺，郊原膏泽晴。
    园花张锦烂，堤柳弄丝轻。
    落梅吹香尽，芳草连天生。
    游人自适意，客子偏伤情。
    韶华忽云墓，檐楹乱飞絮。
    南浦绿波澜，秀野深烟雾。
    鱼肥隐钓舟，沙暖多翘鹭。
    红残少踏青，日落喧竞渡。
    翩翩来去燕，芳洲衔泥便。
    弱羽度高城，斜拂微和扇。
    物态皆光辉，凭高自忘归。
    轻雷送夜雨，江色含朝晖。
    俗厚异观洧，服成思浴沂。
    所幸疠不作，但愿年无饥。
    宽书已屡下，宣布关深机。

唐仲友　续八咏　冬野雪垂垂
    雪垂垂，迥野望中奇。
    冥迷一色混，琢镂万般宜。
    严风初作意，爱日为收曦。
    千山淡若惨，万壑冻无姿。
    同云忽泎合，飞絮渐分披。
    漫天历乱落，洒槛横斜吹。
