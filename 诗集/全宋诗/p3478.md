<!-- { "loadSidebar": true } -->
薛嵎　松阜弟於宝成寺祖墓之侧营创别业为赋得闲亭诗取又得浮生半日闲之
    陟巘心已清，复此风雨蔽。
    高人疏凿余，理道颇超诣。
    卜筑谐素志，缁侣欣共济。
    修竹尚无恙，巢鹤亦数世。
    空山岚欲滴。近水石可憩。
    春睡朝旭升，夜语孤烛继。
    高扁出林麓，先垅记苗裔。
    严钟警晨昏，群岫罗扈卫。
    身同野鹿游，迹许巢父媲。
    蜗角自为雄，蚁磨卒至毙。
    靡怀半日羡，讵识终老计。
    吾庐并渔村，兴往辄鼓枻。
    野衣裁芸荷，败屋粘薜荔。
    川陆阻会面，岁月迅流逝。
    兹情不可忘，淡交慎勿替。
    及时毕婚嫁，即事无芥蕂。
    相从丘壑，永使心迹契。
    泉石闻斯言，庶以当盟誓。

薛嵎　松冈过许峰送葬
    此行吟更苦，哭舅万山深。
    处士花犹昔，何人诗在今。
    奉亲无旅况，对佛动慈心。
    霜夜增寒思，半床安纸衾。

薛嵎　送廉村宗人薛庭芝薛如晦还里
    老我儒冠误，怜君亦固穷。
    山川居壤异，友爱所天同。
    江渡乘潮阔，霜林逐晓空。
    永怀楸垅敬，淹泊志难通。

薛嵎　送刘荆山
    束书入京阙，忧国最清深。
    天意有兴废，人才无古今。
    布衣万言疏，孤剑一生心。
    直道嗟难遇，贾生终陆沉。

薛嵎　送潘道士
    春渚微茫碧草连，千花飞尽柳飞绵。
    孤云野鹤生遥思，明月清风共一般。
    破褐还寻栖阴地，空囊唯乞送行篇。
    先生自有修真诀，不倚丹砂驻少年。

薛嵎　送僧自然过许蜂
    知心逢岂易，语别喜从容。
    因得静中趣，又寻云外峰。
    吟篇题在竹，拄杖曲如松。
    后会期难定，来书勿厌重。

薛嵎　送松风僧渊中二公游方
    无累云相似，悠悠天地间。
    新秋生远思，此去未应远。
    撼锡惊栖鹤，听松思故山。
    吟诗与说法，同是一机关。

薛嵎　送宋饮冰过四明郡斋
    元戎招士重亲临，喜遂诗书万里心。
    乍免客愁供帐具，暂停游事戟门深。
    秋空矫首瞻魁彩，夜烛凭花听雁音。
    从此文名沧海阔，好风三日到鸡林。

薛嵎　送宋饮冰过四明郡斋
    忆昔曾登太白巅，闲云留我石床眠。
    集诗删失题犹记，人事乖违岁屡迁。
    极羡故交游汗漫，不禁离思对婵娟。
    山中乏致兼金馈，形迹相忘二十年。

薛嵎　送蓑衣与陈子渊漫成口号
    莎草为衣叶叶新，已知难上贵官身。
    野人相赠无他意，从使心亲迹更亲。

薛嵎　送友人之括苍
    石门当半道，想见泊舟时。
    伴鹤立终日，就岩题几诗。
    近山秋易老，问隐地偏宜。
    我亦江湖去，心期尔得知。

薛嵎　素上人游方
    山深不可见，一锡又云飞。
    梵译通方语，林霜点衲衣。
    神闲生境寂，思基入吟微。
    寒月空相照，何人夜扣扉。

薛嵎　素上人圆鉴
    何须百鍊取晶荧，大化非由巧力成。
    所性本来无阙蚀，认形却恐未分明。
    寒泉深夜辘轳静，素魄中天世界清。
    到此万缘皆了了，笑他拂拭堕缠萦。

薛嵎　岁暮书怀
    园林春双近，老态更无懽。
    添岁儿童喜，照贫灯火寒。
    直心嗟道丧，多事识才难。
    已种梅千树，从今烂漫看。

薛嵎　蓑衣步
    水浸石根冷，风吹藤叶飞。
    菰蒲秋影里，长趁钓船归。

薛嵎　太白山观雪
    二十里松声，千山雪未晴。
    人当绝顶见，吟到此时清。
    大地球琳满，空林鸟雀惊。
    老僧观物化，无灭亦无生。

薛嵎　太古元西堂过万寿谒住山肇淮海禅师并简
    老子旧知已，江湖独尔思。
    此行逢作者，送别若为辞。
    风雨过春半，诗书滞海涯。
    心心傥相印，亦足慰衰迟。

薛嵎　唐补阙清风亭
    去国遗忠荩，朝盘托讽深。
    因知洁已意，亦是爱君心。
    貌像意全古，子孙贫至今。
    清风如可继，块土已埋沉。

薛嵎　题扶疏亭竹
    风晴雨雪天，无趣不萧然。
    影过邻家月，根通石下泉。
    长因终日看，忆得故山眠。
    物性今方会，心虚节自坚。

薛嵎　题山中井泉
    井口依山缺，更无沙砾浑。
    相传海眼出，久视石碑存。
    定案星辰位，不多穿凿痕。
    旱年人尽汲，汲尽复源源。

薛嵎　题仙岩玉桂花
    生在龙居最上层，重重碎玉簇孤藤。
    灵根旧说宜丹汞，仙种元无到马塍。
    风过乍疑吹佩响，日笼还似点酥凝。
    三年刻楮成何事，除却天工人不能。

薛嵎　题中川张氏所居
    鸥鸟往来处，此翁甘隐沦。
    地因人物著，名入郡图新。
    夜月情怀淡，茅茨意态真。
    高风无识拔，老却采薇身。

薛嵎　天童寺
    佛界似仙居，偻台出翠微。
    浙中山水最，海内衲僧归。
    草树有真意，禽鱼尽自机。
    禅房无别事，唯见白云飞。

薛嵎　天育道中
    除将吟卷外，琴与鹤相随。
    问寺路犹远，入山僧未知。
    鸟灵巢佛塔，猿饮挂藤枝。
    陵谷几迁变，道傍横古碑。

薛嵎　挽陈运管安人孙氏
    舅家如母在，恸哭泪沾襟。
    平日经声断，兹晨佛力深。
    墓庐犹手构，梱则是夫箴。
    山上半慈竹，从知契夙心。

薛嵎　万象亭
    年年此地驻吟鞍，十万人家指掌宽。
    天上星辰依旧远，山中松桂不知寒。
    月生沧海一轮静，云泊阑千片影残。
    见说亭基从古在，拟将图志试寻看。

薛嵎　王九山提刑於子城西旧宅累石作小阜见示五言因次韵奉呈
    幽怀随所寓，数石几窗前。
    荆棘傥迷道，山林空浩然。
    云生宁择地，龙处即为渊。
    谁谓达观士，终当违市廛。

薛嵎　王九山挽诗
    古史无完传，清风独可模。
    从谁问出处，举世在泥涂。
    气直於时忤，身荣与道俱。
    士林为重惜，挥泪奠生芻。

薛嵎　王九山挽诗
    修行过衲子，蔬饭几昏晨。
    自草休官疏，犹嫌在世身。
    片云先冢近，寒月万松邻。
    为鬼还应别，平生有善因。

薛嵎　王九山挽诗
    俗论鄙迂儒，公胡独受欺。
    焦桐方入调，夜鹊忽惊枝。
    心事将谁计，身名负已知。
    九原如可作，白首誓为期。

薛嵎　王民山惠诗
    民山名字出，朋辈独推先。
    不奉寒暄问，于今四十年。
    传来诗似锦，倏去步如仙。
    自古山林士，无营貌亦贤。

薛嵎　为迪上人赋寒倚
    山僧爱修竹，种此出嚣尘。
    霜雪不知苦，岁时长自春。
    定回闲坐石，风过动吟身。
    傥欲求归止，清虚即道真。

薛嵎　为归云师赋野航
    遇坎与乘流，谁能舍迹求。
    即空皆是境，大渡本无舟。
    风流随机息，乾坤任光浮。
    可怜迷岸者，漂荡几时休。

薛嵎　为槐迳弟赋亦爱
    无私天地情，物我岂殊形。
    此事关方寸，何人立户庭。
    一琴调舜曲，半壁写西铭。
    万虑境常适，谁能羡独醒。

薛嵎　为张上翁赋松交
    之人梅竹操，抱此岁寒心。
    古道久不作，高风独在今。
    无言欣意会，肥遁爱山深。
    我亦萧闲者，从君涧壑吟。

薛嵎　为郑菊山赋斗室
    居然真乐地，跬步亦徜徉。
    大器何曾局，修程未易量。
    中天就躔象，吾道即宫墙。
    万斛泉源在，非徒志秕糠。

薛嵎　下第
    寸晷场中较尺寻，荣亲无路泪盈襟。
    一贫谁过箪瓢巷，百口难宽儿女心。
    昨梦重圆知误喜，平生失计为工吟。
    近来文体尤趋薄，古道何由可语今。

薛嵎　下第归故园
    扁舟摇荡水心村，几度烟波入梦魂。
    猨鹤认名听号令，淦樵报礼叙寒温。
    浮生多事景逾促，自古求人道不尊。
    莫为穷途妨旷达，定应束帛贲丘园。

薛嵎　闲居言怀
    老子从来不为名，放教心地到和平。
    庭前草色知春近，窗外梅花终夜明。
    纸帐梦回移月影，石溪流数失滩声。
    吟边莫问红尘事，只住茅茨亦自清。

薛嵎　闲居杂兴十首
    亦有入城路，门前秋草长。
    荷锄书在手，负锸醉为乡。
    霜流溪流涩，厨烟树叶香。
    为贫从俭约，犹欠半年粮。

薛嵎　闲居杂兴十首
    昔日黄金屋，十年荆棘林，
    浮生真亦假，世事古犹今。
    电隙无留景，云泉属自心。
    纷纷蜗角里，朝暮几升沈。

薛嵎　闲居杂兴十首
    铁砚几磨研，依然萤雪边。
    薄才遗圣世，无禄尽亲年。
    多病唯谙药，当寒不识绵。
    素心期淡泊，冰蘖誓能坚。

薛嵎　闲居杂兴十首
    秋虫随响灭，振羽不知疲。
    譬彼附炎士，宁思失势时。
    垂竿动天象，煊策茹商芝。
    投分谅非浅，翻然弗可追。

薛嵎　闲居杂兴十首
    闭户谢流俗，青山独自看。
    淡交从古少，冷面对人难。
    农圃元非学，神仙不在丹。
    孤怀无别想，回向此心观。

薛嵎　闲居杂兴十首
    四时俱橐签，一气自回旋。
    谁谓春风力，能专万物权。
    荣枯忘晦朔，霜雪抱贞坚。
    赋分有深浅，殊非天道偏。

薛嵎　闲居杂兴十首
    已是中年后，何当绝悔尤。
    淦樵非始志，灯火企前修。
    叶落烽容见，巢倾鹤貌愁。
