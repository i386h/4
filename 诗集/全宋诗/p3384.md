<!-- { "loadSidebar": true } -->
    不眠身百转，无计决平生。

项安世　送夔师杨校书解印还乡二首
    高闲风度澹无营，静密工夫久自增。
    太息家林惟独鹤，向来西海说三鹏。
    桥冲不动千原获，鼛鼓无声万杵登。
    道在阴阳公自到，向来河洛此绳绳。

项安世　送夔师杨校书解印还乡二首
    清秋丹凤不蓬莱，惊倒瞿唐滟滪堆。
    监国入堂催议事，相公开馆梦翘材。
    未甘直上青云上，更欲斜飞锦水回。
    一片芦帆楚江岸，新春蓑笠候高栀。

项安世　送李大著赴阙
    玉观金桥无限时，楚臣汉女不胜悲。
    如今荡荡平平矣，却合融融洩洩之。
    八陛加恩须大册，三朝修史待宏规。
    回头莫忘巴陵酒，病渴多年少一卮。

项安世　送李公衡从其弟赴州教授
    对床夜雨副深情，去续眉山万古名。
    杜宇不来无客限，鹡鴒相唤有新声。
    江西太史吟诗处，洛下先生载道行。
    今日重提旧公案，亦须拈问老师兄。

项安世　送李委章
    圣灵昔回眷，沾沐仰清徵。
    十载朝云陛，赏心惟良知。
    索居易永久，衰疾忽在斯。
    常恐鹰隼击，微命察如丝。
    末涂幸休明，成贷遂兼兹。
    且伸独往意，追寻栖息时。
    心事俱已矣，星星白发垂。
    惟开蒋生径，想像昆山姿。
    欢娱写怀抱，爱客不告疲。
    莫言相遇易，趣途远有期。
    勿贻白首欢，祗足搅余思。
    伊余秉微尚，不为岁寒欺。
    拙疾相倚薄，云归日西驰。
    养疴邱园中，意惬理无违。
    况值众君子，文物共葳蕤。
    献纳云台表，心胸既云披。
    华屋非蓬居，工拙各有宜。
    明哲持经纶，试用此道推。

项安世　送李宪颧江陵师双辘轳格
    表铒计已决，艰难人尽非。
    犹烦使者斧，往载师臣旂。
    万事本无事，一移无不移。
    因书汉三府，鸟尽木为迟。

项安世　送李邕州
    一官全似飞鸿翼，不在天南即天北。
    朝辞白马阿得脂，暮长蛮夷老夫国。
    不知广源洞里侬智高，何似仇池顶上杨难故。
    傍人自欢吾自歌，静处安身最长策。
    蝤蛑闻说背如{上六下曩去日}，龙眼见来形似橘。
    桃榔之粉白于面，椰子之泉甘胜蜜。
    妇能沦饼儿啖果，翁自右浮还左执。
    天明坐衙将吏走，饭罢收厅鸟鸟佚。
    人生如此亦何求，但愧君恩与民力。
    君不见江陵有叟白髭须，一榻十年穿两膝。

项安世　送李知县赴蕲州广济
    江头雪斋冰河折，日照江光动春色。
    青丝快马踏香泥，画鼓方舟送行客。
    已惊柳叶大如指，忽见梅花飞著额。
    草根青软湿鎝氈，枝头绿淡摇金碧。
    眼看客子过淮南，春逐樯竿起江北。
    客帆渐远春渐深，一路浓香慰行役。
    县知上日春更好，桃李漫山献红白。
    何时我亦不沧浪，把酒兰亭访今昔。

项安世　送刘坰登第赴调二首
    昔在中朝日，长怀只影伤。
    逢人尽吴蜀，无伴说荆襄。
    千古卿材地，多年世论忘。
    因君到云路，江汉不凄凉。

项安世　送刘坰登第赴调二首
    我老愚难改，年深病不瘳。
    乡闾仗不隽，科甲慰穷愁。
    拾芥虽堪喜，看花且莫留。
    归来修远业，可以张吾州。

项安世　送楼国正罢荆幕东归
    一江秋水散芙渠，笑卖扁舟下五湖。
    北学自怜非楚产，东归安得与公俱。
    同年进士今丞相，六馆诸生旧讲徒。
    朱橘白鱼留不住，洞庭橙熟有新鲈。

项安世　送罗机宜秩满东归三首
    不爱征西入幕宾，只图抽得最闲身。
    备无崖岸胸怀白，洞见中边德行淳。
    但用至诚裨府主，不将高论诧时人。
    如今献纳须公可，若是朱云却未仁。

项安世　送罗机宜秩满东归三首
    风髯飞动俨长身，缥缈襟期不受尘。
    岂是契然忘应物，亦知蕞尔漫劳人。
    若非事业惊当仁，也合文章作近臣。
    此外世间无处著，却须汗漫跨麒麟。

项安世　送罗机宜秩满东归三首
    十年为客古南都，不谓斯行得范模。
    我自阅人惟见此，公言有弟更謄吾。
    金堤碧瓦新游览，绿竹红薇旧醉呼。
    短别未应劳梦寐，定来骑马看西湖。

项安世　送罗司理实之
    衰病久忘情，相逢泪忽倾。
    见君重娶妇，于我尚如兄。
    秩满无人事，官卑有政声。
    归装诗卷送，荐牍漕台迎。
    二祖名俱重，孤身责讵轻。
    长将今仕看，忽遣后图更。

项安世　送潘都干往临安
    西子湖边桃叶青，潘郎归骑拂春星。
    金陵风景凭谁看，留得闲人住冶亭。

项安世　送妻兄任以道赴房州竹山尉四首
    山东贵公孙，门户何巍巍。
    秦川列冠盖，蜀道罗旌麾。
    亭亭白玉树，煜煜黄金芝。
    产于阶庭间，不种而自奇。

项安世　送妻兄任以道赴房州竹山尉四首
    古来王谢家，生长習见闻。
    人言不学问，楚楚自超群。
    君侯妙质廪，博学而多文。
    如玉作璠玙，可以奉明君。

项安世　送妻兄任以道赴房州竹山尉四首
    少年有龙渊，不饰羞自售。
    凝尘满蒯缑，见者不知有。
    提携试拂试，光采射牛斗。
    世人轻玉璞，谅非和氏偶。

项安世　送妻兄任以道赴房州竹山尉四首
    凄凉怕折腰，彼盖村夫子。
    谁能九层以，不用累士起。
    旌旗野色中，钲鼓霜风里。
    古来丈夫事，勿叹百僚底。

项安世　送潜江令徐盈
    汉江西畔蜀江东，中有荆王古县公。
    蒵艾猎来民见德，谷于菟去士傅忠。
    肝肠可奈平生苦，机杼胡庸抵死穷。
    君宠亲恩俱望报，直须平易与天通。

项安世　送任梅叔赴州教授
    楚船西上蜀东圻，茆滑芹香水半围。
    养就鲲鱠观海运，哺成鸾鹄教天飞。
    行化石照铜梁外，人指蓬山藏室归。
    唤起少年时習梦，小窗寒日鬓毛稀。

项安世　送任三舅赴调
    火云烧浪峡中归，朔雪横江又语离。
    一世由来迎送里，多才好去盛明时。
    人知与我为兄弟，或欲从君间鬓髭。
    为说掌中亡玉树，中年怀抱总堪知。

项安世　送任寿朋赴襄阳令
    际天南北{左麦右来}黣盛，夹汉东西巘崿长。
    为客曾夸心胆壮，送君令叹鬓毛苍。
    五官置属莲成汇，七校屯兵柳作行。
    中有书生骑瘦马，自弦焦木种甘棠。

项安世　送任寿朋赴襄阳令
    潭心山顶碑何在，凤翥龙翔梦亦非。
    野锸狼烟参井亩，城开雁坡入江圻。
    蟠胸橐帙千年当，手到鸡锋一映微。
    应待经行阡陌偏，唤登文石问兵机。

项安世　送孙监酒
    我已寒如水，君方冷似灰。
    有才谁肯借，无力可相推。
    蒸水闻奇甚，糟邱亦旨哉。
    皇华重同姓，第一望归来。

项安世　送孙司户秩满东归考试鄂渚二首
    千年把号趁朝班，犹著青衫候晓关。
    冷甚高僧禅榻畔，清于寒露玉壶间。
    文章奇古源西汉，诗律精深祖后山。
    师友平生能几许，又随征雁看湘鬟。

项安世　送孙司户秩满东归考试鄂渚二首
    秋风一舸下沧浪，想见占繇听鹊忙。
    两夏作僧犹有债，三旬为客更须偿。
    君才有用今千里，我拙无堪尚一方。
    好去玉霄云海上，寄声江汉永相望。

项安世　送潭州陈运使二首
    薄命真如此，兹行如识公。
    从来半生愿，不畀数旬同。
    官事埋头过，江舲转眼空。
    可能倾盖地，直作急流中。

项安世　送潭州陈运使二首
    惜分频卜夜，此意我知公。
    古事多疑信，今人足异同。
    何年操棐几，三月坐春风。
    但记匆匆字，深题大带中。

项安世　送吴察院赴江西运使
    春风同上杏园鞯，夜雨江湖十九年。
    册府归来头并雪，鼎湖仙去泪盈川。
    喜君冠豸裨新政，容我祛蝉校旧编。
    忽见绣衣南浦去，亦思小艇白鸥边。

项安世　送吴少保知鄂州
    第三闸外看征帆，闸鴃帆轻似箭奔。
    此去直挨湖北岸，吾庐正在水边村。
    送公便作还家想，何日真酬去国言。
    最是别来情味恶，州桥每到误窥门。

项安世　送吴襄阳换承宣使归奉时请二首
    去年荆府参谋去，今岁襄州太守归。
    捐我汉南江北却，从今乐事赏心稀。
    南风日日菰蒲长，秋水年年鳜鲫肥。
    已断此生湖{左氵右晶}里，鳞鸿无用到柴扉。

项安世　送吴襄阳换承宣使归奉时请二首
    三朝橐珥真王子，万卷诗书大布衣。
    我尚不知身是贵，人于何见昨为非。
    东朝特在成西序，放去分明是召归。
    时觐重华谈物表，君臣相对两忘机。

项安世　送襄阳成统制移建康
    日日梦长干，真成下碧湍。
    雍郊辞鹿隐，钟阜看龙蟠。
    百胜傅家学，三司践世官。
    谁知弓剑里，曾带腐儒酸。

项安世　送襄阳冯主簿
    书来雍府不相忘，中有清诗小作行。
    一似岘南车上读，眼中行色有辉光。

项安世　送襄阳冯主簿
    老子当年起垅间，岂知零落向华颠。
    秋风唤起神洲梦，犹忆平生戴与田。

项安世　送襄阳冯主簿
    不随黄绶去仇楼，归著亲前五色衣。
    安得紫皇知此意，唤教霜凤带雏飞。

项安世　送许状元赴召
    十年门巷断经过，读易吟诗长薛萝。
    始向新春歌伐木，忽逢佳士赴卷阿。
    面如吕叟精神王，身似章公贵气多。
