<!-- { "loadSidebar": true } -->
陈藻　郑主簿宅看雪访梅听僧抚琴偶成四韵倩萧中立书之
    鹅毛散乱三朝雪，乌帽沾濡六出花。
    梅吐万枝香满室，桐听几曲兴乘槎。
    蓬莱借问仙仇览，人世何妨醉释迦。
    骚客平生挥字拙，萧郎为我走龙蛇。

陈藻　值事有感怀渔溪丘德基
    纷纷场屋士，闻见是空虚。
    此老何曾学，高怀却有书。
    对人惟静默，有饭即安居。
    说到荣华事，生平不计渠。

陈藻　至浦城界闻武林失火而还
    几年要入武林游，今日中涂却罢休。
    剩得纪行诗数首，前途有便是良谋。

陈藻　中秋
    诗书读罢问耕牛，等得时来死便休。
    一带空村无润屋，聊因社肉作中秋。

陈藻　中元连宿竹园刘叔嘉宅
    朝朝风雨过中元，已熟之禾未易存。
    正是忙时人却暇，且偷佳节倒芳尊。

陈藻　仲秋过卢北山子俞尝新酝作
    白秫新收酿得红，洗锅吹火煮油葱。
    莫嫌倾出清和浊，胜是尝来辣且浓。

陈藻　重山论易赠吴叔达
    似汝论三易，何人阅五车。
    白头长作侣，黄石即为家。

陈藻　重阳临安舟中作
    小船独坐看平洋，历历登高旧事长。
    戏把此身观变化，今年无酒过重阳。

陈藻　舟行
    众流江渐阔，百怪石如生。
    错听人声闹，空岩答桨鸣。

陈藻　朱叔清小楼谒名并诗
    望舒虽是月，借作此楼名。
    收尔万家地，归吾双眼明。
    规模成巧小，景物散纵横。
    人若无高见，虚空柱谩擎。

陈藻　子从生儿席上作
    我身如浮云，出入无程期。
    别君夫与妇，戏约归来时。
    夫部妇何娠，我卜生男儿。
    出房拜阿姑，我得酣酒卮。
    游脱城山屐，香闻渔市炊。
    虽无童仆遣，若有音信知。
    回思一纪先，君吟弄瓦诗。
    亦开满月筵，我行适值之。
    新交信有缘，饮啄主者谁。
    前言成谶兆，笑讶因陈词。
    诗法久无辞，请继关睢为。
    十九成数终，阴偶配阳奇。
    晋文在外还，霸业一朝基。
    伉俪今几秋，倒指恰如兹。
    造化安排生，必也非凡儿。

陈藻　子畏惠诗用韵酬之
    老慵祗合在鸡群，变化那能慕海鹍。
    壮岁亲朋多死别，穷途造化与生存。
    欲寻衣食愁无路，却被妻孥怨少恩。
    健笔期君今落第，相趒未得剩空论。

陈藻　紫瑞香三首
    中开素粉笑浓霜，外带凝脂妒夕阳。
    纵有寒梅只一色，暗香不似扑人香。

陈藻　紫瑞香三首
    无数枝头簇簇葩，大枝直上细枝斜。
    商量开尽商量落，全要前花见后花。

陈藻　紫瑞香三首
    放蕊争先见菊彫，逐花旋拆天桃夭。
    若为耐久还柔脆，莫折仙枝本易摇。

陈藻　自哂
    自小何曾识帝乡，姓名却挂武林厢。
    祝融今岁为灾甚，亦费赀粮奔走忙。

陈藻　自哂
    且安愚分住天涯，休问明朝买马回。
    濠上有人留此老，去年不到异乡来。

陈造　不寐二首
    改遍年来所著书，依然幽梦隔华胥。
    寒更何与衰翁事，数到琤摐杀点馀。

陈造　不寐二首
    追思可乐是丁年，日力孳孳有食眠。
    头触屏风只灯后，慈亲笑劝掩陈编。

陈造　布谷吟
    泼裦不容脱，鸟语徒殷勤。
    输租质农器，有裦那解新。
    官中催科吏如虎，告时趣耕尔能许。
    即今春种未入田，安得县胥知愧汝。
    卑栖挽喙良易谋，聒聒强任田家忧。
    啼时未旦夜不休，班班血痕衔口头。
    人将近似测禽语，汝意真解忧农不。
    或传悍妻天所怒，姑不可挝渠不顾。
    罚为此鸟声曩愆，警世毋为郭家妇。
    南方谀佛古到今，人持数珠家梵音。
    区区说似一百八，讥诃劝相知何心。
    浙风淮俗隔江水，意解禽言乃如此。
    苏黄妙句谁嗣之，两地流传并须纪。
    世问儒墨纷相攻，巨细彼此臧谷同。
    争如痛饮卧长昼，付渠马耳射东风。

陈造　步西湖次韵徐南卿
    载酒幽寻地，乘闲得再临。
    丽黄啼晓霁，魏紫笑春深。
    抚事挥犀管，他时梦鹤林。
    心期更閴寂，物理付升沈。

陈造　步西湖次韵徐南卿
    杨园骞绝岭，万象赴窥临。
    坐久岚霏润，来时翠碧深。
    莺花自佳处，鱼鼓亦丛林。
    谁在飞埃外，芸芸付陆沈。

陈造　步西湖次韵徐南卿
    山寺曾题竹，寻诗记所临。
    缘云俯空旷，扪石探幽深。
    倦鸟低平野，荐花下碧林。
    沙头催唤渡，空水远沈沈。

陈造　步西湖次韵徐南卿
    水月春犹浅，携壶记此临。
    云烟澹闲寂，鱼鸟媚清深。
    堤路俄人海，侯家或肉林。
    高楼下金弹，帘影眇深沈。

陈造　步西湖次韵徐南卿
    徐子学诗苦，砚池宁暂临。
    课功初趐屃，著语遽精深。
    更积岁月力，傥陪英俊林。
    人生才业地，渠辈分平沈。

陈造　步西湖次韵徐南卿
    徐郎小隐处，爱我许迂临。
    多遻话岁晚，言归忘夜深。
    祛愁倚诗酒，结伴卜山林。
    更喜檀栾旧，风烟挺绿沈。

陈造　步西湖次韵徐南卿
    西湖千顷画，政用好诗临。
    鉴揭雾解駮，屏纡云浅深。
    钿车随宝马，红舫度青林。
    归去开囊锦，君先炷水沈。

陈造　步西湖次韵徐南卿
    诗课逭离索，萧窗谁肯临。
    语方逢众怒，自诧用功深。
    未讥辞穷鬼，才堪被笑林。
    旧交多册府，肯信有湮沈。

陈造　步西湖次韵徐南卿
    逐利争名地，扶衰瞢一临。
    官同冰谷冷，盟缔海鸥深。
    局步无夷路，卑栖有枯林。
    鸢鱼天地内，遂性各飞沈。

陈造　财昏
    师昏古所辞，财昏今不耻。
    传祀合二姓，古者贵由礼。
    四德五可外，货贿亦末尔。
    民风日就颓，舍此争校彼。
    媒氏未到眼，聘资问有几。
    倾箧指金钱，并券搴租米。
    东家女未笄，仪矩无可纪。
    已闻归有日，资送耀邻里。
    西家女三十，闭户事麻枲。
    四壁漏风霜，行媒无留趾。
    坐贫失行期，趣富瞢贪鄙。
    流弊例不免，其源实此起。
    多约或少酬，暂誉甘长毁。
    坐令亲旧欢，诡谲变狐鬼。
    何况性羽间，贫富岐臧否。
    土俗未易挽，人情大不媺。
    悠悠何足道，吾以谂君子。

陈造　采石渡
    大江碍崇山，突起作湍悍。
    采石天下险，揭厉谁敢玩。
    戈楼泊千艘，锋旗丽天汉。
    昨忆辛已秋，胡马蜂蚁乱。
    敢触貔虎怒，旋作狐鼠竮。
    繄此折其角，群孽终内叛。
    孤亭试一登，明眼得奇观。
    回首吾叶舟，已复舣沙岸。
    我犀不敢然，比察神所惮。
    歨听钲鼓哄，戎事阅鹅鹳。
    折冲须武备，保治赖强干。
    鄙夫华封祝，泚笔亦其漫。

陈造　蔡秀才求予所作记作诗赠之时蔡移居
    古人四壁居，今人犹叹息。
    蔡子携百指，亦自无四壁。
    分绝槟榔求，未断文字癖。
    此行谁知己，所向尽艰食。
    予文久自知，不作杯水直。
    方君忍饥雷，可语宁此石。

陈造　曹娥庙二首
    处死稽缃素，求名每寂寥。
    纷纷等枯冢，凛凛独高标。
    玉废龟趺字，风驱水伯潮。
    英魂俨如在，楚些未须招。

陈造　曹娥庙二首
    阅世谁无父，渠宁厌久生。
    惊波轻一死，森木竟双茔。
    石壁千寻立，江流万古清。
    祠宫拜遗像，犹复涕纵横。

陈造　曹魏二首
    睢盱汉鼎漫心劳，梦觉俄惊马食槽。
    马渐天飞龙在井，当途能得几时高。

陈造　曹魏二首
    问卓诸公半虎狼，魏旗四指不留藏。
    老瞒渦水如先死，不必炎刘果后亡。

陈造　草鞋夹
    隆岸围小河，纡郁江之雝。
    初看一泓窄，旋望百顷渌。
    艅艎与下濑，山屹复云矗。
    自治贵不试，此舟江左腹。
    向来胡骑南，势若撼坤轴。
    飞城截中流，群孽颈为缩。
    元凶坐自毙，犬羊仅还毂。
    千龄有机会，二竖方角逐。
    武刚环貔貅，突骑骛陵陆。
    古今常胜术，所投副所欲。
    神州欠望望，庙算伫复复。
    区区计自保，胶柱难为曲。
    客行宁贾胡，小泊遂信宿。
    抚事空三叹，为儒惭碌碌。

陈造　长句简诸公
    君家开宴为酴醾，竹声裂石弦辊雷。
    我家芍药继如许，如解商量先后开。
    深红妍白各媚妩，琼肌玉骨无纤埃。
    日高未觉睡态足，风定亦送龙香来。
    素艳压架顉欲雨，妆面卧丛羞未抬。
    邢娥微服屏粉黛，众女望影惭莫陪。
    真妃娇泥午酒困，红潮作晕回香腮。
    春到陋邑好花少，郁郁高柳间古槐。
    浓李浅桃不入眼，菖条杏叶何有哉。
    喜如足音赏魏紫，愁寄驿使邀江梅。
    残春索寞风絮乱，有此二物生庭隈。
    维扬金腰可伯仲，闽南素馨但舆台。
    倚烟娉盈复妖嫮，等闲力挽春光回。
    东皇有情花有意，似欲我辈倒玉罍。
    君家赏花我方病，忆花有恨空成堆。
    我家花开病适愈，对花发兴知难裁。
    簿领困人日作恶，玉山猛判花前颓。
    及今乐事须秉烛，风狂雨横谁能猜。

陈造　长芦寺二首
    梁帝号用儒，顾有佞佛癖。
    区区泥其粗，佛者宁汝即。
    矫矫只履翁，谈妙尘可析。
