<!-- { "loadSidebar": true } -->
    谁夸铺席图人买，不用文章兼学解。
    打破虚空归去来，离世界兮入法界。

释印肃　颂石头和尚草庵歌
    回光返照便归来，鼻孔辽天眼豁开。
    元来佛法无多子，连祝三拳打自呆。

释印肃　颂石头和尚草庵歌
    廓达灵根非向背，不关南岳与天台。
    父母未生前一著，香严击竹§　迷开。

释印肃　颂石头和尚草庵歌
    遇祖师，不契玄机道逾疏。
    灵知不是目前法，目前无法可名模。

释印肃　颂石头和尚草庵歌
    亲训诲，钝斧开山百杂碎。
    不求诸圣入玄宗，雪点红炉方称对。

释印肃　颂石头和尚草庵歌
    结草为庵莫生退，百鸟衔花也不来。
    花开还被风吹落，不得春风花不开。

释印肃　颂石头和尚草庵歌
    百年抛却任纵横，只履西归表不生。
    来往本无常湛寂，心心相印号传灯。

释印肃　颂石头和尚草庵歌
    摆手便行且无罪，汝等参方莫错会。
    千古万古一光明，不动遍周尘刹海。

释印肃　颂石头和尚草庵歌
    千种言，修多罗教没蹄筌。
    鱼兔得时非在说，商人到岸不须船。

释印肃　颂石头和尚草庵歌
    万般解，笔写石镌处处卖。
    不将一字与人依，露迥迥兮赤洒洒。

释印肃　颂石头和尚草庵歌
    只要教君长不昧，触目无边无对待。
    行住坐卧是谁来，提却蔓菁觅菘菜。

释印肃　颂石头和尚草庵歌
    欲识庵中不死人，几回昏暗又天明。
    明暗不来渠不动，周天匝地等空平。

释印肃　颂石头和尚草庵歌
    岂离而今这皮袋，心法无形如大海。
    汪洋不宿死尸骸，万古腾辉无变改。

释印肃　颂四宾主
    宾中宾，借钱沽酒设狂人。
    常常负债无依倚，谤教虚招地狱因。

释印肃　颂四宾主
    六道四生同一轮，见他生灭未为真。
    直须打破猕猴镜，识取光中弄影人。

释印肃　颂四宾主
    试听无言童子说，未彻还同第二月。
    妙机普印绝思心，六月炎天铺大雪。

释印肃　颂四宾主
    直须认得本来真，智机心知外道人。
    联迹不留无对待，乾坤无不是吾身。

释印肃　颂四宾主
    宾中主，日久帝家频得书。
    几回客梦经秋雨，直至而今赁屋居。

释印肃　颂四宾主
    贼是小人君记取，好手白拈犹未许。
    坐断圣凡绝见闻，扬眉且胜拈华举。

释印肃　颂四宾主
    一挥凛凛剑锋寒，函盖乾坤绝自观。
    堪笑天龙无可说，示人祗在指头端。

释印肃　颂四宾主
    直下无君回避处，声色全彰第一义。
    取相凡夫承不知，顿悟圆音方了利。

释印肃　颂四宾主
    主中宾，近日门风革故新。
    相见相闻俱不谬，时时笑觉梦中神。

释印肃　颂四宾主
    大地山河眼裹尘，自古至今强立名。
    祗个绝边无缝塔，不曾来往逐有情。

释印肃　颂四宾主
    要会个中真活计，释迦老子不盖被。
    更寻祖意外驰求，管取下梢落魔魅。

释印肃　颂四宾主
    腾腾师子露全身，吞却森罗万象形。
    头尾也无常独步，眼光不眨大惊人。

释印肃　颂四宾主
    主中主，无相光中施法雨。
    醍醐一味灌群机，皆入无为涅磐宇。

释印肃　颂四宾主
    活卓自由把不住，正令当行无本据。
    除非北斗裹藏身，杳杳冥冥没住处。

释印肃　颂四宾主
    无边无表实希奇，虚空为鼓须弥槌。
    轻轻敲著作金声，试问同参知不知。

释印肃　颂四宾主
    何处更容丝发许，脱体无依谁会举。
    玄玄玄了说玄玄，究竟谈玄犹寐语。

释印肃　颂四宾主
    宾主互用，动亦非动。
    佛祖机关，不妨重弄。
    法共不人，十八何用。
    一相无相，自知轻重。
    信手拈来，得时不会。
    龟毛作过，兔角受罪。
    山河俱动，此义失宗。
    宗非山河。俱动是梦。
    动亦不动。收来无用。
    这回捉败，永不费功。
    宾亦无宾，道孰可名。
    今父逃逝，契悟方亲。
    主得真主，佛祖共举。
    认贼为子，不敢相许。
    万国来亲，唯一佛身。
    血脉不断，得者忻忻。
    更下注脚，盲人摸索。
    见中求见，病消求药。
    和光同尘，没量智人。
    有谁相识，资深资深。

释印肃　颂证道歌　证道歌
    普韵连天风月和，大千沙界一音闻，
    妙契非声能几个。

释印肃　颂证道歌　证道歌
    君不见，日面金仙如月面。
    见非是见见无能，霜天月映瑠璃殿。

释印肃　颂证道歌　证道歌
    绝学无为闲道人，不曾礼拜不看经。
    不动遍周尘刹海，卓尔孤身混白云。

释印肃　颂证道歌　证道歌
    不除妄想不求真，大开宝藏施珠珍。
    穷士未谙门外立，黄金窟裹作贫人。

释印肃　颂证道歌　证道歌
    无明实性即佛位，心净还同佛土净。
    水鸟树林声色中，殊无毫发来争竞。

释印肃　颂证道歌　证道歌
    幻化空身即法身，且无分别与缘情。
    青青翠竹无非相，郁郁黄花搭地灵。

释印肃　颂证道歌　证道歌
    法身觉了无一物，入灭降生非出没。
    观身实相亦如然，究竟何曾离兜率。

释印肃　颂证道歌　证道歌
    本元自性天真佛，一体无边含万物。
    迷时只道有西天，悟来当甚乾萝卜。

释印肃　颂证道歌　证道歌
    五阴浮云空去来，自是凡夫眼不开。
    烂煮坚冰充午膳，熟煎雪块作油{左饣右追}。

释印肃　颂证道歌　证道歌
    三毒水泡虚出没，将无作有埋深窟。
    洛浦曾将喻色身，谁人解语依灵物。

释印肃　颂证道歌　证道歌
    证实相，无人法，
    不用尺刀并寸甲。魔军尽总证菩提，
    大地须弥一芥纳。

释印肃　颂证道歌　证道歌
    刹那灭却阿鼻业，阎罗共我休分别。
    洋铜铁汁即醍醐，火轮便是禅心月。

释印肃　颂证道歌　证道歌
    若将妄语诳众生，永劫不来世上行。
    无缝塔中非相貌，劈头坐却老卢能。

释印肃　颂证道歌　证道歌
    自招拔舌尘沙劫，沙界弥纶唯我舌。
    未曾停歇说真经，惟愿含灵皆廓彻。

释印肃　颂证道歌　证道歌
    顿觉了，如来禅，
    岂独东方与竺乾。充塞虚空无空缺，
    一毛孔裹现三千。

释印肃　颂证道歌　证道歌
    六度万行体中圆，从斯更不少油盐。
    一条山杖挑心月，逢人只好哭苍天。

释印肃　颂证道歌　证道歌
    梦裹明明有六趣，驴胎马腹甚滋味。
    负鞍衔铁偿他钱，何以今生早歇去。

释印肃　颂证道歌　证道歌
    觉后空空无大千，今年不离旧时天。
    春夏秋冬花木节，皆标实相耀心源。

释印肃　颂证道歌　证道歌
    无罪福，无损益，
    不消更念波罗蜜。念来年久却成魔，
    返谤修行无圣力。

释印肃　颂证道歌　证道歌
    寂灭性中莫问觅，恰似他乡迷路客。
    东西南北总无知，祗个无知大奇特。

释印肃　颂证道歌　证道歌
    比来尘镜未曾磨，多口雪峰大老婆。
    漏泄天机光觌面，痴猿犹自漉清波。

释印肃　颂证道歌　证道歌
    今日分明须剖析，天临日照融光碧。
    担板玄沙不许名，从古至今无影迹。

释印肃　颂证道歌　证道歌
    谁无念，谁无生，
    过现未来心不停。一念不生地我所，
    即是弥陀亲老兄。

释印肃　颂证道歌　证道歌
    若实无生无不生，将无生更觅无徨。
    太似扬声欲止响，太阳焰裹点孤灯。

释印肃　颂证道歌　证道歌
    唤取机关木人问，触目菩提谁辨论。
    亡僧可喻木人机，玄沙直指何劳顿。

释印肃　颂证道歌　证道歌
    求佛施功早晚成，一念无心道自明。
    枯木寒灰渠自在，无功用智等空平。

释印肃　颂证道歌　证道歌
    放四大，莫把促，
    本无毫发堪依托。地水火风亦假名，
    十二缘生如兔角。

释印肃　颂证道歌　证道歌
    寂灭性中随饮啄，渴饮饥餐无住著。
    不患寡而患不均，众生和悦因斯乐。

释印肃　颂证道歌　证道歌
    诸行无常一切空，一切空处合元宗。
    如如莫作身边见，法界无他一性同。

释印肃　颂证道歌　证道歌
    即是如来大圆觉，切忌将心重卜度。
    鸟窠拈起布毛吹，未透玄津何摸索。

释印肃　颂证道歌　证道歌
    决定说，表真僧，
    处处和光勿自能。有时鼻孔撩天笑，
    个个众生目患盲。

释印肃　颂证道歌　证道歌
    有人不肯任情徵，大地山河发问情。
    一指头端无两样，普天匝地一时明。

释印肃　颂证道歌　证道歌
    直截根源佛所印，三界虚出失性命。
    印泥印水印虚空，盲参佩印成心病。
    
    【卷08】

释印肃　颂证道歌　证道歌
    摘叶寻枝我不能，和根拔出示众生。
    只这菩提本无树，撩天映岳碧层层。

释印肃　颂证道歌　证道歌
    摩尼珠，人不识，
    师祖随声心未息。南泉虚设一轮光，
    千古万古空相忆。

释印肃　颂证道歌　证道歌
    如来藏裹亲收得，随时影现青黄白。
    珠体元无一色同，无端也被沩山索。

释印肃　颂证道歌　证道歌
    六般神通空不空，眼耳鼻舌身意同。
    无皮鼓子教谁打，古今分付与雷公。

释印肃　颂证道歌　证道歌
    一颗圆光色非色，记剑何劳舟上刻。
    色即是空空不空，敢相凡夫当面隔。

