<!-- { "loadSidebar": true } -->
    威而不怒默常吼，寂子触之遭毒手。
    东山又似不知时，更来许露其家丑。

释慧空　静香轩
    种竹竹既立，艺兰兰亦芳。
    炉熏安用许，静极自生香。
    十客九常在，古人今不忘。
    如何杜陵老，独喜赞公房。

释慧空　巨风行
    海山一雨三日风，折木举屋如飞蓬。
    路人惊窜居人泣，平地乃是洪涛中。

释慧空　巨风行
    有生何处得安稳，方寸是为风火本。
    看来出尔方雨间，雨霁风休海天远。

释慧空　看洞山初和尚语
    两头蚯蚓呈三要，五眼胡孙念八还。
    老蚌吞除龙树月，瞎驴撞出赵州关。

释慧空　空王子
    空王子之空而灵，拈起钵饭忘了羹。
    一生看经不识字，总十二部为一句。
    一生说禅不动口，喷嚏也成师子吼。
    阿呵呵，黄面瞿昙争柰何。
    咄咄咄，是甚衲僧臭皮袜。

释慧空　览妙喜和尚衡阳示众
    海蚌直儱侗，不类海蠡儿。
    开口便见胆，也好与一槌。

释慧空　览印无在语
    老胡遗下一则语，匝地普天无不举。
    倾湫倒岳是家常，物义不伤多莽卤。
    螗螂莫笑夏蜩痴，甘草酷似黄连苦。
    黄连苦，南泉不打盐官鼓。

释慧空　览赵州语
    赵州借得空生口，便自纵横师子吼。
    问其佛性狗子无，问其甲子苏州有。
    而今此口还空生，古佛依前成漏逗。
    掀翻海岳觅知音，个个看来日中斗。

释慧空　泐潭暹上人出示延福颂古三首索鄙语因用其韵赠之
    马驹踏杀天下人，炙地熏天气转腥。
    百岁翁翁开口笑，江西从此足人行。

释慧空　泐潭暹上人出示延福颂古三首索鄙语因用其韵赠之
    引鼻牵回野鸭儿，升堂卷席便高飞。
    后来要识吾宗旨，试看而今是甚时。

释慧空　泐潭暹上人出示延福颂古三首索鄙语因用其韵赠之
    千年滞货无人顾，拈起从教著价看。
    一口直饶酬得过，泐潭山更过西山。

释慧空　某得银杏不食种之庵前见者曰是三十年乃生公老矣能待之乎某不答作
    蟠桃一实三千年，银杏著子三十载。
    老僧只作旦暮看，汝莫匆匆宜少待。
    阶前始芽今出屋，便是携篮走僮仆。
    伴我东园看菜归，与汝煎茶剥柔玉。

释慧空　南华利侍者持{上虫下丙}和尚语至疏山请校入版乃作偈送之谒序于徐
    曹溪大士出现世，谁其侍者道人利。
    雷轰电激槌拂间，涓滴无遗水传器。
    而今底事难覆藏，盖是火后茎茅长。
    未言字字负此老，且要浩浩流诸方。
    最初有个譫讹处，遍示知音著何语。
    东山有语人未知，请问东湖老居士。

释慧空　南询歌
    南询士，标致殊，
    发言落落中疏疏。瘦藤一握铁相似，
    孤身万里云不知。作者前，
    致一问，分明直得绳床震。
    失脚踏翻楼阁门，通身不挂毗卢印。
    佛祖言，甚热椀，
    一剑当头百非划。大展禅宗定古今，
    火里蝍蟟三只眼。

释慧空　拟山居
    古人缚屋山头住，十年不行山下路。
    终朝两眼挂枯松，不忧无米但觅句。
    满屋风声合雨声，半壁山云杂山雾。
    於中只黱过此生，犹胜时人三五步。

释慧空　拟月
    圆时缺处何曾有，缺处圆时自俨然。
    举世尽随圆缺走，几人透出未生前。

释慧空　劝德上人莫作言语
    凡物得其时则鸣，鸣之大者唯雷霆。
    使雷常鸣不以节，人忘修省孰震惊。
    往时耆年深此旨，十度发言九度已。
    更有宝云多口师，每见僧来面壁耳。
    岂似而今文字禅，骈头竝驾争后先。
    愿公藏此千钧重，等闲不射射必中。

释慧空　石门庵偶作
    百炼黄金铸铁牛，十分高价与人酬。
    台前不有花含笑，应是东山一夏休。

释慧空　食荀
    机泉攆秔炊明玑，竹根烧笋然竹枝。
    锦绷稚子犊献角，玉版阿师囊颖锥。
    同槃若觉风味好，对客不知寒涕垂。
    古来山林例穷饿，藜苋诳腹蕨充饥。
    我今一饱万想灭，老马释羁牛脱縻。
    南山苍苍入箕踞，凉月冏冏生谈犀。
    公无说与市朝予，啄腐吞腥渠得知。

释慧空　四景
    沙寒雪后天，凫雁将俦侣。
    独怪蓑笠翁，维舟一归去。

释慧空　四景
    野阔烟迷树，江清水学天。
    白鸥盖具眼，终日老人边。

释慧空　四景
    急雨近欲黑，斜晖远更明。
    倚楼谁殀　子，兴与大江横。

释慧空　四景
    快霁初无象，豁在千里间。
    十年归客眼，一点沃洲山。

释慧空　四威仪
    行，忘其粗操得人僧。
    一举足，趯倒佛前　ˉ。

释慧空　四威仪
    住，对火浩歌敲火箸。
    有客来，炉中出煨芋。

释慧空　四威仪
    坐，入夏{左口右亲}钱无一个。
    催免丁，县里公人到。

释慧空　四威仪
    卧，合眼乾坤都盖过。
    没人知，晨鸡刚说破。

释慧空　四威仪
    行，两袖清风一瘦藤。
    人见玩，南寺打斋僧。

释慧空　四威仪
    住，五合黄陈半瓢醋。
    见客来，般般皆要做。

释慧空　四威仪
    坐，鼻孔婪巉眼睛大。
    也有人，一见横趋过。

释慧空　四威仪
    卧，鼻息雷鸣撼邻座。
    忽翻身，铁蛇横大道。

释慧空　松斋直指因喫粽与兄弟论铁酸豶金刚圈栗棘蓬话作三偈见寄合为一偈
    直指喫粽被粽赚，吐出多年铁酸豶。
    俊鹰才见插天飞，饿狗床根争咂啖。
    忽然变作蒲与圈，鹰也迷踪狗也奔。
    百年滞货无人要，千里持来访我门。
    象牙不出老鼠口，富贵或生穷相手。
    倒把春风二月花，满劝松斋一杯酒。

释慧空　送茶化士
    建溪深与吉山邻，胜气潜通不在陈。
    但看吉山茶椀里，雪花时现建溪春。

释慧空　送茶化士
    五湖云水访山家，不问亲疏尽与茶。
    若省此茶来处者，出门风摆绿杨斜。

释慧空　送茶化士
    正味森严来处异，丛林多用显家风。
    赵州一味客心尽，风穴三巡主意浓。
    要使人人开睡眼，且烦小小现神通。
    郝源北苑大云际，尽入吉山茶椀中。

释慧空　送超侍者
    空生众中居，似欠人偈债。
    超禅归临安，亦来相恼害。
    布袋连底翻，一还无复载。
    闭门郑新经，后来且莫怪。
    去去复何言，西湖莲子大。

释慧空　送二僧之衡阳
    闽蜀民风果同风，袈裟拔出鞋袋中。
    相逢古寺话俄顷，怪我称鎚落深井。
    不忧佛日居衡阳，不忧无人振颓纲。
    却忧秋高霜月冷，铁牛夜度飞猿岭。

释慧空　送二僧之衡阳
    衡阳老子一僧耳，打雨骂风无别伎。
    海上禅流未识渠，将谓三头仍六臂。
    两川迈往初不然，我喜其行重说偈。
    披秀庵前癞狗儿，要见衡阳只这是。

释慧空　送复上人之雪窦
    复也虽少年，其志亦猛烈。
    发足指乳峰，赤手探虎穴。
    直须得虎归，不可只黱说。
    送之披秀前，岁暮千峰雪。

释慧空　送湖州觉化主
    佛子汝知世界海，有等世界多宝藏。
    於中凡圣情非情，靡不皆依此宝住。
    或取而有为悭贪，或舍而亡为孤露。
    有亡取舍纷其怀，是皆未知真宝所。
    佛子汝宜入世间，开示人人令自悟。
    求心不有法本无，令此宝藏自然至。
    善诸一身宝不增，散之万有宝犹故。
    以此奉供天人师，佛子是名真供养。

释慧空　送化士
    洞山身如椰子大，不畜粒米与茎菜。
    无人烟处门打开，接待方来也奇怪。
    吉山从作山中主，只用十方菩萨子。
    二时钟鼓不曾亏，是汝持来还供汝。
    两翁同中具生杀，明眼高流试提拨。
    可中见得无少差，是谓能持吉山钵。

释慧空　送街坊
    道在未能速说，钵空且要人持。
    蓦地街头筑著，方知此老慈悲。

释慧空　送巾扇街坊
    华巾未解心中结，阿难有理难伸说。
    犀牛扇破索牛儿，盐官为物心偏切。
    上人幸是手眼亲，独用双拈此时节。
    一条秋水净无痕，八面清风消恼热。

释慧空　送可师归西山兼简法华无证
    半世几离合，翛然无住身。
    又为一去客，元是再来人。
    野宿风鸣雪，江行梅破春。
    两翁如问我，为话鬓毛新。

释慧空　送琏兄之云门
    人言学禅如学射，误得同流走天下。
    梦中射落蟭螟窠，开眼看来无缝罅。
    无缝罅兮不为差，万煅炉中寻尾靶。
    翻身筑著老云门，从古风颠称普化。

释慧空　送梦石归妙峰德云庵
    绍兴五年戊寅冬，王母吞却嘉州像。
    觉来扪腹喜且惊，一朝生出这和尚。
    锐头长身碧两瞳，众聚说法声如钟。
    少年蹈断象骨路，出处大类飞仙翁。
    老而益健难近傍，德山缩手临济让。
    善财尽力无处寻，又是经行别峰上。

释慧空　送莫内翰五首
    惊世文章梦里花，出尘语解眼中沙。
    怪来不打这鼓笛，亲见江西老作家。

释慧空　送莫内翰五首
    一槌从使口如鼻，百炼谁知方入圆。
    莫怪野人高索价，从来佛祖不曾传。

释慧空　送莫内翰五首
    黄龙室内三关语，赵老青州一布衫。
    何事临分无别说，则川庞老是同参。

释慧空　送莫内翰五首
    试问同参参底事，华亭秋晚水如天。
    离钩三寸无人会，风起芦花落钓船。

释慧空　送莫内翰五首
    今者丛林走大声，不言无眼只无睛。
