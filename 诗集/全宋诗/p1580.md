<!-- { "loadSidebar": true } -->
    新辞婉媚发春妍，未害广平心似铁。

刘子翚　次韵蔡学士岩桂
    才应摛藻大明宫，戏咏岩花属意工。
    酷爱清香凌鼻观，更欣佳句愈头风。

刘子翚　次韵长汀壁间韵
    窜鼠惊残梦，萧萧老屋虚。
    风声传远濑，寒意入秋蔬。
    客路漂摇久，归身憔悴余。
    西窗满残照，仿佛似吾庐。

刘子翚　次韵陈成季郡会
    疾雨狂风恨若何，芳晨坐觉寺闲过。
    惜花意欲春长在，对酒年来饮不多。
    雅会欣闻珠履集，新词好付雪儿歌。
    风流阁老推前辈，喜客温颜似醉酡。

刘子翚　次韵方学士万卷楼
    渊然推量德为循，酷爱收书定可人。
    刘向讨论称好古，退之学问美藏身。
    箕裘有子能传业，俎豆於今叹不辰。
    我亦平生识传癖，可怜朱墨费精神。

刘子翚　次韵傅茂元二绝
    濠乐亭前花已披，马军送酒故来迟。
    只愁风雨卷春去，红染芳效一径泥。

刘子翚　次韵傅茂元二绝
    酒兴何如毕吏部，诗情已过鲍参军。
    醉吟自足了一世，肯羡飘飘出岫云。

刘子翚　次韵黄宰一源亭二首
    闻说催耕步涧幽，田家喜气共春浮。
    仁声似水潜潜物，不作惊人汹汹流。

刘子翚　次韵黄宰一源亭二首
    宾榻浮尘拂不开，胸中丰恨结崔嵬。
    幔亭云散天全露，犹想双凫化舄来。

刘子翚　次韵李汉老诗
    蒙庄叹隙驹，孔圣悲逝川。
    百年生有涯，万感情无边。
    贤愚真唯阿，系心同一缘。
    内热蛊其中，伊谁肯求痊。
    乐哉今日游，众宾肃初筵。
    社樗间群材，嫫母参众妍。
    谑弄既莞尔，献酬亦颓然。
    胡为发争端，咄咄论深禅。
    击水但增波，止薪自无烟。
    便应三宜休，敢论四不迁。
    公如高车驰，扬尘绝通廛。
    我如驭小驷，交绥已回旋。
    初谋不自量，取困大敌前。
    金化质不亡，冰融水非坚。
    市门有真楼，相从待他年。

刘子翚　次韵林吉甫游天宫
    闻说星郎隐翠峰，鵷鸾回首大明宫。
    倦游壮岁抛朝绂，归梦清江忆钓筒。
    贤圣相期黄卷裹，是非都付浊醪中。
    更闻莲社多幽侣，我欲时来问苦空。

刘子翚　次韵刘宪诗二首
    吾宗三凤久心降，一见端如渴饮江。
    好客襟怀直绝倒，封侯骨相自耆庞。
    知名夙昔惭惊座，袖手雍容笑斲窗。
    岂谓诗盟容我辈，哑钟无韵若为撞。

刘子翚　次韵刘宪诗二首
    已筑高城受虏降，盟言端的有如江。
    翠华回跸清驰道，绣指观风绝犬庞。
    凯奏花卿初卷甲，诗成草圣屡题窗。
    还朝有策裨聪明，纳谏那忧以杖撞。

刘子翚　次韵六四叔村居即事十二绝
    桃花偏傍谪仙居，点缀高岩今几株。
    力士铛边欠何物，着鞭跨马是狂图。

刘子翚　次韵六四叔村居即事十二绝
    饭了呼童叠石门，雨余幽事不胜繁。
    花残不用深惆怅，梧竹新阴又满园。

刘子翚　次韵六四叔村居即事十二绝
    偶随流水到僧家，身世浑如焦谷芽。
    午梦不如缘底破，篆烟烧遍一盘花。

刘子翚　次韵六四叔村居即事十二绝
    闻道清湖别有春，花边玉笋想长身。
    怪来几日诗筒少，尽写瑰奇赋洛神。

刘子翚　次韵六四叔村居即事十二绝
    潭边春水碧於苔，为听泠泠溪畔来。
    不耐颠风阻人兴，渔舟欲上又吹开。

刘子翚　次韵六四叔村居即事十二绝
    蠲病惟应一日晴，小窗萤度暗还明。
    韦编读罢闻幽鸟，演出精微是此声。

刘子翚　次韵六四叔村居即事十二绝
    酒恶时来漱浅溪，玉池汩汩自生肥。
    游鲦岂解吾曹意，聊复蓬头坐钓矶。

刘子翚　次韵六四叔村居即事十二绝
    春来太半在农畴，邂逅相逢皆饮流。
    贪看暮烟驰万柳，不知明月上前洲。

刘子翚　次韵六四叔村居即事十二绝
    庾郎食事惟三九，适口方知味味珍。
    拟欲招邀无此客，虎头不是个中人。

刘子翚　次韵六四叔村居即事十二绝
    辽鹤归来本姓丁，咿哑几见弄文绷。
    人间过眼事如许，何用封侯羡戛羹。

刘子翚　次韵六四叔村居即事十二绝
    屋角仙洲入眼明，清风澡涤醉魂醒。
    麻姑未必堪搔背，薄相由来是蔡经。

刘子翚　次韵六四叔村居即事十二绝
    几许椎埋尽把耡，而今户户偃犀渠。
    太平无象从何见，一夜春风长碧蔬。

刘子翚　次韵六四叔兰诗
    疏疏绿发覆清浔，漠漠微香起夕阴。
    无复风流追九畹，空余烟雨暗深林。
    谁分秀色来幽室，独写遗声入素琴。
    还似高人远尘俗，争辉玉树亦何心。

刘子翚　次韵卢赞元喜雪
    六花初逐晓风繁，五裤那忧岁晚寒。
    杖屦客迷村径远，笙歌人在小楼看。
    也知近郭梅将动，只恐行春路未乾。
    授简梁园林惜醉，银台列烛妓围宽。

刘子翚　次韵卢赞元再喜雪
    史君新诗来不绝，灿灿珠星联璧月。
    黄堂旌旆晓排衙，喜见宾僚重贺雪。
    寒儒茅屋补更穿，雪余仍值江风颠。
    拟招邻叟共一醉，斗酒十千愁费钱。
    南枝又见新梅萼，试熨春衫冷难著。
    飘零节物易惊心，常恐星星侵鬓脚。
    东阁何当呼侍儿，蟹螯不妨左手持。
    参陪后乘尽珠履，谁赋刘叉冰柱诗。

刘子翚　次韵茂元独速歌
    大儿行文学苏黄，暗潮无声走茫茫。
    小儿分题拟甫白，手抉蟆颐取冰魄。
    自成机杼谁如君，悲歌乃有可怜色。
    晓来春归荠叶新，青女摧之良不仁。
    那知妙龄气如许，一睨辟易惊千人。
    我亦归为村衰翁，接花成条欹屋红。
    跣行肯追蹀躞步，杯饮不羡琉璃锺。
    相逢他事不发语，醉面彻日承溪风。
    君不见丰碑模糊立岘首。又不见繐帷虚斟百眉侑。
    何如吾侪见在身，有口犹堪著醇酎。
    陶陶兀兀未全非，赫赫炎炎岂长有。
    砚峰绝顶抚孤松，伊谁及此苍髯寿。

刘子翚　次韵茂元茉莉花诗二首
    翠叶光如沃，冰葩淡不妆。
    一番秋早秀。彻日坐傍香。
    色照祗园静，清回瘴海凉。
    傥堪纫作佩，老子欲浮湘。

刘子翚　次韵茂元茉莉花诗二首
    三尺婆娑树，千英一律妆。
    眼孤犹眩彩，鼻熟不知香。
    向月资清润，承风发素凉。
    众芳如不忌，移植近潇湘。

刘子翚　次韵明仲畦字韵诗
    祝融散仙在西溪，此老平生无町畦。
    一日不见十日恨，绿稻渺渺吞幽思。
    细红时浇垒块胸，跣行笑逆泠然风。
    意消万事如燎发，小醉扶头须半月。
    叩梧林谷为呼号，隐几乾坤有超越。
    自怜顽钝不可鞭，挽之欲置名流边。
    长言为我澡袢暑，洒目万线琮琤悬。

刘子翚　次韵明仲幽居春来十首
    醉毫叵我落乌丝，况是桃源乍入时。
    祗恐升平要华藻，赐笺春动万年枝。

刘子翚　次韵明仲幽居春来十首
    幽居十绝巧凌春，我亦刳肠强效颦。
    忧乐悬知不同调，山南山北寂寥人。

刘子翚　次韵明仲幽居春来十首
    一幅乌巾雪发盈，村深时听{缀纟换右边鸟}刀声。
    浪将兰艾评春事，我自平生小屈平。

刘子翚　次韵明仲幽居春来十首
    归来十六巾新元，种得黄楠绕旧村。
    岂是翛然便遗物，吾衰不复梦修门。

刘子翚　次韵明仲幽居春来十首
    蒲团宴坐若还家，罗縠如空了不庶。
    可春风摇得我，兰芳轻噀淡黄芽。

刘子翚　次韵明仲幽居春来十首
    莫遣潇湘双鲤来，归心生怕晓禽催。
    咄嗟新转渠渠屋，寒士欢颜正尔开。

刘子翚　次韵明仲幽居春来十首
    {左足右戚}{左足右戚}鸣山筇一枝，逢春聊复咏歌之。
    故园风光本具足，浪蕊浮花莫作迷。

刘子翚　次韵明仲幽居春来十首
    蓬松衰发倦重簪，一榻惟便独寝甘。
    却忆少陵诗句好，依然云林晓相参。

刘子翚　次韵明仲幽居春来十首
    近邻分得续随栽，准拟新晴手自培。
    不奈余寒侵病骨，耡耰无味却归来。

刘子翚　次韵明仲幽居春来十首
    岂惭辛苦把渔竿，犹有机心傍钓滩。
    文定书堂最深稳，何如袖手试观澜。

刘子翚　次韵明仲游北岩
    云岩藏胜绝，何路不潜通。
    信步迷时远，冥心乐处同。
    乱松风索索，悬瀑雨蒙蒙。
    陶谢多清兴，招邀有远公。

刘子翚　次韵明仲游将军岩
    乐哉今日游，结友尽英秀。
    山灵欣客来，阁雨开云岫。
    步屣出烟岚，声呼答岩窦。
    轻生快险奇，一坠那复捄。
    崇林蓊地幽，长湍泻天漏。
    精庐记旧经，密径迷新簉。
    将军隐高寒，古井余荒甽。
    当年百战疲，虮虱生戎胄。
    心存巢许间，功岂韩彭后。
    慨然望中原，毒子方交斗。
    曷不生斯辰，天骄过难宥。
    妖氛六合昏，长夜何时昼。
    尊周感获麟，怀楚歌啼狖。
    世变莽难如，如瞽窥篆籀。
    置之勿重论，大白引醇酎。
    幽禽静一闻，寒芳晚三嗅。
    方虚接胜怀，日毂转何骤。
    山南山北奇，脚力倦寻究。
    良游易蹉跎，澹境难宿留。
    诗囊归倒悬，琼琚羡君富。

刘子翚　次韵明仲游栖云阁
    溪山步步开图障，山影更随溪荡漾。
    回环两县烟雨奇，一目尽奄长桥上。
    乾枫枯柳澹不春，欢伯为解愁城屯。
    书空咄咄亦良苦，抵掌呜呜聊任真。
    山房竹阴生晚寂，客醉忘归主忘客。
