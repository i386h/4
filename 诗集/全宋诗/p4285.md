<!-- { "loadSidebar": true } -->
    岂知命似佳人薄，不在吾公乐事中。

周必大　次韵杨廷秀待制二首
    十年不侍殿东头，临水登山隐者流。
    一眼瞳方无异相，三层勾曲有巍楼。
    幸殊王粲非吾土，何事庞公不入州。
    至后腊前天欲雪，扁舟乘兴肯来不。

周必大　次韵杨廷秀待制二首
    官府新辞上界仙，碧瑶沿口晋桃源。
    默存常在清都境，归去休芜靖节园。
    为问隆楼并杰阁，何如易野及平原。
    明年大作南溪社，会访拾遗花柳村。

周必大　次韵杨廷秀待制寄题朱氏涣然书院
    日出杲杲安问萤，弨挂翻翻谁受檠。
    大哉风行水上涣，一夕泮尽峨峨冰。

周必大　次韵杨廷秀待制寄题朱氏涣然书院
    诚斋万事悟活法，诲人有功如利涉。
    嗟我大类醯鸡然，时复一窥畒中天。

周必大　次韵杨廷秀待制瑞香花
    濡桥忍冻两眉攒，汉殿含香别一般。
    粉面固宜垂紫袖，锦裳何必著中禅。
    禁庭侍史令同宿，宫帽花枝故自栾。
    咀嚼新诗怀旧直，刺贪宁不愧何檀。

周必大　次韵杨文发承议
    才思春江下濑船，腹藏经笱更便便。
    坐观林谷升初日，吟到云山合暮烟。
    忆昨倾囊携过我，知君得句总堪传。
    古来虚诞相如赋，枉使刘郎意欲仙。

周必大　次韵张安国二首
    往时渡长芦，行役甚迫束。
    忽逢万人杰，大胜十年读。
    升沉既日异，岁月空电速。
    公乎国元龟，用舍兴替卜。
    如何白玉堂，儤直不满宿。
    共惟中兴主，志扫伊吾北。
    宁容廊庙具，尚赋诸侯禄。
    相茵朝以登，胡骑夕可逐。
    斯民补疮痏，郡县宽金谷。
    重将大手笔，继镂泰山玉。

周必大　次韵张安国二首
    子房思赤松，冠挂带不束。
    高风动缙绅，盛事争诵读。
    向来进匪锐，今退那得速。
    皇帝六载冬，熏燎郊再卜。
    均厘际盖壤，赍予首耆宿。
    煌煌旧使星，密映紫微北。
    要令对青黎，聊复寓天禄。
    人言骥虽老，万马未易逐。
    方为帝者师，敢请罢辟谷。
    鲁公从周公，荣哉佩联玉。

周必大　次韵张真父著作游湖山
    今休阁铅黄，昔念长安远。
    出游写我忧，驾言岂顾返。
    撑舟度平湖，蜡屐试叠巘。
    境幽客更佳，风静日亦烜。
    尔仆毋告劳，我足尚忘蹇。
    眼明见孤山，地禁接上苑。
    却登灵隐寺，岩壑此其本。
    经行尽精舍，一一为排键。
    胜游固可继，况乃春未晚。
    所嗟虮虱臣，无术助龙衮。
    颇闻议深讨，将士不及饭。
    古称格苗顽，不必侵自阮。
    吾民战吾地，瓯脱未少损。
    愿言休王师，岁熟禾自稛。

周必大　次韵章茂献谢茶
    墨谈名高笔有花，胸中五色补皇家。
    谏书夜奏常焚稿，讲舌时乾每赐茶。
    秘祝重寻丹灶火，长生元笑紫河车。
    新诗有味知何似，双井春来试白芽。

周必大　次韵赵公直赏心亭醵会古风
    晋人夸新亭，假日辄高会。
    中间伯仁辈，未免楚囚对。
    江山犹古昔，人物已暧昧。
    东郊今保厘，翠华记行在。
    佳丽压淮楚，追游盛冠盖。
    兹楼贯城雉，于迈无小大。
    令威虽不归，灵光故无碍。
    烟云互明灭，川郭相映带。
    当年乌衣游，此日思一概。
    从容值休沐，登临多慵慨。
    幽怀忽轩豁，细故绝芥蒂。
    已寻诗社盟，更许食期戒。
    佳宾满座上，好语来天外。
    舟移白鹭远，目送飞鸟快。
    方种渊明秫，粗免监河贷。
    一醉傥可期，与君时倒载。

周必大　次韵真父著庭缃梅
    茧黄织就费天机，付与园林晚出枝。
    东观奇童承诏后，南昌故尉欲仙时。
    芳心向日重重展，清馥因风细细知。
    诗老品题犹误在，红梅未是独开迟。

周必大　次韵周德友运干
    曾见麻姑过蔡经，却陪王导宴新亭。
    博文正自鄙木强，操论未应谈竹形。
    入幕久依池水绿，读书行照杖藜青。
    箧中知有还丹在，不用临溪怜鬓星。

周必大　次韵子中兄相迎诗中有奠松楸之语追念别后□叔母子柔下世故卒章及
    浙水秦淮度十霜，官清谁薄简编香。
    春来怪底鸟乌乐，归去喜同灯烛光。
    身近广寒犹内热，手遮赫日却心凉。
    只愁初踏江边路，封土累然似斧堂。

周必大　次韵邹德章监簿官舍芙蓉芭蕉
    君不见蜀都之城百里长，无数芙蓉遮女墙。
    遂令邦人记旧俗，往往空巷争新妆。
    又不见云梦泽中吞美恶，想如所夸殊落落。
    独将巴且并兰芷，楚客至今犹忆昨。
    两邦不为天下溪，顾乃着意浊水泥。
    眼看红绿意先眩，玩物固应为物迷。
    岂知弱质甚蒲柳，成毁须臾翻覆手。
    春风秋露略纷敷，皓雪青霜已摧朽。
    主人学道穷三馀，俯视官舍真蘧庐。
    从渠草木荣与枯，只有此心常自如。
    水边比色宁见素，隍中覆鹿初何据。
    似耶非耶谁与论，彼梦我梦随所住。
    大篇字字皆披沙，清晨走送惊邻家。
    钝根也复发深省，世间何物非空花。

周必大　次张钦夫经略韵送胡长彦司户还庐陵
    解印陶元亮，居乡马少游。
    久怜高士少，今喜故人优。
    客至无何饮，身闲有底愁。
    自然仁者寿，谁羡道家流。

周必大　次张子仪抑篇荔枝诗韵
    馹骑尘飞受暑风，绝怜丹脸透青龙。
    欧闽后出名高尚，广蜀先驱品下中。
    遥忆东坡分晒白，预邀老杜赋轻红。
    明年倘未归黄闼，生熟何忧更异同。

周必大　次折仲古枢密韵寄题耒阳曹钦臣彦若藏书室
    读书清净业，病亦与心违。
    简蠹蟫穿字，帙藏蛛织衣。
    羡君传七略，何日款重闱。
    不惮浮湘去，其如失步归。

周必大　次子中兄韵三首
    献纳深惭杜少陵，骤纡皇眷秩频增。
    羽书日日惊飞电，给札归来欲饮冰。

周必大　次子中兄韵三首
    读罢新诗暖似春，手摇食指舌生津。
    平生口腹何曾计，自笑如今枉累人。

周必大　次子中兄韵三首
    黄道初开日月新，容光应不间孤臣。
    左螭立近焚香案，右掖名参视草人。
    三圣深恩空刺骨，几年归梦已通神。
    阿兄念我勤招忆，好为丹炉养汞银。

周必大　从驾过德寿宫马上得程泰之次庚寅玉堂旧韵有银章金带之戏走笔为谢
    推敲也复从鸣銮，凤沼诗盟故未寒。
    两制空烦舍人样，外郎争比大夫官。
    翰林今夜仍连直，讲殿明朝岂两般。
    毕竟五金如五味，莫因黄白议咸酸。

周必大　答胡伯信
    舟浮江海达于淮，不尽词源衮衮来。
    人是浴沂三益者，句成泛剡两佳哉。
    千钟但使尊中满，九秩从教案上开。
    却忆儿童聚嬉戏，争骑竹马弄泥孩。

周必大　答胡季亨
    未复中原近守淮，前朝该辅只时来。
    济川用砺我无是，作醴和羹何有哉。
    正喜春晴知岁美，顿招两蕊坐筵开。
    和诗更作齐儿语，老手屠龙合拊孩。

周必大　答胡叔贤
    朱颜青绶忆秦淮，白鹭洲疑鳌驾来。
    侧畔交游欣作者，中间赓和负康哉。
    新春渐觉风光好，陈迹时将日记开。
    惟有诗情不如昔，旁观抚掌倒绷孩。

周必大　答胡仲威
    元和颂圣雅平淮，韩柳文章付后来。
    联璧照人今粲者，断金定契古谁哉。
    白醪劝我频沾醉，青眼逢君肯懒开。
    会散东风吹面缬，冻梨忻喜色如孩。

周必大　答李达可
    浊泾不必羡清淮，社燕宾鸿任去来。
    老子何曾凭日者，后生正合竞时哉。
    圆规枉把方心凿，尘世常令笑口开。
    八十老翁行未得，不如能说小儿孩。

周必大　答欧阳宅之
    安流咫尺异逾淮，有兴何妨叠棹来。
    茗椀茅柴殊易耳，萍虀豆粥岂难哉。
    谈锋不怕通宵直，燕席宁辞逐日开。
    况是上元佳节近，华灯万点看莲孩。

周必大　戴子微运使出使湖北约以恶语送行而未遣也佳篇见督次韵奉寄
    早日逍遥侍从间，重来奉引近威颜。
    倦趋北阙晨霜冷，思上南楼夜月闲。
    直指不夸新衣绣，曲台只记旧班联。
    岂知隔面心犹渴，空讶相如下笔悭。

周必大　悼亡之后病齿不能食拔去其甚者有感赋小诗
    咀嚼劳劬八十年，更因缺落拔其残。
    已无韩愈妻堪诧，只欠张苍乳可餐。

周必大　道中忆胡季怀
    珍重临分白玉卮，醉中那暇说相思。
    天寒道远酒醒处，始是忆君肠断时。

周必大　德回上人写予真求赞
    非律非禅自在身，免丁不纳没公凭。
    明知未是庞居士，且可题为破戒僧。

周必大　登龟山
    注坡缘壁化城中，客愠奴嗔我亦慵。
    及至龟山还一上，为怜高阁对双峰。

周必大　登九华山化城峰
    攀萝度险捷猱猿，石角钩衣屦尽穿。
    莫讶远寻金地藏，也曾徐步玉阶前。

周必大　登仕郎曾忠佐迎母王于乐氏母许新居成即归于是筑第高沙极轮奂母欲
    夏屋渠渠斲采椽，笋舆就养有成言。
    南陔久叹薪吹棘，北户空劳草树萱。
    堂上只容瞻像设，寝中那复问寒暄。
    朝思夕念嗟何及，彷佛神游入梦魂。

周必大　登仕郎张武来求一言因记衰颜就以勉之
    德人之容，如玉其温。
    参前倚衡，以瞻以仪。
    我愧于是，将焉取斯。
    所贵者三，归有馀师。

周必大　抵苏台寄季怀
    江浙相望寄此身，临风回首叹离群。
