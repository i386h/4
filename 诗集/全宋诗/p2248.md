<!-- { "loadSidebar": true } -->
    祖翁田地没凭据，争许时人取次量。
    但见寥寥成一片，不知何处是封疆。

释慧开　无量寿佛赞
    乾屎橛兮麻三斤，当阳拈出少知音。
    诗人不识自家佛，却向丹青画处寻。

释慧开　吴履齐以脚蹈日影索偈
    圆陀陀，光灿灿。
    明眼人，蹈不著。
    蹈得著，更买草鞋去行脚。

释慧开　吴尚书尊堂死以偈问用韵以复
    身分水月遍三千，月落何曾离得天。
    此是夫人行履处，摩耶相对共谈禅。

释慧开　谢佛眼师号
    皇恩颁自九重城，雨露缠沾草木荣。
    佛祖门庭增瑞气，四海欢呼万岁声。
    忠心护国成勋业，君父开臣佛眼睛。
    寿山福海恩难报，永日寥寥贺太平。

释慧开　谢宣赐金襕
    不是鸡足流传，亦非黄梅分付。
    九得天上降来，千载臣僧一过。
    中兴佛祖宗风，群魔悉皆惊怖。
    祝延圣寿无疆，志愿皇圆永固。

释慧开　牙药
    点著些儿，妙不可述。
    缠开臭口，验得骨出。

释慧开　医眼
    开黑暗门，通向上竅。
    内外障除，神光独耀。

释慧开　又道装相赞
    灵山付嘱人，示现威棱身。
    在欲而无欲，居尘不染尘。
    等闲伸出擎天手，拨转如来正法轮。

释慧开　郁山主赞
    百尺竿头话最亲，一交桥断绝识尘。
    死中得活珠离蚌，甘作驴前马后人。

释慧开　圆觉会
    十二呆郎欲决疑，瞿昙嚼饭喂婴儿。
    若教知有衲僧事，终不人前鼓口皮。

释慧开　圆通大士赞
    足蹈双莲洒杨柳，面目端严世希有。
    梵音妙音海潮音，祗这而今谁动口。

释慧开　圆吴丞相生日
    大地春回是诞辰，松篁难改四时青。
    寿星不老福无尽，常在中天伴月明。

释慧开　月泉赵寺丞寿像赞
    身为皇族，名著南宫，
    孔孟屋裹，做模打样。
    释毛室内，谈玄说空。
    似个般伎俩，半钱不直，
    又说甚道理三教俱通。从前学解掀翻尽，
    却于无处立宗风。天龙更为重饶舌，
    熨斗煎茶铫不同。

释慧开　在南高峰石室中出定作
    静处乾坤窄，闲居日月忙。
    虚空即妙体，独露法中王。

释慧开　帐子
    缠得当阳一线通，全彰大用显家风。
    直绕鼻孔辽天汉，未免从头被罩笼。

释慧开　针筒
    函盖乾坤气量周，铜晴岁眼一齐取。
    岁多利脑尖锋者，到此如何敢出头。

释慧开　政黄牛赞
    资福从来不识羞，橘皮熟炙逞风流。
    倚筇懒贤侯不命，又却骑牛更觅牛。

释慧开　执剑吕洞宾赞
    露刃单提，行杀活令。
    斩食嗔痴，群魔乞命。
    夫是之谓，纯阳真人。
    激浊扬清，摧邪显正。

释慧开　总轴罗汉
    洞寇都卢十八头，千妖百怪逞风流。
    人间天上称尊汉，总被无门一握收。

释慧空　别刘师美
    世故熏人易变初，谁能变处即如如。
    相看有道遽难说，且可还家深读书。

释慧空　别刘师美
    十年倦客思深隐，江北江南千万峰。
    今后故人应念我，有书何处觅行踪。

释慧空　病起
    老僧头风，一月两发。
    见粥便呕，见饭便哕。
    死又不死，活又不活。
    使他诸人，冷地忙杀。
    观音势至，候饥候渴。
    文殊普贤，左提右掇。
    才方起来，便翻著袜。
    不问是非，乃棒乃喝。
    呵呵云门，君子可人。

释慧空　草堂老师与靖名庵曰顿
    缩脚水上横行，掉臂空中直过。
    无端此个老人，特地与伊注破。

释慧空　草堂老师真赞
    随随昔昔，是这个贼。
    簸土扬尘，驰南走北。
    一棒打杀，狗也不喫。
    后来不肖儿孙，个个一模脱出。

释慧空　禅人求偈
    禅家流，悟自己，开眼曹溪十万里。
    况行机路守心空，病渴移家阳燄里。
    渴转渴，水又非。抬头不觉雁南飞。
    文殊堂里万菩萨，大唐国内无禅师。
    或行棒，或行喝，棒喝交驰如电掣。
    不容眨眼入思惟，忽把虚空敲出骨。
    地神恶，天神悦，陕府铁牛得一橛。
    且等东山睡觉来，大掌连腮咄咄咄。

释慧空　春日示众
    青帝一微笑，恩光遍刹尘。
    如何百草上，刚有未明人。
    人人当节令，合故竟开新。
    东山拄杖子，也自黑粼皴。

释慧空　辞草堂老师归闽
    短筇初把探深深，展尽神机被陆沈。
    搦杀未偿当日恨，翻身谁识此时心。
    不离左右金为土，别有生涯土作金。
    既去后来应请问，莫言曾到此山阴。

释慧空　次游教授韵呈草堂老师
    霜发垂垂老不休，铁船无底更随流。
    儿孙莫讶得鱼少，盖谓翁翁是直钩。

释慧空　次游教授韵呈草堂老师
    北郁之南瞻部洲，纵观谁是老人流。
    大千一网平收了，坐看儿童乱下钩。

释慧空　次韵韩伯修学士读楞严见寄
    琉璃瓮中走却鳖，惊起波斯一夜寻。
    天晓不知何所见，大悲菩萨是观音。

释慧空　次韵知微无外石门相会
    铁牛插翅快於鹘，石虎抬头惊倒人。
    笑把方山轻捩转，几多游子失关津。

释慧空　大士讲经
    两口明明一无舌，同死同生为吾决。
    那吒顶上喫蒺藜，金刚脚下流出血。

释慧空　东庵泉铭
    修竹盈门，寒泉迸石。
    此老何为，居之终日。
    泉知说法，竹亦能禅。
    洞山五位，临济三玄。

释慧空　冬至
    冬后一阳生，东君曾未睹。
    百草总不知，梅花先漏泄。
    钟声出远林，雁阵横残月。
    更拟问如何，弄巧翻成拙。

释慧空　顿庵
    万行不修，僧只不历。
    千佛数中，位居第一。

释慧空　顿庵
    龙女献珠成佛，善财弹指入门。
    若到顿庵门下，一时且作儿孙。

释慧空　和慧知微雪韵
    覆盖乾坤似有功，洞然明白却无踪。
    其如未识无踪意。屑玉霏霏落眼中。

释慧空　和无在木蛇歌
    小小蛇儿大大身，曾吞众象空巴陵。
    归蟠故山骨欲槁，混入草木人要徵。
    瞎屡生，甚手脚，不善提持休捉摸。
    枯木形骸似等闲，触著伤人毒无药。
    寿昌师，怜老病，远远遣来相问讯。
    拟欲庵头伴老夫，预忧十月霜风劲。
    著把火，津送渠，依旧令教侍坐隅。
    重告之曰，蛇乎蛇乎，当如云门应机忽突出，
    莫学严阳到老安其庐。

释慧空　和直指春日示众
    庵前乌龟久不见，一夜雷雨忽然出。
    东山老汉眼{搭扌换目}痴，近前问讯定光佛。

释慧空　和直指春日示众
    直指示众重说偈，瞿昙舍身得其半。
    东山和出一字无，擘破面门君自看。

释慧空　慧和微以布衫送寿昌可师有偈答之戏成四首
    一物全无尽力担，相逢江北又江南。
    向来贴肉那堪语，更著渠侬一布衫。

释慧空　慧和微以布衫送寿昌可师有偈答之戏成四首
    著时人显衫还隐，不著人亡衫却存。
    隐显存亡是何物，黄金铸出铁崑崙。

释慧空　慧和微以布衫送寿昌可师有偈答之戏成四首
    寸丝不挂鱼游网，万善严身月入云。
    若是寿昌端的处，明年一领更烦君。

释慧空　慧和微以布衫送寿昌可师有偈答之戏成四首
    普贤高系象王裦，妙德长拖师子衫。
    遣向寿昌为侍者，一人不肯一人甘。

释慧空　偈
    先打春牛头，打打春牛尾，
    惊起虚空入藕丝里。释迦无路潜踪，
    弥勒急走千里。文殊却知落处，
    抚掌大笑欢喜。春风昨夜入门来，
    便见千华生碓嘴。

释慧空　偈十三首
    山僧才到雪岭，打就无底铁船。
    使人真觉海中，运载情与无情。

释慧空　偈十三首
    雪峰五月五日，不假神符妙术。
    只有顶门一锥，铁佛也须汗出。

释慧空　偈十三首
    千五百众雪山住，无面软饼裹露柱。
    横咬竖咬饱便休，莫倚他门傍他户。

释慧空　偈十三首
    月生一，上下四维无等匹。
    月生二，须弥拽脱虚空鼻。
    月生三，明正为南方尽南。

释慧空　偈十三首
    雪峰山中解夏，三门开放两边。
    去底观音势至，来底交殊普贤。

释慧空　偈十三首
    石霜山中独虎，生得三脚驴儿。
    走过萍实楚江，踢倒湖南长老。

释慧空　偈十三首
    寒中舞，拾得笑，
    丰干一曲无羌调。啰啰哩，
    哩哩啰，近日秋林落叶多。

释慧空　偈十三首
    法法本来法，无法无非法。
    何於一法中，有法有不法。

释慧空　偈十三首
    低头不见地，仰面不见天。
    欲知白牛处，但看髑髅前。

释慧空　偈十三首
    一沤未起，古帆未挂。
    风信不来，无人举棹。

释慧空　偈十三首
    雪峰禅，无星子，
    只见升堂打鼓。赚得大众上来，
    近日山中有虎。长至令晨，
    颠言倒语。

释慧空　偈十三首
    祖师心印，堪作何用。
    无位真人，屎也不直。
    独步青霄，徒夸好手。
    和泥合水，罕遇同流。

释慧空　偈十三首
    啐啄之机，暂时活计。
    清虚之理，不可依凭。
    执之失度，必入邪路。
    东海鲤鱼打一棒，陕府铁牛两角折。

释慧空　寄支提禅师
    远听天冠化寺钟，孤烟明灭暮山重。
    念携挂壁木上座，问讯长沙岑大虫。
    大虫声威动海宇，老不与世同其波。
    卷藏风月付一室，落日春山狐兔多。
