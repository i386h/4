<!-- { "loadSidebar": true } -->
    我俗避尘嚣，乘风入洞霄。
    循溪山作路，驾水石为桥。
    台殿黄金锁，神仙碧玉箫。
    拂衣天柱顶，清思欲飘飘。

丁先民　游洞霄宫
    午过青山流，扬鞭入洞霄。
    旁观昔隐迹，信步冷泉桥。
    玉简金龙古，仙风道古饶。
    小轩曾寄宿，秋雨闹芭蕉。

丁宣　仙都山
    世上洞天三十六，缙云第二十九区。
    古木参天架云屋，总真灵迹号仙都。
    独峰壁立三千尺，凌空耸翠屹然孤。
    仰瞻绝顶烟岚际，曾开菡萏名鼎湖。
    旧说轩辕驻车辙，云骈风驭经此涂。
    石釜练灶丹砂就，乘龙帝乡才须臾。
    紫虚碧落超尘世，侍臣无路攀龙须。
    唐朝天子仙李裔，德格天心来瑞符。
    祥烟嘉气卿云布，山中九传万岁呼。
    步虚对峙云断续，东西互云高下殊。
    涧边幽径登鸟道，上有镜岩如方壶。
    岩中乳水沥嵌罅，滴石成穴如仰盂。
    水一昼夜斛加半，潦不泛溢旱不枯。
    鲁望曾记周景复，绝粒餐霞黄老徒。
    栖真妙入县珠会，八十余年隐此居。
    千古寥寥桑海变，仙迹渺邈还有无。
    石门瀑布虽云好，此间殊胜未易俱。
    特然造化钟神秀，虎头妙手亦难图。

丁易东　田母拒金图
    噫嘘嘻，人奔奔，
    皆为名利之所役，贤反愚兮明反昏。
    夜却金兮尚高洁，择一钱兮义同颉。
    莱芜甑中尘扑飞，悬鱼老子肝似铁。
    四公皦皦何不墨，图中但见齐田稷。
    蠹吏亏网勿足夸，特貌慈闱耀贞德。
    奉君本欲娱亲喜，阿母怒兮惊且愧。
    若使当年一纳间，那得芳名播青史。
    主圣亲贤臣涤衷，公金赐妪恩爱隆。
    非独舍之罪不诛，昭昭淳化扬仁风。
    我披此传重踟蹰，岂独田卿贪若新。
    谓语今人知不知，偷安苟富诚何如。
    老万翁，志不渝，
    费千金，畜此图。
    此图传后世，后世重义轻金与。

丁正持　寿先生
    明善堂前香矗云，诸生再拜祝庄椿。
    芹香藻绿涵和气，枫老梅疏健小春。
    有道可为明主佐，无氈休欢广文贫。
    烹羔压酒称千寿，会看仙桃着子新。

丁正持　寿先生
    今年生日胜常年，一佛中间万佛缘。
    善念才兴方寸地，恩光便下九重天。
    花香作供围方丈，粟粒成功福大千，
    长寿如来更多宝，饱参住世小乘禅。

丁执礼　送程给事知越州
    晓辞龙尾下青冥，持节东南一镇并。
    共治蚤分天子寄，暮来今颂里民声。
    吟高吨雪谁能拟，韵敌壶冰凛更清。
    遥想棠阴多暇日，江风吹角绕蓬瀛。

丁竹岩　五更枕上
    一着非时一局非，出房愁到晓钟时。
    楠榴枕上平生事，听雨听风听子规。

东必曾　春日田园杂兴
    噀绿郊原春事深，治生幽趣豁庙襟。
    声声禽语耕人意，种种花开老圃心。
    桑叶渐舒梯欲羞，麦苗暗长路难寻。
    日长虽有荷钥倦，薄暮归来常醉吟。

东都故老　客临安怀旧都
    曾见宜秋辇路门，大书黄榜许游行。
    汉家宽大风流在，老去西湖乐太平。

东方某　众乐亭
    重寻佳景冠南州，天与邦人作胜游。
    百尺台成偏得月，四时花放不知秋。
    当轩叠嶂高还下，傍槛长溪咽复流。
    只道史君能共乐，有谁能会史君忧。

东湖散人　春日田园杂兴
    物色天成画不如，东风又到野人庐。
    蜜蜂辛苦供常课，科斗从横学古书。
    小雨杏花村间酒，澹烟杨柳巷巾车。
    汀洲水暖苄芽长，更卖扁舟伴老渔。

董传　句
    古来风义遗才少，近世公卿荐士稀。

董道辅　绍熙庚戍中秋后三日拜张于湖墓
    晓出白下门，瘦马踏秋色。
    钟山度苍翠，慰我远游客。
    暮投清果寺，花草献幽寂。
    长廊静无人，落日照西壁。
    平生张于湖，万里去一息。
    翩然九州外，汗漫跨鲸脊。
    乾坤能几时，安用较颜跖。
    文章失津梁，所念斯道厄。
    夜阑耿不寐，搔首听萧瑟。
    怀人感西风，翁仲守孤柏。

董德元　登第报家人
    御笔封题墨未乾，君恩重许拜金銮。
    故乡若问登科事，便是当初老榜官。

董敦逸　句
    郁江清彻底，十里郡城南。

董遘　题山寺壁
    寺中荆棘老侵云，恶木狰狞野外村。
    原上狐狸走白日，水边魑魁立黄昏。

董遘　题山寺壁
    山鬼相呼夜月黑，怪禽恶语向风喧。
    挑灯待晓安能寐，一夜惊尤紧闭门。

董鸿道　夜泊浯溪
    舣舟和月上{广吾}亭，风露凄寒酒易醒。
    谁为漫郎写幽思，度香桥下水泠泠。

董鸿道　夜泊浯溪
    二十年前八桂回，摩挲苍藓读碑来。
    如今再自浯溪过，折得梅花伴酒杯。

董将　题怪石
    兹山翠成城，峭骨乃如许。
    化工妙融结，石罅走青乳。
    当年女娲氏，炼此不及补。
    嵒嵒至於今，丈室枕其股。
    我来手摩挲，松阴日亭午。
    初疑道士羊，亦类交毂虎。
    坐久饥肠鸣，试作先生煮。

董居谊　见山楼下植梅百本九月见花
    手种寒梅度一春，主人指日是行人。
    孤根奈久不忘旧，痚蕊逢秋已献新。
    堪笑世情何恁薄，不知花意却相亲。
    年年记取栽培力，为送幽香入梦频。

董居谊　灵仙观和危骊塘韵
    多病侵寻鬓欲秋，自惭何止四宜休。
    青松十里嵩源路，醉倒仙台是乐丘。

董居谊　戚姑山
    重上危楼意豁然，倚栏检点旧山川。
    身离城郭尘嚣里，眼到云天杳霭边。
    只恐老松添岁月，长教修竹障风烟。
    回思灯火书窗下，偻指如今六十年。

董居谊　青云亭
    溪傍好山添翠湿，亭依乔木得阴浓。
    有人欲踏青云路，认取城南第一峰。

董居谊　群玉山
    羁寓零陵过一年，每怜两脚负山川。
    忽从榛莽窥神秘，似与仙家有宿缘。

董居谊　群玉山
    石刻嘉名岁月多，苔封藓蠹欲消磨。
    天成有景无人问，不著新亭奈尔何。

董居谊　群玉山
    浮世嚣尘不可干，漫山琮璧照人寒。
    客来莫认为顽石，具眼还须作玉看。

董居谊　群玉山
    顷看尝入道山来，天上图书不受埃。
    今日有怀群玉府，又从人世得蓬莱。

董居谊　群玉山
    经台石磴郁深幽，曲折中藏自一邱。
    凿破藩篱都是路，从今任是泳人游。

董瞿老　黄彦与从无逸求妻埋铭以研谢之无逸邀予作歌
    君不见昌黎翁，南迁益觉文章工。
    滑稽戏作毛颍传，陶泓之族称宏农。
    又不见东坡翁，生涯寄食破研中。
    诋诃龙尾尊凤哹，更夸丹石蒸赤红。
    古来文士躭翰墨，十有八九坐此穷。
    怪君落笔妙言语，四壁才堪蔽风雨。
    几年结柳送奴星，文穷跳梁推不去。
    研能穷人君不鄙，尔来谀基得龙尾。
    缇巾十袭不妄观，碑字三缣何足拟。
    玉堂视草乃称之，只恐玄文似扬子。
    君亏此研文似罗，奈君鹿裘带索何。
    我虽忍穷亦好事，尚能搜句为君歌。
    呜呼鲁公乞米家食粥，不费银钩写珠玉。

董楷　绩溪书怀
    行来人世尘千里，梦绕故山春万重。
    慈母新年音信缺，遥瞻白云是中峰。

董楷　绩溪书怀
    阁雪峰阴未肯明，卧听寒玉泻檐声。
    官居不事閒来往，闭户焚香养性灵。

董萝　寄内
    别向春闺十载深，家园无梦可追寻。
    酸风冷月凄官阁，瘴雨蛮烟度郁林。
    养老需卿扶健杖，怕寒怜我守孤衾。
    封侯未卜常滋愧，一寸程途一寸心。

董煝　董端公墓
    从来正气关天地，抜秗功成死不妨。
    守土忠贞唐许远，埋论节概汉张网。
    麒麟高冢閒金眃，屃趂丰碑重玉堂。
    旷代衣冠谁解识，令人终古泣斜阳。

董朴　保应庙
    庙食空山八百年，衣冠犹是李唐前。
    汴河十里垂杨柳，何似松阴数亩田。

董师谦　梅花三咏
    雪花霜须苔鲜枝，玉堂事去且疏篱。
    世人孔鼻无分别，吐露芳心欲向谁。

董师谦　梅花三咏
    疏花淡淡月娟娟，静坐参渠花月禅。
    翠羽飞来栖未稳，几回搅碎又依然。

董师谦　梅花三咏
    京洛尘中耿素衣，苍头泠面古须眉。
    春风红紫百千变，惟有此花如旧时。

董师谦　钱塘怀古
    历历庚申事，分明在眼前。
    讲利如有弊，飞渡定无船。
    北使三千里，真州十四年。
    酿成亡国恨，一部福华编。

董师谦　钱塘怀古
    玉床摇帝座，青盖出都城。
    巷哭行家泪，燕歌四面声。
    乾坤遽如许，风雪可邻生。
    清晓宫门外，犹听打六更。

董师谦　钱塘怀古
    衣带一条水，靴尖三百州。
    市朝陈迹在，图籍别人收。
    南渡衣冠尽，西湖歌舞休。
    久知事当尔，曾记五更头。

董师谦　钱塘怀古
    行人指新守，云此旧宫城。
    坐殿衣朝帝，开山何处僧。
    日边行塔影，天外送钟声。
    王气元无了，何消凿秣陵。

董士廉　兴庆池禊冥
    岁和事简正韶春，兴庆池边乐众宾。
    寻胜此时追曲水，赏芳良会属平津。
    映花语笑秋千女，隔岸丝簧祓禊人。
    深愧薄才叨下幕，酒酣应许吐车茵。

董嗣杲　爱客有感
    在家最喜客，出外复过之。
    相逢旅琐间，所恨力莫支。
    迂旷胆相照，相顾何须期。
    或者诮交泛，责我无藩篱。
    我性得之天，怀抱更坦夷。
