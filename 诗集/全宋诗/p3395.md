<!-- { "loadSidebar": true } -->
    造物於人相补报，问天赊得一山秋。

萧德藻　古梅二绝
    湘妃危立冻蛟背，海月冷挂珊瑚枝。
    丑怪惊人能妩媚，断魂只有晓寒知。

萧德藻　古梅二绝
    百千年藓著枯树，一两点春供老枝。
    绝壁备声那得到，直愁斜日冻蜂知。

萧德藻　句
    疾走建德国，乃为渊明先。

萧德藻　句
    著语能奇怪，呼天与倡酬。

萧德藻　句
    盘陀石上少从容。

萧德藻　句
    乾坤生长我，贫病怨尤谁。

萧德藻　句
    秋浩荡中遥指点，一螺许是定王城。

萧德藻　句
    秋阳直为田家计，饶得渔村一抹花。

萧德藻　句
    信脚到太古。

萧德藻　句
    眼冷寒梢明数点，知他是雪是梅花。

萧德藻　句
    一径萧萧松影低。

萧德藻　句
    一筇明到崔嵬上，有底勋劳得给扶。

萧德藻　句
    直须冰雪作梯媒。

萧德藻　句
    稚子推窗窥过雁，数峰乘隙入西轩。

萧德藻　句
    不随桃李待春回。

萧德藻　立春
    半夜新春入管城，平明铜雀绿苔生。
    浮澌把断东风路，诉与青州借援兵。

萧德藻　吕公洞
    复此经过三十年，唯应岩石故依然。
    城南老树朽为土，檐外稚松青拂天。
    枕上功名祗扰扰，指端变化又玄玄。
    刀圭乞与起衰病，稽首秋空一剑仙。

萧德藻　樵夫
    一担乾柴古渡头，盘缠一日颇优游。
    归来涧底磨刀斧，又作全家明日谋。

萧德藻　台城
    六朝旧事知多少，尽在天禧塔上层。
    高处只应添泪眼，老僧语客莫来登。

萧德藻　咏虞美人草
    鲁公死后一杯荒，谁与竿头荐一觞。
    妾愿得生坟土上，日翻舞袖向君王。

萧固　句
    风变尉佗国，声欢舜帝民。

萧贯　句
    十二峣关隐空绿，兽猊呼焰椒壁馥。
    渴乌涓涓不相续，辘轳欲转霏红玉。
    百刻香残陨莲烛，九龙吐水漫寒浆。
    红绡佩鱼无左珰，两两趋走瞻扶桑。
    红萍半圭山波面，回首觚棱九霞绚。
    鸣鞘声從天上来，大剑高冠满前殿。

萧贯　齐山
    秋风秋浦断飞埃，路入齐山有梵台。
    黄菊绽时君始至，紫微去后我重来。

萧贯　清溪
    山开明日峡，水写武陵溪。
    地胜人堪隐，源深客自迷。

萧桂林　癸水亭次曾宏正韵
    □□□古碑，神奇永符谶。
    履岩俯冯夷，坐石存精寝。
    拂剑逼珠光，乘槎掉柯枋。
    风清明月怀，云隐高山兴。

萧桂林　还珠洞次曾宏正韵
    标柱征南不记春，未应追感泪流痕。
    岩虚生白□心地，波洑澄清肃耳根。
    壮士於斯留显迹，大夫非此赋招魂。
    江山今古人何在，战马嘶风忆故园。

萧国梁　句
    名传玉陛星辰晓，泽霈金枝雨露春。

萧介父　题载雪录
    乱云连野水连空，只有沙鸥共数公。
    想得句成天亦喜，雪花迎櫂入吴中。

萧敬夫　句
    八风卷地翻雷雨，万甲从天骤雪騣。

萧克翁　题汪水云诗卷
    旧时彩笺结绮，晚岁铜仙渭城。
    三十年来家国，吾琴无亏无成。

萧逵　玉司山
    涪翁笔下千钧重，赵尹胸中万里宽。
    宝墨几年藏瑞气，新亭今日敞奇观。
    翠屏远带斜阳淡，素练光涵夜月寒。
    苔碧印文以事少，谩寻诗句立栏干。

萧兰皋　山行宿道院
    终朝穿翠微，投暮叩松扉。
    童子出相语，道人犹未归。
    寻香温纸被，拂石弄金徽。
    明发下山去，白云随马飞。

萧璩　题汪水云诗卷
    璧月歌残铁骑围，银涛风急鷁舟飞。
    海山运并随鳌尽，城郭身今化鹤归。
    琴怨诗愁春一雨，江南渭北泪双霏。
    与君厌听桑田语，一笑游丝羒落晖。

萧实　句
    万株翠进根成后，一个闲僧手植初。

萧燧　高宗皇帝挽词
    拨乱只兴事，艰难创业同。
    好生天地德，立极帝王功。
    与子基图永，成尊福禄崇。
    一朝违大养，凄怆栎阳宫

萧燧　高宗皇帝挽词
    画翣排仙仗，龙輴去莫攀。
    衣冠藏汉庙，弓剑閟桥山。
    宇宙精神惨，臣民涕泗潸。
    尧阶蓂荚在，无复望慈颜。

萧泰来　和崔丞劝农
    昨宵雨过水平平，自不归耕却劝耕。
    犊卧草根黄蕴藉，鹭飞山脚白分明。
    瀹茶僻寺同僧话，送酒芳园见主情。
    父老欢呼官长醉，归鞭止信马蹄行。

萧泰来　腊祭谒告
    词腊纷纷受誓忙，病夫药鼎对书床。
    官卑岂原乘肥马，食俭惟知取瘦羊。
    贫见客来偏快活，老逢岁尽却悲伤。
    雪寒一事关心切，痴女奔波道路长。

萧泰来　觅竹栽谢
    一日非吾不可无，当邻乞得种鱼都。
    珠连呈舍排成次，玉立云台画出图。
    淇奥每思文章业，渭川肯作富规模。
    自锄月地分行列，准拟清风十万夫。

萧泰来　寿友人
    休运珍符应半千，崧高维岳再生贤。
    子孙已见种三秀，富贵端应擅两全。
    日月休惊双转毂，甲庚从喜一周天。
    不须更把庄椿祝，镇和蓬壶不老仙。

萧泰来　题梅坛毛庆甫云悦楼二首
    楼立梅峰最上头，日随元气与浮游。
    道心快活云心似，飞去飞来得自由。

萧泰来　题梅坛毛庆甫云悦楼二首
    一收二百里间云，诗几琴窗总向君。
    独乐何如同乐好，阑子欠著老夫分。

萧泰来　题渊明祠
    地号古柴桑，荒祠驿道傍。
    松含义熙节，菊带晋时香。
    拂石看碑记，斟泉当酒觞。
    无由归未得，稽首意皇皇。

萧泰来　亭坐
    公余终日坐痚亭，看得梅开梅叶青。
    可是近来痚酒盏，酒瓶今已作花瓶。

萧泰来　赠星学张月台
    富与贵在天，君子不谓性。
    贤不肖在人，君子不谓命。
    是以张月台，可疑亦可信。
    修身以俟之，人定天亦定。

萧庭直　句
    山势低连巫峡远，水流初放蜀江平。

萧澥　避乱山家
    野人生长在高山，道路崎岖轻往还。
    长是五更炊未熟，已笼鸡鸭送林间。

萧澥　避乱山家
    深村林麓冷飕飕，满眼风光总是愁。
    日月羡渠双喜鹊，自跳自掷树梢头。

萧澥　常山舟中
    两岸人家峙两楼，中间一水过行舟。
    倚篷碎擘桃花片，乱掷江心试急流。

萧澥　读秦纪
    筑了连云万里城，春风弦管醉中听。
    凄凉六籍寒灰里，宿得咸阳火一星。

萧澥　读史
    雁门翼处不身亲，成事安知非楚人。
    何事当年良史笔，啬于一传著功臣。

萧澥　读史
    何事汉庭羞哙伍，竟于钟室起疑猜。
    腰间刀剑少年气，尚出淮阴跨下来。

萧澥　读文君白头吟
    不雇此身轻夜驰，晚年吟苦亦奚为。
    从来簪折瓶沈事，已在双鬟暗合时。

萧澥　度九曲岭
    崎岖石迳起江滨，寸步登天苦瘦身。
    行到三叉开路口，更从隔岭问樵人。

萧澥　过东平悼曾英甫
    前时来客此山居，同醉梅边酒几壶。
    不道后来成死别，影堂吟落一灯孤。

萧澥　还安舟中
    乱蝉鸣咽夕阳天，杨柳阴中几客船。
    岸下长江流浩浩，谁知岸小有乾田。

萧澥　江上冬日效石湖田园杂咏体
    溪落洲荒水半篙，枯杨两岸冷萧骚。
    田家预办来年事，加得陂头一丈高。

萧澥　客中月夜
    茅柴白白两三杯，客里情怀旋旋开。
    正喜江头风月好，却缘风月又愁来。

萧澥　寇中逃山
    三三两两伏茅茨，有事难言只自知。
    心破胆寒无处著，风枝露叶亦惊疑。

萧澥　寇中逃山
    才入林峦屏迹时，此身自幸少人知。
    婴孩底苦不解事，偏是怕时方始啼。

萧澥　乱定到邑
    蒙蒙野草自荣华，破屋夹茅人卖茶。
    满巷门基带砖石，有时认得故人家。

萧澥　乱后过隆教寺
    纸窗破碎纲蜘蛛，古铁香炉灰半无。
    吟得诗成无笔在，闲寻枯炭壁间书。

萧澥　绍定庚寅纪事
    民困饥寒为盗贼，却从乐处弄干戈。
    大都郡邑初轻视，不剪柔桑烦斧柯。

萧澥　绍定庚寅纪事
    稻粱平地寇难防，到处搬为塞上粮。
    路险林深多脱谷，东风绿偃满山秧。

萧澥　绍定庚寅纪事
    桑柘原头绿正肥，巢林春燕引雏飞。
    前村不复炊烟起，长是清明寒食时。

萧澥　绍定庚寅纪事
    山花依旧发新丛，沟浍池塘水自通。
    前日人家无间断，颓墙破灶草莱中。

萧澥　绍定庚寅纪事
    风动绿林千里乱，星垂黑气万家灾。
    可怜堕在如今劫，人祸天刑先后来。

萧澥　睡起
    屋外一蝉鸣树阴，矮窗睡起静沈沈。
    破衣半解斜阳里，扪得虱时多快心。

萧澥　题东篱采菊图
    倒樽醉卧菊篱边，嘴段风流亦偶然。
    要识先生独醒处，平生心事在寒泉。

萧澥　题壶
    望断碧云无白衣，一春长是独醒时。
    烦君卷舌东风里，休劝饥人食肉糜。

萧澥　题或尼院壁
    剪剪香云以影寒，更无红粉旧时痕。
    只因曾悟桃花偈，閒却春风梦几　a。

萧澥　无题
    衣缝密密今垂老，襁褓咿咿渐趁行。
    君纵无情到闺阃，那应母子亦无情。

萧澥　戏效玉台体
    薄倖抛人轻似棱，忆君还似恨君多。
    此心至竟真相忆，到得恨时无奈何。

萧澥　写乐府昭君怨后
    古今题品几词人，莫怨边风两鬓尘。
    不是丹青曾汝误，琵琶到老一官嫔。

萧澥　写林和靖梅花诗后
    西湖幽处卧烟霞，湖里荷花匝四涯。
    何事先生得佳句，荷花却不似梅花。

