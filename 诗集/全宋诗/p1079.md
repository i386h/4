<!-- { "loadSidebar": true } -->
    今代谁班马，能书汗简青。

黄庭坚　神宗皇帝挽词三首
    钓筑收贤辅，天人与圣能。
    辉光唐六典，度越汉中兴。
    百世神宗庙，千秋永裕陵。
    帝乡无马迹，空望白云乘。

黄庭坚　神宗皇帝挽词三首
    昔在基皇极，师臣论九畴。
    丘陵忽为谷，天地不藏舟。
    河洛功无憾，幽燕策未收。
    嗣皇朝万国，任姒正兴周。

黄庭坚　胜业寺悦亭
    苦雨已解严，诸峰来献状。
    不见白头禅，空倚紫藤杖。

黄庭坚　省中烹茶怀子瞻用前韵
    閤门井不落第二，竟陵谷帘定误书。
    思公煮茗共汤鼎，蚯蚓窍生鱼眼珠。
    置身九州之上腴，争名燄中沃焚如。
    但恐次山胸垒块，终便酒舫石鱼湖。

黄庭坚　圣柬将寓于卫行乞食于齐有可怜之色再次韵感春五首赠之
    温气冰底归，忽忽六过旬。
    园林改柯叶，鸟声日日新。
    耕稼百年外，四郊无短闉。
    高丘试顾望，俯仰迹已陈。
    信陵松郁郁，不见曩时人。
    空怀负暄赏，莫望属车尘。
    腹中书万卷，阽死沟壑滨。
    投壶与射覆，一笑物皆春。

黄庭坚　圣柬将寓于卫行乞食于齐有可怜之色再次韵感春五首赠之
    
    种萱欲遣忧，丛薄空自绿。
    洗心日三省，人亦不我榖。
    谁能书窗下，草玄抱幽独。
    首藐官不迁，校书汉天禄。
    身当万户侯，鼓吹拥部曲。
    解佩著犀渠，张弓插雕服。
    何时李将军，射猎出上谷。

黄庭坚　圣柬将寓于卫行乞食于齐有可怜之色再次韵感春五首赠之
    春风鸣布谷，天道似劝分。
    持饥望路人，谁能颜色温。
    笑忆枯鱼说，诙谐老漆园。
    湘累不得禄，哀怨写荃荪。
    千年涧谷松，惭愧雨露恩。
    思为万乘器，顾掩斧凿痕。

黄庭坚　圣柬将寓于卫行乞食于齐有可怜之色再次韵感春五首赠之
    风雨桃李华，佳人来何暮。
    安齐果未安，寓卫岂所寓。
    张侯室县磬，得酒美无度。
    常忧腐肠死，须我嫁阿骛。
    双鱼传尺素，何处迷春渚。
    啼鸟劝不归，晓鞍逐行旅。
    遥知登楼兴，信美非吾土。

黄庭坚　圣柬将寓于卫行乞食于齐有可怜之色再次韵感春五首赠之
    鲁公但食粥，百口常忧煎。
    金张席贵宠，奴隶乘朱轩。
    丈夫例寒饿，万世无後先。
    风霾天作恶，雷亦怒阗阗。
    俄顷花柳静，烟暖谷鸟喧。
    人事每如此，翻覆不常然。
    下流多谤议，高位又疾颠。
    空余壮士志，不逐四时迁。

黄庭坚　失紫竹柱杖颂
    袁门西关失却柱杖，木平万载县里拾得。
    恰似郑州却出曹门，何处待此左科禅客。

黄庭坚　诗一首
    石磴层层鸟道斜，仙家楼阁锁烟霞。
    丹砂已化黄金鼎，玉洞犹开白鹤花。
    铁简有云神永护，金钟无韵鬼曾楂。
    洞天福地阴阳合，胜事留传岂浪夸。

黄庭坚　十二月十九日夜中发鄂渚晓泊汉阳亲旧携酒追送聊为短句
    接淅报官府，敢违王事程。
    宵征江夏县，睡起汉阳城。
    邻里烦追送，杯盘泻浊清。
    秪应瘴乡老，难答故人情。

黄庭坚　十四弟归洪州赋莫如兄弟四章赠行
    恼人自作乐，休休莫莫莫。
    相看将白头，止有不如昨。

黄庭坚　十四弟归洪州赋莫如兄弟四章赠行
    北来哺慈乌，南归护尔雏。
    昨夜云飞雁，相随我不如。

黄庭坚　十四弟归洪州赋莫如兄弟四章赠行
    志欲收九族，别离乃同生。
    谁能成此意，惟有孔方兄。

黄庭坚　十四弟归洪州赋莫如兄弟四章赠行
    大父无恙时，刻意教子弟。
    归扫松楸下，洒我万里涕。

黄庭坚　十月十三日泊舟白沙江口
    岸江倚帆樯，已专北风权。
    飞霜挟月下，百笮直如弦。
    绿水去清夜，黄芦摇白烟。
    篙人持更柝，相语闻并船。
    平生濯缨心，鸥鸟共忘年。
    风吹落尘网，岁星奔回旋。
    险艰自得力，细故可弃捐。
    至今梦汹汹，呼禹济广川。

黄庭坚　十月十五早饭清都观逍遥堂
    心游魏阙鱼千里，梦觉邯郸黍一炊。
    蔬食菜羹吾亦饱，逍遥堂下叶辞枝。

黄庭坚　食瓜有感
    暑轩无物洗烦蒸，百果凡材得我憎。
    藓井筠笼浸苍玉，金盘碧箸荐寒冰。
    田中谁问不纳履，坐上适来何处蝇。
    此理一杯分付与，我思明哲在东陵。

黄庭坚　食笋十韵
    洛下斑竹笋，花时压鲑菜。
    一束酬千金，掉头不肯卖。
    我来白下聚，此族富庖宰。
    茧栗戴地翻，觳觫触墙坏。
    戢戢入中厨，如偿食竹债。
    甘葅和菌耳，辛膳胹姜芥。
    烹鹅杂股掌，炮鳖乱裙介。
    小儿哇不美，鼠壤有余嘬。
    可贵生于少，古来食共噫。
    尚想高将军，五溪无人采。

黄庭坚　史天休中散挽词
    光禄九男君独秀，赋名几与景仁班。
    淹留州县看恬默，出入风波笑险艰。
    遗爱蜀中三郡有，退身林下十年闲。
    山川英气消磨尽，昨日华堂作土山。

黄庭坚　史彦升送春花
    千林摇落照秋空，忽散穠花在眼中。
    蝶绕蜂随俱入座，君家女手化春风。

黄庭坚　史应之赞
    眉山史应之，爱酒而滑稽。
    对鄙不肖，醉眼一笑。
    司马德操，万事但好。
    东方戏嘲，惊动汉朝。
    穷则德操，达则方朔。
    天地一壼，不胶者卓。
    应之老矣，似愚不愚。
    江安食不足，江阳酒有余。

黄庭坚　世弼病方家不善论蛤蜊之功戏答
    伯乐无传骥空老，重华不见士长饥。
    从来万事乖名实，岂但药翁论蛤蜊。

黄庭坚　世弼惠诗求舜泉辄欲以长安酥共泛一杯次韵戏答
    寒齑薄饭留佳客，蠹简残编作近邻。
    避地梁鸿真好学，著书扬子未全贫。
    玉酥链得三危露，石火烧成一片春。
    沙鼎探汤供卯饮，不忧问字绝无人。

黄庭坚　寿禅师悟道颂
    朴落非他物，纵横不是尘。
    山河及大地，全露法王身。

黄庭坚　寿圣观道士黄至明开小隐轩太守徐公为题曰快轩庭坚集句咏之
    金华牧羊儿，一粒粟中藏世界。
    使君从南来，清风明月不用一钱买。
    鸬鹚杯，一杯一杯复一杯，玉山自倒非人推。
    庐山秀出南斗傍，登高送远形神开。
    银河倒挂三石梁，硃崖转石万壑雷。
    吟诗作赋北窗里，安得青天化作一张纸。
    有长鲸白齿若雪山，我愿因之寄千里。

黄庭坚　书蔡秀才屏风颂四首
    接人高下但唯唯，笑语相随不作难。
    此翁胸次有泾渭，事不可处执如山。

黄庭坚　书蔡秀才屏风颂四首
    此翁家世印累累，平生俯视造物儿。
    堪笑痴人不省悮，犹说此翁真个痴。

黄庭坚　书蔡秀才屏风颂四首
    读经一字礼一拜，瘦骨棱棱心苦辛。
    看伊冷淡教人笑，定作阎浮百岁人。

黄庭坚　书蔡秀才屏风颂四首任午岁
    武宁县中蔡老子，能棋能酒又能诗。
    胸中百万多罗藏，不向人间说是非。

黄庭坚　书东坡画郭功父壁上墨竹
    郭家屧屏见生竹，惜哉不见人如玉。
    凌厉中原草木春，岁晚一棋终玉局。
    巨鳌首戴蓬莱山，今在琼房风几间。

黄庭坚　书磨崖碑後
    春风吹船著浯溪，扶藜上读中兴碑。
    平生半世看墨本，摩挲石刻鬓成丝。
    明皇不作苞桑计，颠倒四海由禄儿。
    九庙不守乘舆西，万官已作乌择栖。
    抚军监国太子事，何乃趣取大物为。
    事有至难天幸尔，上皇局蹐还京师。
    内间张后色可否，外闲李父颐指挥。
    南内凄凉几苟活，高将军去事尤危。
    臣结舂陵二三策，臣甫杜鹃再拜诗。
    安知忠臣痛至骨，世上但赏琼琚词。
    同来野僧六七辈，亦有文士相追随。
    断崖苍藓对立久，涷雨为洗前朝悲。

黄庭坚　书扇
    鲁公笔法屋漏雨，未减右军锥画沙。
    可惜团团新月面，故教零乱黑云遮。

黄庭坚　书石牛溪旁大石上
    郁郁窈窈天官宅，诸峰排霄帝不隔。
    六时谒天开关钥，我身金华牧羊客。
    羊眠野草我世闲，高真众灵思我还。
    石盆之中有甘露，青牛驾我山谷路。

黄庭坚　书睢阳事後
    莫道睢阳覆我师，再兴唐祚匪公谁。
    流离颠沛义不辱，去就死生心自知。
    政使贺兰非长者，岂妨南八是男儿。
    乾坤震荡风尘晦，愁绝宗臣陷贼诗。

黄庭坚　书王氏梦锡扇
    压枝梅子大於钱，惭愧春光又一年。
    亭午无人初破睡，杜鹃啼在柳梢边。

黄庭坚　书舞阳西寺旧题处
    万事纷纷日日新，当时题壁是前身。
    寺僧物色来相访，我似昔人非昔人。

黄庭坚　叔父钓亭
    槛外溪风拂面凉，四围春草自锄荒。
    陆沈霜发为钩直，柳贯锦鳞缘饵香。
    影落华亭千尺月，梦通岐下六州王。
    麒麟卧笑功名骨，不道山林日月长。

黄庭坚　叔父给事挽词十首
    元佑宗臣考十科，公居八九未为多。
    功名身後无瑕点，孝友生知不琢磨。

黄庭坚　叔父给事挽词十首
    平生治狱有阴功，忠孝临民父母同。
    赣上樵夫谈卓令，宣城老吏识于公。

黄庭坚　叔父给事挽词十首
    三晋山河数十州，频年水旱不能秋。
    我公出把司农节，粟麦还于地上流。

黄庭坚　叔父给事挽词十首
    更生苦讼石中书，宰掾非人欲引裾。
    两猾论兵几败国，同时御史更谁如。

