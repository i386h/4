<!-- { "loadSidebar": true } -->
    野渡方横棹，俄成夜壑空。

李曾伯　挽虞沧江提刑三首
    自得沧江胜，归来伴鹤龟。
    晚年尤好易，暇日且论诗。
    欲问更生佛，非关二竖医。
    诸生毋试袂，公训有余师。

李曾伯　挽曾侍郎二首
    名阀蜚声远，甘泉跬步登。
    词华八{左土右专}日，姓字一条冰。
    恋阙丹心在，临朝清问曾。
    秀溪春梦杳，留得瓣香曾。

李曾伯　挽曾侍郎二首
    江汉云鸿遇，星霜电骥驰。
    同朝更同幕，相好更相规。
    肯托贤郎人，追伤益友谁。
    哀辞千里寄，相者为歌之。

李曾伯　挽赵无垢二首
    早奏玉垣绩，才登金掌班。
    众皆期两地，谁谓老三山。
    江夏动劳上，东平礼义间。
    壮猷惭弗克，孰与济时艰。

李曾伯　挽赵无垢二首
    公未通闺日，相从入幕游。
    瞠乎惭后乘，藉甚传前筹。
    原显曾并辔，江涛几共舟。
    柯山回首处，老泪为横流。

李曾伯　挽肇庆胡守二首
    湖学源流盛，乡评闻望推。
    班才列留邸，材岂止分麾。
    正拟梅边喜，俄成薤上悲。
    人言公不死，兰砌典刑垂。

李曾伯　挽肇庆胡守二首
    里闬游从早，江淮契阔稠。
    勤君分月驾，共我济风舟。
    日者言犹在，辰乎叹莫留。
    佳城云水隔，老泪逐江流。

李曾伯　晚宿大塘市
    仆仆征鞍日向西，相将山色界湘漓。
    风多火种春犹烧，客每露行朝未炊。
    燕傍人家犹细认，马行官道似曾知。
    眼前风物纪无尽，剩费吟鞭几首诗。

李曾伯　王母致语口号
    碧虚飞信八蓬莱，约我骖鸾伴侣来。
    蔼蔼祥云射虹渚，缤缤香雾下龟台。
    喜乘莲叶经琼海，笑指梅花荐玉杯。
    圣算自应天地久，蟠桃不计几回开。

李曾伯　望富池卷雪楼作
    忠贯羲娥勇冠军，虎臣动烈在三分。
    江东父老犹王我，天下英雄有使君。
    万顷怒涛翻白雪，一楼晴霭插红云。
    我来多高等神鸦力，风送牙樯意许勤。

李曾伯　望九华
    犹记午桥边，曾吟太华莲。
    浮生春梦耳，山色故人然。
    翠滴层峦雨，青横一抹烟，
    何时身此境，濯我以清泉。

李曾伯　维扬再赠林相士用前韵
    三数年来已倦游，只缘心迹不相谋。
    深知我类虞翻相，莫怪人惊雍齿侯。
    江国旧怀诗一解，吴乡新思酒双投。
    一番公案重拈出，挑却行包归去休。

李曾伯　五月闻蛩有感
    南风先自作秋声，蛩尔何知亦早吟。
    慵妇机边重到耳，征人塞上顿惊心。
    索裘应解寒将晚，彻土须乘天未阴。
    闻此休将儿戏看，盍图远略备当今。

李曾伯　午行即事
    数日征行喜即晴，山明溪秀翠为屏。
    竹门梅出数枝白，松外山横几叠青。
    人渐采茶登陇阜，家多酿秫市邮亭。
    短舆午困几成梦，两两枝禽为唤醒。

李曾伯　戊申春偶成
    半世崎岖鬓已凋，元知官职忌之招。
    几番恶梦觉已晚，一片好心磨不消。
    枕上岂堪思往日，樽前更莫计明朝。
    此身若也填沟壑，犹有来生答圣朝。

李曾伯　戊申和嘉兴守瑞麦行
    瑞麦歌怀安，三岐及六穗。
    嘉祥不虚出，良以气和致。
    人言一划木，华枯且为异。
    况兹一日食，有是三足记。
    此邦今扶风，中兴号佳地。
    去年岁千厄，众惧忧莫弭。
    入春雨暘若，嘉验应期至。
    贤侯政事师，其清一杯水。
    孜孜布上德，念念在民事。
    东都循吏孰，渔阳史君似。
    一麦露双颖，异世风同轨。
    华黍续新雅，嘉禾继前瑞。
    老夫卧陋巷，闻此跃而起。
    一廛猥受滕，二天幸托冀。
    谁谓大庆赉，俯亦及憔悴。
    自今丰年兆，不苦力田匮。
    当知太守心，根源自宫闭。
    务丰且重谷。感召至兹类。
    昔襦今五夸，千里共衣被。
    相逢二三叟，相庆更相慰。
    不图田里叹，转作讴歌喜。
    酡颜溢乡老，欢声浃邻比。
    余波剩沾丐，罔功有余愧。
    摅毫颂公德，拜手及公赐。
    长安咫尺天，政声转闻易。
    嘉汝龚黄绩，宽予尧汤备。
    归衮陈归禾，经纶展斯志。

李曾伯　戊戌冬护军援庐濡自栅江入今日过之恍然如昨梦因成
    隔江屯坞自孙吴，犹记孤军出此涂。
    阅十九年如梦觉，历千万里几驰驱。
    月沉荒垒马横塞，风卷寒沙雁宿芦。
    忆著当时身是胆，归休毋更老江湖。

李曾伯　湘南楼落成和林书记韵
    乐郊从昔推南州，今控西鄙犹心喉。
    碧墟境界富登览，前贤故址存风流。
    斯楼枕江屹雉堞，俯瞰寒碧潜蟠蚢。
    夕佳朝爽在几席，岸巾拄笏供遨头。
    迩年胡雏肆狙伺，南北不间风马牛。
    经营墉壑备亭障，旗鼓欢亮雄谯楼。
    岿然东壁乃头角，适与壤会将谁修。
    斯何时也事斯役，或者食肉非良谋。
    缅怀昨梦阅十载，不谓白首重来游。
    虽然左腹证日急，类舍剑栈窥江油。
    视兹罅漏弗补葺，毋乃閒暇忘绸缪。
    梓人余力建重屋，吾意正岂舒吾眸。
    三湘百粤类砥柱，金城頿頿江浮浮。
    黄茅薰炙鸢堕水，不费矢镞空群酋。
    畴其载笔纪崖右，落成且也陈觥筹。
    筑惟甲戌继费誓，城沂亦倣书春秋。
    吾皇神武光四表，自此丑类岂复能虔刘。
    佳或此诗幕中彦，孤凰一鸣惊群啾。
    带篸梅雪久绝响，眼前有景君兼收。
    谩搜枯腹欲貂续，祗觉颜汗包髐羞。

李曾伯　湘潭道间农家
    三两人家松柏林，翁垂霜发媪钗荆。
    儿耕妇织输官了，山茗村醪乐此生。

李曾伯　湘潭道间农家
    竹外流泉绕屋鸣，田头有水不忧晴。
    春来岂问芳菲事，只办犁锄要早耕。

李曾伯　襄捷和书院韵
    我有芳樽与子同，老身却自悔从戎。
    休言晋事怀元凯，尚欠唐兵缚世充。
    往迹悠悠宁有极，短才咄咄叹无功。
    赋诗酾酒聊行乐，到底谁为一世雄。

李曾伯　襄州道间骤寒
    涉尽江湖道，嗟嗟寸步难。
    风敲芦叶响，雨作菊花寒。
    市酒无嫌薄，征衣正怯单。
    家山在何许，回首路漫漫。

李曾伯　小亭闲止
    草草家林适，时时步屐过。
    跨流通略彴，枕岸拟{牧去攵加羊}牱。
    墙外千竿竹，亭阴数亩荷。
    年丰遂闲止，老境足婆娑。

李曾伯　晓行梧桐岭
    担簦畏炎暑，肃肃问宵征。
    马首已十里，鸡声才五更。
    云迷青障小，月挂玉钩横。
    农舍欲安挽，戒奴毋大惊。

李曾伯　晓行颍上县
    头大一城垒，角分双佛图。
    戍营多甲士，耕陇少丁夫。
    月落鸡声杳，风高雁影孤。
    征人皎无寐，趣马问征途。

李曾伯　偕张总干章帅机同游檀溪登极目和韵
    底须风景叹新亭，且听樽前贱子陈。
    拚却玉山颓绿醑，莫将银海眩黄尘。
    山容似画屏环立，世事如棋局几新。
    惟有东风不今古，露花烟柳一般春。

李曾伯　偕张总干章帅机同游檀溪登极目和韵
    美哉轮奂若天成，一笑凭栏趁喜晴。
    弹厌江山诗句老，破除胸臆酒樽盈。
    溪头圉圉观鱼跃，柳外萧萧忆马鸣。
    明日无妨再联辔，海棠犹未醉春酲。

李曾伯　辛丑都司公廨与陈景清诸友小集作
    几年漫浪尚萍流，汩没京尘雪满头。
    得意正浓须却雇，奉身而退是良谋。
    未忘雅志怀安石，长忆平生愧少游。
    归去何求闲足矣，数椽村屋一虚舟。

李曾伯　辛丑都司公廨与陈景清诸友小集作
    当才谁可柱中流，我辈何如避一头。
    旧隐要寻鸥作伴，薄田足与鹤为谋。
    蒹葭白露嗟今老，榆柳西风感昔游。
    新秫已登鲈蟹贱，溪头何日舣归舟。
    
    辛亥元夕坐间和刘景文韵
    客心似向汉槎来，便盍观光近斗台。
    王俭池边新节物，刘郎观里旧根栽。
    饶人老月添春好，特地痴云际晚开。
    明岁传柑天上宴，马头犹记渚宫囘。

李曾伯　辛亥元夕坐间和刘景文韵
    多谢孀娥得得来，肯陪绿鬓映黄台。
    剪成绛蜡灯间艳，移向青油幕底栽。
    万目竞拚通夕看，两眉赢得片时开。
    祗怜人亦牵丝戏，任向当场弄几囘。

李曾伯　辛酉首夏余云谷自四明来访且录示丙辰年所和永国韵恍然唤起昨梦嗟
    禅榻相逢六载前，当时驽力尚堪鞭。
    继更烟瘴为形役，遍历风涛不意全。
    思旧仙游嗟已远，老躯痿废抑谁怜。
    而今莫问人间事，得正狐丘是甚年。

李曾伯　行铜陵道
    夜报风姨息，晓乘波后平。
    江涵一镜净，山列两眉横。
    依约燃犀处，分明倒蔗生。
    徐行戒舟子，勿使白鸥惊。

李曾伯　行湘潭道
    古驿湘潭道，只家松竹林。
    山连梅外远，春入柳边深。
    征骑虽欣霁，耕犁久望阴。
    貂裘嗟已敝，犹怯老寒侵。

李曾伯　徐介卿赴召经筵二诗送之
    天赋经纶满壮怀，饱於敭历老其才。
    江东见谓无卿比，今世谁能舍我哉。
    岭表分弓宽上雇，淮头弄印待公来。
    玉阶宜罄忠言告，闻说天边有诏催。

李曾伯　徐介卿赴召经筵二诗送之
    袂判平山十五年，喜迎召节下楼船。
    交情一见岁寒在，世事几番春梦然。
    我亦将归谋佚老，公今此去类登仙。
    一杯且酌长沙酒，莫忆灯棋话汉边。

