<!-- { "loadSidebar": true } -->
    朝廷先从忧者言，方今莫如二虏丑。
    汉之六郡限辽西，唐之八州隔山后。
    自馀瓜沙甘与凉，中原外而不能有。
    奈何更饵以金帛，重困吾民犹掣肘。
    若非堂上出奇兵，安得阃外拉馀朽。
    直可逐去此腥擅，西出玉门北逾口。
    城下狐狸既不存，路上豺狼自无走。
    太阳烜赫耀天衢，氛妖接变匿尘垢。
    功成不肯受上赏，印解黄金大于斗。
    乞洛辞君出国门，归鞍暖拂天街柳。
    千官如壁遮道留，仰面弄鞭不回首。
    乡人夹路迎大尹，醉拥旌幢锦光溜。
    下车拜墓还政馀，不访公门访亲旧。
    始知此器用有时，吾当为君献眉寿。

邵雍　代书吟
    见别一年余，岁残相忆初。
    重烦君歟密，远寄我空疏。
    衰朽百端有，忧愁一点无。
    闲吟四十字，聊用答来书。

邵雍　代书吟
    金须百鍊始知精，水鉴何如人鉴明。
    不弃既能存故旧，久要焉敢忘平生。
    经纶事体当言用，道义襟怀只论诚。
    草木面前何止万，岁寒松桂独青青。

邵雍　待物吟
    待物莫如诚，诚真天下行。
    物情无远近，天道自分明。
    义理须宜顾，才能不用矜。
    世间闲缘饰，到了是虚名。

邵雍　担折
    禹士力生头，都知闲做弄。
    直待担子折，恁待柴束重。

邵雍　当断吟
    断以决疑，疑不可缓。
    当断不断，反受其乱。

邵雍　盗伯吟
    盗伯窥财物，其心不虑佗。
    取时唯恐少，败后只嫌多。

邵雍　盗伯吟
    盗伯窥财物，其心只虑添。
    安得取时贪，却似败时嫌。

邵雍　道装吟
    道家仪用此衣巾，只拜星辰不拜人。
    何故尧夫须用拜，安知人不是星辰。

邵雍　道装吟
    道家仪用此巾衣，师外曾闻更拜谁。
    何故尧夫须用拜，安知人不是吾师。

邵雍　道装吟
    安车尘尾道衣装，里闬过从乃是常。
    闻说洞天多似此，吾乡殊不异仙乡。

邵雍　道装吟
    如知道只在人心，造化功夫自可寻。
    若说衣巾便为道，尧夫何者敢披襟。

邵雍　得失吟
    人有贤愚，事无巨细。
    得不艰难，失必容易。

邵雍　得失吟
    时难得而易失，心虽悔而何追。
    不知老之已至，不知志与愿违。

邵雍　得一吟
    天自得一天无既，我一自天而后至。
    唯天与一无两般，我亦何尝与天异。

邵雍　登朝元阁
    绣岭岌层峦，岧巃十九盘。
    微微经雨后，杳杳出云端。
    往事金舆远，遗踪玉像残。
    至今临渭水，依旧见长安。

邵雍　登封县宇观少室
    天地始融结，此山已高极。
    群峰拥旌幢，巨石罗剑戟。
    日出崖先红，雨馀岚更碧。
    安知无神仙，其间久遁迹。

邵雍　登女几
    予看山多矣，未尝逢此奇。
    巨崖如格虎，险石若张旗。
    云意闲舒卷，岩形屡改移。
    丹青难状处，四面尽如斯。

邵雍　登山临水吟
    山有乔峰水有涛，未能容屐岂容舠。
    非无仁智斯为乐，少有登临不惮劳。
    言味止知甘脍炙，语真谁是识琼瑶。
    自惭不尽人才处，长恨今人论太高。

邵雍　登石阁吟
    一般情意恶难羁，长怕登高望远时。
    今日凭栏异常日，几回将下又迟迟。

邵雍　登嵩项
    九州环绕持棋枰，万岁嵩高看太平。
    四海有人能统御，中原何复有交争。
    长忧眼见奸雄辈，且愿身为尧舜氓。
    五十三年芜没事，如今方喜看春耕。

邵雍　丁宁吟
    人无忽略，事贵丁宁。
    忽略近薄，丁宁近诚。

邵雍　东海有大鱼
    东海有大鱼，罔罟无能近。
    砀然一朱水，蝼蚁得而困。

邵雍　东轩黄红二梅正开坐上书呈友人
    一年一度见双梅，能见双梅几度开。
    人寿百年今六十，休论闲事且啣杯。

邵雍　东轩消海初开劝客酒二首
    为爱消梅胜早梅，数枝先发日徘徊。
    若教岭表腊前尽，安有洛阳正后开。
    香逐暖风初出谷，艳随芳酒正浮醅。
    佳宾会取东君意，莫负乘春此际来。

邵雍　东轩消海初开劝客酒二首
    春色融融满洛城，莫辞行乐慰平生。
    深思闲友开眉笑，重惜梅花照眼明。
    况是山翁差好事，可怜芳酒最多情。
    此时不向樽前醉，更向何时醉太平。

邵雍　冬不出吟
    冬非不欲出，欲出苦日短。
    年老恐话长，天寒怕归晚。
    山翁头有风，乡友情非浅。
    必欲相招延，春光况不远。

邵雍　冬至吟
    何者谓之几，天根理极微。
    今年初尽处，明日未来时。
    此际易得意，其间难下辞。
    人能知此意，何事不能知。

邵雍　冬至吟
    冬至子之半，天心无改移。
    一阳初起处，万物未生时。
    玄酒味方淡，大音声正希。
    此方如不信，更请问庖牺。

邵雍　读古诗
    闲读古人诗，因看古人意。
    古今时虽殊，其意固无异。
    喜怒与哀乐，贫贱与富贵。
    惜哉情何物，使人能如是。

邵雍　读陶渊明归去来
    归去来兮任我真，事虽成往意能新。
    何尝不过如斯世，其那难逢似此人。
    近暮特嗟时翳翳，向荣还喜木欣欣。
    可怜六百馀年外，复有闲人继后尘。

邵雍　读张子房传吟
    汉室开基第一功，善哉能始又能终。
    直疑后日赤松子，便是当年黄石公。
    用舍随时无分限，行藏在我有穷通。
    古人已死不复见，痛惜今人少此风。

邵雍　独赏牡丹
    赏花全易识花虽，善识花人独倚栏。
    雨露功中观造化，神仙品里定容颜。
    寻常止可言时尚，奇绝方名出世间。
    赋分也须知不浅，筭来消得一生闲。

邵雍　独坐吟
    天告自丁宁，人多不肯听。
    四时皆有景，万物岂无情。
    祸福眼前事，是非身后名。
    谁能事闲气，浪与世人争。

邵雍　独坐吟
    天意自分明，人多不肯行。
    莺花春乍暖，风月雨初晴。
    静坐澄思虑，闲吟乐性情。
    谁能事闲气，浪与世人争。

邵雍　蠹书鱼
    形状类于鱼，其心好蠹书。
    居常游箧笥，未始在江湖。
    为害千般有，言烹一物无。
    年年当盛夏，{左日右煞}了却如初。

邵雍　对花
    新花色鲜艳，故花色憔悴。
    明朝花更开，新花何有异。

邵雍　对花
    花枝照酒巵，把酒嘱花枝。
    酒尽钱能买，花残药不医。
    人无先酩酊，花莫便离披。
    慢慢对花饮，况春能几时。

邵雍　对花吟
    今年花似昔年开，今日人开昔日怀。
    烦恼全无半掐子，喜欢长有百车来。
    光阴已过意未过，齿发虽颓志未颓。
    人问尧夫曾出否，答云方自洞天回。

邵雍　对花吟
    美酒岂无留客饮，好花犹解向人开。
    多情不忍阻花意，未醉何须辞满杯。

邵雍　对花吟
    春在花争好，春归花遂残。
    好花留不住，好客会亦难。
    酒即对花饮，花宜把酒看。
    如何更斟酒，乃尽此时欢。

邵雍　对花饮
    人言物外有烟霞，物外烟霞岂足夸。
    若用校量为乐事，但无忧挠是仙家。
    百年光景留难住，十日芳菲去莫遮。
    对酒无花非负酒，对花无酒是亏花。

邵雍　对酒吟
    有酒时时泛一瓯，年将七十待何求。
    齿衰婚嫁尚未了，岁旱田园才薄收。
    客去有时闲拱手，日高无事静梳头。
    霜毛不止装诗景，更可因而入画休。

邵雍　多多吟
    天下居常，害多于利。
    乱多于治，忧多于喜。
    奈何人生，不能免此。
    奈何予生，皆为外事。

邵雍　多事吟
    多事招忧。多疑招闷。
    多与招吝，多取招损。

邵雍　恩义吟
    恩深者亲，义重者君。
    恩义两得，始谓之人。

邵雍　恩怨吟
    人之常情，无重于死。
    恩感人心，死犹有喜。
    怨结人心，死犹未已。
    恩怨之深，使人如此。

邵雍　二色桃
    施朱施粉色俱好，倾国倾城艳不同。
    疑是蕊宫双姊妹，一时俱肯嫁春风。

邵雍　二十二日晚步天津次日有诗
    溪翁昨晚步天津，步到天津伫立频。
    洛水只闻煎去棹，西风唯解促行人。
    山川惨淡笼寒雨，楼观参差鏁暮云。
    此景分明谁会得，欲霜时候雁来宾。

邵雍　二十九日依韵和洛阳陆刚叔主簿见赠
    一霎萧萧晚雨余，凤凰楼下偶驱车。
    郄诜片玉如能挹，乐广青天幸未疏。
    相阔夏秋闻甚事，可亲灯火读何书。
    恨无束帛嘉程子，从自悁悁返弊庐。

邵雍　二十日到城中见交旧
    年年此际走烟岚，人亦何尝谓我贪。
    归见交亲话清胜，且无防患在三缄。

邵雍　二十五日依韵和左藏吴传正寺丞见赠
    上阳光景好看书，非象之中有坦途。
    良月引归芳草渡，快风飞过洞庭湖。
    不因赤水时时往，焉有黄芽日日娱。
    莫道天津便无事，也须闲处着功夫。

邵雍　二说吟
    治不变俗，教不易民。
    甘龙之说，亦或可循。
    常人习俗，学者溺闻。
    商鞅之说，异乎所云。

邵雍　二月吟
    林下故无知，唯知二月期。
    酒尝新热后，花赏半开时。
    只有醺酣趣，殊无烂熳悲。
    谁能将此景，长贮在心脾。

邵雍　芳草长吟
    芳草更休生，芳樽更不倾。
