<!-- { "loadSidebar": true } -->
    万簇寒林秀，四山秋色鲜。
    诗翁不可见，况敢唤飞仙。

楼钥　黄君挽词
    积庆源流远，乡评数大门。
    吏才堪世用，心事与谁论。
    肮脏才三径，凄凉遽九原。
    传家五男子，留眼看腾骞。

楼钥　黄岩令郑仁叔索委羽洞诗
    君不见王君羽化脱秦厄，故山至今名落翮。
    又不见乌程野鹤投氅毛，佞臣称瑞民斯劳。
    何如奉林控鹤登清霄，伤然委羽登山椒。
    青衣出入洞方杳，紫气氤氲风尚飘。
    令君颇似丁令威，鹤驭久去双凫明。
    山川良是人民非，一新琳宫还旧规。
    黄山父老歌循良，诵君诗句游云房。
    更将山石比坚操，百碎犹能彻骨方。

楼钥　黄知橘柚来诗
    一舸放长江，遥林底处黄。
    自知来橘柚，先已照沧浪。
    绿叶凝烟密，金苞射日光。
    相迎苍县雨，暗识洞庭霜。
    味诧江陵种，庭黄禹庙荒。
    何如船上看，数里更飞香。

楼钥　慧元画寒林七贤
    群贤俱诗豪，世代不同处。
    安得寒林中，联镳睇相语。
    谁欤创妙意，臭味无今古。
    吾闻顾陆辈，寓意或如许。
    桃李并芙蓉，雪中蕉叶吐。
    元师师元融，淡墨扫风雨。
    作此寄攻愧，归兴渺烟渚。
    旧六今则七，未知果谁与。
    我欲从之游，讵敢厕俦侣，
    画我往执鞭，欣为李君御。

楼钥　即事
    睡重不知晓，山高意得秋。
    风来已落叶，潦去忽中洲。
    幽閴素所愿，登临尽自由。
    濒溪千万壑，何日上扁舟。

楼钥　即事
    壮志摧颓貌亦衰，岂知官舍傍岩隈。
    此身不是京尘里，饭了沿山看腊梅。

楼钥　即事
    雨外山光淡，烟中草色鲜。
    断桥依古岸，流水自斜川。
    紫椹余桑表，青藤绕树颠。
    人情兼物态，只合付天然。

楼钥　即事
    芸芸物态见天机，静里工夫得细微。
    阶下秋红千万点，游蜂一一採香归。

楼钥　即事
    行尽穷边岁亦殚，倚门应是念衣单。
    宁知今日幕南地，不似去年江上寒。
    乘马惟欣日可爱，逢人长说雪初乾。
    三衾四襖半无用，何必重歌行路难。

楼钥　即事
    十日阴寒雪不成，腊残春近更霜晴。
    深山高卧如春暖，绕鬓飞蚊自在鸣。

楼钥　寄管叔仪通判并同官
    执别僧房日未斜，别离愁绪满天涯。
    清宵已落柔桑叶，小雨顿开荞麦花。
    醉里不知身是客，酒阑无奈客思家。
    凭谁寄语三夫子，归路还须好句夸。

楼钥　寄叔韶弟
    阿连试邑有成规，谁谓云间不可为。
    能使镬汤偏衮处，直如官府太平时。
    容容非欲后多福，赫赫何如去见思。
    子路当年曾请益，更须无倦以终之。

楼钥　寄题高汝一少卿识山堂
    庐山之高谁不识，欲识其真了难得。
    往来山中最亲切，岭为横看峰是侧。
    曾从彭蠡望山外，识得山南昧山北。
    山体如如本不动，人苦求之愈多惑。
    君今一堂据湓城，香炉五老皆嘉宾。
    莫问后前与向背，面目还君多识真。
    君今与山如故人，慎毋忽作白头新。
    堂中燕坐静且寿，君其於此知吾心。

楼钥　寄题江西刘氏勤有斋
    朴斲敷菑皆用勤，况吾儒者务多闻。
    万书插架非关我，一卷入心方属君。
    为学从来无止法，立身宁只富多文。
    自怜习气今犹在，尚欲焚膏到夜分。

楼钥　寄题阆风刘允叔月波
    浮海思乘桴，拾月或挂席。
    何如阆风仙，渤澥坐中得。
    隐几时观澜，黏天四无壁。
    清夜水不摇，孤蟾静沈璧。
    飘风一过之，波光湛空碧。
    万顷玻璃田，荡以黄金波。
    我欲从之游，尚恐一层隔。
    何当携珍茶，石井试余滴。

楼钥　寄题林宗山巢龟
    彼泽之陂蒲与荷，有美一人伤如何。
    洁清如许岂不好，纫兰缀蓠何足多。
    七十二钻无遗策，不灵於己徒遭厄。
    人生何用千岁为，愿似巢莲足清白。

楼钥　寄题临江徐秘阁儒荣堂
    沧水海豹来京畿，系裙尧舜深恶之。
    元佑政和能几时，女真航海来乞师。
    以燕伐燕夷攻夷，吾国何与潜与期。
    岛夷日张耶律卑，城门失火殃鱼池。
    督亢虽入空无赀，免夫贴　及东南垂。
    庙谟颠倒几逆施，中原丘墟责谁尸。
    高皇匹马兴涣濉，南巡国步尤阽危。
    神旌北指虏屡隳，天虽悔祸庭未犁。
    两邦交聘玉节驰，廿年不见红旌旗。
    狂胡穷凶不自知，意欲投箠凌江湄。
    安知送死芜城西，倒戈势如蚁溃堤。
    三年拜赐无能为，再寻和议平创痍。
    中间纪载纷是非，颠末不备多怀私。
    痛定泣血作者谁，佥言乱华疑传疑。
    徐君忧世老不衰，会粹众作无棼丝。
    东观直笔多所资，蓬莱汉阁生光辉。
    儒荣名堂本训辞，大书流咏见丰碑。
    我昔假吏陪琬圭，故宫禾黍伤离离，
    洪河大山望而悲。壮士无数胡马肥，
    谓国有人何至斯。此心耿耿泪自挥，
    年运而往不可追。因君来觅儒荣诗，
    感触义概矢以词。无由纵览读书帷，
    愿得版行用激臣子无穷思。

楼钥　寄题蜀李氏义概堂
    养气非为侠，轻财弗市恩。
    仁声高月旦，义概彻天阍。
    称美推贤嗣，扬名有顺孙。
    活人几百万，何止驷容门。

楼钥　寄题台州倅厅云壑
    顷年登临赤城里，江绕城中万家市。
    治中寄我云壑图，快读新诗眼如洗。
    回思岁月如星流，念念飞空寻旧游。
    披图哦诗想幽致，直欲携筇上山头。
    闻有於菟在岑蔚，晚径寒鸦敢翔集。
    几年榛棘蔽鼪鼯，一朝绝境从中出。
    细路虽非五达康，萦回自觉阻且长。
    万壑风烟开绝顶，一丘曲折於中藏。
    老砂射日银星炯，梅峡含风襟袖冷。
    千岩高下各异状，如障如锋亦如领。
    天景须凭意匠营，山不在高仙则名。
    规抚已定力未暇，他时会有滕王亭。
    风浪隔阔天垂幕，安得叩门亲剥啄。
    诗成梦到故山川，睡美不知钟鼓传。

楼钥　寄题汪端明坟庵真如轩
    山藏佳处竹藏庐，见说离家百里余。
    已矣空求真学士，伤哉閒杀老尚书。
    后生自恨登门晚，壮岁宁忘跪履初。
    怅望九京那可作，此心徒切慕相如。

楼钥　寄题汪端明坟庵真如轩
    万个筼簹一草庐，伤心埋璧十年余。
    革声谁听尚书履，金榜空悬少保书。
    无复遗音追正始，尚传新作过黄初。
    真成一代风流尽，欢息浮生信六如。

楼钥　寄题王以道兰墅
    百卉生深林，无人皆自芳。
    楚骚发妙意，惟兰乃能当。
    我欲效潞公，賸种坡之阳。
    不须强披拂，风来味愈长。
    君乃先为之，滋畹双雁乡。
    正欲生阶庭，聚书教诸郎。
    父子自同心，久之不闻香。
    老我行西归，一造君子堂。
    勉哉笃义方，双雁看高翔。

楼钥　寄题吴汉英玩芳亭
    吴侯奕奕天分高，历记万卷无差毫。
    青云垂上忽归去，年来益收湖海豪。
    志同三闾时则异，玩此芳物亭之舦。
    视彼憔悴亦何苦，鼻间栩栩忘郁陶。
    诗文满轴寄海峤，灵均细论无乃劳。
    与君齐年况同袍，只今衡门没蓬蒿。
    有芳可玩便自适，草间野卉时一遭。
    蓠芷辛夷兰杜若，未暇一一追离骚。

楼钥　寄题吴绍古县尉经德堂
    问舎玉真下，读书经德中。
    心期知共远，臭味许谁同。
    吹笛夜凉月，舞雩春暮风。
    直须涵咏熟，毋负象山翁。

楼钥　寄题延平范氏六桂堂
    高门儒效许谁同，秀气于今照演峰。
    家学一椿连五桂，地灵两剑化双龙。
    三人衣钵清名接，累世簪缨庆事重。
    彼茁孙枝更林立，不须万户羡侯封。

楼钥　寄题张法曹瞻云轩
    张侯名轩意可知，如登太行看云移。
    我虽未得登轩墀，不鄙要我巴人词。
    尔时膝下遨以嬉，欲斵数语语不随。
    娱侍东嘉乐无涯，官舍偪仄亲不怡。
    安舆相将甬水湄，日日东望劳支颐。
    秋风得檄欣星驰，归拜亲下聊信眉。
    官事有程不得违，欲去故国行迟迟。
    重来橘柚黄金垂，霜著新蟹双螯肥。
    海鱼甘鲜一尺围，欲奉色养春为期。
    瞻云之思今同之，慨然落笔成新诗。
    人閒至乐在庭闱，何用自缚微官为。
    君方欲解左顾龟，我亦日思投檄归。
    相望百里俱莱衣，从他天外闲云飞。

楼钥　寄题正卿通判可高亭
    樟坡直上可高亭，未见高亭只见名。
    想像岂能胜一览，登高安得快双明。
    大龙湫下听雷吼，白石岩头看日生。
    咫尺好山随杖屦，自应老笔擅诗声。

楼钥　冀北马群空诗
    冀北虽多马，知惟伯乐工。
    只因良种去，便觉举群空。
    过视千蹄众，先收八骏雄。
    谩闻余布野，无复见追风。
    骐骥方奔逸，驽骀岂混同。
    傥非承一顾，鸣意孰能通。

楼钥　饯李君亮著作守眉山分韵得翠字
    天下大峨山，雄秀盘厚地。
    山虽不在眉，所在拥空翠。
    矫矫三苏公，挹此淑灵气。
    文章垂日星，照映盖一世。
    李侯起广汉，射策叩丹陛。
    褎然出群英，东南蔼名字。
    来上著作庭，行入甘泉侍。
    胡为把一麾，西归寻药市。
    吾闻此州俗，秉法更陈义。
    厚德坐镇之，近古翻易治。
