<!-- { "loadSidebar": true } -->
    吠亩三番聘，林泉一客通。
    君方借唇吻，我自惜头颅。
    日月松偕老，江湖橘可奴。
    昭文虽未鼓，洗耳即良图。

李石　金山驿
    晚泊金山驿，风生玉宇秋。
    荒苔蚀佳句，乔木惜名流。
    鼠穴飞泉入，蛛丝积雨收。
    何须叹人物，华屋与山丘。

李石　九里松
    荷花湖上船，松影沙外渡。
    松行又九里，凉藓引深步。
    石桥枕溪斜，中有入山路。
    意行忘屈曲，拄杖扣层户。
    入门已欣然，但恐所见阻。
    更须上高楼，霁影蒙薄雾。
    急风层巅起，雾破山缺处。
    青林一点明，炯炯白鸟度。
    独坐不须禅，山水得妙悟。

李石　九日类试院雨中制司送酒关子二首
    学省三年别，文闱九日同。
    登高迟曲糵，避湿到芎藭。
    田舍飘零后，江湖震荡中。
    忍将忧国泪，滴向菊花丛。

李石　九日类试院雨中制司送酒关子二首
    老去轻时节，忧来稔岁年。
    黄花关上戍，青草渡头船。
    望眼知谁属，归心只自怜。
    仅沾微禄在，未敢计良田。

李石　九日四首
    从来醒醉不关渠，肯为篱边问所须。
    冷笑渊明痴望眼，只堪把菊佩茱萸。

李石　九日四首
    痴儿索钱要沽酒，吾岂绐儿囊已羞。
    乃翁作诗须汝和，觅句共登西北楼。

李石　九日四首
    昔人卧听门前酒，我亦坐看篱下花。
    不是雨多门自掩，情知岁恶酒难赊。

李石　九日四首
    典裘贸布得杯觞，俗认虚名作醉乡。
    溪雨山风妒酒色，疏篱冷蕊逐人忙。

李石　九日同胡子远携三子以重阳能插菊花无分韵
    去年万里客，仰看秋云孤。
    今年返南亩，颇复怀西湖。
    今日果何日，淑气天四隅。
    凭高送无目，风景未觉殊。
    试问先生菊，何如朝士萸。
    莫作去来想，渺渺同一区。
    久客负雘里，置酒烦招呼。
    起登舍畔山，山色定有无。
    澹烟与晴日，醉眼相模糊。
    我老腰脚顽，健倒须儿扶。

李石　九日游天竺
    霞影塔觜红，岚光佛头绿。
    沙明疏柳外，寻路绕湖曲。
    远客谁与俱，斯游未为独。
    佳处心自领，未易语童仆。
    应接敢惮烦，山水相追逐。
    此间有鱼鸟，怪我来不速。
    都城无閒官，旬谒废休沐。
    幸兹九日临，及此秋气淑。
    醺酣岂无分，登眺宁免俗。
    起行九里松，试插一枝菊。
    西风莫欺客，破帽双鬓秃。
    未敢醉向人，藕泉漱新馥。

李石　九日与一飞诸友饮菊
    五年去国若为欢，九日逢秋强自宽。
    树搅冰霜惊岁晚，山围雾雨试朝寒。
    不关鸟帽随风落，只把红萸对俗看。
    惟有东湖无可遣，一杯香泛落英餐。

李石　句
    便令巴水浓如酒，巴邑巴村醉花柳。

李石　句
    留船买鱼作寒节。

李石　瞿唐峡
    花开归去客在船，人道云安有杜鹃。
    峡山无路续百丈，胡猕上树拊联天。

李石　瞿唐峡
    我行江南上峡来，系舟夜泊云雨台。
    行到西川一万里，杜鹃声急桃花开。

李石　犒蛮给衣
    毡裘重译裹风腥，改袭衣冠拜舞轻。
    不是两阶蒙圣化，应将五饵笑书生。

李石　苦胃不出二首
    眇小酲醲总见欺，颠狂苦诉有谁知。
    五音莺自调歌舌，百药蜂能酿蜜脾。
    世态只堪春睡美，鬓丝偏与落花宜。
    欲因耆旧寻乡路，投劾翻然恐未迟。

李石　苦胃不出二首
    鸣禽百啭柳三眠，窗户阴晴任雨烟。
    芍药樱桃春殿后，芎藭麦曲病争先。
    奉亲满眼欠一饱，去国忧心今五年。
    南北风尘江两岸，不妨明月钓鱼船。

李石　蜡梅
    霜林作缬菊成长，只道花多缘叶稀。
    辛苦为他成蜜后，蜡蜂犹是趁花飞。

李石　蜡梅
    一株坐断宝花台，水雪光中眼倦开。
    无事暗香浮鼻观，思量也自识花来。

李石　蜡梅二首
    黄昏澹烟晴，风健香骨透。
    炼金呈赤心，山月惜孤瘦。

李石　蜡梅二首
    莫学卧鬓花，娇黄媚粉额。
    仙官道家妆，静处立标格。

李石　黎墨
    少休大夫封，应梦上公禄。
    向来岩壑姿，高节媲青竹。
    低徊文绣地，自谓迁进速。
    迩者为客卿，翰苑文史足。
    炎炎虽可鄙，炳炳有足录。
    一朝污浊流，钱券满吾蜀。
    童山要进取，万石压车轴。
    通侯宠富民，都慰侈搜粟。
    虽蒙须臾荣，不盖平生辱。
    社栎乃天全，不及不才木。
    春秋戒求名，吾诗纪山麓。

李石　黎厅相并栽柏生意可喜
    一级寒阶不尽登，齐腰立雪我何能。
    庭前柏树君知否，便是西来两代僧。

李石　黎州鹿鸣宴
    圣化如时雨，吾门自教风。
    文翁来蜀郡，常衮在闽中。
    夔足无多用，鳌头只独雄。
    诸君携手上，名姓广寒宫。

李石　礼殿
    雨老苔荒墨色昏，汉人两序姓名存。
    六经丝竹升堂后，千古衣冠此地尊。
    但使高文无废祀，只今扬马未招魂。
    寥寥蜀学谁为倡，东去江流注海门。

李石　礼殿圣贤图
    成都名画窟，所至妙宫墙。
    风流五代余，轨躅参隋唐。
    其间礼殿晋画为鼻祖，未数后来鸿雁行。
    画者果谁欤，或云名收人姓张。
    右军问蜀守，墨帖求缣缃。
    乃知前辈人，不受时世妆。
    范琼杜措李怀衮，仙荒佛怪驱喝雷电笔意窥渺茫。
    不若收所画，上自皮羽之服下至垂衣裳。
    盘古众支派，帝霸皇与王。
    君臣分圣贤，有如虎豹龙凤殊文章。
    视之若有见，日月星象空中垂耿光。
    听之如有闻，衔牙玉佩鸣以锵。
    三古以降历今世，视听所感犹一堂。
    乃知此画自神品，碌碌余子非所望。
    吾道久已屈，二氏争颉颃。
    岂唯牧也见绌余子下，而有公议老我双鬓苍。

李石　李漕和诗次韵
    斯文百官富，未易众目窥。
    共此一鸟过，谁其补三遗。
    粗能述前辈，抗说不敢卑。
    一朝得印可，宠若华衮辞。
    神仙点金手，为脱瓦砾姿。
    微吟水雪镂，落墨星虹垂。
    老成今几人，縻以岁月迟。
    未用五字工，护此两鬓丝。
    圣贤无尽藏，一一生物滋。
    丐公且藏舌，尚结他时知。

李石　李新仲圭同游醮坛归以诗告别次韵
    别去名场叹滞留，肯来空谷话清幽。
    知君有约趋金马，笑我无心对白鸥。
    千顷量陂能却老，一编家学莫他求。
    相将杖履题诗处，跨麂山头记旧游。

李石　立春
    群儿彩胜竞芳菲，我向新年补旧衣。
    五十九的蘧伯玉，不知谁是更谁非。

李石　立春
    青菜青丝白玉盘，西湖回首忆临安。
    竹篱茅舍逢春日，乐得梅花带雪看。

李石　留别何十五
    修程云水绕苍茫，马上春风薜荔香。
    此去鸡豚思旧社，且凭鱼雁到他乡。
    穷途逼仄风波恶，客路消磨岁月长。
    别后空阶闻夜雨，令人还忆水曹郎。

李石　罗真人祠诗二首
    老木深龛阅岁年，我来何处觅飞仙。
    叶边蝉翳此其地，根底龙蟠合上天。

李石　罗真人祠诗二首
    龙舟万骑入川来，天上鲛绡水府开。
    便与真妃充土物，凌波香袜不须裁。

李石　蛮王妻俗呼县君来黎州锦领乌氈自跨马而至
    一自昭君向北迁，花魂千载却南旋。
    歌声不动先含笑，粉面无施任自然。
    羞整云鬟多戴笠，欲呈锦袖漫开氈。
    夜来大渡河边过，青盖金羁稳上船。

李石　眉州郡圃种稚柏三千
    三千稚翠绕池亭，他日摩挲考岁星。
    为语邦人须耐久，春红何必似冬青。

李石　眉州鹿鸣宴
    大比周三岁，登名蜀一涯。
    圣贤元佑学，父子老苏家。
    类省登槐市，清秋艳桂华。
    生平晁董业，亲策对褒嘉。

李石　眉州鹿鸣宴
    六六成鳞吹，呦呦赋鹿鸣。
    三仙随劝驾，千佛要题名。
    俎豆初筵秩，衣冠习俗荣。
    便须烦举送，我亦鲁诸生。

李石　梅花
    零落孤根玉雪团，天孙剪月试天寒。
    凡间讳白骄红紫，却把梅花作杏看。

李石　梦西曹夜直
    再任虽祠禄，多年本为亲。
    青缣犹梦寐，彩服困风尘。
    老境人情变，韶华物色新。
    只堪携茗碗，禅观对幽人。

李石　觅德醇菊花
    春秋书不雨，十日九日乾。
    向来陈菊根，半扫黄叶残。
    施施苍松独，耿耿秋竹单。
    仙官转物手，半亩不作难。
    芟篱扶弱干，团翠蒙朱栏。
    一株万宝钉，风露鸣珊珊。
    儿辈凡眼窄，诧作举首看。
    折君清霜枝，照我秋水寒。
    年饥学辟谷，准拟充朝餐。

李石　墨池
    寂寞遗风草玄客，载酒重来寻旧宅。
    千年公议闃无人，往往更嘲池水白。

李石　木芙蓉
    荣枯一气内，造化本自公。
    春花与秋蕂，孰云有不同。
    试看木芙蕖，雨露滋芳丛。
    嫣然生百巧，秀色倾房栊。
    婢子有不惬，偃蹇霜枝红。
    溪柳疏其西，池荷亚其东。
    等作一物看，曾是烦春工。
    开阖寓至理，岁事号秋风。
    惟有桃李场，感叹无言中。

李石　木兰
    大渡河边瘴雾浓，邛崃关下木兰红。
    得州自昔连江雨，此地仍多出窍风，
    一笑萱花亲念远，三生藜杖子心同，
