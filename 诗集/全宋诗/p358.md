<!-- { "loadSidebar": true } -->
    不应一饱计，长受众人怜。
    挽仰堪供笑，人间海易田。

陈造　官务
    磨陁为官多，晓了未更历。
    今世从仕者，万口用一律。
    文桉日从事，雁鹜窍投隙。
    自谋脱悔吝，初肯计易剧。
    追逮有踵接，符牒动山积。
    岂念南亩民，晷刻校日力。
    停犁听上命，质衣供旅食。
    谁定老我师，黠民几鬼蜮。
    缔彼刀笔吏，表里肆狙慝。
    柰何食肉人，立说与推激。
    此论傥不破，此弊终未息。
    揆予阅世熟，敢此谂在职。

陈造　管仲二首
    棠潜俄正鲁封圻，施伯安翔稛载归。
    屍授夷吾宁复此，君臣应愧始谋非。

陈造　管仲二首
    平生勋业载成书，胁制诸侯只霸图。
    盍繼车攻奏嘉颂，迄今璧帛簉东都。

陈造　鹳带箭行
    城边鹤城栖，水食衣楚楚。
    欲鸣不鸣候天雨，此肉胡宜登鼎俎。
    柳营子弟弓石人，南山之石犹饮羽，
    如汝正可虚弦取。血毛分披谁汝怜，
    低摧直诉使君前。使君德意孚鱼鸟，
    全汝之生令汝饱。徐行侧睨若无旁，
    饮洁啄腥近台沼。使君暂拥山城麾，
    诏音不日遄其归。矢来乡汝谁依，
    江湖粗饱莫卑飞。

陈造　光武二首
    济业何关赤伏符，王梁不拜未云疏。
    君王幸却东封请，底事终身溺谶书。

陈造　光武二首
    闭关谢质保丰功，建武规模见祖风。
    宰辅骈诛非细故，平章敢谓茂陵同。

陈造　归有日喜作
    夜灯晨饭棘围重，槛束飞猱鹤在笼。
    敢效骚人悲迫阨，只防举子诮冬烘。
    抟风定有庄鹏化，得隽从知冀马空。
    明日还家压新酒，菊登金蕊拒霜红。

陈造　归欤老秋
    已办求田问舍谋，登临那复更悲秋。
    蟹肥与客争先把，稻熟催儿彻晚收。
    霜后峰峦添峭措，波间鸥鹭剧风流。
    寰中胜处天应惜，付与痴儿只暗投。

陈造　归自湖西
    晨具湖西饭，还家腹果然。
    怒风长擘席，急浪不鸣船。
    身觉青冥上，情留白鸟边。
    衰年端一快，整帽向云天。

陈造　归自淮南雪行呈张盐袁宪
    岁星逼岁回躔吴，吴儿不用忧旱枯。
    社鬼雨师当率职，雪龙已复随指呼。
    百年眷属无宁居，崩腾胶葛周太虚。
    翻云挟雨动十日，洒润及物无遗馀。
    帝意嘿与皇心符，屡丰政欲{娐去爪换旬}鳏苏。
    凤麟告瑞底用此，粟麦充腹可使无。
    节物破腊催谢徂，挽回和气浮洪炉。
    熏烟已告佛供罢，寿斝想见皇情娱。
    漂然一舸将腐儒，风前坏席争长涂。
    乘凌缤纷入缥缈，挽仰色界行画图。
    平生壮观老不孤，今段造物真娱予。
    拟从玉妃助剪水，徐与帝子看积苏。
    天仙着我白玉壶，应笑袖手毫不濡。
    归从绣衣两诗伯，照夜更掇骊龙珠。

陈造　癸丑劝耕净居
    十五里近车不驱，净居之役良舒徐。
    愁霖鼓寒妒春事，倏喜淡日行云衢。
    涉患知乐闻自古，积忙得闲聊慰予。
    崇堂修庑般礴久。宠眉鲐背纷前趋。
    为催酒炙劳苦罢，细问里闾愁叹无。
    怡然离席手加额，共说温饱沾妻孥。
    频年丰登岂偶尔，圣恩及物天地俱。
    卑官政拙民未厌，辇输肩负怜朱愚。
    饼果在袖笑在颊，闯门稚子争携扶。
    我亦僧饭对两雏，未刀清坐留斯须。
    炉香翻频茗事竟，殿影已噎东廊隅。
    复捻吟髭度盘纡，人声鸟语乐有馀。

陈造　郭家洲
    携儿上绝岸，微径步蒙密。
    人稀鸟乌乐，老屋几百室。
    荒凉郭家洲，篱落映残日。
    问俗得周旋，应门颇仓卒。
    兴衰今昔殊，郭姓尚十七。
    邻里阙盐茗，翁姬仅盥栉。
    共说频岁歉，平陆江浪没。
    场圃或潭洞，椽栱行蟨蛭。
    去秋微收尔，樵采取黔突。
    接耳多乐郊，一去恐两失。
    吾邦有杜母，抚我不待乞。
    蠲租桑柘在，休役孙子佚。
    意使流殍无，宁后仓{广仓}实。
    官今浔阳来，吏师那容失。
    书绅拜此赐，知我佐郡绂。
    古来裨肉食，多自萏蕘出。
    必若穷吏道，孰先究民疾。
    剥肤快目前，吾固笑无术。

陈造　过八叠舖问宿
    平野俄空阔，遥山且有无。
    斜阳对扪蝨，螟树忽啼乌。
    老去犹羁旅，生平颇壮图。
    田翁诧丰岁，不拟话为儒。

陈造　过八叠山
    我从外朝来，巑峭相连接。
    巉绝不可上，孰与西八叠。
    车匪毛羽去，我岂猿猱捷。
    一步九顿仆，陟起正岌页。
    飞萝攀恐断，狠石高更蹑。
    时方积雨后，没骭泥涉涉。
    客居惯泽国，未到意先慑。
    呀如敌场赴，隶卒不敢怯。
    及此问次舍，犹觉口嚅嗫。
    剪烛未渠寝，尚恐梦惊魇。

陈造　过八叠山
    路入于平舒倦眼，襄阳佳处亦班班。
    烧香岘好思三岘，八叠山高似万山。
    喜此经行无雨阻，向来游览坐天悭。
    山灵定笑贵野鹜，默遣归求邦域间。

陈造　过樊村
    襄鄂二千里，何啻三百湾。
    风色九顺逆，左往复右还。
    舟行已三日，沿流不作艰。
    即今苍烟面，犹是泊处山。
    信次有定期，曲直了不关。
    聊可供戏事，轻桡与回环。

陈造　过樊村
    几日囚笼鸟，今朝纵壑鱼。
    空劳计迟速，凡百有乘除。
    岸势惊禽过，江声午梦馀。
    心融得新句，澄水滴铜蜍。

陈造　过繁昌
    江山互映带，竹树渺隐见。
    居人江山閒，安处忘古县。
    泊舟穴子初，旧观俨自荐。
    {山盍}山高搀云，云际抹深靛。
    慰我尘埃容，嘉此烟雨面。
    山脚惯奔走，尉曹分卑贱。
    县人应指似，鬓改颜状变。
    漂零渠未知，忧患尝欲遍。
    挽仰二十年，转眄阅蜚电。
    故人半在亡，在者或海甸。
    明朝理去楫，山影暝江练。
    安得人如山，来往长相见。

陈造　过伏龙祠
    蜀栈荆江志未酬，两京直拟笑谭收。
    仅容孱后存酅祀，谁遣东吴解魏仇。
    制敌岂应无法正，为谋不合有谯周。
    伏龙祠上长烟霭，愤气堂堂恐未休。

陈造　过吕仙洞四首
    神游八极此焉归，紫府天宽石作扉。
    倦客重来炷沉燎，转头六十七年非。

陈造　过吕仙洞四首
    天人蜕迹便天飞，混迹尘凡世得知。
    岁历七朝踰六百，朝朝冷眼阅行尸。
    
    
陈造　过吕仙洞四首
    嵌岩中有玉为壶，不作嵇生守煅炉。
    玩世肯尝东老酒，翻身时过洞庭湖。

陈造　过吕仙洞四首
    尘踪了鸟病催残，梦谒真人九转丹。
    已熟浮生枯骨观，更悲凡质遇天难。

陈造　韩守松卿索近诗
    昔人技成叹屠龙，似我五字躭雕虫。
    镌肝搯肾探戃恍，半世不辞诗得穷。
    诗成颇讶神与力，畴昔梦中分五色。
    援毫动作万钧斡，应俗何曾一钱直。
    豪韩有句当千年，取世所遗政自贤。
    数篇蜚向青眼边，可复把玩盘中圆。
    君家十顷围翠密，近榭远亭如画出。
    时须唤我一樽同，笑对风烟挥此笔。

陈造　汉江岸二首
    一自阳侯战雨师，枣畦桑陇但空陂。
    此君屹立如尊勇，依旧青青似昔时。

陈造　汉江岸二首
    沙随秋涨漫川原，沙外人家尽毁垣。
    寄语饥羸莫深恨，西人无数饱鱼鼋。

陈造　郝泽民主簿赠诗次韵二首
    夫君糠秕视钱神，诗逼黄初论借秦。
    义概咸推天下士，簿曹聊见宰官身。
    茶香延客自不饱，书币踵门谁可人。
    从古功名多晚节，相逢双鬓未妨新。

陈造　郝泽民主簿赠诗次韵二首
    薄宦年来尚转蓬，忍将荣粹问虚中。
    共怜杜老谙为客，不讶元忠厌作公。
    胜日笑谭方衮衮，残冬光景苦匆匆。
    棋枰得隽诗反水，谁信吾徒旧讳穷。

陈造　和陶渊明二十首
    作计忧患场，贤圣颇中之。
    淮乡酒价贱，希复独醒时。
    齿发变今昔，抚己万负兹。
    清坐挹饮客，辞费未免疑。
    客欢我怡然，此戒何妨持。

陈造　和陶渊明二十首
    壮岁锐著述，瞢欲藏名山。
    中间忽自哂，聒聒厌多言。
    弃置杯中乐，雕锼耗岁年。
    不知百岁后，何益空名传。

陈造　和陶渊明二十首
    薄俗不难化，君子要得情。
    善政良易孚，循良本无名。
    一从吏海邑，我暇民乐生。
    阱填虎自避，心冥鸥不惊。
    且了饱饭课，不问报政成。

陈造　和陶渊明二十首
    不念建德游，枉作心奋飞。
    一溺狂泉饮，坐受人所悲。
    吾乐有余地，醉乡真可依。
    酹觞初问涂，嗽醪便知归。
    弃置近药裹，改弦计扶衰。
    欢趣固自若，谁谓志原违。

陈造　和陶渊明二十首
    暇日坐北窗，好风竹间至。
    楚骚偶到眼，开卷已心醉。
    爱君君子心，湛身抑其次。
    自靖各所安，苟难岂所贵。

陈造　和陶渊明二十首
    捐金得嘉旨，举室更笑喧。
    老子旧小衣，醉帽每先偏。
    即今省酒费，或办归买山。
    吏隐有定趣，县债当亟还。

陈造　和陶渊明二十首
    张竦底陈遵，彼此竟谁是。
    徐公今似优，昔行未容毁。
    中年覆觞过，畏病乃能尔。
    儿辈无真见，縜袍贤锦绮。

陈造　和陶渊明二十首
    海乡亦好春，红紫纷蕤英。
