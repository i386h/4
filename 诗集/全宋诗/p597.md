<!-- { "loadSidebar": true } -->
    有意数从文字饮，何须争着祖生鞭。

范成大　次韵杨同年秘监见寄二首
    瘴云岚雨几时归？应把周南视九夷。
    旧说鬼神惊落笔，新传狐兔骇搴旗。
    韶江石老箫音在，庾岭梅残驿使迟。
    自古朱弦清庙具，莫贪鹏海看天池。

范成大　次韵杨同年秘监见寄二首
    吾衰长愧接舆狂，忙里何心领燕香。
    尘土簿书憎铁研，水云蓑笠傲金章。
    论文无伴法孤起，访旧有情书数行。
    何日却同湖上醉，露帏宵幄为君张!

范成大　次韵养正元日六言
    岁踰耳顺俄七，年去古稀只三。
    从今莲叶巢稳，谁在槐柯战酣。
    脐下丹田休想，口边白醭罢参。
    渴饮饥餐困睡，是名真学瞿聃。

范成大　次韵尹少稷察院九宫坛齐宿
    草草驰三里，萧萧共一餐。
    吏方绵礼蕝，公自将诗坛。
    隙月窥床近，窗风刮坐寒。
    鸦鸣未忍散，端为四并难。

范成大　次韵虞子建见咍赎带作醮
    齐祠难著野衣冠，旋赎金章始见闲。
    台架尘侵球路暗，花书墨渍笏头斑。
    当年馹骑传呼赐，此日村童拂拭还。
    若比前厅荒驿舍，见存犹可一开颜。
    儿女传观省见稀，病身聊复借光辉。
    莫嫌憔悴沈腰瘦，且喜间关秦璧归。
    不是典来还酒债，亦非将去换蓑衣。
    尘鱼甑釜时相厄，微汝谁能为解围。

范成大　次韵袁起岩常熟道中三绝句
    小雨萧寒破晚晴，疏疏密密滴檐声。
    乌鸦盘舞黄云乱，早与商量雪意生。

范成大　次韵袁起岩常熟道中三绝句
    吴径难胜四牡騱，扁舟辛苦凿冰归。
    简书鞅掌吟诗苦，并与东阳减带回。

范成大　次韵袁起岩常熟道中三绝句
    使君横槊赋诗回，断取天风海雨来。
    采笔从今闲不得，雪花梅蕊一时开。

范成大　次韵袁起岩甘雨即日应祈
    天遣贤侯惠此州，随车一雨缓千忧。
    药寮坐看云穿屋，莲棹归将叶盖头。
    三伏凉来那易得，百年饱外更何求？
    合词但祝为霖手，早侍薰弦十二旒。

范成大　次韵袁起岩瑞麦。此麦两岐已黄熟。其间又出一青枝，亦已秀实，传
    民和神福固其宜，况有仁先四者施。
    吴稻即看收再熟，周牟先已秀双岐。
    蕙风半老黄金穗，梅雨重春绿玉枝。
    乐不可支聊发咏，田间日日是芳时。

范成大　次韵袁起岩送示郡沼双莲图
    珠渊玉水折方员，涌出双莲照酒边。
    压倒小湖三级草，增光后沼两重莲。
    苕华名字元相并，桃叶根株本自连。
    好把吴歲翻楚些，杨荷新曲胜当年。

范成大　次韵袁起岩提刑游金、焦二山二首
    二山巉绝照南州，俯看千樯总芥舟。
    日脚熔金浮巨浸，波声翻雪撼高丘。
    钟闻两岸诗无敌，口吸西江话已酬。
    别有英雄怀古意，他年击楫誓中流。

范成大　次韵袁起岩提刑游金、焦二山二首
    忆曾归自雪边州，帆落中{氵霝}小系舟。
    食蛤坐来期汗漫，驾鸿飞去揖浮丘。
    卧游久矣无登览，辱赠跫然有唱酬。
    寂寞东皋舒啸後，为君濡笔赋临流。

范成大　次韵袁起岩喜雨
    使君精祷动仙灵，月御俄从毕噣经。
    昨夜云头随皂盖，今朝雨脚挂青冥。
    池光折岸浮州宅，湖面粘天涨洞庭。
    剩采吴歲歌岁事，传归击壤调中听。

范成大　次韵袁起岩许浦按教水军二绝句
    横波组练试扬舲，风卷鱼龙海欲凝。
    但得绨袍如挟纩，何妨铁甲冷如冰。

范成大　次韵袁起岩许浦按教水军二绝句
    戈船战棹疾如飞，莫遣潮沙淀海湄。
    草奏直须穷利病，奉身从此系安危。

范成大　次韵蚤蚊
    羽虫ㄠ魔塞区寰，造化胡为弗疾顽。
    长养淤泥草木处，纵横大地山河间。
    夜声雷动人力屈，秋喙花开天理还。
    但愿江湖无白鸟，何须金鼎铸神奸？

范成大　次韵曾仲躬侍郎同登伏龟二绝
    带束江淮翠岫围，掌窥台殿碧鳞差。
    刘郎句里登临眼，压倒三江二水诗。

范成大　次韵曾仲躬侍郎同登伏龟二绝
    古来游客谩西东，领会谁如我与公
    露坐绳床天不尽，绝胜帘雨栋云中。

范成大　次韵章秀才北城新圃
    方流桃花坞，窈窕入壶天。
    碧城当岩岫，清湾如涧泉。
    风月欲无价，聊费四万钱。
    雪后春事起，红云蜂蝶边。
    西城如西塞，桃花古来多。
    钓艇鳜鱼肥，前身张志和。
    烟霏几白鹭，风雨一绿蓑。
    清江韵新引，清绝胜阳阿。

范成大　次韵赵德庄吏部休沐
    窈窕新堂好，委蛇夜直还。
    遥知欹帽发，正奈卷帘山。
    门外客姑去，窗前人对闲。
    谁能乌帽底，尘土涴朱颜？

范成大　次韵赵养民碧虚坐上
    已将山色染眉黛，更挽江波添酒罍。
    珍重江山劝人醉，笑人驱马惺惺回。

范成大　次韵赵正之同年客中
    清班合列大明宫，自要牛刀试一同。
    踏偏巉岩吾道在，莫将寻尺较穷通。
    毡车席帽各青春，花下骅骝一哄尘。
    离合飘零十霜露，咸阳客舍有诗人。
    可怜山县五斤手，不识王孙八斗才。
    君自扶摇有霄汉，从渠蜩鷃舞篙莱。

范成大　次韵甄云卿晚登浮丘亭
    宾筵旧压三千客，燕榭新高十二城。
    泼墨云头连树暗，垂丝雨脚过溪生。
    葛巾羽扇吾身健，雪碗冰瓯子句清。
    从此相从须痛饮，故应此事胜公荣。

范成大　次韵正夫游王园，会者六人
    丘园窈窕复崎岖，草木生香景倍殊。
    花下百杯齐物我，云边一眼尽江湖。
    不知朱户趑趄者，能胜青山放浪无？
    六逸萧然真可画，为君题作竹溪图。

范成大　次韵郑校书参议留别
    年丰方共庆，岁晚客他之。
    吏事朝还暮，人生合复离。
    江山残梦破，风月片帆移。
    后会吾衰矣，桑榆一茧丝。

范成大　次韵知府王仲行尚书鹿鸣燕古风
    昔人重远行，供账饯出祖。
    矧今燕嘉宾，宜有赠行语。
    府公文章公，青紫拾芥取。
    联翩二百言，字字劝稽古。
    戒之书鱼蠹，勉以云鹏举。
    作霖要实用，洗兵嫌不武。
    诸生承意气，脱迹蜕农圃。
    明年一声雷，幽蛰起平楚。
    班行入鵷鹭，榜贴缀龙虎。
    回头谢府公，公言非漫与。
    府公亦庙廊，来莅琼林俎。
    千载吴趋行，愁绝白紵舞。
    我闻有此作，病卧嗟未睹。
    今晨梅驿动，副墨到衡宇。
    调高瑟音希，芒寒剑光吐。
    谁云鹿鸣废，正赖广微补。
    当年群玉会，方驾肃飙羽。
    倡酬久寂莫，邂逅相劳苦。
    世故万浮云，交情一旧雨。
    谁当将诗坛，君实东道主。

范成大　次韵知郡安抚九日南楼宴集
    双旌暮卷小舂容，画栋云生笑语中。
    但觉山光侵酒绿，不知日脚染溪红。
    控临缥缈疑无地，指点虚无欲驭风。
    谁遣玉蟾催骑吹，归来人影在朦胧。

范成大　次韵知郡安抚九日南楼宴集
    珠履参陪北海觞，仍邀拥节旧中郎。
    碧城香雾连天暝，黄叶霜风卷地凉。
    佳节转头论聚散，清波从古阅兴亡。
    明年重把茱萸醉，公在丛霄贡玉堂。

范成大　次韵知郡安抚九日南楼宴集
    斯民邹鲁更丰年，雅道凄凉见此贤。
    万陇登禾新霁色，千村鸣柝旧寒烟。
    锵金绝世诗情妙，倚剑凌空隶墨鲜。
    珍重北窗山六六，使君名与汝俱传。

范成大　次韵知郡安抚元夕赏倅厅红梅
    春入林梢一再风，破寒匀染费天工。
    虽然媚荡新妆别，只与横斜旧格同。
    午枕乍醒铅粉退，晓奁初罢蜡脂融。
    後来颜色休论似，夹路漫山取次红。

范成大　次韵知郡安抚元夕赏倅厅红梅
    真色生香绝世逢，烟光池面雨溶溶。
    楚邻不待施朱好，虢国翻嫌传粉浓。
    晴日暧云春照耀，温风霁月夜舂容。
    酒阑且驻纱笼看，慢破团团一壁龙。

范成大　次韵知郡安抚元夕赏倅厅红梅
    司花一笑为谁开？知道朱幡得得来。
    疏影有情当洞户，蔫香无语堕空杯。
    风生翰墨留连看，月入笙歌次第催。
    来岁如今翻旧唱，五云丛里望三台。

范成大　次韵致远自毘陵见寄

范成大　&nbsp;
    
    黄鹄高飞碧落寒，向来山水梦惊残。
    故情若问玄真子，依旧江头把钓竿。

范成大　次韵致远自毘陵见寄
    新词一阕话羁愁，清似寒泉咽陇头。
    官下有谁同此景，仲宣应是独登楼。

范成大　次韵周子充正字馆中绯碧两桃花
    碧城香雾赤城霞，深出刘郎未见花。
    凭仗天风扶绛节，为招萼绿过羊家。

范成大　次韵朱严州从李徽州乞牡丹三首
    佳人绝世堕空谷，破恨解颜春亦来。
    莫对溪山话京洛，碧云西北涨黄埃。

范成大　次韵朱严州从李徽州乞牡丹三首
    歙浦烟山蟠万叠，钓台云日拥千章。
    两侯好事洗寒劣，宝槛移春入燕香。

范成大　次韵朱严州从李徽州乞牡丹三首
    阆风苑里司花女，肯作山腰水尾来。
    十二玉栏天一笑，只今归路五云开。

范成大　次韵子文
    幻尘久已破狐涎，身世谁能料鼠肝。
    暮夜雨收千嶂出，晨朝风卷四维宽。
    我今无事不如梦，君岂有心犹觅安。
    但促小槽添压石，龙头珠滴夜珊珊。

范成大　次韵子文冲雨迓使者，道闻子规
    梦魂聁蝖翅，鼻息吼鼍鼓。
    唤起治晓装，马嘶童仆语。
    汨泥溷凫骛，惭愧黄鹄举。
    猥吟陬隅池，浪废桔槔圃。
