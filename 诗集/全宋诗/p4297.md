<!-- { "loadSidebar": true } -->
    纷纷六朝旧，莽莽今几邱。
    吊古辙未环，剧谈兴方稠。
    胡为理书剑，复欲从远游。
    蹉跎六年别，邂逅半月留。
    临分敢不尽，苦语诚非偷。
    期子如良农，勤勤事西畴。
    慎勿因水旱，而令废锄耰。
    丰岁会可必，行行真有秋。
    十月风霜动，待子江之头。

周必大　太和贡士陈诚之记予颜欲置远明楼昔白傅年七十一写真诗云鹤毳变绿
    巍楼必欲称元龙，须写褒公与鄂公。
    鹤毳鸡肤吾老矣，只宜簑笠钓船中。

周必大　太和彭孝求连年许芍药红都胜今方以唐律送一株小诗为谢
    龙洲旧说红都胜，象罔今逢赤水珠。
    更挽春衫来比并，如缠十万上江都。

周必大　太和芍药最盛有红都胜黄楼子为之冠昔山谷常宰邑篇咏极多独遗此花
    红胜依稀如魏紫，缃楼彷佛似姚黄。
    元丰诗尹浑无语，岂是参谋阙海棠。

周必大　太和县丞厅葺三亭于官廨曰真清曰特秀曰成溪又有读书台龙首池寄题
    古来丞尚涉文书，近世何曾识吏胥。
    不对溪山种桃李，官居真复似僧居。

周必大　太和县丞厅葺三亭于官廨曰真清曰特秀曰成溪又有读书台龙首池寄题
    松竹林中读异书，公馀有味在三馀。
    立之犹未登台阁，予不负丞丞负予。

周必大　太和县丞厅葺三亭于官廨曰真清曰特秀曰成溪又有读书台龙首池寄题
    池疏龙首水循除，日暖游鯈得自如。
    官已忘机民正乐，鱼今知我我知鱼。

周必大　太和宰赵嘉言造大舟付诸渡又停乡村酒坊代输其课绘二图各题小诗
    争渡行人簇水边，水中鲛鳄惯垂涎。
    从今何待跛男子，共载谁非利涉川。

周必大　太和宰赵嘉言造大舟付诸渡又停乡村酒坊代输其课绘二图各题小诗
    摊酒催钱吏打门，那堪嫁娶画朱陈。
    稍捐官府秋毫利，散作乡村浩荡春。

周必大　太守赵山甫示和篇次韵为谢
    阿娇金屋聚芳菲，当御银环序妾妃。
    龙女坠天顉素颊，鲛人出水织纁衣。
    袖垂户外瞻双引，燕在宫中第一飞。
    不用虫鱼笺尔雅，使君行合左符归。

周必大　太行皇太后挽词二首
    瑞应兴沙麓，祥源发猯韦。
    东朝方母育，沧海倏尘飞。
    蟾蝉冰轮影，鳌翻地轴机。
    宸心怀慕处，箧有五时衣。

周必大　太行皇太后挽词二首
    妫沬芳声远，思齐圣德优。
    湘妃初从舜，文母晚兴周。
    养弃慈宁乐，神同永佑游。
    凤车青羽盖，忍望浙江舟。

周必大　泰州守许寺正挽词二首
    昔在西京日，名臣数次公。
    人歌廷尉德，帝念颍川功。
    出处君何异，修良誉亦同。
    谁提班固笔，千古绍高风。

周必大　泰州守许寺正挽词二首
    身袭黄门庆，腰悬紫绶龟。
    未登知命岁，遽逼盖棺期。
    风咽哀笳恨，云凝断垄悲。
    只应潘岳泪，重忆悼亡时。

周必大　汤孺人挽词
    叹息闺房秀，霜摧鬓未华。
    女功丞相念，妇道里人嗟。
    石窌脂田废，涛江粉旐斜。
    西风看花泪，寂寞小窗纱。

周必大　陶渊明己酉重九诗一首某以此年此日舟次吉水距永和财一程耳辄用其
    王觐十五载，归来稀旧交。
    我鬓昔已华，今兹固宜凋。
    去国甫重五，还家倏登高。
    永和有兄弟，咫尺如烟霄。
    缅怀江东使，地远心更劳。
    遥知上翠微，江山胜金焦。
    岂无茱萸酒，望望心郁陶。
    相从会有日，永矣非一朝。

周必大　提辖官钟勤及其子可久写平园真睨蟾倚桂为生日寿
    元丰壬戌，中元之夕。
    仇池飞仙，浩歌赤壁。
    今两甲子，明月犹昔。
    嘉尔父子，记我颜色。
    丹桂婆娑，银蟾皎洁。
    愿言冰轮，常圆罔缺。

周必大　题安成刘江报德堂白爵图
    孝行通穹壤，珍祥应鼓枹。
    是家飞白爵，谁子泥青乌。

周必大　题刘讷画赵韩魏王文潞公司马温公欧阳文忠公王荆公苏文忠公黄太史
    勋业文章各致身，精神未易写丹青。
    八明三百年间事，付与承明著作廷。

周必大　题神冈庙其神盖六朝时刘竺使君也
    岸断川平拔一峰，丹青剥落古灵宫。
    邦人岁久忘遗爱，贾客时来乞好风。
    二水有情犹磬折，霜枫无数尚旗红。
    冈头故址宜亭榭，城郭江山尽眼中。

周必大　题耸寒图二绝
    浪传魁梧越沧溟，过誉清夷得好铭。
    今见画图寒乞甚，心声心画果难形。

周必大　题耸寒图二绝
    道山仙圣典刑真，原庙功臣剑佩新。
    归掩柴门无此梦，撚须画腹对斯人。

周必大　天池观文殊灯
    代马腥膻暗五台，南方世界且徘徊。
    一灯别是真知识，不用奔波学善财。

周必大　天庆知观萧惟清写予真求赞
    尘满形容雪满头，分无仙骨到瀛洲。
    希夷更请旁人看，曾急流中勇退不。

周必大　廷透用进退韵格赋奉祠喜罢感思诗次韵
    寿宫均逸跨三年，谏纸停书剩几番。
    闻道君王开献纳，岂容公子散神仙。
    东华行踏京尘软，南涧休贪钓石温。
    三字底须论十字，券钱何似给餐钱。

周必大　廷秀跋云琴图记高士被遇阜陵再赋小诗
    羽衣当日望尧云，薰殿临风和舜琴。
    龙已乘云弦已绝，披图我亦涕沾襟。

周必大　廷秀再用韵见寄末句易檀为兰故亦不复从前韵
    修竹凌寒剑戟攒，何如绮绣媚千般。
    炉薰锦帐朝衣夹，花颤金钗舞袖禅。
    少态山茶空艳艳，多姿梅蕊恨栾栾。
    西清垂意君知否，应记青绫握旧兰。

周必大　通直郎致仕刘楹挽词
    殖学摛文众所推，掾州佐邑誉尤归。
    羊羔德备尝缝革，神虎门高早挂衣。
    斯疾顿乖今者愈，此生谁及古来稀。
    遥瞻乌石冈边路，挽奠无从只泪挥。

周必大　同年刘辰告妻易氏挽词
    曾师班女颂兄功，何意安仁悼德宫。
    围解鸰原芳誉远，尘昏鸾镜玉容空。
    萧骚风棘悲诸子，寂寞笙歌泣舞童。
    莫讶无从出衰涕，良人契合四般同。

周必大　同年杨谨仲教授生日
    玉笥岧巆秀倚空，清江汀滢日朝东。
    杜萧安在王陈远，极贵长生总属公。

周必大　同年杨谨仲教授生日
    伯起宜横讲殿经，若为临贺复庐陵。
    朝来冠雀衔三鳣，敢贺先生自此升。

周必大　同年杨谨仲教授生日
    孝行阴功未易量，从来家住玉田坊。
    人间柳复三千岁，海上他时日更长。

周必大　同年杨谨仲教授生日
    载酒过门欲寿公，酒杯有限寿无穷。
    玉樽只在天西北，不惜年年为一中。

周必大　同年杨谨仲教授以诗庆予得郡次韵二首
    谬向初元从九旒，坐狂朝迹自宜收。
    虚名谁竞两蜗角，懒性敢居千骑头。
    闻道宵衣劳圣主，有时夜舞忆神州。
    二千石禄犹前却，何事真封万户留。

周必大　同年杨谨仲教授以诗庆予得郡次韵二首
    才气峥嵘早断鳌，诗豪不独酒中豪。
    其谁代匠频伤斲，之子良庖却善刀。
    莫叹广文官独冷，绝胜州郡职徒劳。
    泮宫方采僖侯藻，高士休寻仲蔚蒿。

周必大　同年杨谨仲示芗林诸帖皆以老杜相期惟童敏德谓不合学东坡殆非知诗
    过江人物向汪曾，一世龙门未易登。
    常恐斯文无砥柱，独推佳句有师承。
    波澜正使来西蜀，廉陛何妨逼少陵。
    天遣百年如卫武，会赓懿戒颂中兴。

周必大　同前
    何幸天涯款绪馀，轩昂气概识雄图。
    滔滔腹稿盈千轴，凛凛词锋敌万夫。
    方对芝眉蒙数载，乍惊绛帐失规模。
    从兹稳步青云上，始信沙堤梦不诬。

周必大　同前太行皇太后挽词二首
    得道西王母，思齐古太任。
    仙游归少广，人世失徽音。
    阆苑桃空熟，稽山柏自森。
    天心知舜孝，寒日惨多阴。

周必大　同前太行皇太后挽词二首
    忆昨登中寿，梅觞庆九重。
    回春方昼永，月掩遽云浓。
    钟鼓沈长乐，蚕桑罢濯龙。
    宣仁遗懿在，定谥独追踪。

周必大　同子中兄游龙须吉祥善生诸寺归至柞树渡大风雨中登舟
    遍寻山寺穿云子，归戏风波踏浪儿。
    事业如斯官给廪，庐陵米贵有人饥。

周必大　万安赖秀才家拾青楼二首
    经术逢辰富贵兼，取名银艾未伤廉。
    更须唤作藏书阁，别贮邺侯三万签。

周必大　万安赖秀才家拾青楼二首
    高柳侵檐带绿烟，平林遥望倚青天。
    诗人不必工摹写，留与恩袍色斗鲜。

周必大　万安韦邦彦字俊臣携王民瞻杨廷秀谢昌国绝句相过次韵勉之
    卢溪笔力透天心，杨令文追正始音。
    更读池塘惠连句，识君何待接清襟。

周必大　万安韦邦彦字俊臣携王民瞻杨廷秀谢昌国绝句相过次韵勉之
    后学争欹雨后巾，前贤久泽雾中文。
    韦郎勉力追三杰，他日人还傚五云。

周必大　王才臣求园中六诗杨秘监谢尚书皆赋　格斋
    世事环无端，圣功井有汔。
    欲知至不至，密验物交物。

周必大　王才臣求园中六诗杨秘监谢尚书皆赋　南谷
    志士非匏瓜，焉能击不食。
    毋安白驹空，请放鸣驺入。

周必大　王才臣求园中六诗杨秘监谢尚书皆赋　松庵
    冬与滕六宜，夏与赵盾敌。
    更有茯苓功，保君千岁质。

周必大　王才臣求园中六诗杨秘监谢尚书皆赋　腴亭
    雨浥燕脂落，肌丰骨肉匀。
    方知杜陵老，曾写此花真。

周必大　王才臣求园中六诗杨秘监谢尚书皆赋　竹亭
    良夜月筛影，清晨风扫坛。
    自合侯千户，何须斩万竿。

周必大　王才臣求园中六诗杨秘监谢尚书皆赋　庄敬日强斋
