<!-- { "loadSidebar": true } -->
丘葵　六月寓章法寺
    暝色入招提，昏鸦已不啼。
    诸僧空院出，老子独山栖。
    堂面无人北，天形尽日西。
    寂寥应不恨，吾道与时睽。

丘葵　龙湖道中
    冬行缘底意，倚杖陟高冈。
    日色带霜淡，风声过海狂。
    林鸦山外黑，野菜麦中黄。
    腊月明朝是，栖栖尚异乡。

丘葵　龙湖观人钓鱼
    野客双蓬鬓，溪童一钓竿。
    得鱼何与我，对境自成欢。
    日暮欲归去，支筇更一看。
    淡红千草烛，浓绿万花盘。

丘葵　龙湖归
    策蹇下玉岗，东风忽吹晴。
    不暖亦不寒，夜气觉自清。
    书生澹无事，复恋旧短檠。
    开卷见圣贤，愧我犹编氓。
    便思澡尘虑，肃然奉天明。
    出门视斗极，敬心由之生。
    姿年舍我去，老学何由成。

丘葵　吕所盘已回故居月余日忽忆旧时与游因约再访
    匆匆别后又秋凉，佳句遥知塞锦囊。
    闻道拾遗流落久，归寻小隐钓游乡。
    旧时邻曲浑如梦，此日江东欲断肠。
    拟待梅花携斗酒，访君船泊小溪傍。

丘葵　吕所盘以诗送茅柴酒与红螺用韵以谢
    玉液新簄彻度清，琼肌脱壳有余馨。
    嗜茶枉自为搜搅，食蛤空怜有典弄。
    脉脉客愁间白书，纷纷雨脚下青冥。
    此时一领仙家味，应使灵均悔独醒。

丘葵　吕之寿诗到仍用前韵约为五峰之游同访老人
    客中枉佳句，三复喜还悲。
    冉冉岁暮矣，悠悠思何之。
    桐下不共往，梅花预作期。
    地炉风雪夜，同访五峰缁。

丘葵　麦秋和所盘休字韵
    片片桃花逐水流，三分春色二分休。
    禁烟时节家家雨，种麦田园处处秋。
    山际夕阳犹觳{觳右换束}，林梢晓露忽軥辀。
    客中物候催人老，那更分成两地愁。

丘葵　梅
    历尽风霜不受埃，始知渠是岁寒材。
    孤芳独洁无由俗，百卉争娇隶敢开。
    江驿倾欹留月伴，雪山凝泎带春来。
    樗翁忘了桂花白，误道柴桑不咏梅。

丘葵　梅影
    冷蕊疏疏密密，老枝怪怪奇奇。
    孤高不得春力，雅淡惟应月如。

丘葵　梅影
    山空年岁晚，老气寒峥嵘。
    耿耿霜月夜，相看直到明。

丘葵　门巷
    门巷萧条绝市声，吟肩终日耸崚嶒。
    瘦如华表秋来鹤，贫似丛林旦过僧。
    渴吻漫消茶一碗，枯肠不饱稻三升。
    交游岂是相违意，四十无闻自可憎。

丘葵　秘藏院
    才入空门裹，尘心使欲抛。
    土花生石缝，野蔓上林梢。
    栋老蜂鑽穴，檐低雀结巢。
    僧中无贾岛，得句自推敲。

丘葵　勉吕之寿
    泛泛水中舟，有绋以丽维。
    荡荡人之情，有礼以执持。
    武公年九十，犹思慎其仪。
    吾侪未耆老，盍亦相箴规。
    云胡工诵说，志行乃有亏。
    此病当自省，所差只毫嫠。
    勉哉为已学，先民不我欺。

丘葵　暮雨
    几月环城万骑屯，一朝闻鞑便南奔。
    龙枯未必还忧螘，牛瘠胡为莫偾豚。
    典午既衰无管仲，吐蕃方炽有怀恩。
    临风一掬英雄泪，散作弥天暮雨昏。

丘葵　偶成
    风雨三间屋，乾坤一腐儒。
    营生妻笑拙，学古客言迂。
    坐久灯花落，吟成砚水枯。
    方书俱遍览，无药可医愚。

丘葵　贫
    相见尽言贫，能贫得几人。
    文成休送鬼，钱乏那通神。
    形瘦何妨鹤，衣悬一任鹑。
    饥来眠仰屋，鼻息撼梁尘。

丘葵　贫病
    贫与病相约，贫来病亦来。
    有僧时馈药，无鬼敢输财。
    酒债偿仍欠，医书阖又开。
    安贫吾自爱，且遣病魔回。

丘葵　贫病
    贫似山僧瘦似猿，病躯只合老山村。
    空床{左臬右兀}{左兀右危}无毡卧，破褐褴縿有虱扪。
    作甫里翁垂钓艇，学猗玕子饮洼樽。
    前修追慕吾何敢，孤负西埔矩老言。

丘葵　破屋
    数间破屋住陈人，八尺空床卧病身。
    赤脚婢沽深巷酒，苍头奴买对江鳞。
    匣中菱镜难藏老，阶下苔钱不济贫。
    百念已灰何自苦，迩来喜与孟家邻。

丘葵　七歌效杜陵体
    景炎元年北人至，撒花初令豪家备。
    谁梯祸乱敷我民，敲朴日烦无处避。
    富者有银犹可苏，贫者无银卖田地。
    呜呼一歌兮已衰，天日不见惟阴霾。

丘葵　七歌效杜陵体
    三宫北狩何时返，猿啼鬼哭尘沙远。
    李陵卫律甘匪人，岂无蔡琰吹胡管。
    江南江北骨成山，箭瘢纷纷剑痕满。
    呜呼二歌兮未休，潸然出涕滂沱流。

丘葵　七歌效杜陵体
    山林啸聚繁有徒，州家买尽勤招呼。
    县官被命不敢逊，麒麟出模群狐孤。
    昨者参州红帕首，高官厚禄恣狂图。
    呜呼三歌兮歌三发，天翻地覆纲常滚。

丘葵　七歌效杜陵体
    督府养兵如养子，帛堆其家粟崇庾。
    少不如意出怨言，恃功偃蹇骄其主。
    道旁老甿哭告予，未被贼苦被军苦。
    呜呼四歌兮歌始宣，悲风为我吹尘寰。

丘葵　七歌效杜陵体
    富儿谐了西园债，身着绿衣足夸诧。
    那知又有价高人，昨日新官今日罢。
    近来书满只月余，白头老吏慵送迓。
    呜呼五歌兮歌未足，末世由来多反覆。

丘葵　七歌效杜陵体
    十家九室厨无烟，儿夫仆后妻僵前。
    米珠薪桂内如玉，野无青草飞乌鸢。
    手持空券向何许，官司有印侬无钱。
    呜呼六歌兮歌愈悲，天下太平竟何时。

丘葵　七歌效杜陵体
    我生辰逢乱离，四方蹙蹙何所之。
    欲登山兮有虎豹，欲入海兮有蛟螭。
    归来归来磨兜坚，毋与蛟斗兮毋充虎饥。
    呜呼七歌兮歌曲罢，猿啼清书虫呜夜。

丘葵　七月望日再游弥陀岩
    弥陀岩下苍榕树，借我今年两度游。
    客思凄凉无奈老，水光潋滟最宜秋。
    便思乘兴归沧海，却恨知心远白鸥。
    日暮强随年少去，溪山好处尽成愁。

丘葵　钱侯寺
    福唐钱氏子，爵命古诸侯。
    老树护灵镇，神鸦迎客舟。
    晨昏两潮汐，尸祝几春秋。
    参佐凭风景，轻嚣走不休。

丘葵　禽言
    春泥滑滑雨潇潇，田父力作收坠樵。
    归来不敢道姑恶，我自忘却婆饼焦。
    去年冬旱无麦熟，阿婆饼焦难再得。
    门前忽报谷公来，灶冷樽空难接客。
    阿兄提壶沽浊醪，阿弟布谷披短蓑。
    不时脱却布裤渡溪水，只愁行不得也哥哥。

丘葵　清书
    谁信茅茨即玉堂，间来清书似宵长。
    二仪升降太虚内，一静消磨万意忙。
    忿欲俱空心自正，行持无力梦犹狂。
    可曾濯足沧江水，飞上云间千仞冈。

丘葵　秋怀
    何处秋来在树间，旅中寂寞欲生寒。
    筼箉粉落见秋色，薜荔青凋带老颜。
    午枕尚犹飞豹脚，晓霜久已染鸡冠。
    流年偷向吟中换，老却诗人空等閒。

丘葵　秋兴
    千年成改事悠悠，独眺川原满目秋。
    底处归航来远浦，何人吹笛倚高楼。
    山和叠叠寒云迥，水带潇潇暮雨流。
    回首故家零落尽，樽前谁与语离愁。

丘葵　秋兴
    天下四时秋最惨，况於人世尚流离。
    向来犬吠鸡鸣处，今见猿啼鬼哭悲。
    泪洒典花金灿烂，寒生白骨玉参差。
    满山寂寞秋梧冷，正是愁肠欲断时。

丘葵　秋夜
    中秋爱亲友，欲别有胜愁。
    此去无多日，羁情可奈秋。
    山寒犹碧树，水落正沧洲。
    莫道非吾土，今冬尚此留。

丘葵　秋夜
    缺月黄昏照短垣，一灯明灭尚留残。
    衰颓但觉风霜苦，忧患不知天地宽。
    坐想兴亡成感慨，起瞻星象倍辛酸。
    冻琴弦断书帷冷，槭槭庭梧半夜寒。

丘葵　秋夜
    纷纷败叶已辞林，四顾凄凉夜色深。
    月伴征人惊梦枕，风摇戍妇捣衣砧。
    失群孤雁千山景，无数寒虫四壁音。
    满目乾坤都是恨，头毛白尽更愁吟。

丘葵　秋夜前韵
    触事嫌猜只一喑，出门固羡砌虫吟。
    无情河汉西流去，惟有白云知此心。

丘葵　秋夜有感
    万斛秋愁强自宽，夜深风露伴孤寒。
    可怜万里长空月，只得窗前一片看。

丘葵　秋园桃花
    秋园八月开桃花，数枝冷淡无光华。
    北风萧萧吹汝寒，汝发非时谁复看。
    墙下牵月颜色鲜，故园欺汝相萦缠。
    何不藏英待时发，自有阳春三月天。

丘葵　求约
    求约未能休厌繁，每於得处自难言。
    书曾过眼平心看，道不依形触目存。
    木本草根如有见，山巅水际尽逢源。
    可怜日月惟空过，休听钟声送黄昏。
    
    
丘葵　雀
    雀在在屋上，雀在在屋下。
    边啾各有声，食息同晨夜。
    所以异者何，仁义非外假。
    云胡不自养。乃至为物化。
    嗟余虽老倦，亦少知取舍。
    凛然保厥衷，贵富直土苴。

丘葵　日入
    日入川原暝，风悲草木枯。
    时逢迂孔氏，我自哭唐衢。
    市有虎求食，村无鸡引雏。
    乾坤空纳纳，何处著吾躯。

丘葵　入冬半月余二麦未种忽然一雨
    村庄三日雨，清晓怯凭栏。
    洒地纷纷白，随风阵阵寒。
    不愁客衣薄，且为老农欢。
    已有苖苖意，来春岁计宽。

丘葵　入忠轩书院咏兰
    阶庭暂托根，只与绿苔亲。
    自少枝条分，不争花卉春。
    轻寒青瘦硬，出槛紫鲜新。
    风雨时吹洗，含芬待主人。

丘葵　瑞光亭
