<!-- { "loadSidebar": true } -->
    梅花兮缤纷，孤山兮片云。

岳珂　朱忠靖按巡郡寄邸报三帖赞
    士孰不排难，贵乎安以徐。
    士孰不立节，贵乎平以舒。
    既家国之兼全，亦身名之裕如。
    是与夫激切奋踥，缨冠曼胡者，
    盖已同功而殊涂。
    我思其人，犹及屋乌，而况乎遗书。

岳珂　诸遂良枯树赋帖赞
    开禧之元，予仕军庾。
    偕朋命驾，尝即甘露。
    慨怀海岳，赋诗吊古。
    朼予再来，乘轺兹土。
    复登多景，用得斯赋。
    江山几案，风月樽俎。
    俯仰迹陈，卧临意寓。
    维赋之作，自庾开府。
    殷叹婆婆，桓怀雄据。
    染翰行墨，自唐摹褚。
    苏印储录，魏藏米谱。
    后百余载，见我诗句。
    又二十年，真迹斯睹。
    地有显閟，物遂散聚。
    抑人与对，非鉴奚取。
    独惭予者，莫踵遐武。
    谁其后先，传此缣素。
    朝猿暮鹤，秋霓春雾。
    是书其存，尚想吞吐。

岳珂　拙妇吟
    西风策策黄叶舞，茅檐三尺鸣秋雨。
    东家拙妇拥面啼，强剔孤灯诉愁窭。
    当年采桑陌上归，嬉游不管春蚕饥。
    千丝万缕纎白雪，便学红女攀花枝。
    十七十八事机织，暗琐青闺人不误用。
    二十三十幽恨长，卢家古梁玉为堂。
    四十五十已老大，唧唧鸣蛩欺独卧。
    尚随姑嫂作笑嗔，一生苦乐由他人。
    君不见昨朝县吏踏门阒，杼柚已空盆盎竭。
    鸡豚指栅索饮壶，掀釜叫噁嗤妇拙。
    起来迎门陪笑面，不似娇羞怕人见。
    今年岁事苦不登，且为当家聊一展。
    吏嚣不肯怒且诃，大儿门东窥饭箩。
    藁砧走藏姑诮骂，造饼无麫知如何。
    蹙金芙蓉戏双鸳，乡床一倚曾万钱。
    低头长叹只自怜，昔者何巧今不然。
    吏噁已倦时正醉，抆泪背人还涤器。
    明朝欲酒姑勿哗，正恐突隳惊阿家。

岳珂　紫微花
    凡卉同资造化工，紫微元不待东风。
    明霞绚烂琼为蕊，晓日离披绮作丛。
    尘境断无青琐隔，仙姿元与亦城通。
    最怜耐久堪承露，谁道花无百日红。

岳珂　自岁前逮夏初日始辞免有感而作
    忆昨除书赐召环，联翩觚椠不曾閒。
    醉吟久负鸡豚社，奏牍频登虎豹关。
    求倦得忙三易地，自冬徂夏半年间。
    □□□□□□□，□□□□□□□。

岳珂　宗忠简留守司二劄家书吾友三帖赞
    人心大义，不作不奋。
    楚汉之间，较者尺寸。
    翼翼京邑，九圣所都。
    时方多艰，天下之枢。
    势进则张，狙诈作使。
    聚而遗毒，不人则己。
    一退则衄，彼莫我宗。
    于敌弗施，各逞其锋。
    天方授吾，狼贪如罕。
    使乘其弊，只轮不返。
    机失于昨，何救匪今。
    方愤之人，未弱之心。
    京国有君，河外有统。
    如彼见关，孰不鼓勇。
    荦荦忠简，蓍数龟陈。
    瞭其胸中，七十之身。
    黄汪何知，爱以姑息。
    捐之中原，俾自为敌。
    谓不可敌，公方渡河。
    连壁百万，万腾士歌。
    公心何爱，愤至于死。
    纽不在上，虽缔易弛。
    荥阳勿守，汉业岂高。
    屠狗贩侩，何吠不嘈。
    公之皇皇，意固有谓。
    究观后来，公则知至。
    人谓公迹，如祖豫州。
    河南晋土，未终其谋。
    人谓公身，如葛丞相。
    祁山屡出，竟沮凋丧。
    惟我谓公，特知所先。
    用公之言，必也万全。
    三光其分，五岳其裂。
    天乎奈何，谁实为孽。
    精卫往矣，所填者波。
    叫于九阍，公心不磨。

岳珂　宗忠简赠陈秀才诗帖赞
    赫蹄之纸，幅不盈咫。
    字杂众体，诗具二美。
    不轶不毁，相维天只。
    意质功伟，有志视此。

岳珂　昨访箳篂闻有绣帨之宴回车戏呈季茂
    昨朝华宴想清欢，今日床头未整冠。
    已奶酒肠孤夜醉，更惊病骨怯春寒。
    多情条脱参差是，一抹琵琶错杂弹。
    老眼眵昏正无绪，炉芗烬冷对蒲团。

岳霖　过灵山述怀
    折腰为米本忧贫，流落天南瘴海滨。
    千里云山空别恨，十年萍梗可伤神。
    拊膺但觉丹心壮，览镜那堪白发新。
    归去恩深知感激，只惭无德愧斯民。

云峰德师　别众
    澹然无累水云僧，去住分明叶样轻。
    十字街头休作梦，五湖依旧一枝藤。

云盘山人　绍兴丁丑题乌石山
    乌□□怪石，撑突倚山巅。
    □□群羊伏，昂昂万马联。
    何年现蓬岛，终古颂桑田。
    相揖闽王宅，东隅有九仙。

云盘山人　晚宿灵岩
    风雨旃檀阁，烟霞钟鼓声。
    定僧今不作，空谷尚传灯。

云水　句
    晴雨花时游子意，寒暄秧信老农心。

云隐　句
    刺分玉蛹堆盘脆，嚼破冰蚕饶齿凉。
    绿宫袍里素中单，全身却作如来色。

云章真人　题明福法堂壁
    一望罗洱耸万山，画图曾进悦天颜。
    金炉飞篆乘鸾去，玉笈翻经引鹤还。
    棋洞落花春寂寂，药槽流水夜潺潺。
    人来共道修仙易，谁肯安心学坐圜。

臧丙　寄赠终南英公上人
    是个人言好性灵，镐京碑记念千厅。
    五言出格为诗匠，百盏长杯应酒星。
    曾把篆求身上紫，几将金买面前青。
    多闻国士相寻访，莫把松门昼夜扃。

臧奎　三门与魏野联句题东楼
    二陕三门境，江城想未胜。
    早衙连庙鼓，夜市杂船灯。
    乞任多朝市，忘归有海僧。
    东楼仍更好，欲去又同登。

臧奎　夏夜与魏野陈越会宿河亭联句三十韵
    雨破畏日沉，月出酷暑歇。
    衙中河亭上，静与山不别。
    良朋俱远来，文会一何悦。
    箕踞巾舄闲，玩好琴樽列。
    繁礼厌拘挛，陈言誓摆脱。
    挥尘影参差，饭果香馥烈。
    酒令时解严，谈锋久不缺。
    乐天无荒淫，饱德异饕餮。
    高谈闻谑浪，正义排诡谲。
    抗俗绝依违，评文无诋诘。
    舆论鄙譸张，奴学贱剽窃。
    徵引角产竞出，联唱更相发。
    较善合权衡，驰义同轨辙。
    万物情难逃，千古疑皆决。
    圣道约扶持，淫辞谋劓刖。
    风鉴定妍媸，天机藏巧拙。
    是物有废兴，唯道无本末。
    义路自坦夷，世途终兀臬。
    烈士死光辉，常徒生汨没。
    逸气小风云，直笔轻斧钺。
    孟轲心不动，陶潜腰耻折。
    疲倦仆屡更，辉映烛频跋。
    浩歌不成调，狂舞宁赴节。
    气候随斗占，分野为星别。
    蛩韵时断续，渔灯乍明灭。
    河声疑地震，电影若天裂。
    飘风夺轻纨，零露透疏葛。
    酒海倾屡空，诗源浩不竭。
    咸平已亥岁，二年时六月。
    此会是何人，其名野奎越。

臧诜　东峰亭
    水西庭榭枕东峰，终日秋阴一径松。
    月到滩心来白鹭，云浮潭面起苍龙。
    最宜翠敛前山雨，长是声闻近寺钟。
    报捷功名今共闻，时携樽酒访遗踪。

臧辛伯　澹岩
    元柳搜奇□□□，□□□□□诗传。
    眼看岩□□□□，□□□明却有天。
    溜□□□□□□，□藤穿壁鏁晴□。
    □□□□□□古，望断飞鸿飞照边。

臧辛伯　浯溪
    四山凝碧一江横，读书唐碑万感生。
    却想老仙明月夜，度香桥下听溪声。

臧子常　鹫峰院
    望穷山下疑无路，行入壶中别有天。
    花落春岩朝带雨，月涵秋谷夜闻泉。

曾黯　车中
    频岁驱驰行万里，还家幸埃敢言疲。
    雨寒倦马愁长路，日落栖禽拣稳枝。
    两扉携持高老画，一编吟咏放翁诗。
    客途佳处人知少，正在车中兀兀时。

曾黯　还家寄邢德允
    年来已是饱知津，倦客空惊老大身。
    傍塞兵戈犹曩日，满园桃李又新春。
    半生飘泊成何事，一味痴顽略胜人。
    欲问洛翁功用处，梦中了了醉中真。

曾黯　仁上闻角声有感
    学剑年来又不成，羁穷谁与共功名。
    殊乡岁岁秋风客，孤垒朝朝晓角声。
    富贵安能同哙伍，文章不愿以诗鸣。
    鹿门幸有幽人约，饭豆羹藜过此生。

曾黯　散策
    散策孤峰寺，维舟岸石林。
    月寒初看晕，云淡欲收阴。
    水合双江急，山连百粤深。
    归心正无奈，高处莫登临。

曾黯　岁旱绝粮馈米三斗
    晚景穷如许，饥寒只自怜。
    有书遮老眼，无策度荒年。
    故交分瓶粟，豪家贷子钱。
    本无从理相，沟壑未应填。

曾黯　题抚州驿
    一出都门五见春，衣冠空染九衢尘。
    山林有约谁留汝，猿鹤无言解怨人。

曾黯　闲居
    绿发老梅千百树，梅边略彴是吾家。
    一窗西日不知晚，十月南枝无数花。
    谁信闲身惟鹤伴，自怜愁眼得书遮。
    闭门兀兀太痴绝，起唤扁舟载月华。

曾黯　自玉泉至青溪三十里无人烟云是四川赴汴都大路隐隐灌木间土堠犹在
    蜀人在昔朝京路，斥堠摧颓草木深。
    马驿锦官俱改辙，兽蹄鸟迹动惊心。
    生人采捕祠乌鬼，强客椎埋隐绿林。
    何日五丁开故道，关河北望可沾襟。

曾班　挽和靖先生
    凛凛河南已百年，维公高行继前贤。
    早施帐崇观师席，晚入金华侍讲筵。
    斯道未传今逝矣，彼苍难问竟茫然。
    回思昨日论交地，不见牙签列简编。

