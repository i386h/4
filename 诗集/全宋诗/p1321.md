<!-- { "loadSidebar": true } -->

李石　携子孙到四明洞节叙有感
    四昨本山名，与洞屹相向。
    取山以名洞，足以迎景贶。
    我非济时才，香火三遣放。
    再为玉局吏，圣恩覃旷荡。
    有如鉴湖乞，均逸江海上。
    圆也如乃翁，历历耗心匠。
    三径同蒋诩，五柳比元亮。
    一日培壅力，百年基址壮。
    桃李遵旧蹊，松竹缘叠嶂。
    林花拂朝晴，山鸟激清响。
    园人收果实，夏秋各有饷。
    谁云橐驼种，已有猢孙藏。
    翁前携客来，未免策拄杖。
    崎岖到洞门，衰病筋力强。
    洞中亦虚白，喜气含万象。
    俎豆具仓猝，一杯复一唱。
    山果与山花，足以备清赏。
    杯盘旨味薄，笔墨醉语妄。
    醉中忽抬眼，云巢仍在望。
    投杯揽衣起，涕泪立惆怅。
    云巢我师友，白玉已黄壤。
    相距洞与山，风雨灯烛晃。
    有如对床夜，了不隔寻丈。
    他日吾子孙，丹青二老像。

李石　谢处道贶墨用与德醇韵
    十八公家四十围，凌烟勋业在临池。
    掌中乌玉劳分饷，世上玄经只自知。
    颇觉陈人空面目，谁能闹处损心脾。
    又须什袭牢藏苦，共看河沙指后期。

李石　谢冯济远惠端砚
    学道本屡空，所积岂为贫。
    我生无长物，有辄恐累身。
    挟块公子伯，陶土帝者仁。
    可惜水玉姿，下与瓦砾亲。
    吾子泮林旧，文采含青春。
    江湖挹余波，谓此席上珍。
    方正自温润，玉德如其人。
    潦倒竟何用，厚德山岳均。
    愧非笔札才，不堪演丝纶。
    三召已三逐，琬琰甘猥法抆拭置前列，
    濯以天汉津。斯文傥未丧，
    六经要铺陈。大易伏羲祖，
    春秋丘明臣。琢磨三益友，
    几案增日新。定非注虫鱼，
    与世忆凤麟。

李石　谢浩然尝为余作异梦余再被召浩然有诗次韵复之二首
    舟楫风涛桧与松，一堂白发几篙工。
    江湖万里吴天迥，正在巴陵日本东。

李石　谢浩然尝为余作异梦余再被召浩然有诗次韵复之二首
    岩栖谁似昔人贤，好梦通灵莫浪传。
    号召我令成再往，飞鸣君已及三年。

李石　谢浩然以梦告且赋诗见赠次韵复之二首
    步绕西湖九里松，归来诗句有新工。
    旧游开眼谁同梦，又欲携君过浙东。

李石　谢浩然以梦告且赋诗见赠次韵复之二首
    缚草徒然未若贤，绝韦老矣定谁传。
    舞雩著我三千子，华表须居五百年。

李石　谢刘韶美送酒
    别恨连湖海，惊心阅岁年。
    思君愁北阙，将母上西天。
    更酌鹅黄酒，如浮鸭绿川　　
    不须忧九折，忠孝得双全。

李石　谢彭守送花
    别去名园走路尘，啼妆犹浥露痕新。
    且陪东阁诸侯客，粗了西湖一半春。
    试与清泉召魂魄，已惊黄蜡损精神。
    回头却忆风流守，金粉珊珊堕舞茵。

李石　谢人惠新火
    六龙杲杲看推移，也有分光蔀屋时。
    作古远知燧人氏，至今犹说介之推。
    扣门自此人皆有，暗室从来我不欺。
    冷灶无烟知几日，凭谁乞米试晨炊。

李石　谢胜老惠胡桃
    浮海黄池近，还山白雪高。
    禅如石佛样，学带楚人骚。
    我欲怀金橘，师能遗木桃。
    钓鱼船上客，此句可连鳌。

李石　谢王公才惠资阳梨二首
    老火丹田热欲吹，不妨水雪重提携。
    金多不用千头橘，刀害无嫌三藏梨。

李石　谢王公才惠资阳梨二首
    满盘水玉岂虚投，落笔琼琚未易酬。
    欲写霜柑三百颗，更寻火枣八千秋。

李石　谢夏彦博知县惠落雁木并紫箂茶绿菜二首
    紫箂先期火未钻，绿芹犹及荐春盘。
    江湖别后浑忘味，忍把南烹累长官。

李石　谢夏彦博知县惠落雁木并紫箂茶绿菜二首
    入用定知材见伐，不鸣仍以雁遭烹。
    漆园二物都疑著，老去从军得细评。

李石　谢杨寿卿惠香木拄杖
    夜郎溪中七香木，长身一握如紫玉。
    向来蛮村已自奇，耻与龙涎鬭余馥。
    誓将膂力奉君子，度越山岩走穷谷。
    夫君得此不自珍，要当助我扶衰独。
    忆昨与君骑竹马，健力随群走黄犊。
    看看四十老形具，此物胡为苦催促。
    世间行险岂吾徒，且卧方舟同结足。

李石　谢杨寿卿送双鸭用香木拄杖韵
    我家群鸡真似木，君家双鸭重如玉。
    情如此物不敢烹，未忍戛羹求剩馥。
    传闻深村水田里，翠羽成群蔽溪谷。
    乔仙两舄不用多，尺纸长须慰幽独。
    墙头瓠壶舍下笋，唤作蒸鹅烹健犊。
    前时馋客错欢喜，益水添薪费煎促。
    主人此外北窗风，饭后乳瓯初睡足。

李石　徐童子弹琴极聪慧诗勉其学
    髧如丫角垂两耳，口诵黄庭调绿绮。
    诸公拂榻乃肯留，疑是前时徐孺子。
    我琴挂壁久不弹，浙声分作蜀声看。
    但得古人指下趣，转觉良工心事难。
    欣然过我同一笑，旧曲重闻如再少，
    咸韶本自凤凰鸣，筝笛任夸蚯蚓窍。
    孺子孺子年更痴，十三在胜陶家儿。
    阿端不识六与七，随分牵衣觅梨栗。

李石　雪
    羡他雪色一般同，点缀苍苍滓太空。
    白比虾蟆终蚀月，轻如蝴蝶乱随风。
    不容著迹无人处，漫借作光似我穷。
    翠竹疏梅成佛地，未嫌冻立此山中。

李石　雪
    大地纖毫色色空，寥天望极一鸿蒙。
    夜凝冷浸梅魂月，朝拂轻回缟带风。
    身世密移尘境外，乾坤收入玉壶中。
    虚堂瑞草琼林合，压尽蓬莱第一峰。

李石　雪二首
    客宦成分戍，人谁笑牧蛮。
    三碉横塞外，两涧拆云间。
    鸟与花争树，春随雪入山。
    功名成索寞，何以慰亲颜。

李石　雪二首
    岁事频年恶，心知一饱难。
    只愁无此雪，得句不言寒。
    酒薄何妨圣，梅清合进官。
    老兵怜我意，赤脚唱平安。

李石　严一飞惠余一唯图书赞其上甚佳石更名忠恕图置之座右以为居官奉母
    善水沃沸焦，善药调瞑眩。
    吾岂斯人徒，屏开慈母面。
    丹青解人意，二字出素练。
    孝哉耘瓜子，伤根岂所愿。
    升堂致一唯，出门成两见。
    遂令李老书，不和韩非传。
    吾家桃李园，力行未敢倦。
    明知政事拙，稍觉言语贱。
    四科定谁先，袖手水入砚。
    会请无言师，宽处著方便。

李石　杨德彝立春日携诗远访次韵
    鞭笞土牛子，鼓舞勾芒神。
    初开一岁籥，已有五日陈。
    胡为松桂老，强逐桃李新。
    自言草玄客，颇爱郑子真。
    虽云公卿贵，虚名竟成尘。
    况我已三黜，素志无一伸。
    遂去田舍畔，得与渔樵亲。
    奉母缺禄食，菜饱不敢嗔。
    夫君亦人子，等是我辈人。
    青鞋裹白足，乌帽遮长身。
    襟期访郑老，酒伴寻南雘。
    吾文天未拯，古道日以堙。
    登坛要先歃，更约明年春。

李石　杨尉三和篇补其二以为答不敢虚盛意
    前时赤旱要刑鹅，今日平田涨绿波。
    不特蛟龙偏得意，可知蚯蚓亦能歌。

李石　杨尉三和篇补其二以为答不敢虚盛意
    湖亭饮酒对新鹅，金错杯中卷白波。
    村鼓冬冬更堪忆，画船照水采菱歌。

李石　夜读韩子苍文二首
    四海文章六一仙，江西名派蜀人传。
    从今元佑无多子，虎豹狐狸各斐然。

李石　夜读韩子苍文二首
    二河忠义雪山重，元佑何由见古风。
    一月群星虽晚出，斯人尚可殿诸公。

李石　谒武侯庙
    此地蛟龙伏，中原蛇豕多。
    借君白羽扇，万马饮黄河。

李石　一飞居忧题扇赠之
    南山雪色老于菟，镜里功名镊髯须。
    袖裹白巾渠信否，樽前一掷看呼卢。

李石　一笑
    一笑真成亟负作，可人懒散费招呼。
    忘言摩诘元无病，健倒卢仝不用扶。
    野葛三餐莫予毒，桃花几度约吾徒。
    杜门人与春偷老，风雨声中长白须。

李石　伊川祠呈程咏之
    弹我清风弦，酌我明月樽。
    栖迟元佑鬼，零落伊水魂。
    金玉百世师，丹青几代孙。
    水雪耀荒谷，云雾迷空村。
    斯人阨衰世，吾道谁与论。
    仙人白石溪，夫子青山根。

李石　永兄作灵照寺墨梅雨纸殊佳仍书二绝其上以为饷次韵谢之
    荒畦草棘暗霜秋，菜饱无期那不愁。
    去去携蓝问灵照，此间熟处要经由。

李石　永兄作灵照寺墨梅雨纸殊佳仍书二绝其上以为饷次韵谢之
    不干老眼眩生花，自是诗人醉墨斜。
    从此绛州烟水窟，竹篱茅舍子真家。

李石　用之相访忽忆汉孙不得一脉以死用前韵
    叩门剥啄涕沾襟，忽忆僧孙病骨侵。
    壁上卧龙香线断，柱间题凤墨痕深。
    仓皇不瞑思君眼，辗转犹希住世心。
    真意自天渠信否，赠篇聊当阁中箴。

李石　忧旱
    清和气始交，候火未可炽。
    雨师偶失职，焰焰使人畏。
    东湖冷如水，舍此谁止沸。
    猊吻呀不吐，浊泥点枯翠。
    农田不难料，焦灼凛生意。
    西南有重屯，百万方振臂。
    自今数秋成，一饱傥可冀。
    蛟龙卧慵懒，朱鸟夸羽翅。
    吾生老文园，肺渴不自慰。
    安得挽天河，并为洗兵气。

李石　游黄州东坡
    斯文元佑间，一代人物好。
    我生嗟已后，不及见此老。
    朼来东坡上，雪堂亚荒草。
    此州三家村，大江流浩浩。
