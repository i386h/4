<!-- { "loadSidebar": true } -->
释从瑾　颂古三十八首
    九年冷坐已敢阙，只履西归脱空。
    后代儿孙空妄想，鸥鸪啼不为春风。

释从瑾　颂古三十八首
    自有觅不得，无端面发红。
    翻身吃一{左足右颠}，两手摸虚空。

释从瑾　颂古三十八首
    不会黄梅佛法，梦中合眼惺惺。
    此地无金二两，俗人酤酒三升。

释从瑾　颂古三十八首
    和箭射双鵰，双鵰随手落。
    波摇岳阳城，月满滕王阁。

释从瑾　颂古三十八首
    当年高甲已登科，读尽人间万卷书。
    今日一身天地窄，思量好事不如无。

释从瑾　颂古三十八首
    一喝当头雷电奔，人间说亦暗销魂。
    看来岂止聋三日，直至如今海岳昏。

释从瑾　颂古三十八首
    剃头头光生，洗脚脚清爽。
    脱衣上闲眠，抓著通身{左疒右养}。

释从瑾　颂古三十八首
    竹篱茆舍酒旗斜，一个胡芦败两家。
    酒后不知天与地，皈来满地是桃花。

释从瑾　颂古三十八首
    彻底冰壶无影像，倒翻筋斗模难成。
    千峰两歇黄梅后，桂魄还从海上生。

释从瑾　颂古三十八首
    无目仙人揣骨头，暗中摸索认王侯。
    价高毕竟无人买，冷却勾栏{左忄右罗}休。

释从瑾　颂古三十八首
    恁么不得总不得，脱却布衫赤骨律。
    劈头一搭忽翻身，便见口开并眼白。

释从瑾　颂古三十八首
    同根一体都如梦，梦里惺惺眼又花。
    蝴蝶飞来过墙去，不知春色落谁家。

释从瑾　颂古三十八首
    甘贽设粥，南泉打锅。
    一般病痛，彻底譫讹。
    更有些儿好笑，明朝饿杀禅和。

释从瑾　颂古三十八首
    悟得平常达本乡，时人多怕落平常。
    青春只有九十日，烂醉都无一百场。

释从瑾　颂古三十八首
    钟送黄昏鸡报晓，赵州何用闲烦恼。
    裂破虚空作两边，古庙香炉出芝草。

释从瑾　颂古三十八首
    临济赵州，禅林宗匠。
    特地相逢，恰似相扑，
    撞见今时行脚僧，呼为两个闲和尚。

释从瑾　颂古三十八首
    威风凛凛不容攀，跳入怀中便解颜。
    不是酒肠宽似海，争知诗胆大如山。

释从瑾　颂古三十八首
    无魔无我已降魔，添得时人眼里花。
    今日镆铘无用处，也知贼不打贫家。

释从瑾　颂古三十八首
    棒头有眼，眼里无筋。
    多逢浊富，罕遇清贫。
    自入洞门烟销断，不知世上几经春。

释从瑾　颂古三十八首
    棚前夜半弄傀儡，行动威仪去就全。
    子细思量无道理，里头毕竟有人牵。

释从瑾　颂古三十八首
    一喝两喝，全机出没。
    宾主历然，未免俱瞎。
    半夜摸乌龟，明月照积雪。

释从瑾　颂古三十八首
    须弥倒卓，海水逆流。
    同参相访，作尽冤雠。
    休休，明日黄花蝶也愁。

释从瑾　颂古三十八首
    古帆未挂时，后园驴吃草。
    日短苦夜长，行人须及早。

释从瑾　颂古三十八首
    当面非暗投，应机皆直说。
    乾峰与云门，两口同一舌。
    若是续貂人，弄巧便成拙。

释从瑾　颂古三十八首
    顿超见色闻声句，不涉明心悟道言。
    花落鸟啼岩下寺，月明人唤渡头船。

释从瑾　颂古三十八首
    当阳打动番南鼓，万象森罗立地闻。
    不是大家齐则剧，难消白日到黄昏。

释从瑾　颂古三十八首
    洞庭湖里失却船，赤脚波斯水底眠。
    尽大地人呼不起，春风吹入杏花村。

释从瑾　颂古三十八首
    我手何似佛手，合掌面南看北斗。
    兔推明月上千峰，引得寒山开笑口。

释从瑾　颂古三十八首
    我脚何似驴脚，急走归家日将落。
    自古长安如镜平，无端醉倒黄幡绰。

释从瑾　颂古三十八首
    佛手驴脚生缘，南海波斯泛铁船。
    精金美玉团堆卖，毕竟何曾直一钱。

释从瑾　颂古三十八首
    南枝向暖北枝寒，何事春风作两般。
    凭仗高楼莫吹笛，大家留取倚阑看。

释从瑾　颂古三首
    睦州担板汉，从来见一边。
    浅深三尺水，上下两重天。

释从瑾　颂古三首
    开口不见齿，伸手不见掌。
    夜半忽相逢，葛藤长万丈。

释从瑾　颂古三首
    玄沙驴前，云门马后。
    更问如何，合取狗口。

释从朗　归寂颂
    三十年来住木陈，时中无一假功成。
    有人间我西来意，展似眉毛作麽生。

释从垣　句
    吟诗已得池塘梦，学易独明天地心。

释从垣　句
    习字带秋收柿叶，学诗和月嚥梅花。

释从垣　句
    泉石天象转，花月地痕虚。

释从垣　句
    杜琮一声苍树远，黄鹂三啭落花深。

释从垣　句
    □踏浪□知浪险，蝶翻花宅惜花空。

释从垣　句
    □尽榆钱犹案价，晚风门外落桐花。

释达观　颂古五首
    长安深夜雪漫漫，欲觅心安转不安。
    纵使言前开活眼，那知已被老胡谩。

释达观　颂古五首
    惯弄瑶琴与琵琶，清音历历遍天涯。
    堪嗟不入聋人耳，空使西山月又斜。

释达观　颂古五首
    鹤立松梢月，鱼行水底天。
    风光都占断，不费一文钱。

释达观　颂古五首
    良玉不雕，美言不文。
    烟村三月里，别是一家春。

释达观　颂古五首
    村饮夜归来，健倒三四五。
    摩挲青莓苔，莫瞋惊著汝。

释达观　为李端愿居士说偈
    三十八岁，懵然无知。
    及其有知，何异无知。
    滔滔汴水，隐隐隋堤。
    师其归矣，箭浪东驰。

释达珠　偈
    圣贤不分，古今惟一。
    可谓火就燥，水流湿，
    鉴井而饮，耕田而食。
    东村王老去不归，纷纷黄叶空狼藉。

释大观　保福溥长老请赞
    云门普，千钧弩。
    蓦地一发，当阳饮羽。
    冤有头兮债有生。

释大观　病中送湛侍者之京
    别我从容药鼎边，迢迢京路紫霞连。
    重提药病相治句，却道亲依已五年。

释大观　补陀大士赞
    海天寥泬，海岸孤绝。
    见得亲切，虚空钉橛。
    怒涛舂碎岩前月。

释大观　布袋赞
    兜率陀天，长汀管界。
    泼布袋打开，自买还自卖。
    眨上眉毛，败也败也。

释大观　出山相赞
    入山去龙章凤质，出山来败各市县勃率。
    更将悟底分痚，添得一场{循去彳加氵}淈。

释大观　达磨赞
    一花移自西，五叶香灿烂。
    嗅蕊与寻芳，纷如蜂蝶乱。
    地阔天宽，难图滋蔓。

释大观　大慧宏智二禅师揖让图赞
    载色载笑，和气津津。
    半前落后，超轶绝尘。
    瘴面忽泽兮疾雷收奋，犀颅茁霜兮枯木生春。
    腹背受敌，百万买邻。
    相见易得好，共事难为人。

释大观　道者复干接待
    旋营屋子嵌云山，旧日灵泉气象还。
    但有过门教歇去，谁去道者少机关。

释大观　东山源和尚赞
    门里虫，蛊里毒。
    才过凌霄峰，浑家成不睦。
    指白为黑兮质证有头之冤，改调移声兮唱出无谱之曲。
    自奉川之富沙以至乎剑池，深处兮有谁共躅。
    何须象骨岩高，须知己展不缩。
    韶成九包至，樵唱一夔足。
    家私莫隐，全封半幅。
    赞之骂之，口哑舌秃。

释大观　渡芦达磨赞
    南头问，不善答。
    北头去，不相合。
    自谓踏得著，全然没交涉。
    无枝叶处，枝叶纵横。
    无风波处，风波匼匝。

释大观　法喜泾长老请赞
    有准绳，无捉措。
    开口错商量，铁蒺藜確確。
    日冷月热，泾清渭浊，
    昨夜凤巢生鹡鷟。

释大观　樊路分为母陈安人请赞
    母仪慈淑，阃范持循。
    善行冰雪，寿骨松椿。
    雍容堂上兮凤霞俨俨，罗列堂下兮兰玉诜诜。
    厚德阴储兮留乎奕叶，和气辑睦兮浃乎乡邻。
    媲城东之作家兮付佛身於等幻，秉月上之迅机兮应日用而常亲。
    若问其中转身处，虚空出妙无痕。

释大观　丰干寒拾赞
    来何处，去何之。
    与二子，何所期。
    虎视眈眈，阴飚凄凄。

释大观　过水布袋赞
    深则厉，浅则揭。
    七十二汀，无风浪起。

释大观　寒谷晖法师赞
    祖庭力探，义天横截。
    南湖雨华，屡踞前列。
    鼎峙三观兮菟元斑，区分一乘兮尾闾自泄。
    海阔山遥难追轨辙。云暖谁寻寒谷春，
    晴宵又耿长空月。

释大观　寒山扫地赞
    横也扫，竖也扫。
    七佛之师，狼藉不少。

释大观　汉章云法师赞
    魁梧厚厖，慈和安祥。
    声在江湖品目，仪表衡台学场。
    空假中之列三兮，一与三之不立。
    修多罗如标月兮，指与月之俱忘。
    四处提撕，四花飞扬。
    未老掩光，返常寂光。
    此其所以为柏庭之克家，云公汉章者也。

释大观　和静照诗韵
    日毂升边不计程，转头已是隔重溟。
    更遭尊者相勾引，瀑捣飞梁梦未醒。

释大观　和静照诗韵
    诸方门户总经过，恼乱春风有几多。
    今日蒸云重睹对，丝毫不隔最譫讹。

释大观　贺大渊自资福住白云
    者边颺下舀溪杓，鈯斧又移深处山。
    说与白云门外客，相逢莫作旧时看。

释大观　晦机
    舌上雷轰一默间，纤尘不动鼓波澜。
    拈花会上人无数，输与头陀一破颜。

释大观　集福鉴长老请赞
    雷轰电驰，寸毫尺釐。
    全机大用，放下竹篦。
