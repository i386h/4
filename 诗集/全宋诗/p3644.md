<!-- { "loadSidebar": true } -->
    君看贤首师，自视木与土。
    与云亦奚期，况问色有五。
    云何坐说法，瑞应乃如许。
    休疑诸天集，未必众龙吐。
    云空法如是，我说无说故。
    堂中嫡孙在，客至当问取。

姚舜陟　杨高士听弹琴
    我来请雨谒龙公，日脚已敛云冲融。
    解衣盘礴暂小憩，清谈对此两相翁。
    霏霏锯屑引意静，爇鼎忽闻弹丝桐。
    少年水师貌颇古，十指捲袖如剥葱。
    初为宫声变羽调，雅澹更觉神雍容。
    是时昼晷屋角转，汹涌万木鸣西风。
    吹蝉得志竞清啸，恍异人境如天宫。
    兹山颇疑洞府外，地有奇石皆玲珑。
    是何美韵惬振玉，意欲直造无何中。
    尘埃自叹百僚底，谁谓一日欣遭逢。
    更须霖雨起焦旱，兹游可记传无穷。

姚嗣宗　畅岩
    石作峒房势，水随人意流。
    两岩长溅雨，五月便惊秋。
    此景多深趣，吾心真乐游。
    山翁中宿酒，欲醉五更头。

姚嗣宗　畅岩怀古
    寒谷长留□秋气，畅岩别是一壶天。
    清风不断名犹在，还继宣尼出圣贤。

姚嗣宗　句
    井邑倦炎酷，西岩境独清。

姚嗣宗　句
    大开双白眼，只见一青天。

姚嗣宗　书驿壁二首
    踏碎贺兰石，扫清西海尘。
    布衣能效死，可惜作穷鳞。

姚嗣宗　书驿壁二首
    百越干戈未息肩，九原金鼓又轰天。
    崆峒山叟笑不语，静听松风春昼眠。

姚嗣宗　题闽中驿舍
    欲挂衣冠神武门，先寻水竹谓南村。
    却将旧斩楼兰剑，买得黄牛教子孙。

姚宋佐　句
    蛮丁诵吏部，沙户知退之。

姚宋佐　句
    当日客星今底处，化成台辅柄璇霄。

姚宋佐　梅月吟
    梅花得月太清生，月得梅花越样明。
    梅月萧疏两奇绝，有人踏月绕花行。

姚宋佐　上桂林詹帅
    九月无霜飞叶少，四时有笋乱丛深。
    桂林二十四岩洞，杖屦十年供醉吟。

姚所韶　渔歌
    自得元无趣，悠然与世忘。
    一声来歡乃，孤棹在沧浪。
    云断暮空碧，江清秋思长。
    欲将湘笛和，无调入宫商。

姚潼翔　春日田园杂兴
    壁写新年百事昌，春盘次第蓼芽香。
    烧灯过了争挑菜，祭社归来便撒秧。
    布达几声催耜亩，吴簪天伏正条桑。
    一春忙过无多日，又听鹂鹒报麦黄。

姚望之　汴京
    蛇豕腥膻经几年，故都宫阙尚巍然。
    八陵苍莽知何地，九庙英灵如在天。
    重整六军严宿卫，旋兴百堵慰氓编。
    微臣董役惭无补，拟绘新图献榻前。

姚望之　龟山禅寺
    万山深处远轮蹄，古寺雍熙诏赐题。
    坐望竺乾诸佛近，徙凭菌阁十方低。
    灵岩频见玄猿度，琪树应招白鹤楼。
    不觉胜游天已晚，一痕新月印前溪。

姚西岩　金樱子
    三月花如檐卜香，霜中采实似金黄。
    煎成风味亦不浅，润色犹烦顾长康。

姚西岩　句
    根盘龙骨瘦，叶耸虎须长。

姚西岩　蜡梅
    花簇柔枝疑蜜窍，蒂含新蕊似蜂房。
    外无梅粉铅花饰，中有兰心紫晕香。

姚显　游九锁山
    九锁碧阴凉，行人古道长。
    四山松雨过，一路稻云香。
    怪瀑惊危磴，残蝉乱夕阳。
    长安金屋好，梦不到山房。

姚孝锡　芭蕉
    凤翅摇寒碧，虚庭暑不侵。
    何因有恨事，常抱未舒心。

姚孝锡　春日书怀
    云散交情薄，棋翻世态新。
    山容犹带腊，鸟语已回春。
    节物惊心遽，丘园入梦频。
    东风如解语，端笑未归人。

姚孝锡　春日溪桥
    留恋春光慰病颜，无情风雨卷春还。
    阴阴密绿笼溪暗，细细疏红点径斑。
    老去益怜诗思涩，欢来聊破酒肠悭。
    不嫌门外无车辙，得遂衰慵一味閒。

姚孝锡　次李平子登台有感韵
    落日孤云带远冈，戍楼烟瘴旧边场。
    疲民卒岁方怀土，远客凭高自忆乡。
    汉使一朝延四皓，秦诗千古吊三良。
    行藏此意无人解，聊借青山送酒觞。

姚孝锡　次韵公才对菊见怀
    发蓬新感二毛侵，尚阴清尊对菊斟。
    久拟芝兰同臭味，莫疑鱼鸟自高深。
    食贫岂复甘秦炙，客病空怀奏楚音。
    挂席无由上牛斗，漫凭流水送归心。

姚孝锡　次韵李相公偶成
    帘鸟唤归梦，竹风追夕凉。
    感时空有泪，却老分无方。
    流水依山白，孤云带日黄。
    无人共尊酒，散发卧藜床。

姚孝锡　次韵秋兴
    老畏年光速，愁添旅梦多。
    西风著梧竹，归思入烟波。
    夜永凭诗遣，颜衰得酒和。
    故溪千树柳，谁复晒渔蓑。

姚孝锡　次韵王无竞见寄
    客怀重倚仲宣楼，白草黄云塞上秋。
    山色不随尘世改，水声还抱故城流。
    隙中畏景那堪玩，镜里衰颜只自羞。
    多愧诗人苦相忆，远传佳句吊清愁。

姚孝锡　村居偶成
    静爱柴门野兴幽，杖藜徐步到岩丘。
    深林有兽鸟先噪，废圃无人泉自流。
    土瘠税租随力办，年丰禾黍过时收。
    客来不虑无供给，白酒黄鸡亦易求。

姚孝锡　登楼有怀
    老愧凭阑目力昏，百年怀抱向谁论。
    晴空雁起云边塞，夕照人归郭外村。
    因记昔游惊迅晷，暂将离恨付清尊。
    谁人肯似边居士，远驾朱轮过雀门。

姚孝锡　东轩琴示儿子沂
    古人无复见，但有东轩琴。
    一鼓高山操，因窥古人心。
    正声久沈埋，俚耳喧哇淫。
    正可自怡悦，不须求赏音。

姚孝锡　和成冠卿见寄
    别恨频添鬓雪深，百年怀抱郁沈沈。
    标名不挂金银榜，涉世空坚铁石心。
    俗物何劳供一醉，残僧正欲伴孤吟。
    朱弦三弄虚檐寂，唯有清风是赏音。

姚孝锡　花前独酌二绝句
    老将花酒作知音，起就花前酒自斟。
    莫便兴来先酪酊，却妨真赏废搜吟。

姚孝锡　花前独酌二绝句
    移得名花手自栽，花知不为老人开。
    兴来谁是尊丧客，唯有提壶送酒杯。

姚孝锡　寄田朝散善辅
    粉署标名旧，山城识面新。
    青云摧劝翮，空谷滞幽人。
    世路谋身拙，心田育德醇。
    久要知可卜，倾盖已情亲。

姚孝锡　閒居
    无客访衰残，柴门尽日关。
    耽书真是癖，惜酒近成烟。
    苔径行搜句，茅檐卧看山。
    却嫌苦镜里，偏照鬓毛斑。

姚孝锡　九日题峰山
    不须歌吹上丛台，千里晴川入座来。
    世事难凭休挂口，生涯见在且衔杯。
    无情趁暖花先老，有信迎寒雁已回。
    遥想故园亲种菊，霜枝露蕊向谁开。

姚孝锡　句
    烟染绿丝迷别浦，雨催红糁缀长条。

姚孝锡　句
    盘无兼味惭留客，梦厌多岐不到乡。

姚孝锡　句
    酒敌余威翻索莫，诗含幽思倍清新。

姚孝锡　句
    久客交情谙冷暖，衰年病骨识阴晴。

姚孝锡　句
    玄晏暮年常抱病，子山终日苦思归。

姚孝锡　句
    红缬退风花著子，绿针浮水稻抽秧。

姚孝锡　句
    谷虚繁地籁，境寂散天筇时。

姚孝锡　句
    舞风初学絮，带雨不成花。

姚孝锡　句
    节物先后南北异，人情冷暖古今同。

姚孝锡　句
    云生古木千章秀，山抱晴川一掌平。

姚孝锡　句
    愁边日晷偏疑短，梦里江乡未当归。

姚孝锡　句
    诗忙疏酒盏，俸薄减厨烟。

姚孝锡　句
    岸涨鱼吹沫，山空石转雷。

姚孝锡　柳溪别墅
    安车随意饱甘肥，晚食徐行理亦齐。
    山市日高人未集，柴门客至饯无啼。
    溪桥散望携筇度，野寺牵吟信笔题。
    容膝易安聊知适，瓮天閒看舞醯鸡。

姚孝锡　芍药
    绿萼披风瘦，红苞浥露肥。
    只愁春梦断，化作彩云飞。

姚孝锡　睡起
    睡起日侵牖，开轩遥见山。
    晓风吹腊尽，芳草惹春还。
    烟暖莺迁谷，云低雁渡关。
    衰年人事减，遇酒得开颜。

姚孝锡　睡起
    生涯甘分寄耕桑，山色围门水绕墙。
    困病久惩耽酒癖，爱閒犹有和诗忙。
    檐冰滴砌春犹冷，野马浮川日渐长。
    旧事老年多记忆，故园归梦正悠颺。

姚孝锡　岁晚怀二弟
    和易成欢老易伤，壮游垂白未还乡。
    烟尘无复音书到，魂梦犹疲道路长。
    爆竹又惊新荐岁，屠苏空忆旧传觞。
    年年此日遥相忆，鸿雁何时续断行。

姚孝锡　题佛光寺
    臧谷虽殊竟两亡，倚阑终日念行藏。
    已忻境寂洗尘虑，更觉心清闻妙香。
    孤鸟带烟来远树，断云收雨下斜阳。
    人间未卜蜗牛舍，远目横秋益自伤。

姚孝锡　题柳溪别墅
    雨霁风和不动尘，柳边携酒赏晴春。
    频来溪鸟浑相识，度水穿花不避人。

姚孝锡　题腾奉使祠
    本期苏郑共扬穮，不意芝兰失后凋。
    遗老只今犹涕泪，后生无复识风标。
    西陉雁度霜前塞，滹水樵争日暮桥。
    追想生平英伟魄，凌云一笑岂能招。

姚孝锡　溪桥早春
    轻黄未染柳梢匀，连日溪风卷塞尘。
    乍暖乍寒花信晚，相呼相应鸟声频。
    少勤漫挟经纶策，老懒空余病患身。
    追忆故园桃李树，年年红紫为谁新。

姚孝锡　晓霁
    一夜云峰卷迅雷，残红狼藉点苍苔。
    莺声岂解留春住，燕语虚劳唤梦回。
    愁寂顿疑诗思减，衰残偏感岁华摧。
    柳溪鱼鸟应相识，乘兴无嫌日日来。

姚孝锡　用峰山旧韵二首
    信步西风寺，穷幽未宽赊。
