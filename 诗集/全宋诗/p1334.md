<!-- { "loadSidebar": true } -->
    斗南无两刘，弟子半分鲁。
    传法得其人，只履便西去。
    天章蜀家世，生女如士虎。
    我叔亦不痴，最宝刘家妇。
    道通而为一，何得区文武。
    子路冠雄鸡，初不妨学古。
    古山厌魑魅，造化儿并苦。
    老者方谒医，少者遽搀举。
    碧鸡金马间，遍我风诸父。
    定当怜小阮，指与税驾所。
    勿数大刀头，碧云合已暮。
    富贵鄙白首，长安在何处。

李新　送柳慎徽赴道州教授
    何以送之山前月，千里随人光不灭。
    何以赠之岭上云，出入无心疑似君，
    何为自比阳城逐，边老日高快便腹。
    次山曲爱道州民，昔日乱离今太平。
    后来宾光无短瘠，帐里先生犹七尺。

李新　送吕兴元
    身离梁苑初蚕月，脚蹈秦云已麦秋。
    要见使君恩惠久，滔滔长伴汉江流。

李新　送吕兴元
    梯天悬阁马行空，旌旆悠悠照谷红。
    灵凤阴寒春过晚，万山犹有牡丹风。

李新　送吕兴元
    冰壶旧映蓝溪玉，璧乘曾依白帝城。
    明日武林山下路，过桥唯有杜鹃声。

李新　送吕兴元
    太平天子事东封，洛苑回銮访侍中。
    自古相门终出相，试持圭璧近重瞳。

李新　送吕兴元
    雾豹平时岂一班，定将清对领威颜。
    东南民病知多少，莫把皇华误出关。

李新　送吕兴元
    行入云衢路未通，主人明日复观风。
    几声寒鹊江村暮，烟雨潇潇失去鸿。

李新　送牡丹与赵元思
    只许青松约岁寒，姚黄魏紫偶盈盘。
    晨妆休插无盐鬓，送与文君卷帐看。

李新　送钱使者三首
    不须回首汉皋亭，白发愁催却易生。
    好梦先依鸾仗去，此身聊伴剑云行。
    随辀芳草真无赖，送客黄鹠似有情。
    故国要知何处是，望湖楼下锦衣城。

李新　送钱使者三首
    玉翰飞过汉江东，蜀道三年兴已穷。
    明日登山临水去，故国啼鸟落花空。
    闻今自草延英奏，合下人推长者风。
    燕麦兔葵初乱眼，欲将修翼问归鸿。

李新　送钱使者三首
    翠羽颁书出紫皇，残春岐路日初长。
    花容帖雨蜂儿静，麦浪翻风燕子凉。
    八叶世家方越古，二王振鹭已成行。
    行行才业知多少，千里吴天水满塘。

李新　送权守解印趋阙
    欲挽行人入醉乡，残春岐路日偏长。
    花容贴雨蜂儿静，麦浪翻风燕子凉。
    心计已高刘晏幕，恩波终载召公棠。
    去思正伴东溪水，听得潺湲更断肠。

李新　送邵马勾二首
    飘零愁杀病参军，点点黄泥渍帽裙。
    藏火解销秦地铁，骑驴重数华山云。
    儿号惟有韩司业，官冷谁怜郑广文。
    身世泡沤浑道得，请君一笑北邙坟。

李新　送邵马勾二首
    芳菊江蓠泣冷烟，秋风秋雨老行鞭。
    尝依故国横经笥，犹忆南堂乞炎仙。
    月瘴稍昏斜谷路，渔竿空倚北豩船。
    有钱他日邻枌社，待觅嵩阴一顷田。

李新　送邵子文
    柳映平桥路带沙，行人归思浩无涯。
    临岐萧寺琐苍竹，催客杜鹃啼落花。
    千里乱山云自暗，一豩流水日空斜。
    伊予最是多情乾，为拂前题置碧纱。

李新　送时仲西归
    挂书牛角来东都，短小不长五尺余。
    龙章凤姿蕲见用，回叱关吏身无繻。
    志如鹗气虎，整束衣冠诧齐鲁。
    膏油继晷不识眠，虀盐充肠久味苦。
    尔来试拟观国宾，势笔四顾旁无人。
    刘蕡射策不中彀，何蕃如家知有亲。
    不平豪华愤四五载，虚老身姓三十春。
    杜门读书破万卷，终教此道淳乎淳。
    行行雪霜寒凝野，侵星据鞍跨羸马。
    妻子评郎被褐还，玉柱机头差不下。
    但夸舌在终可图，肯向明时惭达者。

李新　送万俟持正三首
    棠垂千里翠，冠拂九重烟。
    夹鬓红霞旆，摇龟浅杏鞯。
    酒醒思凤语，惆怅落花前。

李新　送万俟持正三首
    东湖春水归，湖上主人去。
    红尘舞衿暗，水面空落絮。
    明月怅孤风，长安在何处。

李新　送万俟持正三首
    高歌闻白雪，美味熟醍醐。
    解印悬虚橐，鸣鞭指上都。
    倚楼怀旧德，目远认平芜。

李新　送吴使君
    西南世家无十族，吴范生儿长食肉。
    虎头犀骨初长成，闭门教草三千牍。
    传来旧物凌云笔，楷字君王无第一。
    墨池染尽俱拙人，柿叶学成几失实。
    闻道甘棠阴已密，相共政声同一律。
    玉壶盈尺不消冰，清峻照人常惨栗。
    归侍安车辐巾叟，石建板舆怜白首。
    二年赢得倚栏干，醉看红梅霜雪后。
    草玄故人偏嗜酒，试拚黄金追百斗。
    芋魁桤木的然成，丙穴郫筒依旧不。
    行舟牵挽由来有，十倍青衿折杨柳。
    未容学舍鞠园蔬，岁月用陶燕许手。
    驽骖无取休推毂，二十四蹄肥苜蓿。
    近时牙颊惜春风，吾曹易效穷途哭。

李新　送许东传
    碧霄已觉少微明，帝所行看召老成。
    好梦谩依淮水去，秋风空见雪山轻。
    衣冠几许披云雾，父老于今识弟兄。
    黄阁他年开月旦，想公终不解忘情。

李新　送许东传
    转蓬孤鹤昔流人，千里楼西客此身。
    江梅相忘鱼自乐，雪霜已过树回春。
    长安索米非方朔，谷口耕云待子真。
    收拾从来忧国泪，太平无复事沾巾。

李新　送姚深之
    急向空花认此向，厝因宦学苦伤贫。
    迟迟海果未成子，忽忽荷衣看作尘。
    玉有细疵那觉病，谷无雌虎自生春。
    还家少鼓男儿气，尘尾驱牛笑煞人。

李新　送元播
    恩光渺渺似涪波，湿雪欺梅奈别可。
    敛尽寒威离两蜀，播将春色入三河。
    轻装旧橐黄金少，故国新丰美酒多。
    不负一生经济术，他年元鼎解调和。

李新　送元景参辟痈
    老年鹤瘠玉苍苍，送汝难收泪两行。
    短褐尚存慈母线，义居初割紫蜂房。
    埙篪元自音声协，鸿雁而今羽翼长。
    别业未尝收菽粟，一家温饱待文章。

李新　送远曲
    紫骝萧萧车辘辘，为君掩泪歌别曲。
    城头月堕钟鼓残，安得轮方马无足。
    离灯荧荧向人冷，便是归来照孤影。
    与君从此永相望，星在青天泉在井。

李新　送张德翁推官赴阙歌
    君不见长安城中长乐坡，坡前冠盖肩相摩。
    十人八九送别者，我今亦吟送别歌。
    任烦应剧青山里，下望州廛如井底。
    白云满眼心无尘，明月到窗诗就纸。
    山花映面春日迟，紫骝嘶去闻行期。
    年来声韵非相知，几属喧啾轻薄儿。
    我歌止此不复员作，更欲作歌当寄谁。

李新　送张君实赴制举
    不用名矜自半千，高才十二许争光。
    乘轺远道三千里，下笔谈王数百篇。
    忠胆自能倾白日，决科时似选青钱。
    山城送别无他祝，早属登瀛第一仙。

李新　送张少卿赴召十首
    初排阊阖欲朝天，流电追锋急召贤。
    延阁凤池风月好，不须回首望筹边。

李新　送张少卿赴召十首
    四海倾瞻调鼎手，朝廷侧席待伊周。
    江城父老休遮道，可是星车肯少留。

李新　送张少卿赴召十首
    张公论事力回天，明日延英席自前。
    秦甸江西劳马策，此回不计地流钱。

李新　送张少卿赴召十首
    公子诗成轻万户，将军诺重过千金。
    不烦县令前驱去，回采坚珉刻醉吟。

李新　送张少卿赴召十首
    天子清閒问侍臣，当年张姓复其名。
    金瓯已洒银钩字，庭下宣麻不用惊。

李新　送张少卿赴召十首
    燕子楼成月满栏。缕金衣就酒翻澜。
    从前乐府知多少，再到东山记谢安。

李新　送张少卿赴召十首
    光芒先已动台躔，子舍修书正妙年。
    奏对八砖看白日，文章万选敌青钱。

李新　送张少卿赴召十首
    谁将蜀柳赠行人，曾伴灵和殿下春。
    笑煞后来门下客，风流不似乃翁身。

李新　送张少卿赴召十首
    龙蛇飞动从椽笔，昔看公孙舞剑来。
    何得却知颠草妙，为随宾客到金台。

李新　送张少卿赴召十首
    倾倒怜才出至公，吹嘘牙颊自春风。
    宽和肯问车裵吐，涵养须知内史聋。

李新　送赵伯高
    北窗玩韦编，穷年见三绝。
    持文斗时英，胜不待口舌。
    以此起门户，鹡鴒同好音。
    何物弟兄贤，令人笑书淫。
    车中莹连璧，世外无南金。
    当时声名卑贾马，嗟今位出稠人下。
    我归政欲质经疑，礼失尚容求诸野。
    争名国寄涎蜗角，得少失多人不觉。
    浑无钩距肖子都，大有诙谐胜方朔。
    平时出山游锦官，马蹄踏君门前道。
    江长舟自横，迳荒人莫扫。
    不须苦洗霜根发，星星复出如秋草。
    龙华美酒贱如水，一酌令君变衰老。

李新　送知府王大夫
    一笑行抛汉水湄，野梅残雪照旌旗。
    啼莺未与春先去，归骑犹呼雨自随。
    干禄且优垂老姊，穷经自有起家儿。
    后人觅得松岩石，先刻寒生送别诗。

李新　送知府王大夫
    平生和气满襟春，往事飞凫自在身。
    风伯已驱天上雾，观书仍起汉滨人。
    一鞭草色吟青嶂，几刻花阴梦紫宸。
    从此唐衢哀世泪，为公无复更沾巾。

李新　送周晋叔
    妙龄璧水兴何穷，投笔幡然定远功。
    宝伏初依金碧辂，铁鞭閒静海连风。
    萱堂归去椒觞近，珠佩收来汉月空。
    明日紫骝嘶晓雪，故人端在乱山中。

李新　宿青城板桥寺
