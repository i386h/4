<!-- { "loadSidebar": true } -->
    志士无时亦少成，中才随世就功名。
    并汾诸子何为者，坐与文章立太平。

王安石　读维摩经有感
    身如泡沫亦如风，刀割香涂共一空。
    宴坐世间观此理，维摩虽病有神通。

王安石　读诏书
    去秋东出汴河梁，已见中州旱势强。
    日射地穿千里赤，风吹沙度满城黄。
    近闻急诏收群策，颇说新年又亢阳。
    贱术纵工难自献，心忧天下独君王。

王安石　独饭
    窗明两不借，榻净一籧簒。
    栩栩幽人梦，夭夭老者居。
    安能问香积，谁可告华胥。
    独饭墙阴转，看云坐久如。

王安石　独归
    锺山牀　归雨微冥，稻畦夹冈半黄青。
    疲农心知水未足，看云倚木车不停。
    悲哉作劳亦已久，暮歌如哭难为听。
    而我官闲幸无事，北窗枕簟风泠泠。
    於时荷花拥翠盖，细浪嬲雪千娉婷。
    谁能欹眠共此乐，秋港虽浅可扬舲。

王安石　独山梅花
    独山梅花何所似，半开半谢荆棘中。
    　　人零落依草木，志士憔悴守蒿蓬。
    亭亭孤艳带寒日，漠漠远香随野风。
    移栽不得根欲老，回首上林颜色空。

王安石　独卧有怀
    午鸠鸣春阴，独卧林壑静。
    微云过一雨，淅沥生晚听。
    红绿纷在眠，流芳与时竞。
    有怀无与言，伫立锺山暝。

王安石　独行
    朱颜日夜不如故，深感杏花相映红。
    尽日独行春色里，醉吟谁肯伴衰翁。

王安石　杜甫画像
    吾观少陵诗，为与元气侔。
    力能排天斡九地，壮颜毅色不可求。
    浩荡八极中，生物岂不稠。
    丑妍巨细千万殊，竟莫见以何雕锼。
    惜哉命之穷，颠倒不见收。
    青衫老更斥，饿走半九州。
    瘦妻僵前子仆後，攘攘盗贼森戈矛。
    吟哦当此时，不废朝廷忧。
    常愿天子圣，大臣各伊周。
    宁令吾庐独破受冻死，不忍四海寒飕飕。
    伤屯悼屈止一身，嗟时之人死所羞。
    所以见公像，再拜涕泗流。
    惟公之心古亦少，愿起公死从之游。

王安石　度麾岭寄莘老
    区区随传换冬春，夜半悬崖托此身。
    岂慕王尊能许国，直缘毛义欲私亲。
    施为已坏生平学，梦想犹归寂寞滨。
    风月一歌劳者事，能明吾意可无人。

王安石　段约之园亭
    爱公池馆得忘机，初日留连至落晖。
    菱暖紫鳞跳复没，柳阴黄鸟啭还飞。
    径无凡草唯生竹，盘有嘉蔬不采薇。
    胜事阆州虽或有，终非吾土岂如归。

王安石　对客
    窗壁风回午枕凉，清谈相对一胡床。
    心知帝力同天地，能使人间白日长。

王安石　对棋与道源至草堂寺
    北风吹人不可出，清坐且可与君棋。
    明朝投局日未晚，从此亦复不吟诗。

王安石　发馆陶
    促辔数残更，似闻鸡一鸣。
    春风马上梦，沙路月中行。
    笳鼓远多思，衣裘寒始轻。
    稍知田父稳，灯火闭柴荆。

王安石　发廪
    先王有经制，颁布上所行。
    後世不复古，贫穷主兼并。
    非民独如此，为国赖以成。
    筑台尊寡妇，入粟至公卿。
    我尝不忍此，愿见井地平。
    大意苦未就，小官苟营营。
    三年佐荒州，市有弃饿婴。
    驾言发富藏，云以救鳏惸。
    崎岖山谷间，百室无一盈。
    乡豪已云然，罢弱安可生。
    兹地昔丰实，土沃人良耕。
    他州或呰窳，贫富不难评。
    幽诗出周公，根本讵宜轻。
    愿书七月篇，一寤上聪明。

王安石　发粟至石陂寺
    蓦水穿山近更赊，三更燃火饭僧家。
    乘田有秩难逃责，从事虽勤敢叹嗟。

王安石　法喜寺
    门前白道自萦回，门下青莎间绿苔。
    杂树绕花莺引去，坏檐无幕雁归来。
    寂寥谁共樽前酒，牢落空留案上杯。
    我忆故乡诚不浅，可怜鶗鴂重相催。

王安石　法云
    法云但见脊，细路埋桑麻。
    扶舆度焰水，窈窕一川花。
    一川花好泉亦好，初晴涨绿深於草。
    汲泉养之花不老，花底幽人自衰槁。

王安石　泛舟青溪入水门登高斋奉呈叔康
    簿领纷纷惜此时，起携佳客散沈迷。
    十围但见诸营柳，九曲难寻故国溪。
    牵埭欲随流水远，放船终碍画桥低。
    子猷清兴何曾尽，想忆高斋更一跻。

王安石　饭祈泽寺
    驾言东南游，午饭投僧馆。
    山白梅蕊长，林黄柳芽短。
    笭箵沙际来，略彴桑闲断。
    春映一川明，雪消千壑漫。
    鱼随竹影浮，鸟误人声散。
    耫物岂能留，干时吾自懒。

王安石　范雎
    范雎相秦倾九州，一言立断魏齐头。
    世间祸故不可忽，箦中死尸能报雠。

王安石　范增二首
    中原秦鹿待新羁，力战纷纷此一时。
    有道吊民天即助，不知何用牧羊儿。

王安石　范增二首
    鄛人七十漫多奇，为汉敺民了不知。
    谁合军中称亚父，直须推让外黄儿。

王安石　芳草
    芳草知谁种，缘阶已数丛。
    无心与时竞，何苦绿匆匆。

王安石　访隐者
    童子穿云晚未归，谁收松下著残棋。
    先生醉卧落花里，春去人间总不知。

王安石　放鱼
    捉鱼浅水中，投置最深处。
    当暑脱煎熬，翛然泳而去。
    岂无良庖者，可使供七箸。
    物我皆畏苦，舍之宁啖茹。

王安石　飞雁
    雁飞冥冥时下泊，稻粱虽少江湖乐。
    人生何必慕轻肥，辛苦将身到沙漠。
    汉时苏武与张骞，万里生还值偶然。
    丈夫许国当如此，男子辞亲亦可怜。

王安石　凤凰山
    欢乐欲与少年期，人生百年常苦迟。
    白头富贵何所用，气力但为忧勤衰。
    愿为五陵轻薄儿，生在贞观开元时。
    斗鸡走犬过一生，天地安危两不知。

王安石　凤凰山
    驱马信所适，落日望九州。
    青山满天地，何往为吾丘。
    贫贱身秖辱，富贵道足羞。
    涉句谅如此，惜哉去无由。

王安石　奉酬圣从侍制
    班行想望岁空多，知有龙门未敢过。
    和近圣人师展季，勇为君子盗荆轲。
    三刀旧协庭闱梦，五膟今传里巷歌。
    复道谏书尝满箧，不唯诗句似阴何。

王安石　奉酬杨乐道
    邂逅联裾殿阁春，却愁容易即离群。
    相知不必因相识，所得如今过所闻。
    近代声名出庐骆，前朝笔墨数渊云。
    与公家世由来事，愧我初无百一分。

王安石　奉酬永叔见赠
    欲传道义心犹在，强学文章力已穷。
    他日若能窥孟子，终身何敢望韩公。
    抠衣最出诸生後，倒屣尝倾广座中，
    只恐虚名因此得，嘉篇为贶岂宜蒙。

王安石　奉酬约之见招
    君家段干木，为义畏人侵。
    冯轼信厚礼，逾垣终褊心。
    川坻宁有此，园屋谅非今。
    雨过梅柳净，潮来蒲稗深。
    种芳弥近渚，伐翳取遥岑。
    清节亦难尚，旷怀差易寻。
    子猷怜水竹，逸少惬山林。
    况复能招我，亲题汉上襟。

王安石　奉和景纯十四丈三绝
    身先诸老斡枢机，再见王门阖左扉。
    但恨东归相值晚，岂知临别更心违。

王安石　奉和景纯十四丈三绝
    几年相约在林丘，眼见京江更阻游。
    遗我珠玑何以报，恨无瑶玉与公舟。

王安石　奉和景纯十四丈三绝
    藏春花木望中迷，水复山长道阻跻。
    怊怅老年尘世累，无因重到武陵溪。

王安石　奉寄子思以代别
    南北蹉跎成两翁，悲欢邂逅笑言同。
    全家欲出岭云外，匹马肯寻山雨中。
    趋府折腰嗟踽踽，听泉分手借匆匆。
    寄声但有加餐饭，才业如君岂久穷。

王安石　奉使道中寄育王山长老常坦
    道人少贾海上游，海舶破散身沈浮。
    抱金满箧人所寄，吹簸偶得还中州。
    舏身归金不受报，秖取斗酒相献酬。
    欢娱慈母终一世，脱弃妻子藏岩幽。
    苍烟寥寥池水漫，白玉菡萏吹高秋。
    夜燃柏子煮山药，忆此东望无时休。
    塞垣春枯积雪溜，沙砾盛怒黄云愁。
    五更匹马随雁起，想见鄮郭花今稠。
    百年夸夺终一丘，世上满眼真悠悠。
    寄声万里心绸缪，莫道异趣无相求。

王安石　奉招吉甫
    经纶无地委蓬蒿，凛凛胸怀且自韬。
    谁奋长谋平岭海，犹将余力寄风骚。
    名惭随俗分中役，恨未收身恨外高。
    永夜西堂霜月冷，邀君相伴有松醪。

王安石　芙蕖
    芙蕖耐夏复宜秋，一种今年便满沟。
    南荡东陂无此物，但随深浅见游鯈。

王安石　复至曹娥堰寄剡县丁元珍
    溪水浑浑来自北，千山抱水清相射。
    山深水急无艇子，欲从故人安可得。
    故人昔日此水上，樽酒扁舟慰行役。
    津亭把手坐一笑，我喜满怀君动色。
    论新讲旧惜未足，落日低徊已催客。
    离心自醉不复饮，秋果寒花空满席。
    今年却坐相逢处，怊怅难求别时迹。
    可怜溪水自南流，安得溪船问消息。

王安石　赴召道中
    海气冥冥涨楚氛，汀洲回薄水横分。
    青松十里锺山路，只隔西南一片云。

王安石　赋枣
    种桃昔所传，种枣予所欲。
    在实为美果，论材又良木。
    余甘入邻家，尚得馋妇逐。
    况余秋盘中，快噉取餍足。
    风包堕朱缯，日颗皱红玉。
    贽享古已然，豳诗自宜录。
    沔怀青齐间，万树荫平陆。
    谁云食之昏，匿知乃成俗。
