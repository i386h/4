<!-- { "loadSidebar": true } -->
    莫缘险阻欺方寸，忠信元来处处能。

李石　陪韩守刘村看牡丹
    洛阳旧谱隔芳园，姚魏寻香作返魂。
    端为名花肯迂路，定知春色落深村。
    日中半醉如含恨，雨后幽姿未忍言。
    上怨分明有余地，野芹何独溯金门。

李石　彭门春日
    不似閒人立道傍，岂将老眼眩韶光。
    沟塍绿涨春容润，篱落红披晓吹狂。
    薄有生涯随处是，苦无心绪逐人忙。
    西归官路成迁次，回指江湖似故乡。

李石　彭州上元二首
    蜀川东抱战声流，元夕来监舍畔州。
    莫把华灯照人泪，只堪掩面替民愁。

李石　彭州上元二首
    河汉无尘碧玉倾，万枝灯里仰天庭。
    吾皇慈俭如尧舜，应有天边退舍星。

李石　彭州送花
    市上芳菲小洛阳，谁家细马走红妆。
    名花未恨东风老，只恨先生两鬓霜。

李石　彭州行邑道中
    四月少雨百草热，山中小麦皆乾枯。
    溪水下流牛缺饮，连耞未动妻典襦。
    而谷催耕鸠妇怨，早得一雨淋汝面。
    老夫枕书卧晚凉，农自忍饥官饱饭。

李石　齐人画礼　¨
    漆器侈初俗，长袖喧都城。
    如何古邃殿，天开垂日星。
    奇奇与怪怪，惝恥不识名。
    我尝阅此画，肇自齐永明。
    人间务备物，未易　　丹青。
    忆昨因郊丘，盛礼严天庭。
    器服各异数，如此系大成。
    仰瞻万乘圣，远想三代英。
    虮虱容著足，鸳鹭参结緋。
    西归访江梅，钧天梦初醒。
    心焉感此画，眼角泫欲零。
    所见恐未夥，蜀都问君平。

李石　千叶梅
    茶醾薰肌屑沉水，郁李注脸匀丹砂。
    子真吴市变名姓，仙种自是成一家。

李石　千叶梅
    一株女仙琼玉蕊，千叶化佛冰雪团。
    且袖今时宰相手，领取前辈儒生酸。

李石　千叶梅
    接花莫接南北枝，姑射仙人冰雪肌。
    一尘不食自然瘦，红红紫紫糠籺肥。

李石　千叶梅
    野芋接花一日事，刻玉作楮三年工。
    此家妙有转物手。老圃宽褐藏春风。

李石　秦城二绝
    泮林堂后面峥嵘，不道诗书恨未平。
    瓜蔓深坑余鬼哭，此间学校倚秦城。

李石　秦城二绝
    堑成雉堞绕蚕丛，汉栈分明蜀徼通。
    只说金牛能诳客，已输巴粟到关中。

李石　秋晓
    床头窗眼白，秋曙溜以光。
    暗蛩亦念晓，唧唧话夜长。
    披衣看天东，谁与搴扶桑。
    急风吹云翳，高树摇青苍。
    疏疏泎寒蕊，散作菊雨凉。
    此景岂虚属，老火候已藏。
    一室清净缘，竹阴覆缣缃。
    手拊霜雪枝，隐几待众芳。

李石　秋夜待月
    白毫光里玉魂飞，留看常娥醉魄迷。
    一任檐牙沸蝙蝠，忍将明镜照狐狸。

李石　秋月
    望崖相送欲凌虚，未拟边州作陋居。
    法令牛毛纷可笑，使君马尾自能书。
    白云度岭愁方寸，黄瘴埋沙费扫除。
    列戟横琴果何择，一窗秋月竹疏疏。

李石　秋月二首
    夜榻近虚檐，独葭玉蟾冷。
    梧桐气先夺，端不碍清影。

李石　秋月二首
    江草半黄落，江雨催授衣。
    衣中有断线，客子秋念归。

李石　人日集蟆颐视堰
    大江拆两股，小江分一支。
    秋水七八月，老蟆喜持颐。
    往往自夸大，未觉海若嗤。
    灌溉虽小惠，湮溺已可危。
    父老指水迹，栖苴挂林枝。
    高田混坑谷，漠漠沙风吹。
    城堞不数步，长堤漫委蛇。
    我非河洛想，颇为梁益悲。
    神禹岂不到，吾蜀几为池。
    人日有故事，敢后壶浆期。
    野叟馈鱼兔，鼓舞亦致词。
    一笑谢父老，何由救民饥。
    但得麦早熟，眼底无疮痍。
    老守为尔醉，灯火江之湄。
    老蟆亦放光，跳月天南垂。

李石　软条蜡梅
    南衙柔软北萦纡，霜碧霜青各立株。
    但得东皇均一笑，黄梅吹蜡白软酥。

李石　三藏梨
    沉黎厅前三藏梨，老虎须牙龙甲皮。
    我来与国惜乔木，尚幸出屋繁孙枝。
    春风千花玉叶碎，秋日万子金圆垂。
    问禅谁是柏树子，听讼漫逐棠阴移。

李石　三游洞
    危磴俯寒水，阴崖擘苍烟。
    上开水雪窟，下垂珠玉渊。
    何时雷斧手，拓此壶中天。
    自然浑沌窍，不受百巧镌。
    地胜集灵气，木石含清坚。
    三子果谁欤，流辈孰后先。
    我来叩玉扃，欲访云雨仙。
    呼龙龙未醒，日高贪睡眠。

李石　山亭三首
    春日山亭饭，青枝古树阴。
    亲朋知老病，田舍岂初心。
    月白水泉莹，花多烟雾深。
    酒边防恶俗，醉语费披寻。

李石　山亭三首
    人谁怜老子，我自类痴儿。
    爱草留荒径，疏泉入小池。
    春风随处是，晴日与花宜。
    好客能相贷，携锄出短篱。

李石　山亭三首
    小圃依山入，危亭隐磴斜。
    林塘扫寒雨，篱落卧疏花。
    处士七松宅，先生五柳家。
    柴门何所待，倚杖数昏鸦。

李石　山图
    丹砂山中期，交梨海上约。
    崎岖九折坂，准拟一丸药。
    至今山仙翁，已跨紫霄鹤。
    鹤去当归来，尘世忆如昨。
    天使自天降，招去游五岳。
    洞府日月长，流水花片落。
    我来似天意，一官不足缚。
    道气迄未充，何以痊瘴恶。
    云霞閟灵蕊，雾雨罩仙萼。
    臭稗杂菁英，凡草混荃若。
    未免七十毒，谁敢试口嚼。
    上焉忧国病，下者念民瘼。
    安得如昔人，一举翔寥落。

李石　扇子诗
    节节荷风驿置，疏疏竹雨龙悭。
    欹枕几声鼓吹，卷帘数笔湖山。

李石　扇子诗
    无适无莫羲皇人，不忧不惧击壤民。
    只有太平容易事，事于何处费精神。

李石　扇子诗
    雨挹春红浅，风酣晚蕊稠。
    看花不著意，何事亦关愁。

李石　扇子诗
    月树吾人倾盖，风蝉老子闻韶。
    唤起江湖春梦，几番鼓角秋潮。

李石　扇子诗
    斯文悔少作，自谓老更工。
    不是舍人样，合住此山中。

李石　扇子诗
    鼻端栩栩师南华，脚步落落邱东家。
    一春多病守窗户，仰看蛛网粘杨花。

李石　扇子诗
    芳草递春风，三山立桂丛。
    柳条随驾绿，花蕊上林红。

李石　扇子诗
    吐火生热风生凉，自家富贵他人忙。
    不为求蛇熏老鼠，翻成打鸭惊鸳鸯。

李石　扇子诗
    眠界琉璃鸟度，腹中沉瀣蝉清。
    猗兰羲献父子，瘦竹夷齐弟兄。

李石　扇子诗
    钏动香飘麝，簪低鬓拂鸦。
    休遮笑里用，用此庭前花。

李石　扇子诗
    冷著松声似雨，冻教井水成冰。
    猛火烧天烧地，清凉谷里閒僧。

李石　扇子诗
    杨柳飞时春睡浓，老夫无力看春红。
    一杯径尽卧禅榻，高下任意吹花风。

李石　扇子诗
    晴日浅深著柳，暖风高下吹花。
    醉里蝴蝶作梦，醒后狂蜂报衙。

李石　扇子诗
    梅里寻酸却得香，舌根未举鼻先尝。
    算来大似输他眼，老去犹堪玩雪霜。

李石　扇子诗
    火老不知秋，萤飞风露下。
    和月立梧桐，幽人宜独夜。

李石　扇子诗
    竹影月来去，荷香风送迎。
    南窗枕书卧，醉眼看山横。

李石　扇子诗
    今古一声梦呓，乾坤六博呼卢。
    醉里猩禽著屐，醒后骊龙忆珠。

李石　扇子诗
    春江拍拍浴鹅儿，一夜潮生水渐肥。
    画舫正将桃叶渡，彩桥随处柳花飞。

李石　扇子诗
    修竿其钓莫钓，短艇似渔非渔。
    歡乃一声山水，杏林夫子琴书。

李石　扇子诗
    水浸菩提坐，风传戒定香。
    藕根金锁骨，花面玉毫光。

李石　扇子诗
    柳间坐锻嵇叔夜，过眼余子何人哉。
    卿亦安用识我辈，所见所闻无去来。

李石　扇子诗
    月下九九仙，云间七七泉。
    唤起吹箫子，跨鹤飞上天。

李石　扇子诗
    蜂蜜新房日课，燕泥旧垒年劳。
    睡起香炉圆觉，醉中山芋离骚。

李石　扇子诗
    也不悲噫也不歌，只将恬淡养天和。
    团蒲徒倚谁呼觉，梦里分明被佛呵。

李石　扇子诗
    积雨莓苔色，秋风松桂林。
    莫随蓬鬓改，黄落见真心。

李石　扇子诗
    黄叶鸣林卷地风，一天秋色雁横空。
    风狂吹作欹斜字，似我遥书咄咄中。

李石　扇子诗
    蕲竹皮肤事业，齐统手腕工夫。
    跳出二乘火宅，直饶一段水壶。
    
    
李石　扇子诗
    机锋相拄不争多，父舞三台子唱歌。
    若问一时同啐啄，菩提般若六波罗。

李石　扇子诗
    海瀗千江辏，风翻大浪随。
    六鳌元未足，不是下钩迟。

李石　扇子诗
    猛火横秋如烁，银河冷浸月脚。
    三更独立梧桐，不恨夜凉衫薄。

李石　扇子诗
    东海夜潮舂枕，西湖晓雪窥窗。
    香佩幽兰开国，褐衣明月迷邦。

李石　扇子诗
    一卷赤松桥上老，三杯玉案瓮中仙。
    骑驴出去知何日，跨鹤归来得几年。

李石　扇子诗
    薰蒸香积厨，精凿午斋饭。
    饭后且放参，林下香一瓣。

李石　扇子诗
    鸡虫日得日失，鹏鷃风高风低。
    天道先看阴隲，人心何忍自欺。

李石　扇子诗
    拈花示病元来怕，遇酒逃禅却未真。
    三古绝编徒自圣，二王书法恐非臣。

李石　扇子诗
