<!-- { "loadSidebar": true } -->
    所过州县不敢谁，肩舆掳载三十妻。
    伍生有胆无智略，谓河可冯虎可搏。
    身膏白刃浮屠前，此乡父老至今怜。

黄庭坚　题刘法直诗卷
    往日刘随州，作诗惊诸公。
    老兵睨前辈，欺诋阮嗣宗。
    才卿望长卿，岁数未三百。
    岂其苗裔耶，诗句侵唐格。
    慨然古人风，乃作逐客篇。
    朝廷重九鼎，政欲多此贤。
    虎豹九关严，漂零落闲处。
    空余三百篇，不随夜台去。

黄庭坚　题刘将军鹅
    箭羽不沾春水，籀文时印平沙。
    想见山阴书罢，举群驱向王家。

黄庭坚　题刘将军雁二首
    滕王蛱蝶双穿花，东丹胡马歕胡沙。
    祁连将军一笔雁，生不并世俱名家。

黄庭坚　题刘将军雁二首
    将军一矢万人看，雪洒晴空碎羽翰。
    乞与失群沙宿雁，笔间千顷暮江寒。

黄庭坚　题刘氏所藏展子虔感应观音二首
    人间犹有展生笔，佛事苍茫烟景寒。
    常恐花飞蝴蝶散，明窗一日百回看。

黄庭坚　题刘氏所藏展子虔感应观音二首
    群盗挽弓江簸船，丹青当在普通前。
    谁能与作赤挽板，老笔犹堪寿百年。

黄庭坚　题罗公山古柏庵二首
    尘埃奔走尚飘蓬，想听庵头老柏风。
    会向天阶乞衰晚，住庵长作主人翁。

黄庭坚　题罗公山古柏庵二首
    千年鹿死尚精神，睡足苍龙半屈伸。
    百年妖狐住不得，个中曾卧谪仙人。

黄庭坚　题罗山人览辉楼
    凤凰山人开竹径，楼成溪山深照映。
    眉闲郁郁似阴功，壶中有丸续人命。
    劝君洗竹买梧桐，凤何时来驾归鸿。
    思齐大任政勤苦，来听天子歌南风。

黄庭坚　题落星寺四首
    星官游空何时落，著地亦化为宝坊。
    诗人昼吟山入座，醉客夜愕江撼床。
    蜜房各自开牖户，蚁穴或梦封侯王。
    不知青云梯几级，更借瘦藤寻上方。

黄庭坚　题落星寺四首
    岩岩匡俗先生庐，其下宫亭水所都。
    北辰九关隔云雨，南极一星在江湖。
    相黏蚝山作居室，窍凿混沌无完肤。
    万鼓舂撞夜涛涌，骊龙莫睡失明珠。

黄庭坚　题落星寺四首
    落星开士深结屋，龙阁老翁来赋诗。
    小雨藏山客坐久，长江接天帆到迟。
    燕寝清香与世隔，画图妙绝无人知。
    蜂房各自开户牖，处处煮茶藤一枝。

黄庭坚　题落星寺四首
    北风吹倒落星寺，吾与伯伦俱醉眠。
    螟蛉蜾蠃但痴坐，夜寒南北斗垂天。

黄庭坚　题马当山鲁望亭四首右元亮
    马当一曲孤烟，人物于今眇然。
    不见绕篱黄菊，谁收种秫圭田。

黄庭坚　题马当山鱼望亭四首右狄梁公
    鲸波横流砥柱，虎口活国宗臣。
    小屈弦歌百里，不诬天下归仁。

黄庭坚　题马当山鱼望亭四首右陆鲁望
    笠泽道人高古，文章白发萧条。
    欲问勒铭遗墨，应书水府鲛绡。

黄庭坚　题马当山鱼望亭四首右颜鲁公
    不见鲁公断石，谁家为础为杠。
    笔法锥沙屋漏，心期晓日秋霜。

黄庭坚　题孟浩然画像
    先生少也隐鹿门，爽气洗尽尘埃昏。
    赋诗真可凌鲍谢，短褐岂愧公卿尊。
    故人私邀伴禁直，诵诗不顾龙鳞逆。
    风云感会虽有时，顾此定知毋枉尺。
    襄江渺渺泛清流，梅残腊月年年愁。
    先生一往今几秋，後来谁复钓槎头。

黄庭坚　题默轩和遵老
    平生三业净，在俗亦超然。
    佛事一盂饭，横眠不学禅。
    松风佳客共，茶梦小僧圆。
    漫续山家颂，非诗莫浪传。

黄庭坚　题南寺王髯题名处
    日华长在红尘外，春色全归绿树中。
    花发鸟啼常走马，故人不见酒樽空。

黄庭坚　题前定录赠李伯牖二首
    五贼追奔十二宫，白头寒士黑头公。
    明朝一饭先书籍，安用研桑作老翁。

黄庭坚　题前定录赠李伯牖二首
    万般尽被鬼神戏，看取人间傀儡棚。
    烦恼自无安脚处，从他鼓笛弄浮生。

黄庭坚　题虔州东禅圆照师新作御书阁
    城东宝坊金翠重，道人修惠翦蒿蓬。
    一瓶一钵三十年，琼榱碧瓦上秋空。
    稻田磨衲拥黄发，更筑书阁诸天中。
    三后在天遗圣墨，百神受职扶琳宫。
    文思帝泽余温润，雨露下国常年丰。
    章川贡川结襟带，梅岭桂岭来朝宗。
    参旗斗柄略栏榡，清坐耳闻河汉风。
    道人饱参口挂壁，颇喜作诗如己公。
    家风秀句刻琬琰，邀我落笔何能工。
    安得雄文压胜境，九原唤起杜陵翁。

黄庭坚　题灊峰阁
    徐老海棠巢上，王翁主簿峰萩。
    梅蘤破颜冰雪，绿丛不见黄甘。

黄庭坚　题仁上座画松
    偃蹇松枝隔烟雨，知侬定是岁寒材。
    百年根节要老硬，将恐崩崖倒石来。

黄庭坚　题山谷石
    畏畏佳佳石谷水，冬冬隆隆山木风。
    炉香四百六十载，开山者谁梁宝公。

黄庭坚　题山谷石牛洞
    司命无心播物，祖师有记传衣。
    白云横而不度，高鸟倦而犹飞。

黄庭坚　题神移仁寿塔
    十二观音无正面，谁令塔户向东开。
    定知四梵神通力，曾借六丁风雨推。
    蝇说冰霜如梦寐，鷃闻钟鼓亦惊猜。
    从今不信维摩诘，断取三千世界来。

黄庭坚　题石恪画尝醋翁
    石媪忍酸喙三尺，石皤尝味面百摺。
    谁知耸膊寒至骨，图画不减吴生笔。

黄庭坚　题石恪画机织图
    荷锄郎在田，行饷儿未返。
    终日弄鸣机，恤纬不思远。

黄庭坚　题双凫观
    飘萧阅世等虚舟，难息眼前无此流。
    满地悲风盘翠竹，半丛寒日破红榴。
    青山空在衣冠古，白鹤不归宫殿秋。
    王念平生樽酒地，千年万岁想来游。

黄庭坚　题司门李文园亭
    白氏草堂元自葺，陶公三径不教荒。
    青蕉雨後开书卷，黄菊霜前碎鹄裳。
    落日看山凭曲槛，清风谈道据胡床。
    此来遂得归休意，却莫翻然起相汤。

黄庭坚　题苏才翁草书壁後
    老公不得千年寿，何况高材傲世人。
    唯有草书三昧法，龙蛇夭矫锁黄尘。

黄庭坚　题苏若兰回文锦诗图
    千诗织就回文锦，如此阳台暮雨何。
    亦有英灵苏蕙手，只无悔过窦连波。

黄庭坚　题太和南塔寺壁
    熏炉茶鼎暂来同，寒日鸦啼柿叶风。
    万事尽还杯酒里，百年俱在大槐中。

黄庭坚　题宛陵张待举曲肱亭
    仲蔚蓬蒿宅，宣城诗句中。
    人贤忘巷陋，境胜失途穷。
    寒葅书万卷，零乱刚直胸。
    偃蹇勋业外，啸歌山水重。
    晨鸡催不起，拥被听松风。

黄庭坚　题万松亭
    天柱峰无心肩，郁郁高松满川。
    万身苍髯老禅，刳心忘义忘年。
    说法曾无间歇，松风寺後山前。
    四海五湖衲子，更於何处参玄。
    若觅向上关捩，灵乙石下流泉。
    太平堂中老将，家活都无一钱。
    会得佛头著地，不会佛脚梢天。

黄庭坚　题王黄州墨迹後
    掘地与断木，智不如机舂。
    圣人怀余巧，故为万物宗。
    世有斲泥手，或不待郢工。
    往时王黄州，谋国极匪躬。
    朝闻不及夕，百壬避其锋。
    九鼎安盘石，一身转孤蓬。
    浮云当日月，白发照秋空。
    诸君发蒙耳，汲直与臣同。

黄庭坚　题王晋卿平远溪山幅
    风流子晋罢吹笙，小笔溪山刮眼明。
    相倚鸳鸯得偎暎，一川风雨断人行。

黄庭坚　题王居士所藏王友画桃杏花二首
    凌云一笑见桃花，三十年来始到家。
    从此春风春雨後，乱随流水到天涯。

黄庭坚　题王居士所藏王友画桃杏花二首
    凌云见桃万事无，我见杏花心亦如。
    从此华山图籍上，更添潘阆倒骑驴。

黄庭坚　题王仲弓兄弟巽亭
    大隗七圣迷，许田连城重。
    里中多佳树，与世作梁栋。
    市门行清渠，潩水可抱瓮。
    耬飞城东南，隐几抚群动。
    人境要俱尔，我乃得大用。
    乌衣之云孙，昆弟不好弄。
    木末风雨来，卷箔醉宾从。
    事常超然观，乐与贤者共。
    人登断龙求，我自归鸿送。
    溪毛乱锦缬，候虫响机综。
    世纷甚峥嵘，胸次欲空洞。
    读书开万卷，谋国妙百中。
    傥无斲鼻工，聊付曲肱梦。

黄庭坚　题韦偃马
    韦侯常喜作群马，杜陵诗中如见画。
    忽开短卷六马图，想见诗老醉骑驴。
    龙眠作马晚更妙，至今似觉韦偃少。
    一洗万古凡马空，句法如此今谁工。

黄庭坚　题文潞公黄河议後
    澶渊不作渡河梁，由是中原府库疮。
    白首丹心一元老，归来高枕梦河隍。

黄庭坚　题息轩
    僧开小槛笼沙界，郁郁参天翠竹丛。
    万籁参差写明月，一家寥落共清风。
    蒲团禅板无人付，茶鼎薰炉与客同。
    万水千山寻祖意，归来笑杀旧时翁。

黄庭坚　题襄阳米芾祠
    千峰映碧湘，真叟此中藏，
    饭不著石吃，眉应似发长。
    枫梩搘酒瓮，鹠风落琴床。
    强效忘机者，斯人尚未忘。
    万里莓苔地，不见驱驰踪。
    唯开文字窗，时写日月容。
    竹韵漫萧屑，草花徒织茸。
    披霜入众木，独自识青松

黄庭坚　题小景扇
    草色青青柳色黄，桃花零落杏花香。
    春风不解吹愁却，春日偏能惹恨长。

黄庭坚　题邢惇夫扇
    黄叶委庭观九州，小虫催女献功裘。
    金钱满地无人费，百斛明珠薏苡秋。

黄庭坚　题醒心轩
    尽日竹风谈法要，无人竹影又斜阳。
