<!-- { "loadSidebar": true } -->
宋祁　送胡学士赴益州漕
    帝念西南重，频年辍俊翘。
    还临二星野，催驾一封轺。
    地出褒中险，梯连剑外遥。
    蹲鸱蔽川沃，流马饷军饶。
    檄去方移蜀，书成遂荐谯。
    客橙薰露夕，官锦濯霞朝。
    卓市醪华美，渝僮舞势趫。
    省兰聊罢幄，亭柳重攀條。
    烦使资游刃，归怀极本朝。
    前知宣布曲，即日遍欢谣。

宋祁　送黄灏
    横步文林二十春，华颠初得半通纶。
    江边又濯沧浪水，堂上宁招骯髒人。
    未分尘缨惭蕙帐，不缘羊酪弃羹蒪。
    思家夕梦还都信，并附秋波六六鳞。

宋祁　送黄秘校书
    妙龄看试牍，共叹俊登喧。
    十载重来调，犹参军事烦。
    吴艎沿迅溜，京炙伴芳樽。
    东观他年选，当求江夏孙。

宋祁　送黄寺丞谪濠梁
    间关羁籍远，跌宕壮心违。
    倦逐淮禽去，欣同塞马归。
    时来富且贵，事往是耶非。
    姑共春清酌，徐徐遣世机。

宋祁　送黄昱秘校太平理掾
    中铨覆拟下慈宸，又作东西补掾人。
    去国虽逢零霰暮，过江未失杂花春。
    西山气爽聊持版，白紵袍馀且制巾。
    星贯文稀堪乐事，联曹鲍照藻辞新。

宋祁　送冀州李团练
    雪云寒气著离杯，道北轻风大旆开。
    太守直居千骑上，将军仍自九天来。
    征鼙曲曲渔阳掺，后乘人人邺下材。
    忠孝相移难两遂，沁园归恋遍兰陔。

宋祁　送驾部俞员外良孺知江州
    朝弁辞清晓，斋艎汎暮秋。
    官华飞雉省，地剧左鱼州。
    湓水遥浮郭，天章近占楼。
    知君乘月夕，不浅是风流。

宋祁　送简殿丞赴阙
    共治清淮北面州，何言分袂帐夷犹。
    君还南阙双龙下，我驻东方千骑头。
    未落林花延别醑，无穷堤草伴行舟。
    怀人愬月劳劳意，自此相牵更倚楼。

宋祁　送江西转运李定度支
    江西使节拥朱轮，正用中台鹤发人。
    漕米争衔千鹢舶，即山催铸万蚨缗。
    宴斋螺岫披云出，醉馆星苞照露匀。
    双笔讵能藏藻思，落霞孤鹜向萧辰。

宋祁　送江阴簿江楚材先辈
    鼁舍久过从，清言服阿戎。
    半纶人结绶，一箭水分风。
    行稻鲜原绿，攀花杂树红。
    羡君谈有助，新论得王充。

宋祁　送蒋御史漕江南
    柱后峨冠久未还，江南行府使旗鲜。
    陈陈洪庾催输粟，往往吴山即铸钱。
    暝月早霞千里国，废楼残社六朝天。
    时清宪笔无弹劾，供助骚人藻思妍。

宋祁　送荆湖北漕张职方
    赐对云帘几刻留，东南公利入牙筹，
    方船万粟浮江下，封府三钱出地流。
    驿路尘清迎弩密，省台薰歇护衣愁。
    不妨遍历骚人国，金橘丹枫互占秋。

宋祁　送静海勾稽高洎
    豪锥残试墨，纶绶照恩裳。
    沿牒天官调，承家父任郎。
    曲长溪舫远，宴密酒螯香。
    得助江山国，仍缝古锦囊。

宋祁　送静照大师归馀杭
    旁行经叶振馀埃，社侣欣闻锡股回。
    林鸟入花迎拥裓，江龙停浪送浮杯。
    他年应共销香饭，几夕飞谈辩劫灰。
    渐次南征知有为，化成今在故岩隈。

宋祁　送客
    西出都门路，横参送客鞍。
    低云能作暝，轻吹不成寒。
    天势高无极，原姿秀可餐。
    长年伤别甚，作恶叵能欢。

宋祁　送客不及
    祖帟难留十里筵，亭皋衰柳但长烟。
    班骓不及来时路，黄鹄空惊去后弦。
    曾是松心同岁晚，怒无梅信发春前。
    南楼漫作凭高计，望尺天涯更有天。

宋祁　送客野外始见春物萌动
    苑路高高雪作泥，始知春信到芳蹊。
    绿波水暖鱼腮骤，缥色陂长麦首齐。
    万里碧云随望合，半规红日有情低。
    榆牙柳目相看数。枉是回肠付解携。

宋祁　送李芝还旧隐
    章冠惯趁舞雩春，属疾弥年素产贫。
    旧隐却招三径菊，归装不受九街尘。
    平时戏服欢为采，日后迎蒲待裹轮。
    天下书生皆皓首，牛溪休访续经人。

宋祁　送连氏昆仲还省侍
    酥酪君家伯仲贤，相从黉舍倏经年。
    三卮酒薄难为圣，一腹书空但喜眠。
    庾信刻筠怀旧坞，隐侯题壁有新篇。
    糅甘调滑思归养，溢握陔兰照露鲜。

宋祁　送连庶
    之子远参卿，劳劳千里行。
    素衣因客变，华发看秋生。
    遇鲤频为讯，逢蒪试作羹。
    尘埃半通绶，何地免将迎。

宋祁　送梁著作宰兴平
    班马萧萧祖帐阑，晓参横影送征鞍。
    春归花树排初荠，天废关泥落旧丸。
    乳雉群飞郊柘密，秘鱼双合省芸乾。
    霸陵草色无深浅，试为南登一望看。

宋祁　送令狐秀才赴举
    荐衡上表独垂蝩，密雪梁园逼赋期。
    秦市千金怀拱璧，舜韶九奏待长离。
    刘桢病久曾淹卧，宋玉才多故剩悲。
    几日绣衣荣白昼，郡章惊绂驷车驰。

宋祁　送刘学士守衡阳兼还故里
    名帖唐家十二时，囊封自乞阮咸麾。
    三行牛酒过乡墅，九向云山驻使旗。
    兰露夕薰欢洁膳，桂风秋遣怨丛枝。
    不应晚计还台约，紫掖深沈伫演辞。

宋祁　送吕太初法曹之许田
    秋涯舣客芶，潘鬓不胜梳。
    去决卿军事，还亲城旦书。
    驿鸦啼月早，庖鲤躶冰馀。
    白晢公庭步，翘材首曳裾。

宋祁　送马房
    百五天长甚雨回，祖筵离思冷如灰。
    骋辞睢苑繁云散，拄颊西山晓气来。
    草色不须争去袂，花光正欲傍迎醅。
    相君卧镇群英集，一府翘然用楚材。

宋祁　送马军范太尉
    平狄方开府，镌羌旧著名。
    新提建章骑，入领羽林兵。
    赐橐千金重，留车两印荣。
    已封头尚黑，休战髀还生。
    大旆前驱影，鸣铙后隊声。
    輗壇胜算爵，客饭饫侯鲭。
    山背迷榆塞，云披认蓟城。
    介圭朝汉幄，釦仗侍轩营。
    怅别疏华恨，勤归杕杜情。
    君看画像处，麟阁近西清。

宋祁　送梅学密赴并州
    连天橐笔侍天台，始见东方画隼开。
    路避晚风崤外转，人瞻冬日绛中来。
    笳箫后队联幽侠，璧马中军聘楚材。
    自昔河东股肱地，不应归节叹淹徊。

宋祁　送梅挚廷评宰上元
    子虚诵入汉皇帷，给笔当年掞藻奇。
    赐罢春袍兼彩服。对馀崑玉照林枝。
    即时酒所歌骊阕，几日江南瑞雉随。
    建业清溪无尽曲，为赓妍唱绕遗词。

宋祁　送蒙城簿谢煜先辈
    曾第飘飘赋，仍劳冉冉趋。
    叹时三嗅雉，倦别一飞凫。
    句簿虚公几，迎浆溢里壶。
    异时赍阀阅，明陟在丹涂。

宋祁　送睦州柳从事
    唱第千人俊，从军十部贤。
    鸡翘迂赐绶，鹢首赴归船。
    别思瑶华岸，怀乡玉脍天。
    不防宾弁侧，新曲遍鹍弦。

宋祁　送南顿胡簿
    密雪妍辞盛，垂窗怒翼开。
    聊从百里佐，初露七年材。
    集隼趋侯府，歌骊酬客罍。
    时年无道茀，庇邑迩天台。

宋祁　送倪敦复朝奉
    倪侯喜清旷，遇物乃虚舟。
    富贵知轻视，胸怀肯误投。
    青云非近器，沧海纳群流。
    道在从顕，功名晚可收。

宋祁　送潘秘校赴颍上簿
    捧檄去三铨，招招客叩船。
    倦游惊密雪，离思着幺絣。
    淮月开帆暝，京尘减绶鲜。
    枳鸾非久息，刷羽伫来旋。

宋祁　送平陸知县尹象先
    之子被尉薦，走马赴关西。
    西人待贤相，抚育庶有宜。
    羌羶汙右鄙，秦陇含创痍。
    健将贪屯聚，砦栅犹鳞差。
    四年结不解，紌饷先自疲。
    兵分势已弱，贼入纵横驰。
    营阵讫不立，安得张吾师。
    比来守秗计，尚复纷相訾。
    子今位苦下，何由能夺奇。
    悉力字羸瘼，姑守簿书期。

宋祁　送戚秘丞典上饶钱监
    左典吴山冶，行行榜客舟。
    终无善宦巧，肯为著书愁。
    别思都成恶，芳辰信易遒。
    江南饶杜若，何兴奈高秋。

宋祁　送齐殿丞监缙云军
    几信南风转曙乌，殿栏归思结丹涂。
    曳朱恩借鱼须笏，假节人同虎刻符。
    裳緕亲闱称雅寿，弩兰乡县壮前驱。
    飞霜郡阁遗文丽，更得韩陵共语无。

宋祁　送人归衡阳
    别曲惨鵾鸡，沿湘望翠微。
    人从南浦别，客向洞庭归。
    晓雁并芦远，宵禽负叶飞。
    还家落秋后，社橘老金衣。

宋祁　送僧游越
    越绝天长晓雾低，若耶云树蔽春晖。
    江龙浪稳迎杯度，岩虎蹊空避锡归。
    晨饭聚香斋品洁，夜盆沈漏睡魔稀。
    玉珰谁望西来气，五叶花开祖有衣。

宋祁　送史温虞部佐郡四明
    外署清郎出佐州，嘲辞不畏上山头。
    天中倦目迷云阙，江上归帆避石邮。
    佳设自随宾早晏，还书宁畏渚沈浮。
    疁田越铺农知劝，时伴春旗暗绿畴。

宋祁　送枢直梅学士守并州
    素领登朝旧，黄枢递直新。
    还持汉家节，坐福晋墟民。
    旆羽凌霜晓，袍花犯雪春。
    连云祖坛幄，隘道舞骖尘。
    檄榡边书息，羹羊府宴均。
    唐诗存雅俗，亥字访遗人。
    缘饰资良守，都俞重老臣。
    莫为杘月调，行此冠华绅。

宋祁　送四舅朱掾赴英州
    拗柳亭皋晚，攀梅岭路长。
    北辞鴗鹊月，南冒鹧鸪霜。
    越蠹催征候，珍鲑奉庆觞。
    片言民讼息，归计伫林光。

