<!-- { "loadSidebar": true } -->
    荆州故人日渐远，到时绿草满沙头。
    争得报章来阙下，凤林北去不通流。

郑獬　行旅
    卷衣上马去駸駸，檐雨飘零楚客心。
    归路渐惊红叶老，旧山已落白云深。
    庄鹏聊欲辞沧海，越鸟终须忆故林。
    初启松阡青未合，岭头一望一沾襟。

郑獬　雪里梅
    武皇未识长卿才，多向吴王故国来。
    谁见江南佳赏处，月中词客雪中梅。

郑獬　雪晴
    一抹明霞暗淡红，瓦沟已见雪花溶。
    前山未放晓寒散，犹锁白云三两峰。

郑獬　雪中梅
    腊雪欺梅飘玉尘，早梅闹巧雪中春。
    更无俗艳能相杂，惟有清香可辨真。
    姑射仙人冰作体，秦家公主粉为身。
    素娥已自称佳丽，更作广寒宫里人。

郑獬　巽亭小饮
    花开花落何须问，劝尔东风酒一杯。
    世事正如沧海水，早潮才去晚潮来。

郑獬　野步
    留著云扉尽晚关，穿林踏破紫苔斑。
    虹霓渴雨欲下涧，魍魉避人还入山。
    石觜露烟孤历刺，溪腰缠草绿湾环。
    野僧有意待明月，独倚一筇松竹间。

郑獬　夜半
    夜半群动息，高车始停轮。
    白日苦不没，役死天下人。
    黄金埋九地，家家恶贱贫。
    安得充所欲，不蹈通衢尘。

郑獬　夜寒
    阑干徙倚未能眠，云破初开碧玉天。
    满地雪花寒不扫，恨无明月对婵娟。

郑獬　夜怀
    独倚青桐听鼓声，参旗历落上三更。
    凉风卷雨忽中断，明月背云还倒行。
    赖有清吟消意马，岂无美酒破愁城。
    是非人世何须校，方外曾师阮步兵。

郑獬　夜宿秘阁
    金马藏书大帝家，绕檐鸣玉滴冰牙。
    晚云不动寒风断，残雪时飞三两花。

郑獬　夜意
    卧北斗柄直，插西月角横。
    风吹病骨醒，秋入壮心惊。
    骐骥老方健，太阿灵有声。
    山河寄功业，樽酒识平生。
    豺虎须探穴，朝廷可息兵。
    山西少劲气，天外纵长庚。
    自古输成算，谁人解请缨。
    干戈五十万，何日到燕城。

郑獬　夜坐寄正夫
    月落如玉虹，飞过梧桐枝。
    开怀待归风，如与佳人期。
    白云娇娞嫷，绿树凉参差。
    安得饵琼华，慰此终夕饥。

郑獬　夷陵张仲孚以荆州无山为戏辄书二绝
    使君终日倚朱栏，绿树高楼掩映间。
    自有碧江无限好，荆州佳境不须山。

郑獬　夷陵张仲孚以荆州无山为戏辄书二绝
    雨后飞云冉冉回，碧天都似镜初开。
    只应峡口多山处，不见秋光万里来。

郑獬　忆泛西湖
    四面青山紫绣围，平湖万顷碧罗衣。
    风摇酒面金鳞活，月弄波光玉篆飞。
    醉客半眠红烛下，画船行唱采莲归。
    十年衣袖遮尘土，惆怅飞云满翠微。

郑獬　忆南中兄弟
    河上青青榆叶稀，湘童何日报南归。
    可嗟不及衡阳雁，兄弟相将作队飞。

郑獬　忆陪诸公会张侯之第
    姚黄左紫虽绝品，不言不笑空夭斜。
    不如共访张公子，自有三枝解语花。
    主人耳热更促席，坐客眼乱忘归家。
    扁舟一夕若风雨，怅望落日沉寒沙。

郑獬　忆在晋阳
    忆在晋阳日，曾为痛饮家。
    披衣投宿酒，把烛觅残花。
    莫解玉骢马，且留金钿车。
    壮游今不复，愁卧鬓将华。

郑獬　饮醉
    小钟连罚十玻璃，醉倒南轩烂似泥。
    睡起不知人已散，斜阳犹在杏花西。

郑獬　咏史
    汉地龙蛇始遘迍，曹公崛起定经纶。
    阴谋用尽得天下，谁道彼雏解笑人。

郑獬　咏史
    魏生被责灌将军，股栗如何不自陈。
    若使当时有英气，肯为丞相扫门人。

郑獬　咏史
    汉家行赏尽论功，祸福於人岂易穷。
    解把旧恩酬项伯，独将大义斩丁公。

郑獬　咏竹寄元忠
    寄卧丞相庐，东轩富修竹。
    如对古贤人，高标镇浮俗。
    露气沃人清，烟色沾衣绿。
    丹凤何时来，瘦损琅玕玉。

郑獬　游金明池
    万座笙歌醉复醒，绕池罗幕翠烟生。
    云藏宫殿九重碧，春入乾坤五色明。
    波底画桥天上动，岸边游客鉴中行。
    金舆时幸龙舟宴，花外风飘万岁声。

郑獬　游清凉寺
    野思不可收，瞥若孤云生。
    船头插芳草，閒踏飞花行。
    春江摇夕阳，绿波鳞鳞明。
    更欲待潮归，高城闻鼓声。

郑獬　雨后江上
    船泊碧鉴里，清风晚思长。
    江皋过微雨，秋色满斜阳。
    浮野山光动，侵衣水气凉。
    好寻紫溪叟，共醉碧荷香。

郑獬　雨雪杂下
    雨闹雪声相杂下，飘萧密势洒空来。
    北风有意待寒腊，只放飞花一半开。

郑獬　雨雪杂下
    楚江云暖冻未得，雪粒飘来著地稀。
    恰似小园寒食后，梨花零乱雨中飞。

郑獬　雨夜怀唐安
    归心日夜逆江流，官柳三千忆蜀州。
    小阁帘栊频梦蝶，平湖烟水已盟鸥。
    萤依湿草同为旅，雨滴空阶别是愁。
    堪笑邦人不解事，区区犹借陆君留。

郑獬　雨馀
    飞雨淙淙万弩奔，雨馀气象变朝曛。
    长虹挂雨出青嶂，落日翻光烧赤云。
    得水跳蛙惟召闹，投林栖雀自求群。
    欲寻方外无穷乐，更满梨花四五分。

郑獬　月波楼
    古壕凿出明月背，楼角飞来兔影中。
    野色更无山隔断，天光直与水相通。
    溪藏画舫青纹接，人住荷花碧玉丛。
    谁把金鱼破清暑，晚云深处待归风。

郑獬　云中忆归
    何日燕南去，平生此别稀。
    定知花已发，不及雁先归。
    寒日连云惨，惊沙带雪飞。
    云中风土恶，换尽别家衣。

郑獬　郧阳道中
    白马春风绿草长，行人踏破碧溪光。
    隔山啼鸟自相应，临水幽花应更香。
    垅上惊飞青尾雉，桑间閒立茜裙娘。
    白头关吏还相问，不信相如是故乡。

郑獬　杂兴三首
    女娲炼五石，上补天之缺。
    如锢黄金液，万古无由裂。
    尧舜首制度，巨防高巠嵲。
    后世日破穿，通为万鼠穴。
    譬彼果蓏虫，熟烂恣攻啮。
    岂无良工手，一起为施设。
    非若天之难，前辈有夔卨。
    苟或不关心，女娲亦为拙。

郑獬　杂兴三首
    块泥封两耳，师旷亦为聋。
    离朱捏两目，触面不得通。
    折弓断其臂，安得为逢蒙。
    白日照六合，光耀当天中。
    苟为物所蚀，齯齿犹成童。
    君子诚其意，默通大化工。
    所以虞舜明，不在双重瞳。

郑獬　杂兴三首
    秦皇按长剑，杀人如刈草。
    何独李斯辈，竟以丞相老。
    汉元服儒衣，收谏如蓄宝。
    何独萧望之，诛鉯恨不早。
    沧海飞天波，枯泽淤行潦。
    刘累婴其喉，蛟龙不为暴。
    鲁士固多贤，亲师仲尼道。
    至於出处间，惟有颜生到。

郑獬　再赋如山
    小堂草草屋三间，暇日徜徉养寿閒。
    揭榜如山还自笑，何人不老似青山。

郑獬　再和
    海棠乱插满琱盘，为爱繁梢更绕栏。
    顾我有情还惜别，闻君未去且留欢。
    锦裵只就花边卧，细袖偏宜烛下看。
    若背荆州容易去，故人於义未为安。

郑獬　再和
    使君携酒送馀春，缥缈高怀倚白云。
    新曲旋教花下按，好题只就席间分。
    阮公醉帽玉山倒，谢女舞衣沈水薰。
    自笑尘埃满朱绂，良辰乐事两输君。

郑獬　再至会稽
    自怜多病趁朝稀，合引朱辬东路归。
    名姓未通丹陛下，梦魂已过浙江飞。
    人生如意即为乐，世事惊心渐觉非。
    正是春风催酒熟，蝤蛑霜饱蛤蜊肥。

郑獬　早朝
    花鬣斑虬驾早朝，玉栏宫殿压云涛。
    九州画地中原壮，万象横天紫极高。
    日月辉明留阙角，龙蛇蟠结动旌旄。
    群仙遥望蓬莱拜，五色非烟绕赭袍。

郑獬　早朝马上口占
    赤城横绝六鳌头，夹道栏干覆御沟。
    残月画楼双阙晓，凉风绿树万家秋。
    联飞群鹄愧豪彦，醉卧落花思旧游。
    御史临班望天陛，紫云飞绕翠云裘。

郑獬　早起
    头疼宿酒未能解，独怕晓寒帘卷迟。
    懊恨桃花爱飘荡，夜来压折海棠枝。

郑獬　赠冲雅师
    姑孰上人溪上居，碧松摇雨晚凉初。
    谁将六角竹枝扇，来问羲之觅草书。
    
    
郑獬　赠任某
    寂寞任夫子，穷山秋气寒。
    尘埃双鬓白，金石寸心丹。
    不悔穷经老，所嗟行道难。
    太阿终亦断，宁久匣中蟠。

郑獬　赠徐登先生
    鬓发如黳眼正青，炼来玉骨已通灵。
    我来欲问金丹诀，三日林间醉不醒。

郑獬　赠仪真密禅师
    浑沦老学佛，到处说支郎。
    断臂求诸法，浮杯遍十方。
    自栽双柏树，独坐一绳床。
    惟有林间客，时来扣竹房。

郑獬　赠朱省郎
    萧洒不羁性，本自出尘埃。
    弃去万物累，健翅天地回。
    白发朱省郎，巠巌称高才。
    春风如故人，昨日天涯来。
    置酒画堂晚，劝我白玉杯。
    调笑脱俗态，高谈若风雷。
    归来碧窗静，残照寒徘徊。
    岂知丈夫志，力劈青云开。
    孤坐泪横臆，慷慨无良媒。
    世事如转蓬，竟日千万回。
    捩翅凌赤霄，欲拉高山摧。
    谁可料前途，使我孤心哀。

郑獬　乍凉
    云涌海潮黑，轩窗凉气侵。
    清风醒病骨，快雨破烦心。
    喷薄紫荷盖，飘飖青桂林。
