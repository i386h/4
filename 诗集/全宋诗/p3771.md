<!-- { "loadSidebar": true } -->
    汉高岂不伟，平城亦良苦。
    卑词结和亲，金缯奉骄虏。
    何如我宋兴，主圣群龙辅。
    北人先屈膝，兹事掩前古。
    方今虽治平，彻桑未阴雨。
    和好宁可恃，人材要多贮。
    古来蕞尔国，拔十且得五。
    蜀有关及张，吴用周与鲁。
    多士今如林，错薪刈其楚。
    勿由权要门，要以公论举。
    会当略细苛，毋使畏网罟。
    深宏植本根，周密固牖户。
    恩荣有感激，施设无龃龉。
    闻昔淳化中，有臣曰承矩。
    方田遏敌骑，塘泺深险阻。
    当其建策初，群议亦交沮。
    皇心断不惑，边城迄按堵。
    往事可为则，明时岂无处。
    规横要经久，废阙要纫补。
    器械要习熟，人民要生聚。
    委任果不疑，谗言敢轻吐。
    守卫果得人，成功要有叙。
    孰为当今时，视我开基祖。

袁燮　白髭
    人生恶白髭，镊去恨不速。
    欲留少年容，藻饰欺盲俗。
    欺人实自欺，举世迷不复。
    黄叶陨秋风，明年会重绿。
    髭白不再黑，白白长相续。
    光阴驹过隙，转盼黄粱熟。
    青春挽不住，暮景暗相促。
    古人少壮时，耳目万夫瞩。
    今我忽已老，事业未丝粟。
    蒲柳不禁秋，抚已堪恸哭。
    成功固有分，进德岂不足。
    忽将六尺躯，终身甘退缩。
    白髭谨勿摘，留以警录录。
    勇奋千里骥，懈怠辕不踨。
    人生百种病，厥根在多欲。
    芟夷蕴崇之，庶使茂嘉谷。
    每怀风木感，悲痛缠心曲。
    立身扬令名，此罪傥可赎。
    旦旦鉴白髭，进进毋身辱。

袁燮　百步尖
    一山屹立万山朝，壮观棱棱倚碧霄。
    惆怅故交埋玉处，高名千古共岧峣。

袁燮　病目
    年年苦目眚，过午眊不明。
    冶之昏转甚，不治无由平。
    何如闭目坐，湛然万虑清。
    非治非不治，无思亦无营。
    不劳薰与沐，神全明自生。
    勿忘勿助长，此理真至精。

袁燮　病起见梅花有感四首
    不费春工巧剪裁，自然精彩粲琼瑰。
    也知受命如松柏，故向隆冬取次开。

袁燮　病起见梅花有感四首
    霜月交辉色愈明，风标高节圣之清。
    谤观毫发无遗恨，始信名花集大成。

袁燮　病起见梅花有感四首
    古涧荒郊人迹少，几枝摘索为谁芳。
    因思陋巷甘岑寂，为已工夫味更长。

袁燮　病起见梅花有感四首
    病余百念不关心，偶见幽芳只自惊。
    世故纷纷易湮没，会须借此涤尘襟。

袁燮　大雪与俞少卿二首
    由来腊雪兆年丰，新岁还应与腊同。
    可喜三阳才应律，便看六出骤温空。
    缄藏挚兽安林下，约束遗蝗入地中。
    积至尺余犹未已，始知嘉政与天通。

袁燮　大雪与俞少卿二首
    歉岁隆冬水不冰，铃斋谁与破愁城。
    缤纷忽作纤腰舞，照曜俄添老眼明。
    玉不坚牢终可贵，花非剪刻自然成，
    大田来岁应多稼，看取仓箱处处盈。

袁燮　登塔二首
    尘俗区区咫尺间，著身高处眇人寰。
    平生望塔今登塔，聊向风前一解颜。

袁燮　登塔二首
    远望巍峨耸百寻，今朝特达快登临。
    最高未是真高处，无尽应须更尽心。

袁燮　丁未之冬营房告成有亭翼然名之曰劝功且为歌训迪有众
    维此江壖，控扼之所。
    居安思危，可无备御。
    维彼强狡，巧於乘隙。
    萌蘖弗除，其欲罔极。
    孰堪制之，维汝弓兵。
    猛虎在山，百兽震惊。
    勇无坚敌，谋无遗虑。
    如彼猎师，靡逸狐兔。
    亦如农夫，稂莠是芟。
    寇盗斯戢，善良斯安。
    吾民膏备，为汝衣食。
    可不念此，为民除慝。
    国用方窘，于汝常给。
    可不念此，竭诚报国。
    无或徇私，贪求肆虐。
    无或荒嬉，酣饱蒱博。
    强汝志气，精汝武艺。
    习汝行陈，照汝果毅。
    我闻在昔，元勋茂烈。
    发迹弧矢，登寺授钺。
    反观此身，均一丈夫。
    彼既能然，我岂不如。
    黽勉从事，不辞险阻。
    风餐露宿，含辛茹苦。
    汝身则劳，民获安堵。
    肝胆忠义，神其福汝。
    我作营房，亦既劳止。
    用集尔众，缓急有备。
    营房之居，义均弟兄。
    务在和睦，毋或纷争。
    营房之居，法如军旅，
    什伍相第，其传自古。
    以大总小，先正其身。
    以小承大，期於率循。
    我筑斯亭，句曰劝功。
    尔有勤劳，是奖是崇。
    尔或有罪，吾不汝贷。
    鞭扑斥逐，其耻为大。
    凡尔有众，各敬尔德。
    飞此歌诗，持循罔失。

袁燮　冬日
    茅檐穷腊负朝暾，不羡红炉盖炭温。
    始信太阳和气别，拟将此味献金门。

袁燮　冬至二首
    朝来云物效嘉祥，和气初萌日渭长。
    相庆纷纷缘底事，由来人道贵阳刚。

袁燮　冬至二首
    阳刚初得一何微，万彙亨嘉肇此时。
    只此胚胎须护惜，要教宇宙总熙熙。

袁燮　渡江
    浮天传自昔，万古一澄清。
    月耿光犹烂，风号势欲倾。
    滔滔原不竭，漠漠却无声。
    便欲乘槎去，临风试濯缨。

袁燮　凤仙花
    凤仙窈窕姿，阶前为谁容。
    浅深十八本，形貌纷不同。
    或饶鲜明色，巧笑双颊丰。
    或作掩抑态，抬举差且慵。
    忧彼积雨摧，爱此晴日烘。
    施粉聊自喜，夺朱巧争雄。
    荧荧似得意，惨惨如无悰。
    妍媸孰与分，我欲为青铜。
    西子信姝丽，无盐敢希踪。
    并育亦已难，我欲为老农。
    美者倍丰殖，恶者加蕴崇。
    花神夜见梦，君可太匆匆。
    正复容颜殊，等是紫与红。
    何贵复何贱，有淡还有浓。
    气类岂相绝，涂泽间不工。
    胡为妄憎爱，襟度殊未洪。
    君看宇宙间，物象无终穷。
    化工大炉鞴，一一归陶溶。
    而君独褊心，不少垂帡幪。
    强分青白眼，力辨雌雄风。
    物情固参差，宇宙要扩充。
    一笑谓花神，差尔何颛蒙。
    品彙岂无别，
    畛域固有封。有生分美恶，
    异路生西东。如何暗且劣，
    并彼昌而丰。剪伐咸自取，
    裁培本无功。形声及影响，
    天然巧相从。人才有邪正，
    用舍归至公。不闻堪与猛，
    下比显与宫。包含贵周遍，
    能否难混融。花神闻是语，
    竦听鞠尔躬。再拜谢诲言，
    坚垒不敢攻。

袁燮　芙蓉
    浅深红穗绕汀洲，笑舞西风体力柔。
    雅意陂塘非玩物，令人却忆蓼花游。

袁燮　观鱼
    波清日暖足优游，去去来来总自由。
    只为贪心除未得，竟随香饵上金钩。

袁燮　桂花上侯使君
    秋雨洗残暑，秋空渺寥廓。
    秋清入花骨，风致殊洒落。
    何人剪瑠璃，被以宝璎络。
    英英妙点缀，细细疑纷错。
    谁知一粟中，十里香喷礴。
    自便金气爽，不赴东皇约。
    黄裳得中正，无心羡丹镬。
    我欲纵幽赏，村醪不堪酌。
    攀折不辞劳，相对空索寞。
    负流贤使君，襟怀富丘壑。
    敬为使君寿，芳菲两相若。

袁燮　含清亭
    累石为层峰，而以水环之。
    所贵超俗累，潇洒含幽姿。
    却虞穷腊中，四顾阴云垂。
    飞霙冷彻骨，智巧无所施。
    督彼执役者，努力无迟迟。
    果然霰先集，六出争郊奇。
    缤纷一昼夜，翦刻非人为。
    丰登自此兆，疫疠宁复滋。
    明朝便晴朗，工作无愆期。
    二事古难全，今也都不亏。
    天公念下土，所欲皆相随。
    我山既是嵚岑，我沼仍涟漪。
    频游不知倦，清坐堪忘饥。
    追怀舞雩风，童冠俱怡怡。
    岂徒耳目玩，要是无瑕疵。
    此乐未易得，天意扶吾衰。
    宿恙不再作，康宁当自兹。

袁燮　和东林湛堂禅师喜雪韵五首
    去岁寒云久积阴，四郊雪片腊中深。
    今年一稔民安业，老守区区慰此心。

袁燮　和东林湛堂禅师喜雪韵五首
    祈祷精诚凯上通，培祥未与去年同。
    老怀日夜忧无奈，安得寒花屡舞风。

袁燮　和东林湛堂禅师喜雪韵五首
    恨无佳政布民间，赋敛犹繁狱未宽。
    来岁若非禾稼熟，穷檐何以免饥寒。

袁燮　和东林湛堂禅师喜雪韵五首
    皇皇有若救头然，为计无聊只籲天。
    歼厥遗蝗须尺瑞，由来积玉兆丰年。

袁燮　和东林湛堂禅师喜雪韵五首
    寂寞东林一老禅，殷勤念我惠佳篇。
    敢烦见在慈悲佛，为我投诚过去仟。

袁燮　和傅大卿喜雪
    人情谁不爱飞雪，腊中再见尤奇绝。
    对雪吟哦色即空，仙翁洞照无生灭。
    既积既消还复飞，且飞且积俄又非。
    了然不是坚牢玉，缅怀有感苏公诗。
    谁知润泽工夫远，须索诗家为明辨。
    香风天上亦飞花，较之穷腊功犹浅。
    绿窗怯寒颦翠娥，穷儒忍冻不能歌。
    何如制閫贤师师，賸喜嘉祥重婆娑。
    鄮山妆点千岩白，全胜轻花飘细麦。
    气和之庆非偶然，善政端由老邦伯。

袁燮　和姜子谦游晁景迂祠
    百年风节仰英游，喜见新诗为点头。
    微底大贤虽可恨，不妨千载略同流。

袁燮　和李左藏荔支
