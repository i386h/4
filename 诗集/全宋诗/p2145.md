<!-- { "loadSidebar": true } -->
    多情唯粉蝶，薄倖是游蜂。
    减却墙头艳。添为径畔红。
    飘零深院宇，点缀静帘栊。
    又恐随流水，仍忧嫁远风。
    水流犹委曲，风远便西东。
    狼籍残春后，离披晚照中。
    亭台虽有主，轩骑断无踪。
    剑去拥妃子，兵来围石崇。
    马嵬方恋恋，金谷正匆匆。
    曹植辞休切，襄王梦已终。
    谬称寻洛浦，浪说数巫峰。
    燕诉冤还在，莺传信莫通。
    苔钱如可买，柳線自能缝。
    怅望尤真宰，凄凉殢化工。
    放教成烂漫，不使略从容。
    命扫心争忍，言心计遂穷。
    异香销骨髓，绝色死英雄。
    任诧回天力，饶矜盖世功。
    奈何时既往，到了事难重。
    开谢形相戾，兴衰理一同。
    天面之浅者，未始免忡忡。

邵雍　落花短吟
    满园桃李正离披，更被狂风作意吹。
    长是忧愁初谢处，却须思念未开时。
    奈何红艳易消歇，不似青阴少改移。
    九十日春都去尽，樽前安忍更颦眉。

邵雍　落花短吟
    花间水畔绿如茵，兴废曾经汉与秦。
    占了山川无限地，愁伤今古几何人。
    严霜杀尽还逢雨，野火烧残又遇春。
    不那路傍多此物，农家长是费耕耘。

邵雍　落花吟
    万紫千红处处飞，满川桃李漫成蹊。
    狂风猛雨日将暮，舞榭歌台人乍稀。
    水上漂浮安有定，径边狼籍更无依。
    流莺不用多言语，到了一番春已归。

邵雍　毛头吟
    谁剪毛头谢陆沉，生灵肌骨不胜侵。
    人间自有回天力，林下空多忧国心。
    日过中时忧未文，月几望处患仍深。
    军中儒服吾家事，诸葛武侯何处寻。

邵雍　毛头吟
    忧国心深为爱君，爱君须更重於身。
    口中讲得未必是，手里做成方始真。
    妄意动时难照物，俗情私处莫知人。
    厚诬天下凶之甚，多少英才在下尘。

邵雍　每度过东街
    每度过东街，东街怨暮来。
    只知闲说话，那觉太开怀。
    我有千般乐，人无一点猜。
    半醺欢喜酒，未晚未成回。

邵雍　每度过东邻
    每度过东邻，乐邻愈觉勤。
    既来长是愧，相见只如亲。
    饮食皆随好，儿童亦自忻。
    吾乡有是乐，何必更求仁。

邵雍　梦过城东谒洛阳尉杨应之
    夜来清梦过城东，溪水分流径路通。
    全似乘查上天汉，但无严子验行踪。

邵雍　梦中吟
    梦里常方梦，谁知觉后思。
    不知今亦梦，更说梦中时。

邵雍　梦中吟
    梦中说梦犹能忆，梦觉梦中还又隔。
    今日恩光空喜欢，当年意爱难寻{上不下见}。
    水成流处岂无声，花到谢时安有色。
    过此相逢陌路人，都如元来曾相识。

邵雍　迷悟吟
    君子改过，小人节非。
    改过终悟，饰非终迷。
    终悟福至，终迷祸归。

邵雍　民情吟
    民情既乐，和气为祥。
    民情既忧，戾气为殃。
    祥为雨露，天下丰穰。
    殃为水旱，天下凶荒。

邵雍　悯旱
    正要雨时须不雨，已成灾处更成灾。
    如何百谷欲焦烂，遍地止存蒿与莱。

邵雍　名利吟
    名利到头非乐事，风波终久少安流。
    稍邻美誉无多取，才近清欢与賸求。
    美誉既多须有患，清欢虽賸且无忧。
    滔滔天下曾知否，覆辙相寻卒未休。

邵雍　名利吟
    重之以名，见人之情。
    厚之以利，见人之意。
    情意内也，内重则外轻。
    名利外也，内贱则外贵。

邵雍　名实吟
    内无是实，外有是名，
    小人故矜。外无是名，
    内有是实，君子何失。

邵雍　莫春吟
    林下居常睡起迟，那堪车马近来稀。
    春深昼永帘垂地，庭院无风花自飞。

邵雍　莫如吟
    亲莫如父子，远莫如蛮夷。
    蛮夷和亦至，父子失须离。

邵雍　莫如吟
    仁莫如父子，义莫如君臣。
    二者尚有失，自馀恶足论。

邵雍　莫如吟
    君臣守以义，父子守以仁。
    义失为敌国，仁失为路人。

邵雍　牡丹吟
    一般颜色一般香，香是天香色异常。
    真宰功夫精妙处，非容人意可思量。

邵雍　牡丹吟
    牡丹花品冠群芳，况是其间更有王。
    四色变而成百色，百般颜色百般香。

邵雍　牧童
    随行笠与簑，未始散天和。
    暖戏荒城侧，寒偎古冢阿。
    数声牛背笛，一曲陇头歌。
    应是无心问，朝廷事若何。

邵雍　暮春寄李审言龙图
    年年长是怕春深，每到春深病不任。
    伤酒情怀因小会，养花天气为轻阴。
    岁华易革向来事，节物难回老去心。
    唯有前轩堪静坐，临风想望旧知音。

邵雍　暮春吟
    春来小圃弄群芳，谁为贫居富贵乡。
    门外柳阴浮翠润，堦前花影溜红光。
    梁间新燕未调舌，天末归鸿已着行。
    自问心源无所有，答去踈懒味偏长。

邵雍　暮春吟
    许大春工造物华，一场狼藉但堪嗟。
    群芳委尽绿阴密，游骑去残红日斜。
    台上喧呼成蝶梦，眼前零落空杨花。
    人间万事卒如此，□□庄□□□□。

邵雍　暮春吟
    多情潘佑羡杨花，出入千家复万家。
    少日壮心都失去，老年新事不知佗。
    诗中罪过人多恕，酒里功劳我自夸。
    犹有一般牢落处，交亲太半在天涯。

邵雍　内外吟
    目耳鼻口，人之户牖。
    心胆脾肾，人之中靋。
    内若能守，外自不受。
    内若无守，外何能久。

邵雍　内外吟
    衣冠严整，谓之外修。
    行义纯洁，谓之内修，
    内外俱修，何人不求。

邵雍　内外吟
    衣冠不整，谓之外惰。
    行义不修，谓之内惰。
    内外俱惰，何人不唾。

邵雍　内乡兼隐亭
    兼隐诧来书，於时特起予。
    民淳无讼听，县僻类山居。
    簿领杯盘外，官联谈笑余。
    不知当此际，傍邑更谁知。

邵雍　内乡天春亭
    内乡有园名天春，春时桃李如彩云。
    邑民携觞连帘幕，或歌或舞何欢欣。
    县尹中间意自若，直谓前世无古人。
    牡丹百品红与紫，华而不实徒纷纭。

邵雍　男子吟
    欲作一男子，须了四般事。
    财能使人贪，色能使人嗜。
    名能使人矜，势能使人倚。
    四患既都去，岂在尘埃里。

邵雍　南园花竹
    花行竹迳紧想挨，每日须行四五回。
    因把花行侵竹种，且园竹迳对花开。
    花香远远随衣袂，竹影重重上酒杯。
    谁道山翁少温润，这般红翠却长偎。

邵雍　南园南晚步思亡弟
    南园之南草如茵，迎风晚步清无尘。
    不得与尔同欢欣，又疑天上有飞云。
    一片世间来作人，飘来飘去殊无因。

邵雍　南园赏花
    三月初三花正开，闲同亲旧上春台。
    寻常不醉此时醉，更醉犹能举大杯。

邵雍　南园赏花
    花前把酒花前醉，醉把花枝仍自歌。
    花见白头人莫笑，白头人见好花多。

邵雍　能怀天下心
    能怀天下心，肯了人间事。
    岂止求于今，求古亦未易。

邵雍　能寐吟
    大惊大寐，大忧不寐。
    大伤不寐，大病不寐。
    大喜不寐，大安能寐。
    何故不寐，湛於有累。
    何故能寐，行於无事。

邵雍　年老逢春十三首
    年老逢春春莫猜，老年方自少年回。
    人情少悦酒不解。天气却寒花未开。
    堤外有风斜送柳，墙阴经雨半生苔。
    去年波水东流去，旧{左氵右彔}奈何新又来。

邵雍　年老逢春十三首
    年老逢春春正妍，春妍况在禁烟前。
    才寒却暖养花日，行雨便睛消酒天。
    进退樽罍宜有主，栽培桃李岂无权。
    清谈已是欢情极，更把狂诗当管弦。

邵雍　年老逢春十三首
    年老逢春雨乍晴，雨晴况复近清明。
    天低宫殿初长日，风暖园林未啭莺。
    花似锦时高阁望，草如茵处小车行。
    东君见赐何多也，又复人间久太平。

邵雍　年老逢春十三首
    年老逢春莫厌春，住家况复在天津。
    既将水竹为生计，须与风花作主人。
    故宅费功除瓦砾，新畦加意种兰薰。
    未知去此闲田地，何地更能容此身。

邵雍　年老逢春十三首
    年老逢春始识春，春妍都恐属闲身。
    能知青帝功夫大，肯逐后生撩乱频。
    酒趁嫩醅尝格韵，花承晓露看精神。
    大凡尤物难分付，造化从来不负人。

邵雍　年老逢春十三首
    年老逢春春意多，波光谁染柳谁搓。
    池亭正好爱不彻，草木向荣情奈何。
    便把樽罍通意思，须防风雨害清和。
    千红万翠中间里，似我闲人更有么。

邵雍　年老逢春十三首
    年老年逢春春莫厌，春工慎勿致猜嫌。
    红芳若得眼前过，白发任从头上添。
    雨后艳花零泪颗，风馀新月露眉尖。
    轻醇酒面斟来凸，举盏长忧不易拈。

邵雍　年老逢春十三首
    年老逢春春莫悭，春悭不当世艰难。
    四时只有三春好，一岁都无十日间。
    酒盏不烦人诉免，花枝须念雨摧残。
    却愁千片飘零后，多少金能买此欢。

邵雍　年老逢春十三首
    年老逢春莫厌频，更频能见风回春。
    须将酒盏强留客，却恐花枝解笑人。
    世态不堪新间旧，物情难免假疑真。
    谁云梁燕多言语。此个深冤都未伸。

邵雍　年老逢春十三首
