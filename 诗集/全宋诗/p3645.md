<!-- { "loadSidebar": true } -->
    松根缠石瘦，云磴出岩斜。
    思爽余三唱，诗成自一家。
    空余几两屐。不踏渡溪槎。

姚孝锡　用峰山旧韵二首
    春水上堤沙，春晴散望赊。
    衰年花近眼，久客梦还家。
    映日孤鸿没，迎风双燕斜。
    平生江海意，早晚送浮槎。

姚孝锡　重九偶成
    天边今日又重阳，陇树红飞雁信霜。
    且插茱萸慰衰鬓，莫将诗句挠回肠。
    歌勤皓齿人俱醉，舞恋晴晖蝶也忙。
    来日预期扶宿酒，未应篱菊减秋香。

姚铉　曹娥庙碑
    箫鼓声中浪渺瀰，古枫阴砌藓封碑。
    行人到此自恭肃，不似巫山云雨祠。

姚铉　翻经台
    康乐悟玄机，寂寥此栖息。
    经翻贝叶文，台近莲华石。

姚铉　过松江
    句吴奇胜绝无俦，更见松江八月秋。
    震泽波光连别派，洞庭山影落中流。
    汀芦拥雪藏鱼市，岸橘风香趁客舟。
    冷兴不穷聊一望，烟空云霁倚层楼。

姚铉　句
    疏钟天竺晓，一雁海门秋。

姚铉　冷泉亭
    水石一栏杆，僧归四山静。
    携琴谱涧泉，月浸夜深冷。

姚铉　赏花钓鱼侍宴应制
    上苑烟花迥不同，汉皇何必幸回中。
    花枝冷溅昭阳雨，钓线斜牵太液风。
    绮萼惹衣朱槛近，锦鳞随手玉波空。
    小臣侍宴惊凡目，知是蓬莱第几宫。

姚彦游　句
    见说巴南一小州，孤城寂莫字江颜。
    闻说巴南无一事，助人清思有江山。

姚寅　投戴岷隐分教
    重席先生间世才，相逢青眼必须开。
    手遮红日汗如雨，不是雪中乘兴来。

姚寅　养蚕行
    南村老婆头欲雪，晓傍墙阴采桑叶。
    我行其野偶见之，度问春蚕休日结。
    老婆敛手复低眉，未足四眠那知得。
    自从纸上扫青子，朝夕餧饲如婴儿。
    只今上筐十日许，食叶如风响如雨。
    夜深人静不敢眠，自绕休头逐饥鼠。
    又闻野崇能相侵，典衣买纸烧蚕神。
    一家心在阴雨里，只恐叶湿缲难匀。
    明朝满簇收银蚕，轧轧车声快如剪，
    小姑促汤娘剥纰，嬉嬉始觉双眉展。
    缲成折雪不敢闲，锦上织成双凤团。
    天寒尺寸不得著，尽与乃翁输县官。
    君不见长安女儿嫩如水，十指不动衣罗绮。
    我曹辛苦徒尔耳，依旧绩麻冬日里。

姚颖　句
    六典未新周礼乐，三河正想汉官仪。
    平生作计非温饱，可但区区诧郄枝。

姚颖　题洁斋书院
    鹅湖鹿洞两优游，吾道南来谁与俦。
    鄮地传心化已洽，堇山遗教泽长留。
    空阶向日春风度，栋宇凌云化雨周。
    声誉已垂百世后，长江虹水不空流。

姚愈　宝岩寺
    浮图插云表，列嶂环古刹。
    平湖眇澄波，万态天光发。
    我来陟层巅，秀气助毫末。
    扁舟返明月，万顷玻璃滑。

姚愈　净土院
    劲节摩云岁月深，冰霜不改旧时阴。
    静浮香篆度幽径，冷滴翠光生茂林。
    明月满窗横好墨，清风入指接黄金。
    个中领取西方意，梦落人间何处寻。

姚原道　送程给事知越州
    共登龙榜早翱翔，青琐黄扉佐有唐。
    金印隔江闲督府，月娥环席劝飞觞。
    皋夔勋鼎先三事，杭越诗同第一章。
    不比当年元与白，锦衣易地镇仙乡。

姚云　碧山
    彭祖岭头春草生，逍遥洞口暮烟横。
    分明半幅著色画，何许黄鹂闻一声。
    青莲山下玉泉寒，苍耳香中养白鹇。
    浪说来仙天地外，桃花流水只人间。

姚正子　道爱堂
    官称文母俨如临，冰鉴何须清白箴。
    学道正传蘧瑗脉，爱人默契武城心。
    帘垂永昼流疏影，琴入薰风奏雅音。
    芹泮未为无子羽，从知善教入人深。

姚中　诗一首
    鱼龙吹浪起云烟，来向江湖驾铁船。
    卷地黑风吹海立，直将波浪过西天。

姚中一　花障
    绿外秾黄白外红，一屏香锦立春风。
    天真步障豪难敌，借与王家赛石崇。

姚自强　游洞霄
    青藜有分步仙家，昨日晴晖今雨霾。
    不是游观先一日，何缘识得淡生涯。

叶爱梅　赠叠山先生
    后土茫茫两屩行，纲常事重此身轻。
    大江有士一人半，千载见君双眼明。
    俯仰元无愧今古，英雄何必尽公卿。
    早知莫卖成都卜，省得人知大隐名。

叶碧峰　赠月洞先生
    跳出尘关百念轻，大元羽士宋儒生。
    易参羲圣通玄妙，诗比唐人并驾行。
    咒水洒时天地净，符文书处鬼神惊。
    洞中静夜天留月，心与梅花一样清。

叶采　书事
    双双瓦雀行书案，点点杨花入砚池。
    閒坐小窗读周易，不知春去几多时。

叶参　入天章道中
    帝俞荒址创毗耶，茂岭烟篁占一涯。
    僧入定中观水月，客来空际辩天花。
    宸章飞动凌奎彩，瀑溜清凉涨井华。
    不省永和年景趣。饫闻虚座演三车。

叶参光　游金庭观
    迢递人间入路遥，忽窥仙阕绝尘嚣。
    事寻奇异彼燕石，文载兴崇是晋朝。
    攻艺高楼无笑硕，养鹅灵沼识区荛。
    英雄虽逐年华谢，万古真风冠碧霄。

叶澄　过黄杨奥孝子董公墓
    我陟黄杨奥，我怀董孝君。
    怀君君不见，冢草裹晴云。

叶大年　挽王学正
    书剑当年游上都，贤关虫篆校诸儒。
    文华灿灿九苞凤，俊气駸駸千里驹。
    妙质竞谁挥垩漫，白头空此死樵苏。
    遗编残稿应犹在，搔首令人益叹吁。

叶大年　挽王学正
    遗文脍炙在吾乡，赋罢谁能少荐扬。
    声迹有妻先蝶梦，行藏无子付洴方。
    云萝烟蔓新泉宅，秋月春花旧野堂。
    交倡丝笺真翰墨，几人知为宝巾箱。

叶发　麻姑岩
    怪石倚空碧，傅有神仙迹。
    元放古来游，孝先旧曾历。
    山前无断碑，往事杳难觅。
    麻姑去不来，青鸟无消息。

叶棐恭　过子陵钓台
    势利轻捐寄傲中，毅然高节凛秋风。
    耕闲钓寂千年迹，立懦贪廉万世功。
    须信林间无怨鹤，更知天外有冥鸿。
    扁舟夜泊灵祠下，慨慕先生道不穷。

叶福孙　题汪水云诗卷
    今雨水云来访我，西窗剪烛话辽东。
    百千万丌掷天外，一十四年如梦中。
    琴到拙时方得趣，酒於愁处恰收功。
    明朝又挂孤帆去，江海茫茫正北风。

叶纲　如归亭
    拍天烟浪接沧溟，识尽归舟是此亭。
    风递秋香来橘社，水资春味验茶经。
    捲簾江树差差绿，入坐湖山隐隐青。
    鲁望幽居在何处，白鸥无主满闲汀。

叶桂女　琵琶亭
    乐天当日最多情，沪滴青衫酒重倾。
    明月满船无处间，不闻商衣琵琶声。

叶衡　宝乘寺
    巍巍画栋插晴空，时有芒馨四面通。
    好为高禅参鼻观，未应公子阬薰笼。
    帘前一炷沉檀晕，窗外数番兰蕙风。
    信道杜陵佳句在，心清浑赋此堂中。

叶衡　昆山吕正之三男子连中神童科盖奇事也次严别驾韵
    三秀标姿颖不凡，姓名联列紫微间。
    已知凤穴梧栖稳，谁谓鹏程云路艰。
    孔释当年亲抱送，由庄逸驾定追攀。
    发挥更有文章伯，高压淮南大小山。

叶衡　鹿田寺集杜五言
    水花分堑弱，山木抱云稠。
    更宿招提境，还同惠远游。

叶衡　诗一首
    东家屋被西家盖，仔细思量无利害。
    他时折握别陈词，如今且以壁为界。

叶槐　木寂院
    为爱莲塘水石幽，画桥斜日任迟留。
    两山云出□□雨，一叶风来断送秋。
    滚滚流年愁里度，凄凄明月暗中投。
    何时谷口归耕去，种得黄粱饱即休。

叶辉　白鹭亭次罗公愚韵
    白鹭洲边敞此亭，淮山江水瞰芦汀。
    鹭飞点点星颜色，那似公山鹤有灵。

叶辉　秦淮次北谷罗叠韵
    人言王气在鄣州，嬴政因来凿此流。
    地脉何曾真断得，几多天子御宸楼。

叶辉　咏清凉寺竹
    茂林修竹绿侵雪，清到心君赖有君。
    李主当年饱凉后，民间苦热几曾闻。

叶辉　驻马坡
    将军气势溢江河，跃马曾来驻此坡。
    坡下石头城最险，屯兵正自不消多。

叶甲　句
    滁阳富山水，秀拔独琅琊。

叶简　占巾子
    近来好裹束，各自竞尖新。
    称无二三两，因何号一斤。

叶简　占两鸡子
    此物不难知，一雄兼一雌。
    请将打破看，方明混沌时。

叶简　占賏橘子
    圆如珠，赤如丹，
    倘能擘破分喫了，争不惭愧洞庭山。

叶见泰　奉赠德新知府并呈明德通守时中判府良心长司善卿知事
    朝发瑞溪县，夕憩苍梧城。
    苍梧有贤牧，寮采悉时英。
    宴我南薰楼，宿我嘉鱼亭。
    珍肴既重列，美酝仍细倾。
    莫夜继秉烛，优巫陈楚声。
    酒阑吐肝胆，髈焉若平生。
    黾勉服王事，行迈有期程。
    赠言无夸解，因之寄深情。

叶静慧　送水云归吴
    塞上砧声响似雷，怜君骑马望南回。
    今宵且向穹庐醉，后夜相思无此杯。

叶堪之　寒翠亭
    管领江山胜，无如寒翠亭。
    一朝成土梗，万象蔽林坰。
    且喜新经理，犹存旧曲刑。
    为留亭柱句，姑以代镌铭。

叶李　放还遇贾似道
    君来路，吾归路，
    来来去去何时住。公田关子竟何如，
    国事当时谁汝误。雷州户，
    崖州户，人生会有相逢处。
    客中颇恨乏蒸羊，聊赠一篇长短句。

叶李　纪梦
    宋时豪士石曼卿，帝命作主芙蓉城。
    我才比石万无一，半世虚负狂直名。
