<!-- { "loadSidebar": true } -->
    尝忧座侧飞鸮鸟，未暇江中觅鲤鱼。
    今日京吴建朱邸，问君谁共曳长裾。

徐铉　登甘露寺北望
    京口潮来曲岸平，海门风起浪花生。
    人行沙上见日影，舟过江中闻橹声。
    芳草远迷扬子渡，宿烟深映广陵城。
    游人乡思应如橘，相望须含两地情。

徐铉　冬至日奉和御制
    吹律政知宽，迎长物倍安。
    初阳殊胜腊，积雪更添寒。
    庭实罗千品，珍符荐百般。
    群臣同偶圣，不叹夜漫漫。

徐铉　奉酬度支陈员外
    古来贤达士，驰鹜唯群书。
    非礼誓弗习，违道无与居。
    儒家苦迂阔，遂将世情疏。
    吾支嗣世德，古风蔼有馀。
    幸遇汉文皇，握兰佩金鱼。
    俯视长沙赋，凄凄将焉如。

徐铉　奉和宫傅相公怀旧见寄四十韵
    谢傅功成德望全，鸾台初下正萧然。
    抟风作息三千里，感旧重怀四十年。
    西掖新官同贾马，南朝兴运似开天。
    文辞职业分工拙，流辈班资让后先。
    每愧陋容劳刻画，长惭顽石费雕镌。
    晨趋轮掖吟春永，夕会精庐待月圆。
    立马有时同草诏，联镳几处共成篇。
    闲歌柳叶翻新曲，醉泳桃花促绮筵，
    少壮况逢时世好，经过宁虑岁华迁。
    云龙得路须腾躶，社栎非材合弃捐。
    再谒湘江犹是幸，两还宣室竟何缘。
    已知瑕玷劳磨莹，又得官司重接连。
    听漏分宵趋建礼，从游同召赴甘泉。
    云开阊阖分台殿，风过华林度管弦。
    行止不离宫仗影，衣裾尝惹御炉烟。
    师资稷契论中礼，依止山公典小铨。
    多谢天波垂赤管，敢教晨景过华砖。
    聁飞附骥方经远，巨楫垂风遂济川。
    玉烛调时钧轴正，台阶平处德星悬。
    岸廓礼绝威容肃，布素情深友好偏。
    长拟营巢安大厦，忽经操銊领中权。
    吴门日丽龙衔节，京口沙晴画船。
    盖代名高方赫赫，恋恩心切更乾乾。
    袁安辞气忠恳，吴汉精诚直且专。
    却许丘明师纪传，更容疏广奉周旋。
    朱门自得施行马，厚禄何妨食万钱。
    密疏尚应劳献替，清谈唯见论空玄。
    东山妓乐供闲步，北牖风凉足晏眠。
    玄武湖边林隐见，五城桥下棹洄沿。
    曾移苑树开红药，新凿家池种白莲。
    不遣前驺妨野逸，别寻逋客互招延。
    棋枰寂静陈虚阁，诗笔沉吟劈彩牋。
    往事偶来春梦里，闲愁因动落花前。
    青云旧侣嗟谁在，白首新情倍见怜。
    尽日凝思殊怅望，一章追叙主精研。
    韵颜莫与年争竞，世虑须凭道节宣。幸喜书生为将相，定由阴德致神仙。
    羊公剩有登临兴，尚子都无嫁娶牵，退象天山镇浮竞，起为霖雨润原田。从容自保君臣契，
    何必扁舟始是贤。

徐铉　奉和七夕应令
    今宵星汉共晶光，应笑罗敷嫁侍郎。
    斗柄易倾离恨促，河流不尽后期长。
    静闻天籁疑鸟佩，醉折荷花想艳妆。
    认见宣猷堂上宴，一篇清韵振金铛。

徐铉　奉和武功学士舍人纪赠文懿大师净公
    旧国荒闵成黍稷，故交危脆似琉璃。
    高从独喜汤师在，手把新文数道碑。

徐铉　奉和武功学士舍人纪赠文懿大师净公
    满卷文章为世重，出尘心迹少人同。
    腾腾自得修真理，不管浮生觉梦中。

徐铉　奉和武功学士舍人纪赠文懿大师净公
    文似春华铺晓陌，思如泉涌注长江。
    诗情道性知无梦，频见残灯照曙窗。

徐铉　奉和武功学士舍人纪赠文懿大师净公
    已洁心源超世表，却缘诗句有时名。
    初闻行业如耆宿，及见容颜是后生。

徐铉　奉和武功学士舍人纪赠文懿大师净公
    只有闲情搜景物，不将客鬓惜流光。
    京华才子多文会，众许请词每擅场。

徐铉　奉和武功学士舍人纪赠文懿大师净公
    惠远禅师名素重，维摩居士室皆空。
    群公竞有诗相赠，组绣珠玑满袖中。

徐铉　奉和武功学士舍人纪赠文懿大师净公
    南朝人物古犹今，只恐前身是道林。
    处处经行常自适，不妨谭笑不妨吟。

徐铉　奉和武功学士舍人纪赠文懿大师净公
    往往冥搜宵不寐，时时任性昼仍眠。
    高情丽句谁偏重，圣代词臣李谪仙。

徐铉　奉和武功学士舍人纪赠文懿大师净公
    霜髯病叟掩闲扃，禅客相寻有故情。
    每忆江南初识面，至今犹得爱才名。

徐铉　奉和右省仆射西亭高卧作
    院静苍苔积，庭幽怪石欹。
    蝉声当槛急，虹影向檐垂。
    昼漏犹怜永，丛兰未觉衰。
    疏篁巢悲翠，折苇覆鹯鹚。
    对酒襟怀旷，围棋旨趣迟。
    景皆随所尚，物各遂其宜。
    道与时相会，才非民所羁。
    赋诗贻座客，秋事尔何悲。

徐铉　奉和御制春雨
    祁祁甘雨正当春，草树精神一倍新。
    匀洒农郊偏长麦，缓飘花槛不惊人。
    密随宫仗环青辂，普逐皇恩下紫宸。
    霁后楼台更堪望，满园桃李间松筠。

徐铉　奉和御制殿前松兼以书事
    长松修斡列承明，虎盼龙盘气貌灵。
    风度乍闻琴曲调，巢高初见鹤仪形。
    枝智能陛戟寒生槛，叶带鑪烟翠满庭。
    涧底山头各生殖，托根争似在青冥。

徐铉　奉和御制寒食十韵
    朝阳散宿烟，登望思悠然。
    檐影晴偏暖，云容晚更鲜。
    共欢时景好，不惜岁华迁。
    旋试娇骢步，新调宝瑟弦。
    宫花红照耀，御水碧潺湲。
    歌吹清连夜，辎輟丽满川。
    依林张幄幕，夹道建韋千。
    仙乐来天上，祥光起日边。
    游丝经冉冉，芳草绿芊芊。
    圣制呈春色，周流遍八埏。

徐铉　奉和御制棋二首
    制法精微自帝尧，势如天阵布遧遭。
    沉思迥觉忘千虑，妙诀终须附六韬。
    急动未分香印匝，一枰初满月华高。
    御词仍许群臣和，愁杀山中玉兔毫。

徐铉　奉和御制棋二首
    常嫌群艺用心粗，不及棋枰出万途。
    妙似孙吴论上策，深如夔益赞訏谟。
    静陈玉槛连琴榻，密映珠帘对酒壶。
    圣智纵横归掌握，一先终不费多图。

徐铉　奉和御制扇
    齐纨新裂月轮全，蝉雀分明彩翠鲜。
    救暍自符仁主意，扬风须假手中扇。
    暂遮楼日霞光透，半掩歌唇宝靥圆。
    一曲睿调精比兴，好将金石奉雕镌。

徐铉　奉和御制暑中书怀
    浴殿晨开气象新，虚亭金井辘轳鸣。
    阴成杨柳千丝密，冰入襟怀一扇轻。
    寒水乍沉朱李熟，薰绡长有好风生。
    高楼更称频临望，台笠行歌麦陇青。

徐铉　奉和御制岁日二首
    运历三元正，升平及古同。
    五侯皆辑瑞，四海尽占风。
    圣政乾行内，群生寿域中。
    撞钟元会罢，晃朗日升东。

徐铉　奉和御制岁日二首
    正仗临轩万国来，汉仪周礼尽堪咍。
    光浮云盖青龙转，香透椒花白兽开。
    庆赐应时均亿兆，卜年从此数京垓。
    群臣共感文明运，况是天言诫懋哉。

徐铉　奉和御制闻早蝉
    绿树阴阴惬豫游，早蝉清韵远还收。
    唤回昼梦和宫漏，引起微冰助麦秋。
    禁柳烟中飞乍觉，御沟声里听偏幽。
    群生遂性宸章悦，从此人间不识愁。

徐铉　奉和御制夏中垂钓作
    物茂时平日正长，翠华停驭瞔方塘。
    文竿乍拂圆荷动，頳尾时翻素荇香。
    睿赏只应从暇豫，圣恩宁肯间沉翔。
    吞舟自是贪芳饵，犹笑成汤一面张。

徐铉　奉和御制烟
    春晴织霭映斜阳，幕幕偏能覆水乡。
    浓似庆云同馥郁，簿如轻素自飞扬。
    堤横新柳真成画，楼对遥山正好望。
    谁见朝元香案上，龙旗交影共腾骧。

徐铉　奉和御制要毬
    上闲精习渥洼骢，玉镂花鞍锦覆騣。
    金埒无尘初裛，朱旗向日自生风。
    雷传画鼓偏增气，星度飞毬欲映空。
    共道宸游因习武，凯歌犹似奏平戎。

徐铉　奉和御制元灯
    幔亭高敞九门前，银箭迟迟夜漏迁。
    明月静添华烛影，和风时度御炉烟。
    朱轮绣觳车声接，玉勒金羁马首骈。
    一曲云谣飞圣藻，万方歌仰尧天。

徐铉　奉和御制早春
    群生遂性得天真，阳景无私发秀匀。
    尧历永从新律正，皇恩散作万方春。
    华林日丽红苞拆，太液冰消绿浪新。
    天意分明启昌运。岱宗即看报群神。

徐铉　奉和御制茱萸
    台畔西风御果新，芳香精彩丽萧辰。
    柔条细叶妆治好，紫带红芳点缀匀。
    几朵得陪天上宴，千株长作洞中春。
    今朝圣藻偏流咏，黄菊无由更敢邻。

徐铉　奉和子龙大监与舍弟赠答之什
    石渠东观两优贤，明主知臣岂偶然。
    鵷鹭分行皆接武，金兰同好共忘年。
    怀恩未遂林泉约，窃位空惭组绶悬。
    多少深情知不尽，好音相慰强成篇。

徐铉　奉命南使经彭泽
    远使程途未一分，离心常要醉醺醺。
    那堪彭泽门前立，黄菊萧疏不见君。

徐铉　奉使九华山中涂遇青阳薛郎中
    故人相别动相思，此地相逢岂素期。
    九子峰前闲未得，五豨桥上坐多时。
    甘泉从幸余知忝，宣室徵还子未迟。
    且饮一杯消别恨，野花风起渐离披。

徐铉　附池州薛郎中书因寄歙州张员外
    新安从事旧台郎，直气多才不可忘。
    一旦江山驰别梦，几年簪绂共周行。
    岐分出处何方是，情共穷通此义长。
    因附邻州寄消息，接舆今日信为狂。

徐铉　附书与钟郎中因寄京妓越宾
    暮春桥下手封书，寄向南江问越姑。
