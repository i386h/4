<!-- { "loadSidebar": true } -->
    前身施粉忌太白，今日施朱恐太红。
    说似旁人刚不信，清香万斛在花中。

楼钥　谢潘端叔惠红梅
    殿后鞓红色漫穠，绛桃空自笑春风。
    何人击碎珊瑚树，恼得瑶姬面发红。

楼钥　谢潘端叔惠红梅
    旧见寒花蜡蕂红，宁知泌入雪肤中。
    绝怜金谷佳人坠，到地余香散晓风。

楼钥　谢潘端叔惠红梅
    梅花几种尽相闻，老矣才欣见此君。
    相与对花文字饮，绝胜歌舞醉红裙。

楼钥　谢潘端叔惠红梅
    人閒丹桂亦微黄，未见红葩解有香。
    惟喜此花兼众美，麝脐薰彻绛纱囊。

楼钥　谢潘端叔惠红梅
    初移湘水一枝春，賸馥还欣为我分。
    梦入山房三十树，何时醉倒看红云。

楼钥　谢潘端叔惠红梅
    岁晚红英绕冻柯，玉人无那醉颜酡。
    广平赋就如逢妆，铁石心肠可柰何。

楼钥　谢潘端叔惠红梅
    少陵年后咏花开，未见烟脂一抹腮。
    可惜当时诗兴动，止因东阁看官梅。

楼钥　谢潘端叔惠红梅
    坡翁着意赋三诗，谩说穠香已透肌。
    若见此花应绝倒，惜君生晚不逢时。

楼钥　谢潘端叔惠红梅
    花品无庸定等差，国香国色属吾家。
    海棠正自憀粗俗，莫问漫山桃李花。

楼钥　谢潘端叔惠红梅
    不学江头玉树寒，寿阳红粉旧妆残。
    婵娟可是憀随俗，莫作金沙锁骨看。

楼钥　谢潘端叔惠红梅
    客来试与倚栏干，拂拂清香触鼻端。
    尽做北人浑不识，不应敢作杏花看。

楼钥　谢潘端叔惠红梅
    全体江海腊里芳，紫绵新拂汉宫妆。
    临川借得江梅句，倾国天教抵死香。

楼钥　谢潘端叔惠红梅
    诗老为花空自忙，想应未识此奇芳。
    青枝绿叶何须辨，桃杏安能如许香。

楼钥　谢潘端叔惠红梅
    只说梅花似雪飞，朱颜谁信暗香随。
    不须添上徐熙画，付与西湖别赋诗。

楼钥　谢潘端叔惠红梅
    缟裙练帨玉为肌，谁点微頳向北枝。
    若使罗虬见颜色，定须将此比红儿。

楼钥　谢潘端叔惠红梅
    自昔梅花雪作团，红梅晚出可人看。
    江梅不解追时好，只守冰姿度岁寒。

楼钥　谢僧道全惠诗并菖蒲
    楚楚芳荪诗样清，翠苗低护小峥嵘。
    一泓功借幽根润，六月能令凉意生。
    雁荡浑如梦边事，龙湫顿觉眼中明。
    閒窗坐对思无限，何日随君绕涧行。

楼钥　谢剡中沈元龙惠诗
    东阳何事到东州，百语曾无一语酬。
    深羡松筠无改叶，自言蒲柳已先秋。
    千金既觉成虚掷，双璧还惊又暗投。
    别后未知何日见，但将吾道付沧洲。

楼钥　谢少微兄惠牡丹
    乍观泉石分新种，想为黟山忆旧葩。
    病后不妨风韵在，此花之外更无花。

楼钥　谢少微兄惠牡丹
    方剪栏干第四花，玉人联袂过吾家。
    捻红玉翼皆名品，醉眼相看到日斜。

楼钥　谢少微兄惠牡丹
    箫鼓声中醉九旬，落红万点正愁人。
    眼明忽见倾城色，更向尊前作好春。

楼钥　谢舒景叔写照见赠
    谁写衰容入画图，本来面目旧形模。
    几年老瘦鬓如雪，不道今吾非故吾。

楼钥　谢太守送雪次韵
    一冬只见晓霜寒，未得飞霙万里看。
    多谢黄堂赠圭璧，欲从乳窦倚栏干。
    檐高安有冰成柱，坐久空余水在盘。
    岁晚愿呈三白瑞，要观积玉满林端。

楼钥　谢滕宰彦可惠诗
    与君相遇海东头，明月如何忽暗投。
    自愧重来千岁鹤，永怀静对五湖鸥。
    新编不觉成三复，妙思诚堪比四愁。
    还肯来游鄮山否，与君携手上东楼。

楼钥　谢王粹中惠白鹤山麟川观斑竹杖并竹舆
    麟川仙馆翠琅玕，荷子携来白鹤山。
    未效葛陂龙种化，绝胜湘浦泪痕斑。
    裁为拄杖一寻许，巧作轻舆四尺悭。
    儿子门生俱努力，病夫欲过虎豨还。

楼钥　谢文思许尚之石函广陵散谱
    叔夜千载人，生也当晋魏。
    君卑巨寖强，駸駸司马氏。
    幽愤无所洩，舒写向桐梓。
    慢商与宫同，惨痛声足备。
    规橅既弘阔，音节分巨细。
    拨刺洎全扶，他曲安有是。
    昌黎赠颖师，必为此曲制。
    昵昵变轩昂，悲壮见英气。
    形容泛丝声，云絮无根蒂。
    孤凤出喧啾，或失千丈势。
    谓此琵琶诗，欧苏俱过矣。
    余生无他好，嗜此如嗜芰，
    良夜或无寐。向时几似之，
    激烈至流涕。素考韩舦言，
    神授托奇诡。别姊取韩相，
    多用聂政事。近读清真序，
    始知石函秘。贤哉许阿讷，
    自言家有此。文君昔宝藏，
    人亡琴亦废。荷君重然诺，
    写谱远相寄。按柏三十六，
    大同小有异。此即名止息，
    八拍信为赘。君远未能来，
    我老从此逝。何当为君弹，
    更穷不尽意。
    
    
楼钥　谢颜乐閒篆离骚
    乐閒下笔素推高，攻愧耽书老更饕。
    顾我好看秦小篆，烦君为作楚离骚。
    晚年应悟成竵匾，痛饮犹堪写郁陶。
    喜剧但知藏十袭，琼瑶无以报投桃。

楼钥　谢叶处士写照
    老我旧曾官日边，随众年除仍岁迁。
    母子日夜念乡国，但欲共耕绵上田。
    叶君写照妙一世，画我形模在山水。
    有如虎头貌幼舆，正合置之岩石里。
    犹记有客为谀言，盍更野服为貂蝉。
    我笑不答心不然，拂衣径得归林泉。
    归来岁月不知久，十余年中何不有。
    此心炯炯尚如丹，只为幽忧成老丑。
    久矣与世俱相忘，荷君念我应老苍。
    新图白髭添一二，岂知双鬓皆成霜。
    两图对挂耿相照，顾盼从容成一笑。
    更添松竹作寿星，我已甘心就枯槁。
    人言姿态与真同，如照止水窥青铜。
    明知已非故吾矣，小孙指点能呼翁。
    君居天街号称首，侯王生面罗左右。
    边头飞将新立功，飒爽英气照窗牖。
    名满四方求者多，千金造门君不呵。
    能事固不受促迫，应酬虽繁可柰何。
    胡为有暇及衰朽，楚楚装池意尤厚。
    我今已是行路人，不须重累丹青手。

楼钥　谢袁起岩侍郎送盆栀奉老母
    翠绡飞盖拥生香，冰雪精神试晚妆。
    鹤发慈亲俄一笑，玉人何事晚升堂。

楼钥　廨舍小轩
    衮衮群山尾，横窗更此岑。
    尘埃遮物外，风物宛山阴。
    作吏何妨隐，寻山不用深。
    居然一丘壑，便足快登临。

楼钥　昕老自号鉴堂来住芦山山中先有鉴堂
    鉴堂来住鉴堂中，两鉴相磨只一同。
    要是非台亦非鉴，但见寂照含虚空。

楼钥　新昌石佛
    费尽三生心与力，造成石像一百尺。
    相好端严具足尊，五彩黄金妙装饰。
    道不是佛却不得，若道便是也不得。
    上尽层楼却下来，何曾见得真弥勒。

楼钥　新陃门径或谓太窄
    门外顿空旷，双眸豁太虚。
    谁欤列佳树，正尔对吾庐。
    蚤岁曾修业，衰年得定居。
    买邻贤伯仲，衣锦旧门闾。
    未办三閒屋，先栽数席蔬。
    欢娱戏莱服，晨夕奉潘舆。
    驷马容虽狭，斋郎住有余。
    床金知已尽，瓶粟岂无储。
    细草沿阶嫩，新篁得雨初。
    窃希仁者静，未觉故人痚。
    昼永翻名画，更长理旧书。
    何妨抱琴醉，尽好带经鉯。
    耋穉同甘苦，儿孙共卷舒。
    眼花多掩卷，鬓雪不堪梳。
    少饮毋求醉，徐行可当车。
    此生千万足，只愿老樵渔。

楼钥　信国夫人秦氏挽词
    夫人富贵出怀绷，择配和鸣得仲卿。
    鸾诰蚤能封大国，鱼轩不及伴双旌。
    肥家得法晚无倦，教子登科新有声。
    难息南豨未成屋，凤凰山下启佳城。

楼钥　行荆坑道中
    古涧随山转，征人趁水行。
    悬崖当步险，空翠逼人清。
    石路无寻直，沙田不亩平。
    千岩得一二，亦足慰平生。

楼钥　行香闻杜鹃
    墙西绿树杜鹃声，老我何堪侧耳听。
    我自赋归归不得，不须苦语更丁宁。

楼钥　绣川道中
    伏波莫作贾胡留，雨意垂垂未肯休。
    不惮征衫有微湿，只愁平地又横流。
    行人自厌冲泥苦，野老方当得意秋。
    倦仆如何致千里，登天徒笑传鸣鸠。

楼钥　戌溪道中
    寒潮高於埭，黄流濯西河。
    人牛力俱壮，相与冲流过。
    潮落势叵御，转樛依丘阿。
    暮霭起平楚，阴云翳寒莎。
    夜分潮复上，橹声相轧摩。
    大江渺无津，不知身在何。
    余生一虚舟，兀然听风波。
    吾亲白云下，况尔方卧痾。
    远游非吾事，归矣毋蹉跎。

楼钥　徐府君挽词
    孺子人如玉，功名不在身。
    死生齐物外，孝友笃天伦。
    已有传家子，曾充观国宾。
    他年芳五桂，伤不见灵椿。

楼钥　徐季节挽词
    公府推徐穉，山阳荐仲车。
    盛时遗此老，没世竟穷庐。
    行道嗟无命，传家幸有书。
    鲁山终不识，抚卷倍欷歔。

楼钥　徐少卿挽词
    圣主一言寤，长淮千耦耕。
    山川皆在目，草木尚知名。
    盍被腰金宠，徒为揽辔行。
    诸郎袭余庆，定自不憀卿。

楼钥　徐少　　挽词
    所至多遗爱，丹丘最有声。
    奉常千载久，攀恋一城倾。
    已恨数离别，宁知隔死生。
    湖边旧门巷，一到一心惊。

楼钥　许待制挽词
    吏事缘儒术，人材第一流。
    宦游几五纪，遗爱满诸州。
