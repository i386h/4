<!-- { "loadSidebar": true } -->
    文辞烨垂后，将相未可当。
    穷愁乃著书，心志能浑刚。
    倘来奚足卹，令名期自将。

卢会龙　横舟
    漫浪江湖万里天，苹花芦叶饱风烟。
    五更惊觉家山梦，撇棹归来月底眠。

卢珏　贺山房先生得宣命
    自从骢马到清溪，净洗江山绝点埃。
    霜月高擎随地转，春风吹喜自天来。
    皇华礼遣荣花县，宣命恩浓出柏台。
    海内苍生望霖雨，庙堂正要栋梁材。

卢珏　天边风露楼漫题
    十二阑干俯碧溪，凭高一览万山低。
    晴滩历历轻帆上，烟树重重幽鸟啼。
    但觉兴随流水远，不知身与白云霁。
    年来先寄东君信，多种梅花在屋西。

卢茂　送叶大尹廷衡
    鸡犬无譁四境同，桑麻百里长春风。
    熙熙安养知谁力，父老相逢说鲁恭。

卢梅坡　蚕
    春蚕运巧起经纶，底事周防反杀身。
    鼎镬如归缘报主，羞他肥禄避危人。

卢梅坡　春游
    红芳满眼斗风流，谁信春来有客愁。
    惆怅不干桃李事，故山烟雨忆松楸。

卢梅坡　读康节诗
    先生乐处少人知，最是生平不皱眉。
    身世帝王全盛日，风光伊洛太平时。
    画前勘破先天易，醉后吟成击壤诗。
    高卧行窝吾亦愿，不堪心事类周嫠。

卢梅坡　芙蓉
    云袂飘摇翠佩环，仙姿绰约紫霞冠。
    虽然谪在西风里，合作人间小牡丹。

卢梅坡　柳絮
    晴栏看尽柳花飞，一段风情不自持。
    若使化为萍逐水，不如且作絮沾泥。

卢梅坡　落梅
    自负孤高伴岁寒，玉堂茆舍一般看。
    顽风摧剥君知否，铁笛一声人倚栏。

卢梅坡　梅花
    梅雪争春未肯降，骚人阁笔费平章。
    梅须逊雪三分白，雪却输梅一段香。

卢梅坡　闵雨
    百万人家井水黄，江南大半田无秧。
    乖龙岂是为霖物，贪弄明珠簸日光。

卢梅坡　茉莉
    京尘湫隘{左虫右梦}蚊多，彼美繁英玉雪窠。
    见谓娇柔能特立，肯凭他物学藤萝。

卢梅坡　牡丹
    玉栏四面护花王，一段风流似洛阳。
    深院不须驱野鹿，只愁蜂蝶暗偷香。

卢梅坡　荼醾
    荼醾结屋是何年，风雨摧颓为怆然。
    飞似绿珠楼上坠，困于毕卓瓮间眠。
    门前碍路旋移来，压架欹斜缘作堆。
    三月半时花正好，十年前是手亲栽。
    幽香早被风偷递，小蕊那禁雨急催。
    尽数折为神佛供，免教飞去卧苍苔。

卢明甫　过檀溪
    鸟泊随阳雁，鱼藏缩项鳊。
    停杯问山简，何似习池边。

卢明甫　九日怀襄阳
    岘山不可见，风景令人愁。
    宜城多美酒，归与葛强游。

卢某　和强参军晚莺
    每到年年二月时，迁乔常向最高枝。
    春教绿绮调喉舌，天赐黄金作羽仪。
    无限园林皆占便，几多蜂蝶竞相随。
    除栖禁园宫花外，更得飞鸣近凤池。

卢氏　绝命词
    夫为苌弘血，妾感共姜诗。
    夫妻同死义，天地一凄其。

卢氏　送夫赴襄阳
    羡君家世旧缨簪，百战常怀报主心。
    草檄有才追记室，筑台无路继淮阴。
    射雕紫塞秋云黑，走马黄河夜雪深。
    白首丹衷知未变，归来双肘印黄金。

卢寿老　雨花台
    輶车行晓快新游，更上雨花台上头。
    看不厌人浑是景，清无极处奈何秋。
    地完龙虎堂堂立，江泊鲸鲵滚滚流。
    一带黄山是淮土，依然望弗见神州。

卢廷辅　鸭湖
    并山终日舣孤舟，深入桃蹊访阮刘。
    流水落花无问处，居人云是古瀛洲。

卢孝孙　梅雪堂
    玄冬雪霰零，寒梅吐花白。
    皎皎冰玉姿，六出同一色。
    佳士开幽轩，於此心境悦。
    味澹志愈坚，冰霜励高节。
    永言贞素心，千载共孤洁。

卢郢　残丝曲
    春风骀荡吹人衣，残丝羒花曳空飞。
    间愁十丈断不得，雄蜂雌蝶相因依。
    高楼夹路凌云起，琐窗鸾柱弹流水。
    鸾声啼老杨柳烟，香梦蒙蒙隔千里。

卢郢　黄鹤楼
    黄鹤何年去杳冥，高楼千载倚江城。
    碧云朝卷四山景，流水夜传三峡声。
    柳暗西州供聘望，草芳南浦遍离情。
    登临一晌须回首，看却乡心万感生。

卢岳　送英公大师归终南
    攎息游方兴，萝龛近翠微，
    几程劳夜梦，一锡向秋归。
    月彩笼清磬，岚光润紫衣。
    重寻溪上路，枫叶下岩扉。

卢钺　姑苏台览古
    姑苏台下百花洲，解语香魂此旧游。
    巧笑已倾吴子国，浅颦又涴范公舟。
    湖山四顾无奇骨，五霸俱空等拙谋。
    杯酒酹江应自誓，男儿西北有神州。

卢钺　和太傅平章魏公咸淳庚午冬大雪遗安抚潜侍郎
    天花六出瑞午林，公溥明通造化心。
    农望丰年知兆朕，物涵生意总怀任。
    兔围奕奕夸圭璧，薇戍霏霏咏昔今。
    惊重老枝长玉立，主张阳类杜群阴。

卢钺　和太傅平章魏公咸淳庚午冬大雪遗安抚潜侍郎
    底用封书祷梵林，瑞霙先腊感由心。
    豫知农亩宜禾稼，复喜边储足辇任。
    民乐齐宫夸往昔，捷歌周戍属斯今。
    燮调妙造推元老，治象阳明无伏阴。

卢钺　投壶
    离骚课罢便投壶，长日身心得自娱。
    多少论筹闲殿最，始终中节定工夫。

卢钺　吴兴舟中
    笠泽高风寒凛凛，苕溪凝雪白皑皑。
    扁舟我独乘归兴，自是不因安道来。

卢正中　游洞霄宫
    云海三山路忽通，形神俱妙玉霄东。
    八篇拟授无司马，银鼎浮珠问葛翁。

卢篆　题梨岭冯唐调
    五原塞外骄儿悍，万死台前女子多。
    闻道中郎知魏尚，不教天子忆廉颇。

卢祖皋　采菊
    旋移黄菊不嫌迟，晴日霜庭晚更宜。
    闲倚石阑衫袖薄，偶然愁思入新诗。

卢祖皋　读书
    细字灯前老不便，小斋新冷夜无眠。
    数声墙竹萧萧雨，一缕铜炉淡淡烟。

卢祖皋　寄潘道士
    松深古观幽，长日断人游。
    苔绿几层雨，山分一半秋。
    病因凉后减，句向静中求。
    见说烧银汞，频将异草收。

卢祖皋　煎茶
    秋庭木落长莓苔，寂寞东岗菊自开。
    惟有诗翁幽兴熟，每携茶具竹间来。

卢祖皋　庙山道中
    粉黄蛱蝶绕疏篱，山崦人家挂酒旗。
    细雨嫩寒衫袖薄，客中知是菊花时。

卢祖皋　上方寺
    题诗上方寺，眼阔句难收。
    地控三吴胜，天连七泽浮。
    路危行迹少，塔坏断碑留。
    俩屐几行破，今年不负秋。

卢祖皋　松江别诗
    明月垂虹几度秋，短蓬长是击人愁。
    暮烟疏雨分携地，更上松江百尺楼。

卢祖皋　酴醾
    雪颗云条一架春，酒中风度梦中闻。
    东风不是无颜色，过了梅花便到君。

卢祖皋　闲行
    春风入小畦，数日绿阴齐。
    把酒寻花饮，将诗就壁题。
    鹅儿唼嫩草，燕子集新泥。
    望见垂杨好，闲行过水西。

卢祖皋　雨后得月小饮怀赵天乐
    梅花此夜稀，嘉月弄光辉。
    不饮强呼酒，欲眠重启扉。
    语高惊鹤睡，坐久见乌飞。
    想见湖居友，扁舟不肯归。

卢祖皋　玉堂有感
    两山风雨故留寒，九陌午泥苦未乾。
    开到海棠春烂漫，担头时得数枝看。

卢祖皋　种橘
    小擘枝头满袖香，累累秋实正宜霜。
    每来长是移时去，为尔风流似故乡。

卢祖皋　舟中独酌
    有酒何人可共斟，扁舟终日载孤吟。
    山川似旧客怀老，天地何言春事深。
    风入平湖寒衮衮，鸟啼芳树绿愔愔。
    幅巾不受红尘触，每一郊行一赏心。

庐陵田父　题壁
    云兮云兮，变化有神灵兮。
    卷起地下黄，飞去天上青兮。
    仙人乘云天尽五，借我清阴覆赤土。
    云间逍遥人间苦，年年苦时望君雨。

鲁百能　同庆府
    山占仇池地，江分白马氐。
    潭深龙自蛰，亭迥凤曾栖。

鲁百能　醉仙崖
    高倚青冥插酒星，山崖谁作醉仙形。
    从来天地为衾枕，应笑人间有独醒。

鲁晦之　次唐彦猷愿亭林韻
    烟雨三家市，黄门卜此居。
    著书千纸在，祠宇几掾疏。
    潮汐成今古，牛羊有里墟。
    举兵鉯逆节，风烈照无馀。

鲁交　大雪
    万象晓一色，皓然天地中。
    楚山云母障，汉殿水精宫。
    远近梅花信，高低柳絮风。
    吟魂清不彻，和月上晴空。

鲁交　寄刘彦炳
    征旆遥分苑路西，马蹄春去戈阳溪。
    相思欲和鸟啼曲，一拂瑶弦意总迷。

鲁交　江楼晴望
    江干一雨收，霁色染新愁。
    远水碧千里，夕阳红半楼。
    笛寒渔浦晚，山翠海门秋。
    更待牛津月，袁宏欲泛舟。

鲁交　经秦皇墓
    祖龙何事苦东巡，仙驾归来冢草新。
    项籍已飞三月火，子婴犹醉六宫春。
    元来沧海殊无药，却是芒砀暗有人。
    自古乾坤属真主，骊山山下好沾巾。

鲁交　经战地
    西边用兵地，黯惨无人耕。
    战士报国死，寒草迎春生。
    沙飞贼风起，昼黑阵云横。
    未持天下扫，何以扫欃枪。

鲁交　句
    烟萝梓郡东，莲梵白云中。

鲁交　句
    万仞青崖碧玉寒，岩萝相引彻仙坛。

鲁交　清夜吟
    露华清八极，吟上小楼东。
    月色水铺地，雁声秋满空。
    明河欲泻浪，瘦竹自生风。
    坐久心骨爽，此怀谁与同。

鲁交　游安乐山
    苔迳傍岩斜，林间是道家。
    夜潭鱼戏月，春地鹿眠花。

鲁交　游华山张超谷
