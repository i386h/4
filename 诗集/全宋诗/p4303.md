<!-- { "loadSidebar": true } -->
    松边弹舌低声念，莫引龙来变作人。

周弼　甲申岁解官归故居有以书相问者
    近凭筇竹杖，岁岁作生涯。
    独採傍溪药，自看临水花。
    爱云因此望，对日任西斜。
    惟有双蝴蝶，相随直到家。

周弼　检校金盖别业
    独棹一溪云，山回景自分。
    露花藏岸势，风叶乱泉纹。
    短箭催年急，微阳近草曛。
    断猿将落木，清夜不堪闻。

周弼　建宁浦城李频行祠
    建安梨岳老梨木，刻作唐朝建州牧。
    香炉忽动吹寒灰，浦城环翠阴风来。
    岭头顽石尽能走，涧下奔泉皆倒回。
    猿猱啼兮鬼啸野，六玄虬兮四骊马。
    想须吟绕碧草亭，举手高翻白云写。
    峰为文通名梦笔，杨公书堂曾散帙。
    丽月鲜霞付与谁，烟墅有人还筑室。
    田父何所祈，赠尔青黣黑桑椹。
    里儒何所求，赠尔黄粮布囊枕。
    万岁兮千秋，既往兮复留。
    抽兰心，拆椒口。
    簸南箕，挹北斗。
    不假竹枝歌，何须折杨柳。
    只用秦原妙绝词，传入神弦荐春酒。

周弼　江舦送别
    把酒对汀洲，相看发去舟。
    迎风一分手，惊浪几翻头。
    烛暗花消泪，枫寒叶弄愁。
    恐犹回首望，终夕凭高楼。

周弼　将适毗陵道中遇居简上人
    姑苏观下逢居简，帽子欹斜衣懒散。
    自言契阔漫东西，虽老犹能青白眼。
    知音不在禅床久，抱刺怀书谨奔走。
    反舌无声乱草间，回首尽成狮子吼。
    荒芜野寺孤城外，赤叶黄芦日相对。
    午睡双鸠唤欲醒，起傍生台炙肩背。
    弄笔濡毫总萧索，尚余酒量添於昨。
    语尽横塘笛未终，东风满面杨花落。
    匆匆解缆搀程去，从此相期更何处。
    一碗官酤般若汤，把手同看独孤树。

周弼　金坛观
    金坛深僻观，钟磬人少闻。
    山果猿偷堕，庭莎鹿卧分。
    木高犹带雪，石冷不生云。
    正爇黄连炷，相从拜老君。

周弼　久客思归感兴
    久客空江上，閒吟对石门。
    青山非远近，流水自朝昏。
    夜月添乡梦，春风入烧痕。
    翻思南郭路，迢递隔烟村。

周弼　客楼
    水国秋清潮半生，越王台殿销荒城。
    西楼一夜思归客，斜倚朱栏独听笙。

周弼　蜡梅
    爱花偏倩猎人寻，残雪偷春上棘林。
    山岸有谁先得见，冷香疏亚辟寒金。

周弼　冷泉幽想
    水源穷不尽，垢腻生春袜。
    未敢辄揭流，且向幽亭歇。

周弼　溧阳桃花
    见说谪仙曾到此，东风千树锁雕墙。
    游人偏向花间酹，雨湿春泥喷酒香。

周弼　连珠
    远望披裘日几回，可堪江上暮寒催。
    云飞旷野迎风断，雪洒长滩夹雨来。
    马踏野桥嘶破板，鸟迷村路立高桅。
    暂须移向疏篱泊，迁就惊春一树梅。

周弼　灵岩上方
    嵯峨楼观青山头，昔曾避暑离宫游。
    吴天旌旆堕冥漠，至今古木涵清秋。
    谁听白紵歌声接，细扑飞尘石榴叶。
    银烛吹灰别泪残，夜半虚廊响行屧。
    美人何处凝娇魂，五色定化蝴蝶翻。
    几人深闺有余怨，当昼巨栎号惊猿。
    千年惟见春风在，绿草虽存颜色改。
    寂寞栏干绕断肠，满径寒香不堪採。
    朝云为我光徘徊，须臾径入姑苏台。
    遗踪灭迹竟难望，叶落空林归鸟哀。

周弼　灵竺寺
    不因纯孝者，古寺若为安。
    壁彩蜗游遍，炉香鼠踏残。
    钟声嘶破梃，旛影飍危竿。
    尚恐冬生笋，时来竹外看。

周弼　留别唐栖云泉上人
    水宿唐栖寺，何缘更浃旬。
    千山今日路，三岁异乡人。
    小殿眠身佛，空廊折臂神。
    归时重作礼，又拂一番尘。

周弼　留题唐栖寺
    僧房十日相留恋，为怯生寒未到家。
    插岸断冰妨荡桨，入檐飞雪助煎茶。
    香台穴碎逃秋蚁，古殿巢翻失暮鸦。
    惟有溪梅量禁耐，傍篱争发向阳花。

周弼　龙井道中杂纪
    白发宫人频笑谑，罗衣昔对君王着。
    夜惊春雨洗桃花，梦魂犹挂秋千索。

周弼　龙井道中杂纪
    老僧病久声嘶喝，屡说紫衣胜短褐。
    莫嫌两手渐拘挛，曾把御前供奉钹。

周弼　陆羽泉
    拟酌松根泉，先酹松下土。
    瓯犧副都篮，拾薪自煎煮。
    一杯复一杯，并酌连四五。
    寄谢山中人，腹痛不累汝。

周弼　鹿苑寺
    分半作民栖，犹藏一曲溪。
    鹊窥莲叶座，僧占菜花畦。
    白蠹鱼销粉，青乾兽剥泥。
    幸留唐刻在，相伴峻郎题。

周弼　罗家洲
    对港近村俱有路，扁舟倍觉往来频。
    入秋破褐惟存线，尽日收钱不满缗。
    远岸冷沙衔坠叶，浅滩寒水卧枯苹。
    未知行役何时断，纵使更深亦唤人。

周弼　落梅
    玉树分明照夕流，粉痕翻为碧苔留。
    三更枝上玲珑雨，乱滴寒香一夜愁。

周弼　马要寺
    水国何年寺，萧条野渡边。
    僧驱田雀倦，神抱海犀眠。
    细网垂秋屋，残灯泊暝船。
    数家枯柳下，犹有旧人烟。

周弼　牡丹
    江南牡丹凡有几，德安打头歙为二。
    金陵旧物间有之，池阳吴郡皆居次。
    地近京畿种偏好，鄂城栽接不草草。
    舂土筛泥绕画栏，石甽方坛净如扫。
    当头第一带鞓红，腻紫娇黄别作丛。
    盘盂擎出最迎日，碧玉万片藏春风。
    宝叶丝丝带缕金，锦斑酒晕问攒心。
    翻腾栀茜乱朱粉，样各数名分浅深。
    低树犹高五六尺，花重刚枝反无力。
    迥出层阴转耐看，始悟年深有真色。
    晚添细雪来相簇，露醒香魂冷方浴。
    倚柱黄昏眼倍明，顿觉夜阑须秉烛。
    洛水芳林应更多，不禁飞雨洗铜驼。
    酥煎送酒有人在，草没故园无柰何。
    莫对余春起叹嗟，最难保守是繁华。
    君看南渡百年内，看到子孙能几家。

周弼　南楼怀古五首
    昔人有意久经营，极望寒芜远更平。
    三国旆旌群鹊散，六朝楼阁一鸠鸣。
    雪消晴嶂沉孤垒，风打寒潮入废城。
    多少怨魂销不尽，草根烧断又还生。

周弼　南楼怀古五首
    事久销沉只等闲，好将深意递相参。
    舳舻宵遁谁思付，裙屐春游自笑谈。
    西日瘴回迷汉沔，北风被逆上江潭。
    隔城方唱招魂引，一拍殷勤至再三。

周弼　南楼怀古五首
    茫茫迂曲度平川，何处孤村近水边。
    烟护刘琮残壁垒，雨沉黄祖旧楼船。
    寒沙细拥菰芦地，破陇斜耕苜蓿田。
    见说去年秋潦后，更无茅屋起炊烟。

周弼　南楼怀古五首
    幸际清时息五兵，舌顽无处说纵横。
    蚁封一梦难分别，蜗角千年强斗争。
    丹壁邮亭新蜀道，白楼烽戍古邾城。
    自知夜半徒兴舞，移远寒鸡不使鸣。

周弼　南楼怀古五首
    夕阳光退杳难凭，欲问江鸥史怨憎。
    各意举帆烧北岸，伤心流榤锁西陵。
    雪消蜀货千樯下，风顺吴盐万斛增。
    且趁一樽相暖热，自非乘醉莫来登。

周弼　女坟湖
    石龟无语对东风，海鹤曾迷晓市中。
    三十六鳞朝夜月，玉钗人在水晶宫。

周弼　琵琶亭
    萧萧枫林青，要出间椅槚。
    尚思送行舟，系此木叶下。
    云开星垂山，水荡月在野。
    江空夜枨枨，泪复谁满把。
    汀洲泥沙换，葭苇颜色假。
    变迁斐然殊，感慨益以寡。
    黄烟飞高桅，绛雪当道洒。
    余春去不尽，并放湓浦泻。
    岂无夜深弹，寂寞少听者。
    尚有沙滩人，时时说司马。

周弼　鄱阳湖
    鄱阳湖浸东南境，有人曾量三十六万顷。
    我昔乘槎渤澥间，眇视天溟坎蛙井。
    浪何为而起於青云之底，日何为而碎於泥沙之里。
    太极初分一物无，天水相包若鸡子。
    扬澜可供李白青州杓，彭蠡付与卢敖洗龟壳。
    斗大孤山没处藏，斸取来搘鼎铛脚。
    胸中八九吞云梦，似此蹄涔亦何用。
    安得快意大荒之东东复东，指麾鱼鳖骑苍龙。

周弼　鄱阳湖四十韵
    巨浸连吴越，高躔直斗牛。
    玄明开别府，江伯汇支流。
    象纬元精逼，神奸秘怪裒。
    番君疏带砺，彭蠡壮襟喉。
    赴隙如无地，凭壖忽有州。
    津涯逾写润，窟宅定刳幽。
    岛认瀛鳌戴，涛疑阵马蒷。
    珠跳怜雨驶，镜滑识风收。
    树带乔枝隐，山余短碧浮。
    窥觇疲罔象，睥睨忲阳侯。
    漾月都迷皓，蒸云间作油。
    涵濡均藻荇，冗长到{中八两边各一点}鳅。
    蜃幻明嘘阁，龙腥夜拔湫。
    万寻县圃玉，一带洞庭秋。
    盈缩知谁纪，吞并似力揫。
    鲤矜封赤鰖，龟笑斥朱眸。
    嵌窦扶桑齧，珍文匠石锼。
    鸥群驯野客，蛍肆傲潜蚢。
    罟数筐零霰，樯轻弩激鎍。
    孰分浮瓠澨，或讶绕蛇丘。
    弦索延商妇，舽芻送莫愁。
    陶朱诚得策，神禹想遗忧。
    端称潺湲弄，非无隐伏搜。
    豆分高下渚，苇视去来舟。
    血脉乾坤活，疮痍稼穑瘳。
    披猖包息壤，琐碎略浮沤。
    莲女婵娟棹，渔郎芼燥瓯。
    有人搴绣被，无客傲鹴裘。
    货贝穷乾没，醪羞肃丐求。
    束枯论沃釜，戒覆比倾辀。
    众水杯盂外，他年吐纳尤。
    鹊填功未议，鲸吸志应酬。
    何事轻思济，吾防果未周。
    阽危心骨醉，飘泊面颜羞。
