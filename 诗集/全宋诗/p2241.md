<!-- { "loadSidebar": true } -->
释怀志　答惠洪问住山
    山中住，独掩柴门无别趣，
    三个柴头品字煨，不用援毫文彩露。

释辉　古藤
    翠盖阴森高隐鹤，修条屈曲暗藏蛇。
    闲来兀坐莓苔石，时见山禽扑落花。

释辉　句
    丁宁童子休教扫，留取窗前当雪看。

释辉　梅花
    我见庭梅六十春，当时初见已轮囷。
    人老只道梅花老，不道梅花老笑人。

释辉　木芙蓉
    霜深才吐艳，日暮更饶红。
    掩映残荷浦，冯夷败菊业。

释辉　润州
    北固楼前一笛风，断云飞出建章宫。
    江南二月多芳草，春在蒙蒙细雨中。

释辉　题洞灵观
    古观多松桧，幽期近暮秋。
    坐看新月上，间见断云愁。
    野思同花鸟，乡情隔岛洲。
    轻寒披鹤氅，隐几自搔头。

释晦机　滕王阁
    槛外长江去不回，槛前杨柳后人栽。
    当时唯有西山在，曾见滕王歌舞来。

释晦山　曹山寺
    千年荷玉紫云蟠，偶翳浮尘影欲寒。
    不是老人重着力，雨花洞口棘漫漫。

释惠崇　池上鹭分赋得明字
    雨绝方塘溢，迟徊不复惊。
    曝翎沙日暖，引步岛风清。
    照水千寻迥，栖烟一点明。
    主人池上凤，见尔忆蓬瀛。

释惠崇　访杨云卿淮上别墅
    地近得频到，相携向野亭。
    河分冈势断，春入烧痕青。
    望久人收钓，吟馀鹤振翎。
    不愁归路晚，明月上前汀。

释惠崇　古塞曲
    边烽久不息，戍鼓何鼟鼟。
    五月无青草，滂沱流断冰。
    胡儿昧形胜，汉骑恣凭陵。
    出号朔风起，受降沙垒崩。
    楼烦已纳款，天意口威稜。
    归佩封侯印，喧然世所称。

释惠崇　句
    久别年颜改，相逢夜话长。

释惠崇　句
    河来天上阔，云度月边轻。

释惠崇　句
    鹤传沧海信，僧和白云诗。

释惠崇　句
    鹤惊金刹露，龙蛰玉瓶泉。

释惠崇　句
    花漏沉山月，云衣起海风。

释惠崇　句
    花月病怀看酒谱，云萝幽信著茶经。

释惠崇　句
    画鹢浮秋浪，金铙响夕云。

释惠崇　句
    剑静龙归匣，旗闲虎绕竿。

释惠崇　句
    剑佩明山雪，旌旗湿海云。

释惠崇　句
    江花凌霰发，山溜入池深。

释惠崇　句
    惊蝉移古柳，斗雀堕寒庭。

释惠崇　句
    井含春气碧，楼转夕阴清。

释惠崇　句
    寒禽栖古柳，破月入微云。

释惠崇　句
    境闲僧渡水，云尽鹤盘空。

释惠崇　句
    海鸥听舜乐，山鬼醉尧觞。

释惠崇　句
    卷幔来凤远，移牀得月多。

释惠崇　句
    潏潏药泉来石窦，霏霏茶霭出林梢。

释惠崇　句
    空潭闻鹿饮，疏树见僧行。

释惠崇　句
    旷野行人少，长河去鸟平。

释惠崇　句
    岚重琴棋湿，风长枕簟寒。

释惠崇　句
    坐石云生袖，添泉月入瓶。

释惠崇　句
    离碛雁冲雪，渡河人上冰。

释惠崇　句
    林断城隍出，江分岛屿回。

释惠崇　句
    岭暮清猿急，江寒白鸟稀。

释惠崇　句
    景霁云回合，秋生树动摇。

释惠崇　句
    风暖鸟巢木，日高人灌园。

释惠崇　句
    白浪分吴国，青山隔楚天。

释惠崇　句
    残月楚山晓，孤烟江弐春。

释惠崇　句
    长风跃马路，小雪射雕天。

释惠崇　句
    春浅冰生井，宵分月上轩。

释惠崇　句
    丹枫映郭迥，绿屿背江深。

释惠崇　句
    地形吞蜀尽，江势抱蛮回。

释惠崇　句
    地遥群马小，天阔一雕平。

释惠崇　句
    渡河风动旆，巡部雨沾车。

释惠崇　句
    对酒淮潮起，题诗楚月新。

释惠崇　句
    多年不道姓，几日旋移家。

释惠崇　句
    寒灯催興尽，晓角唤春归。

释惠崇　句
    梵容分古像，唐语入新经。

释惠崇　句
    楼中天姥月，座上杜陵人。

释惠崇　句
    峰后月明秋啸去，水边林影晚樵还。

释惠崇　句
    拂石云离帚，尝茶月入铛。

释惠崇　句
    孤云还静境，远籁发秋空。

释惠崇　句
    古路随岗起，秋帆转浦斜。

释惠崇　句
    古木风烟尽，寒潭星斗深。

释惠崇　句
    古戍生烟直，平沙落日迟。

释惠崇　句
    关河双鬓白，风雪一灯青。

释惠崇　句
    归禽动疏竹，落果响寒塘。

释惠崇　句
    圭窦先知晓，盆池别见天。

释惠崇　句
    浪经蛟浦阔，山入鬼门寒。

释惠崇　句
    海人来相鹤，山狖下听琴。

释惠崇　句
    繁霜衣上积，残月马前低。

释惠崇　句
    夜阑潮动舸，秋迥月临城。

释惠崇　句
    万国无刑治，三边不战平。

释惠崇　句
    危溜含清瑟，飞花点玉觞。

释惠崇　句
    围棋分雪石，汲井动金沙。

释惠崇　句
    露馆涛惊枕，空庭月伴琴。

释惠崇　句
    晓风飘磬远，暮雪入廊深。

释惠崇　句
    来时云拥衲，别夜月随筇。

释惠崇　句
    行县山迎舸，论兵云绕旗。

释惠崇　句
    喧风生木末，迟景入泉心。

释惠崇　句
    掩门青桧老，山寺白髭长。

释惠崇　句
    雁行沈古戍，雕影转寒沙。

释惠崇　句
    野人传相鹤，山叟学弹琴。

释惠崇　句
    探骑通番垒，降兵逐汉旗。

释惠崇　句
    夜梵通云窦，秋香满石丛。

释惠崇　句
    湘云随雁断，楚路背人遥。

释惠崇　句
    移家临醜石，租地得灵泉。

释惠崇　句
    遗偈传诸国，留真在一峰。

释惠崇　句
    阴井生秋早，明河转曙迟。

释惠崇　句
    远屿迎墙出，寒林带岸回。

释惠崇　句
    月高山舍迥，霜落石门深。

释惠崇　句
    月露疏寒析，云涛闪画旗。

释惠崇　句
    云残僧扫石，风动鹤归松。

释惠崇　句
    云阴移汉塞，石色入秦天。

释惠崇　句
    中食下林狖，夜禅移塿狐。

释惠崇　句
    朱旗凌雪卷，画角入云吹。

释惠崇　句
    竹风惊宿鹤，潭月戏春鹥。

释惠崇　句
    著书惊日短，弹剑惜春深。

释惠崇　句
    叶影风中尽，虫声月下多。

释惠崇　句
    暝鹤栖金刹，秋僧过石桥。

释惠崇　句
    露寒金掌重，天近玉绳低。

释惠崇　句
    露下牛羊静，河明桑柘空。

释惠崇　句
    路横岗烧断，风转浦帆斜。

释惠崇　句
    乱水僧频过，荒林鹤不还。

释惠崇　句
    落潮鸣下岸，飞雨暗中峰。

释惠崇　句
    马渡冰河阔，雕盘喷日高。

释惠崇　句
    斜吹鸣金锡，归云拥石床。

释惠崇　句
    门掩前朝树，心垂别郡峰。

释惠崇　句
    锁城山月上，吹角海鸥惊。

释惠崇　句
    霓旌摇曙景，凤吹绕春云。

释惠崇　句
    鸟归杉随雪，僧去石沉云。

释惠崇　句
    鸟暝风沉角，天清月上旗。

释惠崇　句
    品画逢名岳，横琴忆古贤。

释惠崇　句
    松风传夕磬，豨雾拥春灯。

释惠崇　句
    磬断虫声出，峰迥鹤影沉。

释惠崇　句
    秋近草虫乱，夜遥霜月低。

释惠崇　句
    秋声动群木，暮色起千山。
    
    
释惠崇　句
    人归冈舍迥，雁遇诸田遥。

释惠崇　句
    人游曲江少，草入未央深。

释惠崇　句
    日躔黄道迥，春入紫微深。

释惠崇　句
    杀气生龙剑，威风动虎旗。

释惠崇　句
    山色临巴迥，江流入汉清。

释惠崇　句
    扇声犹泛暑，井气忽生秋。

释惠崇　句
    霜多秦木迥，云尽汉山孤。

释惠崇　句
    禽寒时动竹，露重忽翻荷。

释惠崇　句
    松风吹发乱，岩溜溅棋寒。

释惠崇　拟古
    幽禽迎曙响，桂木含春荣。
    独有绮窗妇，耿耿万里情。
    尘色皓鸳幌，日华明风筝。
    高盖久不返，中宵自怀贞。

释惠崇　塞上赠王太尉
    飞将是嫖姚，行营已近辽。
    河冰坚度马，塞雪密藏雕。
    败虏残旗在，全军列帐遥。
    传呼更号令，今夜取天骄。

释惠崇　剡中秋怀昼师
    秋生剡江濆，清气日泱漭。
    云归树欲无，潮落山疑长。
    偶坐还独谣，故人在遐想。
    夕景孤屿明，暗虫四邻响。
    神会如自存，安知途路广。

释惠崇　书林逸人壁
    诗语动惊众，谁知慕隐沦。
    水烟常似暝，林雪乍如春。
    薄酒懒邀客，好书愁借人。
    有时行药去，忘却戴纱巾。

释惠崇　送安学士守睦州
    白浪满遥程，公衙□□声。
    海帆通夜市，山雨遍春耕。
    古意随琴远，离愁对酒轻。
    三吴窥列宿，知傍隼旟明。

释惠崇　题石桥
    千寻亘绝险，危步想仙翁。
    日上霞纹断，春生雪溜空。
    虹形离碧水，轮势入青穹。
    人世何由及，唯应天汉通。

释惠崇　晚夏夜简程至
    中夕坐清簟，繁星时复流。
    扇声微变暑，井气忽生秋。
    为客方经楚，思乡欲上楼。
    云山殊未返，相顾两悠悠。

释惠崇　效古
    清都绿玉树，灼烁瑶台春。
    攀花弄秀色，远赠天仙人。
    香风送紫蕊，直到扶桑津。
    取掇世上艳，所贵心之珍。
    相思传一笑，聊欲示情亲。

释惠崇　赠文兆
    偶依京寺住，谁复得相寻。
    独鹤窥朝讲，邻僧听夜琴。
