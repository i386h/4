<!-- { "loadSidebar": true } -->
    乱叶打窗猫上案，斜阳过屋鼠窥灯。
    孤山在望何时雪，问讯梅花策瘦藤。

徐集孙　檐上木香
    无奈声声杜宇频，木香犹有一分春。
    檐头分得清香到，却谢寻常过路人。

徐集孙　燕子
    呢喃不听一年余，又见双飞向竹庐。
    翻笑人间湖海客，重来仍占故巢居。

徐集孙　夜过富春
    夜船摇兀当乘槎，得与僧俱似出家。
    数幅征帆抛草渡，一团幽梦绕梅花。
    风传山县残更漏，潮练霜江淡月华。
    所恨钓台眠里过，矶边不及理渔车。

徐集孙　夜雨
    夜半倏惊觉，狂风搅秋鸣。
    掣电起迅雷，骤雨翻盆倾。
    逆知造物意，揫敛宝成。
    天威不竟夕，须臾山月明。

徐集孙　遗僧楮衾
    练从水桂华见乡，雅称分供衲子床。
    一段温和云共软，十分明洁月争光。
    吟魂有梦圆春草，禅骨无因怯晓霜。
    金帐绣衾皆业境，此中清趣最深长。

徐集孙　有感
    华阳暂脱戴朝簪，悔被浮云惹动心。
    或事可惊如雨骤，客怀无限并秋深。
    能归不似天边燕，怯冷愁闻月下磚。
    几许清高堪自慰，官居赖有竹萧森。

徐集孙　余种竹方成扁其室日竹所友人以诗至用其韵
    屋老苔荒席久虚，近分一榻与云俱。
    梅花未种招蜂怨，竹所虽青欠鹤图。
    无事看山如对客，有时隐几亦忘吾。
    过门除却能吟者，不是高僧即老儒。

徐集孙　雨中用进退格
    秋来天气半晴阴，块坐山窗一欠伸。
    欲睡却思妨官业，怕吟惟恐动乡心。
    远书难准衣仍薄，清俸无多橐惯贫。
    个种关情畦稻熟，雨宜时降不宜霪。

徐集孙　雨作
    薰风入断篱，犹自雨凄凄。
    数日无人过，终朝共鹤栖。
    云浓山寺失，水泛板桥低。
    亦有田堪秫，何时得荷犁。

徐集孙　玉岑
    一抹斜阳挂浅林，细听山鸟说春心。
    千年古寺多奇迹，读了丰碑看玉岑。

徐集孙　玉清宫初阳台
    守药胎仙去不来，空留山顶炼丹台。
    明眸炯炯初阳在，知隔人间几劫灰。

徐集孙　玉泉看金鱼
    石沼凿琼瑶，金鳞数百条。
    年深须变化，泉洁自逍遥。
    网罟难垂手，公卿拟上腰。
    龙宫衣梵法，翻水雨青霄。

徐集孙　月夜泛湖
    买得扁舟载月明，喜它箫鼓已归城。
    一襟风露清吟骨，四望湖山见道情。
    花港采菱供果饤，苹洲撷荇荐杯行。
    此欢不许人多得，破晓西村鸡犬鸣。

徐集孙　岳鄂王墓
    古木号风抱不平，百年忠义日争明。
    坟前人马空存石，何似当时听用兵。

徐集孙　云谷
    月浸千林万壑秋，听琴惊起鹤回头。
    孤云带湿藏空谷，不逐人间富贵浮。

徐集孙　赠黄羽士
    闲披鹤氅紫藤冠，带得林泉骨相寒。
    落魄一身风雪冷，飘蓬千里水云宽。
    素餐洗砚捭诗句，清夜敲钟上醮坛。
    准拟学仙仙遇否，何年炼就九还丹。

徐集孙　赠相士
    好爵縻人见不休，更饶君尽许封侯。
    山林朝市心殊相，莫误平人枉白头。

徐集孙　乍晴
    吟情天远倚阑干，声歇鸣渠雨乍乾。
    只为湖山居宦舍，却因笋蕨忆家餐。
    燕窠出子春游懒，灯烬开花夜话残。
    收拾柳绵囊楮被，麦秋犹有一番寒。

徐集孙　赵紫芝墓
    晚唐吟派续于谁，一脉才昌复已而。
    对月难招青冢魄，见梅如揖紫芝眉。
    四灵人物嗟寥落，千古风骚忆俊奇。
    公去遥遥谁可法，少陵终始是吾师。

徐集孙　郑渭滨过访而杜北山诸友继至惜乎招石峰月溪二禅不来
    未见南枝与北枝，一清谁可话襟期。
    不嫌添客重行酒，所以惟僧共说诗。
    竹影因风和雀动，水声带雨启鸥疑。
    黄昏紧闭寒扉坐，自展韦编对伏犠。

徐集孙　智果寺观东坡墨迹参寥泉
    煮茗评诗岁月深，堂堂遗像篆烟沉。
    数间老屋关兴废，一段清名无古今。
    碑断乱云封字脚，井昏落叶覆泉心。
    斜阳影里夷犹处，仰止高风不敢吟。

徐集孙　中秋夜雨
    两年客帝畿，圆月浸秋辉。
    今夜月圆时，风雨打门归。
    年年此桂魄，不照今年客。
    明月应团团，只被浮云隔。

徐集孙　中元
    今朝逢令节，依旧客殊乡。
    禅衲同分席，清斋若过堂。
    江茶浮水色，野菜带山香。
    忽忆三秋菊，谁锄小迳荒。

徐集孙　重拜和靖先生墓
    秋声尔许悲，怀古若为思。
    菊老泉堪荐，山孤草亦萎。
    高风留塑鹤，残雨暗荒碑。
    依旧梅千树，无花香似诗。

徐集孙　舟中
    厌杀人间名利忙，我忘名利只诗狂。
    雅陪云衲三生话，分得渔舟半日凉。
    傍水细看鸥鹭浴，隔芦吹过芰荷香。
    从容饱遂清游胜，那似家居卧竹房。

徐集孙　竹阁
    昔日孤山像，重移阁几春。
    骚名垂句法，遗爱稔邦民。
    雨剥一碑古，风摇万竹新。
    来游兴感慨，谁继若而人。

徐集孙　紫笑
    雨湿晴烘乃破悭，时闻旖旎度檐间。
    不知失笑缘何事，每对薰风自赭颜。

徐集孙　自君之出矣
    自君之出矣，蛾眉不复扫。
    宝鉴委埃尘，玉容为谁好。

徐几　灵岩一线天
    尽日摩挲藓石斑，几人来此驻吟鞍。
    谁知一线通天处，照见人心凛凛寒。

徐几　狮子峰
    举首朝天据洞扉，怪形蹲踞类狻猊。
    山中弹压无豺虎，留得孤猿半夜啼。

徐几　天壶
    老松压石洞门耸，青萝曳树牵云影。
    天然物外清修地，岩头残月沈丹井。

徐嘉言　题金粟寺庵和通判军府周寿韵
    招提敞山岩，新庵隐岩麓。
    石沼引清流，风漪皱文轂。
    晴晖满虚室，一水含自足。
    心明身宴闲，境寂谁寻逐。
    寒林带月行，夜榻和云宿。
    若欲问西来，一斋饱自足。

徐嘉言　挽薛艮斋二首
    卓荦才名四十秋，屡摅良策动宸旒。
    倾河议论谁能敌，唾手功勋未肯休。
    方快九霄抟鹡鷟，俄惊长坂蹶骅骝。
    天公应叱六丁下，著述文章尽捲收。

徐嘉言　挽薛艮斋二首
    宦游将适郑公乡，众说膺门气味长。
    欲效然明略陈语，那知叔向罢登堂。
    毗坛不试新分竹，霅水空瞻旧茇棠。
    天不憖遗何太早，忍看埋玉向高冈。

徐介轩　红梅
    寒梅冷艳缀轻枝，误认夭桃未放时。
    盛饰霓裳陪越女，不施粉黛抹胭脂。
    轻盈弄月醉霞觞，娇软酡颜褪晓妆。
    缟素业中红一点，好花终是不寻常。

徐介轩　菊花
    独向邻园看菊回，隔篱惊见一枝梅。
    西风怜我太寂寞，特地遣花将句来。

徐介轩　梅花
    香梅烂漫见红梅，白白朱朱取次开。
    料得故园春色满，有人花下正徘徊。

徐介轩　桐
    灏气行秋万宇凉，玄姑新敕办衣裳。
    林为机杼织无迹，月当膏油缉易长。
    谓尔索裘虽有日，到头无褐可禁霜。
    工夫只有琵琶索，又在梧桐夜雨旁。

徐介轩　岩桂花
    翠叶金华小胆瓶，轻拈微嗅不胜情。
    从教失陷沈烟冷，蓦地薰心梦也清。

徐瑾　偶书
    明中悟理造忱诚，性觉通真风即行。
    生不生来空是境，有无有处化为城。
    荣枯现梦因缘想，色相求心妄执情。
    名与实亡都在道，盲聋苦学漫营营。

徐瑾　四时诗　春
    风吹细浪低田麦，雨过初分浅水秧。
    红树半开桃脸嫩，绿波深映柳丝长。

徐瑾　四时诗　冬
    飞花雪片落梅残，典发歌楼酒量宽。
    矶石钓鱼观冻手，衣蓑绿映暮江寒。

徐瑾　四时诗　秋
    红飘乱叶树连枝，雨著疏花菊狞篱。
    蓬转恨多饶白发，鸿归数处寄新诗。

徐瑾　四时诗　夏
    林垂紫李玉成蹊，水映红榴石近溪。
    深栋双双飞燕语，阴槐绿树万蝉嘶。

徐觐　秣陵秋望
    诸史六朝事，同为望远空。
    几年无王气，今日但西风。
    客舍秦淮上，行宫夕照中。
    数株霜后叶，犹傍坏陵红。

徐觐　送友人
    高帆且莫张，月色满离觞。
    此夕一何短，去程如许长。
    落梅吹怨笛，微雪洒行装。
    去去深山里，因高莫望乡。

徐觐　与客登山
    与客登山去，山阴路未乾。
    就暄分石坐，随处带书看。
    宿雨添溪阔，春风入袖寒。
    却因樵客引，寻得一丛兰。

徐兢　彭城山
    高馆不知处，游人空往还。
    乱鸦残雪树，荒冢夕阳山。

徐兢　项亭
    图秦争汉两无成，霸势先随玉斗倾。
    惟有乌江夜深浪，至今犹作楚歌声。

徐九思　送唐介谪英州
    投荒万里岭南行，莫叩天阍诉不平。
    忠谠若教无竮逐，奸邪何计竊安荣。
    一封疏在铭周鼎，三黜名高重汉京。
    最是中霄雷激烈，为君特地发冤声。

徐橘隐　牵牛花
    红蓼黄花取次秋，篱芭处处碧牵牛。
    风烟入眼俱成趣，只恨田家岁薄收。

徐橘隐　杨柳
    阴阴垂柳乱蝉嘶，柳外娇莺自在啼。
    心事太平山色好，开轩坐到日沈西。

徐涓　冷泉亭
    畏天炎炎烁太虚，倚栏冰雪冷生肤。
    百川万壑非无水，洗得人间热恼无。

徐珏　游洞宵
    凡世纤尘不敢侵，瑶关自锁白云深。
    地灵佳木有仙意，山静啼禽多好音。
    五洞暗通蓬岛路，九峰密拱石坛阴。
    步虚声了幽人暇，一穟炉香三弄琴。

徐君亮　寄华春娘
    自从瞥见如花面，晓夜相思肠欲断。
