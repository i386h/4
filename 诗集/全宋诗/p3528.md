<!-- { "loadSidebar": true } -->
    步下新船试水初，打头揽载适逢予。
    一椽板屋才经雨，两面油窗好读书。
    剩买春风木芍药，乱篸棐儿竹籧簒。
    清溪浮取松亭子，赏遍千山不要驴。

杨万里　阊门外登溪船五首
    上得船来恰对山，一山顷刻变多般。
    初堆翠被百千摺，忽拔青瑶三两竿。
    夹岸儿童天上立，数村楼阁电中看。
    平生快意何曾梦，老向阊门下急滩。

杨万里　阊门外登溪船五首
    当面峰头些子云，坐看吹作雨纷纷。
    朝来山路能愁我，今者溪船正要君。
    远岭轻盈横皱縠，明窗撩乱触惊蚊。
    犹争新涨一篙碧，遮莫飘萧二十分。

杨万里　阊门外登溪船五首
    选甚天时晴未晴，舟行终是胜山行。
    蓬收雨点斜偏好，枕惯波声梦不惊。
    幸自车徒小休息，又闻鼓笛闹将迎。
    偶然回首来时路，一夜霜毛一倍生。

杨万里　阊门外登溪船五首
    无家不住曲溪边，秪种高山不种田。
    绝壁入天天入水，乱篙呜石石呜船。
    百滩春浪雪头过，两岸林花镜底眠。
    归路商量更舟楫，庐山彭蠡好风烟。

杨万里　长句寄周舍人子充
    省斋先生太高寒，肯将好官傅好山。
    又告君王觅闲散，要读短檠三万卷。
    州家新画瑞雾图，渠莫错认何关渠？
    青原两公复双起，山川出云不在此。
    自怜无地寄病身，四海知己非无人。
    老穷只是诗自悟，春色撩人又成句。

杨万里　尝枸杞
    芥花菘菡饯春忙，夜吠仙苗喜晚尝。
    味抱土膏甘复脆，气含风露咽犹香。
    作齐淡著微施酪，芼茗临时莫过汤。
    却忆荆淡古城上，翠条红乳摘盈箱。

杨万里　尝瓜二首
    病骨那禁暑，衰年更作愁。
    有风依旧热，初伏几时秋。
    瓜果谁新饷，馋涎小忍休。
    金盆井花水，且看玉双浮。

杨万里　尝瓜二首
    风露盈篮至，甘香隔壁闻。
    绿搏畓一搦，白裂玉平分。
    藓甽开冰段，梅山失火云。
    老夫供晚酌，不用辨膻荤。

杨万里　尝桃
    金桃两飣照银杯，一是栽来一买来。
    香味比尝无两样，人情毕竟爱亲栽。

杨万里　尝荼蘼酒
    月中露下摘荼蘼，泻酒银饼花倒垂。
    若要花香薰酒骨，莫教玉醴湿琼肌。
    一杯随我无何有，百罚知君亦不辞。
    敕赐深之能几许，野人时复一中之。

杨万里　尝诸店酒醉吟二首
    饮酒定不醉，尝酒方有味。
    清浊与醇醨，杂酌注愁肺。
    偶尔遇真趣，颓然得佳寐。
    醒人作醉语，语好终不是。

杨万里　尝诸店酒醉吟二首
    我饮无定数，一杯复一杯。
    醉来我自止，不须问樽罍。
    白眼望青天，青天为我开。
    青天不开时，我醉眠苍苔。

杨万里　朝饭罢登净远亭
    近水孤亭迥，萦城一径斜。
    霜林乌鹊国，冰岸鹭鸶家。
    殊觉冬曦暖，还拈小扇遮。
    传呼惠山水，来瀹建溪茶。

杨万里　朝天集偶送西归朝天二集与尤延之，蒙惠七言，和韵以谢之
    梁溪归自镜湖天，笔棬湖光入大篇。
    倾出锦囊和雨湿，炯如柘弹走盘圆。
    许分句法何曾付，自笑芜辞敢浪传。
    两集不须求序引，秖将妙语冠陈编。

杨万里　朝天续集和陆务观见贺归馆之韵二首
    君诗如精金，入手知价重。
    铸作鼎及鼒，所向一一中。
    我如驽并骥，夷涂不应共。
    难追紫蛇电，徒掣青丝鞚。
    折胶偶投漆，异榻岂同梦。
    不知清庙茅，可望明堂栋。
    平生怜坡老，高眼薄萧统。
    渠若有猗那，心肯师晋宋。
    破琴聊再行，新笛正三弄。
    因君发狂言，湖山春已动。

杨万里　嘲报春花
    嫩黄老碧已多时，騣紫痴红略万枝。
    始有报春三两朵，春深犹自不曾知。

杨万里　嘲道旁枫松相倚
    双枫一松相後前，可怜老翁依少年。
    少年翡翠新衫子，老翁深衣青布被。
    更看秋风清露时，少年再换轻红衣。
    莫教一夜霜雪落，少年赤立无衣著，
    老翁深衣却不恶。

杨万里　嘲蜂
    薰笼供药较香些，引得蜂儿绕室哗。
    笑死老夫缘底事，蜂儿专用鼻看花。

杨万里　嘲淮风进退格
    絮帽貂裘莫出船，北窗最紧且深关。
    颠风无赖知何故，做雪不成空自寒。
    不去扫清天北雾，只来卷起浪头山。
    便能吹倒僧伽塔，未直先生一笑看。

杨万里　嘲淮浪
    碧琉璃地展青罗，横作一波仍万波。
    突起银山倚空立，碎成雪阵掠人过。
    争先打岸终谁胜，淘尽浮沙柰汝何。
    借与楼船泄余怒，摇来兀去尽从他。

杨万里　嘲蜻蜓
    饵花春蝶即花仙，饮露秋蝉怕露寒。
    只道蜻蜓解餐水，元来照水不曾餐。

杨万里　嘲稚子
    雨里船中不自由，无愁稚子亦成愁。
    看渠坐睡何曾醒，及至教眠却掉头。

杨万里　潮阳海岸望海
    动地惊风起海陬，为人吹散两眉愁。
    身行岛北新春後，眼到天南最尽头。
    众水更来何处著，千峰赴此却回休。
    客间供给能消底，万顷烟波一白鸥。

杨万里　沉虞卿秘监招游西湖
    苏公堤远柳生烟，和靖园深竹映关。
    船入芰荷香处去，人从云水国中还。
    似寒如暖清和在，欲雨翻晴顷刻间。
    能为蓬莱老僲伯，一杯痛快吸湖山。

杨万里　陈安行舍人阁学挽词三首
    妫水祀百世，莆田生此公。
    贤如太丘长，忠似了齐翁。
    玉色犹山立，皇居折栋隆。
    孝宗最知巳，交臂火城红。

杨万里　陈安行舍人阁学挽词三首
    循吏今为冠，高文妙草麻。
    龚黄低一著，班左共三家。
    风度春无价，身名玉绝瑕。
    可怜人士泪，滴损紫薇花。

杨万里　陈安行舍人阁学挽词三首
    我昔淤璧水，公时宿石渠。
    重来十钻火，两省共周庐。
    小语趁丹陛，嘉招煮雪蔬。
    破心搜诔些，泪落不能书。

杨万里　陈蹇叔郎中出闽漕，别送新茶。李圣俞郎中出手分似
    头纲别样建溪春，小璧苍龙浪得名。
    细泻谷帘珠颗露，打成寒食杏花饧。
    鹧班碗面云萦字，免褐瓯心雪作泓。
    不待清风生两腋，清风先向舌端生。

杨万里　陈然之少卿殿撰挽诗
    玉立颂台上，风生宪府中。
    雪霜欺两鬓，日月照孤忠。
    荷橐相将紫，铭旌作麽红。
    北堂萱草露，应洒碧梧桐。

杨万里　陈商卿挽辞
    远绪傅妫水，高风似太丘。
    萱堂鱼跃雪，兰砌鹗横秋。
    杖屦疏金谷，莺花冷玉舟。
    行看紫鸾纸，告第贲松楸。

杨万里　晨炊白升山
    千峰为我旋生妍，我为千峰一洒然。
    云掠石崖啼鸟树，雨添山涧落花泉。
    心知僮仆多饥色，目断茅檐半穗烟。
    只道晨炊食无肉，竹根斤荀两三钱。

杨万里　晨炊泊杨村
    沙步未多远，里名还异原。
    对江穿野店，各路入深村。
    秋水乘新汲，春芽煮不浑。
    舟中争上岸，竹里有清樽。

杨万里　晨炊叱驭驿，观海边野烧
    南海惊涛卷玉缸，北山野烧展红憧。
    山神海伯争新巧，并慰诗人眼一双。

杨万里　晨炊杜迁市煮笋
    金陵竹笋硬如石，石犹有髓笋不及。
    杜迁市里笋如酥，笋味清绝酥不如。
    带雨斫来和箨煮，中含柘浆杂甘露。
    可齑可脍最可羹，绕齿蔌蔌冰雪声。
    不须咒笋莫成竹，顿顿食笋莫食肉。

杨万里　晨炊光口砦
    泊船光口荐晨炊，野饭匆匆不整齐。
    新摘柚花熏熟水，旋捞莴苣浥生虀。
    尽教坡老食无肉，未害山公醉似泥。
    过了真阳到清远，好山自足乐人饥。

杨万里　晨炊旱塘
    一岁官拘守一州，天将行役赐清游。
    青山绿水留连客，碧树丹枫点缀秋。
    夜梦昼思都是景，左来右去不胜酬。
    我无韦偃丹青手，只向囊中句里收。

杨万里　晨炊横塘桥酒家小窗
    饥望炊烟眼欲穿，可人最是一青帘。
    双渠走水穿三店，独树欹流荫两檐。
    窗扇透明仍挂上，炉香未烬更多添。
    山村秪苦无良酝，嫌杀芳醪似蜜甜。
    
    
杨万里　晨炊黄冈望海
    望中雪岭界天横，雪外青瑶甽地平。
    白底是沙青是海，卷帘看了却心惊。

杨万里　晨炊黄宙铺饭後山行
    山行行得软如绵，急上篮舆睡霎间。
    梦里只闻人喝道，不知过尽数重山。

杨万里　晨炊江山悬驿
    闻道常山水壮哉，问途何惜小纡回。
    平生不到江山县，临老须教作一来。

杨万里　晨炊浦村
    水出何村尾，桥横乱筱丛。
    隔溪三四屋，对面一双峰。
    过午非常暖，疑他不是冬。
    疏梅照清浅，作意为谁容？

杨万里　晨炊泉水塘，村店无肉，只卖笋蕨，嘲亭父
    屠门深闭底须愁，土锉无烟也莫羞。
    笋便落林犹胜肉，蕨才出土更烧油。
    万钱下箸今安在，一饭流匙饱即休。
    吾道藜羹元不糁，至今讳杀古陈州。

杨万里　晨炊耫鞭亭二首
    老贼平欺晋鼎轻，一轮五色梦中惊。
    宝鞭脱急非无策，何似休将日遶营。

杨万里　晨炊耫鞭亭二首
    问著无声是阿兄，坐看家贼只吞声。
    戮尸大放经纶手，长柄判将鍚茂弘。

杨万里　晨炊熊家庄
    朝饥一眼望炊烟，绕尽长溪过尽山。
    承露丝囊世无样，蜘蛛偷得挂篱间。

杨万里　晨炊玉田闻莺观鹭二首
    晓寒顾影惜金衣，著意听时不肯啼。
