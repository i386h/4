<!-- { "loadSidebar": true } -->
    世事枰棋入角危，有人袖手只攒眉。
    路通巴蜀那须檄，马立澶渊更要诗。
    公竟醉耶从汝笑，树犹如此信吾衰。
    传闻双珥消兵气，犹把葵心向郁仪。

仇远　和两山二首
    穷乡何处觅新丰，身世悠悠醉梦中。
    未学伏波尸马革，且随甫里问龟蒙。
    檐头喜有桑榆日，兵后那无草木风。
    亦欲飞神游八极，扁舟坦卧不须篷。

仇远　和刘君佐韵寄董静传高士
    雪暗江湖入暮年，何人苇外小延缘。
    水痕不动玉平岸，春意欲回老满天。
    懒出恐消桐屐蜡，醉吟忘上苧袍船。
    行当归学林和靖，结屋梅根伴鹤眠。

仇远　和南仲见寄
    儒冠误我欲投簪，抱膝聊为陇上吟。
    故里未归先入梦，新交虽好少知心。
    清光湛湛溪中月，遗迹沉沉濑底金。
    闻道雪晴丰荠麦，行看放犊满桃林。

仇远　和南仲见寄
    我本西湖一散人，偶来溪上濯乌巾。
    波光绿映台城柳，山色青回句曲春。
    客舍相亲那忍别，交情到老愿如新。
    江南天气偏宜暖，满目东风起麴尘。

仇远　和吴东升
    知君豹隐白云村，杖履春风忽过门。
    独立幸无妻子累，老成喜有典型存。
    冰悬古树花尤雋，雪涨寒江水不浑。
    冷落十年灯火读，何时窗下约重温。

仇远　和西仲秋日闻莺诗
    不待风霜剪碧林，柳阴忽见一梭金。
    似传西帝宸游信，空惹东窗梦觉心。
    暂辍笙歌聊试听，既无桃杏莫须吟。
    旧交燕子归何处，好倩宾鸿为嗣音。

仇远　和友人洮湖韵
    落日洮湖自放舟，诗筒特为寄交游。
    征夫独寐难为夜，老我多愁不但秋。
    清兴何人联石鼎，虚名无梦到金瓯。
    黄鸡白酒田家乐，止有躬耕愿未酬。

仇远　和友人韵
    山林空入梦，诗酒未忘怀。
    老兴自不浅，卿言亦大佳。
    封侯无骨相，学道有心斋。
    安乐行窝在，栖栖且避乖。

仇远　和岳国华
    落魄居尘迥出尘，丹房芝术自生春。
    琼州太守名家子，不是寻常卖药人。

仇远　和岳国华
    广文饭少甑生尘，老去衰颜酒借春。
    吟癖何曾医不得，古来清瘦是诗人。

仇远　和张辅之赠别
    夜雨溪头泊客船，檐花沟溜亦涓涓。
    灯前诗酒留三宿，纸上功名付百年。
    寒雁叫霜投木末，晴云扶日出山巅。
    欲归苦被微官缚，不得相从酌冷泉。

仇远　和张仲实见寄
    天地有义气，五行秋在金。
    风吹庭前树，亦做清商音。
    游子初离群，百感集一襟。
    谅予老冉冉，无复谣善淫。
    吾方用吾悟，安计他人心。

仇远　和张仲实见寄
    古交色不变，百炼如精金。
    一别又三月，书札乘嗣音。
    相望隔一水，离忧盈中襟。
    秋阳不能骄，秋雨不能淫。
    会面不可期，月明千里心。
    
    和仲祥大风韵
    正忧蕴蕴与隆隆，怪得连朝起大风。
    酷日从今宜敛暑，大王自古解称雄。
    中庭老树吹将折，破屋重茅卷已空。
    可是南溟鹍欲化，爰居先避鲁门东。

仇远　和仲祥大风韵
    非雨非雷势可乘，柔枝弱叶力难胜。
    疾於健将追奔马，豪似吟仙赋大鹏。
    柱砥潜移黄螘穴，山屏尽启白云縢。
    直须少霁飞廉怒，水落圩田谷再登。

仇远　和子野
    少年挟英气，闻鸡慕刘祖。
    老来卧蜗牛，风雨懒出户。
    酒空薪炭尽，景况讵堪睹。
    自叹形袖短，岂曰不善舞。

仇远　和子野
    此日始生日，避喧作溪行。
    出门阻风雪，仆瘁马亦惊。
    归卧春一窗，隔窗听雪声。
    拥衾守药鼎，客至慵出迎。
    颜色日已老，何由得青精。
    未能歌雪儿，聊复呼麴生。
    梦中游西园，一壶梅下倾。

仇远　和子野见寄十二辰体
    良工鼠须笔，戢戢囊颍露。
    抄诗节经史，汗牛车载路。
    信知文中虎，一代人不数。
    细声笑蚯蝇，妙趣忘鱼兔。
    东野龙无云，胡为乎泥中。
    蟠屈如睡蚮，虚此云梦胸。
    且骑款段马，野服随田翁。
    相羊山泽间，直乐樵牧同。
    开林斩猴杙，种花续春意。
    他年处鸡窠，偃蹇增老气。
    锦鲸卷不宜，貂狗续亦易。
    老砚磨猪肝，翰墨作游戏。

仇远　和子野郊居见寄
    知君标格眼前稀，暂别令人入梦思。
    铗有可弹何必叹，书如肯借本非痴。
    且看平子归田赋，更和渊明述酒诗。
    我劝山中多种漆，收功莫恨十年迟。

仇远　和子野郊居见寄
    论心握手到忘形，性癖耽诗各瘦生。
    美酒三升差可恋，良田二顷不如耕。
    溪晴正熟眠鸥梦，门静那惊吠犬声。
    泉石烟霞能自乐，弃予高举得无情。

仇远　和子野郊居见寄
    归去来兮意趣长，幽居远隔水云乡。
    花粘石风吟诗笔，风度溪房煮药香。
    把酒有时思太白，下车何日见元方。
    云萍暂聚还分散，可是先生铁石肠。

仇远　和子野郊居见寄
    因子洮湖归钓鱼，西湖我亦念吾庐。
    途穷但觉知心少，性直由来料事疏。
    爱把琴弹招隐操，忍拈笔写绝交书。
    人间喜怒须臾事，暮四朝三任众狙。

仇远　和子野四首
    旅食无生计，卑栖奈若何。
    饭惟供脱粟，衣未补香莎。
    户外履常满，床头金不多。
    老为文学掾，一似旧恩科。

仇远　和子野四首
    穷冬霜霰集，行路古今难。
    举眼看浮世，何人耐岁寒。
    弃瓢将止酒，脱冕拟休官。
    一室能容膝，吾生亦易安。

仇远　和子野四首
    亨涂即畏涂，暮境欲何如。
    索米多贫士，钞诗欠小胥。
    自缘乡梦熟，顿与世情疏。
    会约逃名者，山间倒跨驴。

仇远　和子野四首
    诡遇非吾事，支离笑我身。
    文章宁可拙，仕宦岂宜贫。
    乡故多新鬼，年荒少佚民。
    休嗟华黍废，阳谷易回春。

仇远　黑兔
    何年偷舐玄霜鼎，变却蟾宫玉雪姿。
    毛颖未封先试墨，褐衣乍著便披缁。
    移来暘谷乌相对，跃入阴山鬼不知。
    踪迹分明予甚爱，正当秋晓月明时。

仇远　后园野池诗
    欲和沧浪孺子歌，东风吹皱轂纹波。
    幽禽哺子樱桃少，浮草一苗蝌蚪多。
    天与一宫□□茅亭俯芰荷。

仇远　湖上
    岚雾蒙蒙晓未收，青红窗户失飞楼。
    雨添芳草侵官道，水涨浮萍入御舟。
    苏小只传身后曲，江淹曾赋别时愁。
    杏花风急清明近，已觉新寒似麦秋。

仇远　湖上值雨
    波痕新绿草新青，有约寻芳芳不晴。
    莎径泥深双燕湿，柳桥烟淡一莺鸣。
    山围故苑春常锁，泉落低畦暖未耕。
    十载旧踪时入梦，画船多处看倾城。

仇远　花竹图
    梅癯竹润楚兰馨，相约凌波作四清。
    最爱此君秋一片，湘江烟火晓初晴。

仇远　怀白石社尊师道坚
    我思南山阳，谷神何绵绵。
    松下笑相别，惚恍忘岁年。
    寄我犹龙经，文字入幽玄。
    终期白石顶，击竹歌游仙。

仇远　怀方严州
    八十一年前，科名已褎然。
    依刘王粲檄，入洛贺循船。
    受禅碑谁上，閒情赋自传。
    江山英气歇，堪恨亦堪怜。

仇远　怀方严州
    八十一年终，堪嗟旅襯穷。
    胸中元耿耿，身外竟空空。
    白首太玄草，紫阳虚谷翁。
    平生有遗恨，五马未乘骢。

仇远　怀方严州
    八十一年亡，哀哉老紫阳。
    佳儿方戒道，小妾漫专房。
    每忆先生被，常怀太守章。
    桐江诗万首，端可及龟堂。

仇远　怀方严州
    八十一年身，栖迟客馆贫。
    登门曾有我，铭墓竟何人。
    醉梦高楼月，悲歌故国春。
    可能函玉骨，归葬练溪滨。

仇远　怀方严州
    八十一年休，云何不首丘。
    岂无商女恨，肯作贾胡留。
    书籍从人卖，田园有子收。
    乌聊山在望，风云去悠悠。

仇远　怀古
    吹杀青灯炯不眠，满衿怀古恨绵绵。
    江东曾识桓司马，沧海难追鲁仲连。
    吴岫月明吟木客，汉宫露冷泣铜仙。
    何时一酌桃源酒，醉倒春风数百年。

仇远　怀盛元仁
    年过耳顺欲何如，臂膝酸寒齿发疏。
    千里驱驰还倦矣，数椽卜筑合归与。
    山衔落日谁能系，海涨平田自可锄。
    寄语虎林诸道伴，江湖处处有鲈鱼。

仇远　怀向古
    曾同野灶煮溪鱼，别鹤归迟信息疏。
    不是山中无楮叶，寻常嬾寄入城书。

仇远　怀张似之
    少日登山屐，中年上水船。
    黄花犹自绿，白发若为玄。
    但觉杯行速，那知帽影偏。
    南峰深秀处，回首重潸然。

仇远　宦海
    黄帽棕鞋隐者便，青衫槐笏我家传。
    一生碌碌空多事，六袠駸駸欠二年。
    安乐窝中閒有味，温柔乡里老无缘。
    浮沉宦海终非愿，早葺山南屋数椽。

仇远　黄渚舟中
    夕晴殊可喜，小作川原游。
    水岸菰蒋合，野田鸿雁留。
    云烟易得晚，城市那知秋。
    落叶塞破屋，逃亡令我愁。

仇远　黄渚舟中
    酌彼溪店酒，醉向舟中眠。
    舟人待月出，急急乘晚牵。
    前山见瓦屋，小彴横沙田。
    回首六百载，我思唐谪仙。

仇远　晦日攜幼湖上
    葛岭苏堤昼寂然，东风吹我过湖船。
    江山信美无人会，儿女情多只自怜。
