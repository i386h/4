<!-- { "loadSidebar": true } -->
    况当朱炎月，烈风来朝嚑。
    泛潋白正醴，飘飖轻练裙。
    想像箫鼓处，寥寥如有闻。
    一写沈郁忧，怀古何足云。

韩维　和十一侍郎
    地传槐大井泉深，昔侍先庭此镇临。
    奉使共成三世泽，思亲远沧百年心。
    怀金岂足骄颜氏，抱瓮徒劳拙汉阴。
    抖擞尘中千万虑，海风高处坐披襟。

韩维　和十侄喜象之来饮兼简龙阳孔先生
    世事茫然剧转蓬，一樽何意与君同。
    从容谈笑皆尘外，恍忽游从似里中。
    还有桂华来静夜，稍惊梧叶下秋风。
    欲论归去令人愧，高卧襄阳有德公。

韩维　和叔惠荠
    君居压城根，厥产地宜荠。
    呼儿乘昼暄，培壤露寒翠。
    撷之登盘蔬，蔼蔚见春意。
    方其下筯时，绝甘遽吾遗。
    物虽美芹微，意重生刍比，
    苟为势利心，千金何足贵。

韩维　和述古河阳感怀之作
    大河雄胜昔常游，拥节题诗为少留。
    我亦华颠无用者，碧嵩清颍是归头。

韩维　和宋中散寄景仁新池
    北顾兴王府，东瞻象日畿。
    稻塍常借润，黍尺讵能晞。
    鹭浴菖芽短，鱼跳荇来肥。
    乐亭初置酒，试舞旋裁衣。
    逸冀相从老，冥鸿自在飞。
    月游刳小艇，雨钓筑新矶。
    栽插期春事，追游惜晚晖。
    气同均我尔，道胜绝从违。
    安燕兴棠棣，艰勤陋采薇。
    如何宋中散，留滞不成归。

韩维　和孙廷平坦嵩山十首　垂崖鞭
    蛰蛇拖脩尾，下映赤壁烟。
    骐骥久不出，此物甘弃捐。
    常恐雷雨至，飞起苍崖颠。

韩维　和孙廷平坦嵩山十首　春溪水
    阳生溪谷温，坼坼冰面破。
    渌随波色还，白放云光堕。
    野鸥岂知此，终日忘形坐。

韩维　和孙廷平坦嵩山十首　孤竹苹
    春山夜多雨，点苹生水涘。
    谁与赏幽芳，惟有岩中子。
    抱琴沙上立，日暮清风起。

韩维　和孙廷平坦嵩山十首　古木阴
    山木以不材，故能遂拥肿。
    阴成众人息，于世岂非用。
    不用用已成，兹理古所重。

韩维　和孙廷平坦嵩山十首　寒溪石
    寒溪水痕落，怪石千万状。
    须防游屐滑，不碍钓舟漾。
    安得平若席，卧看孤月上。

韩维　和孙廷平坦嵩山十首　秋原菊
    秋风原上菊，百草同蕃滋。
    霜至草已死，黄花始离离。
    君子不独异，显晦顾有时。

韩维　和孙廷平坦嵩山十首　天外峰
    孤峰望不极，却视天形低。
    天高岂可逾，直以云蒙之。
    何时一扫去，高下皎不疑。

韩维　和孙廷平坦嵩山十首　幽谷泉
    鸣泉泻幽谷，谷响声又激。
    上荫百丈松，下有无数石。
    会脱炎天屦，坐浸两脚赤。

韩维　和孙廷平坦嵩山十首　渔舟火
    拖网潭上归，孤烟出峰背。
    稍没寒雾中，微明秋雨外。
    起我江湖心，鲈鱼方可脍。

韩维　和孙廷平坦嵩山十首　云际钟
    层云冒诸岭，迢迢起何处。
    稍与暝烟沉，还随晚风度。
    声绝人倚楼，东风月才吐。

韩维　和太素大雪苦寒
    晨兴出户望，一色四方齐。
    旋委清池失，偏欺翠竹低。
    杯深怜绝景，毫健得新题。
    丽藻思风絮，衰颜怯冻梨。

韩维　和太素密杏
    甘滋不假蜂房取，美种疑随鹤驭来。
    方朔偷桃徒语尔，安期食枣足珍哉。

韩维　和太素双头牡丹兼呈子华
    群英日零谢，并蒂发奇芳。
    愿以附驿使，为兄寿且昌。

韩维　和太素同看梅花寄子华
    寒林冻卉谁观者，繁艳清香自得子。
    天赋好花如有待，日寻幽径不知疲。
    未逢驿使空怀远，犹喜山翁亦好奇。
    昔岁一觞今一咏，共陶真意不为私。

韩维　和太祝端居有怀叔恬秘书
    鄙生复田庐，疏绝豪俊俊。
    侧聆杨生贤，名挂时辈口。
    向风结遐想，几岁欲奔走。
    比闻官旁郡，敛板不去手。
    沈埋文俗间，有类鱼落笱。
    颇思沿檄来，一洗烦滞久。
    览君端居作，怀伫日延首。
    窃高田苏游，遂信尹公友。
    丈夫相期意，不必衔杯酒。
    作诗助嘉招，此志非邂逅。

韩维　和提刑千叶梅
    层层玉叶黄金蕊，漏泄天香与世人。
    闲寂未须嗟失地，年年长冠百花春。

韩维　和提刑千叶梅
    擢玉自成超俗格，施朱不学入时妆。
    莫将罗幕轻遮护，从放樽前自在香。

韩维　和王都尉
    乘槎天上客，脱帽酒中仙。
    谈笑非俗韵，欢欣忘我年。
    浩歌轻白雪，密意得青莲。
    诗就西楼月，留为好事传。

韩维　和王詹叔寄彭年四首
    纷纷声里满埃尘，一听除书耳目新。
    清世未能忘薄禄，官曹犹得作闲人。

韩维　和王詹叔寄彭年四首
    断瓢疏罟入提携，浊酒徐倾鱠缕肥。
    雨后碧山来爽气，松间明月尚清辉。

韩维　和王詹叔寄彭年四首
    层楼飞观压溪流，缥缈当从海上求。
    病间体轻尘虑静，好追仙子御风游。

韩维　和王詹叔寄彭年四首
    一曲清琴满架书，万钟于我亦分铢。
    他年欲作林泉计，为问山前有地无。

韩维　和王昭君
    汉宫姝丽地，华观连珍台。
    娥眉三千人，皆自良家来。
    昭君乃独出，负色羞自媒。
    一为丹青误，白雪成缁埃。
    结欢万里外，不得少徘徊。
    车马怅不前，观者为悲摧。
    空令琵琶曲，千载传余哀。
    物生美恶混，天意未易回。
    兰茝苟不珍，且愿生蒿莱。

韩维　和微之
    庭讼萧然昼景清，每因闲暇接耆英。
    言诗屡奉从容论，对酒常怀淡泊情。
    解秩尚思嵩峤色，入朝还听禁钟声。
    怜君壮岁多留滞，不尽鹏搏九万程。

韩维　和微之
    早接忠贤论，常钦古学风。
    何期华发后，更得绿樽同。
    远水秋光外，高亭夕照中。
    芡盘凋晚翠，菊艳夺春红。
    歌放聊娱老，谈精本代工。
    欢余笑张翰，迢递想江东。

韩维　和微之
    风骚宿将勇于行，白日堂堂整旆旌。
    再鼓未甘衰战气，千毫犹可奉诗情。
    忘机始验朋欢浃，受恶方知酒令明。
    了得本来常寂灭，一尘何足累无生。

韩维　和微之喜雪
    冻雨吹花六出成，高楼一见瓦□□。
    已惊密势昏群岫，更想余霖及列城。
    照水□□生秀气，跳枝喜鹊弄和声。
    曾陪舞蹈丰年□，□拥温貂梦帝京。

韩维　和微之宴景仁新第
    华构经营不日成，宛如图画著丹青。
    温貂密坐浮香篆，绿蚁盈斟照弁星。
    得地新篁皆嫋嫋，凌霜修桧自亭亭。
    祝公眉寿长康乐，不学痴人事醉醒。

韩维　和微之宴张大夫家园
    郎官高会一时贤，胜践幽栖近接联。
    敢论怀黄夸故国，聊欣垂白上华筵。
    同心况是论交旧，二首何疑贵老年。
    东里作诗成故事，明珠当尽落吾前。

韩维　和微之燕西湖
    三月韶华大半过，好花零谢已无多。
    暮年光景如残梦，浮世尘劳付浩歌。
    游子有时眠岸草，啼禽终日在庭柯。
    白头不作垂钩客，辜负春湖十里波。

韩维　和微之尧夫作会
    燕豆何频设，归鞍夜屡阑。
    敢言挥麈倦，惟怯釂觞难。
    就暖歌筵密，凭高绘境宽。
    未甘闲处卧，犹学少时欢。
    浮蚁凌山玉，飞花掩袖纨。
    幸同诸老醉，击壤颂安安。

韩维　和微之游湖春夏秋冬四绝
    冰散玉珂微弄暖，梅含金粉巧矜新。
    道人不管年光逝，贪作诗章等待人。

韩维　和微之游湖春夏秋冬四绝
    花边鹭立红云里，林下人行翠幄中。
    炎暑吾今知所避，全家移入广寒宫。

韩维　和微之游湖春夏秋冬四绝
    败荷衰折水西流，极目清光好放舟。
    幸有主人频卜昼，肯同俗子更悲秋。

韩维　和微之游湖春夏秋冬四绝
    画舫新成水拍堤，悲丝急管韵参差。
    吟风啸月年年事，未省曾经兴尽时。

韩维　和吴九王二十八雪诗
    方冬气潜温，得晚阴始重。
    狂随风力翻，怒若云面涌。
    中微玉霏屑，后盛毛纷氄。
    寒光动城阙，甘滋入田垄。
    鹏骞海水飞，骥愤盐车覂。
    索楼巧作层，覆道高城甬。
    群方破昏雾，万物被光宠。
    涂歌涵太和，送贺仰高拱。
    判官坐丞华，赋诗掩垂陇。
    貂裘拥宵谈，金杯落晨捧。
    此兴吾不薄，君门旦当踵。

韩维　和象之北轩书事
    舍北多嘉树，重阴及四邻。
    清风常满竹，好鸟不惊人。
    图史无它物，讴吟佚此身。
    应容千里客，一醉倒冠巾。

韩维　和象之河上见怀之作
    一昨芳郊祖画轮，索居南北对残春。
    忽传河上相望意，未觉庵中独处人。
    几有高怀投绂冕，尚缘微禄走风尘。
    世间万事徒劳耳，清颍归来理钓纶。

韩维　和象之同孔宁极游石桥且简宁极
    春风杖藜客，同到石桥边。
    引袖披云木，携樽俯涧泉。
    岩花聊彩摘，野器不雕镌。
    俯仰元和内，熙恬太古前。
    草心柔可绾，蒲叶密于编。
    涧麀来窥坐，沙鸥不改眠。
    蒙蒙桃李雨，幂幂薜萝烟。
    舞类雩祠日，吟非楚泽年。
    鱼跳闻急管，鸟语似幺弦。
    紫翠羞薇蕨，清香袭蕙荃。
    乱流时揭厉，微迳巧索穿。
    德义心诚服，山林性所便。
    敢令然诺负，直以事为牵。
