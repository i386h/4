<!-- { "loadSidebar": true } -->
    了然心境空，炯炯照琼宅。
    鸿鸣夜更清，欲卧已终夕。

李弥逊　五石　遥岑
    宿雨洗空阔，出此方寸岑。
    联绵翠光浮，妙巧不可寻。
    飞云去未返，慰我千里心。
    谁为具徽弦，有酒聊自斟。

李弥逊　五石　阴壑
    春山秋亦佳，霜树风更落。
    阴晴卷复舒，气象今非昨。
    功名等浮云，文字悬高阁。
    胜扫胸中奇，还将贮丘壑。

李弥逊　五松寺
    秋风吹客衣，去路倚天碧。
    跻攀一何苦，政坐受山癖。
    人言五松下，曾是瞿昙宅。
    至今梧竹阴，列屋棲禅寂。
    尘缨得暂解，俗驾聊可息。
    怡颜岩间树，洗耳泉上石。
    孤云共还往，窈窕去无迹。
    道人粲可流，独步少林席。
    客来了不言，碧眼照庭柏。
    希声出钟梵，妙意生墙壁。
    寒灰暗青灯，偶坐遂终夕。
    归来人境空，缺月挂山额。

李弥逊　西山冈得步奉怀蹈元
    摆脱微官万里来，非阙枝上子规催。
    镜中苍鬓摘还满，花上青春唤不回。
    我筑一溪愚似柳，君工五字老於梅。
    哦诗肯傍水旁径，賸买长瓶为子开。

李弥逊　西山林尉韵
    凯之半痴黠，我来痴更深。
    手除一抔土，坐待千亩阴。
    三年客东都，高山但鸣琴。
    归来见此君，挺挺环苍琛。
    居然觉影秽，鬓白况已森。
    浮生关朝市，渠用多赢金。
    无烦北山移，自濯尘土襟。
    藏树独箕踞，清流恣窥临。
    蝶游入窈窕，蛇捕寻崎嵌。
    鞭鸾叩门谁，乱我风竹音。
    能回折腰态，来和支颐吟。
    妙香□壑源，慰子千古心。
    霜天丽初日，石壁乾馀霖。
    相携步林杪，烟中见孤岑。

李弥逊　西山雨中独宿寄粹之
    窈窕山房水样清，定回灯影暗还明。
    对床不见逃禅晋，竹雨声中梦不成。

李弥逊　晞阳轩
    山高竹柏阴，得之近亭午。
    兹轩揖朝暾，精色快先睹。
    濛濛勒花春，十月九风雨。
    羲和为反旆，照我衣上缕。
    眩然九阳游，谁云在环堵。

李弥逊　席上次邵文伯颜
    月色羡明玉，化光扬素波。
    醉吟吾岂敢，能赋属阴何。

李弥逊　席上分韵赋梅花得知字
    寒梅独笑野人扉，只有春风许自知。
    蜡屐追芳输我辈，着鞭持酒记安时。
    白霓行处玉妃从，明月光中宝璐垂。
    更与丁宁后来秀，醉中来拍最高枝。

李弥逊　席上偶成二首
    群玉装成宝璐垂，月扶疏影上馀杯。
    莫言一醉驱愁得，载酒须来一百回。

李弥逊　席上偶成二首
    伤春早觉鬓丝垂，谁遣飞花近酒杯。
    青翼若能传客恨，莫教红紫放春回。

李弥逊　席上信笔六首
    春眠不觉夜来风，桃萼犹沾未尽红。
    愁绝小湖山畔路，同云疏雨晚濛濛。

李弥逊　席上信笔六首
    春云无绪不禁风，小立中庭数落红。
    到得杯行愁不饭，独红隐隐睡濛濛。

李弥逊　席上信笔六首
    春衫更怯晚来风，准拟衰颜借酒红。
    到得杯行愁不饮，烛红隐隐睡濛濛。

李弥逊　席上信笔六首
    游丝无力击春风，水面从飘点点红。
    晚渡舟横人独立，厨烟著柳细濛濛。

李弥逊　席上信笔六首
    花神不管勒花风，开尽深红到浅红。
    未放游人偷眼看，已惊红雨乱濛濛。

李弥逊　席上信笔六首
    花来万事耳边风，惭愧灯花为结红。
    欲把一尊聊自解，空花入眼暗濛濛。

李弥逊　喜晴再用闲字韵
    风掠游云露远山，长藤竟欲与君攀。
    花神争作琼瑶报，野老心如铁如顽。
    千树暗春难比富，一枝照眼未应悭。
    不须更作含羞态，唤取张卢来共闲。

李弥逊　暇日游石门用前韵
    晓御欲随风脚来，报晴乌鹊入桅催。
    松幢竹盖宝坊近，石壁云关尘境回。
    山气得春浓胜酒，花光带月冷过梅。
    却收眼力寻归路，惜取馀青莫浪开。

李弥逊　暇日约诸友生饭於石泉以讲居贫这策枢密富丈欣然肯顾宾至者七人次
    崔嵬孔晚柏，结阴众所依。
    移根天衢上，曾抚日月晖。
    如何去大厦，却绕乌鹊飞。
    终当烦万牛，挽取廓庙归。
    郑公泽既远，何以慰调饥。
    公其踵前修，一洗贫士悲。

李弥逊　暇日约诸友生饭於石泉以讲居贫这策枢密富丈欣然肯顾宾至者七人次
    夕郎富文采，早岁从君轩。
    承明久厌直，著书效文罗。
    十年坐兰若，鼻观参晨烟。
    撑肠正患多，教外多穷研。
    岂惟寄绝交，对客今忘言。
    肯违莲社友，来从竹林贤。

李弥逊　暇日约诸友生饭於石泉以讲居贫这策枢密富丈欣然肯顾宾至者七人次
    甯生但叩角，马卿亦能琴。
    托物写孤愤，举世谁知音。
    敲门唤良友，舍木森十寻。
    茶瓯存甘荠，索酒那得斟。
    非无膏粱子，此药圣所钦。
    谁知半刺史，而有尊尧心。

李弥逊　暇日约诸友生饭於石泉以讲居贫这策枢密富丈欣然肯顾宾至者七人次
    一言悟汉祖，千户遂封娄。
    士穷必有遇。荣悴交相酬。
    堂堂张公子，谢事岁几周。
    不作折腰态，每怀糊口忧。
    才华贾马上，风味陶谢俦。
    舌在吾不患，已矣勿浪求。

李弥逊　暇日约诸友生饭於石泉以讲居贫这策枢密富丈欣然肯顾宾至者七人次
    广文负才名，闭户从莫干。
    长安不肯近，讵肯卑小官。
    爨无欲清人，日昃未及餐。
    借书纷满席，不顾坐客寒。
    欺人抱长饥，我辈亦厚颜。
    可当置君侧，用表贤士关。

李弥逊　暇日约诸友生饭於石泉以讲居贫这策枢密富丈欣然肯顾宾至者七人次
    方子困江海，长松隐蒿蓬。
    多能隐所长，最喜五字工。
    好古远可绍，结友久益恭。
    寒饥了不愠，清坐与我同。
    纵今四壁立，朱效一钱通。
    长閗斸山云，君去吾变从。

李弥逊　暇日约诸友生饭於石泉以讲居贫这策枢密富丈欣然肯顾宾至者七人次
    枢君有美子，酷爱柳柳州。
    作诗陋元白，欲拟晋魏俦。
    情知鸾凤穴，不宿燕雀流。
    简编正在目，冠冕奚足忧。
    传家一经力，造物行见酬。
    江蓠珉中芷，终当荐灵修。

李弥逊　夏日登台晚云层叠若众山状伯氏令赋计因成长韵
    阳光泼血汗交颐，晚日政与长空宜。
    海神游戏出湛对，风伯退听停嘘吁。
    初如炎官火伞动，渐若寒露冰壶欹。
    九乌堕翼天地暗，六鳌矫首山川随。
    飞来一峰横突兀，竞秀万壑排参差。
    岱宗坡陀太华小，少室破碎终南低。
    深谷婉丽发春态，高岩磊落呈秋姿。
    峰青盘螺绾新髻，水碧分晕浮修眉。
    鸾翔凤翥露纤巧，虎跨龙蟠惊崛奇。
    观台仿佛隐仙圣，楼阁缥缈生蛟暾。
    谁於天宇弄显晦，力与地险论高卑。
    汤胸棱棱各腾踏，翻手冉冉争奔驰。
    平生脚底识南北，此日眼界迷东西。
    身舆欲上白银阙，风驭不假青云梯。
    三薰三沐谢世事，一丘一壑真吾栖。
    扪参历井不惮远，直恐夜半潜推移。

李弥逊　夏日宿广教寺风月清甚思李白敬亭诗有怀有似表弟韵
    众鸟高飞云去闲，相看只有敬亭山。
    孤标尚想风尘外，佳句长留天地间。
    影落金牛撩客恨，手摩玉兔练仙颜。
    故山风月非人世，何事骑鲸去不还。

李弥逊　夏日同伯氏毕裕之守一程国材游天宁登西山国材有诗次其韵
    游轮走朱盖飞碧，路如羊肠山虎脊。
    奇观多似九牛毛，尘服轻於一狐腋。
    禅房借枕空函丈，野磴搘筇座盈尺。
    阴崖日淡春杲杲，老树风悲秋索索。
    丈人适意屡倾盖，舍者忘形或净席。
    已浇茗碗揽文字，不捉冰纨冻絺绤。
    饮中得仙思季真，方外分曹笑无奕。
    棋锋未接已争遁，笔阵将收犹请益。
    一生苦心太多事，半日闲身要投隙。
    急呼隔水破烟艇，更着穿云蹑山屐。
    晴峦阴障浅深尽，断渚连洲耦奇画。
    愚公百念久灰冷，妄境多岐自冰释。
    闭门终欲老石经，煮鼎无心转金液。
    舁篮二子已能步，对影三人不邀客。
    蝇头比富五顷田，蜗角犹宽一区宅。
    饱谙世态轻速冠，脱略尘缘等遗舄。
    已甘流落卧深林，肯作纷纭踏长陌。
    紫阳峨峨百步近，白水粼粼一溪隔。
    床头吟蛩已催候，枝上鸣蜩行削迹。
    相期日日晓脂车，去待山头霜月白。

李弥逊　夏日小集池上韵明甫之作
    生怕微云点太清，箨龙莫作断肠声。
    馀霞到晚铢衣薄，满月当空玉斧成。
    已结松筠为老伴，不缘蛙黾唤愁生。
    但令有酒邀田父，矍铄何须更一行。

李弥逊　夏日邀客饮月下偶作
    晴空倒挂秋江平，仙人携盘上青冥。
    珊瑚无根倚霄汉，影落夜水鱼龙惊。
    流金焦土天六月，腹欲生菌头生蝇。
    恍然坐我风露下，濯以三峡吞层冰。
    稍收反李入饤饾，冻酎照碗玻璃明。
    吴歲始作蛙黾闹，巴管一洗鸾凤清。
    孤光当天万象山，斥去不御悲长檠。
    人生动如参与商，短须数挽惊飞霜。
    但愿月明酒如江，与君急管催羽觞。
    酒酣拔剑起为寿，剑光梭梭入牛斗，
    不放浮云变苍狗。

李弥逊　夏日游连江石门坐林下有虫咂肤视之仅可分有无疑蚋也以诗嘲之
    么麽何从到上方，敢将唇吻犯堂堂。
    但知射影求阴中，可笑当车不自量。
