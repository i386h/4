<!-- { "loadSidebar": true } -->
    相见会知南望苦，病骸今似沈休文。

王安石　次韵答平甫
    高蝉抱壳悲声切，新鸟争巢谇语忙。
    长树老阴欺夏日，晚花幽艳敌春阳。
    云归山去当檐静，风过溪来满坐凉。
    物物此时皆可赋，悔予千里不相将。

王安石　次韵答彦珍
    手得封题手自开，一篇美玉缀玫瑰。
    众知圆媚难论报，自顾穷愁敢角才。
    君卧南阳惟畎亩，我行西路亦风埃。
    相逢不必嗟劳事，尚欲赓歌咏起哉。

王安石　次韵东厅韩侍郎斋居晚兴
    斋禁虽严异太常，萧然高卧意何长。
    烟含欲暝宫庭紫，日映新秋省闼黄。
    壮节易摧行踽踽，华年相忠去堂堂。
    追攀坐叹风尘隔，空听钧天梦帝乡。

王安石　次韵董伯懿松声
    天机自动岂关情，能作人间物外声。
    暝聒一堂无客梦，晓悲千嶂有猿惊。
    庙中奏瑟沈三叹，堂下吹箫失九成。
    俚耳纷纷多郑卫，直须闻此始心清。

王安石　次韵范景仁二月五日夜风雪
    何知此邂逅，谈笑接清扬。
    对雪知春浅，回灯焟夜长。
    密云通炫晃，残月堕冥茫。
    故有临邛客，抽毫兴未忘。

王安石　次韵奉酬觉之
    久知乘传入西州，鸡黍从容本不谋。
    户外惊尘尺书至，眼中飞浪片帆收。
    山林病骨烦三顾，湖海离肠欲万周。
    尚有光华贲岑寂，箧中佳句得长留。

王安石　次韵奉酬李质夫
    逸少池边有旧山，几年征泪染衣斑。
    驽骀自饱方争路，騕褭长饥不在闲。
    雪涨江南归浩荡，烟埋河朔去间关。
    劳歌一听皆愁思，况我心非木石顽。

王安石　次韵奉和蔡枢密南京种山药法
    区种抛来六七年，春风条蔓想宛延。
    难追老圃莓苔径，空对珍盘玳瑁筵。
    嘉种勿传河右壤，灵苗更长阙西偏。
    故畦穿斸知何日，南望锺山一慨然。

王安石　次韵耿天骘大风
    云埋月缺晖寒灰，飚发齐如巨象貀。
    纵勇万川冰柱立，纷披千障土囊开。
    鲁门未怪爰居至，郑圃何妨御寇来。
    终夜不眠谁与共，坐忘唯有一颜回。

王安石　次韵公辟正议书公戏语申之以祝助发一笑
    故人辞禄未忘情，语我犹能作捍城。
    身不自遭如贡薛，儿应堪教比韦平。
    老罴岂得长高卧，雏凤仍闻已闲生。
    把盏祝公公莫拒，缁衣心为好贤倾。

王安石　次韵和甫春日金陵登台
    锺山漠漠水洄洄，西有陵云百尺台。
    万物已随和气动，一樽聊与故人来。
    天边幽鸟鸣相和，地上晴烟扫不开。
    愁眼看春长恐尽，直须去取六龙回。

王安石　次韵和甫咏雪
    奔走风云四面来，坐看山垄玉崔嵬。
    平治险秽非无德，润泽焦枯是有才。
    势合便疑包地尽，功成终欲放春回。
    寒乡不念丰年瑞，只忆青天万里开。

王安石　次韵和吴仲庶池州斋山画图
    省中何忽有崔嵬，六幅生绡坐上开。
    指点便知岩石处，登临新作使君来。
    雅怀重向丹青得，胜势兼随翰墨回。
    更想杜郎诗在眼，一江春雪下离堆。

王安石　次韵和张仲通见寄三绝句
    高山流水意无穷，三尺空弦膝上桐。
    默默此时谁会得，坐凭江阁看飞鸿。

王安石　次韵和张仲通见寄三绝句
    收拾乾坤付一壶，世间无物直锱铢。
    醉乡旧业抛来久，更欲因君稍问涂。

王安石　次韵和张仲通见寄三绝句
    欹枕狂歌击唾壶，直将轩冕等锱铢。
    醉乡岐路君知否，不似人间足畏涂。

王安石　次韵景仁雪霁
    新声生屋溜，残点著垣衣。
    委翳无多在，飘云不更飞。
    坳中余宿润，暖处自朝晖。
    稍见青青色，还从柳上归。

王安石　次韵乐道送花
    沁水名园好物华，露盘分送子云家。
    新妆欲应何人面，彩笔知书几叶花。
    曾和郢中歌白雪，亦陪天上饮流霞。
    春风已得同心赏，更拟携诗载酒夸。

王安石　次韵刘著作过茆山今平甫往游因寄
    华阳仙伯有茆卿，官府今传在赤城。
    三鹤不归犹地胜，二君能到亦心清。
    诗中慷慨悲陈迹，篇末殷懃奖後生。
    遥想青云知可附，坐看闾巷得名声。

王安石　次韵留题僧假山
    态足万峰奇，功才一篑微。
    愚公谁助徙，灵鹫却愁飞。
    窦雪藏银镒，檐曦散玉辉。
    未应颓蚁壤，方此镇禅扉。
    物理有真伪，僧言无是非。
    但知名尽假，不必故山归。

王安石　次韵陆定远以谪往来求诗
    牢落何由共一樽，相望空复叹芝焚。
    济时尚负生平学，慰我应多别後文。
    可但风流追甫白，由来家世出机云。
    行吟强欲偷新格，自笑安能到万分。

王安石　次韵陪驾观灯
    绣筤含风下玉除，宫商挟奏斐然殊。
    福祥周室流为火，恩泽尧樽散在衢。
    伏枕但能知广乐，挥毫何以报明珠。
    愿留巾箧归田日，追咏公欢每自娱。

王安石　次韵平甫村墅春日
    昨日青青尚未齐，忽看春色满高低。
    陂梅弄影争先舞，叶鸟藏身自在啼。
    樵躥踏云归旧径，渔蓑背雨向前溪。
    似知我欲逃轩冕，谈笑相过各有携。

王安石　次韵平甫金山会宿寄亲友
    天末海门横北固，烟中沙岸似西兴。
    已无船舫犹闻笛，远有楼台祗见灯。
    山月入松金破碎，江风吹水雪崩腾。
    飘然欲作乘浮计，一到扶桑恨未能。

王安石　次韵平甫喜唐公自契丹归
    留犁挠酒得戎心，绣袷通欢岁月深。
    奉使由来须陆贾，离亲何必强曾参。
    燕人候望空瓯脱，胡马追随出蹛林。
    万里春风归正好，亦逢佳客想挥金。

王安石　次韵平甫赠三灵山人程惟象
    家山松菊半荒芜，杖策穷年信所如。
    占见地灵非卜筮，算知人贵自陶渔。
    久谙郭璞言多验，老比颜含意更疏。
    只欲勒成方士传，借君名姓在新书。

王安石　次韵舍弟常州官舍应客
    霜雪纷纷上鬓毛，忧时自悔目空蒿。
    桑麻只欲求三亩，势利谁能算一毫。
    此地旧传公子札，吾心真慕伯成高。
    飘然更有乘桴兴，万里寒江正复艚。

王安石　次韵舍弟江上
    岸红归欲稠，渚绿合犹晚。
    晴沙上屐轻，暖水随帆远。
    吹波戏鱼动，掠叶飞禽返。
    著意觅幽蹊，桃花悞刘阮。

王安石　次韵舍弟赏心亭即事二首
    槛折檐倾野水傍，台城佳气已消亡。
    难披榛莽寻千古，独倚青冥望八荒。
    坐觉尘沙昏远眼，忽看风雨破骄阳。
    扁舟此日东南兴，欲尽江流万里长。

王安石　次韵舍弟赏心亭即事二首
    霸气消磨不复存，旧朝台殿只空村。
    孤城倚薄青天近，细雨侵凌白日昏。
    稍觉野云成晚霁，却疑山月是朝暾。
    此时江海无穷兴，醒客忘言醉客喧。

王安石　次韵舍弟遇子固忆少述
    归计何时就一廛，寒城回首意茫然。
    野林细错黄金日，溪岸宽围碧玉天。
    飞兔已闻追騕褭，太阿犹恨失龙泉。
    遥知更忆河滨友，从事能忘我独贤。

王安石　次韵十四叔赐诗留别
    穷冬追路出西津，得侍茫然两见春。
    发丹久嗟淹国士，起家初命慰乡人。
    行辞北阙楼台丽，归佐南州县邑新。
    班草数行衣上泪，何时杖屦却相亲。

王安石　次韵宋次道忆太平早梅
    大梁春费宝刀催，不似湖阴有早梅。
    今日盘中看翦彩，当时花下就传杯。
    纷纷自向江城落，杳杳难随驿使来。
    知忆旧游还想见，西南枝上月徘徊。

王安石　次韵送程给事知越州
    千骑东方占上头，如何误到北山游。
    清明若睹兰亭月，暖热因忘蕙帐秋。
    投老始知欢可惜，通宵豫以别为忧。
    西归定有诗千首，想肯重来贲一丘。

王安石　次韵唐公三首其二──江行
    材非当世用，毂有故人推。
    使节春冬换，征帆日夜开。
    南游取干越，东望得州来。
    试尽风波恶，生涯亦可哀。

王安石　次韵唐公三首其三旅思
    此身南北老，愁见问征途。
    地大蟠三楚，天低入五湖。
    看云心共远，步月影同孤。
    慷慨秋风起，悲歌不为鲈。

王安石　次韵唐公三首其一──东阳道中
    山蔽吴天密，江蟠楚地深。
    浮云堆白玉，落日泻黄金。
    渺渺随行旅，纷纷换岁阴。
    强将诗咏物，收拾济时心。

王安石　次韵唐彦猷华亭十其四始皇驰道
    穆王得八骏，万事得期修。
    茫茫万载间，复此好远游。
    车轮与马迹，此地亦尝留。
    想当治道时，劳者尸如丘。

王安石　次韵唐彦猷华亭十咏其八陆机宅
    故物一已尽，嗟此岁年深。
    野桃自著花，荒棘自生鎝。
    芊芊谷水阳，郁郁昆山阴。
    俛仰但如昨，游者不可寻。

王安石　次韵唐彦猷华亭十咏其二寒穴
    神泉冽冰霜，高穴与云平。
    空山渟千秋，不出呜咽声。
    山风吹更寒，山月相与清。
    北客不到此，如何洗烦酲。

王安石　次韵唐彦猷华亭十咏其九昆山
    玉人生此山，山亦传此名。
    崖风与穴水，清越有余声。
    悲哉世所珍，山出受欹倾。
    不如鹤与猿，栖息尚全生。

王安石　次韵唐彦猷华亭十咏其六陆瑁养鱼池
    野人非昔人，亦复水上居。
    纷纷水中游，岂是昔时鱼。
    吹波浮还没，竞食糟糠余。
    吞舟不可见，守此岁月除。

王安石　次韵唐彦猷华亭十咏其七华亭谷
    巨川非一源，源亦在众流。
    此谷乃清浅，松江能覆舟。
