<!-- { "loadSidebar": true } -->
    三槐诸孙有奇士，才高特未遇时尔。
    作诗尤能备众体，短章大篇仍杂拟。
    解纷使掉三寸舌，随陆苏张何足比。
    雕鹗犹未离风尘，蛟螭尚尔蟠泥滓。
    平生曳裾向侯门，豪杰闻风竞瞻企。
    只今交游亦凋落，凛凛一身嗟独峙。
    槐阴满庭渺何在，久寓瀛壖成故里。
    濒湖小楼太孤露，何殊玉川洛城里。
    迩来深入作郊居，高屋好山成二美。
    未能技剑斩楼兰，几欲袖椎摧晋鄙。
    便将拂袖武陵溪，谁能著脚长安市。
    西门性急佩柔韦，柳子气高戕曲几。
    衡宇全似归柴桑，茅茨大胜居儋耳。
    我诗非工字尤拙，荷子爱忘刚见喜。
    夜来纵笔写恕斋，自笑黔驴技止此。
    更求古刻访少作，颇记醉中曾诺唯。
    旧书纷沓费搜寻，鱼钥未开尘事起。
    呼童卷送三数轴，仅可障风同故纸。
    新诗鼎来亟予和，颠字敢追张长史。
    不须更投苦海中，一笑以还随弃毁。
    径须推酒登南堂，朗咏白驹三四章。

楼钥　王忠文公挽词
    夙负敢言气，输忠不爱身。
    刘蕡仍遇主，绮季更忧民。
    治行真循吏，风稜古争臣。
    荐绅千载恨，不得究经纶。
    
    
楼钥　王忠文公挽词
    梁木今其壤，谁能问大钧。
    恩深两宫赙，哀动四州民。
    已矣天人策，伤哉社稷臣。
    吾生良可耻，不及见斯人。

楼钥　忘归亭
    一峰凛凛插烟霏，谁筑新亭占石矶。
    标榜未应专一壑，此山何处不忘归。

楼钥　为倪正父尚书题壮怀堂扁以诗来谢次韵
    久矣君宜任弼谐，果随召馹上天阶。
    几年不作相逢梦，一日俄倾积别怀。
    情厚夫君几鲍叔，愚如老我类高柴。
    它时户册高悬后，直欲扁舟访水涯。

楼钥　魏监丞挽词
    元老余风烈，优游挹美官。
    朝行喜银艾，邻好许金兰。
    医谩肱三折，生惟指一弹。
    难兄秋领先感，风雨旧盟寒。

楼钥　魏郎中挽词
    相公钟鼎蔽诗声，鲤也闻诗蚤得名。
    高隐碧豨心理远，今游湘浦句尤清。
    握兰未足酬吾志，揽辔宁知老此行。
    今日哭君谁归切，山房门下老门生。

楼钥　翁府君挽词
    肮脏翁夫子，高才噤不施。
    床头痴叔易，梦里阿连诗。
    德丧嗟何及，天胡弗憗遗。
    清风终未泯，吹拆谢庭芝。

楼钥　乌戍道中
    田在港西家港东，断桥春水步难通。
    束芦挟瓮稳来去，不碍小船分钓筒。

楼钥　吴参议达观斋
    君不见大鹏与{誉言换鸟}鸠，自适俱是逍遥游。
    又不见大椿视朝菌，一修一短终期尽。
    况乎秋豪为大泰山小，莫寿殇子彭为夭。
    漆园老子超众作，立论虽奇定非矫。
    凫胫从短鹤胫长，蛮触亦能成战场。
    誉尧非桀两置之，读书博簺俱亡羊。
    世人颠倒名利途，跻攀分寸争锱铢。
    河伯犹惊北海若，井蛙醯鸡何足诛。
    试同万众走城市，跃马徒行分贱贵。
    却登高处望尘中，但见纷纷如聚蚁。
    暂高犹尔况真高，神游八表非矜豪。
    宁能高举去人世，勿以役役随滔滔。
    是知达人有大观，蝶梦为周聊自玩。
    翛然无入不自得，处若终身仕成漫。
    吴侯晚到东海滨，饱谙世故无戚欣。
    相逢一笑成莫逆，似知我亦个中人。

楼钥　吴大监挽词
    庠校声名早，朝廷誉望尊。
    忠言如日皎，笑语若春温。
    四拥皇华节，屡登金马门。
    用才终不尽，流庆在仍昆。

楼钥　吴大监挽词
    旷典将行日，南宫得舍人。
    铨衡轻易地，造化漫劳神。
    旧事谁能记，交情我独亲。
    吁嗟三昧手，不见掌丝纶。

楼钥　吴待制挽词
    御史再乘骢，史言沃帝聪。
    处心平似水，疾恶迅如风。
    遇合嗟何晚，论思信有功。
    惜哉辛佐治，竟不到三公。

楼钥　吴待制挽词
    三仕入储闱，堂堂夹日飞。
    初同四皓起，终作二疏归。
    冰玉清班近，衣冠盛事稀。
    间居忽仙去，西望是邪非。

楼钥　吴待制挽词
    东甬与宾兴，文闱赖主盟。
    菲葑无下体，衣钵有门生。
    剑佩今何处，樽罍空复情。
    自憀无报所，老泪为君倾。

楼钥　吴江舟中
    陈连久矣共一被，小别愁生夜无寐。
    风帆将我上征途，回首江山忽千里。
    小舟横卧吴江水，梦回依约萧斋里。
    五更漏争月黄昏，乌鹊一声人未起。

楼钥　吴山井
    钱塘东南一都会，西湖宛在高城外。
    凿为六井引入城，唐相邺侯功尚在。
    吴山横亘城中央，左右江湖尽襟带。
    寒泉迸溢清且甘，发自灵源匪分派。
    天目两乳龙凤来，秀气所钟此其最。
    海滨斥卤润作鹹，安得一泉独滂沛。
    四朝驻跸八十年，民聚五方真众大。
    抱瓮桔槹万夫汲，飞泉仰流筒吸快。
    大旱不干潦不溢，数里趙肩竞分卖。
    人言神龙宅其下，济物阴功至今在。
    川泽固多资灌溉，此井犹能济陎阾。
    皇家德泽如此泉，福祚与之俱不改。

楼钥　吴少由惠诗百篇久未及谢又以委贶勉次来韵
    江左一世称名公，首出刘惔与王-濛。
    自高直以天自况，何止数仞言高墉。
    虚声一传实何在，但知景附而风从。
    我朝诸公门户阔，普纳万象如虚空。
    群才俱入大鑪鞴，铸人端如金在鎔。
    又如东君一布令，白者自白红自红。
    岩岩千载玉局老，少年径以吾道东。
    首干乐全次六一，二公自是燕许宗。
    奏篇六论初流传，四海一日俱承风。
    其间杰出六君子，香薰班马尤为浓。
    涪翁又分江西派，作图序次田本中。
    哦诗作文各务实，荐鹗不愧北海融。
    坐令文物掩前代，主盟岂非诸老功。
    固知文气僵湜籍，亦许诗律沾徐洪。
    宛丘诸黄接前辈，宜有此甥风味同。
    蚤尝决胜翰墨场，笔端豪健谁争工。
    新篇句句多洒落，妙画字字真玲珑。
    惜哉生晚百余载，欧苏之门欠登龙。
    尚兹踸踔未阔步，吞舟之鱼沟岂容。
    我方投老与世隔，映窗爱景方杝胧。
    十年屏居可罗爵，何人来顾一秃翁。
    俨然衣冠见吾子，文书衔袖名自通。
    向来两卷余百篇，讽味抵今未能穷。
    更携大篇如拱璧，刻画无盐贲孤踪。
    人言霜蹄骋夷路，我今秋隼凌三峰。
    爱余过厚拟前良，此事如何著得侬。
    老我不入杞梓林，峄阳深隐如孤桐。
    平生习气扫欲尽，只有愧处著力攻。
    子归求之有余师，惟知叹息锦绣胸。
    时时杖屦许来往，庶可岁寒相始终。

楼钥　吴通判挽词
    一死交情见，乡评重此翁。
    素车奔夕梦，绣被落天风。
    身任朋僚责，心忘尺雨功。
    毋书卓行传，非介亦非通。

楼钥　五月望月蚀历家又言六月朔日蚀
    闾巷夜争呼，相传救望舒。
    偶因云暂破，真似月之初。
    孰谓蟆能瞎，端知历不痚。
    太阳交蚀近，试看更何如。

楼钥　午暑
    炎宫火伞罩中区，病老低垂气不苏。
    难学孙儿频饮冷，时将冰水洗霜须。

楼钥　午睡听雨
    老年乐事莫如闲，午睡醒来梦已阑。
    枕上欠伸犹懒起，更听檐外雨珊珊。

楼钥　午睡戏作
    早起三朝当一工，老来贪睡不相同。
    偶然一次五更起，却用重眠到日中。

楼钥　伍主簿挽词
    好贤元不减缁衣，客到公家如所归。
    二浙声名三鹗荐，四山风物一翚飞。
    桑榆冉冉身先蜕，兰玉森森家正肥。
    人有百身宁可赎，发棠谁复济齐饥。

楼钥　伍主簿挽词
    由来风谊独穹然，坐享家肥不计年。
    堕帻何妨各百万，指囷宁复问三千。
    灵椿老去仁宜寿，玉树种成身已仙。
    衮衮公侯殊未已，正应含笑入重泉。

楼钥　伍主簿挽词
    晚年朋旧益彫零，叹绝斯人奠两楹。
    不忍衔悲读佳传，可堪回首念平生。
    交情君独全终始，人物谁能继老成。
    清些楚魂招不得，朔风凄切泪纵横。

楼钥　物色访严光诗
    肥遯推严子，招贤仰汉光。
    营求思旧学，物色访君方。
    聘问期终得，形容尚未忘。
    羊裘方审识，蒲乘遂搜扬。
    不羡云台绘，还归钓濑傍。
    高风今尚在，江水与俱长。

楼钥　婺女极目亭
    危楼雄据郡城东，扫尽秋云快碧空。
    目力不容山隔断，诗情长与酒无穷。
    先分楼下双溪水，高挹人间万里风。
    兴逸不知真近远，五弦声里送归鸿。

楼钥　西山仅老失牛求一言於邑数语代书
    一介扣门，尺书在手。
    不是长须馈鲤，乃知中夜忘牛。
    拽把牵犁，能耕百亩。
    披毛戴角，方得五春。
    是何西山之饿夫，辄挽桃林之处士。
    拽转鼻孔，不解一鸣。
    剖破藩篱，已行十里。
    莫走沩山旧话，重修雪窦新图。
    解若疱丁，恐遭游刃。
    邬如谢大，且自暖心。
    见角便知，必有伶俐衲子。
    幪头径取，更烦明正官司。

楼钥　习马长杨诗
    强汉承平后，兢兢武不忘。
    整师临五柞，习马向长杨。
    冀野来骐骥，天闲出驌髄。
    骧腾射熊馆，驰骤华山阳。
    辇路千蹄稳，瑶池八骏良。
    上方勤阅武，愿赋翰林章。

楼钥　喜雪
    晓风吹起雪漫漫，来兆丰年喜有端。
