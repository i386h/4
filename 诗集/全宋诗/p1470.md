<!-- { "loadSidebar": true } -->
刘克庄　颠危
    老梢虑航危，隆栋忧厦颠。
    危欠维楫尔，颠将覆压焉。

刘克庄　吊锦鸡一首呈叶任道
    炎州产文鸡，毛羽固天禀。
    朱丹饰尾距，彩绣错衿衽。
    主人极珍怜，龠合分俸廪。
    置诸后园中，小奴司啄饮。
    地荒笼栅疏，客见辄危懔。
    点狸出没精，豪鼠窥伺稔。
    谅垂彼馋涎，或瞯君高枕。
    骇机中夕发，果以毙来谂。
    裂冠首立碎，吃嗉声已噤。
    酷哉三尺喙，残此一段锦。
    长嗟命瘗埋，讵忍付烹饪。
    始为文采累，终欠智虑审。
    老瞒戕孔公，千载愤凛凛。
    黄祖杀处士，粗暴犯流品。
    况兹毒鸷物，尤索防闲甚。
    善视双翠衣，夜凉勿嗜寝。

刘克庄　叠前韵谢元邃
    愈叩新新愈不穷，小儒气索敢争雄。
    安知太白心肠异，但见曹公口鼻同。
    顾我牢愁来泽畔，放君独步向江东。
    他时应制金銮殿，定有蛾眉妒入宫。

刘克庄　蝶
    东皇颁节下天阶，那得香魂入梦来。
    十道风光都采访，相逢只欠驿边梅。

刘克庄　蝶
    庄周言达理，吾以蝶为优。
    无想亦无梦，有身长有愁。

刘克庄　蝶庵一首
    万里求师脚力顽，可怜无药驻童颜。
    游梁曾在邹枚右，反鲁安能季孟间。
    但见堆金守郿坞，未闻全璧出函关。
    尧如天大逃焉往，莫费巢由自买山。

刘克庄　丁采杰挽诗
    文字蜚声早，功名入手迟。
    晚知书误我，时以酒浇之。
    旷野灵均些，新坟贞曜碑。
    两翁不在子，其必在孙枝。

刘克庄　丁卯元日十首
    真率会居同社长，屠苏酒让一家先。
    垂髫孙各欣新岁，华发翁偏惜旧年。

刘克庄　丁卯元日十首
    瞎翁九起茅檐下，失喜繁星满树梢。
    想泰元尊衰景贶，知新天子讲初郊。

刘克庄　丁卯元日十首
    五畴初行禋类礼，万金难买岁朝晴。
    老臣纵有甘棠颂，未必朝廷记姓名。

刘克庄　丁卯元日十首
    北关南荡霁华开，辇御端门肆眚回。
    野老相逢谈圣德，散斋蔬素到燔柴。

刘克庄　丁卯元日十首
    帝服尧丧礼制终，南衙万玉贺廷中。
    遥知祝了三宫寿，相率回班贺相公。

刘克庄　丁卯元日十首
    礼成虽曰非常庆，圣敬居然不已纯。
    玉女宓妃犹屏欲，先开梅厦访儒臣。

刘克庄　丁卯元日十首
    别墅棋边勍敌破，上流帐下捷书飞。
    几年二虎争雄长，一剖为羓一遁归。

刘克庄　丁卯元日十首
    物贵皆缘自币轻，丝身谷腹费经营。
    公卿文学方矛盾，黔首何时见太平。

刘克庄　丁卯元日十首
    昔日寒檠曾万卷，暮年晓镜有千丝。
    人言晚节高初节，自喜新诗胜旧诗。

刘克庄　丁卯元日十首
    □□戴白苍头丑，笔秃无化藻思枯。
    惟有春风不知老，年年傅粉又施朱。

刘克庄　丁巳启建二首
    一息营升斗，留翁寂寞滨。
    白头携暮子，来作祝尧人。

刘克庄　丁巳启建二首
    有意祝灵椿，无堪献野芹。
    玉杯真缪巧，金镜最忠勤。

刘克庄　丁未春五首
    端平淳祐两匆匆，过眼光阴掣电同。
    六十一翁无出理，孤山长寄梦魂中。

刘克庄　丁未春五首
    生死荣枯一付天，谁能躶露自求全。
    殷勤寄语袁司隶，滥及无须或可怜。

刘克庄　丁未春五首
    道是生姜树上生，不应一世也随声。
    暮年受用尧夫语，莫与张程几个争。

刘克庄　丁未春五首
    屡批龙鳞眷未衰，孤臣万死负恩私。
    玉阶方寸从容语，惟有天知与上知。

刘克庄　丁未春五首
    朝领诸儒上木天，夕同野老话茅椽。
    何须支枕思残梦，宫锦渔簑总偶然。

刘克庄　丁酉九月十四日黄源岭客舍题黄瀛父近诗
    不但行吟又卧披，掩编因有感于斯。
    竞为蛙蚓号鸣态，乌睹龙鸾夭矫姿。
    损挹嫌人称大好，琢磨容我指微疵。
    自惭学识非匡鼎，安敢陪君共说诗。

刘克庄　丁酉重九日宿顺昌步云阁绝句七首呈味道明府
    傍邑曾为劫火尘，独兹犹是太平民。
    儿时所历今三纪，便唤溪山作故人。

刘克庄　丁酉重九日宿顺昌步云阁绝句七首呈味道明府
    老子痴顽耐远游，平生腹不贮闲愁。
    今年天赐登高地，身在云峰最上头。

刘克庄　丁酉重九日宿顺昌步云阁绝句七首呈味道明府
    小休绿树濯清泉，垢尽身轻意欲仙。
    岂必鲁儒知此乐，舞雩风止在溪边。

刘克庄　丁酉重九日宿顺昌步云阁绝句七首呈味道明府
    九月南州菊未黄，芙蓉取次献新妆。
    不妨折取繁红插，四海皆知两鬓霜。

刘克庄　丁酉重九日宿顺昌步云阁绝句七首呈味道明府
    只了年年作逐臣，衣冠繿缕面埃尘。
    偶逢令尹留宫我，不畏狂生点涴人。

刘克庄　丁酉重九日宿顺昌步云阁绝句七首呈味道明府
    先倩清风扫水轩，更呼凉月倒金樽。
    定知明府归侵夜，县郭留灯未闭门。

刘克庄　丁酉重九日宿顺昌步云阁绝句七首呈味道明府
    长君论事天为动，季子居官水似清。
    双眊不能钞谏草，偏聋尚可听琴声。

刘克庄　东阿王纪梦行
    月青露紫翠衾白，相思一夜贯地脉。
    帝遣纖阿控绿鸾，崑崙低小海如席。
    曲房小幄双杏坡，玉凫吐麝熏锦窠。
    软香蕙雨裙衩湿，紫云三尺生红靴。
    金蟾吞漏不入咽，柔情一点蔷薇血。
    海山重结千年期，碧桃小核生孙枝，
    陈王此恨屏山知。

刘克庄　东涧为余序后稿余以国帖唐碑古壶润笔反成□桃抛引小诗谢之
    玄晏欣然托序行，縜袍被衮岂非荣。
    家徒四壁穷难讳，空答三缣礼尚轻。
    金薤银钩俱妙绝，石泉香饼太清生。
    如何更费公搜索，缄送松煤与水晶。

刘克庄　东坡故居二首
    嘉祐寺荒谁与葺，合江楼是复疑非。
    已为韩子骑驎去，不见苏仙化鹤归。

刘克庄　东坡故居二首
    惠州副使是新差，定武端明落旧阶。
    尽遣秦郎晁子去，只携周易鲁论来。

刘克庄　冬暖海棠盛开三绝
    败荷折蓼溪村景，黄叶青苔野老家。
    赖有海棠相暖热，小春重放一番花。

刘克庄　冬暖海棠盛开三绝
    少为紫陌看花郎，岁晚维摩住病坊。
    忽被彩云瞒老眼，错呼青女作红娘。

刘克庄　冬暖海棠盛开三绝
    当年手种满可阳，人树而今各老苍。
    谁向棠阴遗老说，潘郎不是旧潘郎。

刘克庄　冬蚊
    南州时令舛，冬月有蚊飞。
    岂是为饥崇，因而触祸机。
    照尤嫌画烛，驱尚入罗帏。
    吾母音容远，何妨用扇挥。

刘克庄　冬夜读几案间杂书得六言二十首
    叔夜真龙凤矣，嗣宗犹螟蠃然。
    一以广陵散死，一以劝进表全。

刘克庄　冬夜读几案间杂书得六言二十首
    盘龙恨庾长史，太宰哀李崖州。
    达人能和大怨，壮士不报细雠。

刘克庄　冬夜读几案间杂书得六言二十首
    有教圣愚无类，非人父子勿传。
    此乃靖欲反矣，是亦羿有罪焉。

刘克庄　冬夜读几案间杂书得六言二十首
    阴德必食阳报，忮心终为馁魂。
    智伯死而无后，愚公子又生孙。

刘克庄　冬夜读几案间杂书得六言二十首
    鬼谷弟子捭阖，东方先生滑稽。
    彼哉妾妇道也，上以俳优畜之。

刘克庄　冬夜读几案间杂书得六言二十首
    举世尽兄孔方，无人敢卿五郎。
    客喜大夫粪苦，奴夸太尉足香。

刘克庄　冬夜读几案间杂书得六言二十首
    昔有初祖见性，今无导师指迷。
    死底埋震旦东，活底在葱岭西。

刘克庄　冬夜读几案间杂书得六言二十首
    人言美恶必复，孰若亲冤两忘。
    僧乃谤第二祖，佛不嗔歌利王。

刘克庄　冬夜读几案间杂书得六言二十首
    横议游侠四出，清流标榜自贤。
    血染瓜田方止，尸投浊河可怜。

刘克庄　冬夜读几案间杂书得六言二十首
    笺疏虫鱼小物，抉挑草木微情。
    兔葵累刘梦得，燕泥辜薛道衡。

刘克庄　冬夜读几案间杂书得六言二十首
    □□本非家法，偶语安知朝仪。
    宫中遂有秘戏，殿上竟问小遗。

刘克庄　冬夜读几案间杂书得六言二十首
    宋玉口多微词，曼倩言不纯师。
    陈赋讽荐枕女，抗义斩卖珠儿。

刘克庄　冬夜读几案间杂书得六言二十首
    鹦鹉洲犹自若，铜雀台安在哉。
    老瞒真大不道，狂生恃小有才。

刘克庄　冬夜读几案间杂书得六言二十首
    巢居吸景休粮，壁观入定放光。
    三万里隔弱水，六千劫坐道场。

刘克庄　冬夜读几案间杂书得六言二十首
    六郎子晋后身，董君汉廷近亲。
    大罗天女男妾，饱陶公主肥人。

刘克庄　冬夜读几案间杂书得六言二十首
    进来金丹搀吃，放下玉笛偷吹。
    先丁宁雪衣女，勿漏泄锦绷儿。

刘克庄　冬夜读几案间杂书得六言二十首
    李妹玉曜肤色，梅娘淡妆素衣。
    大主嗔老奴爱，三郎怕肥婢知。

刘克庄　冬夜读几案间杂书得六言二十首
    裙是千叶榴染，鬓似折枝杏簪。
    空问天孙乞巧，其奈君王爱憨。

刘克庄　冬夜读几案间杂书得六言二十首
    宁置寒冰隘巷，勿长妇人深宫。
    儿□昭仪箧内，孙毙季龙抱中。

刘克庄　冬夜读几案间杂书得六言二十首
    南朝有脂粉气，李唐夸锦绣堆。
    接休文声响去，梦太白脚板来。

刘克庄　冬蝇
    百虫已藏蛰，此物出何哉。
    甚矣绿衣僭，公然赤帻来。
