<!-- { "loadSidebar": true } -->
    小儒苦乏赀，冷眼看豪强。
    托迹朝士馆，窃睨鵷鹭行。
    台评或非是，庙论有不臧。
    相与读邸报，愤闷填中肠。
    侥幸江汉静，奸凶殛炎荒。
    礼闱采刍言，始得伸名场。
    岂谓边功相，曾不监彼狂。
    骄淫无比伦，虐毒尤披猖。
    未闻古天子，买田自置庄。
    群小附鬼蜮，国脉内已戕。
    虱臣颇有胆，四被言者章。
    最后得拜疏，逋诛逃维扬。
    万古木绵庵，不愧赵韩王。
    草茂复古殿，雨淋集贤堂。
    青史孰可□，念此心神伤。
    焉得陆士衡，复与作辨亡。

方回　异僧
    荒崖传有虎，飞锡径登危。
    衣槲纫枯叶，餐松嚼嫩枝。
    病人求咒水，野老施庵基。
    一夕缘何事，飘然失所之。

方回　驿马叹
    铁陈突万人，{上西下之}驾行九轨。
    圣门称其德，成功亦云伟。
    嗟尔驿骑者，售身堕泥滓。
    朝才南一程，夕又北百里。
    鞭走不暂停，脊背作疮{疮仓换胡}。
    尔生既无知，尔死然后已。
    盐车未为甚，敝帷无复拟。
    惟人役万物，致用期为美。
    用之失其所，益此即损彼。
    服牛利播种，鑽龟卜休徵。
    牛龟何不幸，为人谋何矣。
    释氏欲无生，厥意殆见此。
    奈何说轮回，眩俗滋谲诡。
    人畜互相为，万万无此理。
    皮毛受困苦，王侯享华侈。
    谓皆前世事，夙业之所使。
    我独谓天性，岂各私一己。
    生囿形骸间，死散虚空里。
    性同质不同，窜易乌有是。
    爱人而爱物，人当近仁耳。
    使其一不爱，何惜一马列死。
    我赋驿马篇，哀歌有深旨。

方回　淫雨
    城撼涛声上，山埋雾气中。
    郊原成泽国，舟楫羡鱼翁。
    浙右田应没，巴西雪更融。
    斯民恐鱼鳖，孰为诉苍穹。

方回　饮孤山六一泉有感亭以太湖石为柱梁
    解后犹存石柱梁，周家九鼎尚沦亡。
    此泉只是寻常水，为有欧苏姓字香。

方回　饮归
    潋滟红深百盏浇，醉归不觉路迢迢。
    临分情味殷勤甚，暗遣人扶过画桥。

方回　饮商氏普安堂
    仙家天地在壶中，谁到壶中识此翁。
    一念人人皆上寿，四时日日是春风。
    偶开古画惊神品，频换佳花玩化工。
    玉醑金钗香梦断，归来晴月挂梧桐。

方回　饮天庆观即席赋吴体
    寂静日月白云乡，漂摇湖海厖眉郎。
    壁间犹见画龙在，柱表不闻归鹤翔。
    杯酒新竹与风色，炉熏异花无此香。
    索茗浇渴上马去，绿树含雨山苍凉。

方回　饮兴道观有感五首
    十万长松五百年，今其余几亦堪怜。
    霓旌恍惚刚风外，蕊殿崔嵬劫火前。
    题墨八分吾独识，藏丹九转后谁传。
    山中是事绋非昔，惟见新坟挂纸钱。

方回　饮兴道观有感五首
    仙洞春深长薜萝，杜鹃花发蕙风和。
    善门有后浇松早，贫户无忧卖笋多。
    万古销沈终冢墓，二仪开辟几干戈。
    情知来去皆非实，醉后犹能作此歌。

方回　饮兴道观有感五首
    戍垒儿郎意气雄，群腰刀斧薄榛丛。
    寻真亭仆长松少，礼斗坛荒苦竹空。
    菜色可怜穷道士，樵歌不见旧邻翁。
    存亡得丧知何极，天地悠悠感慨中。

方回　饮兴道观有感五首
    山门藓兽石嶙峋，三耳翁今去几春。
    蝼蚁与谁频作梦，茯苓应更长如人。
    土馒头里无仙骨，金仆姑边尚战尘。
    焉得亦如酒家叟，一茅庵住自由身。

方回　饮兴道观有感五首
    尔时儒者定应无，问政胡为不问儒。
    五代乱离千血阵，万山深杳一丹炉。
    能容阀　遁犹难必，遽谓飞升岂不诬。
    我欲卜邻聊避俗，未须跳入长房壶。

方回　饮袁提学林亭
    古淡林萦沼，清辉日漏云。
    百梅先世植，一鹤旧侯分。
    天引吟怀远，春供饮意醺。
    徐卿二雏者，已解听论文。

方回　隐者
    土木形骸八尺身，碧眸如电气如神。
    笑拈草化烧金药，狂折花簪漉酒巾。
    百万生灵枯冢骨，三千世界战场尘。
    生死闲往探中看，闻说蓬莱浅又新。

方回　樱桃花
    浅浅花开料峭风，苦无妖色画难工。
    十分不肯精神露，留与他时着子红。

方回　慵起
    慵起披衣出户迟，今年最喜免招医。
    粗容破灶炊云子，可用芳筵佐雪儿。
    醉后作诗多不记，梦中读易了无疑。
    雨晴风爽园林密，独立清阴过午时。

方回　永乐沽酒
    大寒岂可无杯酒，欲致多多恨未能。
    楮币破悭捐一券，瓦壶绝少约三升。
    村沽太薄全如水，冻面微温尚带冰。
    爨仆篙工莫相讶，向来曾有肉如陵。

方回　涌金门城望五首
    萧条垂柳映枯荷，金碧楼空水鸟过。
    略剩繁华犹好在，细看冷淡奈愁何。
    遥知堤上游人少，渐觉城中空地多。
    回首太平三百载，钱王纳土免干戈。

方回　涌金门城望五首
    左看城阙右看湖，辗翠蹄红路欲芜。
    君子颇闻梁上有，丽人何至水边无。
    他时公论谁良史，往日虚名几腐儒。
    地下西施应冷笑，不缘红粉解亡吴。

方回　涌金门城望五首
    天回地转事云轮，湖葑山榛色渐陈。
    坠珥遗钿如隔世，欹楼倾榭最愁人。
    一钱物变千钱直，十户民惊九户贫。
    犹有沙河塘上路，卖花声作旧时春。

方回　涌金门城望五首
    曾向西湖醉写诗，衰年六十叹飚驰。
    一毫无补承平世，万事俱非老死时。
    三竺禅窗猿已化，八梅吟冢鹤应悲。
    花浓月艳今如梦，卧听长桥笛夜吹。

方回　涌金门城望五首
    风入松词万口传，翻成余恨寄湖烟。
    难寻旧梦花阴地，剩放新愁雪意天。
    战罢閒堤眠老马，宴稀荒港泊空船。
    此心拟欲为僧去，政恐袈娑未惯穿。

方回　用夹谷子括吴山晚眺韵十首
    湖共江宽更海宽，遥天纵玩复横观。
    雅知山对吟肩瘦，未怯霜欺醉面寒。
    感召丰登饶粒食，抚摩瘦敝起雕残。
    生灵百万俱高枕，公亦官清梦寐安。

方回　用夹谷子括吴山晚眺韵十首
    梯天直上俯平宽，故园繁华尚可观。
    西子有船春色去，伍员无庙暮涛寒。
    九原事往人难问，四序功成岁又残。
    米贱酒平慰迟暮，巢林聊得一枝安。

方回　用夹谷子括吴山晚眺韵十首
    抖擞羁怀强自宽，时登吴阜一閒观。
    陆机不作莼羹在，雷焕无踪剑气寒。
    倏忽池台荒草合，等閒歌舞落花残。
    兴亡生死真常在，命要深知分要安。

方回　用夹谷子括吴山晚眺韵十首
    泰伯封疆四望宽，胜将吴越旧书观。
    苧罗山下春才到，麋鹿台边沼已寒。
    不有采香专怙宠，可能尝胆便除残。
    今年木德临心宿，重见家家衽席安。

方回　用夹谷子括吴山晚眺韵十首
    一锥无地百弓宽，万事须分两眼观。
    仙子楼居凌到景，野人卉服耐奇寒。
    金钗玉斝春帷满，黄卷青灯晓漏残。
    兴废荣枯手翻覆，几家能遣子孙安。

方回　用夹谷子括吴山晚眺韵十首
    荡荡天宽眼亦宽，区区笑尔井中观。
    帆来狗国毛人远，楼倚牛郎织女寒。
    迅速年华榆燧改，槁枯世味蔗滓残。
    绝怜棺粪纷纷梦，未必槐安果是安。

方回　用夹谷子括吴山晚眺韵十首
    情知新国用刑宽，坐致湖山复旧观。
    浙右谁非三世宦，江南终不十贫寒。
    钱王陌上花犹好，苏小门前柳未残。
    革故鼎新谁料得，举安天下胜偏安。

方回　用夹谷子括吴山晚眺韵十首
    极目无穷六合宽，仰天如以浑仪观。
    日躔箕斗逢长至，月宿奎娄届大寒。
    肘后方多难却老，杯中物到莫留残。
    来年七十身犹健，容膝归欤亦易安。

方回　用夹谷子括吴山晚眺韵十首
    眼底胸中稍放宽，超然何肯惑荣观。
    余年早已知天命，古道谁堪共岁寒。
    驿使寄梅心独远，禅师分芋口无残。
    十诗说尽登临意，我但徐行步步安。

方回　用夹谷子括吴山晚眺韵十首
    三吴百越楚天宽，不厌登临不厌观。
    画舫红桥随处有，丹楼碧宇倚空寒。
    梅边吟思春光早，雁外归心夕照残。
    灯火沙河塘上路，岂无冻屋卧袁安。

方回　用康庆之韵约同陆仁重游问政山
    我所思兮山中人，餐松辟谷修仙道。
    将旄相印本无心，一蓑尚喜收身早。
    袖有长生度世方，玉杵玄霜倩谁捣。
    白云三耳真人家，磵霜不死菖蒲华。
    笑挹诸公葛陂杖，同驾老龙穿碧霞。
    颠歌狂舞酒酣时，一洗万古兴亡悲。
    九万里风排阖归，茫茫六合黄尘飞。

方回　用前韵酬孟君复二首
    吞吞虞翻梦里爻，古人不死与神交。
    成名永保传青简，临事终当藉白茅。
    足可一瓢居陋巷，岂堪二膳养东胶。
    龟藏六用泥中乐，未信时人蝘蜓嘲。

方回　用前韵酬孟君复二首
    眼空敢谓世无人，松菟相依似有神。
    邂逅十洲三岛衣，崎岖万死一生身。
    深斟满酌堪同醉，雪鬓霜髯愧不春。
    别后诗筒恐难数，何如聊尔倡酬频。

方回　用前韵改一二语自释
    南寒稍近折绵天，葵荠争承小雨怜。
    冻合远峰应有雪，炊残荒市更无烟。
    未妨夜画炉中箸，何苦晨呵袖里鞭。
    人事好乖行路恶，政应委顺付怡然。

方回　用五男儿再赋
    每于生日赋新诗，似觉今年老更痴。
