<!-- { "loadSidebar": true } -->
    狂客定回青雀舫，猎儿初试皂貂裘。
    江楼伏槛迎新霁，群玉峰前练带流。

贺铸　燕子楼
    城据山川胜，千年楚故都。
    高楼临汴水，杨柳荫芙蕖。
    唐室中多故，将军老镇徐。
    球场朝戏马，玉帐夜投壶。
    白雪徵清唱，黄金得绿珠。
    春风楼上醼，三日极欢娱。
    红粉梦云散，白杨兵火余。
    当年贺厦燕，老尽几番难。
    曲径拥黄叶，西风时扫除。
    寒鸱蹲老树，睥睨女墙狐。
    有客晚登览，旁徨思壮图。
    荆榛闭铜雀，麋鹿游姑苏。
    陈迹岂足道，旧欢何日无。
    朱栏开酒场，宝勒迎官奴。
    醉袖舞鹹鹆，艳声歌鹧鸪。
    迟留故时月，桂影来座隅。
    回首一相诧，今人如不如。

贺铸　扬州叙游
    迷藏九曲属樵耕，野草闲花故有情。
    废苑春风遽如许，隔江山色可怜生。
    新声度曲复谁道，古井酌泉聊独清。
    杜紫微灵定相笑，青楼薄幸不知名。

贺铸　杨柳枝词二首之二
    杨柳东风尽日吹，柔条应自不禁持。
    都门三月伤心地，强半青青赠别离。

贺铸　杨柳枝词二首之一
    方过清明雨後天，回塘照影弄跹跹。
    深情拟属风光主，爱惜长条待少年。

贺铸　腰疼山浮图下作
    兹山非峻极，名不载图谱。
    投策一攀跻，未觉病腰膂。
    苍松带寒日，交阴层窣堵。
    俨然黄面师，粉绘色已古。
    我贪五斗米，磬折向儿乳。
    复著鞍马劳，疲筋剧笞楚。
    此身异金石，能涉几寒暑。
    诛茅结圆庐，宴坐此其所。
    清心日焚诵，庶拔未来苦。
    望尘彼何人，碌碌安足数。

贺铸　野步
    津头微迳望城斜，水落孤村格嫩沙。
    黄草庵中疏雨湿，白头翁妪坐看瓜。

贺铸　夜行邹县道中遇雨作
    昨日秋遂分，村村歛禾黍。
    半夜宿田人，相噁深陂雨。
    駸駸马上客，厌浥投何所。
    暮发邹子城，朝期饭东鲁。
    据鞍思假寐，颠坠惭不武。
    俯畏道旁石，颓然如伏虎。
    远惊荞麦华，白水漫洲渚。
    安能叱吾驭，亲闱寄西楚。
    念昔卧苏门，夙兴犹及午。
    岂谓从一官，羁离遽如许。
    归欤惜迟暮，幽愫将谁语。
    赖尔草根虫，助我长吟苦。

贺铸　舣舟秦淮雪中访侍其瑀
    北风破雨初成雪，斋舫篷窗吹纸裂。
    篮舁触冷访圆庐，得把一杯聊耳热。
    人生自适待何时，矧君与我皆衰迟。
    会待晴天暖风日，杖藜同赴北山期。

贺铸　檥舟当到港作
    为问溪头潮浅深，片帆长挂北归心。
    夜风吹雪晓尤怒，午日破云寒复阴。
    江淮行役殊未已，京洛朋游安事寻。
    何时稳坐饱麤饭，鼓腹东皋农父吟。

贺铸　檥舟当利口待风累日怀寄城中朋游二首之二
    离忧不可解，罢酒独登临。
    潮落江空阔，云繁岁晏阴。
    愁鸱守渔羕，怒犬突神林。
    触目增凄断，聊为泽畔吟。

贺铸　檥舟当利口待风累日怀寄城中朋游二首之一
    一叶寄津口，怒涛安可乘。
    朝风占酒旆，夜爨乞渔灯。
    牛渚逢新月，秦淮想结冰。
    故人它夕梦，歌吹满金陵。

贺铸　檥舟姑熟溪
    潮来姑熟半篙深，帆落溪口樯如林。
    谢氏青山失故井，桓郎白苎无遗音。
    良游蹑屐负登览，衰病伏枕方呻吟。
    个中二顷了吾事，怊怅十年怀此心。

贺铸　檥舟广津门外作
    彩蝬桥西七日留，几回回首凤皇楼。
    如何一叶扁舟里，载得离人万斛愁。

贺铸　檥舟秦淮雨中寄侍其服之
    篷卑每碍帻，仓狭才容席。
    凄酸拥膝吟，奈此风雨夕。
    欣闻钟漏旦，怀彼南城客。
    欲往从之游，塞涂没吾屐。
    方君慕栖遁，顾己淹行役。
    後夜岁云除，畸辰良足惜。
    何当斥氛闭，新阳被东陌。
    壶觞殿两骖，聊取一日适。

贺铸　易官後呈交旧
    当年笔漫投，说剑气横秋。
    自负虎头相，谁封龙额侯。
    聊辞哙等伍，滥作诗家流。
    少待高常侍，功名晚岁收。

贺铸　鹦鹉洲
    鹦鹉陇下鸟，能语奇羽毛。
    罗羨巧相致，琱笼关鐍牢。
    长怀故园树，烟雨落空巢。
    万里迁泽国，舟舆□□劳。
    正平托物赋，健笔不停操。
    千载访陈躅，晴沙葭萯高。
    珍禽不复见，慨想若人豪。
    处士起河朔，英风拔时髦。
    文章俪坟诰，俛就犹诗骚。
    儿汝命杨孔，奴兵视刘曹。
    奸雄可奈此，束之投楚郊。
    忤俗竟非命，惜哉时不遭。
    非无择木智，天下方滔滔。
    遗干泯鱼腹，浮魂谁复招。
    近结屈平好，佩兰杂申椒。
    远憀子胥烈，怒气翻秋涛。
    空余春草碧，恨血满江皋。

贺铸　永城邂逅周元通再索诗赠别
    泛泛流萍滚滚蓬，偶然南北偶然逢。
    一樽通济桥边酒，两夜临濉驿外钟。
    行矣风波宜尚慎，归哉尘土不相容。
    事功早立须知退，学稼它年访老农。

贺铸　游金陵雨花台
    迢迢朱雀航，飞盖共渞越。
    东风石子冈，芳草微径绝。
    生公法堂在，清夜贮明月。
    回认城郭游，春华烂晴雪。
    长烟动江雝，微云泊山胁。
    连樯去迟回，白鸟屡明灭。
    江山信清丽，人物久销歇。
    戍堡定荒凉，投身计何拙。
    尘衫与汗马，端为老生设。
    李侯朱门俊，许与尽时哲。
    俛首就微班，刚肠颇摧折。
    人生特眠饭，似是此身切。
    岁晚赋归田，非君复谁结。

贺铸　游灵壁兰皋园
    集仙昔荣养，卜筑循兰陔。
    深径万株合，清池百亩开。
    飞梁荫菡萏，攒栋跨崔嵬。
    淮海劚红药，潇湘移翠栽。
    岱松佩萝茑，海石糊莓苔。
    车马远惊聒，鱼鸟忘嫌猜。
    病客倦舟楫，寻春此裴徊。
    闰年物候迟，前日已闻雷。
    薄景未曦雪，东风新破梅。
    主人京洛旧，杖屦容参陪。
    指我艮隅地，方营秋月台。
    眼明壁间字，醉墨题东莱。
    短句颇清绝，早推能赋才。
    殷勤卷白苎，为尔拂尘埃。
    安得一携手，更倾林下杯。
    酒阑话平昔，岂复顾形骸。
    行役浸相远，人生信悠哉。
    薄暮重回首，长哦归去来。

贺铸　游六合定山真如寺
    只履西归远，何年此布金。
    地寒苍桧老，岁宴白云阴。
    烧隔溪冰断，樵穿径雪深。
    祖心无处问，俗驾晚駸駸。

贺铸　游滕县时氏园池
    珍重西园主，开门待子猷。
    城隅树交荫，楼下水通流。
    鸲鹆鸣深竹，蜻蜓驻小舟。
    可能忘梦想，尘土满徐州。

贺铸　游盱眙南山示杨介
    霜晓无轻颸，长淮净如眼。
    招携南山游，老子兴不浅。
    不从千步桥，飞度一渔舠。
    中流鼓素楫，鲂鱮歨惊跳。
    禅叟延游客，匆匆问行色。
    千里远京关，浮骖去安适。
    长啸指沧浪，濯缨湔我裳。
    朱门曳裾地，槐柳自成行。
    多年困靴板，未立中人产。
    沈痼迫衰迟，求田咄何晚。
    神丸傥驻延，投此寄余年。
    凿室邻杨氏，然薪系太玄。

贺铸　游夷门资福佛祠园
    百根高树挂凌霄，鶗鴂飞来深处巢。
    心喜它年有归著，白衣居士此诛茅。

贺铸　游雍丘燕溪分韵作
    舍辔步平陆，解襟俯清池。
    微风度修竹，瑟瑟生沦漪。
    梨华照晴影，暖雪正纷披。
    把酒久沈想，况与玉人期。

贺铸　游云龙张氏山居
    昔闻张逸民，卜筑云龙山。
    东望结遐想，喜得彭城官。
    一语定襟契，宛如平生欢。
    招携属休沐，投此萝薜间。
    女仆候门巷，青裲双翠鬟。
    苏斋轩户明，饼火焚椒兰。
    宝墨鬼神护，清诗冰玉寒。
    森然拱檐溜，架石排琅玕。
    东趋放鹤亭，磴道披茅菅。
    指顾百村落，炊烟林莽间。
    日脚洒平陆，两山如断环。
    凄风振晚叶，坐怯衣裘单。
    引领紫霄极，飘颻如可干。
    缅怀眉山公，五马来游盘。
    酣兴走颠笔，苍崖即鑱刊。
    午年仲冬月，雪野云弥漫。
    扫石坐舒啸，惠泉烹凤团。
    当时诧盛集，千古陋逵安。
    俛仰迹遂陈，斯人久泥蟠。
    我来後千日，逸躅何由攀。
    遇胜不能赋，俯寻尘路还。
    山英移未勒，时款白云关。

贺铸　游庄严寺园
    石楠花落小池清，独下平桥弄扉行。
    蔽日绿阴无觅处，不如归去两三声。

贺铸　有僧自峡中来持黄黔州手制茶兼能道其动静与潘豳老赋二首
    未闻东观奏书成，俄见西南万里行。
    从坐何关李都尉，补亡犹待褚先生。
    心悬黄犬沈来耗，耳惯青驹祗旧鸣。
    时节私庭差自慰，凤将雏去雁随兄。

贺铸　有僧自峡中来持黄黔州手制茶兼能道其动静与潘豳老赋二首
    平生得禄仅荣亲，持底天涯料理贫。
    夜户不关无长物，晨炊待火乞诸邻。
    山{狇木搎喿}颇侠能来虎，水弩何知枉中人。
    少减家园旧年调，携笼先采雨前春。

贺铸　渔歌
    严公桐江上，吕父清渭滨。
    出处两能事，寥寥乎若人。
    拥蓑芘苙吴侬子，身偶一竿生寄水。
    侯庖富馔美鲥鲈，寸鬣分鳞辱刀机。
    吾将一钩悬十犍，笑倚扶桑不计年。
