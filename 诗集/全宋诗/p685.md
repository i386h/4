<!-- { "loadSidebar": true } -->
    了事足为良吏易，读书真作大儒难。
    隐身雁鹜虽常调，致位貂蝉可显官。
    褒鄂功臣不须此，长枪挽出进贤冠。

方回　留丹阳三日苦寒戏为短歌
    自从书云入嘉平，一月间无三日晴。
    大雪二十五六日，漫天塞地冰峥嵘。
    吴江渡桥意颇快，吕城争堰心还惊。
    丹阳古县暮落牵，冻人俗死无人行。
    夜投孤店风更紧，燃草不烟灯灭影。
    北人下马惊相问，自古江南无此冷。
    求薪不可炭更难，仆御告馁衾禂单。
    我生南土六十二，自古江南无此寒。
    卧不脱衣袍带断，湿靴破袜泥裦绽。
    焉得闺人呵手缝，可向谁家借针线。
    船路不通驿路泥，田家闭户如鸡栖。
    推车荷担唤不去，宁煨藁秸烹糠粞。
    可以我而返不如，乾坤浩荡岁云暮。
    岂无拥炉画灰处，焉用遑遑问征路。

方回　留杭近三年得去赋不可不出城
    不可不出城，顽躯百无病。
    不可不出城。老眼亦何净。
    第一脱俗尘，最便于野性。
    第二井不咸，所至水可饮。
    第三鱼价贱，第四酒味胜。
    第五无火惊，第六无灯禁。
    第七航船歌，歡乃亦可听。
    尔曹居城中，小屋如败甑。
    臭秽之所蒸，面面环厕圊。
    五更闻丧鼓，骨肉付烟烬。
    巧伪以为生，语无一可信。
    妇女孤媚繁，商贾狙诈竞。
    天下不皆然，杭城为特甚。
    我今才出城，七美一朝并。
    眺望心神情，眠卧魂魄定。
    空阔水云间，孰谓雪风劲。
    寄语城中人，何时免阱。
    不可不出城，所以发兹咏。

方回　留回岭汪明府宅
    仇池非仙境，商岭在人世。
    讵必深且僻，而后兵可避。
    大物有转移，戈甲满天地。
    城郭非云远，马迹竟不至。
    蓊蔚树木密，复重涧谷閟。
    中有长者家，累叶重名谊。
    积德服里社，故非一朝致。
    园池既显敞，栋宇亦弘邃。
    文甽洛花红，雕笼陇禽翠。
    恍然壶中天，逈与尘界异。
    崇觞延老夫，子侄尽擎跽。
    岂惟授之粲，抑且侑以币。
    客来无不速，各各满其意。
    居多章甫冠，宪宪洁衿佩。
    如闻筑精舍，徽国严祀事。
    纪载傥予属，庶用报嘉惠。

方回　留钱塘十二年
    一纪钱塘去未能，寒梅凉菊暑天冰。
    春风七宝山头寺，夜雨三茅阁上灯。
    和靖不生无隐士，道潜如在可诗僧。
    大船相聚惟歌舞，小舫渔翁采芡菱。

方回　留题槃隐高士王子由书斋
    万宇横陈碧瓦齐，浓岚淡霭总诗题。
    隔江烟树窗中细，过海风樯槛外低。
    琴仅可弦星半缺，壁应欲画雪新泥。
    南华卧读两三卷，犹喜晴檐日未西。

方回　留吴田霜崖吴居士宅予仲女许其孙姻
    众山环如规，中有一川水。
    山腴翠树圆，水洁玉石峙。
    居人近百家，耕余习文史。
    此翁独能诗，早充宾贡士。
    平生宦情薄，一试仓庾氏。
    中年厌兵革，肥遁白云里。
    时时吟一篇，自教孙与子。
    满屋读书声，万事不到耳。
    问途访幽居，曲折十余里。
    麦天小雨霁，初夏风日美。
    远迓携饮壶，剧谈并宴几。
    门帖句句佳，字画亦劲伟。
    尽出句画挂，频共高阁倚。
    烹煎茗笋良，饤饾蔬果旨。
    鼓吹聒深夜，酒酣未容起。
    寒薄攀华盛，两姓合嘉礼。
    东床向志学，骨相良可喜。
    积德贻后人，方兴未云已。
    发穉济青黄，垂绅曳朱紫。
    天人幽显间，施报有兹理。
    略窥宅边园，培芳茂花卉。
    黄莺殆无数，白鸥不知几。
    山茶及岩桂，叶叶莹如洗。
    间气钟人物，吾故卜诸此。
    老夫托姻好，悠远自此始。
    定当继朱陈，何但夸孔李。

方回　六秋
    斗杓忽又指西楼，我独何为此滞留。
    多事心情人转老，荒城风雨夜争秋。
    一蓑屡费渔樵梦，杯酒难湔宇宙愁。
    好趁微凉便归去，豆花篱落荻花洲。
    
    【卷13】

方回　六十五春寒吟七首
    病骨春寒欠酒浇，关山满眼雁程遥。
    有人恨过江淹赋，何处魂堪宋玉招。
    六十五翁来日短，百千万事迅风瓢。
    平生知己惊俱尽，一影穷山伴寂寥。

方回　六十五春寒吟七首
    日日春寒昼掩扉，惊嗟六十五年非。
    未为白傅同州起，犹胜坡翁海外归。
    斗分军兴群盗作，浙乡水患细民饥。
    忍穷苟活犹閒管，痛惜残梅万点飞。

方回　六十五春寒吟七首
    当是平生取数多，穷途无力战群魔。
    二千石滥知州事，三十年羞进士科。
    人老决难重少壮，春寒毕竟渐晴和。
    筹来算往终无益，且傍残梅作醉歌。

方回　六十五春寒吟七首
    老眼閒中子细看，天公作剧故多端。
    雪占岁稔何曾稔，雨作春寒断是寒。
    酒尽闷多欢笑少，花开折易长成难。
    暮年不喜金仙说，到此心才悟六观。

方回　六十五春寒吟七首
    清晓林禽百种鸣，春寒渐暖变新声。
    向阳死草青先茁，解冻枯池绿再生。
    太子四门何足怪，麻姑三海自堪惊。
    回头最念儿童辈，不识灯宵旧太平。

方回　六十五春寒吟七首
    性癖耽吟本不工，平生竟复坐诗空。
    状头浪说三千字，举手行为七十翁。
    夜永自怜灯是伴，春寒最苦酒难中。
    王侯蝼蚁终同尽，便出阳神也落空。

方回　六十五春寒吟七首
    知旧惊嗟踵丧亡，劣容此老据藜床。
    六旬有五犹穷健，百拙无双但醉狂。
    莳菜连畦终岁饱，种梅匝屋满家香。
    不须苦怨春寒恶。榾柮炉边味最长。

方回　六十吟五首
    六十衰年万事尝，西风回首战争场。
    科名官职俱虚幻，学问文章总废忘。
    死见几人饶酷毒，生怜此老尚昂藏。
    故应许似篱边菊，百种花残独傲霜。

方回　六十吟五首
    六十曰耆七十稀，西山能有几□□。
    宾鸿蛰燕秋如故，朗月清风事总非。
    美酒难求周九鼎，丽人多僭管三归。
    衰荣颠倒知何意，草上谁家露不晞。

方回　六十吟五首
    开岁当为耳顺翁，知非又过十秋风。
    尚多儿女婚姻□，□使田园伏腊空。
    迎菊作诗先自喜，设茶当酒未为穷。
    顽躯定不缘愁死，纵死还如不死同。

方回　六十吟五首
    三十年将一世论，缪悠两世见儿孙。
    纷纭往事皆如梦，漫浪虚名独许存。
    蚤遣候虫忧敝絮，悬知寿客笑空樽。
    径芜阶叶无人扫，卧听秋风昼掩门。

方回　六十吟五首
    昼暑微遒暮已凉，中秋近□更重阳。
    少时痛饮不胜乐，老病积忧无此狂。
    岁六十翁扶药饵，家三百指望裘裳。
    空庭月侧荒山梢，起望星河夜慨慷。

方回　六言四首
    马文园消渴病，嵇中散绝交书。
    未害子虚乌有，可□□□才疏。

方回　六言四首
    楼中老子无事，座上梅花盛开。
    闭目不闭鼻孔，暗□□□自来。

方回　六言四首
    读万卷行万里，酌一杯题一诗。
    颓龄如此如此，豪气已而已而。

方回　六言四首
    传灯录第一卷，我佛世尊如来。
    自谓寂灭乐已，谁不鸣呼哀哉。

方回　六月八日迁寓侍郎桥
    梧桐楼外雨萧萧，客里迁居意不聊。
    净土偶邻罗汉洞，閒人肯羡侍郎桥。
    蠹鱼书少家何窘，行李船轻路匪遥。
    此□十翁肯相送，典钱沽酒了今朝。

方回　六月半屡雨
    甘雨作丰年，尤宜近伏天。
    水无过大海，旱不救良田。
    六月茅檐滴，千村饭灶烟。
    山城秋意早，新粒市香{左禾右山}。

方回　六月初七日雨始止初八日始晴
    昨夕星初见，兹晨雾亦披。
    徯闻平贼报，先赋喜晴诗。
    □□犹如旧，新蝉未觉迟。
    皇天已悔祸，小丑复奚为。

方回　六月初一日次韵酬元煇
    吾不及渊明，爱酒未能止。
    不仕亦有禄，赖此天之美。
    年年揽饥肠，忧旱复忧水。
    迩来甘雨调，恶况已一洗。
    □□佳人葠，古绵真附子。
    服药焉用多，寡欲即将理。
    固穷岂无说，屡空讵足耻。
    彼以盗贼富，乃兹所深鄙。
    怀人渴仪刑，秉芳在中沚。
    心赏于焉臻，酌水味亦旨。
    况有杯中物，侑以来禽李。
    清谈有余韵，草木亦侧耳。
    云霄自旦奭，丘壑且园绮。
    向来荣进念，腐泥沉井底。
    相与赓醉吟，所乐不过此。
    寄语亨衢人，可吊不可喜。
    猗嗟楚子文，庸肯愠三已。

方回　六月二十八日立秋
    平生为客太匆匆，已上西江又复东。
    只信一朝飞舴艋，何知五度落梧桐。
    绝怜牛女常遭谤，粗足莼鲈不叹穷。
    世外世间异天壤，政须深谷卧秋风。

方回　六月二十二日守陴百姓始下城
    本不食官粟，亦令登敌楼。
    鸣桴木杪急，传箭夜深愁。
    暗蹑蛇缠膝，尘搔虱满头。
    传闻贼寨破，今日得归休。

方回　六月二十九夜
    小阁微凉上，閒人半醉中。
    双明萤度水，一向柳拖风。
    委曲聊随俗，艰难敢讳穷。
    香山吾不逮，犹胜杜陵翁。

方回　六月二十日雨
    天怜野老饥，初不待人祈。
    雷与奔腾骤，烟兼映带微。
    已拼泥敝屣，更喜滴单衣。
    暗想田塍上，禾秋蚱蜢飞。

