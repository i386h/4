<!-- { "loadSidebar": true } -->
    三子留二子，嵩少道路长。
    累以二孀女，辛勤具餱粮。
    谁令南飞鸿，送汝至我旁。
    饥寒不能病，气纾色亦康。
    拊背问家事，嗟我久已忘。
    力耕当及春，伙为久南方。
    还家语诸女，素刚非王章。

苏辙　次迟韵二首
    世事非吾忧，物理有必至。
    常阳百川竭，顾亦防雨耳。
    阴阳相纠缠，反覆更自治。
    幽怀澹不起，默坐识其意。
    长子念衰老，远行重惭愧。
    疏慵身似僧，岑寂家近寺。
    但闻事日新，未觉吾有异。
    器鍠本自出，藩角徒不遂。
    得失众共知，穷达佛所记。
    要令北归日，粗究一大事。

苏辙　次迟韵复雪
    老人怕寒愁早作，夜闻飞霰知相虐。
    粟车未到泥复深，场薪欲尽心惊愕。
    山川滉荡势如海，孤舟一叶知安泊。
    山中故人消息断，欲问有无隔溪壑。
    人言王生好事人，回船不顾山阴约。
    故侯生来本贫窭，妻子至今美藜藿。
    曳履长歌解忍饥，裹饭往饲今谁托。
    家人来告酒可刍，洗盏开瓶同一酌。

苏辙　次迟韵寄适逊
    饥民畏寒尤恶雪，旋理破裘紝败缬。
    我虽久客未成归，黍酒虀羹还泼节。
    汝雨薪炭旧如土，尔来薄俸才供盖。
    眼前暖热无可道，心下清癯有余洁。
    颍川归去知何时，祠宫欲罢无同列。
    夜中仿佛梦两儿，欲迓老人先聚说。

苏辙　次迟韵千叶牡丹二首
    潩上名园似洛滨，花头种种斗尖新。
    共传青帝开金屋，欲遣姚黄比玉真。
    秦岭犹应篆诗句，杜鹃直恐降天神。
    老人发少花头重，起舞欹斜酒力匀。

苏辙　次迟韵千叶牡丹二首
    老人无力年年懒，世事如花种种新。
    百巧从来知是妄，一机何处定非真。
    园夫漫接曾无种，物化相乘岂有神。
    毕竟春风不拣择，随开随落自匀匀。

苏辙　次迟韵示陈天倪秀才侄孙元老主簿
    茅檐有佳客，肃肃清风兴。
    吾孙成均来，左右皆良朋。
    为怜众兄弟，将冠未有称。
    条枚失熂燎，中林化薪蒸。
    老夫方苦贫，不办酒如渑。
    夏田已失麦，种豆喜多蝇。
    何以待君子，箪瓢容一升。
    君来岂非误，门庭冷如冰。

苏辙　次前韵
    心空烦恼不须除，白尽年来罢镊须。
    随俗治生终落落，苦心忧世漫区区。
    居连里巷知安否，食仰田园问有无。
    我已闭门还往绝，待乘明月过君庐。

苏辙　次前韵
    龙鸾仅比闽团酽，盐酪应嫌北俗粗。
    采愧吴僧身似腊，点须越女手如酥。
    舌根遗味轻浮齿，腋下清风稍袭肤。
    七碗未容留客试，瓶中数问有余无。

苏辙　次前韵
    闭门何所事，毛发日青青。
    齿折登山屐，尘生贳酒瓶。
    调心开贝叶，救病读难经。
    定起无人见，寒灯一点星。

苏辙　次前韵答景仁
    儒林谈道亦云旧，远自太史牛马走。
    区区分别竟何为，扰扰只添心上垢。
    道大如天不可测，异出同归各穿窦。
    浩然一水散千沤，却观彼我曾无有。
    我丈中心冰玉洁，世上浮荣尽灰灭。
    终年行道自不知，笑指空门名异说。
    此心未信道不生，石上下种何由茁。
    道在起居饮食中，安问胡僧分五叶。

苏辙　次前韵示杨明二首
    晚岁有余乐，天教一向闲。
    嵩阳百口住，岭外七年还。
    卜宅先邻晏，携瓢欲饮颜。
    吴僧来不久，相约叩禅关。

苏辙　次前韵示杨明二首
    甘井元依庙，平湖亦近城。
    幅巾朝食罢，芒屩雨中行。
    扰扰初何事，悠悠毕此生。
    欲邀东郭叟，烦子作郊迎。

苏辙　次王适韵送张耒赴寿安尉二首
    绿发惊秋半欲黄，官居无处觅林塘。
    浮生已是尘劳侣，病眼犹便锦绣章。
    羞见故人梁苑废，梦寻归路蜀山长。
    怜君顾我情依旧，竹性萧疏未受霜。

苏辙　次王适韵送张耒赴寿安尉二首
    魏红深浅配姚黄，洛水家家自作塘。
    游客贾生多感概，闲官白傅足篇章。
    山分少室云烟老，宫废连昌草木长。
    路出蒿高应少驻，孱颜新过一番霜。

苏辙　次烟字韵答黄庭坚
    病卧江干须带雪，老捻书卷眼生烟。
    贫如陶令仍耽酒，穷似湘累不问天。
    令弟近应怜废学，大兄昔许叩延年。
    比闻蔬茹随僧供，相见能容醉後颠。

苏辙　次远韵
    万里谪南荒，三子从一幼。
    谬追春秋余，赖尔牛马走。
    忧病多所忘，问学非复旧。
    借书里诸生，疑事谁当叩。
    吾身虽懒教，擢颖既冠後。
    求友卷中人，玩心竹间岫。
    时令检遗阙，相对忘昏昼。
    兄来试讴吟，句法渐翘秀。
    暂时鸿雁飞，迭发埙箎奏。
    更念宛丘子，颀然何时觏。

苏辙　次远韵齿痛
    元明散诸根，外与六尘合。
    流中积缘气，虚妄无可托。
    敝陋少空明，妇姑相攘夺。
    日出暵焦牙，风来动危蘣。
    喜汝因病悟，或免终身著。
    更须诵楞严，从此脱缠缚。

苏辙　次韵邦直见答二首
    真能一醉逃烦暑，定胜三杯御腊寒。
    自有诗书供永日，莫将丝竹乱风滩。
    舞雩何处归春莫，叩角谁人怨夜漫。
    闻道丹砂近有术，锱铢称火共君看。

苏辙　次韵邦直见答二首
    五斗尘劳尚足留，闭门聊欲治幽忧。
    羞为毛遂囊中颖，未许朱云地下游。
    无事会须成好饮，思归时亦赋登楼。
    羡君幕府如僧舍，日向城隅看浴鸥。

苏辙　次韵陈师仲主簿见寄
    朽株难刻画，枯叶任凋零。
    旧友频相问，村酤独未醒。
    山牙收细茗，江实得流萍。
    颇似申屠子，都忘足被刑。

苏辙　次韵程相公以柳湖久涸辄引蔡水溉注感而成咏二首
    鳞鳞沙脚出平湖，一喷珠玑碧有余。
    依旧镜中横紫阁，却从天外望仙闾。
    粉花又结青莲子，金尾还跳赤鲤鱼。
    自惜支离苦为病，重来应共酒杯疏。

苏辙　次韵程相公以柳湖久涸辄引蔡水溉注感而成咏二首
    老鱼呴鬣困无津，凿破灵河涨旧濆。
    明月还从沙渚见，红尘却傍柳堤分。
    急泉垂下长虹尾，駴浪飞来白鹭群。
    范蠡如闻应更爱，解摇双乐入西曛。

苏辙　次韵迟初入宣河
    远客安长道，低蓬称小溪。
    云添湿帆雨，舟滞没篙泥。
    草绿耕牛健，村深候鸟啼。
    陶翁方作令，归去未成题。

苏辙　次韵仇池冬至日见寄
    身如草木顺阴阳，附火重裘百日强。
    渐喜微和解凝烈，半酣起舞意仓忙。
    吾兄去我行三腊，千里今宵共一觞。
    世事只今人自解，苦寒须尽酒如汤。

苏辙　次韵答陈之方秘丞
    南山李将军，疋马独行猎。
    田中射虎豹，後骑不容蹑。
    丈夫贵自遂，老大饶惊慑。
    飘摇天地间，自视如一叶。
    故人多东南，愿作扁舟涉。
    忽蒙长篇赠，幸此倾盖接。
    时世尚新奇，诗书存旧业。
    南风吹清汴，西去无停楫。
    恨不留君谈，一使众坐厌。
    新诗苦清壮，欲和再三怯。
    东都多名卿，投刺日盈笈。
    一言苟合意，富贵出旬浃。
    行看文石阶，高谈曳长衱。
    辱赠但茫然，知君念疲薾。

苏辙　次韵答孔武仲
    白发青衫不记年，相逢一笑暂欣然。
    诵诗亹亹锯木屑，展卷駸駸下水船。
    未肯尺寻分枉直，日知凿枘有方圆。
    闲官更似扬州学，犹得昏昏昼日眠。

苏辙　次韵答人见寄
    对案青山云气腾，天将隙地养无能。
    窗扉迎署梅将溜，虚市无人冷欲冰。
    寂默忘言惭社燕，毰毸困睡比春鹰。
    深知大府容衰病，复值年来蚕麦登。

苏辙　次韵答人槛竹
    猗猗元自直，落落不须扶。
    密节风吹展，清阴月共铺。
    丛长傲霜雪，根瘦耻泥途。
    更种愁无地，应须剪碧芦。

苏辙　次韵答人幽兰
    幽花耿耿意羞春，纫佩何人香满身。
    一寸芳心须自保，长松百尺有为薪。

苏辙　次韵答王巩
    君家当盛时，画戟拥朱户。
    中书十八年，清明日方午。
    形容画云阁，功业载盟府。
    中庭三槐在，遗迹百世睹。
    子孙尽豪俊，岂类世寒寠。
    胡为久邅厄，黾俛受侵侮。
    往来两都间，奔走未安土。
    愿言解缨绂，归去事农圃。
    嘉禾根未拔，且忍俟甘雨。
    拂衣走东皋，此语吾不取。
    聊复放襟怀，清谈对僧麈。
    躬耕未可言，知田顾乃父。

苏辙　次韵道僭南康见寄
    一叶追随鱼与龙，红粳白酒幸年丰。
    也知山色遥相待，苦畏君诗欲见攻。
    乘兴风帆终日去，寻幽蜡屐及春同。
    请君先入开先寺，待濯清溪看玉虹。

苏辙　次韵道潜见寄
    萧萧华发映衰容，惭愧高僧叹不逢。
    游宦终身空处处，尘埃何日退重重。
    已甘憔悴鸡群鹤，犹胜劬劳旱岁龙。
    回首不堪膏火热，试求甘露洒青松。

苏辙　次韵洞山克文长老
    无地容锥卓，年来转觉贫。
    偶知珠在手，一任甑生尘。
    窜逐非关性，颠狂却甚真。
    此心谁复识，试语洞山人。

苏辙　次韵顿起考试徐沂举人见寄二首
    齐楚诸生俨韞绅，人人愿得出君门。
    衔枚勇锐惊初合，弃甲须臾讶许奔。
    细读未辞灯损目，久留终厌棘为藩。
    定应亲刈翘中楚，把卷喧呼半夜言。

