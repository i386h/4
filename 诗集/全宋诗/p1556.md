<!-- { "loadSidebar": true } -->
    一日一日复一日，青镜鸾孤钗凤只。
    未必君相思，能如妾相忆。
    寒衣剪就欲寄君，长安门外无行人。
    雁声半夜西风恶，窗前一片梧桐落。

刘学箕　余读林子仁诗云君心恨不走天涯不比衰翁只恋家最是横塘黄叶路今年
    梅边春兴浩无涯，长忆西湖处士家。
    我政念君君过我，夜窗同共醉疏花。

刘学箕　余少日不能持养志气所暴多矣迩来方喜问学之有益也近篵小楼藏书楼
    吾非北宫黝，挫名挞诸市。
    吾非孟施舍，量虑三军畏。
    一堕剌客流，一入力战士。
    知一不知二，遂与圣贤异。
    周孔得其傅，伟哉孟轲氏。
    讲明不动心，因问发奇秘。
    气台则动志，志一则动气。
    浩然得所寄，知言有深味。
    嗟予笃学心，一暴十寒废。
    立志苦不早，少岂达兹义。
    所适昧善恶，几溺彼功利。
    事情更历多，晚乃能自砺。
    日用根本源，至大至刚意。
    馁然行有慊，何谓塞天地。
    服膺先格言，造次颠沛是。

刘学箕　与政仲端夫敬叟季仙至旧圃采采芙蓉金菊之妙时之所当艳者江梅海棠
    秋阳杲杲秋月明，秋风泠冷秋露沮。
    萧骚池上万松竹，凤笙龙管吹秋声。
    山亭与客坐夕阴，眼照万象前横陈。
    一年好处在此好，妙质欲纪难状名。
    那知天上诗酒星，翩然驰鲸来玉京。
    浩然相对发思奇，句法普现千古情。
    诗成不用世间语，五言七字虚皇吟。
    霞明皎皎芙蓉城，香霏楚楚月魄精。
    海棠婉变斗毓艳，江梅冷淡同芳馨。
    东篱采采万叠金，西畴更刈千顷秔。
    人生得此亦不恶，措辞莫谩悲秋生。
    先生年来真脱俗，看破世间荣与辱。
    胸怀坦荡适四时，岂但芳华竞驰逐。
    祗今忘物物忘我，物我两忘机印可。
    不知门外秋水深，不识纷纷朝市心。
    榨头新刍蚁初熟，芡盘剥珠茭切玉。
    是秋是春两难分，折花荐酒酒痕湿。
    万缘空处罢休休，八表神期汗漫游。
    醉乡广大尘世促，明日酒醒诗载续。

刘学箕　与政仲山行见梅偶成并和其诗二首
    巉岩石壁{左扌右处}崖嵬，烟槛风篁十数栽。
    约客偶成花外迳，举头俄见竹边梅。
    背阴寒谷无人问，著句阳春有意裁。
    惭愧心肠非铁石，携壶绕树日千回。

刘学箕　与政仲山行见梅偶成并和其诗二首
    梅花端的记年芳，每到开时趁一阳。
    绿水湖边和靖句，含章檐下寿阳妆。
    昏昏澹月疏疏影，缓缓清风细细香。
    不比芳春万红紫，荡人狂思费思量。

刘学箕　雨中用雪坡韵
    无计酬春独有诗，倚栏终日候晴晖。
    东风渐属新桃李，帘幕深深燕子飞。

刘学箕　禹庙
    且要尽清欢，须知一出难。
    人因晴后喜，春到水边宽。
    柳长官桥媚，梅飘客袖寒。
    荒祠存禹迹，得得又来看。

刘学箕　月丹和鹤庄韵
    灵种飞来鹤顶红，谁云九转有仙功。
    广庭曾侍东风宴，留得霞杯照晚丛。

刘学箕　云际峡中
    野渡烟迷谷，寒潭水涨沙。
    入云千万岫，出坞两三家。
    润古泉仍石，山空菊自花。
    柳塘冰欲结，相对祗栖鸦。

刘学箕　鄖乡舟中睡觉书怀
    晴空扬沙春茫茫，柳絮匝岸东风狂。
    篷窗两畔高插起，收拾万象供吟章。
    眼中物物尽诗料，应接不暇劳迎将。
    睡魔欺人晴昼长，垣腹一枕追羲皇。
    醒来意兴难说似，石鼎细味煎茶香。
    江花无情为谁芳，江草绿嫩肥牛羊。
    瀰瀰渺渺水曲折，远远近近山低昂。
    各怀邂逅良未恶，隐几抱膝聊徜徉。
    故人念我天一方，我亦千里遥想望。
    相思用情何日了，带园宽剩羞东阳。
    不如且理文字五千卷，搜吟拄腹撑枯肠。

刘学箕　栽竹
    绿筠移种不多时，添我溪南一段奇。
    会看明年春雨后，满林头角箨龙儿。
    
    
刘学箕　再次叔通来字诗字韵二首
    秋云冥冥未开霁，搔首怀人人未来。
    特地送将双鲤去，果然换得两诗回。

刘学箕　再次叔通来字诗字韵二首
    谁念溪翁我念之，折腰为米见诸诗。
    春秧夏穟苦萦抱，不似东坡更似谁。

刘学箕　责{上广下来}
    我生不辰八岁孤，伯父薨逝叔父无。
    长才十五立志苦，不敢怠惰知读书。
    汝生父子不识面，母慈育字如捧珠。
    那知汝更命苦极，八龄甫及母亦殂。
    幸有阿叔相持扶，叔亦痛念同气馀。
    辛勤鞠养力尽瘁，五载为汝六请师。
    固知门户要人兴，切切训诲口欲枯。
    有言弗听日益懒，乖劣气習移下愚。
    朼来值我有行役，恐汝质变为小夫。
    携俱不惮数千里，跳走健胜猿与狙。
    水行为汝爱江湖，出陆每愁山险纡。
    川途尤愁念虑苦，摩拊岂啻亲子如。
    傍舟终日捞虾鱼，兴舆人夫肩□□。
    □呶徒自费牙颊，事不获已施鞭蒲。
    潜窥谪视不少改，谑浪笑傲仍前初。
    圣比有味懒不读，对字粗晓平侧呼。
    吾家七世身业儒，忠孝学术夸乡闾。
    汝当更明所自出，挺挺当代文公朱。
    不悛祗为先德羞，失教何异犬马猪。
    稍长面目益可憎，侪辈戏弄人见疏。
    我今极口复汝说，速宜悔念毋忽诸。
    嬉游傥更不检束，命也奈何吾已夫。

刘学箕　政仲留饮醉书长句
    春归无计堪留连，川原暗绿屯云烟。
    涓涓润谷声潺潺，夜来急雨春风颠。
    天公知我爱山癖，晨光薄林晓日出。
    浮阴扫尽山屹立，叠嶂层峦凝黛湿。
    此时来访故人居，膻荤为我开兵厨。
    真珠滴槽不用沽，沉酣想忘于江湖。
    我不如阮公籍，相逢一醉六十日。
    君莫效陶渊明，欲令明朝重抱琴。
    且须相从痛饮师，尊前落魄同襟期。
    何如沉沉深夜剪韭共春酌，细诵工部生前相遇衔杯诗。

刘学箕　中秋分韵得云字成三百言
    今秋苦淫雨，涨汐添溪濆。
    新凉值月夕，密霭高璨雯。
    稽首告天公，垦念心良勤。
    天公知意诚，感应若有闻。
    须臾檄丰隆，蘯末生鳞纹。
    庭皋一震拂，陇首飞秋云。
    忽然朗穹昊，万象蒙奇勋。
    举头见松梢，光照草树分。
    乾坤两莹彻，烂白无边垠。
    我歌忽如狂，我醉茫如薰。
    桂酒杂椒浆，醖酿腾馨芬。
    皓魄耿素怀，幽思殊不群。
    泠然冰雪肠，顿醒曲蘖醺。
    便欲浥沆瀣，盘馔遗膻荤。
    遥望琼楼仙，雾绡青霞裙。
    何当下招呼，上征离尘氛。
    去年当此时，浩饮逢诸君。
    今载复肯来，持杯共论文。
    相从岂地他，群聚徒飞蟫。
    苟得嗜利辈，抑何挂牙龈。
    豪杰所愿交，黄金胜千斤。
    喜得诗谪仙，恨去髯将军。
    众子贤共推，奚用区莸薰。
    爱客绰祖风，满席生欢欣。
    参横斗转杓，魔崇相纠纷。
    欲眠君且去，陶语吾亦云。
    慷慨有大刘，浩气充栋棼。
    十觞不能醉，餐嚼无馀熏。
    鸣鸡忽唱晓，杲日东方昕。
    归路袭桂香，幽岩麝沉焚。

刘学箕　种梅
    隐论冲寂澹生涯，芍药缨桃厌艳华。
    剔乱剪毓疏影瘦，临溪只合种梅花。

刘学箕　舟行三章
    桂櫂兮兰桨，泝流兮沿回。
    天迦兮空明，湍激兮声哀。
    水落兮石出，路转兮溪回。
    鸥飞兮山净，鱼戏兮藻开。
    淹留兮何为，盍赋兮归来。

刘学箕　舟行三章
    扁舟兮容与，浮云兮舒卷。
    波澄兮練横，山秀兮屏展。
    散发兮平罔，濯缨兮清浅。
    皇皇兮何之，路长兮悠缅。
    早赋兮归来，迷迷兮未迟。

刘学箕　舟行三章
    容与兮扁舟，长吟兮闲情。
    白石兮离离，秋云兮霙霙。
    我思兮先庐，水潭兮山屏。
    账空兮鹤怨，人去兮猿惊。
    早赋兮归来，涉园兮欣欣。

刘学箕　紫溪庄即事
    嶂碧枫丹色倍鲜，路回烟袅认前川。
    霜阴酿晚意将雨，风厉裂云时见天。
    古木叶彫鸟矍铄，平田沙泠鹭聊拳。
    稻染割尽村原回，落日牛羊傍水眠。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    维昔旧游，十有八春。
    中间往来，合散风尘。
    词翰在壁，瞻之愈新。
    忆我仲弟，眇然怀人。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    吁嗟人生，年不满百。
    天地囿形，百代过客。
    去日苦多，来日苦窄。
    我曷不乐，慨念畴昔。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    草角灯窗，砚席是其。
    春山朝吟，秋堂夜诵。
    弃背三年，心骨沉痛。
    几夜见君，似梦非梦。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    念昔童稚，汎然若舟。
    惟我与君，孤诣同修。
    博文约礼，匪遨匪游。
    子方盛年，遽赴玉楼。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    朱垣素壁，醉墨漓淋。
    虚堂重临，思古伤今。
    文不忍诵，盟弗可寻。
    即事即物，抆泪痛心。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    旧题墨妙，龙蛇户牖。
    步骤欧虞，模倣颜柳。
