<!-- { "loadSidebar": true } -->
    路疑西极瑶池近，人　　南朝鹤氅寒。
    漏鼓传声催暝色，麴车迷辙寄馀欢。
    埙箎雅韵皆多感，偏觉阳春再和难。

宋庠　和中丞晏尚书木芙蓉金菊追忆谯郡旧花
    绛艳由来拒早霜，金英自欲应重阳。
    主人昔意兼新意，并为寒葩两种香。
全宋讴　　宋庠　和中丞晏尚书西园石楠红叶可爱
    几岁江南树，高秋洛涘园。
    碧姿先雨润，红意后霜繁。
    影叠光风动，梢迷夕照翻。
    一陪幽兴赏，容易到黄昏。

宋庠　和中丞晏尚书西园晚秋怀寄
    节物名园晚，风烟亦媚秋。
    钿梢低露竹，珠罅老霜榴。
    坞籁晴先响，窗霞暝自收。
    山楹谁侍坐，正似傅岩幽。

宋庠　和中丞晏尚书西园晚秋怀寄
    众籁日萧萧，闲园气寂寥。
    风萍难覆水，霜叶易辞条。
    噪鹊繁声合，寒蝉旧吹飘。
    试寻篱下菊，邻酒浊盈瓢。

宋庠　和中丞晏尚书圆丘观礼
    三袭觚坛夜未央，金支蟾彩共荧煌。
    凤舆遥憩壝门次，翟尾交分褥路香。
    星魄媪神联绀席，文宗武祖侑瑶觞。
    万灵醉止纯休集，方信周家骏命长。

宋庠　和中函晏尚书忆谯涡二首
    縠浪如烟曲里深，使旗斋舫此幽寻。
    不知鱼鸟思人否，曾费东山拥鼻吟。

宋庠　和中函晏尚书忆谯涡二首
    沿缘绿簊无穷岸，萦带香荷几曲溪。
    可惜高秋真赏地，夕阳残月枉平西。

宋庠　和朱舅暮春积雨
    沮洳江云寂寞春，一轩风雨叹弥旬。
    灰残淮馆蟾韬晕，石去湘陵燕湿身。
    委路落花红罢舞，傍楼低柳绿争颦。
    萧萧枉结年华恨，愁煞西州掩鼻人。

宋庠　和子京旅况
    春城岑寂早花开，久脱冠梁有薄埃。
    安邑本缘饥腹累，茂陵非为富赀来。
    惊罗晚雀同茅宇，争席春农伴茗杯。
    自有忘言记真意，不烦骚客赋衔枚。

宋庠　河上岁晏
    久觉宦情薄，何堪星岁徂。
    冰鱼寒不动，沙鹤晚相呼。
    日短挥戈舍，天閒造物炉。
    河澄诸浦涸，山秃万林枯。
    感为中来远，心因不倚孤。
    虚名三品禄，懦政五州符。
    稷契熙妫祚，萧张翼汉图。
    曩贤真命世，今忝剧非夫。
    狐偃腥臊肉，随何腐烂儒。
    是非均一马，多少任双凫。
    念老归欤叹，铭恩蕞尔躯。
    风声犹栗烈，酒意近屠苏。
    薛县能琴客，桓家善笛奴。
    歌吟聊自适，何必矢嘉谟。

宋庠　河阳寒食
    关辅陪京外，年华禁火中。
    柳矜河上绿，花献酒边红。
    野市韋韆月，春楼觱篥风。
    三州六赞燧，安得不衰瓮。

宋庠　河阳秋思六首
    关外山河阔，城边卉木腓。
    露浓蝉始罢，风急燕犹飞。
    不雨云中薄，澄沙水自微。
    善哉吾祖叹，能此送将归。

宋庠　河阳秋思六首
    自古悲秋物，多伤黯黯魂。
    鱸鱼轻客臣，纨扇感君恩。
    颍濑寒明野，嵩云侧露村。
    此中知止地，归去掩柴门。

宋庠　河阳秋思六首
    芳序虽云晚，华颠亦已新。
    蛩鸣偏傍耳，燕去不辞人。
    山隐棲岩路，朝婴佩玉身。
    故溪应更好，前夜梦垂纶。

宋庠　河阳秋思六首
    出处因年警，多惭与愿违。
    於陵终不仕，疏傅几时归。
    江柳寒阴瘦，畦菘晚叶肥。
    寄声溪上鸟，且莫背人飞。

宋庠　河阳秋思六首
    久雨收寒潦，层飔荡薄埃。
    鸣蛙鼓吹歇，高雁弟兄来。
    食肉嗟谋短，关弓任世猜。
    故园三径在，新菊几丛开。

宋庠　河阳秋思六首
    秋物自能晚，秋声何足悲。
    欢应随壮去，病已与衰期。
    斗远终难挹，天高不易欺。
    此心丘壑恋，匪石恐难移。

宋庠　后池春水初满
    水从云表济祠来，春冻初消旧堰开。
    岸侧浅黄先映柳，石边新绿便成苔。
    就深整顿吴歲桨，因曲安排洛禊杯。
    莫道使君无野兴，把竿常到月中回。

宋庠　后园秋物
    秋水清能浅，秋声断复寻。
    衰荷欹似扇，新菊碎于金。
    匏熟犹垂格，藤乾倒附林。
    日光寒转淡，山色远弥深。
    索索群芳歇，幽幽妙虑沉。
    薄言谢病晚，必望丘中琴。

宋庠　后园新水初满坐高明台远眺
    济渠冰解逗奫沦，花柳兼催近郭春。
    城外天形低合野，水边楼影倒倾人。
    趁晴鱼意双游乐，助闹禽声百种新。
    老倚芳樽从外诮，且交吟啸代经纶。

宋庠　候月台
    平昔词林伯，尝为右辅来。
    庾公偏爱月，薛县未倾台。
    鑱石云根断，临波水腹开。
    良宵时弭盖，方信谢庄才。

宋庠　湖山
    空水渺澄鲜，苍山复盘踞。
    沙草媚苔矶，云柯抱岩树。
    畸人兹与留，脱世如遗履。

宋庠　淮南汶上三见春物有感
    一麾南北数移官，三见莺花送雁寒。
    双鬓欺人还似雪，寸心忧国本如丹。
    雕虫曲艺论文浅，乘障迂儒破敌难。
    惟有归耕初志在，故田西接饮牛滩。

宋庠　淮南早春风雨连日俗以为宜
    淮海岁方新，层阴便浃辰。
    山山能作雨，物物解呈春。
    野鸟千声异。江芜一色匀。
    农区田溜满，偏慰守藩臣。

宋庠　淮南自讼
    偶然人乏贰中枢，赐罢犹专督府居。
    发白自伤闻道晚，心丹谁识报恩馀。
    淮天目极风帆驶，韩野魂销宰树疏。
    却顾病身何所用，只堪归钓颍滩鱼。

宋庠　淮上
    晚岁清淮路，淹留数问津。
    风平天合水，舟进树迎人。
    饥鹜贪鱼没，高鸿望渚遵。
    楚乡梅柳意，相慰似先春。

宋庠　皇帝阁端午帖子词
    吹律蕤宾动，乘离玉烛明。
    荐盘荆俗黍，颁饵汉祠羹。

宋庠　皇帝阁端午帖子词
    宝轸流薰唱，仙壶永瑞曦。
    欲知人厉息，天报艾生迟。

宋庠　皇帝阁端午帖子词
    宝典灵辰旧，皇居瑞应偏。
    冰纨能辟暑，丝缕解延年。

宋庠　皇帝阁端午帖子词
    宫中命缕千丝合，阶下祥蓂五荚芳。
    汉殿桃枝先作印，楚人兰叶续为汤。

宋庠　皇帝阁端午帖子词
    天关却暑金为狄，帝坐禳氛斗转枢。
    不似人间传节物，岁时长作辟兵符。

宋庠　皇帝阁端午帖子词
    蕊宫琼构切昭回，五月嘉辰万寿杯。
    舜殿薰风琴里散，汉闺明月扇中来。

宋庠　皇后阁端午帖子词
    魏井开冰洁，齐宫献服新。
    宫门无暑气，犹许艾为人。

宋庠　皇后阁端午帖子词
    朱索连荤种，仙缯篆秘符。
    谁知万灵贶，先日拥椒涂。

宋庠　皇后阁端午帖子词
    鲜云瑞旭楼前晓，宝艾芳椒殿里香。
    五数已知随地永，九重更自配天长。

宋庠　皇后阁端午帖子词
    楚筒结棕金盘丽，班{上竹下捷右半}裁纨玉字轻。
    琥枕透蚊光不灭，瑶箱乳燕羽初成。

宋庠　皇后阁端午帖子词
    篆桃刻印神图术，采药和丹宝笈功。
    欲验嘉辰蠲毒处。轻炎不入广寒宫。

宋庠　皇子庆诞奏御
    积德皇阶厚，诒孙宝训长。
    祺宫前祝祉，猗殿此开祥。
    即夕铜吹律，先时日抱光。
    由来七鬯主，更重室家王。
    瑞荚随辰满，仙兰备浴芳。
    已知周卜永，方验宋宗彊。
    京甸欢馀霈，宸帷溢庆觞。
    史臣虽弱翰，行及纪元良。

宋庠　黄孝恭失官多作歌诗极于哀丽
    秃瓮无版出无轩，清藻千章愬旧冤。
    可惜骚人能设问，皇天终不答根源。

宋庠　惠泉
    济物功偏厚，朝宗势不迷。
    一般容宋苇，六斗异泾泥。
    润溢呼鱼辙，光分抱瓮畦。
    宁同南国咏，酌饮变夷齐。

宋庠　讥俗
    白雪赓歌苦，华颠答难频。
    寒惊穿履客，饿恥祭墦人。
    洴澼金终贱，胡虑琐未真。
    原生宁是病，结驷往相亲。

宋庠　疾风
    天陆箕躔动，林箫万籁空。
    扶摇庄海北，悲眩鲁门东。
    贪诫诗人隧，清思赋客雄。
    何因知劲草，霜陌尽飞蓬。

宋庠　集贤张相国诞辰颂德十韵
    颢印传侯刻，圯编翊帝图。
    还生王国佐，来焕泰阶符。
    瑞绂双婴觡，祥蓬四射弧。
    从龙参震邸，附凤入星枢。
    嗣正调元席，宏开造物炉。
    仪刑瞻魏采，励翼矢皋谟。
    穆穆资同体，拳拳避硕肤。
    诚虽贯霜雪，诫甚勒盘孟。
    师石冈为寿，仙春道有腴。
    欲知难老意，八柱与天俱。

宋庠　季冬立春日侍宴垂拱殿契丹使预会
    腊破寒犹在，春融气已回。
    千祥随宝胜，万寿入天杯。
    燕骏戎输{上尽下贝}，虞韶律应灰。
    楼前风著柳，殿里雪装梅。
    妙戏鱼龙出，欢心凫藻催。
    欲知邦好永，奕世会钧台。

宋庠　季秋侍宴中阙与诸公憩学士院作
    冠剑中休会禁扃，暂欹孤枕拂云屏。
    汉臣责重非真醉，楚客秋高恨独醒。
    宝墨喜窥前赐榜，华絛犹记旧呼铃。
    诏催终宴箫韶动，更学鶢鶋子细听。

宋庠　季秋晓出题出光寺
    旦夕人语喧，汎舟北城曲。
    十里望禅刹，飘若尘外躅。
    是日秋宇高，清辉澹晨旭。
    林风唱残蜩，泽稗下饥鹄。
    野实迎露黄，川芜傲霜绿。
    循涯得微径，捨楫步幽麓。
    佛寺讶靓深，僧庐互重複。
    山气导真想，天香洗烦欲。
    嗟余秉微尚，丘壑返初服。
    失计蹈尘嚣，虚名玷缨毂。
