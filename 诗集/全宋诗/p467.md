<!-- { "loadSidebar": true } -->
    柳色染匀春淡荡，杨花落尽日暄妍。
    麦秋天气浑如此，却笑征衫未脱绵。

仇远　集庆寺
    平生三宿此招提，眼底交游更有谁。
    顾恺漫留金粟影，杜陵忍赋玉华诗。
    旋烹紫笋犹含箨，自摘青茶未展旗。
    听彻洞箫清不寐，月明正照古松枝。

仇远　集虚书院
    筑室东舦野水滨，室中生白坐生春。
    了知空洞元无物，须信清明自有神。
    幽径草花聊适趣，閒窗笔砚不留尘。
    酒经丹诀非吾事，万卷书藏一老身。

仇远　纪梦
    安翔紫云輟，游盼瓀仙家。
    斜阳射岩谷。眩目皆丹砂。
    娃鬟挟鸾尾，倦埽菖蒲花。

仇远　纪事
    圩田平没石田枯，秋暑如蒸雨竟无。
    六十年前曾记得，步行一直过西湖。

仇远　纪事
    龙君鼎鼎出云关，分祀仙宫佛刹间。
    两月更无涓滴雨，问君何日可还山。

仇远　纪事
    柴扉深闭百虫秋，落叶幽花露未收。
    野僻了无鸡报晓，启明星在树梢头。

仇远　寄陈南翔张伯成主宾
    山水未游遍，其如归梦何。
    独怜黄渚月，相隔白沤波。
    秋尽那无雁，霜迟尚有荷。
    终期共灯火，插架异书多。

仇远　寄陈仲麟
    檇李城边送客船，梅花一别又三年。
    清风朗月思元度，骏马名姬羡谪仙。
    湖海倦游予白发，园林真乐子青毡。
    楚生卜宅平生志，归日相从学力田。

仇远　寄邓善之
    几年不寄子公书，忽向燕南遗鲤鱼。
    天远地遥归未得，男婚女嫁事何如。
    壮游自致青云上，漫仕谁怜白发余。
    西浙林泉俱可隐，毋忘旧约共閒居。

仇远　寄董无益
    邮铃带箭发纷纷，何日山深耳不闻。
    迁客无乡难避祸，饥民失业半充军。
    马蹄乱踏湖西雪，雁阵平拖塞北云。
    我亦嬾谈今世事，自看吊古战场文。

仇远　寄鄂渚王子文教授
    笑把青藜杖，远游黄鹤城。
    雨消战伐气，春生弦诵声。
    相从未有约，久别难为情。
    东望思渺渺，江长秋月明。

仇远　寄京口诸友
    郡邑山川我旧游，归舟千里十年秋。
    相逢若问村翁信，贞女沙头狎白鸥。

仇远　寄梁中砥
    句曲峰峦翠倚天，琳宫琼馆宴神仙。
    水程才隔一百里，脚债未偿三十年。
    几拟看山攜酒去，相期听雨对床眠。
    何当拨遣尘间事，一试松根喜客泉。

仇远　寄南仲
    坡翁昔年五十二，翰林侍读为学士。
    溪翁年德与坡同，官职胡为未相似。
    我道閒人胜贵人，傥来轩冕溪云比。
    翁今田园濑水上，颇胜求田阳羡里。
    翁今有弟夜雨对床乐，颇胜卯君怀远驿中有感秋风起。
    有时笔床茶灶泛洮湖，柳外梅边从徙倚。
    诗筒经卷静工夫，光景流连一弹指。
    不论众醉与独醒，不问此非并彼是。
    客来不必及时事，有酒且斟无即止。
    从今笑傲五百年，铜狄铜駞皆敝屣。
    小山老桂敷秋香，下弦月照西风凉。
    今夕如此好风月，胡不招邀坡翁霞佩同颉颃。
    翁今放舟何所适，新诗漫表长相忆。
    舟中不可久留兮，盍早归来共赋碧云餐白石。

仇远　寄潘怀古
    园林摇落夜，静独奈秋何。
    黄叶下不止，青苔埽更多。
    回风喧地籁，浓露洗天河。
    怀楚思无极，长箫按九歌。

仇远　寄戚子云
    七不有堪一不成，閒云自恨出山轻。
    柳枝骆马爱心断，莼菜鲈鱼归兴生。
    薄宦栖栖留泮水，故人渺渺隔台城。
    对床风雨何时卜，共翦青灯话以明。

仇远　寄史贵质
    淳佑六十翁，生遇时节好。
    朝游渔樵社，晚入诗酒保。
    不为名利缚，刚被花月恼。
    时发少年狂，未省身已老。
    强歌无余懽，闻者笑绝倒。
    齿发渐凋痚，形容屯枯槁。
    平生千金驱，岂不自爱宝。
    幸然本根在，收敛尚及早。
    何必大药资，尪羸多寿考。
    也无政事堂，也无沙门岛。

仇远　寄题如镜上人房
    吴城久卜居，归梦只西湖。
    花木四时有，尘埃一点无。
    看经常戒酒，得句少催租。
    尽日坐相对，壁间莲社图。

仇远　寄屠存博
    三年尘土白须眉，拟向西湖濯客衣。
    林下杜鹃犹劝去，海边鸥鸟亦知几。
    及瓜将得葵丘代，存菊须寻栗里归。
    见说中山屠博士，乡心也趁白云飞。

仇远　寄吴元初道录
    桃花两度见青春，梦里玄都隔几尘。
    升斗自怜为客久，舟车每惜寄书频。
    君如当日陶弘景，我亦他时贺季真。
    东望冶城空恋恋，西湖非晚作归人。

仇远　寄武康王居正
    曾向清溪采白苹，江东日暮别经春。
    投金濑上思归客，浮玉山前忆故人。
    千里云萍应念我，一庭风树敢忘亲。
    挂蓑石暖苔衣厚，拟买渔舠作近邻。

仇远　寄赵春洲莫两山
    湖山满目旧游空，风景荒凉客路穷。
    雨意忽生桐叶外，秋光都在木樨中。
    乾坤混混多游骑，江汉寥寥有断鸿。
    自古隐人多嗜酒，却怜无酒醉新丰。

仇远　寄周吉卿
    采菊篱根蕊尚青，开门稚子喜机关报晴。
    笑翁错料人间事，风雨如何不满城。

仇远　寄周吉卿
    閒居偏爱十日菊，归计何资三月粮。
    肉食不烦忧菜色，田家粳稻已炊香。

仇远　寄周吉卿
    怀土怀居小丈夫，首丘只觉老心孤。
    须营浙右归耕地，五福星明正照吴。
    
    
仇远　寄周吉卿
    日日言归未得归，翻令儿女笑寒饥。
    而今已觉归非远，为报山猿野鹤知。

仇远　寄周吉卿
    四壁寒蛩已可怜，一庭风露转凄然。
    杜陵便是归来早，也有荒閒负郭田。

仇远　寄周吉卿
    老来足力觉全衰，一日山行两日疲。
    归去蹇驴须买得，山中出入不嫌迟。

仇远　寄朱饮冰
    欲共谭诗一解颐，停云望极思依依。
    梅花赋就广平老，杨柳门间靖节归。
    驿路数程征马瘦，家书千里过鸿稀。
    思君怕倚阑干北，拄笏看山竟落晖。

仇远　寄子野
    西窗隐几读南华，颇悟亡羊与战蜗。
    住久不知身是客，归休谁谓女无家。
    向阳野竹先抽笋，待雪官梅欲试花。
    我爱睡乡真乐地，底须频吃玉川茶。

仇远　剪白须
    临镜忽自哂，公然白纷如。
    稚女眼最明，为我剪白须。
    髟髟如素丝，不堪纫破襦。
    参差茁秋草，蔓衍不可除。
    明知我已老，既白难再乌。
    无肉令人癯，眼昏妨读书。
    颜驷烛之武，吾非斯人徒。

仇远　閒步
    村迳桑麻合，扶筇信所之。
    绿阴晴冉冉，白日步迟迟。
    野茧粘高树，山雌入破篱。
    岂无款段马，常是小儿骑。

仇远　閒十咏
    阶前紫蔓金丝草，篱角红垂锦带花。
    梓泽平泉易消歇，春留富贵与诗家。

仇远　閒十咏
    树隔残钟远欲无，野云漠漠雨疏疏。
    飞蚊尽逐南风去，父子灯前共读书。

仇远　閒十咏
    仰屋著书无笔力，闭门觅句费心机。
    不如花下冥冥坐，静看蜻蜓蛱蝶飞。

仇远　閒十咏
    莺花韦曲旧时游，老去閒情已五休。
    却笑东风无检束，又随飞絮过南楼。

仇远　閒十咏
    鸟雀喧秋未肯栖，狂风吹树影离披。
    屋边尚有斜阳在，更看山人一局棋。

仇远　閒十咏
    风挟浓云起炮车，捎窗雨脚乱如麻。
    山中茆屋应安稳，不向溪声送落花。

仇远　閒十咏
    新竹修修绿过墙，读书门外亦阴凉。
    道人清福不肯受，却入西山看夕阳。

仇远　閒十咏
    翠袖佳人倚莫寒，双禽踏破玉阑干。
    空山月落春风换，直作罗浮梦里看。

仇远　閒十咏
    茶瓯沙帽惯迎宾，不是诗人即道人。
    细雨斜风君莫出，绿阴门外有红尘。

仇远　閒十咏
    珠帘玉栅绮罗丛，犹有承平京洛风。
    饮罢归来游骑少。一庭明月夜方中。

仇远　江上送友
    知尔怀亲忆故州，相逢沽酒且迟留。
    夕阳有恨荒荒白，江水无声泯泯流。
    孤鸟出潮投渚尾，野芦飞雪压船头。
    却愁明月中秋近，不得同登庾亮楼。

仇远　江阴何仲礼相访和答
    月照空梁几梦中，扁然环佩下天风。
    十年不到澄江上，一櫂能来濑水东。
    湖海交游今渐少，英豪见识略相同。
    旧时东野吟诗处，何日攜壶酹此翁。

仇远　交山龙祠祷雨
    晓入荒蹊陟断冈，多年庙食白龙王。
    要添溪上半篙水，不远山中一瓣香。
    灌木云昏旌斾出，高田土渴桔槹忙。
    莫疑栖隐无深洞，且得随车雨送凉。

仇远　郊行集句
    今日我重九，无钱对菊花。
    昨夜雨鸣渠，既雨晴亦佳。
    出郭望西郊，山林迹示赊。
    顾忧斯人饥，僵仆乱如麻。
    渊明胡不归，吾居已及瓜。
    岂无一尊酒，谁敢负年华。
    聊为山水行，玩奇石路斜。
    门生与儿子，邀我至田家。
    留连向暮归，烂醉是生涯。

仇远　岊山
    岊老峰高翠倚天，洮河春水绿无边。
    不知杨柳蒹葭外，何处泊君书画船。

仇远　戒饮
    腹无賏酒肠，小饮辄大醉。
    醉馀嗽即作，痰唾连涕泗。
    酒亦有何好，上策当自治。
    无钱赊不来，不饮特易事。
    何如饭疏食，饱矣曲肱睡。
    莫笑我独醒，中有至乐地。

仇远　锦城方天瑞玄英先生后人得白云山居图仿佛桐庐山中隐所钱舜举真迹
