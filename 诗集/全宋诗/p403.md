<!-- { "loadSidebar": true } -->
    雪霁山屏可画，风高雁字难书。
    访梅桥断呼渡，芟麦天寒倚锄。

陈著　答法椿长老口占
    床前何必问云何，霜顶谁将手自磨。
    可是法身真有病，皱眉头处为人多。

陈著　答范景山昼诗见意
    绿阴门外涨黄尘，来往清风自可人。
    契阔一尊镫雨旧，平安数字麦寒春。
    閒居有味何妨拙，古道无情却耐贫。
    漠漠水云山隔断，何时王翰卜为邻。

陈著　答妻侄赵良藩问学
    藩兄欲学书，来问学何如。
    孝悌为根本，文章特绪余。

陈著　答前人用前韵来谢
    庄老是堪师，浮生何日期。
    空将书拄腹，安得药封脾。
    年事老如我，岁寒交有谁。
    偶然归不去，又被若人知。

陈著　答眚医王东林求□
    我抱东林未见心，诸贤诗上见东林。
    两瞳不觉针锋利，一瞬清风扫宿阴。

陈著　答天宁寺僧宗芑用前韵来见
    佳月好风天，诗来眼豁然。
    定心生古韵，淡态洗春妍。
    一面总如旧，五言相结缘。
    尚能茅屋下，剩把巳公传。

陈著　答吴棣窗
    来访在家僧，连床坐夜镫。
    狂谈抛玉麈，剧饮渴黄藤。
    一见皆风月，相投不炭冰。
    何当长作伴，山水足临登。

陈著　答直学士院见访
    一春烟雨暗荆扉，系马怜君共落晖。
    酒瑆香风吹月桂，砚池清露滴酴醾。
    水中郭索嗔皆是，屋上慈乌爱亦非。
    天道不移人自异，红尘飞上钓鱼矶。

陈著　代弟茝咏梅画十景　飞花
    独占初春早卸芳，肯随桃李炫侬妆。
    如今不到寿阳额，自做孤村流水香。

陈著　代弟茝咏梅画十景　风前
    打头二十四番信，吹透天香雪里枝。
    总被诗人收拾去，封姨正自未能知。

陈著　代弟茝咏梅画十景　古枝
    分甘冷落傍朱门，傲雪欺霜百岁根。
    惆怅西湖人不见，暗香依旧月黄昏。

陈著　代弟茝咏梅画十景　结实
    碧实圆成重压枝，万红千紫竟何知。
    是虽不入甜入口，留得青酸有用时。

陈著　代弟茝咏梅画十景　卧烟
    生香自恨玉为容，谁放晨光浅碧笼。
    隐约风标难画处，邯郸人在梦炊中。

陈著　代弟茝咏梅画十景　先春
    才得江南第一春，竹篱茅舍便精神。
    百花头上无相识，只有东风是敌人。

陈著　代弟茝咏梅画十景　雪里
    天花包尽世閒羞，也到孤山老树头。
    寄语东风为吹拂，本来面目自风流。

陈著　代弟茝咏梅画十景　依松
    处子从来不世妆，老苍相对本相忘。
    犹嫌曾受秦封污，冷笑无言只自香。

陈著　代弟茝咏梅画十景　依竹
    香在溪头古晋林，潇潇风雨惯曾禁。
    休寻白玉堂前梦，自有此君知此心。

陈著　代弟茝咏梅画十景　宜月
    斜斜瘦影两三枝，只许寒窗人自知。
    犹恨嫦娥收不尽，却归羌管曲中吹。

陈著　代范景山和弟观韵
    厦倾木不支，鼎重足先折。
    关张不终身，仪秦亦无舌。
    儿嬉栅关木，文具锁江铁。
    生灵痛何辜，宇宙半流血。
    山中如□□，翁媪自怡悦。
    问我何为来，留我共朝啜。
    抵掌告时艰，低头听我说。
    我家住平原，百年三族合。
    诗书声相闻，伏腊□为活。
    一朝北军飞，连甍归焰烈。
    惊奔忘险远，妻孥手扶接。
    岂料哭穷途，忽与亲知接。
    患难相劳苦，杯酒□□浃。
    出山未有期，草庐倘同结。

陈著　代京尹吴山云益雪应贺庙堂二首
    安排寒事做年华，老手薇垣第一家。
    神女先驰行雨旆，冯夷随翦舞风花。
    万尘并纳真平等，一色横陈绝点瑕。
    养乐堂前清赏处，贺班方退紫宸衙。

陈著　代京尹吴山云益雪应贺庙堂二首
    非才承乏尹瑶京，何幸亲逢造化成。
    凝固地腴丰岁事，均调天气寿民生。
    春归休念采薇戍，夜捷已闻垂瓠城。
    方信太平元有象，九街箫鼓合欢声。

陈著　代浦城权县赵节推鹿鸣宴诗
    潜藩岁贡素多才，捷报欢声沸似雷。
    南浦士流新姓字，西山夫子旧胚胎。
    登荣仙籍香浮桂，得意春魁信在梅。
    此去天衢齐纵靶，代庖只饯幸重来。

陈著　代前人次韵赵县尉即席诗
    旧来曾此摄雷封，勉策驽鞭愧罔功。
    自分依莲游绿水，岂期洞檄又秋风。
    今来视昔还多事，我亦无他只一中。
    此去未知能淑后，时知石药赖明公。

陈著　代天府曾安抚鹿鸣宴诗
    笙簧声合隘春风，春在江梅第一丛。
    月旦姓名光上国，日边步武便南宫。
    看花自是长安客，对客当如横浦翁。
    杯酒殷勤相属处，峥嵘头角已争雄。

陈著　代天宁寺僧可举赠梓人善斲歌
    四明山南郁嵯峨，异气上与青天摩。
    人豪挟秀布山下，余为巧匠擅一窝。
    颀然而长独出者，此中巧处得最多。
    谁知造物亦有意，要为公输世其科。
    天宁古刹本雄丽，一旦忽受融风苛。
    作而新之岂易事，一手足任奚谋他。
    前年起山门，见者赞叹谁敢呵。
    今年起佛殿，镇压大地山与河。
    百川奏材奔趂屭，万夫应役鸣鹳鹅。
    眼意所及规矩就，颐指之下锯斧罗。
    巍巍列柱铁直立，整整骈榱玉圆瑳。
    层檐飞走凤翼舞，修梁腾上虹光拖。
    上入云霄争雁路，下临城市眇蚁窠。
    可以坐三大如来于中閒正面，可以奉五百罗汉于东西两阿。
    我仗我佛大势力，翻赶快尺水成大波。
    汝有妙思随我意，轮奂视昔百倍过。
    宝坊突兀见此屋，回首人世今如何。
    当年大而富贵户，寒烟落日废址迷蓬莎。
    小而苟活破茅舍，凄风苦雨不识阳春和。
    慈悲法门何遮碍，平等世界何偏颇。
    安得如汝千百亿，庄严栋宇遍婆娑。
    有快活，无障魔，
    大家拍手齐唱善斲歌。

陈著　代吴景年次韵净慈寺主僧頴上人二首
    乌驱兔迫一衰翁，始信浮生总是空。
    拈掇琴书终日事，依栖梅竹百年丛。
    无官不用忧三黜，安分何劳送五穷。
    咫尺上方钟鼓地，从师学佛便须躬。

陈著　代吴景年次韵净慈寺主僧頴上人二首
    远公陶陆成千古，谁复相从过虎溪。
    西隐老师虽有约，北山俗驾似难齐。
    诗来日午双瞳醒，句出天心万象低。
    时课家僮修茗供，松风清处坐分题。

陈著　代赵信甫千人助冬衣
    忆昔浑家衣天香，翩翩风流公子裳。
    蟾宫步武云送上，雁塔姓名星摇芒。
    绿袍照眼初意锐，青毡入手前路长。
    谁知蕉鹿成夜梦，日与蓬鷃争时光。
    累累鹄形走山谷，战战茧足履冰霜。
    貂裘已弊有嫂轻季子，牛衣虽泣无妻问王章。
    悬鹑襹褷不投俗，扪虱勃窣徒谈王。
    岂不欲羡补衮居峻地，岂不欲著锦绣归故乡。
    顾瞻外饰至此面自趙摸索中襟凄其汗如滂。况今玄冥令凛冽，
    难把赤立身支当。彼狨鞍宝马重狐貉，
    彼毳茵绣帐双鸳鸯。或锦步障五十里，
    或金缕衣十二行。与富贵家自择伴，
    如衰飒辈难登堂。老者衣帛盍早计，
    大寒索裘真痴忙。缙绅遗绪惨莫继，
    章缝本色终难忘。从来固多急义谱，
    今亦何敢浅识量。君不见履常长贫冻至死，
    絮袄不具有识空悲伤。又不见范叔一寒如此极，
    绨袍之恋千载犹芬芳。

陈著　戴时芳时可学子吴叔度文可载酒西坑劳苦
    惊魂何事到西坑，岂是三生愿莫偿。
    两寺鼓钟醒客梦，一村草木助吟香。
    人情物变多时样，水色山光自古妆。
    我本无何乡里住，仰天頫地两茫茫。

陈著　戴时可家赏木芙蓉花醉赋
    西风不是芳菲节，木落山空景凄切。
    赖有桂菊聊记时，殿后拒霜花始发。
    我携樽酒来问花，花于此时擅奇绝。
    先白后红知物变，有色无香自韵别。
    寓轩主人古风流，不肯移种防慢亵。
    两根两花相妩媚。自况鸿光自娱悦。
    幸而桃李不同时，彼纷纷者当愧杀。
    颇云此花最宜霜，待有霜时酒还设。
    良辰美景休拈掇，白发朱颜易交割。
    我今耄矣不足云，劝君年年自此醉。

陈著　戴帅初九日无憀以满城风雨近重阳为韵七首袖而示余因次其韵
    畏景日以长，正气日以短。
    过者何憧憧，寂寂笑衰懒。
    浮云有聚散，明月有虚满。
    人事有如斯，冷绪聊自纂。

陈著　戴帅初九日无憀以满城风雨近重阳为韵七首袖而示余因次其韵
    迩来三五年，处处罹过兵。
    谁能宴龙山，无复游彭城。
    今兹九日至，正尔百感生。
    仰天破帽落，失笑还自惊。

陈著　戴帅初九日无憀以满城风雨近重阳为韵七首袖而示余因次其韵
    年年好时节，雪月花与风。
    谁知百年内，忧乐元不同。
    方其少壮日，日日醉梦中。
    年年旋衰飒。有景谁复穷。

陈著　戴帅初九日无憀以满城风雨近重阳为韵七首袖而示余因次其韵
    吾发白且老，面目又尘土。
    流落如秋娘，无复画眉妒。
    徒怀万里心，夜梦良劳苦。
    欲言言向谁，鸡鸣正风雨。

陈著　戴帅初九日无憀以满城风雨近重阳为韵七首袖而示余因次其韵
    履险须顿足，逢躁须戒吻。
    况今为何时，正恐无地隐。
    柴门倘可闭，即与桃源近。
    岂无耆旧在，努力各自谨。

陈著　戴帅初九日无憀以满城风雨近重阳为韵七首袖而示余因次其韵
    世多多才翁，谁识识字农。
    可人忽来思，劳苦意稠重。
