<!-- { "loadSidebar": true } -->
    神清风韵高，鬓绿云鬟小。
    赚尽好郎官，法华都诵了。
    到头姻娅不成双，金沙月影空相照。

释普度　墨梅
    常忆西湖处士家，疏枝冷蕊自横斜。
    精明一片当时事，只欠清香不欠华。

释普度　钱清接待
    短策轻囊称野情，憧憧何事过钱清。
    入门吃饭出门去，莫道沃洲山水青。

释普度　穹窿森长老请赞
    渠侬面目，画则不似。
    只因伎俩全无，重负杨岐担子。
    棒喝机前，阿谁敢拟。
    横抛掷破沙盆，通玄峰顶清风起。

释普度　日本琼林侍者请赞
    百丑千拙，无法可说。
    一个拳头，硬如生铁。
    放开则日耀扶桑，捏聚则乾坤黯黑。
    冤家莫兴恶相从，正法眼藏瞎驴灭。

释普度　拾得赞
    生扫箒，用得亲。
    休指注，枉辛勤。
    本来田地绝纤尘。

释普度　示马路钤
    参禅乃是丈夫事，良马从来不用鞭。
    六窗尽启乾坤大，万里无云一片天。

释普度　示食三白通庵主
    舌端异味已全抛。松竹烟云作淡交。
    有口不吞三世佛，一天风月任萧骚。

释普度　送达州先上人
    吾道从来没正偏，就中达者便为先。
    花前一笑即回首，此去西川路八千。

释普度　送高邮友上人
    死生事大方行脚，彻骨贫穷未到家。
    一百十城回首处，大淮南畔有高沙。

释普度　送见上人归剑州
    见处分明得处亲，直於剑刃上翻身。
    连云栈阁重回首，已是昔人非昔人。

释普度　送鉴上人
    鉴在机先已是迟，电光石火亦难追。
    鹫峰点著便回去，终不重安眼上眉。

释普度　送净头道者
    粪埽堆头拾得来，花前不觉笑颜开。
    灵山写作送行句，留与丛林作祸胎。

释普度　送楷维那
    辊底怒涛千丈雪，转空明月一天秋。
    赠行莫道□□窖，历历君家拄杖头。

释普度　送森知客
    清远溪边劄寨时，春风簇簇露枪旗。
    谁知唤客吃茶处，万别千差一道归。

释普度　送僧
    瘦坐清行合涧边，衲衣楚楚湿苍烟。
    春光尽逐杖黎去，留得暮山啼断猿。

释普度　送僧归天台
    龙门浪裹翻身出，凛凛风生气宇清。
    归到石桥君自看，杖头犹带怒涛声。

释普度　送僧之雪峰
    南山鳖鼻死多时，何苦崎岖要觅伊。
    无底篮儿收拾得，不妨挑取杖头归。

释普度　送文上人游台荡
    文彩全彰拄杖头，吴山楚水兴悠悠。
    江声一夜催行色，踏断石桥方始休。

释普度　送小师淳真参雪窦
    千丈岩垂云万叠，老龙高卧见还稀。
    子今决志攀鳞角，莫顾岩前雪浪飞。

释普度　送小师淳志游方
    参禅不是小因缘，立志当如铁石坚。
    百城靠倒无依倚，回首归来吃痕拳。

释普度　送怡齐周居士兼简汤东涧
    我羡怡齐去又来，涧边无一点尘埃。
    高风凛凛照今古，有口不谈声似雷。

释普度　送云上人
    楖{左木右栗}杖头悬日月，草鞋跟底带山川。
    逢人问著吾家事，灵鹫峰前是冷泉。

释普度　颂古一首
    双林树下手摩胸，说有谈无姿脱空。
    若谓瞿昙曾入灭，错教啼鸟笑春风。

释普度　无倪居士
    一切尘中坚密身，尘尘顿现本来人。
    了知此外更无佛，野鸟山花别是春。

释普度　蚬子赞
    不钓鲸鳌只捞蚬，得此滋味兴偏佳。
    拈来塞断娘生口，一段几光属当家。

释普度　小师淳密请赞
    头白眉须白，胸中无点墨。
    说禅不入时样，一味点胸点肋。
    密意分明生汝边，何待当来问弥勒。

释普度　小师淳元请赞
    据坐胡床，风生万壑。
    无说而说，无作而作。
    声前的的有来源，必意不留元字脚。

释普度　小师淳缜请赞
    工夫缜密，描画不及。
    正令全提，佛也不识。
    十分恶毒得人憎，付与破家五逆。

释普度　虚堂和尚赞
    戏海狞龙，出山猛虎。
    眼盖乾坤，气谷佛祖。
    严法令则滴水冰生，提向上则超今越古。
    九据名蓝，三奉诏旨。
    无愧当年面壁人，只是口门多一齿。

释普度　药山赞
    瓶内水，松下经。
    有人来问，觌面相呈。
    白云散尽秋天青。

释普度　益侍者请赞
    面目可憎，胸中条直。
    勿彼勿此，何损何益。
    有将佛法当人情，一任破沙盆狼籍。

释普度　印藏经
    分明印板脱将来，只为劳生眼未开。
    破一微尘翻得出，大千沙界起云雷。

释普度　郁维那请赞
    这汉酷毒，元无面目。
    描画难成，下笔则触。
    瞎衲僧正眼，灭老胡种族。
    殃害丛林卒未休，一时付与清江郁。

释普度　赠医牙道人
    先生得道医牙齿，痛令不痛消弹指。
    饱饭吾今八十年，未尝咬著一粒米。

释普度　猪头和尚赞
    金华圣者无人识，相逢便讨猪头吃。
    回首还从旧路归，春风一阵香狼藉。

释普度　自赞
    画得十分，且信一半。
    脚尾脚头，浑无畔岸。
    一点鬼眼睛，黑豆终难换。
    徐换缓步五峰头，一轮明月凌霄汉。

释普济　柏岩
    苗裔忽生崖石裂，不同松桧拂云长。
    苍苍无一闲枝叶，子落丛林也有香。

释普济　宝陀三句
    宝陀一路，来来去去。
    撞著鳌头，风波无数。

释普济　宝陀三句
    宝陀一玄，制臂揎拳。
    打失鼻孔，苍天苍天。

释普济　宝陀三句
    宝陀一妙，无人能到。
    吃饭著衣，屙屎放尿。

释普济　布袋赞
    南无阿逸多，忙忙走寰宇。
    等个人未至，放下宽肠肚。
    来也来也，泰岳何曾乏土。

释普济　布袋赞
    九十七大人之相，百千亿微尘数身。
    兜率长汀人不识，拌擞精神一欠伸。

释普济　出山相赞
    龙章凤质出王宫，肘露衣穿下雪峰。
    智原必空诸有界，不知诸有几时空。

释普济　达磨大师赞
    的的西天末法僧，来分此土最初灯。
    神光冷地一吹灭，葱岭忙忙只暗登。

释普济　达磨大师赞
    五一竺国，东震旦土。
    传佛心宗，无本可据。
    无本据，一苇横趋，
    大江东去。

释普济　达磨大师赞
    万本松杉，山山栽遍。
    颺下钁头，再呈旧面。
    双峰峨峨翠插天，天下人见渠不见。

释普济　大死
    上门上户拚穷命，不觉全身堕险崖。
    尽十方空俱殒灭，玲珑八面露死骸。

释普济　刀镊
    得心应手乖毫发，心手俱亡处处通。
    摘一茎髭弹一镊，有相同有不相同。

释普济　髑髅人我担
    一我一人装一担，不知出入向胞胎。
    铁围山岳高如许，撞破髑髅归去来。

释普济　佛心禅师顶相
    千圣头边殃过作，春风和气满丛林。
    随其机上者上之，任其器下者下之。
    一处不通，回天转地。
    活天下死衲僧，死大地活衲子。
    是谓父不传子不记之妙，如保福千圣头边殃过者鲜矣。

释普济　浮香阁
    江城夜雨满楼台，池上残红拨不开。
    慈氏家风都漏泄，善财南去未回来。

释普济　福州长溪乐山王居士遣儿惟惺投师藄发写师顶相请赞
    闻名不如见面，见面不如闻名。
    两重虚假，一对眼晴，
    不近人情处，是句也划，
    非句也划。一味拍盲时，
    逼犬透墙，证龟成鳖。
    如斯杜撰，岂堪人师。
    谁知千里同风句，却有乐山居士知。

释普济　福州长溪乐山王居士遣儿惟惺投师藄发写师顶相请赞
    瘦骨棱层一担夫，几年寥落在江湖。
    面皮捩转无人识，有甚闲名上祖图。

释普济　复古日者
    试问先生蕴底术，卦盘掇转呵呵笑。
    毗婆尸佛早留心，直至如今不得妙。

释普济　干藏
    恶语重重放出门，只图一个不知恩。
    二千年事难遮覆，动便随人脚后跟。

释普济　观音大士赞
    空如来藏，立大圆镜。
    水落石出，月明云净，
    瞻之仰之，群机普应。

释普济　寒衲
    针锋不露重重补，线脚通时密参。
    放下无针无劄处，冻云垂地一肩担。

释普济　寒山赞
    采樵沿岭，提水傍溪归。
    个般无山豁，七佛不曾师。

释普济　和静照诗韵
    各逞神通现瑞茶，非云非雪亦非霞。
    梦中说梦非见见，报道从来眼不花。

释普济　和静照诗韵
    半千尊者眼如眉，一一从头为点开。
    踏断石桥成两段，方知亲过一回来。

释普济　胡桃
    枝头叶底不能藏，独脱无依未厮当。
    一击浑身如粉碎，不堪收拾始馨香。

释普济　化炭
    皮肤脱尽黑粼皴，犹有当时刀斧痕。
    待入门来重点化，教伊随处衮烟尘。

释普济　偈颂六十五首
    春山叠乱青，春水漾虚碧。
    大解脱门开，把手拽不入。

释普济　偈颂六十五首
    大包虚空，细入无间。
    突出当阳，如何覆践。

释普济　偈颂六十五首
    十日雨，今日晴。
    一则多年公案，明明举似诸人。
    若是覆盆之下，又争怪得老僧。

释普济　偈颂六十五首
    翳尽还明极，家乡万八千。
    悬崖重撒手，古剑髑髅前。

释普济　偈颂六十五首
    禾山打鼓，雪峰辊毬，
    妙胜不打个般车里油。一双穷相手，
    两个死柴头。

释普济　偈颂六十五首
    净法办身，驴腮马面。
    本无出没，万化千变。

释普济　偈颂六十五首
    眼耳鼻舌身意，八万四千法门，
