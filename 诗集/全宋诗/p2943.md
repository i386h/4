<!-- { "loadSidebar": true } -->
    懒读书来已数年，从人嘲我腹便便。
    为嫌归舍儿童聒，故就僧房借榻眠。

王安石　和惠思岁二日二绝
    沙砾藏春未放来，荒庭终日守陈莇。
    遥怜草色裙腰绿，湖寺西南一径开。

王安石　和惠思韵二首其二──蝉}
    白下长干何可见，风尘愁杀庾兰成。
    去年今日青松路，亦自闻蝉第一声。

王安石　和惠思韵二首其一──醴泉观}
    邂逅相随一日闲，或缘香火共灵山。
    夕阳兴罢黄尘陌，直似蓬莱堕世间。

王安石　和金陵怀古
    怀乡访古事悠悠，独上江城满目秋。
    一鸟带烟来别渚，数帆和雨下归舟。
    萧萧暮吹惊红叶，惨惨寒云压旧楼。
    故国凄凉谁与问，人心无复更风流。

王安石　和净因有作
    朝红一片堕窗尘，禅客翛然感此辰。
    更觉城中芳意少，不如山野早知春。

王安石　和刘贡甫燕集之作
    冯侯天马壮不羁，韩侯白鹭下清池。
    刘侯羽翰秋欲击，吴侯葩萼春争披。
    沈侯玉雪照人洁，萧洒已见江湖姿。
    唯予貌丑骇公等，自镜亦正如蒙倛。
    忘形论交喜有得，杯酒邂逅今良时。
    心亲不复异新旧，便脱巾屐相谐嬉。
    空堂无尘小雨定，浓绿翳水浮秋曦。
    高谈四坐扫炎热，木末更送凉风吹。
    此欢不尽忽分散，明月照屋空参差。
    平明余清在心耳，洗我重得刘侯诗。
    刘侯未见闻已熟，吾友称诵多文辞。
    才高意大方用世，自有豪俊相攀追。
    咨予後会恐不数，魂梦久向东南驰。
    何时扁舟却顾我，还欲迎子游山陂。

王安石　和平甫寄陈正叔
    强行南仕莫辞勤，闻说田园已旷耘。
    纵使一区犹有宅，可能三月尚无君。
    且同元亮倾樽酒，更与灵均续旧文。
    此道废兴吾命在，世间滕口任云云。

王安石　和平甫招道光法师
    链师投老演真乘，像劫空王爪与肱。
    於总持门通一路，以光明藏续千灯。
    从容发口酬摩诘，邂逅持心契慧能。
    新句得公还有赖，古人诗字耻无僧。

王安石　和平甫舟中望九华山二首
    楚越千万山，雄奇此山兼。
    盘根虽巨壮，其末乃修纤。
    去县尚百里，侧身勇前瞻。
    萧条烟岚上，缥缈浮青尖。
    徐行稍复逼，所瞩亦已深。
    精神去亹亹，气象来渐渐。
    卸席取近岸，移船傍苍蒹。
    窥观坐穷晡，未觉晷刻淹。
    江空万物息，四面波澜恬。
    峨然九女鬟，争山一镜奁。
    卧送秋月没，起看朝阳暹。
    游氛荡无余，琐细得尽觇。
    陵空翠纛直，照影寒鋩銛。
    冢木立绀发，崖林张紫髯。
    变态生倏忽，虽神讵能占。
    当留老吾身，少驻谁云餍。
    惜哉秦汉君，黄屋上衡灊。
    等之事嬉游，舍此何其廉。
    我疑二后荒，神物久已厌。
    埋藏在云雾，不欲登昏憸。
    又疑避褒封，蔽匿以为谦。
    或是古史书，脱落简与签。
    当时备巡游，今不在缃缣。
    终南秦之望，泰山鲁所詹。
    天王与秩祭，俎豆罗醯盐。
    苟能泽下民，维此远亦沾。
    方今东南旱，土脉燥不黏。
    尚无肤寸功，岂免窃食嫌。
    神莽吾难知，士病吾能砭。
    文章巧傅会，智术工飞箝。
    荐宝互珪璧，论材自榝柟。
    苟以饰妇妾，谬云活苍黔。
    岂如幽人乐，兹山谢闾阎。
    穴石作户牖，垂泉尚门帘。
    寻奇出後径，览胜倚前檐。
    超然往不返，举世徒呫呫。
    高兴寄日月，千秋伴乌蟾。
    遐追商洛翁，秦火不能炎。
    近慕楚穆生，竟脱楚人钳。
    吾意窃所尚，人谋谅难佥。

王安石　和平甫舟中望九华山二首
    谁谓九华远，吾身未尝檐。
    唱篇每起予，予口安能箝。
    忆在秋浦北，空江上新蟾。
    光洁写一镜，回环两堤奁。
    露坐引衣襮，风行欹帽檐。
    维舟当此时，巨细得尽瞻。
    试尝论大略，次乃述微纤。
    此山广以深，包畜万物兼。
    嘘云吐雾雨，生育靡不渐。
    巍然如九皇，德泽四海沾。
    此山相後先，各出群峰尖。
    毅然如九官，罗立在堂廉。
    挺身百辟上，附丽无奸憸。
    此山高且寒，五月不觉炎。
    草树萋已绿，冰霜尚涵淹。
    颓然如九老，白发连苍髯。
    此山当无云，秀色郁以添。
    毅然如九官，靓饰出重帘。
    佩环与巾裙，绀玉青纨缣。
    远之妍西施。近或丑无盐。
    变态不可穷，诗者徒呫呫。
    我初勇一往，役世难安恬。
    浪荒不走职，民瘼当谁砭。
    乖离今数旬，梦想欲窥觇。
    自期得所如，何啻释囚钳。
    念昔太白巅，下视海日暹。
    朼来天柱游，屐齿尚苔黏。
    犹之健饮食，屡飨亦云餍。
    胡为慕攀踏，已惫且不嫌。
    岂其仁智心，山水固所潜。
    男儿有所学，进退不在占。
    功名苟不谐，廊庙等闾阎。
    况乃抡椽杙，其谁辨榝柟。
    归欤岩崖居，料理带与签。
    得石坐兀兀，逢泉饮厌厌。
    取舍断在独，岂必询谋佥。
    子语实慰我，宁殊邑中黔。
    玉枝将在山，当倚以葭蒹。
    诗力我已屈，锋鋩子犹銛。
    扶伤更一战，语汝其无谦。

王安石　和平父寄道光法师
    欲见道人非一朝，杖藜无路到青霄。
    千岩万壑排风雨，想对桐炉柏子烧。

王安石　和栖霞寂照庵僧云渺
    萧然一世外，所乐有谁同。
    宴坐能忘老，斋蔬不过中。
    无心为佛事，有客问家风。
    笑谓西来意，虽空亦不空。

王安石　和钱学士喜雪
    手把诗翁忆雪诗，坐愁穷海瘴烟霏。
    谁令天上苍茫合，忽见空中散漫飞。
    阊阖与风生气势，姮娥交月借光辉。
    山鸦瑟缩相依立，邑犬跳梁未肯归。
    点缀丘园荣树木，埋藏沟渐乱封圻。
    高歌业已传都市，逸兴何当叩隐扉。
    颇欲携樽邀使骑，几忘温席荐亲闱。
    公今早晚班春去，强劝涝田补岁饥。

王安石　和舍弟舟上示沈道源
    还装欲尽喜舟轻，更喜嘉宾伴此行。
    野饮不忘鱼可钓，旅羹何惜雁能鸣。
    西山壮马先归牧，南穴残枭欲就烹。
    忧国自多廊庙宰，与君诗酒尽交情。

王安石　和圣俞农具诗十五其八牛衣
    百兽冬自暖，独牛非氄毛。
    无衣与卒岁，坐恐得空牢。
    主人覆护恩，岂啻一绨袍。
    问尔何以报，离离满东皋。

王安石　和圣俞农具诗十五其七田漏
    占星昏晓中，寒暑已不疑。
    田家更置漏，寸晷亦欲知。
    汗与水俱滴，身随阴屡移。
    谁当哀此劳，往往夺其时。

王安石　和圣俞农具诗十五首其二樵斧
    百金聚一冶，所赋以所遭。
    此岂异莫耶，奈何独当樵。
    朝出在人手，暮归在人腰。
    用舍各有时，此日两无邀。

王安石　和圣俞农具诗十五首其九耧种
    富家种论石，贫家种论斗。
    富贫同一时，倾泻应心手。
    行看万垄空，坐使千箱有。
    利物博如此，何惭在牛後。

王安石　和圣俞农具诗十五首其六扬扇
    精良止如留，疏恶去如摈。
    如摈非尔憎，如留岂吾吝。
    无心以择物，谁喜亦谁愠。
    翁乎勤簸扬，可使糖纰尽。

王安石　和圣俞农具诗十五首其三耕牛
    朝耕草茫茫，暮耕水潏潏。
    朝耕及露下，暮耕连月出。
    自无一毛利，主有千箱实。
    睆彼天上星，空名岂余匹。

王安石　和圣俞农具诗十五首其十二耰耡
    锻金以为曲，揉木以为直。
    直曲相後先，心手始两得。
    秦人望屋食，以此当金革。
    君勿易耰耡，耰耡胜锋镝。

王安石　和圣俞农具诗十五首其十耒耜
    耒耜见於易，圣人取风雷。
    不有仁智兼，利端谁与开。
    神农后稷死，般尔相寻来。
    山林尽百巧，揉斲无良材。

王安石　和圣俞农具诗十五首其十三襲襫
    采采霜露下，披披烟雨中。
    薄茅以为友，短褐相与同。
    勿妒市门人，绮纨被奴僮。
    当惭边城戍，擐甲徂春冬。

王安石　和圣俞农具诗十五首其十四台笠
    耕有春雨濡，耘有秋阳暴。
    二物应时须，九州同我服。
    欲为生少慕，得此自云足。
    君思周伯阳，所愿岂华毂。

王安石　和圣俞农具诗十五首其十五耘鼓
    逢逢戏场声，壤壤战时伍。
    日落未云休，田家亦良苦。
    问儿今垄上，听此何莽卤。
    昨日应官繇，州前看歌舞。

王安石　和圣俞农具诗十五首其十一钱鎛
    於易见耒耜，於诗闻钱鎛。
    百工圣人为，此最功不薄。
    欲收禾黍善，先去蒿莱恶。
    愿同欹器悟，更使臣工作。

王安石　和圣俞农具诗十五首其四水车
    取车当要津，膏润及远野。
    与天常斡旋，如雨自奔泻
    置心亦何有，在物偶相假。
    此理及可言，安得圆机者。

王安石　和圣俞农具诗十五首其五牧笛
    绿草无端倪，牛羊在平地。
    芊绵杳霭间，落日一横吹。
    超遥送逸响，澶漫写真意。
    岂比卖饧人，吹箫贩童稚。

王安石　和圣俞农具诗十五首其一田庐
    田父结田庐，聊容一身息。
    呼儿取茅竹，不借乡人力。
    起行庐旁朝，归卧庐下夕。
    悠悠各有愿，勿笑田庐窄。

