<!-- { "loadSidebar": true } -->
    白也遭时网，临年放夜郎。
    何妨去物远，当道横豺狼。

贺铸　和邠老郎官湖怀古五首
    昔人泯黄壤，陈迹变沧波。
    劫火洞然坏，无如嘉句何。

贺铸　和邠老郎官湖怀古五首
    杜守王明府，吾知夫不凡。
    解持余酒胾，一饫逐臣馋。

贺铸　和邠老郎官湖怀古五首
    岑辅何为者，当年唱不应。
    名随诗石在，附骥两青蝇。

贺铸　和陈传道秋日十咏之八秋兴
    拟从康乐公，双蹑登山屐，
    晴夜宿天台，披云看初日。

贺铸　和陈传道秋日十咏之二秋晴
    归云去悠悠，长风来猎猎。
    檐角两长楸，斜阳晒黄叶。

贺铸　和陈传道秋日十咏之九秋燕
    梅梁巢已空，去此复何从。
    勿惮归飞远，冰霜不尔容。

贺铸　和陈传道秋日十咏之六秋风
    纷纷脱柯叶，衮衮断根蓬。
    不待吹扬力，随风亦自东。

贺铸　和陈传道秋日十咏之七秋望
    宿雨尘霾静，寒原黍稷空。
    临风聊放目，不为送飞鸿。

贺铸　和陈传道秋日十咏之三秋夜
    病骨倦空林，曳杖闲庭步。
    暗烛与寒虫，迢迢思风露。

贺铸　和陈传道秋日十咏之十秋蝇
    不复怒飞声，朝鸡得擅鸣。
    婆娑犹有地，媚灶毕余生。

贺铸　和陈传道秋日十咏之四秋晓
    未卷半帘霜，犹疑在庭月。
    倚树汲清泉，疏风猎华发。

贺铸　和陈传道秋日十咏之五秋月
    霜空出华月，樽酒聊相对。
    别夜复婵娟，故人千里外。

贺铸　和陈传道秋日十咏之一秋雨
    近砌掷鸣签，长檐悬素绠。
    湿翅暝鸦归，高梧落寒井。

贺铸　和崔若拙四时田家词四首之二
    野蔓牵花过短墙，麦秋时节并蚕忙。
    迎门老父延行客，井汲清甘树荫凉。

贺铸　和崔若拙四时田家词四首之三
    鸡声犬吠远相望，社酒登槽唤客尝。
    晓日晴明陂更阔，风吹荞麦蜜花香。

贺铸　和崔若拙四时田家词四首之四
    晚雪漫漫没兔羋，满杯豆粥饷邻家。
    夜长少妇无舂织，一点青灯伴缉麻。

贺铸　和崔若拙四时田家词四首之一
    鼓声迎客醉还家，社树团栾日影斜。
    共喜今年春赛好，缠头红有象生花。

贺铸　和答郑郎中见寄
    客子由来怀故乡，苏门冷落白云旁。
    梦随夜月钟前断，诗入秋风草共荒。
    操板鎌靴游宦厌，开樽挥麈旧欢长。
    泜川逸老应相念，为倚阑干向夕阳。

贺铸　和杜仲观青字诗二首之二
    白马青络头，青萍宝带钩。
    青溪流水急，独上青翰舟。
    佳人青雀钗，手把青荷游。
    慕君青云器，青发结绸缪。

贺铸　和杜仲观青字诗二首之一丙寅四月京师赋
    青袍少年子，独出青门游。
    逢人少青眼，凝笑望青楼。
    窗中青蛾女，正为青春愁。
    心事属青鸟，青骢能少留。

贺铸　和潘豳老汉上属目
    白云蒙山头，清川山下流。
    芳洲采香女，薄暮漾归丹。
    并蒂双荷叶，逢迎一障羞。
    持情不得语，大妇在高楼。

贺铸　和彭城王生悼歌人盼盼
    东园花下记相逢，倩盼偷回一笑浓。
    书簏尚缄香豆蔻，镜奁初失玉芙蓉。
    歌阑燕子楼前月，魂断凤皇原上钟。
    寄语虞卿谩多赋，九泉无路达鱼封。

贺铸　和钱德循古意二首之二
    维汉南有箕，垂象列三辰。
    长司簸扬职，糠秕居前尘。

贺铸　和钱德循古意二首之一
    驾犁岂知耕，布谷不入田。
    大农坐官府，百吏饱穷年。

贺铸　和钱德循书怀
    咄嗟世与我相疏，岁月推排负壮图。
    狂客大难兼外监，方回小得胜常奴。
    胸中累块亦何有，鬲上督邮非所须。
    径买一舟归自好，五云溪接当家湖。

贺铸　和钱适德循寓怀二首
    悠悠北山云，苒苒东门草。
    纷吾起故居，与尔即远道。
    巅崖博锱铢，得不偿所耗。
    寄语邻墙翁，岁晚从吾好。
    鲁酒味自薄，楚歌声更悲。
    曾无忘忧用，安事酒歌为。
    西风激商序，流芳迫衰迟。
    寄语邻墙客，兹非行乐时。

贺铸　和人伤春
    人帘轻絮故依人，梦後题诗欲判春。
    纵使相思解销骨，此情终未作黄尘。

贺铸　和人游白云庄二首之二
    可爱白云翁，前溪檥钓篷。
    耕樵一径下，井臼四邻同。
    倦宦终何得，余生寄此中。
    预烦多种秫，毋使酒杯空。

贺铸　和人游白云庄二首之一
    原野正春风，登临一醉同。
    阴晴时未定，今古思何穷。
    山势落还起，溪流噎复通。
    隐君方自得，可羡尔冥鸿。

贺铸　和题毗陵荐福寺红梅
    一种梅生禅老家，屋檐古干恣鼓斜。
    诗人莫讶深红色，可胜寻常桃杏花。

贺铸　和田录事君义咏雪
    千里龙沙失旧荒，四来云物助苍凉。
    直疑见月应无影，未必因风始解狂。
    枉费铅华□楚女，不禁汤饼试何郎。
    回中自是人间世，怊怅龟台去路长。

贺铸　和田录事新燕
    新巢故国两依依，似与春华秋叶期。
    雨过池塘得泥近，日高台榭卷帘迟。
    秋千节後初相见，祓禊人归有所思。
    双侣多情拟凭杖，小牋封就碧云诗。

贺铸　和同行潘生悒悒悠悠二首之二
    悠悠复悠悠，泪寄东风流。
    所思怅何许，西北齐云楼。

贺铸　和同行潘生悒悒悠悠二首之一
    悒悒复悒悒，秋眠成梦泣。
    薄暮落花天，高楼面风立。

贺铸　和王文举别馆初夏
    薰风酣绿树，午日思黄鹂。
    的的罗窗梦，西邻可得知。

贺铸　和王文举玉台体
    南城空目送，西馆断心期。
    悬知今夜思，明灯半下帷。

贺铸　和吴达夫见过留题
    雀罗门巷不容车，杖履相过一试茶。
    後日相思会乘兴，五云溪上是侬家。

贺铸　和张谋父游石佛山观魏太武书
    中夏昔屯否，代邦天所开。
    鸿图属太武，不世英雄才。
    南洗洛阳血，西荡长安灰。
    毡车十万乘，略地驱风雷。
    一苇济长淮，筑宫瓜步隈。
    东邻拜牢饩，走使为婚媒。
    云旗即归路，览胜此悲徊。
    俯挥铁马鞭，顽石同陶坏。
    划成四大字，屹栗阴虹摧。
    沦精入崖壑，怒气羞蟠回。
    茫茫六百年，风雨生莓苔。
    伟迹寖销泯，威灵安在哉。
    生存贵无上，零落等尘埃。
    君为访古游，赋诗追七哀。
    人生谁不尔，莫负手中杯。

贺铸　怀寄宝寇元弼
    君投筦库可知非，我饱官粮又愿违。
    旧国秋高鸿雁过，长淮水落白鱼肥。
    西风吹梦端相觅，南物留人也念归。
    何日芦轩下双榻，满持樽酒洗尘机。

贺铸　怀寄寇元弼王文举十首之八招元弼
    暑雨茅柴熟，秋风淮白肥。
    留连阮校尉，何日跨驴归。

贺铸　怀寄寇元弼王文举十首之二过碧芦轩
    东轩美风月，诗酒伴欢呼。
    昨日墙阴过，依依见碧芦。

贺铸　怀寄寇元弼王文举十首之九招文举
    後夜溪山雪，临门望子猷。
    莫因清兴尽，半道却回舟。

贺铸　怀寄寇元弼王文举十首之六登黄楼
    何处延明月，东城百尺楼。
    故人那得见，後夜是中秋。

贺铸　怀寄寇元弼王文举十首之七局中归
    不见西街客，归来即闭门。
    胡床面南树，鸟鹊啅黄昏。

贺铸　怀寄寇元弼王文举十首之三出小市门
    小市门南路，旧游联马行。
    只从前日别，秋草一番生。

贺铸　怀寄寇元弼王文举十首之十赋後诗
    偶得悲秋句，还惊旧社空。
    中庭步明月，朗咏与西风。

贺铸　怀寄寇元弼王文举十首之四登飞鸿亭
    南京一登眺，朔雁正来宾。
    好去长淮北，殷勤访故人。

贺铸　怀寄寇元弼王文举十首之五游百步洪
    百步洪头水，秋霖一夜浑。
    相携濯缨处，无复履綦痕。

贺铸　怀寄寇元弼王文举十首之一初别後
    樽酒津亭别，还城何所投。
    无情是流水，断送到南州。

贺铸　怀寄潘孝本兼简其子言
    春色先梅岭，秋声後桂林。
    溪通五羊险，云近九疑阴。
    无雁难逢信，有猿能伴吟。
    一樽烧酒美，应对阿戎斟。

贺铸　怀寄彭城朋好十首之八王七
    子敏超龙级，得官何处州。
    它时趋洛下，独与士龙游。

贺铸　怀寄彭城朋好十首之二张大
    努力张谋父，躬耕老白云。
    无年俭足用，此外奈何君。

贺铸　怀寄彭城朋好十首之九寇十一
    寇叔情何厚，邮筒数得书。
    前春应上冢，能访酒家无。

贺铸　怀寄彭城朋好十首之六陈二
    远寄陈传道，穷秋亦罢官。
    还驱款段马，吟雪向长安。

贺铸　怀寄彭城朋好十首之七王十三
    不见会之久，每思诗酒豪。
    扁舟由甬上，乘兴可须招。

贺铸　怀寄彭城朋好十首之三刘四
    子仲安贫者，毗陵久罢归。
    秋风一相忆，赖有燕西飞。

贺铸　怀寄彭城朋好十首之十王三
    试吏王文举，俄缠风树哀。
    明年道濉上，为尔一徘徊。

贺铸　怀寄彭城朋好十首之四张十七
    好在张居士，云龙寄梦频。
    西斋见风月，连榻复何人。

贺铸　怀寄彭城朋好十首之五董大
    希远来彭泽，聊为三迳资。
    拂衣归底处，命驾定何时。

贺铸　怀寄彭城朋好十首之一庚午九月历阳赋。寇三
    元弼今安健，音尘久阔疏。
    早年倾盖意，白首复何如。

贺铸　怀寄清凉和上人二首之二
    试问江南客，何时肯度杯。
