<!-- { "loadSidebar": true } -->
    短歌溷公更一和，聊乞淮南作小山。

黄庭坚　再答明略二首
    廖侯言如不出口，铨量古今胆如斗。
    度越崔张与二班，古风萧萧笔追还。
    前日辞家来射策，声名藉甚诸公间。
    华阴白云锁千嶂，胜日一谈谁能赏。
    君不见曩时子产识然明，知音郁郁闭佳城。
    勿以匣中之明月，计较粪上之朝荣。
    我去丘园十年矣，种桑可蚕犊生子。
    使年七十今中半，安能朝四暮三浪忧喜。
    据席谈经只强颜，不安时论取讥弹。
    爱君草木同臭味，颇似瓜葛相依攀。
    我有仙方煮白石，何时期君蓝田山。

黄庭坚　再答元舆
    君不能入身帝城结子公，又不能击强有如诸葛丰。
    法当顦顇百僚底，五十天涯一秃翁。
    问君何自今为郎，便殿作赋声摩空。
    偶然樽酒相劳苦，牛铎调与黄锺同。
    安得朱辬各凭熊，江南楼阁白蘯风，
    劝归啼鸟晓窗笼。男儿邂逅功补衮，
    鸟倦归巢叶归本。

黄庭坚　再和答为之
    林君维闽英，数面成瓜葛。
    邻居接杖藜，过饭厌疏粝。
    读书饱工夫，论事极精核。
    奋身君子场，勇若怒未泄。
    穷年栖旅巢，由命非由拙。
    王良驱八骏，方驾度九折。
    学堂疏雨余，石砌长苔发。
    弟子肥如瓠，先生瘦惟骨。
    北门一都会，尘埃人卒卒。
    高盖如秋荷，势利相奔谒。
    惟君尚寂寞，来观草玄笔。
    斯文未易陈，正当高阁束。
    金马事陆沈，市门逐乾没。
    未须相贤愚，聊自嘲迂阔。
    忆昨戏赠诗，乃辱报明月。
    极知推挽意，我车君欲辖。
    屠龙真强言，奔马不及舌。
    赐书盈五车，直舍方二墨。
    意会便欣然，余事过窗日。
    尚恐素餐钱，诸生在城阙。

黄庭坚　再和答为之
    君勿嘲广文，冱寒被絺葛。
    君勿嘲广文，穷年饭粢粝。
    常恐俎豆予，与世充肴核。
    凡木不愿材，木折小枝泄。
    栎依曲辕社，聊用神其拙。
    吾家本江南，一丘藏曲折。
    濒溪荫苍筤，萧酒可散发。
    既无使鬼钱，又无封侯骨。
    薄禄庇闲曹，且免受逼卒。
    为此懒出门，徒弊怀中谒。
    直斋宾客退，风物供落笔。
    诗成著床头，不知今几束。
    君何向予勤，见诗叹埋没。
    嗣宗须酒浇，未信胸怀阔。
    自状一片心，碧潭浸寒月。
    令德感来教，为君赋车辖。
    君思扬雄吒，何似张仪舌。
    此意恐太狂，愿为引绳墨。
    正使此道非，改过从今日。
    报章望琼琚，勿使音尘阙。

黄庭坚　再和答张仲谋陈纯益兄弟
    渡江羁宦襄江北，红尘染尽春衫色。
    春畲辍耕草苒苒，瘦妻病余废组织。
    官仓得粟何常饱，清夜饥肠吟唧唧。
    西风吹梦到故乡，千里关山云水白。
    可怜夺却田园乐，何异万金输一掷。
    乱辙曾无长者车，经年不造先生席。
    张侯少年二陈俊，倾盖能如旧相识。
    凉秋夏日数来过，要与六经生羽翼。
    贫家虽无樽酒懽，小径曾鉯待三益。
    剧谈莫问井阑干，坐须山月吐半璧。

黄庭坚　再和公择舅氏杂言
    外家有金玉，我躬之道术。
    有衣食我家之德心，使我蝉蜕俗学之市，
    乌哺仁人之林。养生事亲汔师古，
    炊玉爨桂能至今。岁暮三十裘，
    食口三百指。寒不缉江南之落毛，
    饥不拾狙公之橡子。平生荆鸡化黄鹄，
    今日江鸥作樊雉。人言无忌似牢之，
    挽入书林觑文字。更蒙著鞭翰墨场，
    赠研水苍珪玉方。蓬门系马晚色净，
    茅檐垂虹秋气凉。湔拂垢面生寒光，
    汉隶书吕规其阳。吕翁之治与天通，
    不但澄埿烧铅黄。初疑蛮溪水中骨，
    不见鸲鹆目突兀。但见受墨无声松花发，
    颇似龙尾琢紫烟。不见罗縠纹粼粼，
    但见含墨不泄如寒渊。往在海濒时，
    晨夕亲几杖。恪居有官次，
    遣吏问无恙。抚摩宝泓置道山，
    郁郁秀气似舅眉宇间。其重可以回进躁之首，
    其温可以解横逆之颜。乌虖端是万乘器，
    红丝潭石之际知才难。

黄庭坚　再和寄蓝六
    南极一星淮上老，承家令子气横秋。
    万端只要称心耳，五鼎何如委吏优。
    海燕催归人作社，江花欲动雨含愁。
    追思二十年前会，棠棣飘零叹鄂不。

黄庭坚　再和寄子瞻闻得湖州
    天下无相知，得一已当半。
    桃僵李为仆，芝焚蕙增叹。
    佳人在江湖，照影自娱玩。
    一朝入汉宫，扫除备冗散。
    何如终流落，长作朝云伴。
    相思欲面论，坐起鸡五旦。
    身惭尸廪禄，有罪未见案。
    公文雄万夫，皦皦不自乱。
    臧谷皆亡羊，要以道湔盥。
    传声向东南，王事不可缓。
    春波下数州，快若七札贯。
    椎鼓张风帆，相见泪衰懦。
    空文不传心，千古付煨炭。
    安得垂天云，飞就吴兴馆。
    鱼餍柳絮肥，笋煮溪沙暖。
    解歌使君词，樽前有三粲。

黄庭坚　再和元礼春怀十首
    回肠无奈别愁煎，待得鸾胶续断弦。
    最忆钱塘风物苦，西湖月落采菱船。

黄庭坚　再和元礼春怀十首
    吴中风物最娇饶，百里春风酒旆摇。
    往往贵人留骑从，少年丛里贳金貂。

黄庭坚　再和元礼春怀十首
    行云行雨迷三峡，归凤求凰振九苞。
    月白花红倾酒满，不将春色等闲抛。

黄庭坚　再和元礼春怀十首
    红紫欲疏啼百劳，洞宫春色醉蟠桃。
    虚窗酒病扶头起，强取金钗痒处搔。

黄庭坚　再和元礼春怀十首
    抹裙彩凤盘宫锦，插鬓真珠络贝多。
    酒恶花愁梦多魇，灵砂犀角费频魔。

黄庭坚　再和元礼春怀十首
    玉壶躭躭浸晴霞，庭有三春接续花。
    准拟只无难白发，金炉谁为煮黄芽。

黄庭坚　再和元礼春怀十首
    雨余花色倍鲜明，最是春深多晚晴。
    美酒壮人如敌国，千金一笑买倾城。

黄庭坚　再和元礼春怀十首
    风光琰琰动春华，回首烟波万里赊。
    山似翠屏西子国，溪如罨画越王家。

黄庭坚　再和元礼春怀十首
    双盘锦带丁香结，窄袖春衫甘草黄。
    旧赠恐能开宝匣，新年时候梦残妆。

黄庭坚　再和元礼春怀十首
    滞梦停愁乱性灵，安眠灭念闭幽扃。
    体中忽觉有佳处，读易一肩如酒醒。

黄庭坚　再留几复
    客兴敝鹑衣，囊金罄褭蹄。
    羸骖多断辔，垢发不胜篦。
    道德千年事，穷通一理齐。
    晚田犹溉种，穡子且归妻。
    径欲眠漳浦，几成访剡溪。
    鄙心须澡雪，莲藕在淤泥。
    
    再用旧韵寄孔毅甫
    鉴中之发蒲柳望秋衰，眼中之人风雨俱星散。
    往者托礼同青山，健者漂零不相见。
    庾公楼上有诗人，平生落笔泻河汉。
    置驿勤来索我诗，自说中郎识元叹。
    我方冻坐酒官曹，为公然薪炙冰砚。
    不解穷愁著一书，岂有文章名九县。
    如星结柳送文穷，退倚北窗睡松风。
    太阿耿耿截归鸿，夜思龙泉号匣中。
    斗柄垂天霜雨空，独雁叫群云万重。
    何时握手香炉峰，下看寒泉濯卧龙。

黄庭坚　再用前韵咏子舟所作竹
    森萷一山竹，壮士十三辈。
    自干云天去，草芥肯下逮。
    虚心听造物，颠沛风云会。
    荣枯偶同时，终不相弃背。
    谁云湖州没，笔力今尚在。
    阿筌虽墨妙，好以桃李配。
    国工裁主意，冷淡恐不爱。
    子舟落心画，荣观不在外。
    耆年道机熟，增胜当倍倍。
    祖述今百家，小纸弄姿态。
    虽云出湖州，卷置懒开对。
    非公笔如椽，孰能为之大。

黄庭坚　再用前韵赠子勉四首
    胸中有度泽人，事上无心活身。
    只麽情亲鱼鸟，傥然图画麒麟。

黄庭坚　再用前韵赠子勉四首
    行要争光日月，诗须皆可紘歌。
    著鞭莫落人後，百年风转蓬科。

黄庭坚　再用前韵赠子勉四首
    句法俊逸清新，词源广大精神。
    建安才六七子，开元数两三人。

黄庭坚　再用前韵赠子勉四首
    醉乡闲处日月，鸟语花中管弦。
    有兴勤来把酒，与君端欲忘年。

黄庭坚　再赠陈季张拒霜花二首之二
    倒著接{上四下离}吾素风，当时酩酊似山公。
    且看小槛新花蕊，休泥他家晚菊丛。
    顾笑千金延客醉，解酲五斗为君空。
    欢娱尽属少年事，白发欺人作老翁。

黄庭坚　再赠陈季张拒霜花二首之一
    鼓盆庄叟赋情浓，天遣霜华慰此公。
    想见尚能迷蝶梦，移栽闻说自蚕丛。
    酒倾玉醆垂莲尽，鱠簇金盘下箸空。
    秉烛栏边连夜饮，全藤折与卖花翁。

黄庭坚　再作答徐天隐
    建德真乐国，万里渺中州。
    除荡俗氛尽，心如九天秋。
    满船载明月，乃可与同游。
    平生期斯人，共挟风雅輈。
    定知诗客来，夜虹贯斗牛。
    执斧修月轮，链石补天陬。
    破的千古下，乃可泣曹刘。
    危柱鸣哀筝，知音初见求。
    成功在漏刻，尧舜去共吺。
    收此文章戏，往作活国谋。
    开纳倾万方，皇极运九畴。
    闭奸有要道，新旧随才收。

黄庭坚　早行
    失枕惊先起，人家半梦中。
    闻鸡凭早晏，占斗辨西东。
    辔湿知行露，衣单觉晓风。
    秋阳弄光影，忽吐半林红。

