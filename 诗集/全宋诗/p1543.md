<!-- { "loadSidebar": true } -->
    烧尾且陪攀桂集，遨头别有探梅期。
    自惭属和悭才思，尤甚春船上水时。

刘克庄　重次林守韵并阑舑轩二首
    禁中前欲唤公归，读轼文章每叹奇。
    玉节不烦熬雪海，金芝元合产铜池。
    愈郊各洗饥寒语，甫白曾为汗漫期。
    上尽青云记回首，某丘某水钓游时。

刘克庄　重次舑轩韵二首
    忆昔抽毫白玉堂，奏篇字字谷年荒。
    内人久已呼才子，明主今方记寝郎。
    驽豆未应堪秣骥，鹑笼谁道可容皇。
    何当雅奏登郊庙，一洗梨园与教坊。

刘克庄　重次舑轩韵二首
    潦倒常惭室弗堂，君恩特地与开荒。
    灵津误作乘槎客，华发羞陪射策郎。
    金菊歌新赓下鹄，碧梧枝老许栖皇。
    退臣无路酬天奖，旦旦炉熏祝宝坊。

刘克庄　重饯赵信州分韵得寝字
    近甸骚屑馀，当宁焦劳甚。
    剖符寄非轻，弄印择已审。
    盎然春风和，解此寒色凛。
    吾闻守四雘，岂必卫堂寝。
    恶马易调伏，小鲜难烹饪。
    腊前况屡白，秋桫定一稔。
    我侯但凝香，彼州自奠枕。
    英英尚书郎，饯诗丽如锦。
    骊珠忽满轴，继者皆曹沈。
    顾予如病鹤，欲鸣声复噤。
    宁论鬼揶揄，行以亲来谂。
    南归掣斋铃，傥留故人饮。

刘克庄　舟中寄景建
    低篷小雨梦残时，忽忆同寻楚老祠。
    夜过丰城占斗气，想公别后有新诗。

刘克庄　周天益辞归延平
    自说镡津上，辛勤葺数楹。
    一家侨寄活，只手拮据成。
    俗薄诗人厄，州贫太守清。
    闻君不由径，想见揽衣迎。

刘克庄　周天益由福侨剑水灾毁室辄奉小诗劝缘
    水患被东南，陵谷倏变易。
    朝犹万家聚，夕为一沙碛。
    非惟齐民灾，亦是诗人厄。
    鹳鸣鲁望田，蛙跳周飆宅。
    稚子衣露骭，处士泥没膝。

刘克庄　周天益由福侨剑水灾毁室辄奉小诗劝缘
    厨人需米盐，匠氏索材甓。
    先当缮井灶，次议补篱壁。
    自古托天公，讵肯怨河伯。
    后村空劝缘，诗不一钱直。
    莫愁草堂赀，必得檀越力。

刘克庄　昼
    散怀轻病骨，汲古活心源。
    日炙桐阴晚，烟蒸豆穗繁。
    密红双鹭迹，深绿一鸥喧。
    未昼聊舒偃，茶香起小烟。

刘克庄　朱买臣庙
    翁子平生最苦贫，晚将丹颈博朱轮。
    老儒五十无章绶，归去何妨且负薪。

刘克庄　诸公和差须二诗不已又得二首
    壮志蹉跎隐事差，瓣香稽首向南华。
    岁收别业无千绢，晨起斋厨止一麻。
    麦饭何妨荐寒食，榆钱元不济贫家。
    金瓶烂熳簪姚魏，谁问幽兰涧底花。

刘克庄　诸公和差须二诗不已又得二首
    乏萧生表褚公须，那更痴年已倍瑜。
    爱北征诗穷愈壮，鄙东封稿死犹谀。
    誉臣亦有毁臣者，知我宁无罪我乎。
    惜取宝珍常自照，底须揭日耀群愚。

刘克庄　诸公载酒贺余休致水村农卿有诗次韵
    圣世鸟巢可俯窥，乞身岂必避危机。
    牛车径驾史儋出，麟笔曾嘉季友归。
    迂叟相邀入真率，乖崖安肯慕轻肥。
    山林深密云天远，存阙心宁不可矶。

刘克庄　诸公载酒贺余休致水村农卿有诗次韵
    目眚陈编懒更窥，博通似恐泄天机。
    大愚苦要骑麟下，小黠犹能化鹤归。
    觅句瘦肩两山耸，绝粮乾咽上池肥。
    平生慕用徐先辈，异世溪边共一矶。

刘克庄　诸公载酒贺余休致水村农卿有诗次韵
    别无穴隙可鑽窥，常恐冥行践骇机。
    恰则赐环烦内引，俄然只履已西归。
    都忘紫禁烟花绕，绝喜青山笋蕨肥。
    应被水村翁冷笑，争墩未了又争矶。

刘克庄　诸公载酒贺余休致水村农卿有诗次韵
    觉海难将浅见窥，打包径去契禅机。
    何曾蝴蝶暂成梦，除却杜鹃谁劝归。
    江上风涛犹汹涌，盘中泉土颇甘肥。
    自当叱犊勤耕墅，不必然犀往照矶。

刘克庄　诸公载酒贺余休致水村农卿有诗次韵
    聃书深远绝难窥，止足书中向上机。
    但看杖扶博山入，不知扇赐曲江归。
    年饥方虑沟中瘠，旰食欲令天下肥。
    念此令人生内热，溪边赖有涤烦矶。

刘克庄　诸公载酒贺余休致水村农卿有诗次韵
    时事浑如坐井窥，逢人不敢问边机。
    连营未寄寒衣去，故里何心昼锦归。
    笑矍铄翁鸢跕堕，受玄真子鳜鱼肥。
    绿阴多处宜垂钓，莫管楸花落满矶。

刘克庄　诸公载酒贺余休致水村农卿有诗次韵
    户外荒园久不窥，桔槔已息汉阴机。
    与鸡窠老略相似，微鹿门翁谁与归。
    训俭家才支伏腊，力农田不问硗肥。
    由来位重多忧责，未必沙堤胜石矶。

刘克庄　诸公载酒贺余休致水村农卿有诗次韵
    指法金针不许窥，笑他贫女织寒机。
    谪仙曲奏调羹赐，之问诗成夺锦归。
    论定会盼银信召，眷浓漫妒玉环肥。
    溪边鸥鹭偷相语，只怕先生又下矶。

刘克庄　诸公载酒贺余休致水村农卿有诗次韵
    陆海潘江莫测窥，手挥巧斩执神机。
    昔如鲁野麟初获，今似辽天鹤独归。
    外物何殊竿木戏，内丹不待药苗肥。
    只愁户外蒲轮至，去坐狨鞯勿坐矶。

刘克庄　诸公载酒贺余休致水村农卿有诗次韵
    高屋从来有鬼窥，铁门关枉费心机。
    逃尧欲去未忍去，舍鲁不归何处归。
    款段马知如狗大，堂厨羊不似蠔肥。
    赐金未可都挥散，要买荒山鹤断矶。

刘克庄　诸侯客
    犬吠鸡鸣者，皆为席上珍。
    如何弹铗客，亦有窃弓人。

刘克庄　诸家牡丹已谢小圃忽开两朵皆大如斗戏题二绝
    地荒岂有雕栏护，日烈元无绣幕遮。
    九十种俱开谢了，末稍开到后村花。

刘克庄　诸家牡丹已谢小圃忽开两朵皆大如斗戏题二绝
    踏青人被色香迷，击壤翁看蓓蕾知。
    漏籍谱中无可恨，花开殿后未为迟。

刘克庄　诸人颇有和余百梅诗者各赋一首
    诗至中山不可加，直将幽澹扫秾华。
    宁依处士坟前竹，不爱都人担上花。
    老子骚魂常住世，郎君吟笔又名家。
    遥知丈室无天女，纸帐香篝瘦影斜。

刘克庄　诸人颇有和余百梅诗者各赋一首
    字字追还水部公，篇篇压倒后村翁。
    可怜和靖拘香影，更笑花光着色空。
    自许铁心坚晚节，渠能粉面向春风。
    菁华落尽惟枯卉，赖有何郎嗜好同。

刘克庄　诸人颇有和余百梅诗者各赋一首
    诗境千梅匝草堂，参军今又课梅忙。
    悬知句子追群谢，每见乡人说季方。
    处士骨寒谁得髓，老夫鼻塞尚闻香。
    诸君摘出惊人语，玉篴横吹入乐章。

刘克庄　诸人颇有和余百梅诗者各赋一首
    百首初成六十馀，朝涂暮改费居诸。
    谁将彩笔传于子，人怪青春小似余。
    一笑拈花差易耳，三年刻楮欲何如。
    梅兄樗叟俱枯槁，总把风光义让渠。

刘克庄　诸人颇有和余百梅诗者各赋一首
    盘屈高才入短章，卷中字字挟冰霜。
    直探宝藏珠盈掬，倒泻金茎露浣肠。
    铁笛一枝横夜月，水沉三舍避天香。
    妙年早去吟薇药，莫共侬争寂寞乡。

刘克庄　诸人颇有和余百梅诗者各赋一首
    方扃北户逃生客，忽折南枝寄病翁。
    雪里骑驴非俗格，茶边放鹤有家风。
    写真影过于形好，凿窍香来与鼻通。
    不敢袖归防电取，殷勤返璧锦囊中。

刘克庄　诸人颇有和余百梅诗者各赋一首
    贫儿篱下看花窠，曾见千株玉雪麽。
    画得诗禅三昧少，诗如无住一联多。
    过时结实心犹苦，从古调羹味在和。
    我坐耸肩穷到老，君肩欲耸又如何。

刘克庄　诸人颇有和余百梅诗者各赋一首
    出香影外别商量，尽撷菁英发秘藏。
    难把微酸谐众口，只消一白赛宫妆。
    却疑彼相调金鼎，未召斯人试玉堂。
    便好去供春帖子，君才何止倍秦郎。

刘克庄　诸人颇有和余百梅诗者各赋一首
    每抱怀中玉雪如，吴霜不觉点虬须。
    生三槐裔皆当贵，为六梅孙莫太舑。
    抹黛村眉惭丑怪，约黄宫额费妆涂。
    南园树老花零落，还许邹枚访旧无。

刘克庄　竹湖李内翰哀诗二首
    鳌顶纶言古，蝇头谏草忠。
    予环犹昨日，赐扇忽秋风。
    貌肃深衣叟，官同秃鬓翁。
    百年会有别，不料许匆匆。

刘克庄　竹湖李内翰哀诗二首
    自古稀全传，于今独重名。
    羞蒙彼相力，宁伴此群清。
    加璧犹坚卧，搘筇或散行。
    过江不大用，汪李两端明。

刘克庄　竹溪除司封郎中走笔贺
    犹记摛毫侍玉除，溪傍□□□□□。
    □□□□□□久，白首冯唐顾问初。
    □□□□□□□，□□□□□无书。
    不应更作含色香，□□□□□□□。

刘克庄　竹溪和予喜大渊至二诗复叠前韵
    章子捐书洒埽忙，华轩乃肯过草堂。
    知闻敢望回并赐，文献难徵夏与商。
    会有神医为刮膜，岂无邻女肯分光。
    聋盲常起于音色，三复聃书检欲章。
    
    【卷45】

刘克庄　竹溪和予喜大渊至二诗复叠前韵
    力绵恩重老难任，箧有龙绡橐有金。
    犹记席前曾见问，安知泽畔自行吟。
    吾闻正始声初吐，子有元和脚可寻。
    今大宗师惟阁老，蝉嘶未必不知音。

刘克庄　竹溪惠白雕三绝
    白雪通身洁，丹砂傅顶红。
    赠余有深意，鹇义与闲通。

刘克庄　竹溪惠白雕三绝
    鹦鹉鹪鹩赋，鹇宁愧二虫。
    吾衰边幅窘，姑置小池中。

