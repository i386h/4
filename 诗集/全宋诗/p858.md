<!-- { "loadSidebar": true } -->
    万木森秋晃碧宫，灵霞栖断憬晨钟。
    道人志矣黄庭界，心眼惊旧天柱峰。

韩松　游洞霄宫
    芒鞋踏明月，入谷闻泉声。
    了知非人间，泠然毛骨轻。
    夜投羽士宫，道话留三更。
    凌晨访幽洞，岩穴何峥嵘。
    仙凡隔几尘，无由问霓旌。
    旧闻九锁峰，忽此眼界明。
    跻攀不可上，势与龙虎争。
    凭栏试抚掌，碧甽波纹生。
    尘缘苦未断，世路犹遐征。
    题诗来贤岩，岁晚当再行。

韩松　游洞霄宫
    玄冥相我作山行，卷却重阴放晓晴。
    但见峰峦互扃锁，不见宫阙隐峥嵘。
    云根洞穴篝灯入，井底波澜抚掌生。
    唤客入山还送客，淙琤犹记石泉声。

韩松　游栖真洞
    黄冠具行舆，邀我游栖真。
    山家杂水树，野径横荆榛。
    长松卧苍蛟，乱石错紫鳞。
    委曲至洞府，积雪开双门。
    结顶宝盖高，下可容百人。
    神仙独何之，棋局今犹存。
    翠子拂不落，衣袖生清芬。
    山间局未终，浮世三千春。
    安得从之游，一笑凌层云。

韩退　诗一首
    山人跨雪精，上便不论程。
    嗅地打不动，笑天休始行。

韩维　哀传马
    喧呼国西门，驿使通万里。
    十亭传一马，日夜不得止。
    枯肠嗛刍豆，瘦骨击辔箠。
    力尽求未息，忽已仆泥滓。
    死者既不补，存者行复尔。
    闻古至治世，微物均福祉。
    不壅王泽流，其先在官理。
    国家富郡邑，一板万生齿。
    付与有失宜，得无马之似。
    投鞍坐太息，春为悲风起。

韩维　庵中睡起五颂寄海印长老
    闲窗日射寒松影，枕上风传过雁声。
    梦境觉来无一际，不劳唇齿话无生。

韩维　庵中睡起五颂寄海印长老
    四风标韵出风尘，高下虽殊一色均。
    为我终朝谈实相，参差庭柏敞精神。

韩维　庵中睡起五颂寄海印长老
    剡竹纫丝杂短长，谁教曲折号宫商。
    自从眠处知消息，终日笙歌是道场。

韩维　庵中睡起五颂寄海印长老
    饭后西堂百步行，困来合眼是无营。
    从生至老非他物，道著如今已是情。

韩维　庵中睡起五颂寄海印长老
    火衰水劣病余身，未散虚空一聚尘。
    更欲强招年少客，折花同赏梦中春。

韩维　百合花
    真葩固自异，美艳照华馆。
    叶间鹅翅黄，蕊极银丝满。
    并萼虽可佳，幽根独无伴。
    才思羡游蜂，低飞时款款。

韩维　百门义呈君俞辄成短章
    一微尘上百门成，空里花飞谷里鸣。
    海印元来君自有，聊将黄叶止啼声。

韩维　宝奎殿前花树子去年与宋中道同赋今复答宋诗
    长条飞动不依栏，淡粉浓朱巧作团。
    无语不辞终日立，有情曾是隔年看。
    春罗试舞衣新换，古锦藏诗墨未乾。
    我为愁多悲节物，欲酬佳句泪沾翰。

韩维　北园坐上探题得新杏
    红蘤风尽，团枝泣露光。
    叶深惊乍见，实小贵先尝。
    点缀怜余萼，飘零惜旧香。
    不须悲了物，县城喜手中觞。

韩维　卞仲谋八老会
    同榜同僚同里客，斑毛素发入华筵。
    三杯耳热歌声发，犹喜欢情似少年。

韩维　别曼叔
    岁晏多感慨，况复饯之子。
    腾装指近邑，弭盖眷同里。
    日薄古原树，天寒石桥水。
    毋为少别念，春风候车轨。

韩维　病起呈景仁
    卧病经旬独掩门，名园空想绿阴繁。
    牡丹时节重来会，尝记公非醉后言。

韩维　步月
    初阳夺残凛，和气不待春。
    况兹华月白，光彩清路尘。
    整我巾与屦，迢遥步城闉。
    仰观众星色，收芒避孤轮。
    虚无一境间，岂复知吾身。
    嗟哉御风者，有待奚足珍。

韩维　曹通直以颜鲁公墨迹题辞乞诗刊石
    临池余事得忠臣，白刃林中不动身。
    见义舍生安为己，怀谖保位独何人。
    英名在世长如日，遗像于今凛若神。
    一览精诚方自失，羞将累句刻苍珉。

韩维　长安留别七弟兼简刘郎
    二年牢落坐回山，平日交亲梦寐间。
    关外相逢非素约，樽前一笑慰衰颜。
    匡衡沿牒朝廷远，王粲从军幕府閒。
    跋马题诗离绪乱，霜风萧飒鬓毛班。

韩维　朝发灵树寄曼叔师厚
    朝发灵树东，旷野阴气积。
    驱马入草间，左右号鹳鹢。
    重云{左黑右沈去氵}玄幕，孤月隐白壁。
    欹危涉涂淖，转侧缘沟脉。
    凉风满川陆，眺览多近适。
    却想会合乐，转首已成昔。
    诸君豪俊士，经训饱搜晀。
    上下古与今，抗论坚莫敌。
    顾我处其间，倾听但踨蹐。
    校士岂所当，直以气类得。
    譬如礼天坛，珪璧奠且植。
    陶匏以其质，并列不为惑。
    论心见表暴，吐口出白黑。
    朝案每共饮，夜床仍抵迹。
    嘲谐间一发，清笑高哑哑。
    自谓得如此，至死无厌斁。
    敢于百里间，而惮辔与策。
    因诗谢所思，酬篇无我默。

韩维　呈诸先辈
    谢事归来老白头，杜门终日绝营求。
    顾惭义礼非先得，窃幸英豪许并游。
    介寿又逢春酒熟，贻诗常骇暗珠投。
    自惭筋力难为礼，不及低回奉献酬。

韩维　城西二首
    绣鞅金羁十里尘，共传恩诏乐芳辰。
    千重翠木开珍圃，百尺朱楼压宝津。
    御麦初长遮雊雉，宫花未识骇游人。
    自怜穷僻看山眼，来对天池禁御春。

韩维　城西二首
    西城驰道直如弦，百顷晴波御柳边。
    韶乐铿轰罗帐殿，春旗偃蹇近楼船。
    曲江未赐唐家燕，灵沼空思镐邑篇。
    几日金舆下阊阖，鱼龙奇戏出中渊。

韩维　酬盈祖中散
    勇脱尘冠尚壮年，高斋图史日萧然。
    不教歌舞家规在，善作文章世学传。
    道旧每思倾浊酒，仰高徒觉愧华颠。
    相君昔展西陂尽，好约春风放画船。

韩维　出郊古意
    跨马长林下，落叶填荒沟。
    严霜熟秋实，野物毕以收。
    空场委馀穗，雀鷃鸣相求。
    仰视鸿鹄群，肃肃摩天游。
    清风下哀响，静听令人愁。
    时序迭而去，曾不与我谋。
    小人急趋利，君子怀德忧。

韩维　初春吏隐堂作
    微风稍破冻，芳萌亦吐林。
    百鸟感春阳，钩輈弄其音。
    振策遵城曲，逍遥写烦襟。
    爱此堂下石，青润挺琅琳。
    中坳賏清泉，测之不盈簪。
    纤鳞候暖戏，寂历自浮沉。
    默视澹忘卢，白日为移阴。
    人生本虚静，垢浊无自侵。
    忽为外物牵，至性不可寻。
    于焉得所监，一洗尘中心。

韩维　锄园
    上天浩无私，众草同一荣。
    青青十步间。薰臭相杂并。
    卉药数不多，十百其品名。
    蔓者善缘附，结阴在高甍。
    修竹虽自立，已复困缠索。
    其馀丛与株，鞠没不自呈。
    阴虫穴其下，日夜百种鸣。
    纷然乱耳眠，我意初不平。
    朝锄忽以静，暮雨且复生。
    自念疲病者，莫与地力争。
    盛衰固物理，安用劳我形。

韩维　锄园寄京师友人
    荷锄中园立，飞雨洒清朝。
    黄鹂何处来，百啭绕林梢。
    感彼求友声，慨然念吾交。
    煌煌天子都，贤俊相与遨。
    飘飘翔华缨，蹀蹀鸣金镳。
    良时足游行，高会自招邀。
    谁念张仲蔚，寂寞守蓬蒿。

韩维　春朝
    燕语闻多日，蚕眠过几宵。
    花深不辨蝶，柳暗欲迷桥。
    便面金环重，障泥玉勒骄。
    黄公酒垆上，谁贳阮孚貂。

韩维　春霁忆洛阳
    少年结客洛阳时，闲傍车风驻马蹄。
    山色远饶潘岳宅，波光轻撼窈娘堤。
    花繁到处红如堵，酒好寻常醉似泥。
    赖有金台旧知己，应怜魂断虎牢西。

韩维　春夜怀仲巽
    今兹春始仲，气序忽已燠。
    及此暇夜清，开轩散烦蹙。
    金波丽中天，流光正穆穆。
    佳树澄疏影，幽花运微馥。
    浊醪时献斟，清论递往复。
    诸季岂不欢，眷眷心所服。
    高文炳辰宿，渊议赞化育。
    匪才托游好，馀润久沾沐。
    兹焉隔清赏，耿耿私恨蓄。
    春芳正可乐，嘉会期昼卜。

韩维　次道车轩赋惜春
    青春忽已晚，去我剧奔马。
    残芳已扫园，浓绿空蔽野。
    春风欲有问，对酒不能把。
    人心正如此，狂雨自飞洒。

韩维　次韵
    势利拘牵无已时，超然真乐绝端倪。
    家风淡寂从今见，人事尘劳与我暌。
    门外旌旗犹坌拂，辕间款段已鸣嘶。
    何当解组如初约，直与西京二傅齐。

韩维　次韵答和乐道侍读给事
    岁丰讼滋简，拙守容晏眠。
    起来视云景，春意亦已鲜。
    驱车望南城，精庐屹当前。
    华堂坐沈邃，迟日步暄妍。
    流览高僧壁，稽首金像莲。
    即事岂非适，感怀良慨然。
    宫藩与乡闬，早接二公贤。
    高公炳群宿，大论倾长川。
    尔来曾几时，急景凋朱颜。
    从容味真理，萧洒赋高篇。
    岂无安民策，坐惜成弃捐。
    尚期雅正音，入和薰风弦。
    余本岩壑姿，台阁缪见延。
    渊明亦有言，误落尘网间。
    命固有行止，理非可控搏。
    素发纷已垂，行当挂吾冠。
    侧闻治林圃，栽插及晴天。
    芳芽吐膏壤，柔条擢暖烟。
    光景非我力，为君导鸣泉。

