<!-- { "loadSidebar": true } -->
    避暑连翩投辖宴，析酲萧洒满襟风。
    闲来高韵浑如鹤，醉里朱颜却变童。
    剪烛添香欢未极，但惊铜漏太匆匆。

司马光　和子骏洛中书事
    西都自古繁华地，冠盖优游萃五方。
    比户清风人种竹，满川浓渌土宜桑。
    鉴龙山断开天阙，导洛波回载羽觞。
    况有耆英诗酒乐，问君何处不如唐。

司马光　和子骏秋意
    好风自远来，小雨初濡地。
    虽当未夏半，已有清秋意。
    新蝉乍孤吟，病叶或先坠。
    顿觉愈沉疴，暂喜濯炎炽。
    彩笔动高兴，瑶徽发幽思。
    贱子独何为，宵凉甘熟寐。

司马光　和子骏新荷
    懒不窥园久，元非效促舒。
    新荷满沼密，篮舁出门疏。
    借问含烟晚，能胜裛露初。
    愧无鱼戏句，弄翰白分如。

司马光　和子骏约游一二园亭看花遇雨而止
    行乐及佳时，官闲无所羁。
    只知花正发，不共雨为期。
    浅草碧无际，浓云冷四垂。
    陪游兴未尽，安得不相思。

司马光　和子渊除夜
    缇室重飞玉琯灰，物华全与斗杓回。
    依依残腊无情别，历历新春满眼来。
    强取酒卮池翠柏，懒开粽叶觅杨梅。
    男儿努力平生志，肯使功名落草莱。

司马光　和子渊元夕
    神岳岧峣阙角齐，银檐无影玉绳低。
    风传丝管交加发，灯滉星河上下迷。
    清醴横飞金鉴落，香尘不染锦障泥。
    谁知此夕斋祠客，近在宫城槐柳西。

司马光　河北道中作
    绿柳阴中白浪花，河边日日暗风沙。
    解鞍纵马悄无事，隐几看书随处家。

司马光　河北道中作
    河势东回今几年，浓阴满目尽桑田。
    川原变化无终极，一气不为常寂然。

司马光　河北道中作
    原上叠叠古冢高，昔时意气尽贤豪。
    断碑名姓已磨灭，永日东风吹野蒿。

司马光　河边晚望
    高浪崩奔卷白沙，悠悠极望入天涯。
    谁能脱落尘中意，乘兴东游坐石槎。

司马光　河桥春别
    河桥春尽送君归，又惜无欢度此时。
    乱花满眼遮人望，不见行尘空酒旗。

司马光　河上督役怀器之寄呈公明叔度时器之鞫狱沧州
    河灾汎东郡，庐井多堙沦。
    题舆得贤佐，姁妪安疲民。
    遂令枯槁余，稍复苏阳春。
    伊人屏外节，倜傥穷天真。
    徒观浩荡波，莫测江海津。
    矧兹同府士，一一随和珍。
    公明抱全德，洞彻无缁磷。
    叔度秉峻节，竦若凌霜筠。
    顾兹不肖材，亦齿幕中宾。
    同依松柏阴，共醉醍醐醇。
    高论探要妙，佳句裁沮新。
    有归纵难谑，杯案沾衣巾。
    曾无礼节间，但以风期亲。
    北州有疑狱，两造正纷纶。
    当须于公断，然后无冤人。
    送行出郊岐，扬鞭从此违。
    隄繇春事起，行役未成归。
    索居如几日，河草已芳菲。
    徒然掩瑶瑟，坐叹知音稀。
    昨夜西南风，梦中东北飞。
    行行涉沧海，彷佛睹容晖。
    寤思益惆怅，天长羽翼微。
    离怀如柳色，极目正依依。

司马光　亨杞下第作诗示之
    清白君家旧，文章时态新。
    何妨偶蹉跌，未必遂沉沦。
    莫叹科名晚，惟忧道谊贫。
    进修专在已，得失尽由人。
    孝友亦为政，箪瓢足养亲。
    那将少年泪，容易辄伤春。

司马光　胡太傅挽歌二首
    行冠乡人品，文为学者师。
    黄裳蕴厚德，玉律俨清规。
    大节人难夺，嘉谟世莫知。
    仪刑不可见，遗列满丰碑。

司马光　胡太傅挽歌二首
    裴回游内禁，密勿赞鸿枢。
    阴德加民物，清名服士夫。
    天方遗一老，星忽陨三吴。
    疑从龙髯去，乘云在京都。

司马光　斛律丞相
    君臣日荒宴，歌舞讳言愁。
    老相犹当国，疆邻不敢谋。
    谣言虽未出，奸谤已先流。
    谁察忠臣意，通宵抱膝忧。

司马光　湖上村家
    万顷寒烟外，茅茨枕碧流。
    枫林巢乳鹤，沙溆乱鸣鸥。
    漠漠菰蒲晚，苍苍芦荻秋。
    欲过南浦去，篱下出渔舟。

司马光　虎牢关
    天险限西东，难知造化功。
    路邀三晋会，势压两河雄。
    余雪沾枯草，惊飚卷断蓬。
    徒观争战处，今古索然空。

司马光　花庵独坐
    荒园才一亩，意足已为多。
    虽不居丘壑，常如隐薜萝。
    忘机林鸟下，极目塞鸿过。
    为问市朝客，红尘深几何。

司马光　花庵多牵牛清晨始开日出已瘁花虽甚美而不堪留赏
    望远云凝岫，妆余黛散钿。
    缥囊承晓露，翠盖拂秋烟。
    向慕非葵比，凋零在槿先。
    才供少顷玩，空废日高眠。

司马光　花庵二首
    谁谓花庵小，缠容三两人。
    君看宾宽上，经月有凝尘。

司马光　花庵二首
    谁谓花庵陋，徒为见者嗤。
    此中胜广厦，人自不能知。

司马光　花庵诗寄邵尧夫
    洛阳四时常有花，雨晴颜色秋更好。
    谁能相与共此乐，坐对年华不知老。

司马光　花庵诗寄邵尧夫
    自然天物胜人为，万叶无风绿四垂。
    犹恨簪绅未离俗，荷衣蕙带始相宜。

司马光　华清宫
    新丰鸡犬稀，蓟北马秋肥。
    金殿翠华去，玉阶红叶飞。
    荒林上路废，温谷旧流微。
    嗟此非人事，何须问是非。

司马光　华生篇
    凉风净扫云无迹，海月未生星历历。
    贝聊珠贯拱北辰，三五纵横此何夕。
    重楼叠榭出秋空，鴗鹊露寒连桂宫。
    瑶井迥临丹阙外，玉绳斜挂琐窗中。
    征人远别空闺悄，钟漏萧疏天不晓。
    碧纱殿转无复眠，卧视寒光度华沼。
    汉家贤将戍临洮，结发从军今二毛。
    谁怜身老心犹壮，深入长占太白高。
    丰城古剑沈沦久，匣中夜半双龙吼。
    乃知神物不自藏，紫气依稀见牛斗。
    有客离居望所亲，遥知清夜会荀陈。
    隄繇未息无由去，不及浮槎河畔人。

司马光　华严真师以诗见贶聊成二章纪其趣尚
    知足随缘处处安，一身温饱不为难。
    禅房窄小缠容榻，此外从它世界宽。

司马光　华严真师以诗见贶聊成二章纪其趣尚
    素发青眸七十余，未尝游学只安居。
    旁无几杖身轻健，应为心闲得自如。

司马光　华州祗役往冯翊留别楚正叔
    芳菲不得驻，会取余春不。
    欲知回首处，渭曲苍茫间。

司马光　还陈殿丞原人论
    品物芸芸游太虚，不知谁氏宰洪炉。
    一株花落分荣辱，万竅风号见有无。
    觉后共占犹是梦，衣中所得亦非殊。
    何如鼓瑟浴沂水，春服成时咏舞雩。

司马光　黄甘
    黄金缀缥带，摇落楚江涯。
    采助杯盘胜，羞将橘柚偕。
    时移香不变，物远味尤佳。
    欲种沧洲树，何年此意谐。

司马光　阍吏
    弊车羸马犯尘泥，愁到朱门遍遍辞。
    相国舍人虽骤见，将军马监岂相知。
    因循岁月劳何补，颠倒风埃辱固宜。
    惆账东岗旧陂在，素心空负白云期。

司马光　或谓光嗤景仁谈禅而自谈又因用前韵为景仁解禅
    贱子司已久，景仁迷自今。
    良因拯溺急，是致涉波深。
    到岸何须栰，挥鉯不见金。
    浮云任来去，明月在天心。

司马光　鸡
    羽短笼深不得飞，久留宁为稻粱肥。
    胶胶风雨鸣何苦，满室高眠正掩扉。

司马光　集句诗
    年去年来来去忙，暂偷闲卧老僧床。
    惊回一觉游仙梦，又逐流惊过短墙。

司马光　济川有书见贻云以亲老须守远郡以便禄养不得如光在主人幕下因以诗
    千骑髒髒簇画辀，高旌大盖五骅骝。
    斋中酒美连翩醉，湖上花繁烂熳游。
    鸡犬相闻通故里，旨甘绝奉晨羞。
    祗应朝夕平津阁，得务君前立胜筹。

司马光　寄成都吴龙图同年
    照席烛花暖，随车剑骑寒。
    江山资秀句，风日助清欢。
    政简坤维静，仁深井络安。
    行歌与独酌，岂得并闲官。

司马光　寄聂之美
    去岁双毛白，今春一齿零。
    人生浮似叶，客宦泛如萍。
    塞上貂裘弊，天涯海气腥。
    何当占箕颍，萧散并柴扃。

司马光　寄清逸魏处士
    乡树三摇落，临风歌式微。
    徒嗟俗缘重，端使素心违。
    茅阁杉松冷，山园药草肥。
    不能如海燕，岁岁一西飞。

司马光　寄陕西提刑江学士
    明主於庶狱，选才从本朝。
    酂侯三尺律，汉使一封轺。
    郡国清名满，关河古意饶。
    凄凉乘障客，华发日萧萧。

司马光　寄唐州吴辨叔二兄
    方城古称险，远在豫州南。
    近岁汙莱辟，新民秦晋参。
    当官诚近厚，获谴说无惭。
    但惜墙阴竹，归辕几日骖。

司马光　寄题常州东山亭二首
    谢傅英声高可攀，结茅积土想东山。
    常忧胜概一朝尽，岂信风流千古还。
    尘尾蒲葵供永日，酒樽棋局奉欢颜。
    贤侯心迹遥相望，不使兰陵风月闲。

司马光　寄题常州东山亭二首
    阀阅崔嵬动四方，入门鸾鹤自成行。
    青緺旧已临佳郡，墨客新归耀故乡。
    醉舞几应摧屐齿，对棋正欲赌香囊。
    阶庭玉树寒相照，更使东山逸气长。

司马光　寄题傅钦之源别业
    县郭遥相望，修篁百亩余。
    林间清济水，门外太行车。
    道胜随宜足，身闲与世疏。
    何时容命驾，采蕨钓肥鱼。

司马光　寄题洪州慈济师西轩
