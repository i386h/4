<!-- { "loadSidebar": true } -->
    晓雨花信过，夜蟾桂轮清。
    时节既如此，焉问阴与晴。

方回　上元再题
    梅残万点路傍雪，桃露一班梢上红。
    惆怅六鳌山已去，了无情绪答春风

方回　芍药花
    眼中不复见姚黄，从古扬州亚洛阳。
    可止中郎虎贲似，政堪花相相花王。

方回　芍药十丛近千蕊客饮散一夕而空
    虽微风物似扬州，茧栗初红已遽休。
    手地戴端宜谁粉，夺攘无奈众苍头。
    未知相谑真何谓，不许当阶略少留。
    玉爵彩云谙往事，可因尤物作閒愁。

方回　少戆
    少戆不识事，误以仕为生。
    三已至四五，赀用都不营。
    儿累仅十辈，捐田无可耕。
    傍观不胜忧，馁死谅亦轻。
    肉食或色墨，梦寐心胆惊。
    瓜田良寂寞，当无走狗烹。

方回　社后复晴
    无租犹欲望丰年，岂不差于酤籴便。
    浪说岁星守南斗，略微社雨润秋田。
    异哉古语俱难信，老矣余生益自怜。
    已近重阳更晴旱，潘郎佳句亦虚传。

方回　社后已未始雨酒边书
    今年五月梅，昼夜雨不止。
    及兹七八月，一旱乃如此。
    古言了无验，社公饮旧水。
    岂其世俗移，难复论常理。
    里门分内竟，谁记戊与己。
    诘朝始霡霂，渐作霈然喜。
    破靴行荒园，沙泥濡足指。
    蕉扇戴头归，声类钓蓬底。
    有田谷不登，无田吾何耻。
    荷锄莳蔬者，告谓土润咫。
    芙蓉一二开，红蓼乱纷委。
    木落楼阁出，风物甚清美。
    偶兹樽酒具，小醉亦可尔。
    土木愚顽姿，颓然隐吟几。
    天地万古悠，微躲一稊蚁。
    区区曷足云，后当知此士。

方回　社前一日用中秋夜未尽韵
    清晨视园树，槁叶脱梧槚。
    邻家馈彘肉，里巷作秋社。
    报赛有故常，民欲其敢罢。
    勾龙得无羞，土毛旱欲赭。
    贫家节□常，素不徼福嘏。
    又况禁酒严，罄室覆老瓦。
    两男隔邻郡，久未泛归槎。
    小儿及二女，嬉戏粗娅姹。
    叫啼索梨栗，短裳或露骻。
    乃翁老钝极，久困谗口哆。
    下体毒痔漏，中脘痼皔瘕。
    舂秫裹青箬，杵臼亦旋假。
    意以娱幼稚，鲜欢类炙輠。
    东墙掘小池，南荣续前厦。
    明旦宜鸠匠，窘局笑穷{空工换卦}。
    排闷赋此作，鄙俚愧不雅。

方回　社日风雨病酒
    匆匆社燕时，此况岂前知。
    道左家书断，春蒸客舍卑。
    醉成难治病，闷赋不工诗。
    块卧听风雨，吾儿亦见思。

方回　生日病腹疾书事
    今年六十二，弃官八年矣。
    生世业已休，来日刢无几。
    孰谓尝作郡，旦暮窘薪米。
    少时颇豪宕，晚乃穷如此。
    此事非所忧，所忧学业圮。
    孤卧仅一榻，疾读动千纸。
    积迷如望洋，顿悟不违咫。
    深井朱夏寒，自汲洗手水。
    心更洁于手，时以理趣洗。
    平生大缪误，岂不习经史。
    搜览浪该博，著述堕浮靡。
    诗虽稍得名，往往语多绮。
    夙愆奚庸追，旧嗜差可止。
    回车遵大路，千圣同一轨。
    兹晨记吾降，益复感发齿。
    忽虚苦下泄，乍实结中痞。
    道在果何惧，朝闻夕可死。
    朋友挟壶酒，卒爵强告旨。
    敦笃谢亲姻，辑睦赖邻里。
    人情不容拒，羔雁间豆篚。
    酢宾有故常，勿药姑少俟。
    清庖作汤饼，沾丐儿女子。
    菲馔彻馂余，稍亦及仆使。
    老夫且伏枕，万事莫挂耳。
    处约犹处乐，可不省诸己。
    俗竞徒朵颐，退修宁贲趾。
    幼者日以长，衰迈斯可揣。
    要令百祀后，知有老居士。

方回　生日病中
    偶复逢生旦，何知迫死期。
    老真难亸病，贫实怕迎医。
    自拟修埋志，谁犹□寿诗。
    不应六旬叟，未減一分痴。

方回　生日后三朝又书
    □□七十六年春，湖海飘零一病身。
    相爱故人夸寿相，远□儿子作生辰。
    齿浮声嗄调凉剂，发少头疮爪破巾。
    只合归欤办棺冢，断无华表石麒麟。

方回　生日又二首
    畏途偶许玩余生，晚节尤难保令句。
    一秃翁真韩长孺，五男儿可晋渊明。
    凄风开户绵重着，漏雨溅应酬酒懒倾。
    俗事沓来败人意，且须坚坐待天晴。

方回　生日又二首
    岂料生逾七十年，孩提脱死瘴乡烟。
    未能汤饼觞朋友，只合炉香拜祖先。
    养性有书知道理，夺胎无药学神仙。
    天都峰下旧茅屋，消得严滩十日船。

方回　生日再书
    汤饼随缘和酱醯，六年三潦念民饥。
    重逢白发人生日，愿见黄梅雨止时。
    诗好远过千岁寿，家贫深负五男儿。
    许身稷契杜陵老，岂谓残生乃至斯。

方回　诗二首
    鹦鹉笼开彩索宽，一宵飞去为谁欢。
    早知黠贼心肠别，肯作佳人面目看。
    忍著衣裳辜旧主，便涂脂粉事新官。
    丈夫能举登科甲，可得妖雏胆不寒。

方回　诗二首
    一牝犹嫌将两雄，趋新背旧片时中。
    陡忘前主能为叛，乍事他人更不忠。
    玉碗空亡无易马，绛桃犹在未随风。
    何须苦问沙吒利，自是红颜薄老翁。

方回　诗思
    野眺荒山外，诗愁细雨中。
    肯令一字俗，已拼百年穷。
    病体皮肤皱，寒庖糗饵空。
    戎葵独何事，故作向人红。

方回　诗思十首
    大雅嗟麟笔，离骚叹凤弦。
    猗那谁与敌，羌蹇尚堪传。
    步仰曹刘独，名歆李杜专。
    无时吾不梦，携酒访斜川。

方回　诗思十首
    老子持公论，评诗众勿惊。
    更无双子美，止有一渊明。
    响接东坡和，肩随太白名。
    吾尝图画像，释菜四先生。

方回　诗思十首
    万古陶兼杜，谁堪配飨之。
    赦还儋耳海，谪死瘴城宜。
    无己玉堂冻，去非榕岭驰。
    更添韩与柳，欲筑八贤祠。

方回　诗思十首
    满眼诗无数，斯须忽失之。
    精深元要熟，玄妙不因思。
    默契如神助，冥搜有鬼知。
    平生天相我，得句匪人为。

方回　诗思十首
    素甚鄙南岳，幸尝忝雪窗。
    格高为第一，意到自无双。
    倏忽千军阵，雍容九鼎扛。
    僧敲作手势，吾可贾长江。

方回　诗思十首
    杨刘昆体变，谁实擅元功。
    万古推梅老，三辰仰醉翁。
    穆修先汉笔，魏野盛唐风。
    今日何人悟，江湖恸阮穷。

方回　诗思十首
    俗子欺诗客，诗成未易工。
    虚声难忝窃，生理早穷空。
    谣诼无庸听，谆谵尔未通。
    阮公青白眼，留取送飞鸿。

方回　诗思十首
    忝窃严陵郡，依稀陆放翁。
    作诗逾万首，浪仕只千穷。
    醉臣三更后，閒吟两纪中。
    时时落幽梦，渔笛鉴湖东。

方回　诗思十首
    苕溪渔隐老，家在绩溪东。
    苦学多前辈，评诗出此翁。
    生年同孔氏，传道仰文公。
    烂却沙头月，谁参到此中。

方回　诗思十首
    蛇起新州荻，温玄业不成。
    已无司马氏，犹有石头城。
    北伐中原捷，南归大物更。
    菊花篱下酒，万古一渊明。

方回　十二月大暖雨二十四昼夜二十五日始雪
    夜来闻祭灶，犹卖胶牙饧。
    雪欲为南瑞，风才作北声。
    今年全不冷，此月未尝晴。
    造化难窥测，神奇易变更。
    淫霖过夏涝，槁树迸春英。
    热热如三伏，飞飞忽六霙。
    花瓶梅尽落，虀瓮菜尤平。
    欲掘馄饨荠，嫌泥懒出城。

方回　十二月二十八日立春次韵王山长俊甫
    余生橄榄蠖求伸，久作屠酥最后人。
    万事不关閒处眼，三朝聊喜岁前喜。
    草芽地已回生意，雪霁天应念小民。
    船活东游君决计，何当同载自由身。

方回　十二月二十日立春系癸巳岁予年已六十七白刘唱和有云共把十千沽一
    客途穷极亦陶然，自觉平生愧乐天。
    能办十千沽一斗，何知七十欠三年。
    日晴雪路初行处，春到椒盘未颂前。
    好念故园小儿女，团乐闻早醉花边。

方回　十二月十三日三桥小雪
    晓楼衾薄梦回频，辟户寒光绝点尘。
    各各一篷船未动，差差万瓦屋如新。
    高门定有丰醪饩，下里畴能馈粲薪。
    邻叟踏泥共煎茗，早云多有望晴人。

方回　十二月十五日去年以此日归
    日月相望夕，西归昔问途。
    焉知穷岁迫，重寓客楼孤。
    压雪弥河舫，胶冰噤树乌。
    遥怜万山里，儿女乏寒襦。

方回　十二月十五日晚宿余杭步
    孰令牵率到钱塘，朝暮随人作酒狂。
    蜕壳喜离城市路，发蒙惊见水云乡。
    四方上下乾坤阔，万里东西日月望。
    向来楼居不得句，此夕叶舟吟兴长。

方回　十九日甲戌晴己卯晚又雨二首
    稍复桥痕旧，俄惊础汗非。
    岂宜真汹涌，止可略霏{上雨下微}。
    河伯毋流毒，云师幸霁威。
    劣能驱暑气，即愿吐晴晖。

方回　十九日甲戌晴己卯晚又雨二首
    吴郡传犹庶，严滩报可惊。
    田中车水出，城上驾船行。
    旅屋仍簁漏，穷桅用盎盛。
    幸而有雷电，此雨不难晴。

方回　十九日始晴
    今日檐仍滴，何人胆不寒。
    晒帆船尚湿，扫市　ˉ才乾。
    造化玄机转，生灵死命完。
    传闻睦东馆，楼阁村惊湍。

