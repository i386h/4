<!-- { "loadSidebar": true } -->
    桂山崭崭兮，翠攒若指。
    曷能可忘兮，我心於此。
    西流之日兮，东流之水。
    瞬息一去兮，终天远矣。

柳开　赠梦英诗
    昼光夜魄阴阳祖，五纬天立五行父。
    万灵蕃昌根此树，刚柔各斗清浊聚。
    形类纷然填下土，精英閒见群宁侣。
    雄剧唯神时可主，功格无先明竞睹。
    舍羊犬猪用彪虎，气包茫昧廓区宇。
    刓发披缁心有取，蜕免羁踨脱潜去。
    身投西佛学东鲁，尘视诸徒飚远举。
    狂呼饱醉贱今古，公室侯庭迎走户。
    如攀乔柯腰俯偻，搜经抉诰将完补。
    声号大荒铿簨簴，笔诟斯冰卑尔汝。
    戟枝曳阵孰秗侮，二十游秦老还楚，
    蛟蟠枯泓骥追鼠。停舟湘濆吾与语，
    归返终南恨睽阻。

柳开　赠诸进士
    今年举进士，必谁登高第。
    孙传及孙仅，外复有丁谓。
    到京见陈访，好尚同韩洎。
    馆中诸仙郎，纶閤贤三字。
    翰林四主人，列辟群英粹。
    奔腾走大名，渒轰天邑沸。
    怒浪航斯济，骏蹄御良辔。
    缘险径梯空，饿肠劳填味。
    我何为欣欢，名身苦将悴。
    北塞绝戎勋，南荒政遭坠。
    焦焦家殚穷，口众食增累。
    雏豝余十辈，业学莫能器。
    发白壮心衰，不觉老之至。
    踨缩步九衢，羞畏同腐婢。
    仰瞻尔数子，吾道终焉寄。
    无为忽于予，斯文幸专继。

柳耆　句
    野犊正忙梨晓雨，谷莺才出管东风。

柳绅　仙都山
    独出诸峰表，周围一丈圆。
    千寻雄镇地，万仞上擎天。
    湖浪动星际，荷花生日边。
    终当驾云鹤，绝顶会神仙。

柳说　凉轩
    潇洒幽轩好，清间令尹才。
    庭虚走泉响，门静对山开。
    夏可捐班扇，风如到楚台。
    羡君成吏隐，终日远纷埃。

柳叙　横山耸翠
    兰阴山跨浴溪南，春破峰颜三月三。
    松柏森森翻野籁，竹梧隐隐扑晴岚。
    高摩云汉千寻路，倒浸峰峦百尺潭。
    此外未知谁洞府，试春游骑必停骖。

柳永　句
    分得天一角，织成山四围。

柳永　题中峰寺
    攀萝蹑石落崔嵬，千万峰中梵室开。
    僧向半空为世界，眼看平地起风雷。
    猿偷晓果升松去，竹逗清流入槛来。
    旬月经游殊不厌，欲归回首更迟回。

柳永　鬻海歌
    鬻海之民何所营，妇无蚕织夫无耕。
    衣食之源太寥落，牢盆鬻就汝轮征。
    年年春夏潮盈浦，潮退刮泥成岛屿。
    风干日曝咸味加，始灌潮波塯成卤。
    卤浓碱淡未得闲，采樵深入无穷山。
    豹踪虎迹不敢避，朝阳山去夕阳还。
    船载肩擎未遑歇，投入巨灶炎炎热。
    晨烧暮烁堆积高，才得波涛变成雪。
    自從潴卤至飞霜，无非假贷充餱粮。
    秤入官中得微直，一缗往往十缗偿。
    周而复始无休息，官租未了私租逼。
    驱妻逐子课工程，虽作人形俱菜色。
    鬻海之民何苦门，安得母富子不贫。
    本朝一物不失所，愿广皇仁到海滨。
    甲兵净洗征轮辍，君有馀财罢鹽铁。
    太平相业尔惟鹽，化作夏商周时节。

柳永　赠内臣孙可久
    故侯幽隐直城东，草树扶疏一亩宫。
    曾珥貂珰为近侍，却纡絛褐作间翁。
    高吟拥鼻诗怀壮，雅论持衡道气充。
    厌尽繁华天上乐，始将踪迹学冥鸿。

柳直　题义门胡氏华林书院
    华林茂族蔼青芬，族本重华远裔孙。
    弟侄声光攀鄐桂，君王恩渥表于闾。
    书帏月鉴琴横席，吟阁云残村隔原。
    多感朝英寄诗什，永留风雅贲丘园。

柳州　春日田园杂兴
    东负生意和，农圃正宜动。
    稻种开包曬，菊苗依谱分。
    畴西晓耕雨，舍北暮钥云。
    莫待荒三径，归欤陶令君。

龙昌期　福州
    等闲田地多栽竹，是处人家爱读书。
    饮宴直尝千户酒，盘餐唯候两潮鱼。

龙昌期　故乡
    桤木惭桑低别壤，芋苗护稻远分行。
    上书莫道便他郡，学稼终宜老故乡。

龙昌期　三山即事
    百货随潮船入市，万家沽酒市垂帘。
    苍烟巷陌青榕老，白露园林紫蔗甜。

龙昌期　咏门
    枢动本为荣辱主，常因户外细推寻。
    干坤出入无穷象，夷锹关防有限心。
    搑到善人非远大，开当古道自高深。
    九成载举箫韶奏，穆穆无凶合在今。

龙大渊　题金山
    梵天台殿枕江流，形胜先推第一洲。
    不战屈人当设险，楼船况有万貔貅。

龙大渊　游九锁
    峰峦九锁路萦盘，翠色沾衣作晚寒。
    日暮神仙归洞府，雨余星斗下天坛。
    人生何用千钟贵，老去须求一室安。
    会得谷神元不死，世间何事可相干。

龙旦　句
    便作武陵溪上看，春来何处不开花。

龙辅　春日
    风吹花香薰洞房，白日照镜光射梁。
    后园草暖双蝶晒，堂前尘落对燕翔。

龙辅　春日
    春服初裁绮，寒衣始卸绒。
    花宿全慵蝶，林摇半暖风。

龙辅　春日
    侵阶草逾碧，明窗日渐迟。
    携针听语鸟，牵断绣床丝。

龙辅　春日写怀
    暖气逼房楹，开帘多鸟声。
    竹春思笋嫩，地日识泥晴。

龙辅　答外
    君信问平安，闺中差可欢。
    竹佳连露倚，云好下阶看。

龙辅　答外
    金徽只自秘，玉匣不曾开。
    梅花难独弄，袖手待郎来。

龙辅　答外
    郎书来问近何如，性癖如郎只似初。
    忍冷临风因爱雪，抱疴点烛为看书。

龙辅　冬晓
    积雨带晴雾，闺中事可夸。
    曙窗留镜月，寒髻集钗花。

龙辅　冬至
    冬至宵难短，孤眠恨自长。
    枕单寒入梦，窗破月窥床。

龙辅　恨
    背人解素袜，裂断寄郎边。
    须知销玉骨，无兴与金莲。

龙辅　纪梦
    梦中握手说离愁，梦觉欢娱忽已休。
    安得人生真似梦，华胥蝴蝶共悠悠。

龙辅　寄怀
    莫怪书频断，难传恨万端。
    虽承结发爱，难作比肩看。
    泪续笺恒湿，思长笔屡乾。
    临封沾臂血，使识寸心丹。

龙辅　寄怀
    何处最难禁，思君直至今。
    双鱼浮水面，对鸟下庭心。

龙辅　寄外
    面约随时改，离情睹物含。
    君风愁少女，妾卉最宜男。

龙辅　寄外读书处
    主人之室隔清洲，日日华笺空自酬。
    书似岘碑看即泪，人非萱草遇还愁。

龙辅　寄外用前韵
    未得相携约尚空，小笺一见一忡忡。
    妾意原非渌江水，无端只向画桥东。

龙辅　镜
    徐淑古铜镜，背多青绿花。
    收藏敢轻慢，曾得照秦嘉。

龙辅　兰梅诗
    兰梅逐候舒，种此欲何如。
    兰叶堪崇佩，梅花好寄书。

龙辅　莲子寄外
    莲房新摘袖中携，剖寄青青子数枚。
    若识心头最清净，莫嫌根脚本污泥。

龙辅　莲子诗比成自觉丑甚戏题此作以解发君一笑耳
    书罢题钟字，要君知妆心。
    虽然非白雪，却是重黄金。

龙辅　暮闺
    暮闺翘首觉愁添，凿壁书生隔翠烟。
    独向嫦娥再三拜，殷勤为我到郎边。

龙辅　偶成
    情弱抽思长，腕娇运笔拙。
    口诵恐易忘，笺书还自裂。

龙辅　偶成
    阶下莓苔烂熳，墙边竹色萧疏。
    彩凤绣来有恨，疏鸿读外无书。

龙辅　偶成
    绣窗同刺绣，女伴喜天晴。
    剪刀当日暖，妆镜隐霜明。

龙辅　山中寄外
    泊舟古岸傍，松柏日已昫。
    本非同心期，空似西陵路。

龙辅　山中寄外
    湖色开明镜，峦山列翠屏。
    双眉不忍画，羞对远山青。

龙辅　山中寄外
    一到空山下，回看远俗尘。
    松枝堪作尘，无计赠情人。

龙辅　山中寄外
    若得共此栖，松菊长携手。
    岸上数株松，何须减五柳。

龙辅　山中寄外
    寄郎以山字，得无无解处。
    得郎一人来，便可成仙去。

龙辅　山中寄外
    脚下绣宫鞋，殷勤为郎做。
    今日贪看山，凤头半已破。

龙辅　山中寄外
    跻攀不辞远，微汗湿红粉。
    万一有桃源，当期郎共隐。

龙辅　山中寄外
    山中白日暗，霏霏云雨动。
    信此非巫山，安能入郎梦。

龙辅　山中寄外
    妾在山中来，郎在溪头住。
    郎若泛舟寻，莫误桃源路。

龙辅　山中寄外
    闻郎今日来，日斜何不至。
    应知篙橹迟，羡杀云中翅。

龙辅　山中寄外
    利名何足事，山中乐未央。
    郎如学耕耨，奴便学蚕桑。

龙辅　山中寄外
    茅屋拥红炉，聊在山中宿。
    枉却几上灯，无书供夜读。

龙辅　山中寄外
    娇儿渐聪慧，出语解人意。
    促奴须早归，恐爷书又至。

龙辅　山中寄外
    寄郎三片玉，至今无报音。
    深山多古迹，不得共郎寻。

龙辅　山中寄外其一
    买舟不论价，但愿舟不迟。
    归时与郎面，不致效秋时。

龙辅　十一月初四日五鼓纪梦寄外
    昨夜有佳梦，驰书报与郎。
    隔门须是近，有臭必然香。

龙辅　书怀
    藁砧不可期，莲子空相托。
    欲寄一封书，惟愁被姑觉。

龙辅　睡起
    下帏恣午睡，怪杀鸟相呼。
    起来慵刺绣，窗下理菖蒲。

龙辅　送外
    绿柳千条映远空，郎君欲别思忡忡。
    愿得化为江上水，与郎直到赤门东。

龙辅　送外
    榜人檥舟待，催饭送郎行。
