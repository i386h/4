<!-- { "loadSidebar": true } -->
    棕鞋闲踏软红尘，道眠青山认得真。
    不是江湖相识者，谁来泉石访幽人。
    夜寒草屋三更雨，心事梨花一片春。
    莫笑家风太枯淡，地垆温酒话逃秦。

王閏　雪夜二首
    松屋篝灯伴夜阑，闭门不管雪花寒。
    调朱旋滴梅瓶水，读过唐诗再点看。

王閏　雪夜二首
    落在空中似雨飞，成花因被紧风吹。
    销金帐掩红娇处，暖护歌声醉不知。

王閏　燕
    野棠开后忽飞来，又趁秋风海上回。
    到国依栖应有梦，巢空月落旧楼台。

王閏　杨柳词
    二月垂丝拂翠楼，画眉如妒逞风流。
    成花又惹分离恨，去作浮萍送客舟。

王閏　尹绿坡闲吟所
    苔痕分路见人家，犬护篱根卧落花。
    一片林塘诗境界，四时花果隐生涯。
    锄山拣日春栽药，汲水和云夜煮茶。
    耕录有文须点看，旋摇松露入原砂。

王閏　饮散
    春风吹动漏声残，醉后归来独倚阑。
    雨湿落花飞不去，乱红粘满石棋盘。

王閏　萤
    竹风吹动草根尘，熠熠高底自照身。
    每夜囊盛光到晓，书斋送舆少灯人。

王閏　涌金门
    涌金门外看花朝，步去船归不见遥。
    一派笙歌来水上，鹭鸶飞过第三桥。

王閏　游仙词三十三首
    紫云缭绕玉城开，张许真人入奏台。
    大帝正答雷雨事，宝函捧出又回来。

王閏　游仙词三十三首
    金钟三响紫微宫，玉树烟飘辇路风。
    彩凤已衔仙诏去，九天朝罢五云中。

王閏　游仙词三十三首
    宝花如雨落龙楼，上界遥观下界秋。
    金凤一声天欲晓，银河光趁月西流。

王閏　游仙词三十三首
    月斜天路晓风清，缥缈云开见玉城。
    无数小仙参阙罢，相逢只是说长生。

王閏　游仙词三十三首
    龙楼凤阁起霞光，阙下排班待玉皇。
    惟有栾巴来得晚，满身犹带酒痕香。

王閏　游仙词三十三首
    百万仙兵护帝车，宝光云篆自成书。
    庞刘元在天医院，雷祖时差过玉虚。

王閏　游仙词三十三首
    瑶阶晴日弄轻红，扫地湘童立晓风。
    金锁沉沉春洞寂，玉琴声出落花中。

王閏　游仙词三十三首
    绿鬓毛姑翠羽衣，口中犹自说秦时。
    琼丝小筥无人见，藏有麟洲五色芝。

王閏　游仙词三十三首
    扁上金书洞府名，沉沉珠树彩云轻。
    碧桃风卷箫声去，弄玉乘鸾看月明。

王閏　游仙词三十三首
    醉归紫府月流光，霞色仙衣散异香。
    闲把玉箫吹一曲，九天风露欲飞霜。

王閏　游仙词三十三首
    玉蕊亭边集翠娥，琅環声和万年歌。
    月斜酒散天风冷，鸾鹤扁跹渡绛河。

王閏　游仙词三十三首
    珊瑚老树百花开，玉色灵泉滴翠崖。
    弹罢瑶琴黄鹤至，紫泥湿透藕丝鞋。

王閏　游仙词三十三首
    懒向东溟钓碧波，醉时自唱太平歌。
    银竿插在灵河畔，闲把龙须作玉簑。

王閏　游仙词三十三首
    昨夜三清醮罢迟，步虚声逐翠云飞。
    小仙自向人间去，留得青词袖里归。

王閏　游仙词三十三首
    西母瑶池宫殿高，夜明帘卷玉丝绦。
    隔云听得东方笑，三度曾偷碧树桃。

王閏　游仙词三十三首
    全家童女在云边，都是人间得道仙。
    甲子无穷春不老，研金写尽蕊珠篇。

王閏　游仙词三十三首
    夜半瑶宫上会开，龙车声轧凤飞来。
    演穷灵宝玄元法，大梵天仙带月回。

王閏　游仙词三十三首
    看了金书看水流，刚风吹鬓不知秋。
    碧瞳仙过天河去，戏擘云衣作彩舟。

王閏　游仙词三十三首
    朝罢群仙退玉墀，天风吹绉六铢衣。
    左慈闲戏神仙术，五色霞杯绕洞飞。

王閏　游仙词三十三首
    偶巡三岛过瀛洲，闲把新绦击海虬。
    忽报词臣当直日，灵风吹到五云楼。

王閏　游仙词三十三首
    游遍蓬莱到水都，龙宫书请注龙书。
    月明长啸独归去，海上行乘赤鲤鱼。

王閏　游仙词三十三首
    金光倒射玉楼台，海上仙人采药回。
    花下闲谈尸解事，葛翁忽跨白驴来。

王閏　游仙词三十三首
    华山九节玉菖蒲，千度秋风叶不枯。
    洞里久餐松乳餍，秦人还识此根无。

王閏　游仙词三十三首
    三尸魄重药难医，一个丹瓢一剑飞。
    历尽大罗天下路，无人肯吃又藏归。

王閏　游仙词三十三首
    灵液长流满地香，洞中多是散仙房。
    金炉煮就金精汁，欲献元君未敢尝。

王閏　游仙词三十三首
    天诏旌阳上玉宫，功成鸡犬亦无踪。
    独留铁柱难飞去，要锁东溟老毒龙。

王閏　游仙词三十三首
    飞佩乘风海上游，鹿洲有路透炎州。
    仙人养就千年鼠，时采长毛织火裘。

王閏　游仙词三十三首
    金甲雷丁出巽宫，丹幢翠节拥灵童。
    五更飞去雌雄剑，一夜盐池碧水红。

王閏　游仙词三十三首
    仙令王乔面玉墀，天香薰透绿荷衣。
    谁知脚底青丝舄，化作双凫傍日飞。

王閏　游仙词三十三首
    龙脑包薰满洞香，韩湘酒熟在瑶缸。
    几番醉怕春云暖，闲却鲛绡紫石窗。

王閏　游仙词三十三首
    天花子落月中楼，香满三千世界秋。
    下有老人常斫树，至今玉斧不曾修。

王閏　游仙词三十三首
    修成功行满三千，或在人间或在天。
    留下九还丹一粒，城南老树得升仙。

王閏　游仙词三十三首
    月娥树上赤花香，羽帐琼楼子夜长。
    玉兔白蛙身不老，水银一臼结玄霜。

王閏　渔父吟
    竹丝篮里白鱼肥，日落江头换酒归。
    只恐明朝江雪冻，老妻连夜补簑衣。

王閏　寓龙虎山示张炼师
    莲盂送别万峰云，龙虎山前过小春。
    草履惯穿枯岭叶，布衣犹带旧京尘。
    毡寒不见游仙梦，路远谁怜倦客贫。
    东望海门归未得，北风吹雪满唐巾。

王閏　元宵
    柳院春归雪未乾，试灯歌巷月痕寒。
    懒随翠影红香走，自买梅花插烛看。

王閏　月洞书屋
    自咏自书粘壁上，何须古画与名碑。
    隔墙风落闲花片，日日飞来入砚池。

王閏　月色催花
    湖中暖动采香船，晴入泥痕斗草天。
    红影一阑春欲透，趱开桃杏向阳边。

王閏　月夜
    不眠行绕石池吟，月色如银夜正深。
    山路无风枯叶静，时闻露滴响空林。

王閏　月夜敲砧
    沉沉万籁满天星，药兔秋声处处明。
    落尽灯花人欲睡，一檐桐影捣衣声。

王閏　早行
    客程因太早，却费一更眠。
    落月已归海，残星犹在天。
    橹声荷叶浦，萤火豆花田。
    隔岸谁家起，青灯远树边。

王閏　赠雷相士
    心事分明说与君，功名已付峡西云。
    只须相我穷吟骨，清比唐人得几分。

王閏　赠棋士
    我为诗穷子亦穷，两穷相遇说飘蓬。
    记从活处寻高着，莫泥区区死局中。

王閏　赠星士
    我命梅花好与同，生来清苦雪霜中。
    易堂有历曾推算，才得春风运便通。

王閏　征妇词
    日日妆楼望雁回，雁回郎不寄书来。
    谁知别后身宽窄，欲送寒衣未敢裁。

王閏　重午
    丝丝梅雨湿榴花，处处钗符袅鬓鸦。
    醉听画楼思远曲，艾枝簪满碧巾纱。

王閏　重阳纪怀
    篱根醉倒任斜阳，隔夜茱萸便不香。
    莫把黄花遮破帽，教人见我鬓边霜。

王閏　紫极宫
    拜章台上月如霜，云湿阑干面面凉。
    道士醮归秋夜净，满身薰得紫藤香。

王子俊　长风纸平渡
    剪纸铺平江，雁飞晕字双。
    秋山青隔岸，谁启读书窗。

王子俊　淳熙内禅颂
    太初冥冥，孰究孰营。
    羲仪图之，靡丽於成。
    有圣惟勋，疏之瀹之。
    斧其不条，而荒度之。
    匪世不阜，匪穹不佑。
    可燕可守，而勋以不有。
    乃逊於华，与世为公。
    何以告之，曰允执其中。
    华述厥志，亦以命文命。
    庇克念厥绍，以共阐厥盛。
    皇皇惟天，而勋则之。
    绝德与功，绍者克之。
    我瞻我稽，阅世惟千。
    泯泯芬芬，曾莫闯厥藩。
    天将开之，必固培之。
    厥培以丰，古尚克回之。
    岂惟回之，视培浅深。
    轶而躏之，视我斯今。
    粤岁已酉，二月壬戍。
    天仗宵严，彤廷晓跸，
    穆穆寿皇，如天斯临。
    群后在位，奉承玉音。
    曰予一人，实倦於勤。
    退处北宫，以笃於亲。
    赫是大宝，畀我圣子。
    圣子惟睿，天命夙以启。
    不吝於权，盍居乃功。
    释焉不成，惟寿皇之公。
    寿皇之公，其孰发之。
    念我高宗，中心怛之。
    始时春秋，五十有六。
    向用康宁，以燕遐福。
    亟其与子，於密退藏。
    其子为谁，繄我寿皇。
    寿皇承之，匪亟匪徐。
    二十八年，四方於於。
    国是益孚，生齿益蕃。
    於野於朝，肃肃闲闲。
    圣子重晖，如帝之初。
    於千万年，曾靡或渝。
    熟条不根，熟委弗源。
    念我高宗，允逊孔艰。
    匪高宗是怀，艺祖之思。
    洗时之腥，仁涵於肌。
    灵旗焰焰，平国惟九。
    其酋既贷，矧彼群丑。
    吾子吾孙，吾士大夫。
    毋刻尔刑，顾质之书。
    尔有嘉言，尔则我告。
    我赏我劝，如彼害何悼。
    不以干戈，而置诗书。
    维彼槐庭，谓匪儒弗居。
