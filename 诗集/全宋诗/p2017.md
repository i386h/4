<!-- { "loadSidebar": true } -->
    洛人惊夸立名字，买种不复论家赀。
    比新较旧难优劣，争先擅价各一时。
    当时绝品可数者，魏红窈窕姚黄妃。
    寿安细叶开尚少，朱砂玉版人未知。
    传闻千叶昔未有，只从左紫名初驱。
    四十年间花百变，最花最好潜溪绯。
    今花虽新我未识，未信与旧谁妍媸。
    当时所见已云绝，岂有更好此可疑。
    古称天下无正色，但恐世好随时移。
    鞓红鹤翎岂不美，敛色如避新来姬。
    何况远说苏与贺，有类异世夸嫱施。
    造化无情宜一概，偏此著意何其私。
    又疑人心愈巧伪，天欲斗巧穷精微。
    不然元化朴散久，岂特近岁尤浇漓。
    争新斗丽若不已，更後百载知何为。
    但应新花日愈好，惟有我老年年衰。

欧阳修　马啮雪
    马饥啮渴饮冰，北风卷地来峥嵘。
    马悲踯躅人不行，日暮涂远千山横。
    我谓行人止叹声，马当勉力无悲鸣。
    白沟南望如掌平，十里五里长短亭。
    腊雪销尽春风轻，火烧原头青草生。
    远客还家红袖迎，乐哉人马归有程。
    男儿虽有四方志，无事何须勤远径。

欧阳修　马上默诵圣俞诗有感
    兴来笔力千钧劲，酒醒人间万事空。
    苏梅二子今亡矣，索寞滁山一醉翁。

欧阳修　梅圣俞寄根杏
    鹅毛赠千里，所重以其人。
    鸭脚虽百个，得之诚可珍。
    问予得之谁，诗老远且贫。
    霜野摘林实，京师寄时新。
    封包虽甚微，采掇皆躬亲。
    物贱以人贵，人贤弃而沦。
    开缄重嗟惜，诗以报殷懃。

欧阳修　猛虎
    猛虎白日行，心闲貌扬扬。
    当路择人肉，罴猪不形相。
    头重尾不掉，百兽自然降。
    暗祸发所忽，有机埋路傍。
    徐行自踏之，机翻矢穿肠。
    怒吼震林丘，瓦落儿堕床。
    已死不敢近，目睛射余光。
    虎勇恃其外，爪牙利钩鋩。
    人形虽羸弱，智巧乃中藏。
    恃外可推折，藏中难测量。
    英心多决烈，自信不猜防。
    老狐足奸计，安居穴垣墙。
    穷冬听冰渡，思虑岂不长。
    引身入抭中，将死犹跳踉。
    狐奸固堪笑，虎猛诚可伤。

欧阳修　梦中作
    夜凉吹笛千山月，路暗迷人百种花。
    ◇罢不知人换世，酒阑无奈客思家。

欧阳修　勉刘申
    有司精考核，中第为公卿。
    本基在积习，优学登荣名。
    吾子齿尚少，加勤无自轻。
    努力图树立，庶几终有成。

欧阳修　明妃曲和王介甫作
    胡人以鞍马为家，射猎为俗。
    泉甘草美无常处，鸟惊兽骇争驰逐。
    谁将汉女嫁胡儿，风沙无情貌如玉。
    身行不遇中国人，马上自作思归曲。
    推手为琵却手琶，胡人共听亦咨嗟。
    玉颜流落死天涯，琵琶却传来汉家。
    汉宫争按新声谱，遗恨已深声更苦。
    纤纤女手生洞房，学得琵琶不下堂。
    不识黄云出塞路，岂知此声能断肠。

欧阳修　明妃小引
    汉宫诸女严妆罢，共送明妃沟水头。
    沟上水声来不断，花随水去不回流。
    上马即知无返日，不须出塞始堪愁。

欧阳修　明堂庆成
    辰火天文次，◇门路寝闳。
    奉亲昭孝德，惟帝飨精诚。
    礼以三年讲，时因万物成。
    九筵严太室，六变导和声。
    象魏中天起，风雷大号行。
    欢呼响山岳，流泽浃根茎。
    宝墨飞云动，金文耀日晶。
    从臣才力薄，无以颂休明。

欧阳修　鸣鸠
    天将阴，鸣鸠逐妇鸣中林，
    鸠妇怒啼无好音。天雨止，
    鸠呼妇归鸣且喜，妇不亟归呼不已。
    逐之其去恨不早，呼不肯来固其理。
    吾老病骨知阴晴，每愁天阴闻此声。
    日长思睡不可得，遭尔聒聒何时停。
    众鸟笑鸣鸠，尔拙固无匹。
    不能娶巧妇，以共营家室。
    寄巢生子四散飞，一身有妇长相失。
    夫妇之恩重太山，背恩弃义须臾间。
    心非无情不得已，物有至拙诚可怜。
    君不见人心百态巧且艰，临危利害两相关。
    朝为亲戚暮仇敌。自古常嗟交道难。

欧阳修　木芙蓉
    种处雪消春始动，开时霜落鴈初过。
    谁栽金菊丛相近，织出新番蜀锦窠。

欧阳修　暮春书事呈四舍人
    树阴初合苔生晕，花蕊新成蜜满脾。
    莺燕各归巢哺子，蛙鱼共乐雨添池。
    少年春物今如此，老病衰翁了不知。
    饱食杜门何所事，日长偏与睡相宜。

欧阳修　暮春有感
    幽忧无以销，春日静愈长。
    薰风入花骨，花枝午低昂。
    往来采花蜂，清蜜未满房。
    春事已烂漫，落英渐飘扬。
    蛱蝶无所为，飞飞助其忙。
    啼鸟亦屡变，新音巧调篁。
    游丝最无事，百尺拖晴光。
    天工施造化，万物感春阳。
    我独不知春，久病卧空堂。
    时节去莫挽，浩歌自成伤。

欧阳修　内直晨出便赴奉慈斋宫马上口占
    凌晨更直九门开，驱马悠悠望禁街。
    霜後楼台明晓日，天寒烟雾著宫櫰。
    山林未去犹贪宠，◇酒何时共放怀。
    已觉萧条悲晚岁，更怜衰病怯清斋。

欧阳修　内直对月寄子华舍人持国廷评
    禁署沉沉玉漏传，月华云表溢金盘。
    纤埃不隔光初满，万物无声夜向阑。
    莲烛烧残愁梦断，薰炉薰歇觉衣单。
    水精宫锁黄金阙，故比人间分外寒。

欧阳修　内直奉寄圣俞博士
    千门钥入断人声，楼阁沉沉夜气生。
    独直偏知宫漏永，稍寒尤觉玉堂清。
    霜云映月鳞鳞色，风叶飞空摵摵鸣。
    犬马力疲恩未报，坐惊时节已峥嵘。

欧阳修　南郊庆成
    祀教民昭孝，天惟德是亲。
    太宫严大飨，吉土兆精禋。
    礼乐三王盛，梯航万国宾。
    恩沾群动洽，庆与一阳新。
    奉册尊长乐，均厘及众臣。
    不须云物瑞，和气浃人神。

欧阳修　南獠
    洪宋区夏广，恢张际四维。
    狂孽久不耸，民物含春熙。
    耆稚适所尚，游泳光华时。
    遽然摄提岁，南獠掠边陲。
    予因叩村叟，此事曷如斯。
    初似却人问，未语先涕垂。
    收涕谢客问，为客陈始基。
    抚水有上源，水浅山巑巇。
    生民三千室，聚此天一涯。
    狼勇复轻脱，性若鹿与麋。
    男夫不耕凿，刀兵动相随。
    宜融两境上，杀人取其赀。
    因斯久久来，此寇易为羁。
    鼠窃及蚁聚，近里焉敢窥。
    势亦不久住，官军来即驰。
    景德祥符後，时移事亦移。
    四辅哲且善，天子仁又慈。
    将军称招安，兵非羽林儿。
    龙江一牧拙，逻骑材亦非。
    威惠不兼济，徒以官力欺。
    智略仍复短，从此难羁縻。
    引兵御甲岭，部阵自参差。
    锋镝殊未接，士卒心先离。
    奔走六吏死，明知国挫威。
    自兹贱声震，直寇融州湄。
    县宇及民庐，毁荡无孑遗。
    利镞淬诸毒，中肤无药医。
    长刀断人股，横尸满通逵。
    妇人及孳产，驱负足始归。
    堂堂过城戍，何人敢正窥。
    外计削奏疏，一一闻宸闱。
    赫尔天斯怒，选将兴王师。
    精甲二万余，猛毅如虎貔。
    剑戟凛秋霜，旌棨闪朝曦。
    八营与七萃，岂得多于兹。
    外统三路进，小敌胡能为。
    前驱已压境，後军犹未知。
    逶迤至蛮域，但见空稻畦。
    搜罗一月余，不战师自罢。
    荷戈莫言苦，负粮深可悲。
    哀哉都督邮，无辜遭屠糜。
    哓咋计不出，还出招安辞。
    半降半来拒，蛮意犹狐疑。
    厚以缯锦赠，狙心诈为卑。
    戎帐草草起，贼戈蹑背挥。
    我聆老叟言，不觉颦双眉。
    吮毫兼叠简，占作南獠诗。
    愿值采诗官，一敷于彤墀。

欧阳修　南征道寄相送者
    楚天风雪犯征裘，误拂京尘事远游。
    谢墅人归应作咏，灞陵岸远尚回头。
    云含江树看迷所，目逐归鸿送不休。
    欲借高楼望西北，亦应西北有高楼。

欧阳修　南征回京至界上驿先呈城中诸友
    朝云来少室，日暮向箕山。
    本以无心出，宁随倦客还。
    春归伊水绿，花晚洛桥闲。
    谁有余◇酒，相期一解颜。

欧阳修　拟剥啄行寄赵少师
    剥剥复啄啄，柴门惊鸟雀。
    故人千里驾，信士百金诺。
    闾巷欢呼共嗟愕。
    顾我非惟慰寂寥，於时自可警偷薄。
    事国十年忧患同，酣歌几日暂相从。
    酒醒初不戒徒驭，归思瞥起如飞鸿。
    车马◇然人已去，荷锄却向野田中。

欧阳修　拟玉台体七首　别後
    连环结连带，赠君情不忘。
    暂别莫言易，一夕九回肠。

欧阳修　拟玉台体七首　落日窗中
    朝闻惊禽去，日暮见禽归。
    瑶琴坐不理，含情复为谁。

欧阳修　拟玉台体七首　携手曲
    落日堤上行，独歌携手曲。
    却忆携手人，处处春华绿。

欧阳修　拟玉台体七首　夜夜曲
    浮云吐明月，流影玉◇阴。
    千里虽共照，安知夜夜心。

欧阳修　拟玉台体七首　雨中归
    朝看楼上云，日暮城南雨。
    路远香车迟，迢迢向何所。

欧阳修　拟玉台体七首　欲眠
    行人夜已断，明河南陌头。
    双璫不拟解，更欲要君留。

欧阳修　拟玉台体七首　坐领边绣
    双鸳刺绣领，粲烂五文章。
