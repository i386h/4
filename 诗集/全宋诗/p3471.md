<!-- { "loadSidebar": true } -->
    嗟哉百卷顷刻过，安得放意徐穷研。
    归来欲说急记取，瀛洲回首情悁悁。
    心存默想尚可记，以指画被夜不眠。
    休论顽仙与才鬼，但得曲掌甘终焉。

薛绍彭　清閟阁
    虚堂幽幽竹森森，直节常便静者心。
    秋槛风高声戛玉，夜庭月白影筛金。
    檀栾相对复何有，挂壁丹青古名手。
    飞泉激石涌崖间，更爱霜鸿下苇滩。
    锦题玉轴照清閟，夐无一点尘埃气。
    百寻砌下日相亲，千亩渭川空自翠。

薛绍彭　诗一首
    晋大司马至洛阳，威略已著推砍羌。
    声驰江龙传国光，右军笔阵争堂堂。
    妙用作意驱后铓，惊鸿乍起游龙翔。
    仁祖无奕乌衣郎，排名篇末流遗芳。
    开元散落王涯藏，联翩飞动茂密行。
    料简鉴赏盛有唐，传授视此真印章。

薛绍彭　诗一首
    东晋风流胜事多，一时人物尽消磨。
    不因醉本兰亭在，后世谁知旧永和。

薛绍彭　荼醾
    野白荼醾夹路长，迎风不断挹浓芳。
    凤池荀令曾来否，几许薰炉敌此香。

薛绍彭　云顶山
    山压众峰首，寺占紫云顶。
    西游金泉来，登山缓归轸。
    昨暮下三峡，出谷已延颈。
    山名高剑外，回首陋前岭。
    跻攀困难到，赖此昼亦永。
    巍巍石城出，步步松径引。
    青霄屋万楹，下俯二川境。
    玉垒连金雁，西轩列阡畛。
    青城与岷峨，天际暮云隐。
    少城白烟里，水墨澹微影。
    江流一练带，不复辨渔庭。
    东惭梓隘阙，右喜锦川迥。
    磐陀石不转，枯卉弄芒颍。
    四更月未出，蕙帐天风紧。
    客行弊帤垢，到此凡虑屏。
    暂时方外游，聊惬素心静。
    明朝武江路，拘窘逐炎景。

薛绍彭　左绵山中多青松风俗贱之止供樵爨之用郡斋僧刹不见一本余过而太息
    越王楼下种成行，濯濯分来一苇杭。
    偃盖可须千岁干，封条已傲九秋霜。
    含风便有笙竽韵，带雨偏垂玉露光。
    免作爨烟茅屋低，华轩自在拂云长。

薛师传　江上别友人
    秋江涓涓帆乱飞，秋山皎皎含斜晖。
    君趁江流去已远，立对青山不认归。
    知君不惜南来信，只恐衡阳雁足稀。

薛师传　六桥闲步
    出郭青岑近，临流白鸟飞。
    笙歌春雨歇，草树夕阳微。
    山色邀藜杖，湖风飐葛衣。
    虚亭林处士，不见鹤来归。

薛师传　六桥闲步
    向晚西湖路，烟霞淡水汀。
    垂杨拂波绿，芳划幔隄青。
    地僻渔樵聚，山深殿阁扃。
    平生卜投老，梦寐有南屏。

薛师点　酬答张安抚伯玉先生
    寡交率天性，积疴攻妙药。
    干禄念焌尝，著书恣谈謔。
    永矢离畏途，何况縻好爵。
    感子胡人意，屏吏延铃阁。
    时剖千秋心，兼订三山约。
    风流张平子，文采谢康乐，
    潜鱼媚幽潭，高鸟昵林薄。
    物类既参差，天地亦谬廓。
    但愁霜霰多，石出兼水落。

薛师董　酬外湖楼诗
    小雨润蔬荚，凉风展梧影。
    云连沙际白，天开数峰净。
    湖楼百尺高，坐觉秋日永。
    宽锄十亩园，余事一笑领。
    荷枯水却清，桂晚霜未冷。
    谁能悲寒螀，聊忻小蛙黾。
    饱客新莣菹，驾我双舴艋。
    放浪诚有道，居然惜俄顷。

薛师董　后秋风
    去年病后咏秋风，今日秋风病里逢。
    好句不曾书落叶，孤灯长自守鸣蛩。
    故人音问天来远，茅舍光阴睡正浓。
    江上白鸥忙胜我，衔鱼引子与潮冲。

薛师董　秋风
    秋风有落枝，天籁动埙篪。
    鼓角山河壮，襟怀岁月迟。
    阮生狂一啸，汉武老多悲。
    虽有秦歌激，终堪理钓丝。

薛师董　题金陵杂兴诗后八首
    舒王不让杜樊川，二十八字今断弦。
    可怪苏郎呈好手，剪花排锦蒋山前。

薛师董　题金陵杂兴诗后八首
    刘郎之后更苏郎，不枉随人入建康。
    秦水钟山几相识，前年忽识好文章。

薛师董　题金陵杂兴诗后八首
    方泉周四半生痴，语辄惊人不自奇。
    渠句却题君集后，要寻梨木共传之。

薛师董　题金陵杂兴诗后八首
    交朋存没八篇诗，自恨认心独觉迟。
    也记涌金门外别，不蒙登赏忽相思。

薛师董　题金陵杂兴诗后八首
    扫阶杨柳败荷风，春名秋初下观中。
    两度不能吟一句，愧君且说事匆匆。

薛师董　题金陵杂兴诗后八首
    定林草木也风骚，曾睡山中听桔槔。
    春十江湖八年事，空肠只忆吃丝糕。

薛师董　题金陵杂兴诗后八首
    尊嘉堂上崔巍老，制阃新开欲辟吾。
    又约来游游不得，风流输与五云苏。

薛师董　题金陵杂兴诗后八首
    散尽浮军换铁缗，香烟何处不氤氲。
    苏郎非是谀人者，今日真成说古人。

薛师鲁　过王处士竹庄
    临流结屋植琅玕，中有高人咏考槃。
    一曲秋烟青欲滴，满林春雨翠堪看。
    山僧过乞归云仗，渔父来分钓月竿。
    千古王猷惟此癖，但知此外别无欢。

薛师鲁　苦雪
    六出夫何甚，经旬散野堂。
    喜心翻作厌，瑞物恐为殃。
    岁晚思新火，天寒望太阳。
    荒邨风雪里，赖有隔年粮。

薛师石　哀徐致中
    亡友如今隔杳冥，画身只见病时形。
    书窗闭久梅添润，花径荒来草又青。
    一卷诗编空就绪，两年文会觉凋零。
    几回行过深深巷，不忍登堂不扣扃。

薛师石　酬刘子至
    寄来书一纸，别后喜安和。
    想见清高极，吟成秋思多。
    山头灵运立，月下谪仙歌。
    共是江湖客，斜阳各晒蓑。

薛师石　大龙湫
    昔闻天下山，衡岳称崇丘。
    又闻天下水，江汉为巨流。
    古有山海经，历历叙九州。
    李唐三百载，诗家无一留。
    及观郦道元，此地亦不收。
    不知诺矩那，何事能穷搜。
    我来玄妙境，万丈悬清湫。
    石壁去无极，百里弥道周。
    云气冒群岫，龙宫深以幽。
    轻舆岩壑底，竟日涉溪游。
    阴晴异瞻瞩，远近难搜搂。
    飘如飞素练，粲若散琳璯。
    风掀一潭雨，佛坐四时秋。
    喧呼势益骤，光涌声弥吼。
    变化有如此，溥博谁与俦。
    吾谓神龙力，岂翳人鬼谋。
    稽首荷玄遇，久坐劳双眸。
    一杯却岚暑，旋步轰雷稠。
    以吾澹世虑，歨起杞人忧。
    何当骑天狼，满引射斗牛。

薛师石　读刘靖君碑
    儒生身上事皆成，身外浮华亦堪轻。
    种竹满山门径小，挂冠当路树枝横。
    几於颜子三生寿，分得陶潜一字名。
    何处时令见前辈，只看碑语自心清。

薛师石　断桥
    独扶瘦杖欲经过，为问高僧意若何。
    自倚神通能渡水，却言佛法本无多。

薛师石　多景楼
    跨浙连淮是润州，好山全对此江楼。
    少年志气惭霜鬓，犹忆曾看打阵舟。

薛师石　赋二十八字
    水满沟塍不愁旱，忽催租税却忧贫。
    家人苦不怜予拙，雪裦冰衫要及晨。

薛师石　孤山
    不到西湖今几时，十年双鬓欲如丝。
    难寻和靖题诗处，空见梅花成老枝。

薛师石　瓜庐
    近来有新趣，买得薛能园。
    痚壤延瓜蔓，深锄去草根。
    花时长载酒，月夜正开门。
    最识田家乐，辛勤更不言。

薛师石　瓜庐至日即事
    西山起还伏，插入万丈潭。
    渔叟操桂棹，樵歌过草庵。
    年荒酒味薄，天旱井泉甘。
    不原丘园贲，惟将易自参。

薛师石　寒山寺坏庄产尽为势家所夺余游天台甚为贤惜之陈约甫摄郡号不畏强
    寒山寺废佛灯寒，有客来游欲住难。
    夙世闾丘今摄郡，不妨饶舌似丰干。

薛师石　和葛天民
    贾岛文章怀素书，得来读罢卷还舒。
    西湖柳下为君宅，东海云边是我庐。
    千里江山常若此，一生心抱欲何如。
    相思唯有加餐食，不暇逢人寄鲤鱼。

薛师石　和梅氏西涧韵
    此处宜新月，开门必向西。
    近江潮有信，初种树犹低。
    何日寻梅隐，移船系柳堤。
    诗篇满窗户，留壁待余题。

薛师石　横参楼和老杜韵
    僻懒便幽处，江湖称隐心。
    地偏欣改观，楼豁喜初临。
    暖日低轻帽，良朋接短襟。
    潮耸全有韵，帆影半回阴。
    以麓添重色，鲈风出浅林。
    屿头烟瘴远，沙觜浪痕深。
    寂静云归壑，瓓珊月近参。
    人家已鼻睡，渔父尚讴吟。
    造化由来久，周回忽见今。
    爱他斜日照，颠倒数山沈。

薛师石　湖上
    势利绝交初，瞿然卧隐庐。
    无营心淡泊，见客礼生痚。
    游有渔樵伴，看多佛老书。
    春深草易长，忘却倩人锄。

薛师石　怀赵紫芝
    日沈月上暝烟斜，收拾渔竿恰到家。
    为忆城南清瘦友，寒宵梦里见梅花。

薛师石　会宿赵紫芝宅
    郊居无一事，喜见友人来。
    促席坐添火，推窗立看梅。
    论诗漏欲尽，煮茗匣重开。
    此夜思徐照，墓松犹未栽。

薛师石　纪梦曲
    夜梦佳人姱且长，星冠霞帔云衣裳。
    双眉浅淡画春色，两耳炫濯垂珠珰。
    细步逡巡倏相近，世道人情不敢问。
    敛容正笑发一言，不识巫山云雨恨。
    自从十五学仙经，今年二十身骨清。
    天上有籍升其名，长声短声歌紫琼。
    紫琼之章词宛转，永与人间风调远。
