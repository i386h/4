<!-- { "loadSidebar": true } -->
赵文　伤逝三首
    老人不哭自销魂，况复长号病眼昏。
    终日哭声那可听，一声声有一般言。

赵文　伤逝三首
    老去真无泪可挥，断肠三十八年非。
    忍看乳者携孙揖，怕见亲情别柩归。

赵文　上陵
    上古陵，古陵无可上。
    苔雨绣涩，草烟栖怆。
    鸱鸮鸣荒林，狐狸穴空圹。
    丰碑去梁何处津，堲周作灶谁家炀。
    不如东邻一抔土，樵牧侵陵白官府。

赵文　上之回
    动皇舆，回中道。
    龙为驱，虎为导。
    乐蕃厘，祠雍后。
    息甘泉，饫天酒。
    澹穆清，冰热恼。
    四夷服，咸稽首。
    臣三祝。皇万寿。

赵文　生日客朱溪主人云今年乃青山真生日也感其语作诗自寿
    人生难得真生日，正使百年才遇一。
    我今客里值斯时，况复主人相款密。
    连宵举酒为我寿，满眼鸡豚破梨栗。
    寿笺投赠盛宾友，寿觞拜舞罗弟侄。
    假今家居那有此，米盐纷纠费爬栉。
    去年闽山收弟骨，日夜悲啼吟蟋蟀。
    岁晚方能负骨归，此愿已偿甘似蜜。
    平生苦遭儿女累，十年求解如沐漆。
    今年二子各成婚，坐看明年婚嫁毕。
    云边太史相邂逅，许我行年七十七。
    盖棺以前日一诗，万首犹堪剑南匹。
    未知先生竟肯否，不肯便问天公乞。

赵文　诗九首托南剑刘教寻亦周墓焚之
    自出延平十八年，年年谁与酹荒阡。
    若为化得衰翁骨，去作圹中三百砖。

赵文　诗九首托南剑刘教寻亦周墓焚之
    舜卿墓表屹东禅，却恐如今不得全。
    崇胜山中一堆土，故应汝骨尚依然。

赵文　诗九首托南剑刘教寻亦周墓焚之
    平生二老最怜君，今日相随在九京。
    汝得从亲吾孑立，不知谁死复谁生。

赵文　诗九首托南剑刘教寻亦周墓焚之
    如此情钟少梦君，绝疑魂断已无魂。
    新兴道士传消息，知共乘云玉帝门。

赵文　诗九首托南剑刘教寻亦周墓焚之
    说与辽东丁令威，天长海阔不须归。
    中郎便有重还日，肠断生妻已去帏。

赵文　诗九首托南剑刘教寻亦周墓焚之
    十八年来老眼枯，只今白尽旧髭须。
    假饶梦里重相遇，知汝犹能认我无。

赵文　诗九首托南剑刘教寻亦周墓焚之
    妻子相宽亦偶然，老人何用许悲煎。
    沉忧若解令人死，何至相疏十八年。

赵文　诗九首托南剑刘教寻亦周墓焚之
    怕看杜老怀观颖，厌见东坡说子由。
    每读渠诗先掩卷，旁人怪我泪双流。

赵文　诗九首托南剑刘教寻亦周墓焚之
    刺血题诗寄阿侬，断肠五十五衰翁。
    此诗到是衰翁到，此血由来与汝同。

赵文　石留
    江流汤汤，日夜不休。
    瞿塘滟澦，屹然不流。
    人心人心，反覆难任。
    昨日朱丝琴，今日白头吟。

赵文　食鱼江水边
    食鱼江水边，投骨江水中。
    众鱼逐其腴，踊跃以相从。
    所得僪濡沫，满意如游龙。
    焉知此弃骨，与尔类本同。
    人间网罗多，江海不得容。
    小鱼得骨莫浪喜。且可慎汝出入踪。

赵文　书扇二首
    明月何时掇，秋风几日还。
    若教人不热，敢怨我长闲。

赵文　书扇二首
    墙外数茎新竹，楼西一抹斜阳。
    偶游蚁穴初觉，细听蝉声自凉。

赵文　双雁吟
    云间有双雁，弋者欲炙之。
    雁飞向南去，虽有砫{左矢右敫}将安施。
    山川悠远霜苦，可怜宿食不得时。
    一雁中道死，一雁忍痛鸣且飞。
    黄云落日天地瘦，惟有影与形相随。
    归来故巢亦已毁，朝吟夕怨欲诉谁。
    千古万古多别离，唯有死者何当归。
    呜呼物生有情盍俱死，莫令后死空鸣悲。

赵文　水石图赞
    故园松菊，归步月明。
    萧然独往，百世之英。

赵文　睡起
    小窗午热倦如柳，睡起雨来江浪声。
    快意百年浑似此，不须浮海觅长生。

赵文　送春
    晓起裁诗拟送春，临池把笔意殷勤。
    何人送得春曾去，只见春风解送君。

赵文　太真入宫图二首
    未舞霓裳宝髻斜，流苏帐里再盘鸦。
    君王细看春风面，终是香云减一些。

赵文　太真入宫图二首
    夹道千花护彩云，三郎马上不胜情。
    谁知绣幰深深许，中有渔阳百万兵。

赵文　题郭索集
    钩辀格磔李群玉，嵬眼澒耳樊宗师。
    人生歌哭贵适意，闲倚秋江听竹枝。

赵文　题画
    云巢草虫十有七，我言蜂蚁非虫匹。
    我见二虫常敬之，为有君臣天所秩。
    江南此虫久已无，烦君翦取赠老夫。

赵文　题画虫鸟
    泥行郭索其神全，枯枝独抱吟风仙。
    细腰追逐相后先，画眉双栖斗婵娟。
    一鸣一止俱自然，老猴如鬼踞石边。
    游蜂何为过其前，水禽伺鱼双眼穿。
    久而无得倦欲眠，鹹之鹆之高树巅。
    俯视螳臂为垂涎，之虫不作名利牵。
    饮啄之外何所便，人生扰扰真可怜。
    笑谈对面森戈鋋，王侯蝼蚁俱埃烟。
    大年未可笑小年，世间唯有虫能天。

赵文　题米芾山水
    远山浓淡几无影，远树高低略带行。
    不是模糊并纸败，无人知是米元章。

赵文　题耆英图
    耆英会上十三人，当时世道如初春。
    洛阳牡丹非昔比，妖怪百出年年新。
    我见此图泪如雨，诸老翩然过何许。
    何时梦见洛阳春，郑公插花潞公舞。

赵文　听儿童歌船作竹枝助之
    田舍儿童走似麞，踏歌椎鼓斗颠狂。
    元宵乞汝闲几日，元宵过后种田忙。

赵文　听请道人念佛
    平生不喜佛，喜听念佛声。
    大都止六字，三诵有馀音。
    唱偈类哀切，和声等低平。
    蝉联未肯已，绵弱殆不胜。
    馁息僪相属，柔吭时一鸣。
    听兹颓阘韵，生我寂灭情。
    坐令喧竞中，便欲无所争。
    乃知象教意，妙觉在声闻。
    俗人不解此，梵教杂歌行。
    敲铿鼓笛奏，真与郑卫并。
    能令妇女悦，未必佛者听。

赵文　听雨
    散发欹眠困郁蒸，谁推河汉落红尘。
    电光照雨不可尽，雾气满空疑有神。
    驾海怒潮新月夜，绕山腰鼓建溪春。
    此声此景谁能写，输与城中不寐人。

赵文　铜雀台
    朝望西陵墓，夕望西陵墓。
    望望不复归，月朔又十五。
    又朔十五可奈何，更对空帷作歌舞。
    铜雀昂然飞不去，当时美人发垂素。
    我生不如陵上树，年年树根穿入土。

赵文　铜雀瓦
    曹公筑铜台，气力雄九有。
    咿嘤到香履，千古开笑口。
    犹馀当时瓦，作砚传不朽。
    涪翁所珍惜，又复落吾手。
    鬼夺与客偷，任运不汝守。
    可怜台上人，不如此瓦寿。

赵文　铜雀砚
    老瞒智计笼天下，歌舞未终铜雀夜。
    可怜用破一生心，不及当时台上瓦。
    屑金作瓦费精神，那知身后旋成尘。
    流传千百僪一二，付与所不知何人。
    快阁仙人谀墓得，品题更费东坡墨。
    研磨辛苦政未休，怜尔何年返真宅。
    摩挲岁月白发生，建安七子俱雕零。
    安得春醪三万斛，醉来快写短歌行。

赵文　团扇歌
    私夜必见污，葛屦必遭践。
    生世不为男，托身况微贱。
    悲痛只在心，憔悴更障面。
    出入怀袖中，羡郎白团扇。

赵文　网户叹
    江南西风粳稻熟，网夫出门网妇哭。
    天晴黄雀飞苦高，县吏椎门怒震屋。
    哨声飞空健鹘过，迟速小误成嗟跎，
    君庖不充将奈何。

赵文　汶归舟中
    咿咿轧轧橹声歇，凄凄切切寒蛩鸣，
    满空星斗不解语，时与渔火争晶荧。

赵文　西江柳氏月江诗
    何人种此玻璃橘，挂在空高寒露湿。
    秋风吹堕清泠中，惊杀神髯夜深蛰。
    钴鉧潭中岂无月，冷光长照衰羁泣。
    何如阿孙屋头月，时时投取杯中吸。
    吸馀吐向笔墨间，纸上淋漓流月汁。
    前年劫火到诗屋，月走江寒烧不及。
    青山夜起绕皆山，满地芦花不堪拾。
    何时短棹钓西江，雪寒一夜无簑笠。

赵文　昔年二首
    昔年携洱赴闽京，此日深儿尚未生。
    今日携儿收叔骨，一如当日共伊行。

赵文　昔年二首
    少年如此已成枯，我亦重来白鬓须。
    正使冥冥有知识，不知还认阿兄无。

赵文　喜晴
    行行复行行，晴日端可爱。
    全胜墙隈老，僪得暖肩背。
    欣欣田间麦，亦与人意会。
    乃知天地间，生意浩如海。

赵文　相扑儿
    一儿攀肩猿上枝，一儿接臂倒立之。
    立者忽作踞地伏，攀者引头立其足。
    飞跳倏忽何轻聁，怜尔骨节柔如绵。
    少年屈折支体软，红锦缠头酒论碗。
    此儿巧捷未足称，江南何限无骨人。

赵文　香迳分韵得江字
    一亭寒碧中，四面空无窗。
    种荷未有花，清意已满腔。
    小坐梅树下，我亦青油幢。
    晚来蝉声歇，静境热自降。
    清风与明月，造物无对椿。
    闲者恣吟取，如瓢分大江。
    欲归尚未肯，雨湿烟钟撞。

赵文　晓行
    篮舆拂清露，亦有山花香。
    平生懒早起，催盥方倒裳。
    不知九州晓，有此清风凉。

赵文　行行江水边
    朝行江水边，莫行江水边。
    乍与江水别，江水复在前。
    江水胜人心，相随何缠绵。
    相随何缠绵，幸勿鸣悲煎。
    我悲为我弟，君悲亦胡然。

