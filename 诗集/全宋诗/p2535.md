<!-- { "loadSidebar": true } -->
    秋日山居好，园丁贡美蔬。
    燃萁酥煮豆，拗颈烂蒸壶。
    菰首甜供茹，姜芽嫩漉菹。
    秋来风物美，何必去吾庐。

舒岳祥　秋日山居好十首
    秋日山居好，吾居山海间。
    意行逢酒住，兴尽放歌还。
    稻获归流水，林疏缩远山。
    谁知僧快活，饭饱即身閒。

舒岳祥　秋日山居好十首
    秋日山居好，星河顶上悬。
    聊随儿女戏，也设果瓜筵。
    欹枕看星渡，开窗抱月眠。
    溪田六十日，接阙到红鲜。

舒岳祥　秋日山居好十首
    秋日山居好，新凉及早兴。
    玉餐阳坞米，冰嚼下洪菱。
    海错来蒲港，溪鲜出石屏。
    欲从逋客逝，为此未之能。

舒岳祥　秋日山居好十首
    秋日山居好，中秋兴莫违。
    四腮鲈正脆，一尺蟹初肥。
    白露秔登馔，清霜绢下机。
    急舂输井税，无事惠言归。

舒岳祥　秋日山居好十首
    秋日山居好，重阳庶物穰。
    剖菱红绽白，剥栗紫含章。
    黄雀绵披脊，霜狸玉截肪。
    登高惟小圃，何必上重冈。
    
    
舒岳祥　秋日山居好十首
    秋日山居好，清凉雁过初。
    鸡头消暑夕，鸭脚待霜余。
    莫净蜃虻远，瓜香蚤蚁除。
    小园新雨过，菜甲自删锄。

舒岳祥　秋日山居好十首
    秋日山居好，疏明入画峰。
    猎怜依寺鹿，樵护倚祠松。
    雁起西风笛，人居夕照舂。
    东山久不到，胜具一枝筇。

舒岳祥　秋日山居好十首
    秋日山居好，秋涛木末横。
    龙藏寒水静，鹘击广原平。
    红叶茅茨露，黄花曲糵成。
    西风轻步履，随意得閒行。

舒岳祥　秋日书事贻潘少白
    树色已非昨，虫声不忍闻。
    乱鸦投急景，老树渧长云。
    百顷青黄半，一村晴雨分。
    凭阑新得句，书赠特山君。

舒岳祥　秋晚过北渡
    凄凉客路趁长川，荷叶无衣柳不绵。
    日暮正愁无宿处，乱鸦飞下有人烟。

舒岳祥　秋晚随意行涧上值老农问劳去年避乱时事
    书在心犹在，时艰变易衰。
    白云山半寺，红叶水西祠。
    农老言多善，乌驯噪总慈。
    谁于千载后，见我苦吟时。

舒岳祥　秋晚随意行涧上值老农问劳去年避乱时事
    輞川疏旧业，复望草堂归。
    落叶无人径，残阳向水扉。
    井萤吹不灭，堑乌暗还飞，
    豺虎方当道，何时赋式微。

舒岳祥　秋夕寄周鍊师
    虫声叠哀思，树影弄清辉。
    休恨催年老，私惭昧昨非。
    倦童眠自语，惊鹤定还飞。
    远念周高志，华颠坐翠微。

舒岳祥　秋夜
    院静泉声合，夜深虫语多。
    近窗移素榻，欹枕见星河。

舒岳祥　趋农
    种浸清明后，雅耿谷雨前。
    未能饥守死，何不力耕田。
    溪草凫毛滑，山花雉颊鲜。
    倦行聊少憩，茅屋带晴烟。

舒岳祥　趋俗
    残雪高峰外，孤猿细雨中。
    看花心未老，问事耳须聋。
    时俗同伧父，归休学塞翁。
    相随携酒去，猎较祭田公。

舒岳祥　去春达善分碧桃移植篆畦今春已作蕊达善前有见过之约偶立花下口占
    春衫露染玉肌寒，来自于阗植小园。
    欲寄平安无好句，不如来此共凭栏。

舒岳祥　去春帅初尝约为榆林游欲烹羊酿酒为小孟尝既而仆归凤栖后帅初亦往
    戴子游西浙，藕花香满船。
    因思今日日，又是去年年。
    杨果珍闽荔，榆林下剡川。
    烹羊曾有约，已失碧桃仙。

舒岳祥　去年大兵入台仙居幸免今冬屠掠无噍类衣冠妇女相随俱北闻而伤之作
    初谓无兵祸，那知酷至斯。
    相看不敢哭，有死未知期。
    儿向草间没，夫随剑口离。
    琵琶犹带怨，况是作俘累。

舒岳祥　阙题
    潮分船出浦，雪破马行沙，
    去去三千里，疏疏八九家。
    矮壶分乳酪，疏竹看梅花。
    虎豹方充斥，风林噪乱鸦。

舒岳祥　壬辰正月胡子持孙平叔刘正仲诸友於雁苍建赤城先生祠赋唐律一十韵
    句读从朱老，经书本释翁。
    於蓝青所出，他石玉堪攻。
    文启吾乡秀，心知百代崇。
    推尊非苟合，议论自难同。
    名节道乡峻，词章淮海雄。
    诸公交赞誉，此老定磨礲。
    旧祀儒宫侧，新祠佛寺东。
    开山犹别子，传钵许宗风。
    俎豆干戈后，诗书煨烬中。
    千年期勿坏，印印此心通。

舒岳祥　日暮雪将作扫门待之
    冻鸦胶树水云迷，雀语相邀作早栖。
    净扫门庭延雪集，可容圭璧委尘泥。

舒岳祥　日暮雪将作扫门待之
    夜静烽清月朗天，时时霜鹤唳芝田。
    筑台正与仙人约，少驻人间五百年。

舒岳祥　日食
    十月初吉日，四野闻惊呼。
    停杯出门看，日食将无余。
    有如黑漆盘，来掩白玉盂。
    自午而及申，磨眜未还初。
    父老涕泗语，便恐天眼枯。
    前年六月吉，昼日如煤涂。
    众星争光怪，淡月悬天衢。
    已谓华生世，不复睹亦乌。
    须臾还旧观，田野顿昭苏。
    今胡久沦厄，翳昧不可祛。
    前时缙绅谓，占度不属吴。
    分野受其咎，天道安可诬。
    以日诿敌国，不君良可吁。
    兹辰为谁食，无路摅臣愚。
    太阳万万古，少待收桑榆。

舒岳祥　三月二十九日立夏喜晴稍有自适意有自旧京来者问钱湖景物又复怅然
    黄梅青李夏方装，新绿池塘浴小凫。
    此日猫头寒百玉，他时鸿喙煮明珠。
    白头偷果从渠乐，绣眼穿花不我虞。
    更有长愁无遣处，只今细柳映新蒲。

舒岳祥　三月二十三日效乐天体
    习习东风白荣裘，余寒未尽滞清愁。
    柳疑楚舞腰偏细，莺学吴音舌更柔。
    好景良辰知古在，骚人墨客几时休。
    一年佳致惟春莫，可惜花飞人白头。

舒岳祥　三月六日英雾四塞涉三日不散木叶屋瓦积尘皆泥粉因记所见
    故国乌头白，太空鸡子黄。
    蒲茸千顷麦，筠粉万株桑。
    错莫昏花眼。朦胧尘土肠。
    天河如可挽，洗出太阳光。

舒岳祥　三月三日欲过小园闻海棠未开翦韭独酌有怀
    寻芳自是少闲身，世故纷纷更咈人。
    一筹小园初韭脆，三杯荒舍晚醅新。
    云藏柳叶裁难断，月入梨花辨不真。
    每岁海棠时候近，今年寒重殿余春。

舒岳祥　三月十七日食梅子有感
    春事已随花事残，东风急处省凭栏。
    枝头青子生来苦，守得黄时也自酸。

舒岳祥　三月十七日食樱桃蚕豆知麦熟日至矣示家人为我进一杯也
    清明已自断百果，樱豆从头次第尝。
    青山四面欲春晚，白发千太照溪长。
    偶然坐石云离次，久不窥园竹乱行。
    畑石屡空惟食粥。平皋闻道麦须黄。

舒岳祥　三月之朔邑庠请仆升讲席说诗泮水正仲用前韵纪之因次其韵
    春服初成冠与童，聚观王式一衰翁。
    圆冠方屦还吾道，续衽钩边见古风。
    投戈犹待汉符赤，藏壁不随秦火红。
    宁可短衣充博士，莫令城旦属司空。

舒岳祥　山窗即事思正仲有寄
    相怜不相见，不见自情亲。
    　　水僧无影，斜阳树半身。
    懒蜂偷柏蜜，饥雀啄窗尘。
    吟就怀人杳，书成访驿频。

舒岳祥　山扉
    未要携家入远山，闭门谢俗自安閒。
    檐低还许归云底，墙短仍将叠嶂环。

舒岳祥　尴±甫病中归峡作此问之
    山甫病归峡，僧言药有瘳。
    自怜三岁长，多白几分头。
    水鸟工吟夜，阴蛩苦话秋。
    诗人多病瘧，强饭更何忧。

舒岳祥　山甫画松
    山甫作古松，意造无定本。
    枝枝藏太阴，笔笔涵混沌。
    气吞千尺崖，犹作飞瀑滚。
    肺肝生洞壑，槎枒出隐岭。
    奋臂盘礴余，墨渍笔不吮。
    若人盖天机，岂为寻丈窘。
    胸中有磥砢，欲出不可忍。
    恐是城南树，写形难自隐。
    呜呼夹山自有真松图，朝夕左右陈座隅。
    伐薪架屋听笙竽，好翁之计诚非疏。

舒岳祥　山甫还峡石有怀书寄
    静者一为别，谁将幽抱同。
    行诗求谷友，买纸嘱溪翁。
    数点淡云树，一行遥海鸿。
    莫因寻薯蓣，深入万山丛。

舒岳祥　山甫游嵊拜戴安道墓而归新年过我凤栖作此赠别
    尚谒死安道，宁忘生阆凤。
    千岩几尊酒，百岁一枝筇。
    且可耽甜黑，何须醉软红。
    谢公离卧处，明月在岩松。

舒岳祥　山甫游鄞访僧复归山房
    麦熟归小隐，诗名留远方。
    竹冠山霭重，棕屦石苔香。
    扫径怜新笋，临池玩旧芳。
    僧交非昔比，吾党惧行藏。

舒岳祥　山居
    雀饮梅凡雪，鱼吞水面云。
    山居差有味，世事不堪闻。
    野烧穷猪穴，晴霄转雁群。
    溪寒春未著，闰月压余分。

舒岳祥　山行
    今日新晴好，东风散麦须。
    山泉中琴瑟，岩鸟合笙竽。
    总是太平曲，何劳击壤图。
    谁知花溅泪，杜老独嗟吁。

舒岳祥　山斋观物
    自古诗人皆格物，山斋观物意如何。
    额涂金粉蜂归穴，腹吐银丝蟢布罗。
    鸡母载雏行啄黍，雀群欺燕坐争窠。
    纷纷扰扰为形役，閒补涪翁演雅歌。

舒岳祥　山斋排闷
    耳聋便稳睡，眼暗总迷云。
    树湿直如沃，花香不待焚。
    燕归如旧主，蜂健有新君。
    莫怪今非昔，从他聚必分。

舒岳祥　山斋夜坐
