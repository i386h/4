<!-- { "loadSidebar": true } -->
    自云就欲谢官去，乌纱白发西台卿。
    他年我亦老蒿少，愿乞仙粒分余馨。

欧阳修　送京西提刑赵学士
    题舆尝屈佐留京，揽辔今行按属城。
    楚馆尚看淮月色，嵩云应过虎关迎。
    春寒酒力风中醒，日暖梅香雪後清。
    野俗经年留惠爱，莫辞临别醉冠倾。

欧阳修　送客回马上作
    南浦空波绿，西陂夕照寒。
    瑶华伤远道，芳草送归鞍。
    翠歛遥山叠，氛收古泽宽。
    衰容畏秋色，不及楚枫丹。

欧阳修　送孔生再游河北
    志士惜白日，高车无停轮。
    孔生东鲁儒，年少勇且仁。
    大轴献理匦，长裾弊街尘。
    门无黄金聘，家有白发亲。
    寒风八九月，北渡大河津。
    玉寒积精甲，金戈耀秋云。
    孔生力数斗，其智兼千人。
    短褐不自暖，高谈吐阳春。
    北州多贤侯，待士谁最勤。
    一见赠双璧，再见延上宾。
    丈夫患不遇，岂患长贱贫。

欧阳修　送孔秀才游河北
    吾始未识子，但闻杨公贤。
    及子来叩门，手持赠子篇。
    贤愚视所与，不待交子言。
    又文谐律吕，子行洁琅玕。
    行矣慎所游，恶草能败兰。

欧阳修　送黎生下第还蜀
    黍离不复雅，孔子修春秋。
    扶王贬吴楚，大法加诸侯。
    妄儒泥於鲁，甚者云黜周。
    大旨既已矣，安能讨源流。
    遂令学者迷，异说相交钩。
    黎生西南秀，挟策来东游。
    有司不见采，春霜滑归輈。
    自云喜三传，力欲探微幽。
    凡学患不强，苟至将焉廲。
    圣言简且直，慎勿迂其求。
    经通道自明，下笔如戈矛。
    一败不足衵，後功掩前羞。

欧阳修　送李寔
    几幅归帆不暂停，吴天遥望斗牛横。
    香薰翠被乘青翰，波暖屏风咏紫茎。
    江水自随潮上下，月轮闲与蚌亏盈。
    河桥折柳伤离後，更作南云万里行。

欧阳修　送李太傅知冀州
    吾慕李汉超，为将勇无俦。
    养士三千人，人人百貔貅。
    关南三十年，天子不北忧。
    吾爱李允则，善觇多计筹。
    虏动静寝食，皎如在双眸。
    出入若变化，谈笑摧敌谋。
    恩信浃南北，声名落燕幽。
    二公材各异，战守两堪尤。
    天下不用兵，尔来三十秋。
    今其继者谁，守冀得李侯。
    李侯年尚少，文武学彬彪。
    河朔一尺雪，北风暖貂裘。
    上马擘长弓，白羽飞金鎍。
    临行问我言，我◇本儒鲰。
    汉超虽已久，故老尚歌讴。
    允则事最近，犹能想风流。
    将此聊为赠，勉哉行无留。

欧阳修　送廖八下第归衡山
    曾作关中客，尝窥百二疆。
    自言秦陇水，能断楚人肠。
    失意倦京国，羇愁成鬓霜。
    何如伴征鴈，日日向衡阳。

欧阳修　送刘半千平阳簿
    岭梅归驿路迢迢，越鸟巢倾木半乔。
    松径就荒聊应召，桂丛留隐定相招。
    家庭噪鹊争喧树，夜帐惊猿自拥条。
    何处秋风催客鬓，青丝恐逐物华凋。

欧阳修　送刘十三南游
    决决汴河流，橹声过晚浦。
    行客问吴山，舟人多楚语。
    春深紫兰泽，夏早黄梅雨。
    时应赋登眺，聊以忘羁旅。

欧阳修　送刘秀才归河内
    落日古京门，车马动行色。
    河上多悲风，山阳有归客。
    朽箧蠹虫篆，遗文摹鸟迹。
    言干有司知，岂顾时人识。
    山陂岁始寒，霰雪密已积。
    还家宁久留，方言事征轭。

欧阳修　送刘虚白二首
    秘诀谁传妙若神，能将题品◇朝绅。
    因言祸福兼忠孝，吾爱君平善诲人。

欧阳修　送刘虚白二首
    我嗟缰锁若牵拘，久羡南山去结庐。
    自顾岂劳君借誉，偶然章服裹猿狙。

欧阳修　送刘学士知衡州
    杨子懒属书，平居惟嗜酒。
    一沐或弥旬，解酲须五斗。
    淡尔轻荣利，何常问无有。
    忍忆四马归，行为一麾守。
    湘酎自古醇，醽水闻名久。
    簿领但盈几，圣经不离口。
    湖田赋稻蟹，民讼争◇亩。
    兀尔即沈冥，安能知可否。
    聊为寄情乐，岂与素怀偶。
    藏器思适时，投刃宁烦手。
    行当考官绩，忽复困畓缶。

欧阳修　送龙茶与许道人
    颍阳道士青霞客，来似浮云去无迹。
    夜朝北斗太清坛，不道姓名人不识。
    我有龙团古苍璧，九龙泉深一百尺。
    凭君汲井试烹之，不是人间香味色。

欧阳修　送吕夏卿
    始吾尚幼学弄笔，群儿争诵公初文。
    嗟我今年已白发，公初相见犹埃尘。
    传家尚喜有二子，始知灵珠出淮滨。
    去年束书来上国，欲以文字惊众人。
    驽骀群马敛足避，天衢让路先骐驎。
    尚书礼部奏高第，敛衣襩砚趋严宸。
    曈曈春日转黄伞，蔼蔼赋笔摛青云。
    我时寓直殿庐外，众中迎子笑以忻。
    明朝失意落入後，我为沮气羞出门。
    得官高要几千里，犹幸海远无恶氛。
    英英帝圃多鸾凰，上下羽翼何缤纷。
    期子当呼丹山凤，为瑞相与来及群。

欧阳修　送梅龙图公仪知杭州
    万室东南富且繁，羡君风力有余闲。
    渔樵人乐江湖外，谈笑诗成◇俎间。
    日暖梨花催美酒，天寒桂子落空山。
    邮筒不绝如飞翼，莫惜新篇屡往还。

欧阳修　送梅秀才归宣城
    从学方年少，还家罄橐金。
    久为江北客，能作洛生吟。
    罢亚霜前稻，钩輈竹上禽。
    归帆何处落，应拂野梅林。

欧阳修　送孟都官知蜀州
    名郎出粉闱，佳郡古关西。
    几驿秦亭尽，千山蜀乌啼。
    朱轮照耕野，绿芋覆秋畦。
    向关应东望，云深陇树迷。

欧阳修　送目
    送目衡皋望不休，江苹高下遍汀洲。
    长堤柳曲妨回首，小苑花深碍倚楼。
    楚径蕙风消病渴，洛城花雪荡春愁。
    流杯三日佳期过，掷度兰波负胜游。

欧阳修　送裴如晦之吴江
    鸡鸣车马驰，夜半声未已。
    皇皇走声利，与日争寸晷。
    而我独何为，闲宴奉君子。
    京师十二门，四方来万里。
    顾吾坐中人，暂聚浮云尔。
    念子一扁舟，片帆如鸟起。
    文章富千箱，吏禄求斗米。
    白玉有时沽，青衫岂须耻。
    人生足忧患，合散乃常理。
    惟应当欢时，饮酒如饮水。

欧阳修　送前巫山宰吴殿丞
    俊域当年仰下风，天涯今日一◇同。
    高文落笔妙天下，清论挥犀服坐中。
    江上挂帆明月峡，云间谒帝紫微宫。
    山城寂寞少嘉客，喜见琼枝慰病翁。

欧阳修　送琴僧知白
    吾闻夷中琴已久，常恐老死无其传。
    夷中未识不得见，岂谓今逢知白弹。
    遗音髣佛尚可爱，何况之子传其全。
    孤禽晓警秋野露，空涧夜落春岩泉。
    二年迁谪寓三峡，江流无底山侵天。
    登临探赏久不厌，每欲图画存於前。
    岂知山高水深意，久以写此朱丝弦。
    酒酣耳热神气王，听之为子心肃然。
    嵩阳山高雪三尺，有客拥鼻吟苦寒。
    负琴北走乞其赠，持我此句为之先。

欧阳修　送任处士归太原
    一虏动边陲，用兵三十万。
    天威岂不严，贼首犹未献。
    自古王者师，有征而不战。
    胜败系人谋，得失由庙算。
    是以天子明，咨询务周遍。
    直欲采奇谋，不为人品限。
    公车百千辈，不下遗仆贱。
    况於儒学者，延纳宜无间。
    如何任生来，三月不得见。
    方兹急士时，论择岂宜慢。
    任生居太原，白首勤著撰。
    闭户不求闻，忽来谁所荐。
    人贤固当用，举缪不加谴。
    赏罚两无文，是非奚以辨。
    遂令拂衣归，安使来者劝。
    嗟吾笔与舌，非职不敢谏。

欧阳修　送润州通判屯田
    船头初转两旗开，清晓津亭叠鼓催。
    自古江山最佳处，况君谈笑有余才。
    云愁海阔惊涛涨，木落霜清画角哀。
    善政已成多雅思，寄诗宜逐驿筒来。

欧阳修　送沈待制陕西都运
    几岁疮痍近息兵，经营方喜得时英。
    从来汉粟劳飞挽，当使秦人自战耕。
    道左旌旗诸将列，马前弓◇六蕃迎。
    知君材力多闲暇，剩听阳关醉後声。

欧阳修　送沈学士知常州
    旧馆芸香锁寂寥，斋舲东下入秋涛。
    江晴风暖旌旗扬，木落霜清鼓角高。
    吟就彩牋宾已醉，舞翻红袖饮方豪。
    平生粗得为州乐，因羡君行首重搔。

欧阳修　送石扬休还蜀
    长爱谪仙夸蜀道，送君西望重吟哦。
    路高黄鹄飞不到，花发杜鹃啼更多。
    清禁寒生凤池水，绣衣荣照锦江波。
    昔年同舍青衿子，夹道欢迎鬓已皤。

欧阳修　送宋次道学士赴太平州
    古堤老柳藏春烟，桃花水下清明前。
    江南太守见之笑，击鼓插旗催解船。
    侍中令德宜有後，学士清才方少年。
    文章秀粹得家法，笔画点缀多余妍。
    藏书万卷复强记，故事累朝能口传。
    来居侍从乃其职，远置州郡谁谓然。
    交游一时尽英俊，车马两岸来联翩。
    船头朝转暮千里，有酒胡不为留连。

欧阳修　送孙秀才
    高门煌煌赫如赭，势利声名争借假。
    嗟哉子独不顾之，访我千山一羸马。
    明珠渡水覆舟失，赠我玑贝犹满把。
    迟迟顾我不欲去，问我无穷惭报寡。
