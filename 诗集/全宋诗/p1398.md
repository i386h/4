<!-- { "loadSidebar": true } -->
    直语时多忌，幽肠俗不分。
    如何麋与鹿，犹此傍人群。

林逋　平居遗兴
    有甚余闲得解嘲，高慵时把几梙敲。
    卑孜晚鸟沉幽语，历刺烟篁露病梢。
    草野交游披褐见，神仙书史点朱抄。
    皇朝不是甘逃挝，争向心如许与巢。

林逋　钱塘仙尉谢君咏物楼成寄题二韵
    仙人多在丽谯居，况对西山爽气余。
    若向湖滨属佳句，莫忘秋水落芙蕖。

林逋　清河茂才以良笔并诗为惠次韵奉答
    郊翰秋劲愈于锥，筠管温温上玉辉。
    聊为夫君一栖阁，老来驽缓久知非。

林逋　秋怀
    霏霏烟雨拂西窗，缃帙披残卧缥缸。
    林木细分山去削，水波微动鹤丁樁。
    凉沈欲睡何妨纵，静壮诗魔未易降。
    搔首旧游堪入画，一樯如练下澄江。

林逋　秋怀
    惠连初攎赋秋怀，病束慵缠几未谐。
    湿叶随丹明晚堑，破云拖粉露晴崖。
    先甘衰落归双髩，已觉清凉入百骸。
    试枕离骚校闲品，竹烟杉籁满萧斋。

林逋　秋江写望
    苍茫沙嘴鹭鸶眠，片水无痕浸碧天。
    最爱芦花经雨后，一篷烟火饭鱼舡。

林逋　秋日含山道中回寄历阳希然山人
    村落人家总入诗，下驴盘薄立多时。
    霜陂一掬清于鉴，漱着牙根便忆归。

林逋　秋日湖西晚归舟中书事
    水痕秋落蟹螯肥，闲过黄色酒舍归。
    鱼觉船行沉草岸，犬闻人语出柴扉。
    苍山半带寒云重，丹叶疏分夕照微。
    却忆清豩谢太傅，当时未解惜蓑衣。

林逋　秋日西湖閒泛
    水气并山影，苍茫已作秋。
    林深喜见寺，岸静惜移舟。
    疏苇先寒折，残虹带夕收。
    吾庐在何处，归兴起渔讴。

林逋　荣家鹤
    种莎池馆久淹留，品格堪怜绝比俦。
    春静棋边窥野客，雨寒廊底梦沧州。
    清形已入仙经说，冷格曾为古画偷。
    数啄稻粱无事外，报言鸡雀懒回头。

林逋　僧有示西湖墨本者就孤山左侧林萝秘邃间状出衡茅之所且题云林山人
    泉石年来偶结庐，冷挨松雪瞰西湖。
    高僧好事仍多艺，已共孤山入画图。

林逋　僧院夏日和酬朱仲方
    一院掩萧森，晨凉又夕阴。
    鹤应输静立，蝉合伴清吟。
    著壁云衣重，通帘竹翠深。
    卧屏来看否，天姥雪千寻。

林逋　山村冬暮
    衡茅林麓下，春色已微茫。
    雪竹低寒翠，风梅落晚香。
    樵期多独往，茶事不全忙。
    双鹭有时起，横飞过野塘。

林逋　山阁偶书
    绕舍青山看未足，故穿林表架危轩。
    但将松籁延佳客，常带岚霏认远村。
    吴榜自能凌晚汰，湘累何苦属芳荪。
    余生多病期怡养，聊此栖迟一避喧。

林逋　山阁夏日寄黄大茂才
    几日无缘见叔度，令人鄙吝不能忘。
    新篁绕阁薰风细，还肯时来纳晚凉。

林逋　山谷寺
    才入禅林便懒还，众峰深壑共孱颜。
    楼台冷簇云萝外，钟磬晴敲水石间。
    茶版手擎童子净，锡枝肩倚老僧闲。
    独孤房相碑文在，几认题名拂藓斑。

林逋　山舍小轩有石竹二丛鬨然秀发因成二章
    麝香眠后露檀匀，绣在罗衣色未真。
    斜倚细丛如有恨，冷摇疏朵欲生春。
    阶前红药推词客，篱下黄花重古人。
    今日含毫与题品，可怜殊不愧清新。

林逋　山舍小轩有石竹二丛鬨然秀发因成二章
    青帘有酒不妨赊，素壁无诗未足夸。
    所重晚芳犹在日，可关秋色易为花。
    深枝苒苒妆溪翠，碎片英英剪海霞。
    莫管金钱好行市，寂寥相对是山家。

林逋　山园小梅二首
    众芳摇落独暄妍，占尽风情向小园。
    疏影横斜水清浅，暗香浮动月黄昏。
    霜禽欲下先偷眼，粉蝶如知合断魂。
    幸有微吟可相狎，不须檀板共金樽。

林逋　山园小梅二首
    剪绡零碎点酥乾，向背稀稠画亦难。
    日薄从甘春至晚，霜深应怯夜来寒。
    澄鲜祇共邻僧惜，冷落犹嫌俗客看。
    忆着江南旧行路，酒旗斜拂堕吟鞍。

林逋　山中冬日
    残雪照篱落，空山无俗諠。
    鸡寒懒下树，人晏独开门。
    废圃春荣动，回塘雾气昏。
    谁家岁酒熟，辍棹忆西村。

林逋　山中寒食
    方塘波绿杜蘅青，布谷提壶已足听。
    有客新尝寒具罢，据梧慵复散幽经。

林逋　山中寒食
    气象才过一百五，且持春酒养衰年。
    中林不是不禁火，其奈山樱发欲然。

林逋　山中寄招叶秀才
    夜鹤晓猿时复闻，寥寥长似耿离群。
    月中未要恨丹桂，岭上且来看白云。
    棋子不妨临水看，诗题兼好共僧分。
    新忧他日荣名后，难得幽栖事静君。

林逋　伤白积殿丞
    吏散门墙转寂然，疏狂投分向生前。
    苦无名位高今世，空有文章出古贤。
    遗传得谁修阙下，孤坟应祇客江边。
    池阳渺渺堪垂睫，莫罢秋枝一叫蝉。

林逋　伤朱寺丞
    妻女飘零五岭头，为君南望涕横流。
    浮荣暂得衣朱绂，远宦寻闻丧白州。
    天与声名还自折，瘴侵编什有谁收。
    朝中交旧知多少，应惜无儿似鄧攸。

林逋　上湖閒泛舣舟石函因过下湖小墅
    平皋望不极，云树远依依。
    及向扁舟泊，还寻下濑归。
    青山连石埭，春水入柴扉。
    多谢提壶鸟，留人到落晖。

林逋　射弓次寄彭城四君
    襟掩皂貂斜，晴鼙响水涯。
    箭翎沉白雪，贴晕破微霞。
    气为傍观壮，言因决胜夸。
    细钗金捍彀，更忆五侯家。

林逋　深居杂兴六首
    隐居松籁细铮然，何独微之重碧藓。
    已被远峰擎{左山右雙}{左山右雙}，更禁初月吐娟娟。
    门庭静极霖苔露，篱援凉生袅菊烟。
    中有病夫披白搭，瘦行清坐咏遗篇。

林逋　深居杂兴六首
    四壁垣衣钓具腥，已甘衡泌号沉冥。
    伶伦近日无侯白，奴仆当时有卫青。
    花月病怀看酒谱，云萝幽信寄茶经。
    茅君使者萧闲甚，独理丛毛向户庭。

林逋　深居杂兴六首
    薄夫何苦事奸奸，一室琴书自解颜。
    峰后月明秋啸去，水边林影晚樵还。
    文章敢道长于古，光景浑疑剩却闲。
    多少烟霞好鱼鸟，令人惆怅谢东山。

林逋　深居杂兴六首
    冉冉秋云抱啸台，一兵松竹是闲媒。
    谁闻济北传兵略，枉说山东出相才。
    樵褐短长披搕膝，丹炉高下垒悬胎。
    三千功行无圭角，可望虚皇九锡来。

林逋　深居杂兴六首
    上书可有三千牍，下笔曾无一百函。
    閒卷孤怀背尘世，独营幽事傍云岩。
    僧分乳食来阴洞，鹤觸茶薪落蠹杉。
    未似周飆少贞胜，北山应免略相衔。

林逋　深居杂兴六首
    松竹封侯尚未尊，石为公辅亦云云。
    清华自合论闲客，玄默何妨事静君。
    鹤料免惭尸厚禄，茶功兼攎策元勋。
    幽人不作山中相，且拥图书卧白云。

林逋　诗招南阳秀才
    莫因公荐偶失意，便攎飘蓬作旅人。
    志壮任存题柱事，病多争向倚门亲。
    危堤柳色休伤别，上苑杏花长自春。
    况有西湖好山水，归来且濯锦衣尘。

林逋　寿阳城南写望怀历阳故友
    楚山重叠矗淮濆，堪与王维立画勋。
    白鸟一行天在水。绿芜千阵野平云。
    孤崖拂阁晴光见，极浦渔舟晓未分。
    吟罢骚然略回首，历阳诗社久离群。

林逋　舒城僧舍呈赠李仲宣文学
    竹深淮寺雪萧骚，一壁寒灯伴寂寥。
    瘦尽骨毛终褭褭，蚀来锋刃转豪曹。
    宦情冷落诗中见，谈态轩昂酒后高。
    莫为无辜惜才术，圣明求治正焦劳。

林逋　水亭秋日偶书
    巾子峰乌臼树，微霜未落已先红。
    凭阑高看复低看，半在石池波影中。

林逋　水轩
    日于诗雅转沉迷，尤爱凭阑此构题。
    飘荡杨花春意晚，黄鹂飞过水东西。

林逋　寺居
    浩然巾杖立秋钟，院舍门门细径通。
    柏子有芽生塔地，鹤毛无响堕廊风。
    闲栖已合称高士，清论除非对远公。
    不厌浮尘攎何了，片心难舍此缘中。
    
    
林逋　松径
    霜子落秋筇卓破，雨钗堆地屐拖平。
    不知呵止长安客，肯爱深穿冷翠行。

林逋　送长吉上人
    囊集暮云篇，行行肯废禅。
    青山买未暇，朱阙去随缘。
    茗试幽人井，香焚贾客船。
    淮流迟新月，吟玩想忘眠。

林逋　送陈日章秀才
    閒却清尊掩缥囊，病来无故亦凄凉。
    江南春草旧行路，因送归人更断肠。

林逋　送陈纵之无为军
    淮天时节少春寒，几蒂梅花雪欲残。
    水次军城囊剑入，雨馀村坞镫驴看。
    名缘未出知谁异，道为深穷却自难。
    第一京师早西入，庙廊题字可无韩。

林逋　送楚执中随侍入蜀
    严君将命之邛蜀，令子和家且侍行。
    洛沬好山归别业，江南芳草动离情。
    诗题寺壁云根润，书检松窗野色明。
    他日林间无所望，只求金榜看嘉名。

林逋　送慈师北游
    郁郁蒲茸染水田，渡淮閒寄贾人船。
    知师一枕清秋梦，多为林间放鹤天。

林逋　送大方师归金陵
    渺渺江天白鸟飞，石城秋色送僧归。
    长干古寺经行了，为到清凉看翠微。

林逋　送丁秀才归四明
    有似东浮沧海君，乘槎泛泛逐归云。
    蛟绡市得能为寄，攎写清真隐秘文。

林逋　送范寺丞
    林中萧寂款吾庐，亹亹犹欣接绪馀。
    去棹看当辨江树，离尊聊为摘园蔬。
