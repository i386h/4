<!-- { "loadSidebar": true } -->
谢安国　素曲送酒
    帘外春风正落梅，须求狂药解愁回。
    烦君玉指轻拢撚，慢拨死灰送一杯。

谢安之　世居亭
    后皇来何从，顿此八纮网。
    神皋尘冥冥，冠盖争勇往。
    研桑到白首，塞屋犹怏怏。
    云何石南牧，上印归州党。
    虚装绝佳海，借石压轻桨。
    清风肃炎涨，心事映莽沆。
    一朝入吴门，几载耀庭幌。
    取廉报常丰，溢作百世享。
    英英玉华姿，宛有郁林象。
    开轩函位置，得地甫寻丈。
    何以诏云仍，世居如此榜。

谢翱　八咏楼
    江山此愁绝，寒角梦中吹。
    飞鸟过帆影，游尘空戟枝。
    水交明月动，槎洑故州移。
    已薄齐梁士，犹吟沈约诗。

谢翱　芭蕉雨
    吴楚灯前侣，芭蕉海上身。
    凉宵知过雨，病叶与羁人。
    白屋愁看晓，沧洲宿语贫。
    西南多苦竹，应与越禽邻。

谢翱　白紵歌
    江头蓬沓走吴女，浣水为花朝浣紵。
    昼随睛网晒日中，夜覆井阑飘白露。
    织成素雪裁称身，夫为吴王戍柏举。
    田家岁绩供布缕，独夜讵如妾愁苦。

谢翱　拜玄英先生画像
    来此得公真，尘埃避隐沦。
    水生溪榜夕，苔卧野衣春。
    雨冢侵吴甸，荒祠侑汉人。
    微吟值衰世，为尔独伤神。

谢翱　宝幢山寻黄提刑震旧避地处
    甬东寺里逢陈若，双袖龙钟行带索。
    问知黄公旧避逃，宝幢山下坐丛薄。
    日惟一食祷先灵，不愿拾得不死药。
    仰天呼号得正终，一往不复至城郭。
    公初著书女立旁，公死母亡家瀋落。
    子为户曹取公女，欲叙因由无与语。
    得来与子行林莽，月落山空识其处。

谢翱　避暑城西观吴道子画老君像
    湿烟挂龙天海头，角城溽暑如炎州。
    白氛翳景失楼阁，蓬莱缥缈不可求。
    解衣挥尘子城下，地涌青莲邻古社。
    卷帘看画人犹龙，矫首见龙还见画。
    碧幢发雪垂过耳，弄笔者谁吴氏子。

谢翱　避暑池上拟古
    游子渺天末，晨光东南驰。
    良时不易晤，胡为徒来兹。
    丛柏结夏塔，轻蒲生夕颸。
    空有齐纨扇，团团手中持。
    持此欲永久，但感颜发衰。
    爱尔云中鸟，浴彼道上池。
    余羽委弱藻，飞去犹沦漪。
    极目送不返，将以穷所思。

谢翱　别子静却送之霅
    独往知吾事，语离何所求。
    故家无别业，残梦下扁舟。
    积叶吴宫冷，吟猿顾渚秋。
    那能不相待，羁旅负清游。

谢翱　采药候潮山宿山顶精蓝夜中望海
    蛟门南去鸟，此地望迢迢。
    积湿侵幡黑，生寒入梦飘。
    见灯归舶夜，闻偈解衣朝。
    土植皆为药，山枝不满樵。
    暗光珠母从，秋影石花消。
    拟候槎回汉，宁甘客老逊。
    却寻徐福岛，因问秦皇桥。
    於彼看日出，羽旌焉可招。

谢翱　铲孟郊体七首
    手持菖蒲叶，洗根涧水湄。
    云生岩下石，影落莓苔枝。
    忽起逐云影，覆以身上衣。
    菖蒲不相待，逐水流下溪。

谢翱　铲孟郊体七首
    移参窗此地，经岁日不至。
    悠悠荒郊云，背植足阴气。
    新雨养陈根，乃复佐药饵。
    天涯葵藿心，怜尔独种参。

谢翱　铲孟郊体七首
    閒庭生柏影，荇藻交行路。
    忽忽如有人，起视不见处。
    牵牛秋正中，海白夜疑曙。
    野风吹空巢，波涛在孤树。

谢翱　铲孟郊体七首
    落叶昔日雨，地下仅可数。
    今雨落叶处，可数还在树。
    不愁绕树飞，愁有空枝垂。
    天涯风雨心，杂佩光陸离。
    感此毕宇宙，涕零无所之。
    寒花飘夕晖，美人啼秋衣。
    不染根与发，良药空尔为。

谢翱　铲孟郊体七首
    越禽惜羽毛，不向恶木栖。
    木奴重逾淮，爱尔巢其枝。
    巢枝不食实，中有二老棋。
    乳子月明中，梦绕东南飞。

谢翱　铲孟郊体七首
    弱柏不受雪，零乱苍烟根。
    尚余粲粲珠，点缀枝叶繁。
    小榻如僧床，下有莓苔痕。
    对此莓苔痕，三年不敢言。
    莓苔傥可食，嚥雪待朝暾。
    岂无柏树子，不食种在盆。

谢翱　铲孟郊体七首
    闺中玻黎盆，賏水看落月。
    看月复看日，日月从此出。
    爱此日与月，倾写入妾怀。
    疑此一掬水，中涵济与淮。
    泪落水中影，见妾头上钗。

谢翱　呈王尚书应麟
    寒风吹鬓影，客泪湿衣尘。
    千里见积水，满城无故人。
    船歌瓯雪尽，剑舞越花薪。
    独忆丝纶老，相从话所亲。

谢翱　城西废园
    水门夹西雨连越，邺瓦耕残莎草茁。
    谁知当日夫容园，湿路迷城暗车辙。
    夫容青根联戚里，美人对博蓬山里。
    潮痕欲上红露晞，知是日高梳洗起。
    园南禁绝人行道，中有民间旧宿草。
    废园起垡鸣窃脂，寒食如应通祭扫。

谢翱　池上萍
    浮萍随涨水，上到荷叶端。
    水退不得下，犹粘花萼间。
    花殷青已见，叶翠枯始斑。
    何如根在水，根蕂相团团。
    人生慕高远，风云事跻攀。
    绝髯尚号叫，化为鹤与猿。
    幸未及枯槁，万里吾当还。

谢伯初　寄欧阳永叔谪夷陵
    江流无险似瞿塘，满峡猿声断旅肠。
    万里可堪人谪宦，经年应合鬓成霜。
    长官衫色江波绿，学士文华蜀锦张。
    异域化为儒雅俗，远民争识校仇郎。
    才如梦得多为累，情似安仁久悼亡。
    下国难留金马客，新诗传与竹枝娘。
    典辞悬待修青史，谏草当来集皂囊。
    莫谓明时暂迁谪，便将缨足濯沧浪。

谢伯初　句
    园林换叶梅初熟，池馆无人燕学飞。

谢伯初　句
    多情未老已白发，野思到春如乱云。

谢伯初　许昌公宇书怀呈欧阳永叔韩子华王介甫
    十年趋竞浪求营，因得间曹减宦情。
    乱种黄花看野景，旋移高竹听秋声。
    驱驰贱事犹干禄，约勒清狂为近名。
    早晚持竿钓鲈鳜，双溪烟雨一舟横。

谢采　题韩干马
    圉人唐人冠，天闲畜神骏。
    虽非金日磾，不忝张景顺。
    饱食无嫌身贱卑，时其渴燥张饮之。
    长年牧养瘠者肥，龙髻凤臆夸权奇。
    韩干仙翁挥翰手，毫端幻出渴乌首。
    气不凋丧骨肉匀，艺精端继王裴后。
    遥想腾骧析木津，衔勒拘自在身。
    斗水底用求他人，渌波泇泇易水春。

谢采伯　句
    归来邻里悉不记，示免惊呼问桑竹。

谢采伯　题钓台三贤堂
    辍帆谒肖像，衣冠非汉俦。
    翩翩挂佛幡，小椟求香油。
    庸衲资诳惑，良为先生羞。
    后来跻两贤，几与逆祠侔。
    扁堂失本旨，贻诮何时休。
    盍归白而长，是正兹谬悠。

谢达夫　句
    两峰环抱揖平川。

谢谔　鳌溪
    数版小桥横晚晴，两行古木弄春荣。
    不知多少夜来雨，水到岸头浑欲平。

谢谔　鳌溪
    蔼蔼烟云望眼昏，乱红翻迳绿遮门。
    一声啼鸟在何处，山外人家桑柘村。

谢谔　读书台
    莓苔点点路层层，此地分明胜概增。
    天上楼台山上寺，云边钟喜月边僧。
    青松鹤梦生秋吹，实塔星华见夜灯。
    消尽尘襟三万斛，石床閒倚古萝藤。

谢谔　复朱晦庵
    笑指长沙擅閫，来向吾乡假途。
    一段忙中说活，无非孔孟工夫。

谢谔　会刘子东夜饮
    夹江居民万家邑，朱楼碧瓦炊烟湿。
    笋舆登顿流飞桥，半曲春梁龙起蛰。
    门前柳叶翻霜风，小驿旧是神仙宫。
    平时对面不得语，一灯从容今夕同，
    呼童急持酒为帚，扫尽閒愁那更有。
    人生聚散无定期，但知胶漆情如旧。
    君方游戏亲戎行，我亦酸寒尉溧阳，
    弃家从官岂得已，相与望云思故乡。

谢谔　句
    金房开达皆名州，盛山更在天上头。

谢谔　六瑞堂
    循良天惠海边头，波浪澄清宿雾收。
    才把一麾来北阙，便惊六瑞到南州。
    日高双影亭亭并，风动孤香冉冉浮。
    好作画图献当宁，御屏风上永传休。

谢谔　龙回院
    堂殿尘埃外，轩棂紫翠中。
    凭栏千嶂雨，欹枕半窗风。
    得意何妨僻，寻幽岂易穷。
    分张閒草木，一一见春工。

谢谔　南真观
    人烟一簇古溪头，竹树低昂映碧流。
    曳杖不知山路检，南真观里谒浮丘。

谢谔　清常寺
    佛庐尘不到，客枕梦频惊。
    淅淅山风响，纤纤隙月明。
    烟云春渐暖，钟磬晓逾清。
    踪迹奔驰里，飘浮愧此生。

谢谔　劝农
    莫入州衙与县衙，劝君勤理旧生涯。
    池塘多放聊添税，田地深耕足养家。
    教子教孙须教义，栽桑栽柘胜栽花。
    闲非闲是都休管，渴饮清泉困饮茶。

谢谔　送子岘之官萍乡
    圣主除官本为民，吾儿何幸到簪绅。
    但须因此行方便，不必为冬更学春。

谢谔　送子岘之官萍乡
    吏师吾昔得三贤，回首思之几许年。
    屈指利名多少事，其间廉节最为先。

谢谔　延福寺
    阅世岩松古，随人径藓斑。
    楼台去冉冉，沙石水潺潺。
    兴出崎岖外，身行杳霭间。
    通天知有路，一笑槛前山。

谢谔　严隐君九龄适轩
    陶公勋业在姑苏，扁舟归来春水湖。
    张良亦从赤松子，抛掷兵閒黄石书。
    平吴戮项本无事，所适定非真适意。
