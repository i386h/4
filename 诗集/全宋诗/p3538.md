<!-- { "loadSidebar": true } -->
    在家儿女亦心轻，行路逢人捻弟兄。
    未问後来相忆否，其如临别不胜情。

杨万里　丰山小憩
    归路元无远，行人倦自迟。
    野香寒蝶聚，秋色老枫知。
    得得逢清荫，休休憩片时。
    江山岂无意，邀我觅新诗。

杨万里　风定过垂虹亭
    松江未过不胜愁，过了垂虹百不忧。
    忽见石湖山上塔，定知塔背是苏州。

杨万里　风花
    海棠桃李雨中空，更著清明两日风。
    风似病癫无藉在，花如中酒不惺松。
    身行楚峤远更远，家寄秦淮东复东。
    道是残红何足惜，後来并恐没残红。

杨万里　风急落梅
    梅花巳是不胜癯，无赖东风特地　　　。
    狼籍玉英浑不惜，强留嫣蕂与枯须。

杨万里　风雨
    残风剩雨故欺人，垂箔关窗护病身。
    自拾荷花楷面汗，新将笋箨制头巾。
    梅天笔墨都生醭，棐几文书嬾拂尘。
    帽子一峰青可掇，隔墙不敢略开门。

杨万里　蜂儿
    密蜂不食人间仓，玉露为酒花为粮。
    作蜜不忙采花忙，蜜成犹带百花香。
    蜜成万蜂不敢尝，要输蜜国供蜂王。
    蜂王未及享，人已割蜜房。
    老蜜已成蜡，嫩蜜方成蜜。
    蜜房蜡片割无余，老饕更来搜我室。
    老蜂无味秪有滓，幼蜂初化未成儿。
    老饕火攻不知止，既毁我室取我子。

杨万里　芙蓉渡酒店前金沙芍药盛开
    山店春光也自妍，芙蓉渡口数家村。
    笋舆低过金沙架，篱落疏围芍药轩。
    孤客倦游殊寂寞，两花作意与温存。
    可怜经眼匆匆去，不拆红香倒绿尊。

杨万里　芙蓉盛开，戏简子文、克信
    芙蓉得雨一齐开，开尽秋花客不来。
    到得客来花已老，晚妆犹可两三杯。

杨万里　浮石清晓放船遇雨
    破晓开船船正行，忽然头上片云生。
    秋江得雨茶鼎沸，怒点打蓬荷叶鸣。
    远听滩喧心欲碎，近看浪战眼初明。
    夜来暗长前村水，绝喜舟人好语声。

杨万里　负丞零陵更尽，而代者未至。家君携老幼先归，追送出城，正值泥雨
    吾父先归吾未可，吾母已行犹顾我。
    儿女喜归未鲜悲，我愁安得似儿痴。
    墙头人看不须羡，居者那知行者叹。
    昨日幸晴今又雨，天公管得行人苦。
    吾母病肺生怯寒，晚风鸣屋正无端。
    人家养子要作官，吾亲此行谁使然。

杨万里　复日杂兴
    金陵六月晓犹寒，近北天时较少暄。
    打尽来禽那待熟，半开萱草已先翻。
    独龙冈顶青千摺，十字河头碧一痕。
    九郡报来都雨足，插秧收麦喜村村。

杨万里　赴调宿白沙渡，族叔文远携酒追送，走笔取别
    扁舟斜缆白沙丘，欲行未发小踟躇。
    吾家子云来得得，为携碧酒买白鱼。
    谊风多年冷似铁，非公其谁主风月。
    尊前醉倒定不嗔，同来多半个中人。

杨万里　赴文德殿听麻仍拜表
    苍龙观阙启槐宸，白玉阶除振鹭群。
    仗外诸峰献松雪，霜前一鴈度宫云。
    舍人就日宣麻制，丞相瞻天进表文。
    夙退自欣还自笑，素餐便当策殊勋。

杨万里　富阳登舟待潮回文
    山接江清江接天，老人渔钓下前滩。
    寒潮晚到风无定，船泊小湾春日残。

杨万里　富阳晓望
    江氛海雾暗前村，四望秋空一白云。
    忽有数峰云上出，好山何故摠无根。

杨万里　赋金盘露、椒花雨
    金盘夜贮云表露，椒花晓滴山间雨。
    一涓不用鸭绿波，双清酿出鹅黄乳。
    老妻知我憎官壶，还家小槽压真珠。
    江西檐取来西湖，遣我醉倒不要扶。
    更携数尊往淮上，要夸亲旧尝家酿。
    秪堪独酌不堪分，老夫犹要入修门。

杨万里　赋益公平园牡丹白花青绿
    东皇封作万花王，更赐珍华出尚方。
    白玉杯将青玉绿，碧罗领襟素罗裳。
    古来洛口元无种，今去天心别得香。
    涂改欧家记文著，此花未出说姚黄。

杨万里　甘瓠
    笑杀桑根甘瓠苗，乱他桑叶上他条。
    向人更逞廲藏巧，怪道桑梢拄一瓢。

杨万里　甘露子一名地蚕
    甘露子，甘露子，
    唤作地蚕亦良似。不食柘桑不食丝，
    何须走入地底藏。不能作茧不上簇，
    如何也蒙赐汤沐。呼我果，
    谓之果。呼我蔌，
    谓之蔌。唐林晁错莫逢他，
    高阳酒徒咀尔不摇牙。

杨万里　感秋
    旧不悲秋只爱秋，风中吹笛月中楼。
    如今秋色浑如旧，欲不悲秋不自由。

杨万里　感秋二首
    今岁五十二，岂为年少人。
    荷凉欣暑退，蝉苦怨秋新。
    澹虑翻成感，雕诗不著尘。
    小儿知得句，频掉小乌巾。

杨万里　感秋二首
    南国初凉日，东吴欲尽头。
    露荷幽馥晓，云日澹光秋。
    也爱西风爽，其如半老休。
    蝉声与蛩响，计会两催愁。

杨万里　感秋五首
    昨扇犹午携，今裳觉晨单。
    起来且复卧，未敢窥柴关。
    不知病至此，为复老使然。
    平生性刚燥，畏热长喜寒。
    念昔忝乡赋，践雪诣春官。
    布褐背不纩，芒鞋茧且穿。
    长亭夜濯足，吹灯呻故编。
    买酒破孤闷，浩歌殷屋椽。
    何曾悲廪秋，山棱耸舑肩。
    秋风吹我髓，秋露滴我肝。
    我欲与秋敌，秋先令我酸。
    叹息复叹息，谁是长少年。

杨万里　感秋五首
    盥漱已云毕，危坐正冠衣。
    揽镜忽见我，不识我为谁。
    自倚身尚强，不悟年已衰。
    举头视嘉木，向人惨无姿。
    我欲诉渠老，渠乃怀秋悲。
    木悲不解饮，琴瑟声怨咨。
    我且呼麴生，细细斟酌之。
    我醉不知我，更知春秋为。

杨万里　感秋五首
    雙照趣夕黯，孤灯启宵明。
    老夫倦欲睡，似醉复如醒。
    寸心无寸恨，坦如江海清。
    秋蛩何为者，四面作怨声。
    凄恻竟未已，抑扬殊不平。
    切切百千语，递递三四更。
    遶砌寻不得，静坐复争鸣。
    有口汝自苦，我醉不汝听。

杨万里　感秋五首
    秋晓寒可忍，秋夕永难度。
    青灯照书册，两眼如隔雾。
    掩卷却孤坐，块然与谁语。
    倒卧卧不得，起行行无处。
    屋角忽生明，山月到庭户。
    似怜幽独人，深夜约清晤。
    我吟月解听，月转我亦步。
    何必更读书，且与月联句。

杨万里　感秋五首
    平生畏长夏，一念愿清秋。
    如何遇秋至，不喜却成愁。
    书册秋可读，诗句秋可搜。
    永夜宜痛饮，旷野宜远游。
    江南万山川，一夕入寸眸。
    请辨双行缠，何处无一丘。

杨万里　感兴
    看书已怪短檠灯，觅句犹锵涧水声。
    诗瘦近来惟有骨，可怜辛苦为虚名。

杨万里　感兴
    行役忘衰暮，逢春感物华。
    一来梅岭外，三见木绵花。
    山鹿宁游市，江鸥本卧沙。
    红尘无了日，白发未还家。

杨万里　感兴
    去国还家一岁阴，凤山锦水更登临。
    别来蛮触几百战，险尽山川多少心。
    何似闲人无藉在，不妨冷眼看升沉。
    荷花正闹莲蓬嫩，月下松醪且满斟。

杨万里　赣守张子智舍人寄诗送酒，和韵谢之
    谁言天上张公子，飞下崆峒看晓晴。
    为爱东坡题八境，却同严助厌承明。
    诗来风雨荒凉後，语带江山紫翠横。
    更遣麴生相暖热，十年同社再寻盟。

杨万里　高视石岭雨中云气蔽亏，山色隐显
    绝顶仙人富宝熏，水沉山子不论斤。
    堆从平地到天半，并作清香一炷焚。
    烟绕翠鬟苍玉佩，身披白縠素罗裙。
    更将万斛蔷薇露，洒作桑麻万顷云。

杨万里　高邮野望二首
    望中四野掌船平，远树成行一带横。
    树外天容仍淡白，不愁树影不分明。

杨万里　高邮野望二首
    江南十里九青山，江北无山只野田。
    更遣野田无远树，郭熙尽巧若为传。

杨万里　高宗圣神武文宪孝皇帝挽诗二首
    芒动长星帚，亲挥却日戈。
    再令天有柱，一定海无波。
    黄屋非尧乐，薰琴付舜歌。
    秪书魏荡字，诔语不须多。

杨万里　高宗圣神武文宪孝皇帝挽诗二首
    更造今光武，中兴昔武丁。
    云昭河洛画，天作典谟经。
    立极余三纪，颐神再一星。
    尧山邻禹穴，松雪蔚争青。

杨万里　隔岸
    隔岸淮南树，中流渡北人。
    数来无急务，一数一回新。
    给事葛楚辅、侍郎余处恭二詹事招储禁同寮沈虞卿秘监谕德，尤延之右司侍讲，何自然少监，罗春伯大著二宫教及予泛舟西湖，步登孤山五言。
    晓雨捣珠屑，吹作空中尘。
    拂水无落晕，映峦有遮痕。
    承华两端尹，嘉招出城闉。
    一尊浇云师，借风开昼昏。
    诸鬟忽脱鬟，孤镜亦卷裵。
    西湖翳复皎，南山洗如新。
    舍舟步柳堤，曳杖啄松门。
    乃是小上林，亦有虎守阍。
    桂落剩金粟，蓉妆浓绣屏。
    高堂竹梢上，幽榭荷叶滨。
    群仙此小憩，呼酒领一欣。
    秋花隔水笑，笑我随纱巾。
    更酬不知筹，互嘲还作春。
    行乐戒多取，况复仄羲轮。
    归发兀颓玉，那知醉与醒。

杨万里　庚申东园花发二首
    晓风细细复鲜鲜，也不鸣条也不喧。
    却被花枝勾引著，掀桃舞柳恣他颠。

杨万里　庚申东园花发二首
    桃蹊李径旧分栽，红白教他各自开。
    可是桃花逞颜色，一枝穿过李花来。
    
