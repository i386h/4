<!-- { "loadSidebar": true } -->
    行行吟此景，应不念沧洲。

释简长　送僧南归
    渐老念乡国，先归独羡君。
    吴山全接汉，江树半藏云。
    振锡林烟断，添瓶润月分。
    重栖上方夜，孤狖雪中闻。

释简长　送僧游五台山
    五峰横绝汉，寒翠倚苍冥。
    积雪无烦暑，高杉祂落星。
    碛雪簷外见，边角坐中听。
    师到栖禅夜，龙湫独灌瓶。

释简长　送行禅师
    南国山重叠，归心向石门。
    寄禅依鸟道，绝食过渔村。
    楚雪黏瓶冻，江沙溅衲昏。
    白云深隐处，枕上海涛翻。

释简长　宿许山人别业
    岚霁景初分，溪桥对石门。
    犬声知远客，烧影见前村。
    古木秋生菌，空山夜答猿。
    几因留我宿，静话极诗源。

释简长　晚次江陵
    楚路接江陵，倦行愁问程。
    异乡无旧识，多难足离情。
    落日悬秋树，寒芜上废城。
    前山不可望，断续暮猿声。

释简长　夜感
    无眠动归心，寒灯坐将灭。
    长恐浮云生，夺我西窗月。

释简长　赠郝礼丞
    住近城西寺，门无俗客登。
    朝回簾捲雪，吟冷砚生冰。
    鸟影罇中过，茶烟竹际凝。
    遥思来夜月，虚阁与谁凭。

释简长　赠浩律师
    浩也毗尼学，精于玉帐严。
    蚁酣停扫砌，燕乳记钩簾。
    茶鼎敲冰煮，花壶漉水添。
    梦回池草绿，忍践绿纤纤。

释简长　赠峡山清伦师
    褰衣汲灵水，混涤巾履尘。
    烟霭霁杉竹，澄凝此心神。
    高僧洒真雨，泽彼寒草春。
    华月寫空印，清霜肃斋身。
    犹言振金策，归作耶溪邻。

释建　偈
    兔马有角，牛羊无角。
    绝毫绝厘，如山如岳。
    针锋上师子翻身，藕窍中大鹏展翼。
    等闲突过北俱卢，日月星辰一时黑。

释閒卿　句
    白云教早归。

释鉴　含珠林
    风劲萧萧响，露滴个个圆。
    坐看西山月，浑疑堕我前。

释鉴　黄巢墓
    图王争霸业，知古仗戈矛。
    英风今何在，都成一古丘。

释鉴　锦镜池
    一鉴涵虚碧，万象悉其中。
    重绿浮轻绿，深红閒浅红。

释鉴　举羪宾国王问师子尊者蕴空公案颂
    尊者何曾得蕴空，羪宾徒自斩春风。
    桃花雨后已零落，染得一溪流水红。

释鉴　妙高台
    一峰何突兀，不与群峰齐。
    纵目乾坤窄，回头日月低。

释鉴　乳峰庵
    崖窦乳堪啜，凝眸翠作屏。
    老禅初定起，山鸟中呼名。

释鉴　入山亭
    荒芜行尽处，幽亭聊暂止。
    带雨策孤筇，登高从此始。

释鉴　师子岩
    昂空势不已，踞地何雄哉。
    白云遮不得，依旧山头来。

释鉴　桃花坑山
    地僻人居少，林深路转迷。
    桃花流水细，不异武陵溪。

释鉴　藤龛
    萝居空未久，谁能继其踪。
    寥寥岩畔月，千古属和公。

释鉴　听泉亭
    寒泉潄石齿，淅沥鸣瑶琴。
    坐来毛骨清，分明太古音。

释鉴　徐凫岩
    萧然上方境，人稀知地僻。
    徙闻古仙人，石上有遗迹。

释鉴　雪窦杂咏
    特立群峰表，危然势不倾。
    禅心情似洗，坐看月华明。

释鉴微　送淳上人归故山
    旧隐频关念，秦吴忽倦游。
    离亭逢落日，归路隔沧洲。
    苔遍安禅石，松侵待月楼。
    重栖上方夜，欹枕瀑声秋。

释鉴微　赠翌上人
    京寺别来久，高斋近海隅。
    引禅秋磬动，照像夜灯孤。
    爱水开新沼，思山挂旧图。
    他时如结社，许继远公无。

释戒香　偈
    孟冬改旦晓天寒，叶落归根露远山。
    不是见闻生灭法，当头莫作见闻看。

释戒修　颂
    两轮举处烟尘起，电急星驰拟何止。
    目前不碍往来机，正令全施无表里。
    丈夫意气自冲天，我是我兮你是你。

释进英　偈三首
    报慈有一公案，诸方未曾结断。
    幸遇改旦拈出，各请高著眼看。

释进英　偈三首
    与麽上来，猛虎出林。
    与麽下去，惊蛇入草。
    不上不下，日轮杲杲。
    潇潇江水碧溶溶，出门便是长安道。

释进英　偈三首
    三世一切佛，同入这窠窟。
    衲僧唤作辽天鹘。

释景深　辞众偈
    不用剃头，何须澡浴。
    一堆红焰，千足万足。

释景深　偈
    火里灵苗秀，无根偏界生。
    诸人如体悉，千里共途行。

释景元　度南明和尚意拟颂
    我有明珠一颗，切忌当头错过。
    虽然觌面相呈，也须一槌打破。

释景元　偈
    有时候，有时喜，
    有时观音面，有时夜叉觜。
    或现鼠尾龙头，或现鼠头龙尾。
    偏要检非，不要检是。
    是金不博金，是水不博水。

释景元　偈
    野干鸣，师子吼。
    张得眼，开得口。
    动南星，蹉北斗。
    金刚阶下蹲，神龟火里走。

释景元　颂古四首
    推穷物理成家计，会合时机便识心。
    多谢春风无厚薄，贫家桃李也成阴。

释景元　颂古四首
    灵树面皮多葛怛，韶阳板齿上生毛。
    会得国清才子贵，不会家富小儿娇。

释景元　颂古四首
    阿家新妇最相怜，新妇骑驴家便牵。
    几度醉归明月夜，笙歌引入画堂前。

释景元　颂古四首
    不触又不背，徒劳生拟议。
    开口更商量，白云千万里。

释景元　自题肖像
    生平只说聱头禅，撞著聱头如铁壁。
    脱却罗笼截脚跟，大地撮来墨漆黑。
    晚年转复没刀刀，奋金刚杵碎窠窟。
    他时要识圆悟面，一为渠侬併拈出。

释景云　老僧
    日照西山雪，老僧门始开。
    冻瓶黏柱础，宿火陷炉灰。
    童子病归去，鹿麋寒入来。
    斋钟知渐近，枝鸟下生台。

释景晕　偈
    云门一曲腊月二十五，瑞雪飘空积满江山坞。
    峻岭寒梅花正吐。手把须弥槌，
    笑打虚空鼓。惊起憍梵钵提，
    冷汗透身如雨。

释警玄　偈
    夜半乌鸡抱鹄卵，天明起来生老鹳。
    鹤毛鹰觜鹭鸾身，却共乌鸦为侣伴。
    高入烟霄，低飞柳岸。
    向晚归来子细看，依稀恰似云中雁。

释警玄　偈
    我昔初机学道迷，万水千山觅见知。
    明今辨古终难会，直说无心转更疑。
    蒙师点出秦时镜，照见父母未生时。
    如今觉了何所得，夜放乌鸡带雪飞。

释警玄　偈
    撒手那边千圣外，祖堂少室长根芽。
    鹭倚雪巢犹自可，更看白马入芦花。

释警玄　寄浮山远禅师
    杨广山头草，凭君待价焞。
    异苗翻茂处，深密固灵根。

释警玄　寄侍郎王曙偈
    吾年八十五，修因至於此。
    问我归何处，顶相终难睹。

释警玄　句
    羸鹤老猿啼谷韵，瘦松寒竹锁青烟。

释警玄　句
    大洋少底红尘起，须弥顶上水横流。

释警玄　句
    宝殿无人不侍立，不种梧桐免凤来。

释警玄　句
    白云覆青山，青山顶不露。

释警玄　句
    白牛吐雪彩，黑马上乌鸡。

释净慈东叟　辞世颂
    南山末后句，未举先分付。
    生也何曾生，死也何曾死。

释净珪　寓宿洞霄
    当年许郭栖真地，暇日寻幽独往来。
    九转还丹藏箬底，千年遗迹寄岩隈。
    巍巍玉殿围青嶂，寂寂瑶坛锁绿苔。
    假榻壶天追胜集，尚怜归兴更徘徊。

释净豁　答真西山偈
    青编读后方为士，共牒颁时始是官。
    不拜皇朝真爵命，要行所学也应难。

释净全　答大慧举灵云悟桃花颂
    灵云一见两眉横，引得渔翁良计生。
    白浪起时抛一钓，任教鱼鳖竞头争。

释净全　答松源和尚举竹篦话颂
    黑漆竹篦握起，迅雷不及掩耳。
    德山临济茫然，懵底如何插嘴。

释净全　颂古三首
    此老从来谩自夸，无端病眼见空华。
    直教当下超三际，检点将来未到家。

释净全　颂古三首
    是见受时眼著屑，见如不受事犹乖。
    贼身已露徒囘首，鬼面神头一处埋。

释净全　颂古三首
    毗耶城里老维摩，一默无言诡诈多。
    三万二千师子座，一时欣倒看如何。

释净全　摘椒颂
    含烟带露已经秋，颗颗通红气味周。
    突出眼睛开口笑，这回不恋旧枝头。

释净全　自赞
    匙挑不上个村夫，文墨胸中一点无。
    曾把虚空揣出骨，恶声赢得满江湖。

释净昙　辞众偈
    这汉从来没缝罅，五十六年成话霸。
    今朝死去见阎王，剑树刀山得人怕。

释净昙　偈
    本自深山卧白云，偶然来此寄闲身。
    莫来问我禅兼道，我是吃饭屙屎人。

释净照　句
    云归大似谙风势，水咽多应恨世情。

释净照　句
    盘馔春多笋，厨薪泾带苔。

释净真　呈安抚使赵端明
    海沸江河水接连，居民冲荡益忧煎。
    投身直入龙宫去，要止惊涛浪拍天。

释净真　句
    饥肤片玉明。

释静　偈
    声前认得，已涉廉织。
    句下承当，犹为钝汉。
    电光石火，尚在迟疑。
    点著不来。横尸万里。

释居简　{内力外囗}庵
    {内力外囗}地一下，好肉剜疮。
    更安名字，雪上加霜。

释居简　哀三城
    岁逢虎牛祸折萌，荡荡蜀道犹可评。
    嗾奸反正善其计，振槁拉枯徒匀勸。
    初虽覆杯可撲减，终焉决海难为平。
    智人三尺眼前暗，明玉一玷磨弗晶。
