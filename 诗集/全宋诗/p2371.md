<!-- { "loadSidebar": true } -->
    溪烟陇月间，幽其未尝负。
    中路勿弃捐，友道贵长久。
    
    
释文珦　梅雨
    梅雨无时下，霖淫一月余。
    重阴迷早晚，常课废经书。
    衣润无由曝，园荒亦欠锄。
    尧天舜日远，怀抱若为舒。

释文珦　梦回
    梦回四壁无人语，高树萧萧似有风。
    独起绕池行数匝，万山擎雪月明中。

释文珦　梦觉
    七十五声更漏，一千余里乡心。
    梦里分明归去，觉来无处追寻。

释文珦　梦觉
    岝崿东边旧草堂，久抛日日费思量。
    梦中分晓曾归去，觉后身仍在异乡。

释文珦　梦觉辞
    霜月何皎皎，寒负更凄凄。
    气候感微虫，终夜常悲啼。
    游子当此时，能不念故栖。
    念久结为梦，远过横塘西。
    此梦亦良劳，屡涉山谷溪。
    宛然见亲友，笑语相招携。
    觉来仍在旅，乡远人乖暌。
    浮生等如梦，短长不须稽。

释文珦　梦觉吟
    百年如大梦，梦里几纷驰。
    觉后识为梦，梦时曾未知。
    吾生今已觉，不记梦中时。
    在梦人无限，昏昏信可悲。

释文珦　梦中作
    弃置何足忧，贫贱元非病。
    山边水边行，颇适幽人情。
    柴门绝轮鞅，苍苔满修径。
    忽听渔者歌，还动江湖兴。

释文珦　秘书山中草堂
    谢客开山兴，深居寄草堂。
    曲阑凭野色，虚牖敞晴光。
    路转青林合，泉流碧涧长。
    群峦分向背，平楚接微茫。
    兰茝含幽洁，松筠傲雪霜。
    玄猨啼夜月，青鹤舞朝阳。
    地僻烟霞古，云深草树凉。
    藤梢藏钓石，桂子落琴床。
    为识禽鱼性，终辞鸳鸯行。
    真曾脱颖出，只作善刀藏。
    不爱烧金术，唯留煮石方。
    赋诗閒点笔，勘易静焚香。
    酿酒应浮白，收茶自过黄。
    秋来看{左各右刂}竹，春尽课劙桑。
    水暖分鱼种，崖寒取蜜房。
    人高徵士节，天动少微芒。
    道在名难隐，身閒乐叵量。
    更知齐指马，诚足傲羲皇。
    萧散氛埃表，高风不可忘。

释文珦　灭迹
    灭迹岩岫间，居然养真素。
    夕餐篱菊英，朝饮木兰露。
    玄衢谅堪涉，时荣焉足慕。
    万古功名人，累累但丘墓。

释文珦　闽中岁暮怀吴中
    冉冉年光尽，凄凄客思惊。
    痚狂轻万事，行役负平生。
    海月移松影，山风壮瀑声。
    寒宵频作梦，曾不离吴城。

释文珦　鸣雁行
    鸣雁{左嗈右隹}{左嗈右隹}来自北，一一衔芦度深碛。
    空受严霜捐羽毛，不为征人寄消息。
    散落湘吴无定所，或寄平川或洲渚。
    相唤相呼不乱群，非比寒鸦无次序。
    弋者多怀害尔心，栖宿须寻烟水深。

释文珦　陌头
    陌头游子矜年少，争把夭桃林貌红。
    老眼看来浑似梦，开时便与落时同。

释文珦　墨菊
    渊明爱佳色，灵均餐落英。
    墨衣林下去，标致更凄清。

释文珦　墨水仙
    二妃泣苍梧，泪多衣袂黑。
    犹似不忘君，垂头情脉脉。

释文珦　墨萱
    丹粉转成缁，风姿尚潇洒。
    对此可忘忧，依依北堂下。

释文珦　母子吟
    游子行远方，慈母在高堂。
    砌有忘忧草，对之还断肠。
    母心乃如斯，子心其可忘。
    子心苟如母，足以感苍苍。
    君不见汉蔡邕，晋王祥。

释文珦　暮春书怀
    青春还又暮，草树各相高。
    细雨啼姑恶，微风飞伯劳。
    壮怀消白发，隐迹寄玄袍。
    万事何须计，人生各有遭。

释文珦　南山松柏章
    松柏何天矫，南山何崚嶒。
    松柏有常性，南山不骞崩。
    南山人所仰，松柏人所承。
    寻常部娄间，琐琐唯薪蒸。
    彼无高志徒，眡此宜自懲。
    坚守岁寒操，亦当慎修凭。

释文珦　拟古
    容易三年另，缠绵万里情。
    梦中频见面，终是不分明。

释文珦　拟古
    事往不可追，愁来不可扫。
    悠悠百年间，一身孰能保。
    昔为席上珍，今作路傍草。
    倚伏理则然，宁复有当道。
    古者贤圣人，身否亦枯槁。
    嘉名如日月，万事犹杲杲。
    浮云非我心，归根以为宝。
    茫昧曷能明，吾将问苍昊。

释文珦　逆旅
    逆旅夜冥冥，寒灯结烬青。
    一声霜雁过，倦客梦初醒。

释文珦　年来
    年来已绝交，孤憩竹间寮。
    境寂身逾懒，神安息自调。
    云开山意静，风止树声消。
    自足全无乐，谁能问市朝。

释文珦　宁退耕岩维石隆湖隐皆尝有德於余图报未能而俱下世感念存亡哭以十
    吾生素无宠禄愿，自向空林灰百念。
    但存心地如砥平，不道人间有崖堑。
    皇天幸能念无辜，脱我险难归夷涂。
    天定胜人乃其证，纷纷谮舌胡为乎。
    四方交朋盈什百，反眼如同不相识。
    岂唯袖手不能援，多若苍蝇变白黑。
    独有空门三老人，或未褒面非交亲。
    奋身为余直其枉，恻隐如此宜称仁。
    思欲报之苦无力，但有此心匪石席。
    今日为异世人，俛仰存亡三太息。

释文珦　农父
    农家逢乐岁，欢笑自村村。
    黣麦黄铺野，桑麻绿映门。
    簄梁收鰋鲤，圈栅足鸡豚。
    古庙高枫下，迎神鼓笛喧。

释文珦　农户
    农户竹林西，茅檐傍水低。
    黄鸡四五只，青韭两三畦。
    社翁醅堪漉，秋田秫又齐。
    老翁留客住，为具任山妻。

释文珦　农家
    绕屋桑麻槿作篱，当门一树白蔷薇。
    老翁请唤牛医至，穉子鞭拦鸭阵归。
    赛愿酒丰同饮福，输官绢足各裁衣。
    年年十月农功毕，还向豩头整钓矶。

释文珦　农家
    农家何所知，邻里自相宜。
    草径东风软，茅檐春日迟。
    数鸦鸣秃树，一犊卧荒陂。
    酒熟相留醉，於人不作期。

释文珦　农居
    农居深且僻，城市不相闻。
    草路纵横入，柴门向背争。
    儿童知放牧，父老念耕耘。
    但愿桑麻长，勤劳岂足云。

释文珦　农谣
    斗种播良田，可收三十石。
    天予人夺之，耕夫每无食。

释文珦　偶成
    名利双蜗角，堪舆一旅亭。
    生平嫌著物，老去更忘形。
    慢火煎茶熟，寒灯照梦醒。
    室空无道伴，自展八还经。

释文珦　偶泛
    偶泛扁舟向海埏，初非有意访神仙。
    蓬莱方丈不可问，汉武秦皇空复然，
    水上楼台皆蜃气，石间膏馥是龙涎。
    麻姑曾共方平说，行复扬尘变土田。

释文珦　偶作
    风露洗空寒，秋清四体安。
    偶扶筇杖出，因采菊花餐。
    老觉心情懒，閒知世界宽。
    寒山诗一卷，随意作经看。

释文珦　偶作
    陵谷今迁变，衣冠半不存。
    闾阎小儿女，尽解北人言。

释文珦　盘谷
    盘谷住来深，余生任陆沈。
    自知尘外趣，消尽世间心。
    林霭飘成画，风泉写入琴。
    清猨亦可爱，旦莫发长吟。

释文珦　蓬户
    蓬户何须启，年来已绝交。
    色空原自了，玄白任渠嘲。
    琴谱添新曲，书囊屏旧抄。
    抟风九万里，安隐愧枝巢。

释文珦　披云亭
    我爱山中人，冥心信绸缎寂。
    危亭上绝巘，不染世人迹。
    群峰合空翠，疑若天宇窄。
    午夜独长啸，云开山月白。

释文珦　癖性
    癖性唯耽静，溪山占一坳。
    小桥横独水，矮屋盖重茅。
    坎井寒泉冽，深蹊密阴交。
    閒门终日掩，不许俗人敲。

释文珦　翩翩春燕行
    翩翩春燕，厥有常心。
    来以春阳，去以秋阴。
    不爽于社，为时所钦。
    玄衣济济，美度愔愔。
    差池其羽，下上其音。
    如服仁义，如喜瑟琴。
    缮垒杏梁，衔泥柳林。
    宫房孔式，非僭非淫。
    居处齐一，淑惠且任。
    实生商后，匪曰凡禽。

释文珦　贫贱诗
    贫贱交亲绝，形影自相吊。
    清泉白石间，朝夕事吟啸。
    甑堕何足言，灰死不须溺。
    达人乃知此，宁免俗士诮。

释文珦　平旦
    平旦气偏清，境界复深窔。
    初日上东溟，高峰最先照。
    会意发长吟，何似苏门啸。
    不必谐宫商，自是山中调。

释文珦　平斋老先生游霅城叶氏园池有作俾次元韵
    名园无俗情，渔子往来密。
    凭阑古城近，屏翳秀石出。
    弁衡山献青，苕霅水□碧。
    好景吟不穷，烟霏又将夕。

释文珦　凭阑
    清川屡萦回，石路更深窈。
    经月无行人，柴门闭春草。
    虚堂在云际，痚磬出林杪。
    日日有余閒，凭阑看飞鸟。

释文珦　屏迹
    江湖厌风波，岩壑事幽屏。
    柴门绝往还，自阅朝昏景。
    日出烟雾消，鸟散松竹静。
    须臾日西颓，余晖在高岭。
    短生亦如寄，举世孰能省。
    愿学远公俦，终然谢尘境。

释文珦　屏居
    吾生本痚庸，不作尘间梦。
    屏居万山中，野性颇自纵。
    消摇鹰脱鞲，萧散马释鞚。
    天寒放麋入，春燠闻鸟唘。
    斸药时荷锄，灌圃晨抱翁。
    薇生富采撷，橘熟断包贡。
    乔松已巢鹤，瘦笔待鸣凤。
    回首视世人，真若螘一閧。

释文珦　屏居
    屏居泉石间，所乐在閒纵。
