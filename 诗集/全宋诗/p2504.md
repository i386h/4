<!-- { "loadSidebar": true } -->
    人人常光现前，个个壁立万仞。

释宗杲　偈颂一百六十首
    善法堂前瑞气新，天书来自九重城。
    唯凭一句无私语，上祝吾皇亿万春。

释宗杲　偈颂一百六十首
    今朝三月十五，已得如膏之雨。
    农夫鼓腹歌谣，万象森罗起舞。

释宗杲　偈颂一百六十首
    佛子住此地，则是佛受用。
    常在於其中，经行及坐卧。

释宗杲　偈颂一百六十首
    文远在驴粪中过夏，面赤不如语直。
    赵州贫他小利，赢得个糊饼。
    检点将来，也是普州人送贼。
    鹅王择乳，素非鸭类。

释宗杲　偈颂一百六十首
    正说知见时，知见即是心。
    当心即知见，知见即如今。

释宗杲　偈颂一百六十首
    万里无寸草，出门便是草，
    各自有公据。有公据，
    何拘束，清风月下守株人，
    凉兔渐遥春草绿。

释宗杲　偈颂一百六十首
    人有心看月，月无心照人。
    有无成一片，方始得惺惺。

释宗杲　偈颂一百六十首
    才方八月中秋，又是九月十五。
    唯有这个不迁，一众耳闻目睹。

释宗杲　偈颂一百六十首
    一二三四五，五四三二一。
    返覆数千回，总不出今日。
    霜风刮地来，法身赤骨{左骨右歷}。

释宗杲　偈颂一百六十首
    去是住时因，住是去时果。
    去住与果因，无可无不可。

释宗杲　偈颂一百六十首
    心同虚空界，示等虚空法。
    证得虚空时，无是无非法。

释宗杲　偈颂一百六十首
    今朝又是五月五，大鬼拍手小鬼舞。
    蓦然撞著桃符神，两手椎胸叫冤苦。
    艾人云，休叫苦，
    只有一处堪回互。回互不回互，
    回而更相涉，不尔依位住。

释宗杲　偈颂一百六十首
    今朝又是六月半，记得一则旧公案。
    拄杖子吞却法身，露柱在傍偷眼看。
    看不看，拈起秦时{左车右度}轹鑽。
    万别与千差，吾道以一贯。

释宗杲　偈颂一百六十首
    一百二十日禁足，三十五日在外走。
    熨斗煎茶铫不同。泥牛解作师子吼。
    今朝法岁已周圆，拈得鼻孔失脚口。
    以大圆觉为伽蓝，七七依前四二九。

释宗杲　偈颂一百六十首
    秋江清浅时，白露和烟岛。
    良哉观世音，全身入荒草。
    在荒草，不须讨。
    不识大哥妻，元来是嫂嫂。

释宗杲　偈颂一百六十首
    门外春将半，山房总不知。
    可怜拄杖子，暗里自抽枝。

释宗杲　偈颂一百六十首
    乾峰洗面摸著鼻，云门吃饭咬著沙。
    二人蓦地相逢著，元来却是旧雠家。

释宗杲　偈颂一百六十首
    扑落非他物，纵横不是尘，
    山河及大地，全露法王身。

释宗杲　偈颂一百六十首
    今朝十月旦，为君重衍算。
    两个五日文，地来是一贯。
    顶门具眼人，记取这公案。

释宗杲　偈颂一百六十首
    十方法界至人口，法界所有即其舌。
    只凭此口与舌头，祝吾君寿无间歇。
    亿万斯年注福源，如海滉漾永不竭。
    师子窟内产狻猊。鸾鷟定出丹山穴。
    为瑞为祥遍九垓，草木昆虫尽欢悦。
    稽首不可思义事，喻若众星拱明月，
    故今宣畅妙伽陀，第一义中真实说。

释宗杲　偈颂一百六十首
    一别二十年，蓦地又相见。
    如百炼精金，如终色不变。
    请我转法轮，增长菩提愿。
    直下绝狐疑，便悟本来面。

释宗杲　偈颂一百六十首
    老胡九年话堕，可惜当时放过。
    致令默照之徒，鬼窟长年打坐。
    这一个，那一个，
    更一个。虽然苦口叮咛，
    却似树头风过。

释宗杲　偈颂一百六十首
    一年一度解，一年一度结。
    只是这个事，何须更多说。
    不多说，蹋著秤鎚硬似铁。

释宗杲　偈颂一百六十首
    有句无句，如藤倚树，
    孟八郎汉，便恁魔去。
    机不到，语不副。
    眼里著得百千万亿须弥山，耳里著得无量无边香水海。
    机副语语投机，眼里著沙不得，
    耳里著水不得。

释宗杲　偈颂一百六十首
    南泉放倒，云门扶起。
    放倒扶起，有宾有主。
    明眼衲僧商量，切忌别作道理。

释宗杲　偈颂一百六十首
    诸法本来绝待，触目且无拘碍。
    只因断臂觅心。便有人求忏罪。
    无文印子既成，付法传衣厮赖。
    致令卢老黄梅，坠石腰间舂碓。
    将谓有法与人，问著却言不会。
    引得后代儿孙，尽作韩{左犭右卢}逐块。
    虽欲扶竖宗乘，奈何东倒西累。
    子细检点将来，直是令人叵耐。
    若也尽令而行，一击须教粉碎。
    有进静坐思量，就中也有可爱。
    深沙共修罗结亲，金刚与土指背。

释宗杲　偈颂一百六十首
    细不通风，大通车马。
    突出当阳，孰辨真假。
    虚空{左木右覇}柄。无手人能把。
    破驴蹋倒摘茶轮，草庵卸下瑠璃瓦。

释宗杲　偈颂一百六十首
    洞山万里一条铁，济阳一击百杂碎。
    云门关字常现前，翠岩眉毛在不在。

释宗杲　偈颂一百六十首
    法法本来法，无法无非法。
    何於一法中，有法有不法。

释宗杲　偈颂一百六十首
    或是或非人不识，逆行顺天行莫测。
    隔山人唱鹧鸪词，错认胡笳十八拍。

释宗杲　偈颂一百六十首
    荆棘林中善卷舒，更於骊颔探神珠。
    南山鳖鼻活拈得，乘兴犹来捋虎须。

释宗杲　偈颂一百六十首
    休夸棒下无生忍，拨置当阳掣电机。
    未屙已前蓦提得，一击自然亡所知。

释宗杲　偈颂一百六十首
    多时不说禅，口边生白醭。
    大众苦相煎，便登陆曲录木。
    匪论五家宗，不引传灯录。
    才开两片皮，业因招薄福。
    释迦乾屎橛，达麻老自秃。
    一人曲说直，一人直说曲。
    彼此大丈夫，肯受尔沸{外尸内豕}。
    骂佛谤祖师，定入拔舌狱。
    佛祖生冤家，魔生真眷属。
    心地黑漫漫。口里水漉漉。
    似恁出家儿，定灭瞿昙族。
    腊月三十朝，大笑地成哭。

释宗杲　偈颂一百六十首
    香严透语渗漏，被语言缚杀。
    石霜透情漏，被情识使杀。
    曹山透见渗漏，被见闻觉知或杀。

释宗杲　偈颂一百六十首
    这僧有头无尾，明如有尾无头。
    若人道得头尾圆全句，云门与尔拄杖了。

释宗杲　偈颂一百六十首
    三十年来弄马骑，今朝却被驴儿攧。
    就地拾得丽水金，牛起却是新罗铁。
    报诸人，别不别，
    夜来雪压云门，冻得乌龟成鳖。

释宗杲　偈颂一百六十首
    今夜唤明朝作来，明朝唤今夜作去岁。
    即称来年今夜合来，既号去岁明朝合去。
    来年今夜不见来，去岁明朝定不去。
    既不来，又不去，
    业识茫茫无本据。大圆镜里绝纤尘，
    个别岂著闲家具。是则是，
    别又别，烁迦晃破秋天月。
    庞公不昧本来身，大似飞龙成跛鳖。
    尔诸人，瞥不瞥，
    灵利汉须看时节。五九尽处又逢春，
    衲僧脑后三斤铁。

释宗杲　偈颂一百六十首
    夜来兔子赶大虫，天明走入无何有。
    月下珊瑚长数枝，万象森罗齐稽首。
    拄杖子，不唧{左口右留}，
    渠侬却善分妍丑。李公烂醉绝倒时，
    元是张公吃村酒。报诸人，
    急回首，切忌疾狂外边走。

释宗杲　偈颂一百六十首
    俊鹞不打篱边兔，猛虎终不食伏肉，
    毛头星现北斗前，把断天关并地轴。

释宗杲　偈颂一百六十首
    福城东有大长者，居福城东海屿上。
    於不思议尘劫中，承事供养无数佛。
    善哉长者世希有，如优昙华时一现。
    发启广大真实心，创无佛处阿兰若。
    若昔智人建梵刹，折草插地即成就。
    此心坚固等须弥，或赞或毁不扔动。
    魔王军众数甚多，睹兹殊胜自摧伏。
    长者视身如浮云，变灭须臾不长久。
    当生佛国时节来。撒手便行不回顾。
    有子遵义起其家，志愿身心俱及第。
    仁者则寿语不诬，当知今亦未尝死。
    我来居是阿兰若，不见长者生遗恨。
    故说此偈聊发扬，同住如来寂灭海。

释宗杲　偈颂一百六十首
    以字不成八字非，烁迦罗眼不能窥。
    一毛头上重拈出，忿怒那吒失却威。

释宗杲　偈颂一百六十首
    心空及第无阶级，直下忘怀罪性空。
    一念廓然三际断，千差万别尽圆通。

释宗杲　偈颂一百六十首
    针锋头上透天关，著意忘怀两不堪。
    直下早逾千万劫，即今成佛未同参。

释宗杲　偈颂一百六十首
    普贤身相无有二，八万四千毛孔刹。
    一一毛孔一如来，一一如来一塔庙。
    舍利坚固金刚身，虚空可坏此不朽。
    女子陈氏报劬劳，一一塔庙一瞻礼。
    满卟八万四千拜，尽诸毛孔无有遗。
    所获功德不可量，正与普贤行愿等。
    用严慈父及慈母，遍及法界诸有情。
    永离苦海证菩提，悉得心空趣彼岸。

释宗杲　偈颂一百六十首
    昨日梦说禅，如今禅说梦。
    梦时如今说底，说时说昨日梦底。
    昨日合眼梦，如今开眼梦。
    诸人总在梦中听，云门复说梦中梦。
    驴唇先生开口笑，阿修罗王打勃跳。
    海神失却夜明珠，擘破弥卢穿七竅。
    三人上座请谈禅，13地无风浪拍天。
