<!-- { "loadSidebar": true } -->

晁补之　千秋岭上
    永日倦高跻，盘回四望迷。
    松根危抱石，岭路曲随溪。
    马腹飞云薄，山腰过雨低。
    阴崖不可度，谁此构长梯。

晁补之　谯都对酒忆玉函山
    不遣西楼对玉函，宋谯频缀副车衔。
    今年重污花前酒，犹是扬州别驾衫。

晁补之　谯国嘲提壶
    何处提壶鸟，荒园自叫春。
    夕阳深樾里，持此劝何人。

晁补之　琴中宫调辞
    神仙神仙何处，青山里，
    白云际，不似人间世。
    源上正碧桃春，清溪乍逢人。
    住无因，忆红尘，出洞花纷纷。

晁补之　清口怀应书时雪中舟行
    蚤岁单舟此水滨，雪花都蔽引舟人。
    重来五马真何事，笑雪空成鬓上春。

晁补之　秋夜古风
    瑶池始波县圃风，邓林飞叶云搅空。
    人间栎社几黄落，晓窗洗黛悲青铜。
    常嗟彭祖悔杖晚，不见王母桃花红。
    安知帝怒削龙伯，舆峤已没归墟中。
    楚人方复感时节，申旦不寐同秋虫。
    虚堂气入枕簟肃，熟寐不复闻嗈嗈。
    大言身塞不得仰，了语无异鸿毛烘。
    天如旋磨人蚁却，更千万日劳何功。
    汉南种柳人笑尔，江潭凄怆雕形容。
    小楼遐观午夜阒，凉月不尽山无穷。
    一身逆旅过万物，千古昨梦如惊蓬。
    胡床收虑蹔一息，杲杲已上扶桑东。

晁补之　秋夜西岗联句
    城南远人迹，虫响最先秋。
    河汉横疑近，星辰烂不收。
    露浓枝上月，风驶苑中筹。
    下直身田野，相忘世马牛。
    市声城郭夜，遥色草茅幽。
    寂寞容还往，文章得献酬。
    天依阊阖转，斗直未央留。
    清洛东输海，夷门北拱州。
    寒灯知苦织，浊酒识穷愁。
    饱食容高议，苍颜媿薄游。
    黑貂寒事早，青史素心遒。
    附骥容吾钝，黄金试络头。

晁补之　秋竹
    秋风多烦冤，竹是岁寒物。
    朝寒阶玲珑，暮寒阶恤勿。
    翻然下一叶，未觉瘦崷崒。
    岂无陈根旁，寂莫众头屈。
    何时雷填填，看尔射地出。

晁补之　求仁复示怨句次韵
    闻说高情久沉寥，絷维谁与永今朝。
    五车犹累方书好，万物先从辩说雕。
    已向季咸心独醉，更缘顺子意都消。
    清秋璧月凉如水，莫遣纤云翳紫霄。

晁补之　山坡陀辞
    山坡陀兮下属江，势崖绝兮涛波所荡如颓墙。
    松郁律兮其高百尺，旁枝虬鹜葛虆之。
    仰不见日兮之下可依，吾曳杖兮吾僮以吾之书随。
    邈余望兮水中沞，颀然而长者黄冠兮羽衣。
    轩牙顃坦腹涛石箕坐兮，
    石亦有趾安不危，四无人兮可忘饥。
    仙人偓佺兮自言其居瑶之圃，
    一日一夕兮飞相往来不可数。
    使其开口梦中仇池我归路，
    此非小有兮噫乎何以乐此而不去。
    昔余游于葛天氏兮，身非陶氏犹与偕乘。
    渺莽良未可兮，仆夫悲余马怀。
    聊逍遥兮容与，晞余发兮兰之陼。
    余论世兮千载一人犹并时，
    歧叕有歧兮余行诘曲欲知余者希。
    峨峨洋洋余方乐兮，譬余舟于水。
    鱼沉鸟扬亦不知，何必每念辄得应余若击，
    坐有如此兮人子期。

晁补之　上马
    上马笑属君，归期在十日。
    来时草白芽，归时青郁郁。
    来嗔马蹄急，归嗔马蹄缓。
    人心自如此，马蹄终不变。

晁补之　苕霅行和于潜令毛国华
    苕溪清，霅溪绿。
    溪水湾环绕天目，山间古邑三百家。
    日出隔溪闻打衙，长官长髯帽乌纱。
    不曾执板谒大尹，醉卧紫兰花影斜。
    紫兰花开为谁好，年年岁岁溪南道。
    不见西陵白发人，荆江夜雪唱阳春。
    阳春绝唱和者寡，客醉闻之双泪洒。
    夜来魂梦海中山，缥缈云涛烟浪间。
    云涛烟浪不可渡，睡觉秋风落桐树。
    秦吉了，秦吉了。言语无人会。
    无人会得奈君何，且向紫兰花下醉。

晁补之　身世谩悠哉
    身世谩悠哉，田园首重回。
    春来亦何事，忽忽叹庭槐。

晁补之　慎思闻家弟无斁捷解见贻用前韵
    吾弟平生辛苦同，匹雏志举百钧钟。
    自惭操瑟尚不斥，劝使力田终有逢。
    青眼故人欣捷报，白头老母喜占从。
    书林傥预西城集，爵子酣酣香正浓。

晁补之　渑池道中
    虎狼敌国易良图，望见将军要引车。
    不畏秦强畏廉斗，古来只有蔺相如。

晁补之　渑池道中寄福昌令张景良通直
    十年一梦间湖湘，欲往从之道阻长。
    可但知君爱彭泽，不应言我薄淮阳。
    马穿崤底流泉白，鸟下关头落照黄。
    愁作驿亭寒不寐，怀人思古九回肠。

晁补之　省曹梦游山示无斁
    万里归来兄弟乐，百年多病井庐思。
    如何骑马穿靴地，只梦登山着屐时。

晁补之　十月九日初谒卫真太清宫二首
    虚庭下拜初形肃，秘殿瞻容更魄惊。
    何必囊函窥至妙，始知尘垢负平生。

晁补之　十月九日初谒卫真太清宫二首
    帷间角麈千年白，庭下髯羱一点青。
    当日乘云无马迹，只今遗木尽龙形。

晁补之　示张仲原秀才二首二
    城头急雨昏长川，城边清流鸥鹭闲。
    城西云黑电脚落，斜日正在城东山。

晁补之　示张仲原秀才二首一
    去年钜野张狂澜，黄河水不到鱼山。
    焦城有屋仲子筑，它日能来相往还。

晁补之　视田五首赠八弟无斁
    河流之所濡，一斛泥数斗。
    我庄当水穷，乃比石田瘦。
    尚无东陵瓜，况有南山豆。
    天雨不可期，且复鞭牛后。

晁补之　视田五首赠八弟无斁
    苏秦不愿印，乃在二顷田。
    东皋五十亩，力薄荆杞填。
    择高种苜蓿，不湿牛口涎。
    拙计安足为，朝往而暮旋。

晁补之　视田五首赠八弟无斁
    薄游废家务，待子营糗粮。
    庄奴不入租，报我田久荒。
    凌矜马到门，硉兀牛卧场。
    立苗苍耳根，此策殊未长。

晁补之　视田五首赠八弟无斁
    家世不为农，长安有大第。
    官粮弗充口，万里聊自庇。
    一从学聱牙，世事百色废。
    卖牛姑补屋，岁晚霜雪至。

晁补之　视田五首赠八弟无斁
    居贫废文字，铫鎒学苦耕。
    怪子独伶俜，久与地力争。
    苦耕又不时，狐虺日纵横。
    高原一释耒，叹息心怦怦。

晁补之　试院呈文潜用前韵
    神交千古圣贤中，尚想铜山应洛钟。
    倾盖十年唯子旧，知音一世更谁逢。
    天如蚁磨髒髒旦，谈似缲车亹亹从。
    邻榻邓侯那不共，拥衾百首兴方浓。

晁补之　试院次韵呈兵部叶员外端礼并呈祠部陈员外元舆太学博士黄冕仲
    盛世天休沓，真人宝历开。
    太任当政闼，元老位公槐。
    莫盛官人始，相从试士来。
    鸣珂咸俊彦，索米独尘埃。
    未叹官曹隔，多惭赏监陪。
    成川须甽浍，崇厦要条枚。
    文武中铨集，丹铅百卷堆。
    豚鱼聊可辨，皮弁不应恢。
    虎出争亡矢，蛇成屡夺杯。
    调锺求雅滥，烈火试民瑰。
    绿暗惊庭叶，朱明换律灰。
    得枭夸艾捷，闻鹤悼坚摧。
    茧绪谈飞麈，渑波酒挹罍。
    赓酬皆绝韵，搜索病非才。
    半是仙槎客，曾随禹浪雷。
    遭时鱼奋角，失路剑生苔。
    胆气冲星在，词源卷汉回。
    声名改闾里，轩冕映舆台。
    谖草怀堂北，灯花粲妇腮。
    凉风吹枕梦，薄雨滞城隈。
    号奏天官近，胪传御史催。
    康衢骥鸣跃，归檐仆讙咍。
    华省深扃钥，衡门翳草莱。
    尚怀休假远，别语重裴徊。

晁补之　试院次韵文潜欲知归期近呈天启慎思
    眉山得张侯，心许出一手。
    临川见蔡子，千载慰邂逅。
    邓君起南国，磊磊看三秀。
    譬如黄锺陈，我尚瓦釜吼。
    欲知归期近，唤马牵出厩。
    官壶持饷妇，倾写不渍口。
    千章输明堂，勿问草泽有。
    群公自凛凛，水镜照妍丑。

晁补之　试院求李唐臣画
    有客携来白团扇，看君画出翠微峰。
    忽然陂水变阴雾，便有松林吹晚风。
    松林陂水静何极，何处归舟天际识。
    韦侯直干傥不难，杜陵东绢那能惜。

晁补之　试院中秋
    秋风吹空雁旁午，长天无云月呈露。
    为须通晓照清樽，莫遣中宵生薄雾。

晁补之　收麦呈王松龄秀才
    晁庄寂莫依东山，王庄负郭容往还。
    东山刺蓟深一尺，负郭家近饶盘餐。
    穿鞋戴笠随麦陇，旱日炎炎烟燎颜。
    贱贫辛苦事当尔，君屋鳞鳞三百间。

晁补之　守蒲次新安西先寄府教授之道弟
    文章之子日翘翘，恐不能如岂有超。
    助我彤襜问民俗，烦君泮水采风谣。
    预知薄宦妨同处，且可清樽约屡招。
    十月驱车汉函谷，冷云高处望中条。

晁补之　守蒲过洛思十岁时侍先君寓居泣涕成诗二首二
    先君欲筑伊川意，四十年间万事非。
    他日一廛从可卜，白头持此欲安归。

晁补之　守蒲过洛思十岁时侍先君寓居泣涕成诗二首一
    建春门外柳依依，迸泪当年彩服嬉。
    穷子更无逢父日，匿王空记看河时。

晁补之　书周开祖子抱一发愿文后
    欲爱生诸秽，俱盛一草囊。
    应从持犯入，当发紫金光。

晁补之　叔与戏云谓我穷我尝伤食从而嘲之
    羊踏胸中昨夜蔬，不应扪腹怪如壶。
    妇家得餵犹须忍，莫索槟榔笑尔舑。

