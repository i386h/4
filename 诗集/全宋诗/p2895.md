<!-- { "loadSidebar": true } -->
    寂寂禅头人罕到，茫茫人世事多艰。
    朼来细说无生话，稳坐蒲团不忍还。

陶梦桂　游水福二首
    寺占吾乡好处山，半新半旧屋千间。
    水中莲似尼清净，雨后云如僧退闲。
    石路教人修整过，芒鞋怕我往来艰。
    夜深火炬浑无用，长是天教月送还。

陶梦桂　余试吏初期六十止今遂初原喜而赋之
    小儿无力报明时，六十休官早自期。
    今岁才遧花甲子，此身已居菊东篱。
    行年如许化未化，天命而今知不知。
    休问圣贤千古事，从今诗酒是吾师。

陶梦桂　与弓王二尉谈诗二首
    从来造物只儿嬉，用舍行藏各一时。
    玉兔金乌元去速，晓猿夜鹤怪归迟。
    幸然三径菊如旧，且与两梅仙说诗。
    试问钓车茶具外，当时谁予伴一随。

陶梦桂　与弓王二尉谈诗二首
    雀罗门巷驻高车，霭霭停云满眼时。
    惟有故情来得得，却搜诗句步迟迟。
    北窗不放渊明卧，南涧同看子厚诗。
    要识吾侪长久处，此心如月镇相随。

陶梦桂　约客
    家在青山绿水间，柴门虽设亦常关。
    稠花浪蕊随时有，乐事赏心从古悭。
    世上人多为物役，眼前谁肯掣身还。
    君能不负平生约，袖有新诗慰病颜。

陶梦桂　岳阳楼
    朱栏独倚晚天晴，唤起江湖万里情。
    风撼君山波浩荡，云归衡岳月分明。
    飘飘杜老乘槎兴，杳杳轩皇奏乐声。
    好把天瓢盛此水，涤除旱魃作秋成。

陶梦桂　赠神眼相士
    边檄烟尘日涨天，天教老病唤归田。
    从君试问平塘水，更照衰容得几年。

陶梦桂　赠眼科舒医士
    此老年来医有灵，病眸才洗便增明。
    教侬还尽读书债，头白依然对短檠。

陶梦桂　柘
    老矣能消几许衣。一株休论几絧丝。
    垂杨舞彻莺歌歇，且看东风舞柘枝。

陶梦桂　稚梅
    更好轩中几报春，幽人去后化为薪。
    向来花在孙枝上，一笑相看似故人。

陶梦桂　种梅
    矮窗元向竹边开，竹已森然只欠梅。
    新种一株花尚少，暗香早逐细风来。

陶梦桂　重次龚子辉平塘韵三首
    梦觉归来涉旧园，共寻幽事有梅仙。
    乍穿绿竹教成径，莫踏苍苔破却钱。

陶梦桂　重次龚子辉平塘韵三首
    白发多时精力少，绿樽痚后简编亲。
    本无世上荣华分，莫作山羊懒惰人。

陶梦桂　重次龚子辉平塘韵三首
    家园指拟似淇园，惜笋兼存上下番。
    若与此君情分簿，应无风月到吾门。

陶梦桂　重九与坚大师登坟庵新阁因忆癸已岁此日同在益昌道中行役之劳遂成
    茱萸笑把登高阁，菊蕊才堪荐一觞。
    却忆当年关表路，无花无酒更凄凉。

陶梦桂　舟次卷雪楼四首
    簿书期会不相关，老眼如何不得闲。
    景物无端故勾引，淮山尽处又庐山。

陶梦桂　舟次卷雪楼四首
    踏遍三边过剑关，故山风月几年闲。
    如今著我中间住，风月无缘独占山。

陶梦桂　舟次卷雪楼四首
    生怕老来先告老，却於闲处不禁闲。
    不将黄卷遮双眼，便卷朱帘看远山。

陶梦桂　舟次卷雪楼四首
    虎豹从渠守九关，不求进步只求闲。
    归装幸有新时在，一字千金尽买山。

陶梦桂　舟次吴城山
    淮蜀荆襄老此生，归与双眼识吴志。
    树依神力连云暗，水到江西彻底清。
    去棹来帆南北客，孤鸿落日古今情。
    枯肠尚可搜诗句，三老放船钲一声。

陶梦桂　追次前韵
    清泉白石故依然，俚语当时已浪传。
    千里归来寻旧约，一生鞅掌任前缘。
    身强只欠登山屐，老去何须负郭田。
    金石旧交半沦谢，新松嫩竹是忘年。

陶梦桂　自述
    每与溪山对，自然怀抱开。
    不愁明日事，何用即时杯。
    一任头如雪，孤眠鼻有雷。
    早间巾履润，池上看鱼来。

陶梦桂　自题
    短衣匹马遍关山，二十年来一梦间。
    万里烟尘催我老，一溪风月伴人闲。
    处心简淡常常足，着意经求事事艰。
    亭午厨人多喜色，邻翁举纲得鱼还。

陶迁　题清芬阁二首
    卢茨源上风烟好，结架遥怜云水湄。
    曾是先生亲卜篵，不妨相国细吟诗。
    山开两峡云来暝，滩急一江帆到迟。
    作意云孙真好事，清芬高继昔人□。

陶迁　题清芬阁二首
    平生无梦到班行，留得清名与世长。
    此老风流胜此谢，诸郎佳句似池塘。
    挂云出屋须临赋，卓笔名题信似狂。
    小泊便思安石渚，他年容我听鸣鴹。

陶去泰　句
    富川置治湖山中，胜气环聚乐清雄。

陶去泰　句
    富川郡治居高闲，万顷平湖几案间。

陶彝　句
    生凉好鸡苏佛，回味宜称橄榄仙。

陶应靬　废宫
    雨坏宫墙蔓草多，自披荒棘认铜驼。
    旧家游女知亡国，不唱春风缓缓歌。

陶应靬　古诗二首
    晨选期门士，大猎南山阳。
    白日照旌旗，咫尺临清光。
    之子才且武，结发在戎行。
    控弮拉羆虎，馀勇殊未央。
    回车宴五柞，举烽令行觞。
    禾黍被中野，松柏生高冈。
    借问何所思，所思在冀方。
    彼美冀方士，安得同翱翔。
    峨峨切云冠，奕奕夫容剑。
    扬扬徒旅繁，济济驾紫燕。
    行行向双阙，去上未央殿。
    君明臣亦良，四海毕清晏。
    斋房多灵芝，郊薮凤凰见。
    群臣亦何为，称功劝封禅。
    中夜整冠带，览彼明月光。
    屏营不能寐，忧心独怦怦。
    危坐待月发，牵牛直南荣。
    盈庭树兰蕙，芬香日凋零。
    客行随所适，感物怀故乡。
    朝发雁门道，夕入兰台宫。
    佳宾会若云，列鼎吹笙簧。
    终岁极燕乐，保己有馀庆。

陶应靬　古诗二首
    仙人降瑶席，风露清坛场。
    朗咏玉书文，遥上绿云章。
    阊阖启中夜，五色垂景光。
    霓旌导绛节，授以长生方。
    湛然守中扃，不迎亦不将。
    琼浆酌天和，玉芝茹春香。
    手种蟠桃花，坐待三千霜。
    相从广成子，鸾鹄参翱翔。

陶羽　古歌赠岩主喜公
    喜公心眼如有灵，善择此岩来构扃。
    崖根踏碎暮烟碧，洞门凿破苍苔青。
    交加乱石虎狼坠，纵横怪木龙蛟形。
    其间可以松萝招隐，云霞放情。
    傲复傲兮何富贵，瓷复瓷兮闲利名。
    况乎龙蛟勇背俟风雨，灵龟垂首思雷霆。
    我今方为年少英，青山未有归去心。
    他时致尧功业成，与师高卧白云深。

滕白　七绝三首
    稻穗登场谷满车，家家鸡犬更桑麻。
    谩栽木权成篱落，已得清阴又得花。

滕白　七绝三首
    周遭圩岸缭山城，一眼圩田翠不分。
    行到秋苒初熟处，翠茸锦上织黄云。

滕白　七绝三首
    古来圩岸护隄坊，岸岸圩圩种绿杨。
    几久树根无寸土，绿杨走入水中央。

滕白　山行
    马头间觉入从客，叠嶂清秋度百重。
    长见孤云能作雨，未应片水不藏龙。
    花村几处连修竹，涧石谁家倚瘦松。
    本若无心许明代，好寻巢许此韬踪。

滕白　题汶川村居
    种茶岩接红霞坞，灌稻泉生白石根。
    皤腹老翁眉似雪，海棠花下戏儿孙。

滕白　燕
    短羽新来别海阳，真珠高卷语雕梁。
    佳人未必全听尔，正把金针绣凤凰。

滕岑　白紵歌
    白紵舞女杨花轻，玉笙学得悲风鸣。
    烂然繁星上华檠，凉苑夜宴风气清。
    美人酒半妆脸明，宝钗绾髻歌欲倾。
    良宵人人愿君醉，岂问遍谁得君意，
    君其欢娱至万岁。

滕岑　白紵歌
    白紵舞衫记初着，月明侍宴临飞阁。
    舞余香暖苒浮襟，进前持酒力不任。
    君王凝笑杯未覆，不惜低徊重舞曲。
    当时一身备百好，月不长圆秋易老。
    白紵凄凉弃箧中，不悲见弃悲秋风。

滕岑　次韵乐天村居
    池水浮黄叶，窗扉列翠岚。
    蚁历新梦破，鸥已旧盟寒。
    足病喜安坐，目昏愁远看。
    无人来问道，不用倒幡竿。

滕岑　次韵乐天村居卧病
    岩桂花已空，时节秋尚暮。
    丛菊夹径幽，犹未金钿露。
    好客唤不来，衰疾推不去。
    山园何寂寥，秋声起竹树。
    西郊远尘境，更在山崦住。
    自应亲友绝，休问何以故。

滕岑　次韵乐天村居卧病
    平林卷宿雾，白日行黄道。
    窗横四围山，门掩三径草。
    老人苦夜永，褰衣起常早。
    既无姬妾侍，宁有衾禂抱。
    身心两清净，衰病反为好。
    问我年几何，年已踰绰老。

滕岑　次韵乐天村居卧病
    瓦盏茅柴濁，砖炉榾柮红。
    味如饮醽醲，暖胜燎蒿蓬。
    万种皆幻事，一真惟太空。
    旧毡敷故絮，小合臣衰翁。

滕岑　次韵乐天目昏
    百年今已八十五，此去光阴能几多。
    足病半生为我祟，目昏今日奈渠何。
    也知乱膜无方法，正为躯书被折磨。
    瞽者欲行须用杖，不如安稳坐盘陀。

滕岑　次韵乐天山居
    不能蚤岁作农夫，强学为儒途路迂。
    老有微官沾薄禄，钝无捷径上荣衢。
    遥峰窣堵似屏展，近岸拒霜如锦铺。
    莫笑吾庐大幽寂，眼前此景一村无。

滕岑　次韵欧公残杏
    春风虽高却不寒，扶杖起散腰脚顽。
    昨朝阴晦忽开霁，造物变化胡可原。
    休嫌出游日色薄，大胜坐听檐声潺。
    百岁光阴人易老，一年时节春易阑。
