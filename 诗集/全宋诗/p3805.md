<!-- { "loadSidebar": true } -->
    破谁一部悭贪相，还我数间安乐窝。

曾丰　代董华卿以葺庐无力告于亲旧间二首
    辟谷无方强忍贫，今难于忍以情陈。
    不反君眼青为白，可使吾庐故作新。

曾丰　代贺皇太子生日
    里社鸣连日，黄河清九湾。
    乾坤和气满，朝野太平还。
    星斓荆州界，光流兰殿间。
    阶{萱一换六}犹美人，篱菊具花悭。
    祥吹哗铜律，欢声塞卫环。
    天资岐更嶷，渊德雅而娴。
    银榜题新出，桑弧挂未弯。
    双龙牢国本，三善系人寰。
    墙石涂深碧。车轮刷浅斑。
    诞弥今月是，宴馔两宫颁。
    鱼藻清游急，铜龙白尽闲。
    承华门可款，博望客难攀。
    曾玷瀛洲选，仍联甪里班。
    梦虽疏角观，足未遽商山。
    江右新持节，吴头旧逼蛮。
    五云依远庇，三祝护童颜。

曾丰　代贺皇太子生日
    运转黄河旧，波澄少海清。
    菊篱浮喜色，兰殿沸欢声。
    岐嶷亲王羡，聪明左右惊。
    英姿涵玉裕，册礼建蛮精。
    入省龙楼晚，归休鹤禁晴。
    讲筵心会道，宾苑礼通情。
    诞日愉谣满，储庭瑞彩盈。
    两宫筵具渥，六佾舞仪轻。
    静念孤踪远，曾叨四友荣。
    尚稽陪角绮，遥祝寿粀铿。

曾丰　代墨客卿自赋赠安城彭云翼二首
    决策初如媚灶然，触机融理悟吹烟。
    从教时尚白之白，与道俱云玄又玄。

曾丰　代墨客卿自赋赠安城彭云翼二首
    同为时用楮先生，万事须臾点化成。
    寄语先生幸相避，不须黑白太分明。

曾丰　代人题琼守归疆堂
    前朝列圣规模大，雨露涵濡山海外。
    椎卉之民半冠带，恬不复它余百载。
    前守诸公方略偏，藩篱漫浪耳目前。
    版图之地半腥膻，恬不复谁余百年。
    白囊新报潢池弄，诏公借我海南重。
    金鼓戒严曾未动，汶阳田已归禹贡。
    功成不居颂者谁，乐石虽坚有泐时。
    亘千余里儿童知，牢不可解去后思。
    归欤更了中原事，抵掌挈还河朔地。
    竹书不尽帛相继，回头今刻公之细。

曾丰　代人挽王待制
    盘盘胸次五车书，凛凛朝端烈丈夫。
    诡道至前无肯可，危言及上有都俞。
    熊罴声撼据关虎，鹰隼气吞凭社孤。
    遗直莫容遗爱在，王公名字与湖俱。

曾丰　到义宁自夏至秋不得家书思亲谋归不遂
    散客强名邑大夫，琴堂余暇北窗孤。
    灯前夜雨无宁竹，枕上秋风有战梧。
    悬望北音思射雁，满怀东道梦烹鲈。
    白云一望二千里，羞听林间反哺乌。

曾丰　道边梅
    本随馹使上长安，非到中途意便阑。
    为念征夫行旅苦，与生满舌绕牙酸。

曾丰　道边松
    撼雨号风太古音，道中岂作买臣吟。
    火云蒸雨无逃处，乞与行人数亩阴。

曾丰　道边竹
    腾身已往化为龙，未化先拔济物功。
    六月乾坤尘扑火，行人无个不清风。

曾丰　道旁有松为人所刳伐因自吊且慰焉
    稚时蔚苇老槮槮，羞与其他木作林。
    独以高风资众望，终为明德累初心。
    不容节抗皇天峻，犹幸根盘后土深。
    自有茯苓堪自寿，愿言黄帝勿幽寻。

曾丰　道人彭永年来番禺过访相约归日游阁皂
    雅性苦无他嗜好，山之佳处吾皆到。
    江西山半入诗中，点检怪犹无阁皂。
    吾家十世江西居，南来始得阁皂图。
    垩文横斜水曲直，煤汁浓淡山荣枯。
    燕閒指顾图之上，神游满意酬心赏。
    已空沙界无大千，那信沧溟有方丈。
    诗仙来往白云乡，惟沈廷瑞伊用昌。
    画帘卷舒纳夜月，金收开阖吞朝阳。
    两篇之外有余景，孟阳摹写得要领。
    或云图是无声诗，犹将幻梦对泡影。
    撙斋或是武夷曾，道人未必非老彭。
    相逢恍惚似前世，一笑舂容话长生。
    大道一成百无恐，仙家犹被死生动。
    逃劫莫如徐佐卿，山行未免飞矢中。
    道人词离不敢争，殷勤约我游青城。
    横江孤雁飞且鸣，便是道人出相迎。

曾丰　得广州俸米供给麻券授家人
    陶潜营五斗，王绩办三升。
    醉饱曾无几，驱驰已不胜。
    犹须糊汝口，未果枕吾肱。
    有可供饥渴，休官岂不能。

曾丰　德庆府城绕以荷池叶楙花繁时环望之红绿无间断号为荷城记以唐律遗
    中置金城外玉池，池荷挺拔效芳菲。
    叶争以绿环三匝，花逞其红曳四围。
    龙国缋人供佛座，蛟宫缝氏献仙衣。
    使君未佛且仙去，紫橐朝真红炬归。

曾丰　登会稽蓬莱阁读唐宋士大夫诗
    盘盘矫矫卧龙峰，杰阁峥嵘龙腹中。
    柱脚下悬危踏软，檐牙高豁巧衔空。
    江山互以青相绕，云雾时翻黑自蒙。
    物态任呈千百种，倚栏吾自啸清风。

曾丰　登滕王阁
    落霞未厌我来频，一度来观一度新。
    出没无时鸥弄暖，飞鸣不禁鹊思春。
    物华几换江如故，沙界常空世自尘。
    料得西山仙隐辈，且怜且笑倚栏人。

曾丰　登浴日堂
    五更起望大洋东，远水摇苍日涌红。
    暘谷初开群蛰起，咸池一洗万尘空。
    顿令秽浊河沙界，都入光明宝藏中。
    事了不知功小大，列仙谁是狄梁公。

曾丰　邓节仲卒而未葬其孤与祖以其情诉赋绝句授之为持以呈其亲旧间
    为亲未葬走人门，首有涪翁诗案存。
    试为君家一拈出，麦舟故事几人援。

曾丰　递呈余干郭主簿子敬
    谓吾多可失之杂，与人连甍或莫识。
    谓吾寡合失之孤，与人倾盖或莫逆。
    南来岂是无过从，一见如故髯簿公。
    文章未始要著语，造化莫能与争工。
    半生蓬首黄卷里，不如略款习凿齿。
    须臾已幸复期年，咫尺犹思况千里。
    羊城赀城任仃伶，梅岭不遮梦逢迎。
    陇头明月向人色，户外清风敲竹声。
    汉廷用少公垂老，在我者大官无小。
    余干县古簿书少，赤子被圣厮儿扰。
    余功始可到鱼鸟，了事犹痴仍不了。
    笑人莫更为人笑，我住巴山木之杪。

曾丰　吊落梅
    佛来非堕有，仙去岂超无。
    宁可死归洁，莫教生合污。
    出余纯白在，入与太清俱。
    百世下回首，高风立懦夫。

曾丰　丁未端月南倅率诸同幕游景秦还至滴水岩南倅诸君赋两诗为倡随例次
    海边城北最高峰，岭外浮图第一宫。
    落叶扫空春乍至，浮云卷尽日方中。
    登高已幸容邹湛，向暖那应笑郝隆。
    收拾物华壮归色，囊中不是去年穷。

曾丰　丁未端月南倅率诸同幕游景秦还至滴水岩南倅诸君赋两诗为倡随例次
    拄到烟萝最上头，试询达磨问浮丘。
    仙人安往佛安在，木叶自沉云自浮。
    胸次不堪全汩没，公余无废小嬉游。
    杯盘各称家丰俭，有即莫悭无莫求。

曾丰　丁未上元后二日得老儿稚子平安三日得三从四十伯五十九叔讣二首
    夜窗灯黯郁，春枕梦交加。
    二交随朝露，余生任岁华。
    倚庐晨复夕，占鹊验还差。
    为报儿曹道，先收待客茶。

曾丰　丁未上元后二日得老儿稚子平安三日得三从四十伯五十九叔讣二首
    姑无忘冢妇，祖未识头孙。
    路远徒惆怅，书来得慰存。
    冬无余谷粟，春可养鸡豚。
    切勿废生事，看人饱更温。

曾丰　丁未游碧落洞庚申舟行欲再游不果
    奇观曾邀我命车，回车人间景何如。
    山经盘古穿窬后，水据玄冥漏泄初。
    胜迹遗留名利辈，尘心昭雪市朝余。
    重来云雾不容入，鱼乌相嗔太阔疏。

曾丰　丁未仲春思乡味会之乐简寄董伯虎
    天下清明节，江南笋蕨天。
    乱生无事种，争卖不论钱。
    带醋香醒鼻，和糟味滑咽。
    季鹰莼菜念，徒更杂鱼鲜。

曾丰　东广西漕厅久废马少卿葺为签厅
    前厅长贮马，后阁久盛薪。
    岂料废台沼，犹留延幕宾。
    壁虫悲往事，巢燕笑来人。
    便过十年后，如今迹又陈。

曾丰　冬景感怀
    草曾为底恶，霜乃得能嗔。
    罢曳木无守，虔刘风不仁。
    枫衰山反本，石出水藏神。
    浩叹吾其老，犹为逆旅人。

曾丰　冬旅怀归
    周正曾未了，秦腊又相寻。
    风日留余暖，乾坤失众阴。
    乌翻南至影，雁堕北来音。
    黄落归根叶，前陈示意深。

曾丰　冬晴酿霜雪不成
    一晴初已涉秋残，晴到深冬兴未阑。
    不雨临空聊尔湿，无霜元是盛哉寒。
    出乘气末群阴乱，归抱精风万物安。
    深省莫如坚坐是，还家毋更是蒲团。

曾丰　冬行买酒炭自随
    大寒已过腊来时，万物那逃出入机。
    木叶随风无顾藉，溪流落石有依归。
    炎官后殿排霜气，玉友前驱挫雪威。
    寄与来鸿不须怨，离乡作客未为非。

曾丰　冬夜官舍围炉传酒
    放散衙曹小退安，闭门开架检书看。
    檐前月色生寥寂，屋外风声长隙寒。
    灰火拨愁头屡点，炉灯挑喜指频弹。
    家人知我饮机动，大白梨花送夜阑。

曾丰　都下卧中
    屋密风传冷，窗虚月漏明。
    九衢朝马动，四壁候虫鸣。
    街吏高呵道，衙官急杀更。
    人行吾尚卧，自分利名轻。

曾丰　读六一先生碑亭记
    六一先生自不磨，太丘兴卜植僵多。
    牛羊莫犯基茔者，风雨其如阡表何。
    器识谁能三世合，规摹可复百年过。
    丰碑幸出老彭手，读罢宁容不一哦。

曾丰　渡海后自北流县过鬼门关
