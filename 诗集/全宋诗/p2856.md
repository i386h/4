<!-- { "loadSidebar": true } -->
    天下书生践遗迹，棠荫处处思贤哀。

苏籀　诱学徒一首
    瞥闻立睹且湛研，讨索思臧义理穿。
    剖析赖经宗匠手，绝群羞拍腐儒肩。
    鸱鸦嗜鼠颛门蔽，博簺忘羊失路偏。
    警策后生文宪种，若为准拟即真贤。

苏籀　娱老一首
    多闻内殖每瞻乌，枉把春秋问蟪蛄。
    俗琐未抛聊尔尔，古心内骛亦区区。
    系匏於越壤田薄，双鲤铜梁仆痡赁。
    揵白追游味殊寡，所图荣绮访仙舑。

苏籀　与可墨竹二十韵
    天工奇水墨，晴景照檀栾。
    影动嵇阮爱，笋穿淇渭干。
    禅翁三昧力，老手一挥间。
    意匠先鹘落，心造忘笔端。
    芥胸极蓊蔚，振袖疾飞翰。
    道妙进乎伎，自得即之安。
    刚耿在眉睫，岁寒出脾肝。
    动色娱倾耳，可听非惟观。
    飒遝欣翠羽，交戛敲琅玕。
    雷惊碧霄耸，风倒悬崖攀。
    雨霜斜重势，龙风飞鸣竿。
    劲挺加掩冉，英奇阅雕残。
    缇缯钉墙仞，秀绝袭衣冠。
    备悉湖州派，恨不彭城看。
    不可无此君，宁可弗至膰。
    买林自亏蔽，折槛萦丛攒。
    房拢侍便嬖，园苑隔扃关。
    要见一室中，幸容四壁宽。
    此画会通灵，请公牢鐍缄。
    王侯傥奉借，定鏁空厨还。

苏籀　寓言一绝
    輶眇岂任胜妇职，春暾桃蓓未敷莲。
    月娥宫额噫神护，旖旎仙舲托使旃。

苏籀　元夕
    瑠璃万宝通明殿，珠翠千层罨画楼。
    匝地薰天月灯影，撼山填郭蚁蜂稠。
    浚都平昔金鳌峙，雍幕寻常锦幰游。
    今岁山城索朋侣，屠门酒醖夥酣讴。

苏籀　元夕偶成
    里唱涂讴铙吹轰，软尘梁苑记前生。
    宝珠穿蚁嬉游肆，莲蕊然犀不夜城。
    透碗灯繁人昼绣，隔罗光醖酒渑清。
    春娃环舞云阶隘，邦媛鲜妆月地行。

苏籀　园人饷果
    紫绛李杨卢杏黄，红腮脆碧磊篝箱。
    春风媚世葩华过，夏日荐茶冰蜜尝。
    瓜步它时邵平意，木奴晚节李衡穰。
    君看饤坐百端辑，腐蠹萧然自弭忘。

苏籀　择邻一首
    天然龊騣千金子，憬彼憸民亦有徒。
    蹴踏惟应怯龙象，灌输何足计瓶盂。
    神锥曾见汝颍士，道韵也欣山泽癯。
    栗尾著书趋圣处，老勤端恐负师模。

苏籀　赠苏文瓘
    推明能隼骨专车，按地谈天河洛图。
    汉魏晋唐皆贯澈，典坟今昔不荒芜。
    君家庭户闻风旨，吾事分毫等博屠。
    岂待曲终思雅颂，直缘背痒遇麻姑。
    预求补益三年艾，深识妖邪九尾狐。
    博物伟然窥子产，济时岂必愧夷吾。

苏籀　张孺人九十六岁签判求眉寿堂诗二首
    鹊巢流庆嗣如参，鹤发人间仰达尊。
    经眼尽知三世事，含饴已看几重孙。
    承颜捧诏疏封邑，扇枕温床不倚门。
    取数西方无量佛，满堂氛馥贝多翻。

苏籀　张孺人九十六岁签判求眉寿堂诗二首
    萧同叔子无令笑，绵上之推乃弃官。
    咸羡此堂称圣善，累从治剧劝平反。
    晨昏不怠谆谆诲，僮使皆沾洩欢。
    紫诏又当称大国，安舆五马叠荣观。

苏籀　张子安求无处道人挽词
    奉協谁过仲卿贤，独泣牛衣枕泪眠。
    墨误唾花衫未故，诗题摘叶柹犹鲜。
    悽凉玉雪聊聊意，惆怅房栊步步莲。
    抚念琴书旧同赏，爵名重刻更巍然。

苏籀　张子安求无处道人挽词
    芙蓉城阙宜通籍，姑射山头素卜邻。
    举世难工断肠句，何时再得捧心人。
    芝兰奕代传遗懿，玉树千年锁暗尘。
    珍重清风入襟袖，每篇佳处想精神。

苏籀　招范子仪登升山次范韵
    束带殊憎市声沸，幅巾联复隐居寻。
    凌虚马鞍林峦表，滴翠驼裘涧谷深。
    个里膏肓空自许，何期烟雨挠重临。
    长瓶大白开狂喙，绝海驱山叹未禁。

苏籀　赵和叔大夫母安人曹氏挽词
    风规王邸韵，筮醮相夫宾。
    逐子大家懿，弄孙东第新。
    百能知肖嗣，八十又三春。
    磬石无虚勒，笄珈不复晨。

苏籀　栀子花一首
    镂裁雪羽元同质，合辑龙沈更一家。
    气袭禅僧鼻端白，葩敷溪女鬓唇斜。
    牵缠芗色诚虚幻，结习因缘可叹嗟。
    芍药调和传汉殿，酴醿脂泽有浑耶。

苏籀　中壘一首
    更生倾侧四斥已，精诚所祈格天地。
    著明深切安危机，同道萧周数人耳。
    不容何病见君子，节义政应强国热，
    倖卿权尹岂尝无，忠正得朋侥冒柅。
    可怜孤直援又寡，恶恶如风力排诋。
    汉皇听纳知其忠，左右侧目争摧圮。
    亲亲公旅人莫比，按据春秋忧变异。
    萧张鹨死正人空，挫奸救危宁畏忌。
    勤勤请抑外家权，社稷安荣长久计。
    二十余年列大夫，痛切皇舆难坐视。
    当时不谓秦无人，异世知音诚叹企。
    乱生祸重英杰资，无竞维人当树置。
    绛侯博陆在岩廊，高武不复忧刘氏。
    胡为一篑障江河，谏鼓屡鸣那得济。

苏籀　中觞二绝
    欲澜秋水剪瞳人，愁绝春山俲玉真。
    擘了荔支抛豆寇，送钩非复近前嗔。

苏籀　中觞二绝
    珠贯笋弯奇出伦，龙兰入缕叠文茵。
    芳年长好长欢夜，满意同心同梦人。

苏籀　仲秋较试净惠精舍会者六人约重九事毕置醴谢汤巩方以诗坚约次韵酬
    稷下铢铢鉴择分，品评一目百知闻。
    初矜月殿挥毫赋，直到龙山吹帽文。
    邀勒公劳狎嵇阮，薰涂嫱媛侍渊云。
    尘惊珠贯纤罗袜，酹酒银篦不怕醺。

苏籀　仲秋苦热半格一首
    老火薪焌鼎灶然，柔金低伏听燔煎。
    虚窗叠巘攒三崿，冷枕清飚直万钱。
    俛仰生涯恃林井，包缠冠绂哂毹毡。
    朝蝇夕蝨嗟何集，山雪河冰渴沃湔。
    子夜凉生秋思废，午时炎炽赫羲鲜。
    荫饶华桷单絺叟，嬉爱清川泳月船。
    巾幨垢氛勤靧濯，菓肴剖剥萃新妍。
    芸夫望望瞻云汉，鋜鹤声声唳碧天。
    瀑水何山千尺泻，洗心安得赏悬泉。

苏籀　重阳一首
    篱根金色小正时，醅垫风高与节期。
    耿耿挑灯闻夜诵，匆匆刈穗饫晨炊。
    闺娃犀蕊香盈把，朝士茱萸酒一卮。
    盖世豪雄健天下，感秋应待羽觞治。

苏籀　舟中怀古一首
    耀德先王不耀兵，汪洋施泽在生灵。
    孰违天戒并民欲，不爱邦家嗜虏庭。
    作俑乱生诚有自，覆车势合亦难停。
    山河异境伤王导，云海高翔羡管宁。
    愿以丝毫裨汉室，岂无弓矢毙胡星。
    愚翁事业空遗臭，经义分明战血腥。

苏籀　朱从事安诗挽词一首
    文阶王命渥，驯侃洽乡陎。
    末俗贾三倍，尤能赈百锾。
    宗盟遵倚阙，邑落旧知潸。
    翳翳佳城郁，鑱山殆弗删。

苏籀　朱亭伯改转见过一首
    三就可怜繁马颈，一鸣须信绝鸡群。
    絷维才骏殊旌别，籍甚名声奈耳闻。
    浩渺池庭辈鸿鹭，胜轩馆殿擢兰芸。
    相容历稔逃诗债，大白惟当浮劝君。

苏籀　祝舜俞少卿示曩岁葺蒙园陪游风什一编不度枵疏上尘二首
    清沂雩舞蹈前模，风咏先生于蒵于。
    论述殊堪露门召，镌摩已化兔园儒。
    台评公雅銛锋锷，杖齿袁遗抱笔觚。
    草木溉培裁昼暇，忘忧兰桂富芳莄。

苏籀　祝舜俞少卿示曩岁葺蒙园陪游风什一编不度枵疏上尘二首
    筮仕棓生繇莫京，温清一亩夙经营。
    南陔弦诵给甘旨，北阙簪裾负屈声。
    秦刻唐刊储墨妙，齐衢鲁庙擅文鸣。
    建安正始源流远，详味风规蹑玉清。

苏籀　著书
    著书前古老虞卿，何必穷愁学乃成。
    驾说精心是家训，修辞肆笔体人情。
    少年竦跃文章慕，老去冲融道术鸣。
    流略从今皆指掌，粗令衰世不喑盲。

苏竹里　和高斯立见寄
    少年浩荡子长游，回首人间道路转。
    纳纳乾坤日西下，悠悠江汉水东流。
    如知往事皤青鬓，应把华年伴白鸥。
    惆怅半生飞动意，看人骑马觅封侯。

苏棁　题李行中秀才醉眠亭
    疲人思向醉中眠，物我翛然万虑閒。
    渴饮蔗浆劳隐几，吾身自足草莱间。

苏棁　题李行中秀才醉眠亭
    趁阳渴鹿背清泉，之子名亭取性便。
    适意中间却无事，期君忘醉亦忘眠。

孙邦　白莲堂
    大智西归不肯回，只今莲社喜重开。
    会中独有遗民在，十五年间两度来。
    心地白莲俱有种，要须功德水方开。
    因师一语千花现，人各始知来处来。

孙邦　和史经
    渊明遇佳趣，欲辩每忘言。
    道安对胜士，高论矜弥天。
    斯人已往不可得，悠悠俗驾徒争先。
    梦尸梦秽了不悟，甯论掷足与裸颠。
    虽知香臭在得丧，一朝十获岁九迁。
    谁能休沐过僧语，聊问我林仍我泉。
    贤哉令尹得此趣，颇厌世味如荤羶。
    学人荐取妙香句，莫学大珠空饭眠。
    宅侧造猪栏，正坐贪秽免。
    巷中堆马粪，而以清贵显。
    二事大不侔，其眼乃能辩。
    吾徒与衲子，相去夫何远。
    只恐无鼻孔，当知俿所践。
    勿谓一瓣香，便解生一善。
    居心苟不净，探洗谩卢扁。
    要令登此堂，摩诘失其□。
    深入不二门，诸臭雪见睍。
    湛然方寸间，众妙来烟篆。
    香销本无事，风静云回卷。
    当年杜陵老，所造宜不浅。
    夜宿赞公房，习气元未殄。
    沉忧觉清梦，岂念世路蹇。
    猪栏马粪辈，皆预公卿选。
