<!-- { "loadSidebar": true } -->
    未应南楼复南楼，江湖添个新白头。
    午夜横眠看星斗，玉柄摇摇似招手。
    崖公失顾第四星，使我不逢渠大明。
    忽思叔度久不见，林梢飞来果一片。
    露虫啾唧四壁鸣，小虫喉中亦作声。
    太息去年十二月，秀峰先生临去说。
    明年八月九月凉，更来樊川享秋光。
    菊花不住梅花去，去借一间茅屋住。
    霜清月冷人行街，起来教我读简斋。
    红字寿安坊里路，且倩西风一传语，
    木枕拳五更鼓。

张埴　寄马竹冈
    竹冈先生一世贤，如何断我百十弦。
    苦哉几枕黄鹤梦，天风吹到吴江边。
    先生手提绿玉鞭，跨驴与我说去年。
    梦中记得去年别，缚鸡提酒送上船。
    明年奇章观前泊，捩手烹鸡持酒酌。
    饱歌醉舞插梅花，几夜月中记说着。
    谁知相逢刘太史，拭目云烟新落纸。
    便从太史使之年，恁时祗谓黄河底。
    书王欢喜斯文寿，嘱下楚云楼上酒。
    菊花九日是明朝，遥望长眉三稽首。

张埴　寄题西昌严后山三教堂
    高风吹断溪桥笑，几个庐山昏又晓。
    新开图画白鸥江，螭吻摇鬵到云表。
    长廊昼永茶烟青，参禅问道谈诗声。
    苍头卓午汗交面，烹葵菹韭炊香粳。
    中有轩轩秀眉宇，春日蓝田初过雨。
    一幅纱巾三士衣，俨然方外家人主。
    吾闻曾有奇鸢肩，亦闻曾有惊弥天。
    又曾有与花三朵，聊复尔耳能千年。
    谁信沙门头有发，谁认道士喉无结。
    饭盂朝贮五山云，酒壶夕注沧海月。
    此月濯濯乎初明，此云冉冉乎方生。
    仓之无穷饮无竭，囅声大笑东风行。

张埴　寄题月潭方丈
    嵩山古禅林，俯有潭一镜。
    中涵片月朗，了了能见性。
    月即是圆觉，潭即是清净。
    清净而圆觉，何以得究竟。
    鼻端一点白，而具法眼正。
    指亡轮灭没，千江烟相映。
    寒山叫不应，谁与足幽咏。
    众生在黑劫，转脚成踏暝。
    脱落众浊源，舞影秋夜静。

张埴　寄贤斋
    自从一掺去三千，尺宅抛来喜中年。
    每叹圣贤风泯矣，可怜母子日萧然。
    悠悠兰老离骚国，渺渺花开阳艳川。
    九月不能应十月，挂书一束放翁船。

张埴　江汉
    桃花门外三月头，有美人兮眇中洲。
    泛呼木兰寂无语，举手相招老白鸥。
    白鸥见人头上笠，洒洒西江雨痕湿。
    足知心事两相忘，翻然飞出青蘯立。
    日斜何许一笛愁，西州回首望东州。
    春风吹水柳花落，不见鹤归江上楼。
    楼前青青草尺许，中有能言两鹦鹉。
    声声浑不说他人，祗谓祢衡骂黄祖。

张埴　江涨和韵
    浦溆蛟龙穴，波澜风雨声。
    天如粘梦泽，江似覆湓城。
    此地居三孝，何人汩五行。
    囊中无白璧，不得用吾情。

张埴　解苍然亭
    苍然亭下櫂歌声，十里重湖第一程。
    岂要老来游汗漫，试扶孙去看升平。
    晴空云退青山朗，晚渚风生白鸟轻。
    历□旧游班目睫，日呼颖辈识经行。

张埴　解舟下石櫃
    枫兰行楚水，标柱压蛮烟。
    香火崇双庙，茅茨入半川。
    故人及涯返，去路与天连。
    鹿鹿皆前分，悠悠又一年。

张埴　菊后
    重来风已落，寒叶集荒阶。
    竖子斯人老，先生笑道乖。
    便寻梅寄陇，无救橘逾淮。
    明日过法去，窊尊倒入怀。

张埴　菊花盛开
    玉池吹醒芙蓉醉，回头红粉都无味。
    秋宫人去金钱飞，过我茅茨若相慰。
    起来采采为三嗅，犹是上天风露气。
    餐英端可拔浊俗，南山在眼令人喟。
    幽人所知晚节好，历历青蕊开犹未。
    竹叶且与时一中，梅花后生来可畏。

张埴　句
    夜静莫吟奇险句，恐惊明月堕波寒。

张埴　苦雨过玄妙池观莲
    门外惟攻蠹，几间如绝机。
    飚车何处去，汗马是谁归。
    此日炎炎极，吾身往往非。
    有时同白羽，无语立红衣。

张埴　刘元翁索赋鞠逸
    回首桃花只俗休，还君本色一篱秋。
    小儿德祖渠何见，不认杨梅个话头。

张埴　刘元翁索赋鞠逸
    与花丛薄且媻娑，早晚风霜亦奈何。
    欲待太平求不死，南阳水胜上池多。

张埴　刘元翁索赋雩都孙氏梅轩
    冰天叫镝交西湖，断桥鹤去迷烟芜。
    清时水月日入弄，欷嘘三十余年无。
    秋声一夜生寥廓，晨门喜堕云吕啄。
    江南所少非秀才，谁信泰山今不索。
    庭前皴树占百弓，相与岁寒为春风。
    嚼烂楚人二十五，对花一笑千愁空。
    世间佳境本有数，更有玉堂在何处。
    大庾曾长老瞒欺，旁皇不敢窥门户。
    主人轩上即送申，飞香射影到幅巾。
    雪龙背上暗摸索，何如满身也带梨花树下云。

张埴　梅溪徙居吾乡北山下
    乾坤如此我，牢落百深杯。
    腰有难相折，头无可以抬。
    南村元亮往，西瀼少陵来。
    书了深衣带，千金末矣哉。

张埴　梅溪徙居吾乡北山下
    故人为糴罢，薄日杖藜明。
    天外飞鸿影，山中落木声。
    一枝栖月静，万事付云轻。
    只指梅花畔，留桥略{左竹右勺}行。

张埴　梅溪徙居吾乡北山下
    午夜贪泥饮，深村认路归。
    千岐纷莫辨，一隙炯相辉。
    秋日无莼美，春风有蕨薇。
    人生皆寓尔，惟勿此心违。

张埴　南康
    彭泽鳞鳞水，匡庐漠漠烟。
    朝昏鱼作市，伏腊蚌为田。
    不共刘伶酒，惟同范蠡船。
    膊山千八百，恨未脱珉镌。

张埴　拟寄雪平诸兄弟及叔侄辈
    八字山前一幅巾，可堪垂白向漂沦。
    平生梦寐在诸老，近者传闻失某人。
    社日鸡豚新雨泪，秋风鸿雁旧天伦。
    所期林下无穷意，护竹培花陆续春。

张埴　拟寄雪平诸兄弟及叔侄辈
    桑田成海海成田，迂阔重来每自怜。
    北道主人今似月，西江回首远如天。
    青山千里复千里，白发一年多一年。
    渺渺西风吹薄袂，能於骨肉不凄然。

张埴　奇山繁步二十八字迎之
    闻有翛然一角巾，湖山雨亦动吟声。
    如何十里繁江路，犹待诗筒一笑迎。

张埴　祈雨爱蒋常请求诗
    武夷老子黄弊衣，不能一煦诛虹霓。
    在家颠倒来说奇，出门有请持此归。
    龙川川上摇短藜，攔街拍手而笑之。
    六月扫空炎歳飞，厚地裂透毛可吹。
    人惟未分舂黄糜，天不下济叹息机。
    忽忽三尺在睫目，川上万灶浓烟炊。
    我谷螺矣随头低，垄首日上露向晞。
    襦不及胫腰鎌谁，杜陵一饮又可期。
    只管饭颗山吟诗，不然市井含哺嬉。
    逢人手提黑羽麾，长裾短帽秃秃髭。
    慨言人命县一丝，造化如此人不知。
    东风排云一致词，呼来雷公只婴儿。
    不妨昆明数斗泥，变化斛水为三时。
    少为枯槁生春熙，常清真人能尔为。
    武夷老子黄弊衣，不能一煦诛虹霓，
    噫。

张埴　三用韵谢士安
    清言一掬解千纷，又向名家见大君。
    北海无风鹏不运，南山有雨豹能文。
    更令此手曾扶日，未必吾冠不切云。
    鼻已辛酸复何事，天寒梅所只心闻。

张埴　山阁
    绛甲至今寻四百，东风吹酒楚天涯。
    有时咄咄口三唾，无事由由手一叉。
    不怨雨声聋客耳，只愁春思乱杨花。
    弄乌此日人何往，自倚小楼娱晚霞。

张埴　山中
    一笑归来百事疏，溪山随意葺吾庐。
    有时临水亦清矣，无事听禽皆起予。
    但喜达人谋熟醉，不知论者谓因余。
    马蹄未踏门前路，也怕先生废看书。

张埴　尚方崖赴刘次山馆见过
    梅阴踏雨拾落花，鸦鸦溪上来笋车。
    插头林隙不敢问，怕是天落山人家。
    入门涵衣花雨湿，执手无言惟作泣。
    十年尘土不可诗，顶破饭颗山头笠。
    呼儿剪韭为杯盘，脱套一段春宵欢。
    连州政自厌百舌，几语换诗春风寒。
    如今尚父何须钓，遇是青山且吟啸。
    溪翁说到白发今，前度桃花也陪笑。
    故人不解赠马鞭，长吟耵送吾庐前。
    丁宁传语东道主，记得石鼎新诗联。

张埴　十三日归天光云影堂
    因缘十日坐无哗，吹尽蒲香更结跏。
    几上玉鸲犹刮目，阶前金凤已衔花。
    且将柳浪还摩诘，莫去麻丘说子嗟。
    满袂木阴清似水，时看跳处是虾蟆。

张埴　食新
    此腹有天幸，已及新谷升。
    青瑶山爨玉，几度生光明。
    执匕不求饮，人起鸡未鸣。
    六月不再雨，不裨去年耕。
    可爱善卷山，木影如水清。
    老来分击壤，老矣击不成。

张埴　是日归馆中作
    一声湖外笑掀天，谁挽杨枝舣酒船。
    倚柱宛然闻鹤语，买花却不要犀钱。
    山阴拟去重为客，路滑归来亦悟禅。
    还讶春风无勾事，绿林吹血化杜鹃。

张埴　书后村诗卷
    我看后村诗，未许后生到。
    油然真意兴，流出好怀抱。
    蜂蝶林中花，牛羊原上草。
    孤村来午馌，小涧生新潦。
    扶孙行更健，阻雨归不早。
    买鱼船迸滩，畏虎樵争道。
    客多待荷花，田少种粳稻。
    林龙有造化，野鹤无烦恼。
    中秋月到备，九日鞠上帽。
    东舍帘酥鹏，西邻绩鬼貌。
    剖开床头翁，浇沃腹中稿。
    对灯舞僛僛，抚几歌浩浩。
    明朝复何事，随意足幽讨。
