<!-- { "loadSidebar": true } -->
    心如一片苗，是苗皆可植。
    莫种亦堆培，莫容荆与棘。

释道璨　半身达磨赞
    毒药医不活，风雪冻不死。
    自己欠一半，说甚传宗旨。
    天自天，地自地，
    枉自东游十万里。

释道璨　病起和徐处士并寄致轩二首
    卧闻开到碧桃花，病起情怀属自家。
    报到春风无可得，呼童洗鼎煮新茶。

释道璨　病起和徐处士并寄致轩二首
    读易年深眼易花，尚余心力到诗家。
    日长更有幽忧病，临罢兰亭品建茶。

释道璨　布袋赞
    布袋无口，拄杖无枝，
    靠定这个，有甚了期。

释道璨　超师房
    岩桂花开满院香，青莎叶底有鸣螀。
    人家只在西林住，鸡犬声中又夕阳。

释道璨　陈了翁祠
    一窗南日照芳祠，忧国空存两鬓丝。
    更化早知成绍述，平舟悔不用元龟。

释道璨　樗寮生日
    长庚流煇千丈强，斗南夜气浮耿光。
    晋唐以前旧人物，翩然乘风下大荒。
    平生厌官不爱做，自歌招隐山中住。
    后园明月手自锄，多种山前老梅树。
    岁寒心事梅花清，沧浪白发梅花明。
    有时指花对客道，此是吾家难弟兄。
    上国春风醉桃李，过眼纷纷付流水。
    木里清寒耐后霜，幽独何曾有如许。
    今年枝间著子无，黄金作颗应累累。
    想见日和庭院静，时时绕枝如哺雏。
    摘来不用供调鼎，且唤曲生相管领。
    等閒一醉一千年，莫遣东风吹酒醒。

释道璨　悼延庆教僧
    灯火青青照夜堂，诵经辛苦早年亡。
    白莲花发秋池上，谁住澉喧旧日房。

释道璨　钓台
    汉室兴亡一聚尘，山河社稷几翻新。
    独余七里滩头水，只属严家不属人。

释道璨　钓雪
    百尺竿头一缕丝，没提撕处急提撕。
    离钩三寸忽抛却，正是虚空粉碎时。

释道璨　读陆云西志供定城墓有感书呈子勉总干三首
    汲水伤多井水浑，刈葵放手损葵根。
    不能误国宁归去，无愧忠宣直下孙。

释道璨　读陆云西志供定城墓有感书呈子勉总干三首
    到家差晚两眉颦，直气轮　　吐未伸。
    却恨青山埋骨早，不教眼见洛阳人。

释道璨　读陆云西志供定城墓有感书呈子勉总干三首
    一艇东来公已仙，午天花柳为谁妍。
    深培根本存生意，把握春风有阿连。

释道璨　佛成道
    迷是谁兮悟是谁，山僧赢得眼如眉。
    新糊纸被烘来暖，睡到天明日上时。

释道璨　赋张寺丞樗寮
    樗寮先生千载士，草木有谁同臭味。
    外无刀斧斫削痕，中有冰霜不老气。
    红紫纷纷满上林，我自无心趁桃李。
    苏秦张俯自纵横，宠辱不惊鲁连氏。
    梁栋峨峨入阿阁，我自无心为杞梓。
    杜乔李固自党锢，网罗不及徐孺子。
    故家乔木百世阴，有此孙枝以蔽芾。
    落去英华植本根，深培不朽圣贤事。
    牺尊青黄互翻覆，眼看世事如醒醉。
    愿言善保丘壑姿，留取清风在天地。

释道璨　观音赞
    声以眼闻，色以耳见。
    下与众生同一悲仰，上与诸佛同一悲愿。
    大海枯，磐石烂，
    我此大心方了办。

释道璨　国禅斋中晚坐
    垆香烧罢欲黄昏，风雨潇潇懒闭门。
    听得疏钟林后发，上方道士正朝元。

释道璨　过舅氏宅
    墙头杨柳老无枝，门外新泥淤旧泥。
    因看儿童骑竹马，忆曾随母北归时。

释道璨　过桃花寺怀东叟
    主人去后客来过，丹灶重重锁薜萝。
    满院碧桃花寂寞，春风不似旧时多。

释道璨　寒拾赞
    苍崖锁寒色，题目分明极。
    无端书两字，划地失平仄。
    颺却笔，放却墨，
    一句了然超百亿。

释道璨　和蔡提干二首
    新吟痛快底能加，八月秋风万里槎。
    海上诗家无行辈，分明春雨一池蛙。

释道璨　和蔡提干二首
    落尽灯花独倚阑，四檐风雨夜漫漫。
    也知忧乐先天下，不是推敲字未安。

释道璨　和沧洲尚书送坦上人
    貂蝉换却章甫冠，十年出入鵷行间。
    天门九重虎豹恶，手携谏疏归掩关。
    白鸥浩荡沧波阔，冷看诸公治三窟。
    庭院人人春日长，尚记向来频往复。
    平生眼里无机云，建安余子不足吞。
    剔起枝叶见根本，上人将底酬公恩。

释道璨　和陈东庐提干
    发白为忧时，思家日念归。
    涉春问行李，隔岁理征衣。
    夜雨繙书屋，秋风把钓矶。
    叮咛旧僮仆，拂拭藓痕微。

释道璨　和春谷赵泉使贺端斋赵宪使喜雪
    蕊宫仙子下明湖，剪水桃花更滴酥。
    洁白十分天下瑞，光明一片剡溪图。
    园林春到何嫌早，阊阖云开不待呼。
    方寸去天才尺五，笑他上界觅玄都。

释道璨　和邓讲书
    杨柳阴阴水一涯，无边天地入窗纱。
    土阶过雨苔生润，竹迳无人草自花。
    圣处工夫期我立，吟边生活赖成家。
    夜来梦泛沧浪水，两袖清风钓岸沙。

释道璨　和冯叔炎梅桂二首
    色香俱第一，知已是华光。
    风味嫌肤浅，精神贵敛藏。
    一生虽抱独，千古却流芳。
    若论调羹事，还他一日长。

释道璨　和冯叔炎梅桂二首
    风露透枝叶，团团翠满坡。
    但教秋思足，不必月明多。
    骚在谁招隐，山空自放歌。
    故家射科手，折取莫蹉跎。

释道璨　和耕道赵制干与贾秋壑同科
    家近芝山傍淡糊，城居清似隐人庐。
    凌烟阁上同年在，光范门胶一字无。
    信口语言多得忌，谋身术数不嫌疏。
    人生要是閒中好，轩冕何须苦见拘。

释道璨　和郭澹溪
    秋气入我窗，秋风吹我裳。
    可人溪上来，语妙齿颊香。
    余味彻肝肺，散作六月凉。
    苦吟有天和，不知正无妨。
    譬如丛生兰，无人亦自芳。
    明珠遗我把，烂烂照乘光。
    疾风驾沧海，世波正茫茫。
    老气盖九州，老眼隘四方。
    黄尘暗长淮，蒹葭然苍苍。
    醉草马上檄，举瓢酌天浆。
    云开帝星明，妖彗收光芒。
    长江砥样平，鸥鸟不泱泱。
    照影东湖滨，矫首看横翔。
    钓竿拂珊瑚，凉意满归航。
    到海得明月，寄我毋相忘。

释道璨　和红梅
    姑射真人笑脸开，肯将颜色涴香腮，
    仙游曾向桃源过，引得春风上面来。

释道璨　和菊隐陈知县西庵有感
    轻云卷雨过檐牙，杨柳池塘合乱蛙。
    四壁月华春夜永，一年风物此时嘉。
    诗当淡处工差退，心到平时语不夸。
    睡眼醒来人不见，杏花散影满窗纱。

释道璨　和君泽谢主簿
    掉臂纷纷桃李场，声名暴耀急收藏。
    春风未解瞻颜色，落月长思满屋梁。
    大学十年心独苦，天门一疏日争光。
    弟兄千载诗书泽，染得人间草木香。

释道璨　和梅边汪提干
    我梦稽山阴，茂林映修竹。
    鉴湖八百里，眼乍不盈掬。
    管领天下清，此乐梅边独。
    几欲驱车去，云根夜同宿。
    山空秋月明，安期未可卜，
    蓬莱水清浅，褰裳同往复。
    径谒蔡少霞，不待青童覆。
    共草新宫铭，调高语圆熟。

释道璨　和南屏汤司户
    望断南屏眼力穷，吟边不见玉璁珑。
    日长十二阑干外，谁共庭槐一院风。

释道璨　和庆兄览镜
    清癯骨相瘦观流，诗不能工满面羞。
    镜里新愁无一点，却因吟事上眉头。

释道璨　和山泉喜雪
    高下随风自在吹，纵横万里急还迟。
    园林顷刻生春意，天地中间有此奇。
    深入重城长缚处，不持寸刃令行时。
    夜来竹外生盈尽，冻损梅花人未知。

释道璨　和恕斋濂溪书院二首
    满目青山满面风，谁云太极在图中。
    晦翁去后僧来少，苔满空堂晓日融。

释道璨　和恕斋濂溪书院二首
    洙泗渊源水一溪，藓花绿遍考亭碑。
    白云散尽青山出，一卷通收未写时。

释道璨　和恕斋吴提弄秋阳庵居
    截断人间名利尘，横塘深碧护新坟。
    昏明不定霜天月，开合无心竹屋云。
    风雨对床差可喜，乾坤万事不堪闻。
    栽松种竹閒功课，却为忧时一半分。

释道璨　和腾可赵司户
    可人久别喜逢迎，分坐南窗晓放晴。
    竹所多时无此乐，梅兄一笑让渠清。
    字如晋样神饶韵，诗比唐人语更精。
    隽永韦编有真味，更须分我一杯羹。

释道璨　和题洪内翰野航
    学海无边心自谋，天风满櫂去还留。
    庆源以后波澜小，老却湖边月一舟。

释道璨　和童敬重
    空山木叶下，坐观不二门。
    茶香舌本甘，直探天地根。
    两袖江海风，眼前见夫君。
    十年戎马间，未发诗与文。
    逐禄士之常，一廉减万想。
    六经在日用，论说漫深广。
    躬行能尽寸，光炎长万丈。
    世波易溺人，外此无保障。

释道璨　和卧龙招隐吟
    武侯与晦翁，千载两名流。
    各以一臂力，能镇百世浮。
    神游天地间，或为山阿留。
    心期有佳人，驾言写幽忧。
    水流崖华开，山空明月秋。
    桂树影团团，乳鹿鸣呦呦。
    荐菊秋盈筐，酌茶花满瓯。
    两翁来不来，徘徊驻归驺。

释道璨　和吴山泉万竹亭
    风流不减晋诸贤，冰雪精神已凛然。
    岁晚莫教冰雪盛，听他明月下青天。

释道璨　和吴山泉知府
    乱来谁访古，杖屦竹边闻。
    小立真堪画，閒谈亦自文。
    长翁千载语，中允百年坟。
