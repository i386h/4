<!-- { "loadSidebar": true } -->
    赋苑竹荒沈旧赏，书邮梅老怨残年。
    庄魂断处星垂地，楚思摇时水接天。
    赵壹穷愁堪自笑，拟将文腹敌囊钱。

宋庠　感秋二首
    夕轩疏雨罢，物物为秋惊。
    病叶先风落，寒蝉趁候鸣。
    西飞愁燕急，左界恨河倾。
    借问三江客，鱸鱼底有情。

宋庠　感秋二首
    岁事催人事，荣心伴客心。
    鸾骖收画扇，螳臂感瑶琴。
    夕露繁将滴，朝云薄亦阴。
    金貂寓直省，潘兴转难任。

宋庠　庚午春观新进士锡宴琼林苑因书所见
    秘苑仪星地，群英得隽年。
    飞綏鲸浦右，供帐斗城偏。
    表道槐阴直，凌氛柞影圆。
    丛楹开玉宇，华组会琼筵。
    湛湛融君渥，渠渠奖士贤。
    银珰尊右席，绿帻佑双笾。
    饰喜优坊伎，均恩醵礼钱。
    沼浮渑酒渌，坻聚舜庖羶。
    场迥歌声合，风回舞节妍。
    柳疑添绀幄，鹦解啄鸣弦。
    臣藿心倾日，需云象在天。
    綈囊斋睿什，钿轴照儒篇。
    宝思垂霓烂，欢声抃岳传。
    珍台纷蹇产，翠气浩宛延。
    池讶阳乌浴，桥疑汉鹊填。
    千夫拔河索，三令夺标船。
    帐殿沧波匝，鉤梯複道连。
    瑶甍轩凤羽，云岛压鳌颠。
    牺觡驯灵囿，天黣蔽大田。
    江头拔兰紫，林下摘樱鲜。
    玉藻初盈沼，神芝欲冒廛。
    阳沟连禹洫，阴石骇秦鞭。
    冰静恩鱼出。园空瑞鹄旋。
    缭垣包井落，别渚上风烟。
    金埒争镳地，珠翳射雉阡。
    去辎雷远陌，归袂藻平川。
    乍集储胥外，还经馺娑前。
    子云嗟寂寞。无思状甘泉。

宋庠　宫保庞丞相以诗二首见寄次韵和答
    西畿三辅切天阍，何意颁来细札文。
    学谬诗书惭作帅，身非甽亩更思君。
    使轺结辙横周道，乡木交阴忆汉枌。
    保傅上才敦雅眷，满章褒意蔼兰薰。
    出入台阶谢奋庸，白头持节更为公。
    临民不称瞻岩尹，慰俗犹依赠扇风。
    天许云鸿砫缴外，世怜池鹜稻粮中。
    一闻丽唱情何极，心结平津旧阁东。

宋庠　孤坐北斋因怀出处之难偶成感咏
    白头荣路念何之，出处空惊未得宜。
    刘放老于宫里树，庄生愁煞庙中牺。
    嵩岩桂坞堪休影，颍曲芝廛好疗饥。
    但愿天心从尔欲，敢言归赴亦松期。

宋庠　穣城主簿王崇者少得养生禅寂之道中年弃官入汉阴武当之间邈与世绝
    余本丘壑人，失计蹈尘网。
    轩冕忽缰锁，风波若流荡。
    高羽颠宏罗。奔骖偾归鞅。
    众伪缘境滋，千忧共身长。
    进乏汗马劳，居畏濡鹈赏。
    力命频遘迍，幽忧思独往。
    闻君集汉阴，遁世久忘象。
    因溜为鸣琴，凭岩作烟幌。
    复有延陵季，亦善南趎养。
    篵宇近亲仁，耕田或歌壤。
    且言掛瓢处，一径扪萝上。
    杳若御风游，萧萧骨毛爽。
    芝术纷异苗，麏鼯结幽响。
    老木森千寻，丹藤垂百丈。
    洞谷答啸歌，云霞代邻党。
    咨予倦游者，缅邈期真赏。
    之子幸我怜，试烦翦幽莽。
    傥獲蜗牛居，即谢海禽饗。
    时从渔父鱼，聊植仙人杖。
    渐脱区中缘，永托无生奖。

宋庠　故池
    几曲春渊逗碧塘，翚檐沙版照波光。
    多年不浴荀池凤，戏鹜时时下夕阳。

宋庠　故岁东园植竹喜今春方芳
    几日霜根地，新年绿玉阴。
    春来虽换叶，寒去转虚心。
    乳节烟膏腻，空梢夕籁沈。
    何时殊实老，留遗九苞禽。

宋庠　故相国沂公建设学官实宠兹土近闻生徒寖盛姑复慰怀因成拙诗一章奉
    旧学开宏构，斯文耸奥区。
    由来汉丞相，善教鲁诸儒。
    自昔升堂训，于今避席趋。
    照函经满帙，绘壁礼成图。
    集讲占庭鱣，怀贤咏谷驹。
    道存终拾芥，声瀍或逃竽。
    一篑宜无止，连城莫自沽。
    育材真孟乐，希圣乃颜徒。
    寸晷堪轻璧，繁英慎夺朱。
    雾蒸还作市，风至即名雩。
    晓圃林如泮，春郊水是洙。
    从兹弦诵地，不复叹榛芜。

宋庠　关外
    关外峥嵘岁，河边寂寞洲。
    寒云能不雨，高柳强先秋。
    野静狐狸出，沙长雁鹜留。
    登临虽信美，无赋可销忧。

宋庠　观文丁右丞求赐茶因奉短诗二章
    金门高隐宰官身，尽把功名付客尘。
    慧露真腴内消热，可烦霞脚一瓶春。

宋庠　观文丁右丞求赐茶因奉短诗二章
    龙衔缥质尊王贡，月满春规记焙名。
    此味赏音知有意，不将甘醴作交情。

宋庠　官况
    发策非乡秀，瘝官玷郡联。
    恩深育莪沚，技薄戴盆天。
    病骨三钟粟，銛锋一割铅。
    怀能真鼫鼠，惜已甚寒蝉。
    吏笑移书卧，人讥面壁禅。
    曹府忧倥偬，邑教昧平镌。
    席上巾釃酒，斋中易绝编。
    隙尘吹晓日，瓮隧引春泉。
    戒养聊馨膳，将芜敢命篇。
    区区犬马志，何术谢陶甄。

宋庠　官况
    久旷三山直，空陪五日趋。
    文无饰羽巧，心有刻舟愚。
    陛戟愁饥死。关门骇宠呼。
    缺然偏自愧，乘马与双凫。

宋庠　过璨师房
    病客尘缨外，幽斋法境中。
    庭喧施鸟食，坐拂去花风。
    茗溜沈瓯绿，檀烟入篆红。
    忘言一相对，何处妄求空。

宋庠　过曹氏坟庵在灊皖间蜀僧修静自天柱退居于此
    山郭屏仆从，取径问樵牧。
    短松新被冈，青嶂远遮屋。
    鸡犬无四邻，日月自两毂。
    阿师厌机缘，脱迹谢尘俗。
    是心大圆明，一室了具足。
    汲泉烹细芽，支铛炊脱粟。
    默坐契从三，诸方付藏六。
    我来同友生，得饱径眠熟。
    稍为微风醒，已欢畏景促。
    买山知几时，所惜负松菊。

宋庠　过都造朝入见之日蒙恩延登赐坐感天荷德退而成篇
    出守西周又许田，白头何幸再朝天。
    升阶子细瞻尧日，不似侏儒梦灶年。

宋庠　过汉洛阳故城
    汉家遗堵满山川，六里东西遂渺然。
    寒日似愁圭影地，秋风真作黍离天。
    五株杏发陵无邑，一项茅荒井失田。
    更欢道边多弃骨，可能犹为直如弦。

宋庠　过列子观
    雨作朱辬守，重登羽客宫。
    故墟墙舍坏，尘案酎杯空。
    款户殊无屡，乘衣尚有风。
    轩游曾驻跸，高意掩崆峒。

宋庠　过留台吴侍郎新葺菜市小园
    解选幽栖地，园居压野开。
    清风无近至，双派即同来。
    度彴幽人屐，临渠醉客杯。
    倒根柽拥岸，初箨箂穿苔。
    溪石行堪钓，沙鸥已罢猜。
    宵游应更好，长负月徘徊。

宋庠　过普明禅院二首
    自昔仁为里，于今福作田。
    清风残竹地，宝色故池天。
    绘象成真侣，家声入梵缘。
    一披龙藏集，无复叹亡篇。

宋庠　过普明禅院二首
    轩冕唐年客，溪林洛社坊。
    虽开居士室，未坏鲁恭堂。
    佛树高弥绿，天花落更香。
    惟馀名不灭，来伴法灯长。

宋庠　过行庆关
    洛郑东西接，河山表里雄。
    岭回千树出，天转两崖通。
    虎圈周原绿，敖仓汉粟红。
    今无杨仆恥，四海是关中。

宋庠　过紫嵩萩
    新结禅萩当小斋，见山何必上高台。
    嵩岩更似知音赏，雨罢先供翠色来。

宋庠　寒野
    芳岁行遒尽，高堂兴耿然。
    林号欲风野，云绽已霜天。
    乌彩疑留日，鸿声似恶弦。
    幽衿忽忘返，更为月娟娟。

宋庠　汉滨北楼
    一水东流阔，诸峰右转深。
    蟾规欲破晕，天杵不盈寻。
    浦逗分风席，洲喧避缴禽。
    凭高机事息，并为汉川阴。

宋庠　汉将三首
    汉家开绝域，日夕羽书闻。
    朝那杀都尉，北地败将军。
    沙明疑书雪，气黑似秋云。
    片月就城偃，长蛇随阵分。
    冰藏马窟路，血沫剑星文。
    直置鸿毛命，聊图麟阁动。

宋庠　汉将三首
    频年随校尉，晚节事轻车。
    瞻烽数奔命，辞第讵为家。
    轻赍绝瀚海，间道袭昆邪。
    双韐朝负羽，三蟚夜鸣笳。
    金痍先雨觉，蓬鬓后霜华。
    如何差六级，遽使抱长嗟。

宋庠　汉将三首
    薄伐乃中谋，和亲非上策。
    匈奴负汉恩，男儿喜边檄。
    故岁出定襄，今年救张掖。
    沙平落日黄，月迥遥峰白。
    急击右地兵，连俘月支馘。
    幕府省文书，家人非尺籍。
    夜拔五岭旗，晨追六骡迹。
    陛下焚谤书，孤臣勒燕石。

宋庠　汉上春雪
    繁雾乘阴结，寒英匝宇飘。
    风催洛妃舞，春伴郢人谣。
    逗浦添珠媚，萦丛掩柳娇。
    楼空先月白，野阔助天遥。
    稍傍鱼冰合，还依雉陇销。
    一樽无与晤，幽思满兰苕。

宋庠　汉上春雪呈郡太守
    春草江南瑞霰霏，溪山千叠共清辉。
    林繁不辨妆梅落，川秀空疑月蚌归。
    夕苑萦丛聊自舞，横塘拂水更低飞。
    民畴脉偾农祥近，壤有尧歌绝晋饥。

宋庠　浩叹
    鼻浊哀吟倦，空怀浩叹盈。
    心同注鉤怯，功比画墁轻。
    俗态惊狙怒，刚肠谢鹜争。
    淹回江外客，日夕望尧旍。

宋庠　和伯中尚书闻琵琶诗一绝
    香拨檀槽奉客杯，细音馀响碎琼瑰。
    只应强作弦中误，且欲周郎一顾回。

宋庠　和参政丁侍郎从驾出猎
