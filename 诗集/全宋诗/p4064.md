<!-- { "loadSidebar": true } -->
    临风涕如雨，一些试招魂。

赵必象　挽陈东湖
    邯郸法梦觉，归卧读书林。
    投老菊三径，忧时雪一簪。
    鱼安知我乐，鸥自识翁心。
    已矣锺期死，眼前谁尝音。

赵必象　挽邓南山
    洛社耆英久隐居，书田付与子孙锄。
    终南不是功名径，说著功名俗了渠。

赵必象　挽邓南山
    老子平生不好谀，莫教猿鹤费分疏。
    只消题作南山墓，种竹一庭梅百株。

赵必象　挽李春叟
    靖节有诗题晋号，德公无意入襄城。
    蓬鬓早因时事白，荷衣不受{左去右刂}尘污。

赵必象　挽李梅边
    贞元朝士尽凋零，一世龙门羡李膺。
    靖节有时题晋号，德公无意入襄城。
    床头点易朱犹湿，几上遗书稿已謄。
    收拾故家华萼集，翩翩三凤以文鸣。

赵必象　挽李梅边
    归卧西楼理故书，幅巾羽扇一癯儒。
    家庭师友尊明道，古史文章逼老苏。
    蓬鬓蚤因时事白，荷衣不受劫尘污。
    呜呼天不遗耆老，雨泪如倾一束刍。

赵必象　挽李自玉
    安乐窝中寄幅巾，床头易註墨犹新。
    盖棺只著深衣去，疑是尧夫辈行人。

赵必象　挽李自玉
    宗主文盟护梓桑，春风一手种甘棠。
    葬时移近坡翁墓，留取清名伴菊香。

赵必象　挽李自玉
    百年心事两眉头，生死闾阎系戚休。
    浩荡中流无砥柱，乘风涨浪舞鲸鳅。

赵必象　挽李自玉
    医至犹言疾可为，酸风吹讣落茅茨。
    典型诸老凋零尽，一束生刍雨涕垂。

赵必象　挽张县尹
    别驾新除墨尚鲜，翩其凫舄已飞仙。
    床头空有栽花谱，身后应无买木钱。
    自古才人多薄命，如今乡国正思贤。
    累累孤寡相持泣，说与天知天也怜。

赵必象　挽赵北山
    嫠纬孤忠泣黍离，吟形如鹤不胜衣。
    参苓信美难供病，松菊犹存久赋归。
    魂梦三千余里远，功名四十九年非。
    北山猿鹤多悽怆，独对梅花泪暗挥。

赵必象　戏题睡屏
    一别相如直至今，床头绿绮暗生尘。
    当年自是文君误，未必琴心解挑人。

赵必象　戏题睡屏
    点检残枰未了棋，才贪著处转成低。
    一番输后惺惺了，记取从前当局迷。

赵必象　戏题睡屏
    翻覆于郎绵笥看，红边墨迹未曾干。
    宫中怨女今无几，那得新诗到世间。

赵必象　戏题睡屏
    秋水盈盈娇眼溜，春山淡淡黛眉轻。
    人间一段真描画，唤起王维写不成。

赵必象　吟社递至诗卷足十四韵以答之为梅水村发也
    铁石其心肠，冰雪其襟胸。
    晨陪玉辇游，夕堕瘴海东。

赵必象　吟社递至诗卷足十四韵以答之为梅水村发也
    萧艾秽群芳，草木纷零落。
    梅花我辈人，例合束高阁。

赵必象　吟社递至诗卷足十四韵以答之为梅水村发也
    紫薇号舍人，红荔名郎官。
    梅花隐君子，未可一样观。

赵必象　吟社递至诗卷足十四韵以答之为梅水村发也
    无诗对梅羞，诗成梅花开。
    梅自工於诗，欧九却识梅。

赵必象　吟社递至诗卷足十四韵以答之为梅水村发也
    霜凋雪剥余，万卉生意动。
    梅花让群芳，回施春风供。

赵必象　吟社递至诗卷足十四韵以答之为梅水村发也
    欲花未花时，此妙无人知。
    著花已多事，更为花吟诗。

赵必象　吟社递至诗卷足十四韵以答之为梅水村发也
    子猷癖爱竹，无梦到香影。
    雪夜棹匆匆，未必有诗兴。

赵必象　吟社递至诗卷足十四韵以答之为梅水村发也
    香魂逐逋去，翠羽招不还。
    醉倒赵师雄，一身花影寒。

赵必象　吟社递至诗卷足十四韵以答之为梅水村发也
    我爱梅花清，梅花怜我癯。
    宁为寒东野，毋为湘相如。

赵必象　吟社递至诗卷足十四韵以答之为梅水村发也
    对梅日一醉，无酒如梅何。
    尘世独醒人，卑之毋甚高。

赵必象　吟社递至诗卷足十四韵以答之为梅水村发也
    水月一联诗，桃杏不敢近，
    卷锦归之梅，梅花无可逊。

赵必象　吟社递至诗卷足十四韵以答之为梅水村发也
    无贽谒梅花，一诗我破戒。
    春风如打勘，具有案卷在。

赵必象　吟社递至诗卷足十四韵以答之为梅水村发也
    梅花老山林，思与天下芳。
    琼花差清白，荐之守维扬。

赵必象　吟社递至诗卷足十四韵以答之为梅水村发也
    怀哉丈人行，四海空交游。
    桃李不识面，一生慕荆州。

赵必象　游濂泉
    星岩高哉不知其几千丈兮，下有儒宫上接青云梯。
    绿凹凿破冰泉冽，泉以濂名宗濂溪。
    濂翁去今凡几载，一脉流通无窒碍。
    光风霁月此山中，景物因人成胜概。
    亭翼翼，水泠泠，一清不著点子尘。
    眼前色色俱呈露，何必解兰缚尘缨。
    君不见孤山六一泉，砚州包公井。
    君子之泽深且长，清风千古霜{凛示换禾}{凛示换禾}。
    我欲采薇隐此山，只恐林惭涧恧锁松关。
    我欲祠下笔一词，又恐寒泉痛洗凝之诗。
    解襟坐石濯清泠，一亩寒冰和露饮。
    雪我酒肠霜诗脾，此身疑在神仙境。
    倩君为问玉皇借玉鞭，鞭起睡龙骑上天。
    持此一瓢濂翁泉，一雨炎荒洗蛮烟。

赵必象　元日客中和同年韵
    岁堂堂去逐江干，夜半东风送旧寒。
    爆竹声中人老大，梅花香外客平安。
    一番春事从头起，万里天衢著步宽。
    上下云龙平昔愿，拟摩短翮附飞翰。

赵必象　再用前韵集句
    我思君处君思我，一掬归心未到家。
    相见或因中夜梦，孤灯何事独成花。

赵必象　再用前韵集句
    思君天阔水悠悠，醉里眉攒万国愁。
    所不负予如此酒，已教从事到青州。

赵必象　再用前韵集句
    蔬饭藜床破衲衣，经年兀兀槿花篱。
    与君聚散若云雨，君问归期未有期。

赵必象　再用前韵集句
    闻道骑鲸游汗漫，寄书因见雁南征。
    他年一舸鸱夷去，莫羡搏风起北溟。

赵必象　再用前韵集句
    相思一夜梅花发，吟破离心句不成。
    横玉叫云清似水，夜钟残月雁归声。

赵必象　再用前韵集句
    千里万里西复东，山川长在泪痕中。
    何当共剪西窗烛，一曲琵琶酒一锺。

赵必象　再用前韵集句
    少年心壮轻为客，不寄梅花远信来。
    为见行舟试借问，看花出约几时回。

赵必象　再用前韵集句
    何所独无芳草兮，归田有计一何稽。
    吾侪流落岂天意，俯仰天地身醯鸡。

赵必象　再用前韵集句
    草根何处不虫声，灯火昏昏独掩屏。
    有约不来过夜半，煮茶敲碎一池冰。

赵必象　再用前韵集句
    忽忆故人天外去，感君赠我琼瑶枝。
    世间好名无人共，郎罢吟诗囝和诗。

赵必象　赠黄槐谷
    我坐诗穷子术穷，只堪雨笠与烟篷。
    牢收相法无人问，路上相逢尽相公。

赵必象　赠黄槐谷
    上下乾坤乱失经，祸淫祸善事冥冥。
    老天自是无分晓，更向痴人说五星。

赵必象　赠相士陈神眼
    忆昔初逢神眼时，已於未第便相期。
    不嫌屋矮重来访，宦况萧然且赠诗。

赵必象　赠相士桂月岩
    昔有道人张岩电，口不言钱似王衍。
    却言姓钱不姓张，滑稽玩世名犹香。
    昔有岩电今月岩，月眼神舌和天谈。
    江湖賸结贵人知，虽不爱钱犹爱诗。

赵必象　至节寄家信
    薄宦駸駸已及瓜，寒梅羞见旧时花。
    年来吟苦形成鹤，客里愁多鬓减鸦。
    浮世有身元大患，此生何处是真家。
    白云极目空搔首，归雁两三寒日斜。

赵必象　重九即席点韵
    渊明我辈人，岂为口体累。
    归欤三迳秋，清吟发幽寄。
    醒肯对黄花，陶然已心醉。
    世俗儿女情，饮菊萸系臂。
    长房果神仙，登高未为智。
    落帽狂参军，声利穷所嗜。
    兴来尽君欢，得句输杜二。
    牛山泪沾衣，鄙哉马千驷。
    悠然千载吟，高韵未易次。
    人生聚几何，此意非酒为。
    徜徉林壑游，磊落湖海义。
    明年此会日，老健天所赐。

赵必象　重九宴陈东湖亭
    诗成欢未尽，月下客重来。
    清影共千里，寒香更一杯。
    龙山秋寂寞，牛渚夜徘徊。
    饮待东方白，人生能几回。

赵必兴　答本堂先生歌
    往事兮浮云，偕老兮天伦。
    乐莫乐兮天真，如良人何兮良人。

赵必晔　和榴皮题壁韵
    回仙吸露餐霞者，却胜人间烟火馀。
    二十八言留壁上，不须青鸟为传书。

赵必愿　秋高亭
    秋空何太高，秋风何太清。
    秋露何太皎，秋月可太明。
    秋山有素期，秋水莫间盟。
    力此久病身，试上高高亭。
    上欲驾扶摇，下欲跳清泠。
    手持紫玉箫，跨鹏或骠鲸。
    时吹复时止，霄壤随纵横。
    回首天上人，见我呼友生。
    我言你能许我三百六旬无一日之不秋，则我亦许你从此为逍遥之朋。

赵必愿　重建神秀楼追和忠定公韵
    维芘地南楼，废兴端有时。
    昔我忠定公，楼成旋西归。
    拜厅惭匪肖，易麾繇好溪。
    循环六十载，乌兔惊梭飞。
    吁嗟古雉堞，巨浸堕藩篱。
    陶甓既还旧，更创如获期。
    岁事喜中稔，度材授工师。
    非敢侈轮奂，聊尔遵先规。
    江山殿图画，栏槛倚晴晖。
    肯堂久在念，今我身则夷。
    辽鹤去不返，遗墨犹淋淳。
    一时胜继躅，警和前人词。
