<!-- { "loadSidebar": true } -->
度正　贯之学士宠示佳作歨然有丘壑之思因反其意以招之亦朋友相勉之义伏
    夫君隆隆如长车，方途万里无尘沙。
    天公生材要有用，安得嘿嘿吟窗纱。
    辛勤学问求大指，求不在他心而已。
    解将岁月作工夫，定使枯株发春媚。
    我家传家诗与书，家徒四壁一钱无。
    年来行李环天下，直从南海薰香炉。
    先生曰来子可语，以手手地传心图。
    归来日日锄其恶，陶然一室皆真乐。
    他年努力回羲皇，更把天心验圭角。

度正　过丹山访黄元英不值英壬子岁正资州所解进士也
    忆昔来司校士科，宣传是岁得人多。
    重来处处欢相问，怪我官犹旧户曹。

度正　过方舟墓下
    突兀方舟天下豪，文如神禹决江河。
    挽开岷峡归伊洛，一点光明万丈高。

度正　过石洞
    修门赫赫铁城长，雨后山川拥翠光。
    大似锦屏饶富贵，至今人说状元坊。

度正　和黄侍郎韵
    君不见君家涪翁居戎州，只为山月来登楼。
    又不见君家绣衣老使君，传家文物如卿云。
    两仙仙去今百载，云冠霞佩俨如在。
    数行妙墨留壁间，九顶三峨屹相对。
    竹坡先生驻归步，来拜翁祠还少伫。
    水光山色为改容，收拾奇观入新著。
    世间好景苦留人，无奈催归作霖雨。
    山谷先生心好客，为爱横空雪山白。
    殷勤载酒清音亭，一抹云间真绝色。
    鸿飞天际去冥冥，风入松间听琴瑟。
    浮云聚散两茫茫，大川东注何终极。
    兹游应不减风雩，清和正值春三月。

度正　和制置喜雨之什
    灵均一寸了纖埃，坐看云根万仞开。
    不用挥戈方扫去，等闲噀酒便呼来。
    清风濯我知何限，霖雨思贤想几回。
    更向日边勤一溉，尽苏海宇亦奇哉。

度正　贺张仪立弄璋
    弄月吟风泮水湄，几回占喜误蛛丝。
    三鱣讲罢争传易，一鲤祥开想学诗。
    天傅梅花凝蝶粉，春归柳叶画蛾眉。
    何时得践凌云约，领略山中一段奇。

度正　寄襄阳杨侍郎三丈
    茫茫天地间，万象森纷罗。
    乃眷蜀三川，神气尤雄豪。
    一川发于岷，一川发于洮。
    一川启母来，其名为江沱。
    洮江得三陈，经纶参夔皋。
    协心裨兴运，庙社遗勋劳。
    岷江得两苏，议论丘与轲。
    只今元佑碑，辉华万丈高。
    沱江当其中，瀰漫而委佗。
    中兴得五杨，其三真英髦。
    绵州号魁磊，射策登巍科。
    嘉谟洊入告，旋进旋蹉跎。
    南部最逸才，气欲星斗摩。
    遗墨数千言，往往皆离骚。
    惜哉天下士，中道迷山阿。
    三丈宽宇量，中立而不它。
    事业照锦屏，文章烂岷峨。
    缩手不近前，三年淹礼曹。
    翻然念乡舍，屡乞分旌旄。
    天子勉从之，出镇姑养疴。
    荆南古都会，十万雄干戈。
    闭阁阅诗书，人物如春和。
    襄阳控敌冲，铁骑连两河。
    抚之以仁义，敌人不敢过。
    如闻九天上，屡欲书归禾。
    生人政云霓，如何久婆娑。
    一嘿了事，明哲中自韬。
    造次颠沛间，超然完所操。
    缙绅岂不愿，广厦陪赓歌。
    吹嘘元气回，汇征如拔茅。
    正生沱江滨，饮啄同一波。
    辛勤事学问，如琢磨切磋。
    大小遗泰山，小不遗秋毫。
    古今靡不该，上下靡不包。
    动静极根源，万物无所逃。
    中心如金石，困折亦已多。
    常忧辱此江，而为江神呵。
    行李弥域中，皇皇莫一遭。
    扁舟复东来，欲见空神交。
    引领写胸臆，清风送洪涛。

度正　兼考遂宁补试锁宿在学戏题一绝
    壮士缚鸡聊尔耳，小儿相鼎竟何如。
    眼前万事不堪说，惟有秋风解得渠。

度正　剑门诗
    罗列峰峦万仞尊，横纵畦畛自村村。
    诸侯有道人安业，何用崎岖闭剑门。

度正　今春大震电雨雹南峰无之黄梦得诗来有天意因以旌遗逸之句正恐其轻
    仲春戊申日之夕，牛羊下来犹未毕。
    回风烈烈涨黄壤，阴云冲冲蒙白日。
    腾光初觉火烧空，打屋乍疑天陨石。
    出门愁见荒山径，高卧徒惊堕四壁。
    尝闻正直天所佑，又闻豪横天所疾。
    盲风怪雨岂徒然，颠倒横纵未遑卹。
    老农惨怛心欲死，群蛙号呼兴自逸。
    那知杀菽困黔首，但指嘉禾歌赤舄。
    何人漫读周官书，更笑深山间小艗。

度正　金堂涂恭甫奉其母夫人谢氏还山为赋挽诗一章以送之
    族姓源江左，来归禹外家。
    懿文吟柳絮，淑质咏桃华。
    兰室双芽秀，萱堂只影斜。
    他年修郡志，遗范照三巴。

度正　君锡知丞僚友录示诸公所赋介寿堂诗谨次后溪先生元韵以记盛事
    老翁神气亦轻强，凿井耕田种豫章。
    扶植高标盘石壑，养成合抱栋明堂。
    风雷海运非人力，日月天开盛宠光。
    既醉诗书餐道德，坐观晚节更清香。

度正　廖良誉棹小舟载酒追别至故县而还
    马鸣溪上想英概，牛口庄头访故庐。
    登场罗列万石廪，插架纵横千卷书。
    有怀西山古凤鸟，更看北壑今鲲鱼。
    江水江花两无尽，后之来者应何如。

度正　临川吴子达以揲蓍游成都访余寺中见堂上晦翁像作而曰向亦尝得见之
    千古羲皇一片心，何人此地口微吟。
    凿开未济言无几，说破先几义极深。
    此事旧传师友记，斯文今见火珠林。
    成都自昔多真隐，著眼稠人更访寻。

度正　临邛计次魏自言六世祖破荒先生晚居景陵因葬焉后世子孙岁时不能拜
    如何袖手伏山岩，顷刻犹能草百函。
    胸次宏规标众正，笔端劲气磔群谗。
    行看云汉翻鸿羽，更喜秋风送马衔。
    南国诸公共推毂，从今不复厌卑凡。

度正　临邛计次魏自言六世祖破荒先生晚居景陵因葬焉后世子孙岁时不能拜
    涵养工夫自野岩，淹该万卷一空函。
    何须识者方能识，自是谗人不敢谗。
    骐骥栖栖垂皂枥，驽骀扰扰被金衔。
    不妨希价咸阳市，未必人人眼目凡。

度正　临邛计次魏自言六世祖破荒先生晚居景陵因葬焉后世子孙岁时不能拜
    不及抠衣拜紫岩，尚能什袭宝书函。
    扫除荆棘扶初日，投畀烟岚困老谗。
    四海时无伸国论，百年人自仰台衔。
    南轩衣钵今何似，见说诸孙也不凡。

度正　留题濂溪书堂
    千载斯文傥可求，暮春春服共行游。
    向人鱼鸟都和乐，满眼溪山只恁幽。

度正　笼鸡
    笼中畜一鸡，饮啄颇云足。
    其鸡浑不顾，引颈欲逃出。
    旁鸡大爱之，贪食笼中食。
    回旋欲归笼，不省笼拘束。

度正　梦得学士贤表惠寄蕨芽小诗驰谢聊发一粲
    陟彼南峰采蕨芽，筠篮驰送簇英华。
    东君迸出非无意，救活饥肠几万家。

度正　命解
    世谓臧仓解谮轲，岂知天意在干戈。
    如天便欲平天下，纵百臧仓不奈何。

度正　南平教授勾子甲见访于益昌自言正在华阳时渠方待试石室屡过县斋勾
    顷年应聘漫谈经，喜向寒窗访聚萤。
    抚字昨惭书下下，佩衿今羡领青青。
    傥来富贵皆尘土，无尽诗书自日星。
    珍重圣贤垂轨范，不尤臧氏不尤邢。

度正　南平教授勾子甲见访于益昌自言正在华阳时渠方待试石室屡过县斋勾
    汉威西被浃炖煌，已觉边尘不复扬。
    一别可堪论世事，异乡聊共举空觞。
    只愁山月嫌清淡，不怕江梅笑醉狂。
    惯涉风波神不动，流行坎止未须荒。

度正　偶成奉寄思中索酒
    雨中风味似太苦，梦里秋怀如乱庇。
    赖有郎君自轩豁，时携一酌过西衙。

度正　青松一首送杨侍郎丈赴阙
    东山种青松，西山种桤木。
    三年已成林，十载盘空谷。
    桤成供烹爨，松成架巨屋。
    所用各两涂，成功异迟速。
    早作起揽袂，庖人已炊玉。
    盈车载束薪，轧轧鸣车毂。
    万家争欲买，须臾无一束。
    樵夫喜易售，不知山已秃。
    朝夕手不停，采采尝不足。
    人情贵适用，那复问荣辱。
    落落青松子，岁寒抱孤独。
    大可充栋梁，小亦宜桁福。
    奈何人不顾，偃蹇傲刍牧。
    牵补芘风雨，无复思营筑。
    有如命召公，往欲寻洛卜。
    首当开明堂，号令于此肃。
    明堂礼有制，伻图载简牍。
    殷人崇以三，周制加其六。
    广袤度尤严，所冀容群服。
    奉璋列左右，天颜中穆穆。
    规恢既宏远，制作难逼促。
    当资合抱干，一柱扶天轴。
    切勿用小材，小材必倾覆。
    操斤走宇内，濯濯无遗育。
    坚刚老不枯，允哉东山麓。
    殷勤谢匠氏，所望一留目。
    勿谓道里远，登载容万犊。
    君王顾之叹，巨用必收录。
    修竹操亦奇，谨毋遗修竹。

度正　去年微之国史读易彻章梦谒晦翁相与从容话言今年读周官再用前韵录
    伊人寤寐自求之，鑚仰应无咫迟违。
    试看后来身愿学，便如当日自归依。
    及门定许偕行止，下笔何由谬是非。
    好把遗编还指示，也教都识大音希。

度正　去年微之国史读易彻章梦谒晦翁相与从容话言今年读周官再用前韵录
    礼经遗子略闻之，大法昭然世莫违。
    初学卑卑由礼立，终身恳恳欲仁依。
    芸苗自我持三勿，克己从头绝四非。
    往教旧盟如可践，警其懈惰久心希。

度正　上茶使赵伯川
    六阳浩荡奏薰风，白雨肥梅纂纂红。
