<!-- { "loadSidebar": true } -->
    寂寞庐山下，幽寻独有君。

释道璨　和萧太山韵相士李月斋
    心明於月过於月，广寒有殿无城阙。
    不须更服九转丹，目光射人如月寒。
    凌烟阁上公侯像，未必肩如山字样。
    玉川地上虮虱臣，未必文章非此人。
    口眼分明天不夜，输与月斋擅声价。

释道璨　和谢君泽题弋阳桃花寺并吊郑盘翁
    一曲清溪十二阑，分明常在画中安。
    千年药灶和云暖，五色丹光彻夜寒。
    魂梦不来怀好友，山居能久是苍官。
    葛翁颜色红如染，不信桃花树上看。

释道璨　和谢君直新除史馆检阅
    久矣常峨豸角冠，未应上缀史臣班。
    名高自是难推去，才大如何爱得閒。
    斋阁不须垂绛帐，精神留取上蓬山。
    散人梦落沧浪外，白鸟冥冥去不还。

释道璨　和杨在轩剂院
    箭下曾亲一鹄来，一蓑风雨霅川回。
    近诗不逐唐声变，燕服多依晋样裁。
    竹屋逢僧閒煮茗，梅边领客惯行杯。
    覆盖当领金鸾去，要试平生倚马才。

释道璨　和余山南佥判清溪观荷
    东风已老南风急，浪蕊浮花和露泣。
    翠袖盈盈波上来，相向美人如玉立。
    轩渠一笑俱动容，彼此一样冰雪踪。
    明珠散不论斛斗，清溪化作骊龙宫。
    大江以东北山北，时样新妆皆失色。
    古心一寸谁得知，江上晚来数峰碧。
    普天之下率土滨，容著不尽胸中春。
    濂溪爱花我爱叶，难将此意轻语人。
    探寻胜处到深杳，两眼眈眈天地小，
    不离枝叶见花实，红白纷纷迹如扫。
    膝间不著无弦琴，酒中清浊时自斟。
    兴寄超然八方内，身在水流香世界。
    绿云冉冉拨不开，乐地可中能许大。
    中通外直真绝奇，一语能觉千古迷。
    二百年后谁传衣，清溪滚滚通濂溪。

释道璨　和雨崖吴提弄奉母夫人雨中登鲁公亭
    白发照黄花，薄晚散幽步。
    何年乘五云，来自三神屿。
    膝下千载人，富贵等儒素。
    西风天地秋，细雨江城莫。
    酒酣拍阑干，忧时起愁绪。
    怀哉平原公，孤忠乃吾与。
    重此一臂力，日月容易去。

释道璨　和渊明祠
    一寸归心酒得知，门前官道是危机。
    道傍也有人归去，不似先生真个归。

释道璨　和云壑
    纷纷世事几昏明，仙计还山又未成。
    欲学种松消永日，不徒煨芋博虚名。
    云开衡岳鹏程阔，秋入鄱阳雁影清。
    也欲摩挲病来眼，春风暖处望前旌。

释道璨　和郑半溪
    词林丈夫安晚氏，笔端有口吞余子。
    阿戎在傍横点头，万言不直一杯水。
    文词於道只毫芒，枉劳平生两鬓苍。
    落花植实愿自□。□□□□□□□。

释道璨　和致轩送余魁
    眉睫功名气，笔端天地春。
    孰知心念苦，只与圣贤亲。
    味淡有真乐，眼高无古人。
    金鸾行夜直，坐听漏声频。

释道璨　和致轩赵使君午日读骚
    君王爱不均，不信问江滨。
    却是一江水，能知千载人。
    仲连宁蹈海，百里忍之秦。
    先死依兰芷，还他不二臣。

释道璨　贺恕斋除兵部侍郎
    碉我老色气精明，南海归来住未成。
    不道山中无宰相，要从恕上做功名。
    云屯万骑西风急，月浸三更夜柝清。
    谋国定知有长算，胡雏不树向南旌。

释道璨　怀旧业
    云满空阶书满床，开门对面是清江。
    多进不看梅花影，閒却中庭月一窗。

释道璨　纪梦
    我不褒灵溪，梦向溪边去。
    溪绕屋头流，桥通溪上路。
    轩窗水面开，水清石无数。
    煮茶僧请诗，茶香竹当户。
    花笺晕浅红，霜毫脱毛兔。
    引笔信手书，波峭含韵度。
    置笔喜语客，眼明失沉痼。
    梦觉秋满床，残月挂庭树。
    病眩二十年，万花舞深雾。
    梦中能楷书，以我心念故。
    人生孰非梦，百年等是寓。
    便欲驱车去，傍溪缚茅住。
    但恐秋雨来，溪深不可渡。

释道璨　偈颂二十五首
    去去实不去，是法住法位。
    来来实不来，世间相常住。

释道璨　偈颂二十五首
    桃花无数，李花无数。
    若向这里活眼不开，平地上死人更是无数。
    去年踏青人今年不来，今年上坟底明年何处。
    日月急如梭，生死无定据。
    谨白参玄人，光阴莫虚度。

释道璨　偈颂二十五首
    趺坐叠足，问讯起手。
    眼若透青，一见便了。
    更待说心说性，山僧未曾问人借得口。

释道璨　偈颂二十五首
    风萧萧，雨萧萧。
    天高地厚，水阔山遥。
    达磨大师无端游梁历魏，二祖大师平白失了一臂。
    水潦和尚不合吃马师一踏，天下大禅佛枉自吃了四藤条，
    说着令人恨不消。

释道璨　偈颂二十五首
    静处具足闹中境界，闹处显示静中消息。
    达磨面壁少林，普化摇铃闹市。
    皆是眼观东南，意在西北。
    若是向上巴鼻，毕竟何曾会得。

释道璨　偈颂二十五首
    今日雨，明日雨。
    春流岸岸深，屋漏无乾处。
    鲁公亭上望番城，只有湖水无行路。

释道璨　偈颂二十五首
    一出五六月，往返三千里。
    信脚踢得着，信手提得起。
    不曾轻示人，深藏怀袖里。
    归来普主请大众做个入门欢，是什么浙东山浙西水。

释道璨　偈颂二十五首
    仰山撼树，沩山良久。
    说体说用，互扬家丑。

释道璨　偈颂二十五首
    开眼便是，开口便是。
    举手便是，举足便是。
    虽然如是，未是未是。

释道璨　偈颂二十五首
    百不知，百不会，
    吃饱饭，熟打睡。
    要得剋期，取灯取灯，
    如是三昧。

释道璨　偈颂二十五首
    如来禅，祖师意。
    儿啼子哭，鸡鸣犬吠。
    是汝诸人，瞥地也未。

释道璨　偈颂二十五首
    堂奥虽深无锁钥，包容大地与山河。
    草窠里辊人多少，唤不回头争奈何。

释道璨　偈颂二十五首
    京师出大黄，价直极相当。
    未曾识道地，枉自费商量。

释道璨　偈颂二十五首
    放开也在我，捏聚也在我。
    睦州担板汉，开口成话堕。

释道璨　偈颂二十五首
    溪东是国王水草，溪西是国王水草。
    随分纳些些，佛法休寻讨。
    堪笑水潦和尚，枉被马师踏倒。
    荐福与麽告报，犹较王老师一线道。

释道璨　偈颂二十五首
    篷底欹眠醉复醒，君山只在两眉青。
    浑家不管兴亡事，一味和云看洞庭。

释道璨　偈颂二十五首
    语言上着到，身心上着到。
    要透纳僧关，料掉复料掉。

释道璨　偈颂二十五首
    天地一东篱，万古一重九。
    黄花三两枝，东湖随分有。
    逢人不拈出，只麽空双手。
    醉杀天下人，不是茱萸酒。

释道璨　偈颂二十五首
    重围身入脱身难，再拜投降得活还。
    手脚一时都露了，如何遮掩得傍观。

释道璨　偈颂二十五首
    释迦不是佛，达磨不是祖。
    佛法满天下，诸人还知否。
    青草池头处处蛙，黄梅时节家家雨。

释道璨　偈颂二十五首
    诸人病是山僧病，山僧病是诸人病。
    诸人痛处山僧能忍，山僧痛处诸人欲忍不能。
    单方一服当下和平，不必松根采茯苓。

释道璨　偈颂二十五首
    北人偶与南人会，借问如何吃荔枝。
    口味开时先话堕，香甜二字且酬伊。

释道璨　偈颂二十五首
    信口道一句，栗棘金圈皆露布。
    信脚行一步，柳陌花衢非活路。
    未开口，未举足，
    已前荐得，放你有个入头处。
    东湖一箭落双鵰，凤栖不在梧桐树。

释道璨　偈颂二十五首
    无蒲团禅板与诸人厮睚，无金圈栗蓬与诸人吞吐。
    水清月分明，云散山呈露。
    山僧结夏来，赢得紧闭户。

释道璨　偈颂二十五首
    雨不来，旱弥烈。
    草木枯，金石裂。
    江流断，井泉竭。
    尽大地，生意绝。
    东湖上，乾坤别。
    最清凉，无恼热。
    优昙花正开，清香来不彻。

释道璨　偈颂十八首
    天高地厚，日盈月昃。
    全提半提，天地悬隔。

释道璨　偈颂十八首
    弟兄财本不多争，共驾官船各自撑。
    撑去撑来回首看，依前不离蓼花汀。

释道璨　偈颂十八首
    鼓棹扬帆，驾没底船。
    横行海上，神头鬼面。

释道璨　偈颂十八首
    云门放洞山三顿棒，黄蘖打临济三顿棒。
    减灶添兵，伤盐费酱。
    一不成单，二不成两。
    多少芦花对蓼红，时人只看丝纶上。

释道璨　偈颂十八首
    自小离家住日边，去家只道路三千。
    从人问得来时路，回首元来在目前。

释道璨　偈颂十八首
    即心即佛，山无得数。
    非心非佛，水无重数。
    不是心不是佛，白云又无重数。
    荐福恁麽告报，灞陵桥上望西川。

释道璨　偈颂十八首
    寒一上，势一上。
    普通年事只在，于今更无三般两样。

释道璨　偈颂十八首
    临济处一杓，末山处半杓。
    玉本无暇，妄自雕琢。
    有年无德老睦州，无端拶折云门脚。

释道璨　偈颂十八首
    玉关度了久班师，犹向人前动鼓鼙。
    只道马行荒草地，不知身已陷重围。

释道璨　偈颂十八首
    闹浩浩，闲寂寂。
    不动一丝头，如对万人敌。
