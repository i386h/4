<!-- { "loadSidebar": true } -->
秦观　西城宴集元佑七年三月上已日诏赐馆阁官花酒以中澣日游金明池琼林
    春溜泱泱初满池，晨光欲转万年枝。
    楼台四望烟云合，帘幕千家锦绣垂。
    风过忽闻花外笑，日长时奏水中嬉。
    太平谁谓全无象，寓在群仙把酒时。

秦观　西城宴集元佑七年三月上已日诏赐馆阁官花酒以中澣日游金明池琼林
    宜秋门外喜参寻，豪竹哀丝发妙音。
    金爵日边栖壮丽，彩虹天际卧清深。
    已烦逸少书陈迹，更属相如赋上林。
    犹恨真人足官府，不如鱼鸟自飞沉。

秦观　喜雨得城字
    阴阳有常职，代御不可并。
    一气或错缪，愆伏相寇兵。
    惟时四月交，南国厌久晴。
    风师挟帝令，呼号肆徂征。
    云师畏推逐，蓄意不敢争。
    雨师旷厥官，所苟朝夕生。
    黄尘暗如雾，掩彼日月明。
    帝眷一昔回，旱议沮莫行。
    番然需膏泽，夜半来雨声。
    黎明纵遐眺，沟浍各已盈。
    青秧散广亩，白水涵孤城。
    耕夫欣有托，水鸟飞且鸣。
    乃知化工妙，悠然信难名。
    行矣耘我穑，岁终伫坻京。

秦观　戏云龙山人二绝
    芳草未应羞鹎鵪，潜鳞终是表提壼。
    蔡经背上痕犹在，更念麻姑指爪无。

秦观　戏云龙山人二绝
    选胜只携长脤鹤，入廛还驾短辕车。
    时人若问虚玄事，笑答无过李老书。

秦观　鲜于子骏使君生日
    惟昔高堂梦，熊罴兆吉占。
    气锺西蜀秀，时应仲秋严。
    江汉挥犀尾，风云下笔尖。
    微辞追屈宋，精义到黄炎。
    操履森寒柏，名声耿夜蟾。
    击强鵰鹗健，治剧鷿鹈銛。
    使者旌旄易，将军印缓添。
    鸳鸿随步武，虎豹入韬钤。
    锦覆郎官被，彤垂太守襜。
    两行分蜜炬，十里上珠帘。
    礼士常悬榻，诛奸或奋髯。
    雨堂昏绛帐，风帙乱牙签。
    银汉星初换，金茎露已沾。
    欢声连北固，寿邑宣东渐。
    丽句充文几，奇香牣玉奁。
    簪绅五福具，樽俎四难兼。
    贱子真殊幸，清标获屡觇。
    误蒙雕朽木，猥辱画无盐。
    嘉运方熙洽，英才岂滞淹。
    伫公归法从，行道慰民瞻。

秦观　闲燕堂联句
    黄叶山头初带雪，绿波尊酒暂回春。
    已闻璧月琼枝句，更看朝云暮雨人。
    老丑红妆翻曲妙，喜逢佳客放怀新。
    天明又出桃源去，仙境何时再问津。

秦观　新开湖送孙诚之有龙见于东北因成绝句
    狂客走影暗悠悠，菡萏吹风五月秋。
    黄绶不为无气概，苍龙垂尾送行舟。

秦观　兴国浴室院独坐时儿子湛就试未出
    满城车马没深泥，院里安闲总不知。
    儿辈未来钩箔坐，长春花上雨如丝。

秦观　徐得之闲轩
    建安自古多俊髦，徐子磊落尤其豪。
    论兵说剑走湖海，身勤事左无所遭。
    绿林五校已屠脍，黑衣三卫羞徒劳。
    归来故山便卜筑，脱弃万事轻鸿毛。
    横前涧水漱哀玉，傍舍老枥藏飞猱。
    山蔬何用媿梁肉，鹤氅未必输青袍。
    追寒弄月有真意，慎勿轻语传儿曹。

秦观　徐仲车食於学官吏或以为不可欲罢去之太守不听礼遇如初感之而作
    许丞老病聋，督邮白欲废。
    贤哉黄次公，鉴裁实精诣。
    殷勤谢督邮，此丞乃廉吏。
    重听庸何伤，善助无失意。
    古人骨已朽，来者复谁继。
    仲车天下士，固非许丞类。
    至行通神明，问学有根柢。
    若充老更聘，自革风俗弊。
    太守前己闻，粟帛俄见赐。
    奈何少年子，辄效督邮事。
    道丧贤哲穷，闻之为流涕。
    人心如其面，难以一律揆。
    所望在次公，督邮何足议。

秦观　雪浪石
    汉庭卿士如云屯，结绶弹冠朝至尊。
    登高履危足在外，神色不变惟伯昏。
    金华掉头不肯住，乞身欲老江南村。
    天恩许兼两学士，将兵百万守北门。
    居士强名曰天元，寤寐山水劳心魂。
    高斋引泉注奇石，迅若飞浪来云根。
    朔南修好八十载，兵法虽妙何足论。
    夜阑番汉人马静，想见雉堞低金盆。
    报罢五更人吏散，坐调一气白元存。

秦观　烟中怨
    监湖楼阁与云齐，楼上女儿名阿溪。
    十五能为绮丽句，平生未解出幽闺。
    谢郎巧思诗裁剪，能使佳人动幽怨。
    琼枝璧月结芳期，斗帐双双成眷恋。

秦观　燕觞亭
    碧流如镜羽觞飞，夏木阴阴五月时。
    清渭日长游女困，武陵春去落花迟。
    玉笙吹罢觥筹错，蜜炬烧残簪珥遗。
    吴越风流公第一，未输出简习家池。
    
    
秦观　夜坐怀莘老司谏
    六合寥寥信茫昧，中有日月无根柢。
    古往今来漫不休，青发素颜从此逝。
    嗟予自少多邅回，气血未衰心已艾。
    北渡长淮霜入屦，南窥禹穴尘生袂。
    日凿一窍浑沌死，虽有余风终破碎。
    回车复路可无缘，三问道人三不对。

秦观　谒禹庙
    阴阴古殿注修廊，海伯川露俨在傍。
    一代衣冠埋石窆，千年风雨锁梅梁。
    碧云暮合稽山暗，红芰秋开监水香。
    令我免鱼繇帝力，恨无歌舞奠椒浆。

秦观　医者
    块然一气初浑沦，散作六物相吐吞。
    主承客御胜复存，是为万物疾病原。
    寥寥空陂游冤魂，诲此法术成轩辕。
    金书玉册要不烦，焕如星宿不可扪。
    时迁圣徂遂幽昏，弊俗窃以资利源。
    余尝感概期明论，世无妙质孰与言。
    因君乞诗置屋轩，聊复援笔赋本根。

秦观　饮酒诗四首
    我观人间世，无如醉中真。
    虚空为消陨，况乃百忧身。
    惜哉知此晚，坐令华发新。
    圣人难骤得，得且致贤人。

秦观　饮酒诗四首
    左手持蟹螯，举觞属云汉。
    天生此神物，为我洗忧患。
    山川同恍忽，鱼鸟共萧散。
    客至壼自倾，欲去不容间。

秦观　饮酒诗四首
    客从南方来，酌我一瓯茗。
    我酌初不啜，强啜且复醒。
    既凿浑沌氏，遂出华胥境。
    操戈逐儒生，举觞还酩酊。

秦观　饮酒诗四首
    雷觞淡如水，经年不濡唇。
    爰有扰龙系，为造英灵春。
    英灵韵甚高，蒲萄难为邻。
    他年血食汝，应配杜康神。

秦观　永寿县君挽词二首
    廷尉蒙恩後，兰台就养初。
    大桩宜更寿，流水遽焉如。
    鸾锦封花诰，蛛丝网板舆。
    百年谁考德，琬琰在幽墟。

秦观　永寿县君挽词二首
    明世辞隆养，哀荣道路传。
    赙丧从上宰，歌挽出群仙。
    素幔伤秋泛，青缸惨夜船。
    玉峰归葬处，木拱雁连天。

秦观　幽眠
    幽眠起常晚，冬晷复不长。
    中间数十刻，倏如惊燕翔。
    晨餐粗云毕，申鼓鸣相望。
    忽忽竟何就，念之动中肠。
    天地一逆旅，死生犹转商。
    暂来旋云去，属速乃所常。
    较计亦何补，徒然非慨慷。
    不如听两行，一概付酒觞。
    北风吹老槐，白日转纸窗。
    布衾一觉睡，身世成渺茫。
    宿莽冬不衰，兰茞幽更芳。
    无庸伤局促，速此鬓发霜。

秦观　游杭州佛日山净慧寺
    五里乔松径，千年古道场。
    泉声与岚影，收拾入僧房。

秦观　游监湖
    画舫珠帘出缭墙，天风吹到芰荷乡。
    水光入座杯盘莹，花气侵人笑语香。
    翡翠侧身窥渌酒，蜻蜓偷眼避红妆。
    蒲萄力缓单衣怯，始信湖中五月凉。

秦观　游龙门山次程公韵
    路转横塘入乱峰，遍寻萧洒兴无穷。
    楼台特起喧卑外，村落随生指点中。
    溪傍五云清逗玉，松分八面翠成宫。
    归途父老欣相语，今日程公昔谢公。

秦观　游龙瑞官次程公韵
    灵祠真馆閟山隈，形势相高对越台。
    莓径翠依屏上转，藕花红绕监中开。
    鹤衔宝箭排烟去，龙护金书带雨来。
    夹道万星攒骑火，满城争看使君回。

秦观　游仙二首
    服形百神朝，刳心万绿尽。
    我无退转境，何以有精进。
    戏为汗漫游，八极一何近。
    渺渺东海水，累累北邙坟。
    向来歌舞处，忽复成荒村。
    愚人如鹿耳，其死了无魂。
    孰知九霄间，玄圃枕昆仑。
    缁尘化人衣，苍萝谁与扪。

秦观　游仙二首
    云车自天来，驾言游混茫。
    手持太一节，身佩使者章。
    龙处傍夭矫，马龟伏以翔。
    朝元紫微上，所睹浩难量。
    实网结万珠，参伍相焜煌。
    花品不知数，妙英拆玄房。
    宫殿随人身，处处辄清凉。
    危髾擢贞玉，高谢人间妆。
    二三古须眉，冠云带含光。
    遗我飞霞佩，副以明月璫。
    再拜敬服之，百毛发灵香。

秦观　又别牛司理
    半年淹恤越溪滨，好爱如君只数人。
    解手莫令书信断，故园桑梓幸相邻。

秦观　俞公达待制挽词二首
    词场英妙气如虹，出入青云见事功。
    流马木牛通蜀漕，葛巾羽扇破渠戎。
    风生使者旌旄上，春在将军俎豆中。
    诏墨未乾人奄忽，伤心江汉日倾东。

秦观　俞公达待制挽词二首
    一麾出守著威名，凶讣西来上为惊。
    玉帐笑谈成昨梦，锦囊书札见平生。
    衣冠渐散红莲府，铠马还归细柳营。
    可道风流回首尽，芝兰庭下粲朝荣。

秦观　与邓慎思沐於启圣遇李端叔
    羸兵瘦马犯黄尘，自笑区区梦里身。
