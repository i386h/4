<!-- { "loadSidebar": true } -->
    几程上金台，一节绾铜虎。
    肯从赤松游，餐芝擘麟脯。
    温故穷丹铅，投閒弃圭组。
    自是横江鲸，终然辞网罟。
    独醒笑众醉，此举冠千古。
    二疏三高后，欲数指难偻。
    毋烦北山移，猿鹤当起舞。
    昔寓南国居，日与荛牧处。
    今营西郭居，官梅映窗户。
    砚山如可博，尺度先画堵。
    此计当勇泀，结构须快睹。
    伐藤断长蛇，卧石刢伏虎。
    山厨富笋蕨，客至当修脯。
    野芳散红紫，粲粲五杂组。
    放怀山水窟，脱迹名利罟。
    平泉绿野堂，盛事追往古。
    愿学樵夫拜，相从丈人偻。
    应笑趋炎人，奴颜八风舞。

仇远　村舍即事
    依篱叠堑作人家，西日还将苇箔遮。
    窗户莫嫌秋色淡，紫苏红苋老生花。

仇远　村舍即事
    凤仙绕砌锦斓斑，未著秋霜尽耐看。
    不似南窗数竿竹，年年日日报平安。

仇远　村中语
    吴侬曾在山村住，听得村中老人语。
    六月祈雨不祈晴，十月祈晴不祈雨。
    今年三伏雨水多，官吏祈晴救禾黍。
    祈晴得晴虽可喜，农夫车水方劳苦。
    汗流如浆面如铁，但要田乾那畏暑。
    黑云一片来何忙，心怕雨作身愿凉。
    安得长风为吹散，乍可赤体当秋阳。
    东桥西桥日荒荒，南圩北圩水茫茫。
    中熟下熟亦足饱，尽胜淮头争捕蝗。

仇远　存耕吟寄姜景星
    吾不学老农，种此方寸田。
    善雨日培壅，安得荒旱年。
    诗书菑且畲，芟蕴毋蔓延。
    种固有厚薄，穫岂无后先。
    先畴畎亩在，后世儿孙传。
    何忧换八百，奚止取十千。
    却笑多牛翁，转瞬无炊烟。
    我独遗以安，本固实自怪。
    耘业待岁晚，韩公尝勉旃。

仇远　答陈宗道见寄
    蹇予山泽舑，飘飘一鸥似。
    天风忽假便，饮此金濑水。
    朝随章句儒，暮逐副墨子。
    肯叹饭不足，可恋惟酒美。
    赋茅亦聊复，久矣忘喜怒。
    尾宁曳涂中，人生行乐耳。
    怀人耿不寐，一夕三四起。
    江东暮云合，渺渺隔秋水。
    遗我诗两章，意古音粹美。
    敢谓义熙余，及见黄初体。
    君閒耻食粟，我出惭为米。
    流品夐不同，黄河贵清济。

仇远　答胡苇杭
    久矣相期物外游，长风吹不断闲愁。
    两山翼翼青如舞，霜鬓颾颾白始休。
    蕉鹿梦回天地枕，莼鲈兴到水云舟。
    旧藏方镜明如月，看去看来又一秋。

仇远　答徐恕宣城寄别
    怀古潸然老泪流，依稀见月喘吴牛。
    客乡时序留如燕，学舍风波小似舟。
    已恨浮云无巧夕，未知后月可中秋。
    徐卿忽寄新诗札，正倚双溪叠嶂楼。

仇远　答赵源仲
    人到中年万事慵，我今况是六旬翁。
    归心已薄西湖水，余力重修古泮宫。
    官里简书尤可畏，案头笔砚岂无功。
    迩来士习殊轻陗，愿与醇儒振义风。

仇远　代步
    羸骖聊代步，按辔且徐行。
    凹凸惊前路，驱驰羡后生。
    晓回天尚闇，路滑雨初晴。
    得似肩舆稳，归来醉不惊。

仇远　丹心
    丹心只有杜陵知，愁读伤春五首诗。
    传语龟年休度曲，江南正是落花时。

仇远　道场山
    山行龟背路羊肠，伏虎禅师古道场。
    老木阴中安御座，白云堆里抚僧床。
    勺泉清澈涵秋味，尖塔孤撑界夕阳。
    笑月亭空人影散，松风和雨动天簧。

仇远　德兴叶志道字士心葬母于银山丹井之上作丹泉吟
    葛公学仙丹有泉，叶公藏母丹泉边。
    泉流虢虢乱石底，丹光炯炯长松巅。
    陟彼屺兮瞻望母，麻衣土枕常庐墓。
    难将寸草报春晖，只觉焄蒿泣秋露。
    男儿眼中非无泪，有泪彻泉无厚地。
    泉声如咽泪如丹，何待洩融歌大隧。
    幽花淡月耿墓门，不招仙魄招母魂。
    子规一声苍石裂，白云渺渺山昏昏。

仇远　登宾林应天塔
    越王城下草青青，眺远须登第几层。
    白发山僧閒指点，斜阳古木是诸陵。

仇远　钓鳌台
    俯瞰秦淮水，前瞻鲁泮宫。
    明知倚阑者，不是钓鱼翁。
    古石稜稜长，春潮脉脉通。
    状元真宰相，千古一吴公。

仇远　丁未元日
    花甲喜循环，风霜变老颜。
    閒身留泮水，归梦满湖山。
    雪冻蝗应避，春暄雁欲还。
    桃符随手写，祸福不相关。

仇远　东观徐炼师松隐丹房
    仙馆幽深竹覆墙，风传石鼎煮茶香。
    门前老树高如盖，乞与樵夫话晚凉。

仇远　东观徐炼师松隐丹房
    苏仙行部溧州时，曾赋黄冠白鸟诗。
    八十炼师犹健在，自锄松下取苓芝。

仇远　东郊少步
    高低远近树阴浓，杖屦閒行万绿中。
    一片残红无觅处，却疑身在碧纱笼。

仇远　东郊少步
    野风吹树庙门开，神象凝尘壁拥苔。
    笑尔不能为祸福，村人谁送纸钱来。

仇远　东园赏红梅
    花姨夜攆守宫血，染就南枝花貌别。
    宿酲未解春正酣，一片晴霞消冻雪。
    莫道有人疑作杏，老眼频看亦生缬。
    东阑更有萼绿华，精神标致尤清绝。
    先生焚香读书处，把酒花前相暖热。
    群峰知香不知色，一枝肯许儿童折。
    两株横卧处士桥，梦中归踏孤山月。

仇远　冬日小斋即事
    芦苇周遭旧楮糊，就中穴地砌砖炉。
    儒酸官冷浑相称，草卧毡眠本不拘。
    窗外十分西日照，帘间半点北风无。
    一瓶雪水煎茶熟，清气真能压武夫。

仇远　董静传挂冠四圣观
    静挼秋渌洗荷衣，问隐孤山只鹤随。
    得酒可谋千日醉，挂冠犹恨十年迟。
    云和家有仙人谱，石鼎今无道士诗。
    莫对梅花谈世事，此花曾见太平时。

仇远　读陈去非集
    简斋吟集是吾师，句法能参杜拾遗。
    宇宙无人同叫啸，公卿自古叹流离。
    穷途劫劫谁怜汝，遗恨茫茫不在诗。
    莫道墨梅曾遇主，黄花一绝更堪悲。

仇远　读陈去非九日诗
    忆得甲辰重九日，宣和遗恨几番秋。
    蒋陵依旧西风在，一度黄花一度愁。

仇远　渡越
    苍烟迷古道，白水满平畴。
    落雁湘湖月，孤砧粤树秋。
    壮心消蜡屐，老泪入貂裘。
    市饮成凄断，何人识马周。

仇远　断桥闻角
    柳外官桥出戍楼，和霜和月按梁州。
    吹时莫近孤山下，千树梅花不识愁。

仇远　多雨
    菜色青肥麦渐黄，雨多泥滑野畦荒。
    官田昨夜方车水，早起看来又渺茫。

仇远　二马图
    平生自比九方舦，牝牡骊黄骨相高。
    寄语金台求骏者，精神元不在皮毛。

仇远　二十五日东风少定辛丑夜西风再作
    东风已扫九衢埃，何事飚轮去复回。
    秋信苹洲凉渐迫，人家蓬户昼难开。
    低由受水祥禾偃，乱石飞空巨木摧。
    见说长淮旱无雨，蜚蝗几欲渡江来。

仇远　范文正公黄素小楷昌黎伯夷颂盖在青社时所书以遗京西转运使舜元苏
    小楷青州三绝碑，复还范氏事尤奇。
    不知百世闻风者，更有何人似伯夷。

仇远　范文正公黄素小楷昌黎伯夷颂盖在青社时所书以遗京西转运使舜元苏
    古今一理是纲常，范笔韩文妙发扬。
    公卧首阳原不死，春风岁岁蕨薇香。

仇远　方万里史敬舆陈孝先龚圣予胡穆仲相继沦没令人感怆
    诸老俱尘土，令予双泪流。
    几年能再见，一气故应休。
    江左衣冠尽，人间翰墨留。
    空山茅屋底，野史属谁修。

仇远　方竹杖
    劲节稜稜瘦且坚，形模界尺出天然。
    山翁甚爱资扶老，村衲无知误削圆。
    偏称深衣同此矩，漫夸长笛大如椽。
    有时閒为吟诗出，徙倚中庭月一砖。

仇远　风起
    朔风连夕起，浩荡厉严寒。
    远势惊春梦，微权属冷宫。
    云行和月暗，木落打窗乾。
    因忆吴船客，波涛寝不安。

仇远　风雨不出
    儒宫少公事，閒坐如家居。
    闭户听风雨，重读架上书。
    岂无借书甧，小酌勿用沽。
    岂无苜蓿盘，园丁送喜蔬。
    溪童把钓竿，时得径雨鱼。
    采薇拾橡栗，视此已有余。
    怀哉天地恩，不弃无用儒。
    舍此将何之，狂士多迷途。
    终不如归田，一蓑溪上锄。

仇远　凤凰山故宫
    渐无南渡旧衣冠，尚有西湖风雨寒。
    凤鸟不来山寂寂，鸱夷何在海漫漫。
    荒陵樵采官犹禁，故苑烟花客自看。
    惟恨余杭门外柳，长年不了送征鞍。

仇远　奉寄田上人
    竹筇轻健草鞋宽，野外消磨半日閒。
    病叶已霜犹蛮树，片云欲雨又归山。
    灯分寺塔晴偏见，水隔渔家夜不关。
    愧我莫如霜上鹭，霎时飞去便飞还。

仇远　高卧
    人生天地一蘧庐，耕凿虽劳乐有余。
    因阅杜诗删旧稿，为观羲帖学行书。
    山公醉后犹骑马，渭叟閒来只钓鱼。
    世道秋风总萧索，何如高卧白云居。

仇远　葛雄女子舞剑歌
    葛家女儿十四五，不向深闺学针缕。
    遍身绣出蛟螭文，赤手交持太阿舞。
    红罗帕兮锦缠头，口吐长安游侠语。
    侧身捷如飞鸟轻，瞋目勇如独鹘举。
    云窗雾阁岂无情，终欠娇娆太粗武。
    黄堂张燕灯烛光，两耳喧喧厌歌鼓。
    人言葛氏善舞剑，曾向梨园奉尊俎。
    短衣结束当筵呈，壮士增雄懦夫沮。
    我怜健妇胜丈夫，却欲骄兵如处女。
