<!-- { "loadSidebar": true } -->
万俟绍之　寄永兴窣兄
    相阀峥嵘南渡初，万事遗绪要人抚。
    从知物理终无否，棠笏于今属魏谟。

万俟绍之　寄永兴窣兄
    忆昔京华聚首时，大兄常念阿连痴。
    别来相望天涯远，长诵对床风雨诗。

万俟绍之　饯常熟宰
    笼鹤归来到北关，玉墀春里趣朝班。
    九重定问琴川事，为奏通川一渡閒。

万俟绍之　饯常熟宰
    多幸三的依德字，喜无一事到公庭。
    庭前柳是公遗爱，去后相看眼更青。

万俟绍之　饯友宰丹阳
    昔曾觇吏事，不是小规模。
    万象胸中布，全牛眼底无。
    迅雷推敏速，片月对清孤。
    铁瓮城边邑，今番凋瘵苏。

万俟绍之　杰阁
    杰阁倚空阔，身高眇万山。
    栋云飞缥缈，檐铁闹虚闲。
    地步氛埃外，天威咫尺间。
    好风吹笑语，余响落人寰。

万俟绍之　金陵郊行
    快提金勒走郊原，拂面东风醒醉魂。
    好景流连天易晚，来朝更过杏花村。

万俟绍之　陆墓寺
    距城才五里，野景自萧然。
    塘水清环寺，竓烟黑翳天。
    市多沽酒旅，桥列卖鱼船。
    欲酹宣公冢，渊陵几变迁。

万俟绍之　旅中
    僦楼如斗大，不与懒相便。
    杯酒常妨饭，瓶花亦费钱。
    狂踪依客燕，短梦怯啼鹃。
    欲去老丘壑，无谋可买田。

万俟绍之　送观书记住山
    本是儒流学释流，枝藤所寓所清幽。
    西山不用一钱买，北磵空为百计留。
    禅向静中能妙觉，诗于闲处得冥搜。
    秋风芳蒂甜如蜜，许我溪头系小舟。

万俟绍之　题扇面
    起晚慵妆立小楼，杜鹃声里万红休。
    侬愁未逐春酲解，飞尽杨花不举头。

万俟绍之　席上次韵
    东风几度客京华，今日飘零天一涯。
    无奈刚肠欺竹叶，幸因清坐对梅花。
    更长不觉销银烛，寒峭从教透碧纱。
    语到前朝行乐处，绿杨深院是谁家。

万俟绍之　谒曾祖提刑墓
    簪缨辉映绍兴间，身后清贫陋巷颜。
    犹有云仍在西浙，远思霜露拜南山。
    祖风三世未应息，天道百年今好还。
    欲去欲留松一路，藤花染泪路斓斑。

万俟绍之　游建康碧瑶洞
    洞口筼簹几百竿，洞深襟袂易生寒。
    鹿眠桃坞春常在，鹤唳松梢夜未阑。
    瓦鼎香腾秋雾薄，石盘棋撒晓星残。
    道人许换尘凡骨，同向坛前说炼丹。

万俟绍之　游天平山白云泉
    踏开松径几层阴，一勺寒泉洗客心。
    高处天风吹面泠，险边石磴警人深。
    祠尊范像香烟润，碑刻唐诗藓晕侵。
    鸟道更能幽绝处，恨无足力可登临。

万俟绍之　元夕
    小小茅居傍野桥，青灯一点度元宵。
    新诗多在景中得，宿酒都从睡里消。
    绕舍菜滋春后雨，过门船趁晚来潮。
    休嫌不住繁华境，最喜亲朋近可邀。

万哲　绝句
    少日时时负百忧，从人络马与牵牛。
    中年置此身如竹，荏苒风前得自由。

万哲　中秋寄陈碧栖
    秋气清如此，秋花香奈何。
    人生还健在，月色况明多。
    有酒君当醉，无愁我欲歌。
    楼高俯松顶，谁共酌姮娥。

汪澈　留题授上人曲肱斋
    一室安贴钵，{左秃右贵}然了性空。
    曲肱忘世梦，行脚本家风。
    山静人稀到，窗开意不穷。
    我来频假寐，乐亦在其中。

汪忱　烂柯山
    山作危梁千尺横，一天金泛月波清。
    幽禽不复惊棋响，深谷犹能答斧声。
    塔坏尚余鸿雁意，井荒谁放辘轳鸣。
    试将比较天台景，只欠璁珑琪树英。

汪崇亮　句
    溪鹭踏影立，风蝉曳声过。

汪崇亮　句
    梦回酒醒不知处，月静人稀方忆君。

汪崇亮　青溪主客歌
    野王手奏淮淝捷，门外归来有旌节。
    伸眉一笑紫髯秋，袖中犹挟柯亭月。
    山阴主人载雪舟，掀篷系缆青溪头。
    平生耳热欠一识，若为牵挽行云留。
    一声横玉西风里，芦花不动鸥飞起。
    马蹄依旧入青山，柳梢浸月天如水。

汪楚材　方壶别墅
    面面轩窗好，溪山不待招。
    清风修竹径，细雨绿荷桥。
    地僻人烟少，天恢景象饶。
    襟怀无一事，终老乐箪瓢。

汪大猷　次韵奉答诸公
    自入中书不计年，只将方寸作良田。
    桑榆物外都无累，桃李人家賸有缘。
    放意不妨娱绿野，勒功何必同燕然。
    姓名元在丹台上，千岁徜徉小洞天。

汪大猷　次韵奉答诸公
    衰年已过纵心期，安得聪明及往时。
    既老固应全晚节，虽贫岂暇计留资。
    元非矫饰求为异，自是行藏要合宜。
    曾记诗僧林下约，为将踪迹报渠知。

汪大猷　和姜梅山见寄
    投分虽深迹却疏，君居东婺我西湖。
    儿曹方喜承毛檄，父执应容效鲤趋。
    慨念旧游多宿草，仅余二老见霜须。
    诗来唤起相思梦，又向梅山得楷模。

汪大猷　题乐天居士诗集后时谪居庐山
    居士当年谪九江，高怀往往万篇音。
    多言世上风波恶，不似閒中气味长。
    千载声名虽莫及，一时踪迹偶相望。
    若容俗驾追遗矩，待看南山结草堂。

汪大猷　题袁右丞滋像
    金玉相辉满画扉，高风未许一行题。
    五朝冠盖联朱紫，八代文章焕壁奎。
    四老德推商皓并，群英名许鲁贤齐。
    凭将世谱从头看，道此真源出道溪。

汪大猷　通山县寄朱元晦
    碧涧环山麓，高低满百家。
    途穷疏骑气，县古听蜂衙。
    书倩云中雁，歌烦水底蛙。
    阳和不择地，随分得春花。

汪大章　哭大愚吕公
    一封朝奏夕南迁，抖搂精神笑出关。
    只有诗书来眼底，更无侪辈敢通函。
    圣恩宽大时时降，天意难明特地悭。
    鬻药买田非立异，甘心只作林泉计。
    所求於世如斯尔，造物云何降毒厉。
    嗟哉我公虽下世，万古千秋未尝逝。
    家庭学问诚难继，我公超道独能诣。
    日月有光还有翳，行人潸然咸出涕。
    嗟哉我公虽下世，万古千秋未尝逝。
    往年苍天夭伯氏，归咎云发千圣秘。
    迁客萧寺得羁寄，未知曷犯苍天意。
    嗟哉我公虽下世，万古千秋未尝逝。

汪德输　峡州
    醉翁昔日经行处，遐想英风万古愁。
    芳草斜阳浑似旧，茫茫江水自空流。

汪斗建　钱唐怀古
    江上城低烟树红，江潮西去几时东。
    吴王花草隳春暮，禹会楼台入梦空。
    万里孤云留夕照，千年遗恨诉秋风。
    凤凰飞去无消息，漠漠遥岑烟雨中。

汪灏　锦镜池
    谁遣青铜一片悬，万山如洗息沦涟。
    过云不碍东西岫，明月能涵上下天。
    影合野棠鱼自避，光分水荇鹭相鲜。
    临流我亦忘归兴，晴翠扑人生紫烟。

汪兼山　黄山遇雨
    谁能炼得娲皇石，我亦叫开阊阖门。
    早起蒙天微一笑，依然云气薄崑崙。

汪兼山　黄山遇雨
    碑翻芦福雷轰碎，舟近蓬莱风勒回。
    山意有馀还不尽，青鞋留待后游来。

汪兼山　黄山遇雨
    乾坤老我头先白，山水无情眼自青。
    三十六峰藏不得，小窗趺坐看图经。

汪立中　甲戌廷对后到洞霄丙戌假守新安又得寄径成诗纪游
    忆昔寻幽兴未终，重来洞府访仙翁。
    十年尘世身将隐，千年华阳路暗通。
    山水只如前日好，松杉似与老人同。
    明朝又入黄尘去，回首青山一梦中。

汪立中　题宝方洞
    篮舆郊上绿阴迷，七十一峰云际齐。
    我住四窗夸胜境，今观八洞恍真棲。
    碧簪挺特地如拔，乳宝玲珑步可携。
    千里客愁为销尽，茶香书外好莺啼。

汪立中　游洞宵
    洞天福地萃名山，我喜登临昔所悭。
    五殿香严如在帝，九山青销若为关。
    岩前鸣凤当年事，野外骧龙反掌间。
    自顾武夷捍火吏，真祠梦想不容樊。

汪梦雷　和阮环绿红白梅
    白白红红相映开，迎春破腊要争魁。
    谁知月上纱窗后，一种横斜度影来。

汪梦雷　偶成
    晚望荒城重感嗟，十年行客倦思家。
    渚田稻薄无来雁，庭树枝寒少宿鸦。
    书为在官长废读，酒因多病久停赊。
    何时日暖寻初约，同探痚梅几著花。

汪泌　题共乐堂
    临海城东湖，气象清且奇。
    无风绿色净，十顷澄琉璃。
    中有共乐堂，今其名者谁。
    人有答我问，太守下车时。
    访民所疾苦，民曰水最危。
    其水或暴至，城坏民流尸。
    公谋得上策，叠石完城基。
    外遗数百家，室屋鳞参差。
    水至无所障，适与漂溺期。
    又欲隄其东，苦乏土石资。
    开湖足取用，隄势横虹蝩。
    湖光占空阔，物从鉴中窥。
    紫翠前后山，环列如屏帷。
    构堂就虚旷，与俗同游嬉。
    太守宴堂上，游人歌水湄。
    歌云从公来，除患补疮痍。
    况有此观壮，不乐何以为。
    有如登春台，人心举熙熙。
    从事能文者，作辞书之碑。
    庶其不朽功，上彻尧轩墀。

汪任　定光室
    古有如来号定光，百年真相为重装。
    面前涌出香炉石，欲使人烧无尽香。

汪任　根辋岩
    高岩古木根如辋，辋坏元根何处寻。
    下有唐有元杰记，读之聊足慰登临。

汪任　寒翠亭
    叠浪千堆霰雪寒，澄渊百尺瑠璃翠。
    江皋更展石屏风，特为幽亭助嘉致。

汪任　临清龛
    地辟仙龛小亦奇，龛前长泻碧琉璃。
    我来恰似陶彭泽，鉴景濡毫便赋诗。

