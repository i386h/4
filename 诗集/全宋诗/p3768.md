<!-- { "loadSidebar": true } -->
    绛纱笼密颗，朱粉皱新妆。
    色渍桑间椹，甘傅荔子浆。
    轻酸认梅种，草木有他杨。

袁说友　姚行简抚干归霅川
    一见油然慰所望，巾车更辱到他乡。
    相从乐处光阴速，索笑浓时意味长。
    樽酒未堪留好客，湖山早已关归艎。
    秋来尚忆门前路，莫惜溪头屡买航。

袁说友　野堂惠老惠箂
    骑台落日餐秋菊，寒食江南馔餳粥。
    一年节物正撩人，剩把尝新伴幽独。
    平生惯饱藜藿淡，口腹累人何日足。
    故园又作穿篱态，解箨呈新包一束。
    甘寒不浇祑磈肠，一饭更须炊白玉。
    年来稍学长沙味，一月煨藏爱余馥。
    腥膻弃去不复念，从渠且负将军腹。
    老僧日食常住供，饱坐饥食不论斛。
    春来不讼箨龙冤，每诵坡仙食无肉。
    个中风味有谁同，付与新诗照湖绿。

袁说友　叶信父家听琵琶
    娉婷未嫁惜琵琶，借与诗人著意夸。
    不数前人推引曲，只矜赵女绮罗花。

袁说友　夜饮朱国宝家
    又见仙潭二月春，一番官柳市桥新。
    重来莫讶星星发，樽酒相看只故人。

袁说友　谒洪泽镇龙祠
    平生忠孝彻幽冥，稽首龙祠鉴此诚。
    自是皇灵频震叠，也知神力解因成。
    片帆以往无多路，百里之间只一程。
    目断长淮嗟往事，孤哀有泪落边城。

袁说友　遗建茶于惠老
    东入吴中晚，团龙第一奁。
    政须香齿颊，莫惯下姜盐。
    笑我便搜搅，从君辨苦甜。
    更烦挥妙手，银粟看纖纖。

袁说友　遗云液新醇花胯正焙于制幕
    彦聚有英伦，公余无杂宾。
    一樽云送液，寸玉雪先春。
    浮蚁酒中圣，团龙天上珍。
    遣之陪幕府，聊以款车巾。

袁说友　疑独学录屡过仆言诗又遗以成编盖区区每有意于此而拙无佳语为大恨
    初闻富经术，颇复事风骚。
    作者意不尽，斯人才已高。
    大编来警策，短发对爬搔。
    好语远相避，独怜曾几遭。

袁说友　饮归
    醉饮寒窗惯击鲜，扶头岌岌似乘船。
    赓酬磊落成佳致，糠秕谁令辄在前。

袁说友　饮寓隐轩
    轩亭晓清旷，行乐未妨频。
    无客不堪醉，有花长是春。
    凭栏尚红药，结伴擅芳辰。
    笑驻凌波步，香分折角巾。
    莺声殊自健，杏子况尝新。
    仰止宗英伯，来为郑驿宾。
    言辞独乐乐，仍命可人人。
    鸿弄舞时影。梁蜚歌处尘。
    棋枰谁得隽，诗笔自疑神。
    欹倒何妨屡，歌呼却甚真。
    升沈塞上马，容易鬓如银。
    奈许追欢地，回头迹便陈。

袁说友　咏墨
    奚李名高三百秋，只今良法信源流。
    裕陵独宝君家物，犹带祥光灿斗牛。

袁说友　咏晴
    农夫一饱尝忧迟，十年五旱无已时。
    今年陇上消息好，天不靳我食与衣。
    黄梅雨了时雨至，三尺稻梗一尺泥。
    不忧夏潦忧甲子，阿香忽放雷车归。
    白波翠浪雨沾足，已觉抄云先簸粞。
    新春入甑供晨炊，吾农自此今无饥。
    迩来更说蠲输好，州邑抚我如婴儿。
    如今不怨田家苦，但忆诗人歌子妇。

袁说友　用陈和你太博韵题江州高远亭四首
    鲜新栋宇出楼颠，尽得江山四面全。
    高摘星辰风月夜，远迷河岳水云天。
    一湖尚想甘棠爱，万井谁呼大隐廛。
    见说松关频却扫，两贤吟处日回旋。

袁说友　用陈和你太博韵题江州高远亭四首
    亭高未涉意先申，五马同来却报春。
    一笑孰知今在旅，兹游端不厌居尘。
    分张好景因人重，排拶佳篇逐日新。
    我是东州西上客，也来吟作社中人。

袁说友　用陈和你太博韵题江州高远亭四首
    浔阳名郡敢言支，最近江山左右之。
    松盖前倾浑似故，诗兵捷出愈称奇。
    案头朱墨无多事，亭面东风足四时。
    相与平分剩遗爱，未饶白傅去时思。

袁说友　用陈和你太博韵题江州高远亭四首
    久说匡庐喜暂经，遐观但觉眼青青。
    倚栏万事双颓鬓，抚掌千年一古亭。
    珠玉名章方竞赋，江山喜色已先形。
    我来落笔真如且，撩得诗狂不为醒。

袁说友　用洪叔昞题左顾亭韵
    龟老一溪怀旧事，人亡千载尚虚名。
    亭前独有山川在，付与诗人著语明。

袁说友　用刘汀洲左顾亭韵
    杖屦东风欲滥巾，小舟重泊一亭春。
    醉看梅月无新语，老与溪山作故人。
    意气不惊双白鬓，功名忍负百年身。
    我来又续题诗柱，敬为刘郎细拂尘。

袁说友　用吴知立韵
    老去胸中句甚豪，清风应笑我徒劳。
    可怜官事何时了，肯使诗盟取次逃。
    剩欲论交思击节，不妨饮德要投醪。
    如君岂是长贫者，自古诗成得绣袍。

袁说友　用谢艮斋韵题欧阳长老墨梅
    误墨虽藏白，飞埃欲敛昏。
    谁将草玄手，着意写前村。

袁说友　用谢艮斋韵题欧阳长老墨梅
    屏灯红灼烁，窗月正黄昏。
    印出横斜影，分明竹外村。

袁说友　用谢艮斋韵题欧阳长老墨梅
    溪藤横翠约，老眼颇眵昏。
    唤入凌烟后，江村不是村。

袁说友　用杨诚斋韵题吴梦与集
    大钧落落元无钩，百尺空卧元龙楼。
    天生斯人竟何用，摇笔仅可供眉愁。
    诗人惯作惊人语，富贵迫人嗟几许。
    世间万事要其终，只今此道犹能东。

袁说友　用杨诚斋韵再题欧阳长老墨梅
    红妆夸睡足，粉额趁颜开。
    惟有江梅样，蛾眉淡拂来。

袁说友　用杨诚斋韵再题欧阳长老墨梅
    玉容曾浥麝，仿佛带香开。
    不比真花怯，斓斑怕雨来。

袁说友　用杨诚斋韵再题欧阳长老墨梅
    后来冰雪体，引墨为君开。
    寄语金鸾客，和羹人正来。

袁说友　用左康叔知府韵题龟溪左顾亭
    风下疏棂月下溪，愁边拓尽剖藩篱。
    平生漫说江湖客，未解人间手不龟。

袁说友　游沧浪亭
    出门犹未识沧浪，胜日能销一咏觞。
    绿障千峦森羽戟，翠绡十顷飍池塘。
    清谈杖履穷幽径，归路篮舆带夕阳。
    岂是此缨无地濯，可怜长说簿忆忙。

袁说友　游慈感寺用壁间赵安石韵
    薄俗冷还暖，余年春复秋。
    诗穷无限意，身老半生愁。
    饱睡书慵展，居閒客强留。
    功名羞镜里，白发奈盈头。

袁说友　游江渎庙用故侯吴龙图韵
    马嘶杨柳泊林塘，六月城南趁晓凉。
    万古丛祠千木暗，五风十雨一炉香。
    翚飞栋宇新轮奂，鼓奏牺牲荐豆觞。
    努力为民祈福地，年丰今已格阴阳。

袁说友　游金焦二山至汲江亭用前韵
    江山万里忆徐州，十月迎风度小舟。
    极目不知天外景，乱云遥接水中丘。
    此身五十昔未到，著语再三今可酬。
    欲把边尘聊一洗，只今更吸大江流。

袁说友　游齐山用唐杜紫微韵
    联鑣出郭疾于飞，好景留人倦式微。
    尽日山行惟所适，夕阳堤上咏而归。
    摩挲苔壁嗟前事，徙倚岩亭惜寸晖。
    空忆樊川秋影去，为谁重虽缕金衣。

袁说友　游清凉寺逢说命者傅会云帅垣星照西方
    奔走才千里，辛勤说五行。
    星躔初下照，君命趣东征。
    万壑乾坤注，千艘日夜横。
    江山看不暇，此役快平生。

袁说友　游武昌东湖
    只说西湖在帝都，武昌新又说东湖。
    一围烟浪六十里，几队寒鸥千百雏。
    野木迢迢遮去雁，渔舟点点映飞乌。
    如何不作钱塘景，要与江城作画图。

袁说友　游武担山
    叟邪歌漫遏行云，抔土千年几昼曛。
    石鉴可磨人不见，东西台下泪泉闻。

袁说友　游扬子云墨池
    平堤修柏转林塘，飞盖同升吐凤堂。
    后世有传由准易，斯文无复数他扬。
    草玄大启天人奥，池色犹关翰墨场。
    吊古怀贤尚遗恨，不然晁董可相颃。

袁说友　游中岩
    篮舆屈曲上中岩，峻壁危峰面面山。
    心月亭前何世界，不知天上与人间。

袁说友　有感
    万事缘憎爱，孤衷只惷愚。
    归与乖俗好，老矣误时须。
    举世冲霄鹄，何人滥吹竽。
    穷通一不问，无复鬼揶揄。

袁说友　有感
    半生宦海几途穷，岁晚扁舟系此中。
    料得江神知我意，明朝好赠一帆风。

袁说友　又和三首　感鹡鸰原
    兄弟生同室，长大相差池。
    浮生朝露如，欢乐随忧悲。
    南来几飞雁，北去归同时。
    嗟君胡不知，恨此何可追。

袁说友　又和三首　怀萧居
    前生老居士，识我臭味同。
    诗囊欲往来，一别已再冬。
    相从能几何，岁晚惊飘蓬。
    须赋早归欤，共老千岩松。

袁说友　又和三首　叹七十
    人生自作难，百念一已多。
    七十古稀有，况此疾病何。
    纷纷老骀驽，失脚千丈坡。
    行乐当及兹，岁月如经过。

袁说友　余应卿招饮
    东门郭外七桐里，知有宣州别驾家。
    再世从游心自喜，暂时觞咏语无哗。
    平田寒日行孤鹜，枯木凄风集乱鸦。
    酒圣诗狂休问我，淋漓颠倒任横斜。

袁说友　俞氏园
    好景环深院，名园得故家。
    楼高春带月，池曲晓催花。
    亭著城头稳，溪浮眼界赊。
    成阴虽岁月，老树看槎牙。

袁说友　与副伴王领卫论弈象
    轻兵三十二，一著见安危。
    疋马渡河日，单车驰敌时。
    棘门漫儿戏，淝水付枰棋。
    小试平戎手，将军更出奇。

袁说友　雨中即事
