<!-- { "loadSidebar": true } -->
    青衫靴两脚，言色倩以温。
    於公门岂少，乃独得公懽。
    受知固不易，知士诚尤难。
    我思屈童吏，欲辩难以言。
    觞豆及嘉节，高堂列群贤。
    文章看落笔，论议驰後先。
    破石出至宝，决高泻长川。
    光晖相磨晻，浩渺肆波澜。
    寮吏媿我叹，仆童恪生颜。
    我顾寮吏嘻，士岂此以观。
    此聊为戏耳，以惊仆童昏。
    士欲见其守，视其居贱贫。
    欲知其所趋，试以义利干。
    我始识其面，已窥其肺肝。
    礼有来必往，木瓜报琅玕。
    十年思见之，一日舍我还。
    何用慰离居，赠子以短篇。

欧阳修　送友人南下
    河桥别柳减春条，隔浦挐音听已遥。
    千里羹蓴夸敌酪，满池滮稻欲鸣蜩。
    东风楚岸神灵雨，残月吴波上下潮。
    如吊湘累搴香若，秋江斜日驻兰桡。

欧阳修　送余姚陈寺丞
    铜墨佩腰间，中流望若仙。
    鸣蝉汴河柳，画鷁越乡船。
    下濑逢江鴈，瞻氛落海鸢。
    山川仍客思，尽入隐侯篇。

欧阳修　送郓州李留後
    北州遗颂蔼嘉声，东土还闻政有成。
    组甲光寒围夜帐，彩旗风暖看春耕。
    金钗坠鬓分行立，玉麈高谈四坐倾。
    富贵常情谁不羡，爱君风韵有余清。

欧阳修　送张洞推官赴永兴经略司
    自古天下事，及时难必成。
    为谋於未然，聪者或莫听。
    患至而後图，智者有不能。
    未远前日悔，可为来者铭。
    熙熙彼西人，老死织与耕。
    狂羝一朝叛，烽火四面惊。
    用兵五六年，首恶竟逃刑。
    仰赖天子圣，乾坤量包并。
    苗顽不率德，舜羽舞于庭。
    谓此虽异类，有生亦含情。
    藩篱被触突，譬若豨与◇。
    驯扰以刍豢，可呼随指令。
    称藩效臣职，冠带复人形。
    四海得休息，疮痍肉新生。
    敢问前孰失，恃安而弛兵。
    酒肴为善将，循默乃名卿。
    虑患谓生事，高谈笑难行。
    一方兵遽起，愚智共营营。
    上烦天子仁，旰食忧吾氓。
    谋议及台皁，幽栖访岩扃。
    小利不足为，涓流助沧溟。
    大功难速就，仓卒始改更。
    徒自益纷扰，何由集功名。
    乃知深远画，施设在安平。
    今也实其时，监前岂非明。
    严严经略府，◇俎集豪英。
    千营饱而嬉，万马牧在垧。
    相公黄合老，与国为长城。
    张子美而秀，文章博群经。
    从军古云乐，知己士所荣。
    感激报恩义，当来请长缨。

欧阳修　送张吉老赴浙宪
    吴越东南富百城，路人应羡绣衣荣。
    昔时结客曾游处，今见焚香夹道迎。
    治世用刑期止杀，仁心听狱务求生。
    时丰讼息多余暇，无惜新篇屡寄声。

欧阳修　送张如京知安肃军
    相逢旧从事，新命忽临戎。
    界上山河壮，军中鼓角雄。
    朔风驰骏马，寒雪射惊鸿。
    试取封侯印，何如笔砚功。

欧阳修　送张生
    一别相逢十七春，颓颜衰发互相询。
    江湖我再为迁客，道路君犹困旅人。
    老骥骨奇心尚壮，青松岁久色逾新。
    山城寂寞难为礼，浊酒无辞举爵频。

欧阳修　送张屯田归洛歌
    昔年洛浦见花落，曾作悲歌歌落花。
    愁来欲遣何可柰，时向金河寻杜家。
    杜家花虽非绝品，犹可开颜为之饮。
    少年意气易成懽，醉不还家伴花寝。
    一来京国两伤春，憔悴穷愁九陌尘。
    红房紫莟处处有，骑马欲寻无故人。
    黄河三月入隋河，河水多时怅望多。
    为怜此水来何处，中有伊流与洛波。
    忽闻君至自西京，洗眼相看眼暂明。
    心衰面老畏人问，惊我瘦骨清如冰。
    今年七月妹丧夫，稚儿孀女啼呱呱。
    季秋九月予丧妇，十月厌厌成病躯。
    端居移病新城下，日不出门无过者。
    独行时欲强高歌，一曲未终双涕洒。
    可怜明月与春风，岁岁年年事不同。
    暂别已嗟非旧态，再来应是作衰翁。
    感时惜别情无已，无酒送君空有泪。
    西归必有问君人，为道别来今若此。

欧阳修　送张学士知郢州
    汉郎清晓赤墀趋，楚老西来望隼旟。
    侍史护衣薰蕙草，辘轳要◇从骊驹。
    阳春绕雪歌低扇，油幕连云水泛渠。
    千里修门对涔浦，好寻遗玦吊三闾。

欧阳修　送章生东归
    穷山荒僻人罕顾，子以一身千里来。
    问子之勤何所欲，自惭报子无琼瑰。
    非徒多难学久废，世事渐懒由心衰。
    吴兴先生富道德，侁侁弟子皆贤材。
    乡闾礼让已成俗，余风渐被来江淮。
    子年方少力可勉，往与夫子为颜回。

欧阳修　送赵山人归旧山
    屈贾江山思不休，霜飞翠葆忽惊秋。
    吟抛楚畹兰苕老，归有淮山桂树留。
    聒耳春池蛙两部，比封秋坞橘千头。
    嗔条怒颖真堪愧，莫染衣尘更远游。

欧阳修　送郑革先辈赐第南归
    少年乡誉叹才淹，六十犹随贡士函。
    握手亲朋惊白发，还家闾里看青衫。
    阁涵空翠连衡阜，门枕寒江落楚帆。
    试问尘埃勤斗禄，何如琴酒老云岩。

欧阳修　送致政朱郎中
    平生不省问田园，白首忘怀道更尊。
    已上印书辞北阙，稍留冠盖饯东门。
    冯唐老有为郎恋，疏广终无任子恩。
    今日荣归人所羡，两儿腰绶拥高轩。

欧阳修　送智蟾上人游天台
    昔年在伊洛，林壑每相从。
    对扫竹下榻，坐思湖上峰。
    自言伊洛波，每起沧洲忆。
    今兹道行游，千里东南国。
    都门汴河上，柳色入青烟。
    流水向淮浦，归人随越船。
    东南方林巘，万壑新流满。
    小桂绿应芳，江春行已晚。
    蔼蔼赤城阴，依依识古岑。
    一去谁复见，石桥云雾深。

欧阳修　送朱生
    万物各有役，无心独浮云。
    遂令幽居客，日与山云亲。
    植桂比芳操，佩兰思洁身。
    何必濯於水，本无缨上尘。

欧阳修　送朱职方提举运盐
    齐人谨盐筴，伯者之事尔。
    计口收其余，登耗以生齿。
    民充国亦富，粲若有条理。
    惟非三王法，儒者犹为耻。
    後世益不然，榷夺由汉始。
    权量自持操，屑屑已甚矣。
    穴◇如蜂房，熬波销海水。
    岂知戴白民，食淡有至死。
    物艰利愈厚，令出奸随起。
    良民陷盗贼，峻法难禁止。
    问官得几何，月课烦笞箠。
    公私两皆然，巧拙可知已。
    英英职方郎，文行粹而美。
    连年宿与泗，有政皆可纪。
    忽来从辟书，感激赴知己。
    闵然哀远人，吐策献天子。
    治国如治身，四民犹四体。
    奈何窒其一，无异鈑厥趾。
    工作而商行，本末相表里。
    臣请通其流，为国扫泥滓。
    金钱归俯藏，滋味饱闾里。
    利害难先言，岁月可较比。
    盐官皆谓然，丞相曰可喜。
    适时乃为才，高论徒谲诡。
    夷吾苟今出，未以彼易此。
    隋堤树毵毵，汴水流弥弥。
    子行其勉旃，吾党方倾耳。

欧阳修　送祝熙载之东阳主簿
    吴江通海浦，画舸候潮归。
    叠鼓山间响，高帆鸟外飞。
    孤城秋枕水，千室夜鸣机。
    试问还家客，辽东今是非。

欧阳修　送子野
    四时惨舒不可调，冬夏寒暑易郁陶。
    春阳著物大软媚，独有秋节最劲豪。
    金方坚刚屏炎瘴，兑气高爽清风飚。
    烟霞破散灏气豁，山河震发地脉摇。
    天开宝监露寒月，海拍积雪卷怒潮。
    光辉通透夺星耀，蟠潜惊奋斗蜃蚊。
    高楼精爽毛发竦，壮怀直恐冲斗杓。
    欲飞轻衣上拂汉，拟乘王气戏鹭涛。
    念时文法密於织，羁縻束缚不自聊。
    岂无策议献人主，扼持舌在口已胶。
    当秋且幸际轩豁，谁能儿女听螗蜩。
    君方壮岁襟宇快，名声乐与家声高。
    轻舟从游山川底，诗酒合兴皆翘翘。
    堪嗟宋玉自悲搅，可并张翰同逍遥。
    功名富贵有时到，忍把壮节良辰消。

欧阳修　送左殿丞入蜀
    
    传闻蜀道难，行客若登天。
    紫竹深无路，黄花忽见川。
    闻禽嗟异域，问俗访耆年。
    欲识京都远，惟应望日边。

欧阳修　苏才翁挽诗二首
    握手接欢言，相知二十年。
    文章家世事，名誉弟名贤。
    可惜英魂掩，惟余醉墨传。
    秋风衰柳岸，抚柩送归船。

欧阳修　苏才翁挽诗二首
    雄心壮志两峥嵘，谁谓中年志不成。
    零落篇章为世宝，平生风义见交情。
    青松月下泉台路，白草原头薤露声。
    自古英豪皆若此，哭君徒有泪沾缨。

欧阳修　苏主簿挽歌
    布衣驰誉入京都，丹旐俄惊反旧闾。
    诸老谁能先贾谊，君王犹未识相如。
    三年弟子行丧礼，千两乡人会葬车。
    我独空斋挂尘榻，遗编时阅子云书。

欧阳修　宿云梦馆
    北鴈来时岁欲昏，私书归梦杳难分。
    井桐叶落池荷尽，一夜西窗雨不闻。

欧阳修　岁暮书事
    东州负海圻，风物老依依。
    岁熟鸦声乐，天寒鴈过稀。
    跨鞍惊髀骨，数带减腰围。
    却羡常夫子，终年独掩扉。

欧阳修　岁晚书事
    一麾新命古三齐，白首沧洲愿已违。
    轩冕从来为外物，山川信美独思归。
    长天极目无飞鸟，积雪生光射落晖。
