<!-- { "loadSidebar": true } -->
    迅驿星驰惊客梦，白袍鹄立唤人行。
    所嗟文物寥寥甚，况忍同时别两卿。

魏了翁　偶成
    有口即饮酒，有眼只看书。
    看书知古今，治乱能愁予。
    不如一味饮，醉眼昏蘧蘧。

魏了翁　偶成
    沂水春风弄夕晖，舞雩意得咏而归。
    为何与点狂曾晢，个里须参最上机。

魏了翁　蟠鳌孙通直挽诗
    趋义古君子，辞荣真丈夫。
    泽车款段马，古锦小奚奴。
    老树檠苍干，修庭拥碧梧。
    发潜无巨笔，斜月照龟趺。

魏了翁　七夕南定楼饮同官
    谁将明星贴天定，州国宫垣象官府。
    更将四七随天旋，常以昏中殷四序。
    迢迢河汉冲秋昮，前有苍龙履玄武。
    牵牛正向西南来，左右两旗北河鼓。
    鼓星之侧为天桴，鼓上三得为织女。
    何年人号天女孙，使把牛郎拟夫妇。
    不知此是天关梁，河汉之津有常度。
    晦明伏见莫非教，肯为文人给嘲侮。
    班曹庾谢犹{上卫下言}言，世上儿曹更堪数。
    临风一诵大东诗，须信词章有今古。

魏了翁　七夕有赋
    经星不动随天旋，枉被嘲谑千余年。
    无情文象岂此较，独嗟陋羽轻相沿。
    我尝作诗觗排之，尚有遗恨污陈编。
    人於万物为至灵，聪明照彻天地先。
    其如形气之所囿，则以学问开蒙颛。
    不知谁为乞巧者，乃谓天孙执其权。
    天孙能襄不能报，世閒之拙无加焉。
    痴儿騣女竞针缕，高楼大第迷管弦。
    汉魏以来用一律，无人出语扶其颠。
    其间假拙济巧者，又欲托此文奸言。
    敢因良会追往事，更发此义声余冤。

魏了翁　齐安郡向夫人挽诗
    祥符名相裔，元佑宰臣孙。
    展也晋秦匹，烂其韩姞门。
    世纷冰似冷，壶范玉如温。
    千古峨眉月，争辉北客魂。

魏了翁　前利路运判冲佑李君挽诗二首
    笃谨宁违俗，清淳不近名。
    几多岐上泣，独自吉中行。
    岁晚露沾草，山空霜满荆。
    南溪后月夜，的的为谁明。

魏了翁　前利路运判冲佑李君挽诗二首
    从橐心知旧，枢庭肺腑亲。
    不从呼尔食，宁独曳其轮。
    吴子杰魁士，黄公忠荩臣。
    所知非所厚，亦足验为人。

魏了翁　谯申甫惠诗有随缘婚嫁之语因次韵赞之
    几见三星挂屋荣，人生难得是青春。
    已惊梅实盈筐筥，方待河鲂下钓纶。
    乃事未能超俗见，感时宁不念天伦。
    随缘婚嫁君言是，且把乖逢付大钧。

魏了翁　谯修职挽诗
    风高鸿影只，秋迥鹗飞双。
    桐帽人耆聈，纶封泽骏宠。
    欧书曾肆力，古调罕同腔。
    且幸碑铭识，无从亲扣撞。

魏了翁　青玉峡
    一派泉声万古悬，观澜叹逝意悠然。
    须知大化无穷已，莫赋银河落九天。

魏了翁　人日南山寺约汪宪
    天开三十六宫春，又见阶蓂七叶新。
    雨足翦来齐麦垅，时和看不断游轮。
    记曾英荡为使客，却拥朱辬作主人。
    客主何常均寄耳，系边认取本来身。

魏了翁　人日约李提刑李参政登蟆颐马上醉书
    只从元日到人日，便觉新年胜故年。
    买酒买符酬旧社，宜蚕宜麦祝新田。
    般添和气开花柳，嗺送韶华入管弦。
    我本田间饭牛者，偶来解后亦犁然。

魏了翁　任宜人挽诗
    家声门九戟，庭秀树三株。
    阃范闲金燧，林负莹玉壶。
    未经亲绛幔，何遽作黄垆。
    凝睇两竿竹，醇情一束刍。

魏了翁　任重庆挽诗
    诸任方衮衮，惜也大任君。
    曲突人谁信，扣阍天不闻。
    胆随豪满干，齿为愤穿龈。
    莫挽泉台恨，周箫咽涧云。

魏了翁　孺人谯氏挽诗
    门闾冰似清，谯女复苏甥。
    幸有室家乐，宁无兄弟情。
    灭鄫虽未忍，归卫不容行。
    独殿诸昆后，鸾封贲九京。

魏了翁　三峡桥
    英云皓雨泻明蠲，题和人间第六泉。
    似把谷帘从黜降，却将此水为超迁。

魏了翁　山河叹送刘左史归简州
    山河两戒南北分，天地一气华戎钧。
    譬诸指搐非害事，往往西体为不信。
    惟今愧虏相噬吞，人言雪耻兹其辰。
    盍驱卞庄刺刺虎，又嗾庐{捉去扌加犭}擒狡{皴去皮加兔}。
    天王仁爱兼南北，犹遣升勺苏穷鳞。
    诸公亦复创前误，闭户不肯雇斗邻。
    流移降附莫皇恤，斩艾驱迫如穷麇。
    谁知炎炎将及我，事体不与开禧伦。
    竟因示弱启狄侮，羽书赤白惊严宸。
    天王坐朝色不怡，我非尔畏民吾民。
    急从雨中彻桑土，更向火后移突薪。
    大官亦复变前说，群而和者非一人。
    制书丁宁示招纳，符檄旁午申拊循。
    臣某奉诏移江介，臣某董师留汉滨。
    西南忧雇谁其宽，即授世某留川秦。
    夫何廷论忽中变，复议保境思和亲。
    迅雷烈风仅翻覆，明虹霁日俄逡巡。
    敌人揶揄胆满干，志士愤郁齿穿龈。
    东由海泗尽襄汉，西起梁沔连房均。
    暴骸蹀血蔽原谷，夺险因粮空窖囷。
    将军忧恚或自毙，列校偃蹇不可驯。
    县徵更赋不遗算，郡空少府无余缗。
    边头被兵甫属耳，公私已屈忧方新。
    静惟人事百罔一，恃以亡恐惟苍昮。
    苍昮茫茫君为度，但见咎异来相因。
    连年夏旱天无云，江淮湖浙田生尘。
    飞蝗排空如羽阵，噍类猬众何诜诜。
    僰南山萃陵谷异，后土砵砵如转轮。
    春秋二百四十载，地震才五兹何频。
    去年东南复告旱，遍以牺币走百神。
    太阳朔蚀忽无光，金星昼见亦累旬。
    汉沔沸腾地移轴，涪潼湓溢涛翻银。
    星文屡变台符坼，阴象较著阳德屯。
    外为兵戈为裔夷，内为宫壶为群臣。
    天心渝怒有如此，犹以谴告施其仁。
    惧而修政庶可弭，恬不知警将仍臻。
    且如前年旱蝗日，开道求谏颁明纶。
    庭中不鸣自如故，犹有下次位人姓陈。
    内言椒房之舛令，外及丞相之狎宾。
    能如章向触权忌，不效钦永攻上身。
    同时六馆之髦彦，陈义固争尤肫肫。
    藐如无闻亦异已，宰士忿疾丞相嗔。
    彼唐畋铎何物耳，词鄙意佞如吠狺。
    外省胡独行其言，公然贱玉而贵瑉。
    自时厥后益征创，遏绝言路忘谘询。
    直臣久矣甚弃梗，公道不见面礼随荒榛。
    尝居丞疑转猜忌，稍负望实尤沈沦。
    人心所同即天意，四方蹙蹙天亦颦。
    公今掉头不肯住，携家归踏西园春。
    大贤与国同休戚，宁忍赤子方嚬呻。
    我非荷蒉不知磬，拟效执舆来问津。
    请赋白驹之孕章，原公饮酒车无巾。

魏了翁　上已领客
    流觞元已奚所因，更指三日为良辰。
    山阴坐上皆豪逸，长安水边多丽人。
    临流有许豪与丽，元无一个能知津。
    韩婴何凭指溱洧，束晳胡据诬周秦。
    千年混混同一波，竞言此日天气新。
    其间号曰该洽者，或言鴆降祠高辛。
    春分以后弗无子，往往援引诗生民。
    说虽有稽义犹凿，况复除日经无文。
    予尝妄意已为火，季春火见疑乘寅。
    寅居汉津火所畏，故以元已祓水滨。
    一年奇月必用重，三三欲解阳德屯。
    较之前说已云近，终愧俚俗疵吾醇。
    要须挈我沂泗上，回瓢点瑟看长春。

魏了翁　上已日约同僚过蟆颐晚视新开横江堰
    杅魄双交气候新，古今为乐属兹辰。
    兰堂坐上皆豪逸，韦曲水边多丽人。
    雇我未能真免俗，邀宾聊复共行春。
    却因游豫思民事，检校城东白虎津。

魏了翁　射殿引诸班出官人拽垛子二首
    画帘黄幄幕前扉，侠陛浑如后殿仪。
    只自起居更履后，却陪二府立多时。

魏了翁　射殿引诸班出官人拽垛子二首
    控矢张弓十作朋，射余回首列前荣。
    须臾当殿听宣授，首下尻高万岁声。

魏了翁　生朝李肩吾贻诗次韵为谢
    肩吾作诗庆五十，矜我颠跻授之挚。
    因思五十义最精，造化机缄斯出入。
    君看五位相生成，前荡后摩如授揖。
    至於五衍宜有穷，泽火趋新承井汲。
    作圣工夫方自兹，为人生活知非急。
    革人於此叹始衰，血气虽衰义逾集。
    蹇余不学晚知非，方把斯心验存蛰。
    独嗟道远莫致之，原与始终谋不及。

魏了翁　生日和辛江陵即席韵
    有生同得本来公，凛凛渊冰保降衷。
    多愧行年称有子，长怀当日谢无功。
    羁踪不称歌三拜，浅量难堪酒一中。
    饮尽玉瓶天地阔，不各身客楚台风。

魏了翁　生日和辛江陵即席韵
    笑语声中别有天，巫云楚岫玉明舡。
    冷风入坐酒无力，斜日媚空花欲然。
    猎猎旗风犹夏五，摇摇帆影立秋千。
    他时辇路追今梦，傥许陪公发未宣。

魏了翁　十八日上寿退赐坐十九日贡院锡宴二十一日紫宸殿御筵即事七首
    珂繖摇心梦不成，忽听吏皂放衙声。
    吹灯拨火拱晨粥，趁到皇城恰六更。

魏了翁　十八日上寿退赐坐十九日贡院锡宴二十一日紫宸殿御筵即事七首
    严妆列卫启宸居，百辟滔滔若贯鱼。
    后幄宰臣先奏事，犹随郎从立前除。

魏了翁　十八日上寿退赐坐十九日贡院锡宴二十一日紫宸殿御筵即事七首
    有次鞭鞘陆续鸣，赭袍当殿万簪缨。
    群臣拜舞分行坐，十味肴羞酒五行。

魏了翁　十八日上寿退赐坐十九日贡院锡宴二十一日紫宸殿御筵即事七首
    蹴鞠寻潼列广庭，吹丝按竹布前荣。
