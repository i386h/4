<!-- { "loadSidebar": true } -->
    南州门户到云来，犹有诗情出九垓。
    怜我风帘鑽故纸，借君月露洗黄埃。

项安世　次韵衡山徐监酒同考府学试八首
    夜久看书眼倍明，春来觅句思偏精。
    不嗔科举遗佳士，更把时文教后生。

项安世　次韵衡山徐监酒同考府学试八首
    祝融峰下篵糟邱，此段输君一流。
    误到尘中踏尘土，却思江上驾渔舟。

项安世　次韵胡抚干雪诗每句寓再字仍用汝阴诗禁
    积疑茶井实，高恐剑峰平。
    星暗楚双路，津迷洛两生。
    随风来不断，洊水冻无声。
    已觉一为甚，更堪三后行。
    力减沙头酒，情添汉浦神。
    有歧俱可可，无鬓不新新。
    淮蔡层城夜，元和二月春。
    遥瞻双阙贺，难预合班人。

项安世　次韵黄县尉祁阳遇全州试官同归
    粉字朱牌簇县津，绿蓑青笠洗行尘。
    一时客路同归棹，半是年家及里人。
    秦代徽君岩上石，吴时霸主涧中神。
    休将短发供离恨，早卜宽乡作酒邻。

项安世　次韵寄谢杨制机
    把卷怆然不自胜，古来离合岂人能。
    未应鬻髢尤穷发，暂喜餐蔬得枕肱。
    身逐南云亲色养，梦寻巴瘴隔心朋。
    囊中贝母烦分惠，独学仍愁旧病增。

项安世　次韵江陵曹令祈雨
    吾赏言封侯万里不直钱，不如洛阳负郭二顷田。
    清风午枕睡初熟，明月一瓯吾自煎。
    门前{左禾右罢}稏新酒熟，丈夫肯受儿女怜。
    非不知鸣钟与鼎食，雨蓑风笠性所便。
    有如北人事鞍马，不信世间乃有万斛之楼舩。
    老农对我忽三叹，此事乐矣今无年。
    忍饥死待一啜菽，又见赤日县青天。
    高田尺寸破龟兆，下田杪忽生针氈。
    {左风右夕}风抒水乾七泽，火云炽空炮百川。
    掘残草实到黄壤，踏尽藕根倾碧圆。
    得钱卖饭不及夕，岂复一饱期安眠。
    田家活计遽如许，苦语一听双潸然。
    天河谁能搀壮士，甘露更忍谈高禅。
    纷纷官吏走香火，往往聚落无炊烟。
    云雷虚无空霹雳，老稚失喜真狂颠。
    欲赓噫嘻颂祈谷，安得好语来愁边。
    我诗穷悴不足录，明日叫号如饥鸢。

项安世　次韵江陵王抚干送行
    江西回首白云深，磊石山边问水程。
    少日经行嗟老大，壮心零落笑平生。
    官曹无计逃寒冷，书册惟堪记姓名。
    悔不早师王处士，药炉琴轸自关情。

项安世　次韵江陵张抚干送行二首
    戌瓜达首夏，行李傍中秋。
    此意元衰懒，吾生足滞留。
    竹枝看峡舞，月子听吴讴。
    官况能多少，栖栖一世愁。

项安世　次韵江陵张抚干送行二首
    萧萧青草岸，籫籫钓鱼竿。
    此地规逃世，傍人误唤官。
    夏凉眠麓寺，春晚戏雩坛。
    却笑平生谬，崎岖自作难。

项安世　次韵江陵张书记送行
    行行得好辞，忽忽疑昼梦。
    朝餐手不释，夜卧心屡诵。
    皎若朱丝弦，清于玉壶冻。
    美人家三世，有笔修五凤。
    诗从周汉学，不记梁与宋。
    深沉大招赋，汗漫长杨讽。
    玄机捩天关，远思弥禹贡。
    诗人例空言，此士有实用。
    经權粲衡石，事物森纪统。
    上官畏争执，疲俗感哀痛。
    情虽到真核，法必任宽纵。
    有才人所难，既老心不动。
    蕴玉讳求沽，韬弦耻争中。
    自言州县久，羞胜市朝閧。
    岁晚无万牛，江空偃孤栋。
    今年何因缘，诸使忽倥偬。
    倒海觅珊瑚，搜山出银瓮。
    似闻二星来，约与元师共。
    推君上周行，为国选汤众。
    荐员每如此，物论宁不衷。
    泛水拔红蕖，腾云上青鞚。
    所悲贱子远，不及诸贤送。
    投身伴鸮鹏，矫首瞻洛雍。
    天乎祸吾宗，伯也困淹讼。
    惟君援以手，此德不可颂。
    但祈张夫子，早作汉郎从。
    展尽黄石书，归来赤松洞。
    此时从之游，必与我伯仲。

项安世　次韵金陵掾属登赏心亭十六韵
    赏心淮水头，楼观岌以举。
    下分沤鸟界，上入归鸿许。
    登梯云湿履，肆席星落俎。
    龙争失孙马，鲸戮空峻处。
    湖通晋代沟，草入吴时圃。
    长啸动危阑，惊风散蒙雨。
    君看柱间字，夭矫尚尽舞。
    身后岂不荣，生前固多龉。
    君看亭下人，古木冠黄土。
    犹应悔存日，剩不荒酒所。
    只今十九客，一笑集宾宇。
    却后三十年，重来共谁语。
    念此令人悲，鬓发坐成古。
    忽忆少年时，胜肯济刚膂。
    前川问花柳，春半天色午。
    此乐今未央，寒藤进衰武。

项安世　次韵李士衡失解送公衍赴调二首
    世事从来亦偶然，何妨浊酒且中贤。
    诸天入定凭谁问，五色迷人自古傅。
    谢客堂中劳梦草，谪仙市上且开船。
    飞鸣款作三年计，好在秋花晚更新。

项安世　次韵李士衡失解送公衍赴调二首
    向来翰墨付群儿，直把行藏待主知。
    风引去帆声猎猎，手调焦尾意迟迟。
    遥知夜宿吹藜处，恰是春深造榜时。
    预恐阿婆愁见我，略须回马避旌麾。

项安世　次韵李校书贺张部门除寺簿诗
    酷爱陶元亮，生憎庾子山。
    杯中今兀兀，镜里昔斑斑。
    愿子飞腾速，容予浩荡閒。
    他时江海上，莫遣尺书悭。

项安世　次韵李校书雨中至四圣观三绝句
    今日真仙宅，当年处士家。
    江梅疏影尽，无数海棠花。

项安世　次韵李校书雨中至四圣观三绝句
    花片洒行廓，苔痕上赭墙。
    阜陵游幸处，花草亦悲凉。

项安世　次韵李校书雨中至四圣观三绝句
    积雨全迷路，皇天上做春。
    提壶休劝客，城外有饥人。

项安世　次韵李著作送行二首
    群居未信相从乐，要识相从是别离。
    芸阁掩关当宿夜，江船吹火未眠时。
    无人见雁同持酒，有客看猿自赋诗。
    诗墨酒痕随处有，故人谁与寄将知。

项安世　次韵李著作送行二首
    秋来定有池阳雁，飞过蓬莱报子知。
    天上旧游今似梦，觉来追忆如甚悲。
    檐前日屋融融暖，阁下风廊细细吹。
    最爱石渠明月夜，清霜飞下老梅枝。

项安世　次韵连通州祷雨弥勒像二绝句
    欲呼弥勒下天宫，云叶森森意已浓。
    尘世为霖消底物，葛陂龙是向来筇。

项安世　次韵连通州祷雨弥勒像二绝句
    田父占云控血诚，治中得句写江清。
    若为古堰千龟裂，得似词源万斛倾。

项安世　次韵卢漕木芙蓉二首
    风波久厌水中央，初日精神入槛光。
    木末端来就词客，墙头应是误行郎。
    高花大叶宜图障，浅绿深红照豆觞。
    壮观秋容惟有此，霜边倒尽雨边荒。

项安世　次韵卢漕木芙蓉二首
    吹残池面旆中央，幻出台前艳粉光。
    衣典欲催愁杜老，鬓霜难拒笑潘郎。
    风来尚恐波生陆，暑退犹疑叶可觞。
    拟种陶朱三百树，广文茅屋未应荒。

项安世　次韵路德章石头城吊古
    竹间寒日净晖晖，竹外空罔草木衰。
    东晋旧城惟月在，南唐凉殿有风和。
    人来野寺寻遗迹，僧指苍烟说故时。
    试问春花秋叶句，何如玉树后庭诗。

项安世　次韵路德章吴斗南同迓朱侍讲
    两年京洛笔生埃，忽见清诗眼为开。
    萧洒并将秋色写，雄豪更带夜潮来。
    可怜拄腹五千卷，谁与浇愁三百杯。
    莫遗晦翁闻世事，怕教兴尽却思回。

项安世　次韵罗郢州送别
    江上相留不肯留，渡江沿岸却回头。
    汉江东去人西去，不见高城始是愁。

项安世　次韵潘都干菊花六首
    花草春时迹远，风霜急处心夷。
    生怕忱帏收去，粉香脂气薰肌。

项安世　次韵潘都干菊花六首
    长恨独醒无赖，和英餐向冯夷。
    我自浮沈酒里，鹅黄薰透香肌。

项安世　次韵潘都干菊花六首
    霜神亦有丰韵，未可寻常等夷。
    赤尽红头枫叶，却能偏护花肌。

项安世　次韵潘都干菊花六首
    食杞何须慕陆，采薇未用夸夷。
    别有寒潭秋蕊，能留鹤发松肌。

项安世　次韵潘都干菊花六首
    暖风和日花时，不共人争丑夷。
    自爱霜深月冷，累累金粟生肌。

项安世　次韵潘都干菊花六首
    断无罗绮追随，政要儿曹鄙夷。
    千古一人知已，重阳无酒温肌。

项安世　次韵潘都干水晶菊二首
    幕中安得野人园，种此晶荧白玉丹。
    冷淡虽无九春分，风流还得一冬看。
    银杯共色深宜酒，纸帐围香木怕寒。
    只向河阳种桃李，今时潘胜旧时潘。

项安世　次韵潘都干水晶菊二首
    莫遣秋霞到晚园，怕将铅脸照成丹。
    落英但可和冰嚼，□色惟宜带月看。
    清似雪霜仍耐久，老于篱落不言寒。
    一枝合是闲人插，四海知侬鬓已潘。

项安世　次韵潘都干喜杨中库归督其和诗
    鸣莺三叹友声诗，底事闻壎未应晓。
    嗟我金兰多寡彼，贲然风月喜来思。
    将军老去犹横槊，壮士前行莫退绥。
    只恐监军门下客，未容戎幕举三麾。

项安世　次韵潘都干元夕
    春草萋萋六代陵，元宵风景属残僧。
    街头年少浑无事，共点油钱放塔灯。

项安世　次韵黔阳王令诗五绝句
    洞庭五百里巨浸，衡岳七十二高峰。
    不是公家椽样笔，个中施手若为容。

项安世　次韵黔阳王令诗五绝句
    旧日辋川图上翁，而今孙子尚家风。
    如何寂寞黔阳去，五两青纶一{左禀右久}宫。

