<!-- { "loadSidebar": true } -->
    娇马宁馨郎，毡车薄媚娘。
    萧萧两蓬鬓，愁入少年场。

李廳　春日即事九首
    逃闲闭关坐，忽有卖花声。
    老大自多感，依然京洛情。

李廳　春日遇题寄友人
    低云不断风仍急，细雨无声晚更稠。
    千里思君常在眼，黄昏天意自春愁。

李廳　次和答张誾寄灵寿杖
    我生职贫病，壮龄俄早衰。
    朱颜不少贷，白发太先期。
    故人独闵余，远寄灵寿枝。
    老景知有赖，醒醉为扶持。

李廳　次韵答张誾张阁见寄
    我思佳人在何许，太行之阳济川上。
    结茆赋诗临清流，我情摇摇日西向。
    盘谷秋来阴复晴，谷口与谁来耦耕。
    卖刀买犊便能尔，功名付之勃与平。
    嗟余追逐老闾里，吟诗作赋不直水。
    韦编铅椠幸忘忧，甘与牛衣同卧起。
    相从当及壮年时，莫年多感定多悲。
    此身安归送归客，岂堪登临行路岐。
    万事纷纷战蛮触，不须白眼憎时俗。
    但愿如公无荣亦无辱，临流赋诗老亦足。

李廳　次韵东坡还自岭南
    凭陵岁月固难堪，食蘖多来味却甘。
    时雨才闻遍中外，卧龙相继起东南。
    天边鹤驾瞻仙袂，云里诗牋带海岚。
    重见门生应不识，雪髯霜鬓两毵毵。

李廳　次韵刘厚之久阴未雨
    欲和丰年几日霖，密云委地结繁阴。
    莫疑造物收功晚，自是阳和著意深。
    且具黄鸡倾白酒，更求青李与来禽。
    扫除万古穷通想，付与南薰一弄琴。

李廳　次韵秦少章蜡梅
    底处娇黄蜡样梅，幽香解向晚寒开。
    故人未寄岭头信，先报江南春意来。

李廳　从德邻至邓城访魏道辅故屋怀道符
    孟春属佳辰，驾言从郡丞。
    蓐食戒徒御，篝火事徂征。
    方舟绝横汉，适彼樊侯城。
    缅怀昔封君，能使晚周兴。
    千龄想风概，慨叹岸与陵。
    故城若墟落，邑屋袖可凭。
    盘飧倦举箸，幅幅气拂膺。
    古寺蔽榛甓，破舍余残僧。
    人言魏徵君，於焉常曲肱。
    窭居三十年，蔚然以诗鸣。
    人忧不改乐，信哉贤者能。
    常闻有四友，作堂在郊垧。
    我虽樗栎材，臭味亦其朋。
    会当从飞盖，清夜一来登。

李廳　从德麟自中卢游灵记事
    各执梅枝不执鞭，涉溪穿竹过林烟。
    景纯梦里经行处，宜到青溪古洞天。

李廳　从德麟自中卢游灵记事
    青溪翠壁泻琮琤，洞府犹传鬼谷名。
    幸有六经堪送老，不思唇舌慕从横。
    
    从德麟自中卢游灵记事
    裂崖泉射便成溪，溪畔虚岩匹练垂。
    玉溅珠跳千仞底，阴阴众木媚清池。

李廳　崔先生所守甚高其为人表里澹泊然其文晔如有自然之美可喜也因还其
    别久相思今见君，近诗盈轴语弥新。
    雄妍不用近时律，温厚初还上世淳。
    少与多仇身踽踽，乐天知命志申申。
    才高所寓皆高趣，气古斯能似古人。
    句有万锺辞禄意，衣无一点污人尘。
    中山可鄙魏公子，谷口全如郑子真，
    珍重遗音清庙瑟，萧条寡和郢中春。
    谁同杜老知无敌，会有君山谓绝伦。
    白首定交虽自愧，夜光投我岂无因。
    欲知慰此无聊赖，万斛愁怀为一伸。

李廳　答孔榘处度见赠
    我似羁縻遐徼州，君如霸府大诸侯。
    如何鼎食素烹饪，乃谓溪毛堪荐羞。
    驽马但能追十驾，铅刀奚可断千牛。
    鄙人粗亦知臧否，敢诮东家故日丘。

李廳　答周行己相赠行己端慎太学诸生忌之
    佳人寓云端，饵霞服灵烟。
    举手谢时人，信尔非我缘。
    谁令山中瓢，酌此陎阾泉。
    舍尔芝兰芗，一染渐余膻。
    铅黄强为容，孰竟谓子妍。
    眷焉反初素，此道自古然。

李廳　大木山
    十洲三神山，广厚蟠地轴。
    不知高几寻，沧溟及其麓。
    游心如太空，视彼何芥粟。
    君家三木山，包裹一握足。
    銛锐曰奇锋，坳岩云峻谷。
    摄心如蚍蜉，观此乃陵陆。
    高庳作九地，何啻战蛮触。
    老苏记木山，万里在右蜀。
    立之置庭除，屹巌可映屋。
    小大虽相悬，真赝此其族。
    因形生强名，等是千岁木。
    君家襄城野，绕郭山抱绿。
    巍然复岭外，自有真六六。

李廳　大雨中游岳寺
    忽见微云别峤生，急缘危磴下峥嵘。
    势倾海岱千岩黑，力卷江湖万叶声。
    碧瓦依稀人暗喜，急溪湍涨马初惊。
    老僧宴坐朱门底，应笑狂夫冒险行。

李廳　捣帛石
    婺女织玄绡，欲作六铢衣。
    空山捣寒月，传声彻云闺。
    可笑绮縠女，不识砧与机。

李廳　道中即事呈岑使君吏部次和德麟韵三首
    日射西山烂烂光，低云遮岸水风凉。
    从来鞍马倦行役，笑语不知岐路长。

李廳　道中即事呈岑使君吏部次和德麟韵三首
    稻塍粟垅绿相连，野老欣逢大有年。
    人意物情俱自适，溶溶佳气满江天。

李廳　道中即事呈岑使君吏部次和德麟韵三首
    白叟黄童话使君，买牛买犊谕邦人。
    今年菽粟仓箱满，仁政常为七县春。

李廳　德麟以书相招云已与潘仲宝在中庐可自醓来同游灵溪石门双池等胜处
    冰溪雪岭赴诗盟，我媿难先二子鸣。
    莫惮登临助余勇，欲令万战遇奇兵。

李廳　德麟以书相招云已与潘仲宝在中庐可自醓来同游灵溪石门双池等胜处
    灵溪閟洞鏁华胥，地脉旁通分野殊。
    莫惮登临探奇险，恐君他日亦藏书。

李廳　德麟以书相招云已与潘仲宝在中庐可自醓来同游灵溪石门双池等胜处
    千仞云崖耸石门，古传此地圣凡分。
    我曹自愧群峰诮，未必山灵解勒文。

李廳　德麟以书相招云已与潘仲宝在中庐可自醓来同游灵溪石门双池等胜处
    地上云居有梵天，碧池灵脉泻双泉。
    不应胜地能埋没，政欲因君佳句传。

李廳　德麟以书相招云已与潘仲宝在中庐可自醓来同游灵溪石门双池等胜处
    云外泉声度碧林，浏萦累带作清深。
    吾缨已分令尘染，欲欲寒光去洗心。

李廳　德麟以书相招云已与潘仲宝在中庐可自醓来同游灵溪石门双池等胜处
    异时倥偬此时闲，甘在尘中可厚颜。
    天为好山生胜士，莫因便懒负云山。

李廳　德麟约游西山某自醓来会行李阻修成此诗
    初无声利想，独有山水癖。
    慨然岁月逝，名山喜投迹。
    书来拜嘉招，吹火自蜡屐。
    戒期西山邑，奔命通书尺。
    君诗如齐楚，凛凛两大国。
    吾诗比邾滕，惴惴甘服役。
    千里奉诗盟，敢爱股肱力。
    方舟绝清汉，舍棹上层壁。
    梅垭排青云，四览众山脊。
    僮肩困负笈，马喙不停息。
    趼足上崔嵬，欲进辙已植。
    喘喉如鼓橐，开阖振胸臆。
    仰愧升木猱，俯羡归飞翼。
    天曛未敢止，行行望仙舄。

李廳　德麟自南邑至醓相会作诗次其韵
    脂车欲入南山路，马首忽西真有数。
    此生兀兀老江山，曩事纷纷过风雨。
    君行岭上正穿云，我向津头欲呼渡。
    石门秀绝冠荆楚，万壑千岩供指顾。
    赴涧哀泉咽复流，出岫闲云散还聚。
    遥应写怀远怜我，瘦马饥童傍江雾。
    平时追随若形影，异县相望忽如许。
    他年两翁各赋归，思山便可拏舟去。

李廳　登楚山绝顶
    新雨路少人，公子有佳招。
    下马语未竟，西城趋连镳。
    初云眺江阁，忽欲登山椒。
    陟巘践跷踊，舍鞍升迢巃。
    濈濈云屦湿，翩翩风袂飘。
    广隰绿交映，芜城远无嚣。
    带缭江路永，隙光溪影摇。
    他山若聚米，乱垅疑翻潮。
    岸巾叹鬓槁，抚髀怜肉消。
    欲摅纡郁怀，自恨痽偻腰。
    心知中峰近，意怯老步遥。
    班荆坐危磴，植杖临高苗。
    注目送三士，绿萝凌九霄。
    风流蹔云散，箕踞还独谣。
    迎答顺风呼，俯听深涧樵。
    山灵或耸诮，谷友如迁乔。
    虽同仙凡隔，亦觉神爽超。
    毋比抱肠鼠，已异枝巢鹩。
    夕曛下归径，平林有鸣蜩。
    回瞻已陈迹，青霭烟寥寥。

李廳　登嵩顶
    丈夫有奇气，坐井直郁郁。
    朼来古嵩州，携手登太室。
    中峰到绝顶，北岭太峭壁。
    山河在股掌，带砺何足述。
    星分九州野，块列七雄埸。
    放怀宇宙间，想见天地辟。
    下观云雷变，愍尔龙鬼役。
    下方万仞底，草树霭蒙密。
    愈知天下小，助我浩气直。
    平生四方志，登临聊感激。
    嗟嗟封禅媪，游豫朝百辟。
    诬辞与惭德，可笑乎四峄。
    庙社尚不阅，财用遑肯恤。
    万兵树丰碑，数丈压崷崒。
    岂知市朝变，辇路蔽荆棘。
    同登八仙坛，再题三醉石。
    君无笑余怯，登临常股栗。
    为宝千金躯，夷路犹恐失。
    存我厚苍生，岂效伯昏逸。
    归卧听天鸡，扶桑观日出。

李廳　邓城道中怀旧时德麟相拉至江北三县
    昔从郡丞游，余寒春未回。
    玄云蔽冷日，朔风卷黄霾。
    枯榛拥残雪，疏篱横野梅。
    季夏方溽暑，後乘复与偕。
    青秧舞白水，赤日飞红埃。
    牛马暍俱喘，蜩螗噂相哀。
    值此寒暑变，感予羁旅怀。
    行行江湖去，举棹向天台。
    老妇脍鲂鲤，丁男涤尊罍。
    霜橙荐紫蟹，水藕浮琼醅。
    念公复行县，秋光当独来。
    予时定相望，持酒上高台。

