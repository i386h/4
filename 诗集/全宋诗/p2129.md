<!-- { "loadSidebar": true } -->
    眉似柳开眸似水，怡情自爱赏湖边。

桑正国　会课乾明寺
    悠悠意得自疏通，寂地因居乐性空。
    幽思晓风清迫枕，静听寒雨细沾桐。
    修茎竹韵澄玉箫，绿影松垂乱鬓蓬。
    俦侣好邀同此适，搜吟得到几匆匆。

桑正国　夏日同少游诸友登楼即事
    情闲共悦良朋好，溽暑消来过雨时，
    萍水远流青点小，柳堤横螟翠丝垂。
    轻烟晚透疏林迥，嫩卉芳迎皎月迟。
    清思廊然欣赏地，瞰观遥阁静联诗。

僧大　辞主万寿寺偈
    相君提我上天梯，上得千层总是迷。
    争似虎丘安稳坐，清风明月与天齐。

僧某　偈
    荏苒光阴岁月寒，禅家赢得共盘桓。
    个中消息无人会，愿闻提唱祖师关。

僧某　偈
    弥勒真弥勒，分身千百亿。
    时时示世人，世人俱不识。

僧某　解夏小参问无准禅师
    选佛场开日，丛林气象新。
    心空及第者，毕竟是何人。

僧某　问怀秀禅师
    昔日沩山水牯牛，自从放去绝踪由。
    今朝幸遇师登座，未审时人何处求。

僧某　以偈问文准禅师
    寒食因悲郭外春，墅田无处不伤神。
    林间垒垒添新冢，半是去年来哭人。

僧义翔　偈
    时人号我作郭郎，盖缘为事没著量。
    傀儡弄罢收归笼，自有傍人说短长。

莎衣道人　歌
    胡孙死，闹啾啾，
    也须还我一百州。

山野人　句
    莺藏杨柳金歌舞，蝶宿梨花雪梦魂。

商侑　句
    地俯梅溪新栋宇，源通橘井近烟霞。

上官辰　游大涤山
    山蟠鳌足云千丈，溪折羊肠路九回。
    神石肯穿秦斧凿，古坛曾见汉楼台。
    秋山风雨银河下，月夜笙箫玉佩来。
    山自青青泉自洁，百年踪迹几苍苔。

上官道人　偈
    处世红尘五十八，混世独存今始没。
    时人若问吾归处，扫尽云霞一轮月。

上官涣酉　小殊山
    双岫西南耸，东山小更珠。
    形分闽岭秀，名自隐翁呼。
    日映光浓淡，云深色有无。
    须凭恕先手，画作远山图。

上官均　送程给事知越州
    远民谁布上恩宽，一纸除书辍近班。
    候骑百城瞻使节，壶浆十里过乡关。
    云山缭绕讴吟外，铃阁从容指顾间。
    密诏未从疏传请，追锋行看日边还。

上官均　题耿氏温清堂
    远山终日自清辉，缥缈乔林野气微。
    秋菊已开陶令径，春风好舞老莱衣。
    溪头钓艇资闲兴，松下归禽伴息机。
    吟倚醉登堪自慰，不须怅望白云飞。

上官凝　邵武
    江上腊梅村，人家半掩门。
    夕阳连野色，落叶破烟痕。

上官琪园　南唐山居
    微雨樵蒸烟起迟，一官抛去久忘机。
    门多杂树闻蝉早，家近青山见客稀。
    药臼每移斜日晒，荻船常趁便风归。
    生来未觉疏琴史，冰簟苔樽在石矶。

上官统　自命
    官氏亘古至於今，历派源流振家声。
    吾今生尔九兄弟，各在一方以安身。
    人人立志守豪富，个个撑持家业均。
    但今嘱咐清明凶，永世皆临祭视亲。

上官彦宗　骝狮岭
    远望轻云绝顶浮，泉声山色破牢愁。
    当年曾有幽栖客，坐对春风万壑流。

上官佑　游宝林寺
    野寺无人到，春风扫落花。
    重寻旧游处，泉石绕烟霞。

上官藻　寄友人张孝忠
    潇潇落叶满江城，冽地金风变世情。
    无日不伤车北波，有书难寄雁南征。
    晓霜满地归心切，夜月悬梁梦不成。
    渴望余波今已久，何时握手笑相迎。

上官仲恭　句
    君不见乔木参天独乐园，至今犹是温公宅。

上清真人　游麻姑
    攀萝蹑翠上麻姑，得到山中景物殊。
    白鹤有情来碧落，彩鸾无意下清都。
    仙媛虚见桑田变，世事谁经海水枯。
    为问方平开宴后，不知还约再来无。

尚用之　和张洵蒙亭诗韵
    江亭胜概冠三湘，仁智所乐皆其旁。
    翠岫俯映青罗光，上有乔木摩穹苍。
    亭下川遐覆银塘，水面风来笑语香。
    骚人相值喜飞觞，雄辩清谈五月凉。
    饮馀相与坐方床，论文日暮兴呆辰。
    佳篇疾读韵琅琅，直疑星斗焕光茫。
    格高调古说奇方，况复笔法追二五。
    事业无穷叹茫茫，丹铅点勘策非良。
    与公致道心可忘，浩歌真造无何乡。

尚用之　留题雉山
    座下闻经本至诚，改头易面悟前身。
    信知大道无人事，一念真如雉化人。

尚用之　依杨益老韵曾公岩
    当暑都忘畏赫曦，游观邂逅得心期。
    咸其自尔从天造，贲以人为特地奇。
    风露乍凉秋于后，林峦散影月明时。
    朱辬好事留佳客，大醉高岩许镇随。

尚用之　游澹山岩
    我来训狐无所闻。老人戏我不动尘。
    道愧未尝分寸得，心灰要似寻常人。
    断崖危绊藤蔓古，残僧静对桃李春。
    次山不遇过山谷，倬□妙句垂坚珉。

尚用之　游澹山岩
    岩深树绿春长在，岩暝雨霁云初归。
    天爱护持有神物，蛇去因果无狐疑。
    石田药臼谁与刻，香山乳窦苔生衣。
    未问城南阆州比，此景自是寰中稀。

邵彪　丹阳怀古
    故里诗人去，湖山最寂寥。
    草深张祜宅，花暗许浑桥。
    凤髓何时续，蓬萍触处飘。
    鸿冥杳难及，霜鬓两萧萧。

邵彪　赋丹阳县治沧浪台
    秦凿断巘崿，晋圃亡町畦。
    事古迹茫昧，天高水渺瀰。
    缅怀褚季野，清坐行四时。
    仓黄挤兴公，无乃醉魂迷。
    不如颜中书，藻舟赋新诗。
    芜废今几年，黄鹄怨坏陂。
    今尹古循良，见利勇有为。
    如云拥万锸，矢矫出大堤。
    蛟龙鼓洪涛，鸥鹭舞寒漪。
    危台俯回渚，长怀旷遐睎。
    乃知高世心，宜与湖山期。
    下注万顷田，水田数斗泥。
    民乐我亦乐，兴觞淡忘归。

邵彪　古上方
    凌云细路险可遵，稍从飞锡攀嶙峋。
    乌巢崔嵬寄林莽，蚁穴细碎严君臣。
    震开楼阁一弹指，俯览世界千微尘。
    人间劫火变灭尽，此地独与湖山新。

邵彪　压云轩
    绝顶地平易，轩窗赐怒号。
    半空垂象纬，四面涌波涛。
    洞僻封苔藓，泉深冷骨毛。
    登临欲忘返，城市厌烦劳。

邵炳　酬通判杨殿丞名霖岩洞
    云峰千仞对吾庐，洞古名新郡守书。
    须信神灵知受赐，先兴霖雨远随车。

邵炳　题钓台
    光武休戈诏子陵，高台时暂别烟汀。
    当时四海皆臣妾，独有先生占客星。

邵伯温　充城口号
    山围翠合水连云，万室楼台照眼明。
    胜地风淳真乐国，四川惟说好充城。

邵伯温　柑园
    守臣方效献芹心，直拎移根到上林。
    充贡先时犹茂绿，置邮须更待黄深。

邵伯温　观进黄柑
    果州多黄柑，初比橘柚贱。
    一朝贡神州，妙极天下选。
    使者谨共时，顿首乃敢遣。

邵伯温　过渭城馆
    又将鞍马送残春，吹尽征衣染尽尘。
    还是前年旧时候，渭城花柳一番新。

邵伯温　黄柑
    果山仙果秀天香，处处圆金树树黄。
    书后欲题三百颗，满林犹待洞庭霜。

邵伯温　句
    江上危亭名四水，山头禅刹占三嵎。

邵伯温　句
    白头老守无风味，不解寻春只杜门。

邵伯温　句
    春去秋来好风月，鹤楼端胜庚公楼。

邵伯温　句
    自昔充城号奥区，蜀人唤作小成都。

邵伯温　句
    今日行人去果州，倾城出送旧遨头。

邵伯温　句
    阆苑南边第一州，江山胜绝对城楼。

邵伯温　句
    老守处惭无善政，衰公不称作遨头。

邵伯温　句
    楼外江山无限好，二年能得几回看。

邵伯温　句
    南充到日黄柑熟，待摘霜包寄远情。

邵伯温　句
    千载登真谢自然，半山遗迹号金泉。

邵伯温　句
    屈原宅畔惠兰怨，神女祠边云雨愁。

邵伯温　句
    霜后秋香千树橘，雨余春色一川花。

邵伯温　句
    秀近亭边回首处，郡城高插水云间。

邵伯温　句
    充城繁盛冠东川。

邵伯温　郡治五绝
    蜀地春争一月天，杂花新岁已争妍。
    却愁取次都开尽，辜负清明谷雨天。

邵伯温　李氏席上有感
    翻翻绣袖上红姻，舞姬犹是旧精神。
    坐中莫怪无欢意，我与将军是故人。

邵伯温　元夕
    从昔遨游盛两川，充城人物自骈阗。
    万家灯火春风陌，十里绮罗明月天。

邵博　泊云安下大风骤雨作柏梁体一篇
    晴空赤日飞丹霞，扁舟春热汗且呀。
    寒温之候无乃差，朝犹挟纩莫著纱。
    祝融暴横势莫加，骤将炎赫移韶华。
    东皇游冶穷豪奢，未终节序还其家。
    忽惊猛吹扬白沙，烟云四起相邀遮。
    空中轳辘鸣雷车，枞枞白雨悬乱麻。
    风师雨将相矜夸，千刃万槊争嚣哗。
    玄旌皂纛何纷葩，势摇两蜀掀三巴。
    须臾雨止雷停挝，苍云扫尽天无瑕。
    恍如脱兔离轻羋，回头已见羲轮斜。
    山开水静负色色嘉，喜翔燕誉嬉鱼暇。
    红颠白倒纷残花，披张林叶舒草芽。
    阴阳变化谁咄嗟，风云乃乐相喧拿。
    大哉一气通幽遐，彼苍高远安能涯。
    倚峰吟望心目赊，碧云千里号归鸦。

邵博　春晚登郡楼
    久客无欢意，经时只倦游。
    落花犹解舞，飞絮太侵愁。
    日暮闻吹角，春归独倚楼。
    平生湖海原，幽兴满扁舟。

邵博　寄潼川漕虞齐年
    尽略威严拊困窗，使车三出未论功。
