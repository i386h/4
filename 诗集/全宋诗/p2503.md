<!-- { "loadSidebar": true } -->
    天人得道此为证，三宝於是现世间。

释宗杲　偈颂一百六十首
    超然居士设粥，供养一堂龙象。
    吃了挂起钵盂，好个西来榜样。

释宗杲　偈颂一百六十首
    去年人看中秋月，今年人看中秋月。
    今年人是去年人，去年月是今年月。

释宗杲　偈颂一百六十首
    今朝九月初五，天色半晴半十。
    衲僧鼻孔眼睛，切忌和泥合土。
    惺惺直是惺惺，灵利不妨灵利。
    等闲问著十人，五双不知落处。

释宗杲　偈颂一百六十首
    腊月十五天降雪，为瑞为祥无空阙。
    文殊露出广长舌，普贤大士得一橛。

释宗杲　偈颂一百六十首
    今朝腊月二十五，诸方尽唱云门曲。
    径山随例和一声，莫言楚石不当玉。

释宗杲　偈颂一百六十首
    正月十四十五，双径椎锣打鼓。
    要识祖意西林，看取村歌杜舞。

释宗杲　偈颂一百六十首
    才方改岁贺新年，今朝又是二月一。
    入所证处没商量，摩诃船若波罗蜜。

释宗杲　偈颂一百六十首
    金佛不度炉。木佛不度火。
    泥佛不度不，真佛屋里坐。

释宗杲　偈颂一百六十首
    毗蓝园里不曾生，双林树下何曾灭。
    不生不灭见瞿昙，眼中又是重添屑。

释宗杲　偈颂一百六十首
    身口意清净，是名佛出世。
    身口意不净，是名佛灭度。

释宗杲　偈颂一百六十首
    四月二十五，久晴忽尔雨。
    竺士大仙心，东西密相付。
    这个犹是时节因缘，未是衲僧门下消息。
    北山老大虫，咬杀南山虎。

释宗杲　偈颂一百六十首
    何似一，莫妄想。
    直饶透出古今，也是猢狲伎俩。

释宗杲　偈颂一百六十首
    生是死之生，死是生之死。
    两路坦然平，无彼复无此。
    既无生死，又无彼此。
    明明百草头，明明祖师意。

释宗杲　偈颂一百六十首
    如天普盖，似地普擎。
    一念相应，一时清净。

释宗杲　偈颂一百六十首
    法是常法，道是常道。
    拶破面门，点即不到。

释宗杲　偈颂一百六十首
    四月十五这公案，七月十五方结绝。
    即今这里许多人，人人有理难分雪。

释宗杲　偈颂一百六十首
    拆去东篱，补起西壁。
    径山门下，人无准的。
    有准的，谁委悉。
    僧堂觑破香积厨，鸱吻咬杀佛殿脊。

释宗杲　偈颂一百六十首
    秋江清浅时，白露和烟岛。
    良哉观世音，全身入荒草。

释宗杲　偈颂一百六十首
    处处真，处处真，
    尘尘尽是本来人。真实说时声不现，
    正体堂堂没却身。

释宗杲　偈颂一百六十首
    三个与四个，七个与八个。
    数目甚分明，无人数得过。
    既是数目分明，为甚麽无人数得过。
    道士著白襕，且非真措大。

释宗杲　偈颂一百六十首
    一喝分宾主，照用一时行。
    要会个中意，日午打三更。

释宗杲　偈颂一百六十首
    新岁击新鼓，曾施新法雨。
    万物尽从新，一一就规矩。
    普贤大士欣欢，乘时打开门户。
    放出白象王，遍地无寻处。
    唯有这个，不属故新。
    等闲开口，吞却法身。
    千年桃核里，元是旧时仁。

释宗杲　偈颂一百六十首
    今朝正月半，有则旧公案。
    点起数碗灯，打鼓普请看。

释宗杲　偈颂一百六十首
    投子下绳床，今朝为举扬。
    驴前马后汉，切忌乱承当。

释宗杲　偈颂一百六十首
    无边刹境，自他不隔於毫端。
    十世古今，始终不离於当念。
    丈夫自有冲天志，休向如来行处行。

释宗杲　偈颂一百六十首
    驱耕夫之牛，夺饥人之食。
    趯翻大海水，拳倒须弥庐。
    生擒虎兕，活捉弄狞龙，
    犹未是衲僧本分事。
    
    
释宗杲　偈颂一百六十首
    观音妙智力，能救世间苦。
    百华开烂漫，觑见没可睹。

释宗杲　偈颂一百六十首
    大家泼一杓恶水，洗涤如来净边垢。
    垢尽众生烦恼除，狐狸便作师子吼。

释宗杲　偈颂一百六十首
    法身报身化身，咄哉魍魉妖精。
    三眼国中逢著，笑艾无位真人。

释宗杲　偈颂一百六十首
    棒打石人头，曝曝论实事。
    不用作禅会，不用作道会。

释宗杲　偈颂一百六十首
    二尊宿，一人粗似丘山，
    一人细如米末。虽然粗细不同，
    称来轻重恰好。径山今日真实告报，
    汝等诸人切忘鑽龟要瓦。

释宗杲　偈颂一百六十首
    山前一片闲田地，元来记得在。
    叉手叮咛问祖翁，只为契券不分明。
    几度卖来还自买，难为牙保人，
    为怜松竹引清风。

释宗杲　偈颂一百六十首
    即念离念，觉与非觉。
    有心地心，若善若恶。
    搅成一块，将错就错。

释宗杲　偈颂一百六十首
    摩竭提国犹半途，少室峰前全无巴鼻。
    谈玄说妙好肉剜疮，举古明今抛沙撒土。

释宗杲　偈颂一百六十首
    南泉无过，口能招祝。
    赵州礼拜，草贼大败。
    径山不管，结案据款。
    文殊普贤，且过一边。

释宗杲　偈颂一百六十首
    百二十日夏，日日无空缺。
    露柱带神通，灯笼呈丑拙。
    彻不彻，却来棒头为汝决。

释宗杲　偈颂一百六十首
    国清才子贵，家富小儿娇。
    大家出只手，彼此不相饶。

释宗杲　偈颂一百六十首
    镇州萝蕁从来大，青州布家斤两明。
    衲子聚头求的旨，却似蚊虻咬铁钉。

释宗杲　偈颂一百六十首
    今朝四月初一，衲僧放下概栗。
    虽然不许默照，须要人人面壁。

释宗杲　偈颂一百六十首
    芭蕉无耳闻雷开，葵华无眼随日转。
    释迦老子亦无生，每岁今朝浴一遍。

释宗杲　偈颂一百六十首
    文殊三处安居，志公不是闲和尚。
    迦叶欲行正令，未免眼前见鬼。

释宗杲　偈颂一百六十首
    今朝又是端午节，文殊善财忙不彻，
    杀人活人药不灵，自添脑后三斤铁。
    观音妙智力，能救世间苦。
    是甚麽，铁蛇鑽入土。

释宗杲　偈颂一百六十首
    马师仲科严寒，国一孟夏渐热。
    虽然寒热不同，彼此不人时节。

释宗杲　偈颂一百六十首
    高在绝顶，富在福严。
    乐在天堂，苦在地狱。
    谁知席帽下，元是昔愁人。

释宗杲　偈颂一百六十首
    相逢不拈出，举意便知有。
    巍巍不动尊，脚不离地走，
    依稀似曲才堪听，又被风吹别调中。

释宗杲　偈颂一百六十首
    丹霞烧木佛，院主眉须落。
    鸟飞毛坠，鱼行水浊，
    要识真麒麟，只有一只角。

释宗杲　偈颂一百六十首
    一年三百六十日，今朝又是从头起。
    人人有个主人公。水牛衔却老鼠尾。
    深沙欢，那吒喜。
    佛殿走出门去，僧堂撞入库里。

释宗杲　偈颂一百六十首
    黄龙此语盖天地，从来缜密不通风。
    后昆随例承其响，总道猫儿解捉虫。

释宗杲　偈颂一百六十首
    平常无生句，妙玄无私句，
    体明无尽句。一镞破三关，
    他家有本据。

释宗杲　偈颂一百六十首
    一人只知看雨，一人只知指雨。
    子细检点将来，大似钉椿摇橹。

释宗杲　偈颂一百六十首
    今朝二月二十，又是清明寒食。
    灵云不见桃华，争信曲中有直。
    是典耶，是真耶，
    多虚不如少实。

释宗杲　偈颂一百六十首
    结夏方得五日，露柱却知端的。
    勃跳撞入灯笼，普为诸人入室。

释宗杲　偈颂一百六十首
    如人持尽量虚空，复有阴行计其数。
    虚空边际不可得，吾君寿量亦如是。

释宗杲　偈颂一百六十首
    今朝五月五，天降沛然雨。
    艾人与门神，聚头相耳语。
    雪窦禅师来，一口吞佛祖。

释宗杲　偈颂一百六十首
    一个驴鸣两个贼，堪与诸方为轨则。
    正贼草贼不须论，大施门开无壅塞。

释宗杲　偈颂一百六十首
    已著槽厂，将错就错，
    骑却圣僧，不妨快乐。
    龙象蹴蹋，非驴所作。
    堪笑诸方，妄生穿鉴。
    休穿鉴，禅麟只有一只角。

释宗杲　偈颂一百六十首
    今朝七月五，打鼓普请看。
    万里无片云，犹欠一大半。

释宗杲　偈颂一百六十首
    久雨不晴，才晴又雨。
    天道变化，万物得所。
    云门老汉，不在里许。

释宗杲　偈颂一百六十首
    皎洁一轮，寒光万里。
    灵利者叶落知秋，傝{鸩鸟换辱}者忠言逆耳。
    休不休，已不已，
    小释迦有陷虎之机，老大虫却无牙齿。
    当时一蹋岂造次，蓦然侄非偶尔。

释宗杲　偈颂一百六十首
    赵州东院西。密室烂如泥。
    窦八布衫穿，赤土画簸箕。
    檐头雨滴滴，鸡向五更啼。

释宗杲　偈颂一百六十首
    昨朝残腊尽，今日贺新年。
    虎逐牛方急，东君令已行。
    瑞雪已铺银世界，大家携手普贤让。

释宗杲　偈颂一百六十首
    妙喜与师兄，俱是圜悟子。
    妙喜移住径山，师兄迁来在此。
    虽与师兄同条生，不与师兄同条死。
    八两与半斤，青红对碧紫。
    师兄解唱泥牛吼，师弟宁忘木马嘶。
    豁开顶上活人眼，鄮山山下是真归。

释宗杲　偈颂一百六十首
    达磨不来东土，二祖不住西天。
