<!-- { "loadSidebar": true } -->
    世无羔雁到林泉，惟有登科路坦然。
    我亦门阑多喜色，君今衣钵得家传。
    龙旗方照三千家，虎榜争趋五百仙。
    莫道中年情态薄，华涂名节尽加鞭。

叶寘　寿陈监丞
    岷峨之秀如云起，前有三苏后三李。
    三苏专以节行闻，三李相承最工史。
    两家百年成美谈，盛事胡不云东南。
    春风楼前拥三山，秀出君家父子三。
    玉佩琼琚词大放，宏博取科迹相望。
    縯纶妙体王者言，下笔仍裁舍人样。
    君於兄弟尤白眉，天质宽厚心平夷。
    如舟万斛方整棹，驾扬稳听天风吹。
    道山蓬莱陈几席，自当席草宫门北。
    玉堂深处觉天低，金锁开时分夜直。
    人生穷达惟两途，富贵外物如锱铢。
    生朝相祝何所如，导引愿与栾城俱，
    名节要当参和苏。凛然天然相终始，
    何独扁舟载五湖。

叶寘　送熊掌熊白
    熊掌舍鱼吾有取，自幼尝闻子车语。
    饭香猎户分熊白，妙语涪翁乃能吐。
    世间两味果称珍，故人念我肯珍分。
    数千里致良不易，食美真当持献君。
    从小知尝熊胆苦，人不通今宁识古。
    熊皮兀坐二十年，毛去皮存缝谁补。
    人立穷命有时通，老翁八十卜非熊。
    试将两味从公卜，世间真有磻溪翁。

叶寘　送玉面貍与月湖
    迎阳舐掌餐朝霜，虎额分白狐裘黄。
    野人供之未敢尝，聊比涧沚溪毛将。
    方其潜遁嵌空去，塞向固然知墐户。
    藏身为地抑何拙，令人开户知其处。
    贵重荣称玉面郎，尾以牛后夸奇章。
    世间丑好谁争强，贤否一语由臧仓。
    谂季貍兮美南国，范我驰驱非诡获。
    衣褐褐见脱脱兮，雪绰通身妙藏白。
    人言可以贡金门，芹美犹云欲献君。
    倘幸珍称供玉食，全胜肥遁老邱园。
    侑以诗篇烦笔削，诗欠活眼觅一著。

叶翥　和姜邦杰感兴
    枌梓交游尽，灵光岿独存。
    声名今绮皓，公论自推尊。

叶翥　和姜邦杰赠别
    研席当时辈，凋零只两翁。
    荣归会面喜，话旧此心同。
    景物诗篇富，交情古道隆。
    明朝斟别酒，问讯付邮筒。

叶翥　送芍药
    清和天气属良辰，芳事枝头迹已陈。
    閒涉小园销永昼，尚留红药殿余春。
    栽培元是根宜地，幻化须知花有神。
    约定明年身更健，诗篇又见一番新。

叶翥　送芍药
    枌社光荣昼锦归，新移红式著花时。
    殷勤折赠难虚掷，要向诗翁觅好诗。

叶翥　题谢清音道人扇面
    归休谢去世间忙，看画题诗引兴长。
    忽见远山来几席，方知妙笔出闺房。
    百杯歌彻行云住，万象心营点墨香。
    珍重制成团月扇，清风满座自生凉。

叶翥　题兴道院蓝光轩
    出郭才咫尺，便觉山意幽。
    招提立绝顶，宝塔凌空浮。
    小轩足娱客，下有清溪流。
    翠岫供远眺，直欲明双眸。
    平芜草肥软，饱饲眠吴牛。
    沙头水色静，飞上驯白鸥。
    人稀日亭午，野渡横孤舟。
    坐久意逾爽，吹袂风飕飕。
    想当三伏天，凛然如素秋。
    簿书丛里来，恍若脱羁囚。
    乘兴偶登览，不谓成胜游。
    平生志所愿，一壑与一邱。
    脚力到佳处，须作信宿留。
    南峰只在眼，不必劳冥搜。
    当时辋川图，景物有此不。
    学贵守所见，出处各异谋。
    渊明亦高哉，未肯屈督邮。

叶翥　同姜邦杰游南湖
    联骑上南明，清谭意自倾。
    云垂山掩翠，风静雨飞声。
    幽壑藏舒景，清溪漾晚晴。
    从容共樽酒，欲别正关情。

叶子强　读书堂五首
    诗书不策勋，岁月忽已晚。
    堕此尘壒网，吾行其既远。
    胡宁於书事，意爱犹缱绻。
    况之迷蹊人，慕顾只旧孤。
    扁旁真赤帜，所立示所本。
    又如农人心，终不置穮蓑。
    晞发茅檐下，荣荣兰九畹。
    初服苟未替，无亦惊晼晚。
    所逢非所安，吾庐盍云返。

叶子强　读书堂五首
    娟娟百个竹，落落一丈松。
    岂无桃李华，春事孰与冬。
    寒菊北户下，不斗颜色浓。
    气味如秃翁，忍死无容容。
    霜风落系雁，露草栖织蛩。
    读书真可人，明星耿疏篷。

叶子强　读书堂五首
    小山后丛桂，主池前止水。
    冷然堂中人，枯槁只中尔。
    平生不止酒，来此真止矣。
    今辰忽开尊，叵料真未止。
    瓶罍本非二，无罄亦无耻。
    卷尊佩君言，慕之戴星起。

叶子强　读书堂五首
    左角明西方，十分农事回。
    鞭蒲正尔束，系圄夷然开。
    我胡汝乎德，一朝变喧貀。
    仁义不蹂践，肺肝自胚胎。
    再拜父老言，美意吾所该。
    诗书不得力，亦自书中来。

叶子强　读书堂五首
    少长事壮厉，意气弥九州。
    鞭车踏长路，渠料能夷犹。
    困此九折坂，嵚崎不容辀。
    彼须匪所强，此售宁或求。
    犹有读书心，大寒索衣裘。
    贱嗜匪贵献，一拂销百愁。
    宝此清净退，相从赋归休。
    农圃雅所问，同一壑一丘。

叶子强　奉赋水仙花诗以谢提宫龚丈之贶
    水晶宫阙云母輟，列仙夜宴晓未阑。
    万妃倚竹翠袖寒，捧黄金杯白玉盘。
    劝酬未足云中欢，天门叫班奏祥鸾。
    惊此绰约落尘寰，嫣然花面明雕栏。
    天香宫态冰雪颜，江梅避舍不敢干。
    肯与哙伍羞山樊，说似诗伯平章看。

叶宗谔　句
    凤凰台上山吞月，白鹭洲边水接天。

叶宗谔　蒙亭诗和张洵韵
    我行几许逾沅湘，直抵八桂漓水旁。
    千山倒影摇溪光，秀色不借草木苍。
    兹亭构胜俯回塘，野花风递罗绮香。
    岩前伏波航羽觞，一洗尘思生清凉。
    疑有仙人白玉床，壶中景迥日月长。
    步此仙籁音琅琅，世间名利真毫芒。
    此景不独冠南方，恨不筑室轻侯王。
    回首尘迹空渺茫，瞥去未必计非良。
    其如樽酒情难忘，恍然一梦五云乡。

叶祖洽　钓台
    先生遗世者，长谢帝京尘。
    一钓桐江水，高名万古春。
    客星曾犯座，天子不能臣。
    台下千帆过，风波愁杀人。

叶祖洽　句
    已分桂叶争云路，不负榴花结露枝。

叶祖洽　邵武
    江南烟雨蔽征轮，行近樵阳景渐真。
    鸟语乍闻如梦寐，林光初见长精神。

叶祖仪　句
    醉来黑漆屏风上，草写卢仝月蚀诗。

邺雍　题义门胡氏华林书院
    大易谈余庆，胡君世聚居。
    家声先孝弟，庭训守诗书。
    百堵环堂宇，千箱助岁储。
    荣逢平治日，天监青门闾。

怡然　翠蛟亭
    萦纡九锁山，棱层几叠水。
    谁令翻其源，银涛迸石髓。

怡然　翠蛟亭
    擘石斗雷霆，蛟乎尔□怒。
    会当卷银河，凌空泻甘澍。

怡然　隔凡柱
    一柱悬通衢，可望不可进。
    老仙指谓予，傍边有捷径。

怡然　石宝盖
    圆顶环珠幡，久与石俱化。
    我执黄庭经，跏趺坐其下。

怡轩　寿母
    又见梅妆碧玉枝，弟兄相聚著莱衣。
    西方佛庆明朝诞，南极星胜寿日晖。
    百岁阿{上弥下女}开九秩，两房孙子戏重闱。
    年年得侍高堂醉，对坐天花散漫飞。

佚名　兵部尚书孙公
    巍巍孙公，忠烈俱伟。
    受天大任，渊渟山峙。
    谋谟密宥，帝所眷倚。
    付以留钥，又托以子。
    天未悔祸，甘赴万死。
    国家德泽，周及远迩。
    罹兹祸变，孰奋而起。
    公节不渝，独负大美。
    若神人然，众所仰止。
    彼以偷生，徒奄如鬼。

佚名　东京留守宗公
    洪河滔滔，撼野摧山。
    砥柱中立，独当狂澜。
    敌势焰焰，动植俱残。
    公俯视之，若萤燐然。
    知无不为，独殿中原。
    方事北讨，将以身先。
    赤羽若日，朱旗绛天。
    二贼巧沮，行或止还。
    虽配备二贼，奚足偿焉。
    夺之遽矣，中外悲叹。

佚名　果州协和练使何公
    巍巍京师，帝王之泽。
    临制华夏，宪相紫极。
    边尘涨天，雨坠矢石。
    千雉摧毁，公死於敌。
    欃枪舒芒，万象变色。
    独垂忠烈，以光载籍。

佚名　河北都转运使王公
    建炎绍统，锐於中兴。
    乃得贤辅，食薜饮水。
    责君尧舜，良哉股肱。
    苟用其言，不难丕承。
    时相巨蠹，忌妒才能。
    群邪翼之，如彼鹯鹰。
    公奋不雇，忠勇日增。
    瞻之维何，垂天之鹏。
    琐琐潜善，陋比蛙蝇。
    贤死奸寿，何戒何惩。

佚名　河东马步军副总管王公
    矫矫虎臣，捍城於并。
    殚其智力，为国长城。
    攻逾两时，敌不能乘。
    无食无援，百雉乃倾。
    负像赴水，义不苟生。
    大节卓伟，千载光明。

佚名　吏部侍郎李公
    烈烈李公，实备全德。
    义动幽明，气贯金石。
    扈跸敌营，爰究忠烈。
    杞人之忧，废立大厄。
    公挺不雇，二将面叱。
    勇甚雷霆，天地动色。
    命轻鸿毛，名高斗极。
    燎炎之焚，不变蓝璧。
    滔天之溺，砥柱独立。
    死得其所，震耀方册。

佚名　吏部员外郎傅公
    强敌寒盟，兵忽逾塞。
    公持汉节，迓客于界。
