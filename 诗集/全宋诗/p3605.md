<!-- { "loadSidebar": true } -->
    且更放迟些子睡，看他盛怒几时休。
    阳侯要与诗人敌，未必诗人输一筹。

杨万里　月夜阻风，泊舟太湖石塘南头四首
    过湖未得匹如闲，何幸湖心泊画船。
    宇宙中间都是月，波涛外面更无天。
    谁知造物将奇观，不与伧人付谪仙。
    管领渠侬无一物，镂冰剪雪作新篇。

杨万里　月夜阻风，泊舟太湖石塘南头四首
    新年乘兴看春风，来过垂虹东复东。
    谁有工夫寒夜底，独寻水月五湖中。
    今宵顿觉乾坤大，下笔惟愁造化穷。
    太白青山谢公海，可怜一笑偶然同。

杨万里　月中炬火发仙山驿，小睡射亭五首
    道是宵征即晓光，若言明发未朝阳。
    月华露气山兼水，享尽人间第一凉。

杨万里　月中炬火发仙山驿，小睡射亭五首
    蹈月何销秉炬行，也防月落未天明。
    果然留下长庚去，更赚行人作晓星。

杨万里　月中炬火发仙山驿，小睡射亭五首
    月轮已落尚残光，一似两山没夕阳。
    次第长庚都落去，日华犹未出扶桑。

杨万里　月中炬火发仙山驿，小睡射亭五首
    长庚初让月先行，不料姮娥也世情。
    趣驾冰轮渡银浦，乱抛玉李掷长庚。

杨万里　月中炬火发仙山驿，小睡射亭五首
    轿中兀得软如凝，逢店投床片子时。
    睡觉不知天晓未，半窗花影木犀枝。

杨万里　云际寺前山顶却望幡竿、鹧鸪诸山二首
    幡竿岭带鹧鸪山，雪後霜前紫翠间。
    自掇胡床移好处，莫教漏眼一烟鬟。

杨万里　云际寺前山顶却望幡竿、鹧鸪诸山二首
    远近青山列尽屏，近山浓抹远山轻。
    高屏已出低屏外，更有孤峰出一层。

杨万里　云际院小池荷花才落，一叶急
    欲落荷花先自愁，如何落後免沉浮。
    谁将碧玉圆盘子，和蕊和花一一收。

杨万里　云龙歌调陆务观
    墨池杨子云，云间陆士龙。
    天憎二子巧言语，只遣相别无相逢。
    长安市上忽再值，向来一别三千岁。
    王母桃花落几番，北斗柄烂银河乾。
    双鬓成丝丝似雪，两翁对面面如丹。
    借问别来各何向，渭水东流我西上。
    金即斗大直几钱，锦囊山齐今几篇。
    诗家不愁吟不彻，只愁天地无风月。
    君不见汉家平津侯，东阁冠盖如云浮。
    又不见当时大将军，公卿雅拜如星奔。
    秪今云散星亦散，也无鹿登台榭羊登坟。
    何时与君上庐阜，都将砚水供瀑布。
    磨鎌更斫扶桑树，捣皮作纸裁烟雾。
    云锦天机织诗句，孤山海棠今已开。
    上已未有游人来，与君火急到一回。
    一杯一杯复一杯，管他玉山颓不颓，
    诗名於我何有哉。

杨万里　再併赋瑞香水仙兰三花
    水仙头重力纤弱，碧柳腰支黄玉萼。
    娉娉嫋嫋谁为扶，瑞香在旁扶着渠。
    春兰初芽嫩仍短，娇如穉子无人管。
    瑞香绿阴浓如雪，风日不到况路尘。
    生时各在一时许，畦丁作媒得相聚。
    三花异种复异粧，三花同韵更同香。
    诗人喜渠伴幽独，不道被渠教断肠。

杨万里　再病书怀呈仲良
    病身谁伴亦谁怜，赢得昏昏几觉眠。
    睡起不知身是病，踞床年尽水沉烟。

杨万里　再病书怀呈仲良
    病中嫌雨又嫌晴，自是情怀未若平。
    两日雨多端不恶，市声洗尽只檐声。

杨万里　再病书怀呈仲良
    功名销尽向来心，诗酒从今也不禁。
    夜雨遣人归思动，不知湘水几篙深。

杨万里　再病书怀呈仲良
    方外诗豪张仲良，义风今日更谁双。
    绝怜病客无半眼，粥饭随宜到小窗。

杨万里　再登垂虹亭三首
    红尘不解送诗来，身在烟波句自佳。
    银汉光中有诗客，玉虹背上曳芒鞋。

杨万里　再登垂虹亭三首
    宿酲作恼未惺松，一对湖光酒病空。
    身到吴中无好处，三年两度上垂虹。

杨万里　再登垂虹亭三首
    长年三老不须催，且据胡床未拟回。
    白昼惊人星满地，日光碎处万波来。

杨万里　再赋石翁石婆
    石翁谁怒犹睥目，石婆多愁鬓先秃。
    荒山野水四无人，二老对立今几春。
    珠襦玉匣化为土，金鴈银凫亦飞去。
    知是六朝何帝陵，摩挲碧藓俱无语。

杨万里　再观十里塘捕鱼有叹
    渔者都星散，那知不是真。
    忽然重举网，何许有逃鳞。
    暗漉泥中玉，光跳日下银。
    江湖无避处，而况野塘滨。

杨万里　再过常州
    淮浦回春舫，荆溪又早炊。
    向来迎客处，还似迓侬时。
    父老今余几，山川别後奇。
    旧游休再至，再至只成悲。

杨万里　再和
    太空无壁不可幄，颠风莫动花肌薄。
    一春才有一日晴，帝里游人争出城。
    青天如水绿烟灭，晴与海棠成两绝。
    坐中宾主诗中仙，开口挥毫俱玉雪。
    清泉白石欠此翁，若为插脚鵷鹭丛。
    老眼作花花作晕，多惭猿鹤频相问。

杨万里　再和
    三月阴晴顷刻分，晚来非午午非晨。
    闭门细草新蒲雨，过眼飞花落絮春。
    顾我江湖钓竿客，识君台阁步云人。
    柯山不患无人作，便合留中作近邻。

杨万里　再和错综其韵
    家书希到恐缘遥，岂有全无鴈扫霄？
    屈指大刀违破镜，负渠缩项及长腰。
    何当竹外扁舟去，趁取梅梢未雪消。
    赖有可人同舍客，破愁得句似参寥。

杨万里　再和罗武冈钦岩酴醾长句
    春风一夜吹滕六，旋落旋销不成簇。
    只余架上万天花，照影清池三两曲。
    江东诗仙花下饮，小摘繁枝篸醉玹。
    惊飞雪片万许点，乱落酒船百余斛。
    旧枝掠削自萦回，新枝奔迸无拘束。
    诗仙诗满云梦胸，那更相逢此花触。
    只愁毛颖倦驱使，一月屡向陶泓浴。
    两章洗尽眼底尘，个字亦带花边馥。
    凭谁说与柳柳州，休道一声山水渌。
    愿参佳句法如何，夜雨何时对床宿。

杨万里　再和谢朱叔止机宜投赠奖及南海集之句
    重阳风雨不全篇，春草池塘岂满编。
    好句谁言较多少，古人信手斸方圆。
    自惭下下中中语，只合休休莫莫傅。
    珍重银钩挥玉唾，竟无瑶报只空然。

杨万里　再和袁起岩韵
    一岁髈声沸此宵，游人丽服正飘飘。
    病夫未暇砖引玉，恶语翻成李报瑶。
    天遣素娥提雪月，江涵公子更风标。
    君家道是关门卧，却有新诗来见撩。

杨万里　再和云龙歌留陆务观西湖小集且督战云
    我愿身为云，东野化为龙。
    龙会入渊云入岫，韩子却要长相逢。
    作意相寻偏不值，不知今年是何岁。
    剡藤玉板赠一番，延珪鸟丸洒未乾。
    乃是故人陆浚仪，诗骨点化黄金丹。
    谓宜天禄贮刘向，不然亦合云台上。
    却令去索催租钱，枉却清风明月三千篇。
    夜装明发走不彻，半篙剌碎严滩月。
    老夫不愿万户侯，但愿与君酒船万斛同拍浮。
    老夫不怯故将军，但怯与君笔阵千里相追奔。
    少陵浣花旧时屋，太白青山何处坟。
    二仙死可埋丘阜，二仙生可著韦布。
    名桂广寒宫里树，非烟非云亦非雾。
    长使玉皇掉头诵渠句，诗府谁得玉匙开。
    诗坛谁授黄钺来，留君不住君急回。
    不道西出阳关无此杯，西山金盆尽渠颓，
    斯游明日方怀哉。

杨万里　再入城，宿张氏庄，早起，进退格
    梦觉月如昼，误惊天欲明。
    起吹松叶烬，自点臼花灯。
    山轿已十里，谯门才四更。
    脚根岂无火，须上也成冰。

杨万里　糟蟹六言二首
    霜前不落第二，糟余也复无双。
    一腹金相玉质，两螯明月秋江。

杨万里　糟蟹六言二首
    别业抛离水国，失身堕在糟丘。
    莫笑草泥郭索，策勋作醉乡侯。

杨万里　早朝垂拱殿晚出东省
    请外天难达，留中日不遑。
    鸟啼金殿月，鹭集玉阶霜。
    出晚缘堂白，归时报录黄。
    来年六十一，六十鬓苍苍。

杨万里　早朝紫宸殿贺雪呈尤延之二首
    雪花将瑞献君王，晴早销迟恋建章。
    不肯独清须带月，犹嫌未冷更吹霜。

杨万里　早朝紫宸殿贺雪呈尤延之二首
    雪妃月姊宴群仙，珠阁银楼集玉鸾。
    老子来看收不彻，梅梢拾得水精盘。

杨万里　早炊高店
    过雨溪山十信明，乍晴风日一番清。
    白鸥池沼菰蒲影，红枣村虚鸡犬声。
    囱食坐曹良媿死，囊衣行部亦劳生。
    不堪有七今成九，伧父年来老更伧。

杨万里　早炊童家店
    长亭深处小亭奇，杂蘤粗蕤亦有姿。
    羊角豆缠松叶架，鸡冠花隔竹枪篱。
    不辞雨卧风餐里，可惜橙黄橘绿时。
    行到前头杨柳迳，平分红白两莲池。
    
    【卷40】

杨万里　早炊新林望见锺山
    辞奉锺山一月前，如何知我北归轩。
    不通姓字殷懃甚，忽到新林野店边。

杨万里　早炊杨家塘
    枯树藤为叶，遥峰石作鬟。
    如何每行路，不劝自加餐？
    浙界残零处，江东咫尺间。
    炊烟恋茅店，飞出却飞还。

杨万里　早发建安寺过大擽
    睡美那能动，朝凉强作行。
    吾方犯星起，人已趁虚声。
    近路还如许，长途作麽生。
    两亲今正老，三釜又须营。

杨万里　早起
    黄菊花繁依旧舑，牡丹叶落恰如枯。
    霜中蚱蜢冻欲死，紧抱寒梢不放渠。

杨万里　早起
    不分老铃下，苦来惊我眼。
    要知甘寝处，最是欲明天。
    未了公家事，难销月俸钱。
    坐曹临讼罢，残烛正荧然。

