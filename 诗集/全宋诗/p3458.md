<!-- { "loadSidebar": true } -->
    虚轮绚采千门外，窗眼渗光金箔碎。
    渴龙滴水续铜壶，檐马呼风摇玉佩。
    宫车声远翠幌幽，珠帘闲却珊瑚钩。
    眉山两点亦何有，中锁万斛相思愁。
    蜀罗蜜炬光明灭，红泪难溅守宫血。
    遥夜春寒听晓钟，角声满地梨花雪。

许玠　句
    宇宙双蓬鬓。

许玠　句
    兴随流水远。

许玠　句
    苔封曲径无人到。

许玠　句
    立尽疏帘落絮风。

许玠　句
    不办扁舟访安道。

许玠　美人对镜歌
    天上在雄鸡啼一声，人间万鸡相应鸣。
    美人红酣尚未醒，锁掣金匙鹦鹉惊。
    鹦鹉从来巧言语，声聒锦帏残梦起。
    猛揎罗袖窝绿云，步逼妆台趁梳洗。
    玉奁脱覆光烁人，洞房环曲惊晓春。
    不是清空月飞入，如何中有姮娥身。
    轩辕百练今湮灭，扬州青铜却奇绝。
    人非照镜镜照人，镜亦分明为人说。
    媸妍一镜固两般，狐妇怀奸心胆寒。
    闺中少女庄丽，眉颊不妨终日看。

许玠　染丝上春机
    锦江之水来蜀西，女红染丝上春机。
    可怜欲织未织时，思君意绪如乱丝。
    乱丝尚可理，妾愁渺无际。
    寒窗轧轧千万梭，断魂随梭暗来去。
    荡子醉花月，妾辜鸾镜妆。
    寒蛩只解趣机杼，争奈情如刀剑伤。
    织成回纹诗，寄与白玉郎。
    原郎勿弃置，上有双鸳鸯。
    觑著双鸳鸯，忍教孤妾守空房。

许景亮　陶隐居丹室
    金鸾乱旧直，鹤驾脱尘氛。
    真隐虽高世，嘉谋亦相君。
    石坛移晓月，丹灶覆寒云。
    瑟瑟松风在，时人自不闻。

许景迂　东湖生双莲花守者为郡斋献馆宾黄云夫有诗述其事应史君属和且以见
    王业根本在豳岐，郡国千万分柯枝。
    使君驷马列一马驰三台瑞应天为之。视吏舆台民如子，
    不烦颐指而气使。铃斋宴坐扬仁风，
    披拂东湖花十里。六月为霖报政成，
    山光水容翰暮新。春王淘珠登早穑，
    比邻果是华胥国。采莲游艇献骈芳，
    蜀客作歌纪其祥。转而上闻君相喜，
    儜待来归政事堂。

许景迂　茭白
    翠叶森森剑有棱，柔条忪甚比轻冰。
    江湖若借秋风便，好与莼鲈伴季鹰。

许景迂　句
    野店青辟户，春船绿涨篙。

许景迂　茉莉花
    自是天上冰雪种，占尽人间富贵香。
    不烦鼻观偷馥郁，解使心俱清凉。
    南船卖客俱到岸，东道主人容寄廊。

许景迂　虞美人草
    合欢枝叶想腰身，不共长安草木春。
    若听楚歌能楚舞，未央空有戚夫人。

许景迂　赠制刻漏前挈壶王君囦
    蛩吟秋方来，鹤鸣夜参半。
    山中无历日，荣悴知节换。
    王君太多事，丝杪察昏旦。
    辛苦穷河源，把彼注罂罐。
    线留来不停，会见白石烂。
    旁有减水壶，节水使之缓。
    傥无乘除法，巧历安得算。
    反求诸吾身，自有子午观。
    百刻呼吸调，勿使魂去斡。
    冤哉张寿王，课最密于汉。
    信史不足徵，徒兴千载欢。
    抱筹付木仙，试判此公案。

许开　洞霄宫
    珠宫梁柱太平年，福地从知接洞天。
    曲槛一峰飞怪石，幽亭三峡迸流泉。
    骊龙睡重时方旱，白鸥归来客欲仙。
    殿上红云西日映，此身如在玉皇前。

许开　今笑花
    献笑佳人绝可怜，姿姿靥辅巧承欢。
    一枝不用千金买，雨洗风吹却粲然。

许开　茉莉花
    火令行南国，彤云间丹霞。
    之子方热中，濯濯冰雪花。
    植根却月盘，趣驾七香车。

许开　水仙花
    定州红花瓷，块石艺灵苗。
    方苞茁水仙，劂名为玉宵。
    适从闽越来，绿绶拥翠条。
    十花冒其颠，一一振鹭翘。
    粉蕤间黄白，清香从风飘。
    回首天台山，更识胆瓶蕉。

许康民　白马井
    矍铄平生善用兵，论他薏苡得贪名。
    不因渴骥遗踪在，谁识将军到底清。

许抗　读唐中兴颂
    周雅久不复，楚骚方独鸣。
    淫哇弄气态，□我沏湘清。
    二公好奇古，大节□时□。
    □崖勒唐颂，字字琼□英。
    □云借体势，水石生光精。
    浯溪僻□地，自尔闻正声。
    □传□□夏，执赓燕然铭。
    弦歌入商鲁，永与人鬼听。
    江流或可竭，此文如日星。

许抗　麻姑山
    数里岧峣落日西，更高高处种灵芝。
    危风受雪春归晚，怪石留云雨到迟。
    仙鹿避人眠浅径，野禽窥果啄残权。
    待应俗格消磨尽，重建珠台旧路岐。

许抗　西池清晖亭
    亭号清晖阚碧涟，半连村落半神仙。
    青山剩得云间日，明月饶分水底天。

许梁　书郭子度壁
    禁苑精庐是切邻，衣巾虽旧不沾尘。
    钟鱼声里吟连晚，花柳香中醉过春。
    和玉重泥烧药灶，买丝新接钓鱼纶。
    绕湖十万人家住，如此清闲有几人　　

许懋　句
    千丈峡峰石，淙铮寒玉鸣。

许懋　送梵才上人归天台巉
    北岫巉巉敞佛居，诗翁安隐类逃虚。
    平生节行清无玷，到老精神健有余。
    门俯清江轩挂月，昼吟佳景夜观书。
    黄山俗客嗟官缚，不得梯云款净卢。

许弥安　晋桧行
    紫极宫中晋朝桧，故老语我今千年。
    盘根厚地龙蛇走，榦薄霄汉星斗悬。
    玄冬飞雪断人迹，贞姿不敢平时妍。
    虬枝香叶翠如幄，一子不落今苍烟。
    胡为广厦构梁栋，如此大材乃弃捐。
    伊昔晋朝纷乱日，衣冠南渡依江堧。
    风流王谢各幻化，肝胆铁石还依然。

许民表　句
    白鸟有情惊不去，青山无约望还来。

许尚　【卷01　　　华亭百咏　安公像
    浮钵来沧海，幡然厌世尘。
    补陀崖畔月，长照定中身。

许尚　华亭百咏　八角井
    浚极疑无底，丰棱定有因。
    沈沈中夜月，照影属何人。

许尚　华亭百咏　白龙洞
    呼吸湖中水，山椒寄此身。
    洞门风雨夜，电火逐霜鳞。

许尚　华亭百咏　白龙潭
    神物幽潜地，沧沧水接空。
    不缘尝应祷，谁识有殊功。

许尚　华亭百咏　冰檗庵
    凫舄栖迟地，池流一径斜。
    先生久清苦，不肯竞纷华。

许尚　华亭百咏　道院
    净观今何在，唯余柏色新。
    栖栖抱翁者，不是鍊丹人。

许尚　华亭百咏　澱山
    殿阁辉金碧，遐观足画图。
    维舟一登览，误涉小方壶。

许尚　华亭百咏　丁公桥
    令威仙去后，遗迹叹成非。
    华表成乌有，何年见鹤归。

许尚　华亭百咏　东庵异迹
    地胜风雷吼，人疑涌海潮。
    将军英爽在，何物敢兴妖。

许尚　华亭百咏　东寺
    爱此楞伽士，勤修戒行成。
    文龟亦知善，来听讲经声。

许尚　华亭百咏　东堂
    厅左清閒处，金猊罩宝香。
    令君今学道，来此吸朝阳。

许尚　华亭百咏　东岳行祠
    明主东封后，龟蒙望益尊。
    巍然此行宇，时许荐蘯蘩。

许尚　华亭百咏　风月堂
    夜静蒲萄皱，云舒玉鉴凉。
    筑堂人不见，樽酒暗相望。

许尚　华亭百咏　凤皇山
    览德来何代，慵归丹穴藏。
    甘心化为石，万岁瑞吾皇。

许尚　华亭百咏　福顺庙
    门垣虽蠹坏，古屋尚深沈。
    鸟雀犹知避，斯民盍致钦。

许尚　华亭百咏　谷水
    短櫂经由处，风披藻荇香。
    中宵孤鹤唳，片月映沧浪。

许尚　华亭百咏　顾府君宅
    萧萧兰若地，知是府君居。
    祠事今谁奉，吾来一叹吁。

许尚　华亭百咏　顾亭林
    旦暮潮流急，东西径路斜。
    无从质疑字，共属野王家。

许尚　华亭百咏　鬼书
    壮士为儒耻，捐躯志所甘。
    无名豫青史，幽愤亦何堪。

许尚　华亭百咏　寒穴泉
    濆涌悬崖下，冷冷注不穷。
    将期挹甘冷，弱水渐难通。

许尚　华亭百咏　鹤坡
    索寞东郊远，仙禽尽此藏。
    梦回明月夜，林杪响圆吭。

许尚　华亭百咏　湖光亭
    日暮虾须卷，亭中雅燕开。
    微风起蘯末，波影动樽罍。

许尚　华亭百咏　湖桥
    潋滟湖光好，荷风六月凉。
    倚栏吟不倦，鱼鸟亦相忘。

许尚　华亭百咏　滬渎
    泛泛松江水，迢迢笠泽通。
    万年知禹力，灌溉有余功。

许尚　华亭百咏　华亭谷
    瀰温达迥野，潮汐往来频。
    惯识松陵路，重来不问津。

许尚　华亭百咏　集贤里
    冠盖游从日，欣然萃一乡。
    田原总如昨，谁复嗣余芳。

许尚　华亭百咏　姜庵
    阴噎楸梧里，鸟鸣落日中。
    九原人不作，明赞亦何功。

许尚　华亭百咏　芥子庵
    林外三椽建，常思愒息时。
    莫教嫌迫窄，中有五须弥。

许尚　华亭百咏　金山
    激浪闻澎湃，山神阴力多。
    风涛归指顾，海若敢谁何。

许尚　华亭百咏　金山城
    治盛周康世，东游岂信然。
    城闉亦隳废，门堞漫相传。

许尚　华亭百咏　净居院
    明眼知何在，山门久寂然。
    宗风未沦替，还喜一镫传。

许尚　华亭百咏　孔宅
    庙貌逾千祀，泥封古碣昏。
    传云素王宅，真赝与谁论。

许尚　华亭百咏　昆山
    岁久阡原变，平时草木深。
    英才没黄壤，旧事不堪寻。

许尚　华亭百咏　唳鹤湖
    洸荡云閒路，奫沦一水深。
    月光涵露重，遥听九皋音。

许尚　华亭百咏　唳鹤滩
