<!-- { "loadSidebar": true } -->
    追思初摄大夫车，得助堂前见舅姑。
    三十三年归梦枕，一生一死隔黄垆，
    时危剩着人间我，境换遥怜向者吾。
    伯也叔兮今已矣，誓偕仲季勉终图。

魏了翁　题王巴州传经楼
    牣庋充厨书满家，到无言处柰书何。
    六经文字未曾有，三代圣贤如许多。
    直自语言空布满，却嗟人物转消磨。
    有来订古谈经者，试把斯言为切磋。

魏了翁　题温泉
    庐山一滴水，彫尽诗人肠。
    道傍有湿泉，恝然如遗忘。
    浅夫既阁笔，知士亦括囊。
    或云匪难知，水火互阴阳。
    水根於天一，至阳所潜藏。
    所以井生荧，亦有泉如汤。
    吾尝谓或言，子语未精详。
    水实含内景，火乃无寒光。
    水将而不迎，火迎而不将。
    君看月受日，又验坤含章。
    吾言与邵语，或可补诗亡。

魏了翁　题峡州三游洞
    洞前日日客维舟，短咏长吟汗马牛。
    名迹都随形气尽，惟余元白几人留。

魏了翁　题峡州三游洞
    可怪忠州与虢州，偶因起废得兹游。
    苏欧诸老亦何德，千古联芳未肯休。

魏了翁　题谢耕道一犁春雨图
    床头夜雨滴到明，村南村北春水生。
    老妇携儿出门去，老翁赤脚呵牛耕。
    一双不借挂木杪，半破夫须冲晓行。
    耕罢洗泥枕犊鼻，卧看人间蛮触争。

魏了翁　题尹商卿自信斋
    虚灵一寸心，至远而至近。
    真能位天地，信可为尧舜。
    不以利欲熏，则为羽俗焮。
    恎恎弄文墨，若若夸绶印。
    圣贤岂我辈，位育非吾分。
    亦有识其然，责泉於九仞。
    人言力不足，我谓知不尽。
    商卿闻吾言，其信其不信。

魏了翁　题余氏聚远楼
    若向天机识得亲，是间看不尽青春。
    须知聚远惟方寸，说与楼前望眼人。

魏了翁　题袁追远亭
    朱枣离离实已稀，白云閒傍陇头飞。
    囝思郎罢那得见，父曰子行胡不归。
    树静风号终莫待，桂芳椿老苦相违。
    舍南舍北寻遗响，衰草寒烟夕照晞。

魏了翁　题袁追远亭
    宝剑初期多击鲜，嗟嗟何及泪阑干。
    美官孰与承颜乐，丰祀何如啜菽懽。
    已矣亲容生死阔，要知好道始终难。
    共惟出自期无忝，留作松楸久远看。

魏了翁　题赵昌父太社寄桃源何道士
    八十六年强健客，求余判断二苏诗。
    年来点检室中事，问着邻家总不知。

魏了翁　题梓潼庙
    士生一切果何事，道丧千年不得传。
    富贵熏天随手尽，词华盖世为人妍。
    直将了了圣贤质，只办区区文字缘。
    神为斯人扶正学，试教梦者一醒然。

魏了翁　天台张氏兄弟挽诗
    静将物理验良知，父母恩深报称微。
    群动芸芸看夜息，万生点点发春辉。
    错居宇宙犹同气，况此根心贯一机。
    理道亶然人莫穷，是家兄弟庶全归。

魏了翁　通泉李君以廷试卷漏结涂注自三甲降末甲赋诗以送其归
    士为浮名若挂铭，夫君心事独休休。
    阙书不害为全马，误笔何妨作牸牛。
    少铁赢铜閒计较，着蓑衣锦等风流。
    世间自有真轻重，归把功夫向里求。

魏了翁　通填致政姚君挽诗
    一生官偪仄，几处狱平反。
    夜雨滴归思，凯风唳泪痕。
    竟令驹入梦，莫尽桂销冤。
    点检慈恩旧，秋空几断魂。

魏了翁　通直郎史君挽诗
    亹亹南陔意，孜孜北学宗。
    片言销巧诋，三语剧崇墉。
    正喜云随步，俄惊日下舂。
    楼前半轮月，依旧挂长松。

魏了翁　潼川路施运判生日
    家声烨烨自乾淳，王谢门中着此身。
    金碧池边金碧使，玉山台上玉山人。
    都将奕叶芝兰味，散作群州桃李春。
    应记西陵分首后，枯棋一局几回新。

魏了翁　潼川路施运判生日
    朔歇饕寒凝不禁，地雷应合战群阴。
    悠悠未快功名手，渺渺谁觇造物心。
    三寿作朋刚已复，二阳初动卦为临。
    经纶及此身强健，插颔青丝雪未侵。

魏了翁　潼川孙监税挽诗
    平寺九折坂，通天一片心。
    宁甘门肮脏，不与俗浮沉。
    方授纵横对，忍闻虞殡音。
    平都秋月白，精爽伴王阴。

魏了翁　潼川宪司拓圃筑亭取康节语名以四春得古诗十二韵
    皇天平四时，不以秋先春。
    仁人奉天职，不以德后刑。
    次序固云然，表里元相因。
    方春布阳炜，万物皆精神。
    当秋乃揫斂，黄落山川贫。
    天机之浅者，荣悴为戚忻。
    谁知天地心，於此常肫肫。
    既尝验诸理，又以取诸身。
    四德孰非元，四端孰非仁。
    刑威虽时用，生意固长存。
    四时长有春，吾闻邵子云。
    触事识初心，乃以名吾亭。

魏了翁　万杉寺
    万杉深处着僧庐，中有照陵飞帛书。
    想象承平心似醉，小亭竚立看跳珠。

魏了翁　万州守潘拉登鲁池观荷花荔枝
    密林和雨翦离支，曲径留阴切藕丝。
    自入渝涪山色恶，眼明见此鲁家池。

魏了翁　万州守潘拉登鲁池观荷花荔枝
    分随猿鹤老隈支，趋诏重来两鬓丝。
    解后一觞莫辞凸，能禁二十载差池。

魏了翁　汪漕使即梅圃作浮月亭追和古诗余亦补和
    一元播群卉，其气清以馥。
    诗人竞称许，胡然於梅独。
    黄宫播雷鼗，玉管动葭毂。
    惟梅命於阳，清艳照朴蔌。
    正冬白堆墙，初夏黄绕屋。
    纯乾禀自高，奚止香百斛。
    又从晏阴后，仍作来年复。
    番君为筑亭，挥弄月盈掬。
    可敬不可玩，醉语惧三渎。

魏了翁　王宝谟挽诗
    宁怀会稽绶，不遗帝城书。
    仕止四千石，年头开八秩初。
    倾囷除旱魃，防岸免民鱼。
    欲识恩田广，衔哀到小胥。

魏了翁　王宝谟挽诗
    沪江鲛夜泣，柳庙鹤秋飞。
    零露伤兰颖，凄风撼王徽。
    焄蒿恍兮惚，精爽是邪非。
    岂必存亡问，吾知全以归。

魏了翁　王宝谟挽诗
    昔我仕龟城，犹能友宁馨。
    记曾{左奭右斗}别酒，俄遽隔泉扃。
    顷刻成三世，凄凉隔九龄。
    魂兮谁与作，吾友许公铭。

魏了翁　王常博寄示沌路七诗李肩吾用韵为予寿因次韵
    误随烟艇武陵溪，未见桃花路已迷。
    云掩九扉风露冷，又吹残梦夕阳四。

魏了翁　王常博寄示沌路七诗李肩吾用韵为予寿因次韵
    洞烟溪月晚来村，白酒青鱼旋捭豚。
    纳纳乾坤元许阔，何须头上自安盆。

魏了翁　王常博寄示沌路七诗李肩吾用韵为予寿因次韵
    前村风日熟新粳，尚记来时带雨耕。
    大化驱人人未喻，等閒文字过平生。

魏了翁　王常博寄示沌路七诗李肩吾用韵为予寿因次韵
    竹外蒲牢敂晓鲸，玉珂金钥恍心惊。
    断章韩愈赊七字，臣罪当诛王圣明。

魏了翁　王常博寄示沌路七诗李肩吾用韵为予寿因次韵
    兄弟亲知香异方，仆夫痡困马玄黄。
    惟叶臭味李夫子，不为无人不肯芳。

魏了翁　王常博寄示沌路七诗李肩吾用韵为予寿因次韵
    湓浦猿哀杜宇啼，琵琶弹泪送人归。
    谁言苏白名相似，试看风骚赤壁矶。

魏了翁　王常博寄示沌路七诗李肩吾用韵为予寿因次韵
    来时荦荦汉三明，浦雪江风尔许情。
    今度王郎隔湘水，梦余环佩玉玱琤。

魏了翁　王处士挽诗
    权篱山下屋，桐帽水边村。
    遗子方寸地，传家廿四言。
    芳荪生夕秀，衰柳带秋昏。
    千古堂堂恨，青云落泪痕。

魏了翁　王宜人挽诗
    门谱谁夸郡姓强，是家元自孝廉郎。
    长来但识诗书贵，老去不知簪珥香。
    吏部生涯瓶里粟，夫人宗事橐中装。
    他年点检挈庵稿，宁愧欧公志薛杨。

魏了翁　王总领生日
    古来五大不在边，国家长虑初解弦。
    西南计臣授鈇钺，独以一手击半天。
    三边将士趋节制，百城吏民服威惠。
    载宣宽诏问无恙，扶藜往听翁颜喜。
    我图尔土居未怡，室家仅葺风雨欺。
    波涛泇泇逐风靡，山色澹澹忧陵夷。
    机空络纬那可织，徽穿虎豹畴能识。
    秦门夕澻虽平安，燕帐秋弓未休息。
    翁颜且喜旧观还，尚恐世事愁无端。
    祝公为民久远虑，忧雇期使西南宽。
    美官厚禄等閒耳，得君得时不易然。
    君不见富公在青州，多於中令廿四年。

魏了翁　王总领生日
    皇天覆后土，藐然中为人。
    职职万同宇，何所非吾仁。
    一二指搐耳，动且关嚬呻。
    置之非害事，尚欲求其信。
    矧今我赤子，犬羊所噬吞。
    养之将遗患，迫之几寡恩。
    犹以赤子故，未忍穷追奔。
    蠢彼不我德，羽书惊严宸。
    帝日斯可矣，戎首将处焚。
    一军戍江介，一军留汉滨。
    雨中彻桑土，火后忧突薪。
    又念蜀上游，擢才饷吾军。
    蜀力如蜗涎，仅足以濡身。
    云胡走荆楚，坐视空川秦。
    天下本一家，奚必尔我分。
    独怜去天远，缓急呼不闻。
    公今从此升，於国拟世臣。
    家有忧民谱，世磋及兹辰。
    直前明分义，却立思本根。
    岂但无怨公，此志长光新。

魏了翁　王总卿生日二首
    上到青天更上头，蜀人犹记旧得轺。
    安弦在昔犹危柱，挂壁於今倚大弨。
    棠树留春便野茇，桂花和月引仙瓢。
    风云不隔连天栈，门户三槐拂绛霄。

魏了翁　王总卿生日二首
