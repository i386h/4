<!-- { "loadSidebar": true } -->
    可怜短发空欹帽，欠了黄花一两枝。

范成大　重阳不见菊二绝
    冷蕊萧疏蝶懒飞，商量何日是花时。
    重阳过后开无害，只恐先生不赋诗。

范成大　重阳后，半月天气温丽，忽变奇寒，晦日大雪，乡人御冬之计多未办
    狂飙吹小春，刮面剧剑鋩。
    云气泼浓墨，午窗变曛黄。
    六花大如掌，浩荡来无乡。
    青女正熟睡，不记行新霜。
    寒暑故密移，滕巽乃尔狂。
    南邻炭未买，北邻绵未装。
    敢论酒价涌，束薪逾桂芳。
    岂不解蚤计，善舞须袖长。
    频年田薄收，十家九空囊。
    被冻知不免，但恨太匆忙。
    今朝复何朝，晴色挂屋梁。
    人物各解严，儿童笑相将。
    熙如谷黍温，免作沟木僵。
    两邻报无恙，为汝歌慨慷。

范成大　重阳后菊花二首
    寂莫东篱湿露华，依前金魇照泥沙。
    世情儿女无高韵，只看重阳一日花。

范成大　重阳后菊花二首
    过了登高菊尚新，酒徒诗客断知闻。
    恰如退士垂车后，势利交亲不到门。

范成大　重阳九经堂作
    俗间佳节自忽忽，老去悲秋又客中。
    青嶂卷帘三面月，黄花吹鬓几丝风。
    十年故国新栽柳，万里他乡旧转蓬。
    谁与安排今夜梦，片帆飞到小篱东。

范成大　重游南岳
    舍舟得马如驭气，步入青松三十里。
    我从蛮岭瘴烟来，不怕雨云进岳趾。
    忆昔南征款庙庭，往来无恙神所祉。
    当时已有归田愿，帝临此习如白水。
    煌煌南正馆于东，手握八觚温玉玺。
    骏奔灊霍左右辅，好生不杀扶炎纪。
    崇禋竣事晓坛空，跻攀小试青鞋底。
    不知云磴几千丈，但见漫山白龙尾。
    石头招我上南台，瑞应阑干天半倚。
    福严钟声过桥来，彷佛三生如梦里。
    堂中尊者已先去，苔锁岩扉何日启？
    竹嫌硗确老逾瘦，松畏高寒蟠不起。
    舑儒尚病怕深登，幽讨未穷行且止。
    我评七十二高峰，郁律穹窿少观美。
    俨然可瞻不可玩，往往雄争如负扆。
    乃知岳镇盖深厚，不与他山争秀伟。
    区区献状眩儿童，乳洞淡岩真戏耳。

范成大　州桥
    州桥南北是天街，父老年年等驾回。
    忍泪失声询使者，几时真有六军来？

范成大　州宅堂前荷花
    凌波仙子静中芳，也带酣红学醉妆。
    有意十分开晓露，无情一饷敛斜阳。
    泥根玉雪元无染，风叶青葱亦自香。
    想得石湖花正好，接天云锦画船凉。

范成大　周德万携孥赴龙舒法曹，道过水阳相见，留别女弟
    草草相逢小驻船，一杯和泪饮江天。
    妹孤忍使行千里，兄老那堪别数年。
    马转不容吾怅望，橹鸣肯为汝留连？
    神如相此俱强健，绿发归来慰眼前。

范成大　周畏知司直得湖南帅，属过吴门，复用己丑年倡和韵赠别
    邂逅婆娑失少年，剧谈抵掌尚超然。
    君犹拄笏看山去，我且披蓑听雨眠。
    京洛分襟疑後会，江吴把酒悟前缘。
    暂来忽去都如梦，疑是陈卿竹叶船。

范成大　骤寒吟
    九月奇寒前未闻，巷南巷北无行人。
    冥凌尽用大冬手，肯为岁华留小春。
    阴风吹雨作冰屑，驼裘如铁绵裘折。
    可怜篱下木芙蓉，不独宜霜更宜雪。

范成大　珠塘
    林茂鸟乌急，坡长驴驮鸣。
    坐舆犹足廯，负笈想肩頳。
    废庙藤遮合，危桥竹织成。
    路傍行役苦，随处有柴荆。

范成大　槠洲道中
    烟凝山如影，云褰日射毫。
    桃间红树迥，麦里绿丛高。
    客子叹游倦，田家甘作劳。
    乘除吾尚可，未拟赋离骚。

范成大　竹下
    松杉晨气清，桑柘暑阴薄。
    稻穗黄欲卧，槿花红未落。
    秋莺尚娇奼，晚蝶成飘泊。
    犬騣逐车马，鸡惊扑篱落。
    道逢行商问，平生几芒屩？
    頳肩走四方，为口不计脚；
    劣能濡箪瓢，何敢议囊橐？
    我亦縻斗升，三年去丘壑。
    二俱亡羊耳，未用苦商略。

范成大　逐宁府始见平川，喜成短歌
    峡之西，逐之东，
    更无平地二千里，惟有高山三万重。
    不知谁人凿混沌，独此融结何其工
    我本江吴弄水月，忽来踏偏西南峰。
    不知尘界在何许？但怪星辰浮半空。
    直疑飞入蝶梦境，此岂应有人行踪？
    今朝平远见城郭，去是东川军府雄。
    原田坦若看掌上，沙路净如行镜中。
    芋区粟垄润含雨，楮林竹径凉生风。
    将士懽呼马蹄快，康庄直与锦里通。
    关年崎岖得夷路，一笑未暇怜飘蓬。

范成大　拄笏亭晚望
    林泉随处有清凉，山绕阑干客自忙。
    溪雨不飞虹尚饮，乱蝉高柳满斜阳。

范成大　渚宫野步题芳草
    草色沐新雨，绿润如得意。
    披拂欲生烟，苒苒著巾袂。
    天涯各芳春，秦吴千万里。
    故人攀桂枝，今夕念游子。

范成大　灼艾
    血忌详涓日，尻神谨避方。
    艾求真伏道，穴按古明堂。
    谢去群巫祝，胜如几药汤。
    起来成独笑，一病搅千忙。

范成大　濯缨亭在吴兴南门外
    凄风急雨脱然晴，当道横山似见迎。
    野水茫茫何用许，斓供游子濯尘缨。

范成大　子文大丞重午日走贶煮酒，清甚，殆与远水一色，何其妙哉？数语奉
    腊脚清若空，吾闻其语矣。
    今晨品义尊，公酒正如此。
    太常家有此段奇，销得不斋醉如泥。
    但恨今无遏云曲，送我菖蒲一杯绿。

范成大　秭归郡圃绝句二首
    花竹萧骚小圃畦，官居翻似隐沦栖。
    巴山四合秋阳满，杜宇黄鹂相对啼。

范成大　秭归郡圃绝句二首
    孤城逼仄复逼仄，前山后山青欲来。
    市声萧条衙鼓静，惟有叱滩喧万雷。

范成大　秭归县
    永日贪程客，长年吊古诗。
    悲秋荒故宅，负石惨空祠。
    峻壁鸦翻倦，高畲麦秀迟。
    穷山熊绎国，逼仄建邦时。

范成大　紫荷车
    绿英吐弱线，翠叶抱修茎。
    矗如青旄节，草中立亭亭。
    根有却老药，鳞皱友松苓。
    长生不暇学，聊冀病身轻。

范成大　紫中贵
    沉沉色与露滴，泥泥香随日烘。
    满眼艳妆红袖，紫绡终是仙风。

范成大　自阊门骑马入越城
    日影穿云亦未浓，夜来疏雨洗清空。
    村前村后东风满，略数桃花一万重。
    断桥雙岸数家村，雨少晴多减涨痕。
    雪白鹅儿绿杨柳，日高犹自掩柴门。

范成大　自嘲二绝
    终日哓哓漫说空，触来依旧与争锋；
    登时觉悟忙收拾，已是闇黎饭后钟。

范成大　自嘲二绝
    恶声恶色横相干，觌面须臾万箭攒；
    有客痴聋都不动，方知我被见闻漫。

范成大　自冬徂春，道中多雨，至临江、宜春之间特甚，遂作苦语
    客行无晴时，涔涔如漏天。
    东吴至西江，旧岁接新年。
    蜡屐惊踵决，油衣笑鹑悬。
    掀淖起复仆，顷步如重关。
    略似鸭与猪，汨没泥水阑。
    我涂未渠穷，一晴愧天悭。
    倒塔桥已断，壁破渡无船。
    路人相告语，未到先长叹。
    薄晚得硗确，稍入袁州山。
    不辞石啮足，聊免泥没鞯。
    自古行路吟，听者凋朱颜。
    轩渠尚能赋，诗人类痴顽。

范成大　自横塘桥过黄山
    阵阵轻寒细马骄，竹林茅店小帘招。
    东风已绿南溪水，更染溪南万柳条。

范成大　自宁国溪行至宣城，舟人云凡百八十滩
    波惊石险夜喧雷，晓泊旗亭笑眼开。
    休问行人缘底瘦，适从百八十滩来。

范成大　自石林回过小玲珑，岩窦益奇，昔为富人吴氏所有，今一子尚幼，山
    一丘乃中虚，洞穴四无碍。
    却略岩岫杳，黝纠石床怪。
    苍牛饮前池，丘罅灩微濑。
    雕锼具百巧，图画窘千态。
    哀湍写坏磴，冻雨湿空翠。
    疏梅照草棘，瘦竹拔蹊隧。
    当时闾阎子，目力在尘外。
    孤童藐难料，奇事疑有待。
    谁欤千金捐，来换把茅盖。
    不仙亦足豪，众垤皆垒块。
    我评北山游，胜绝此无对。
    玲珑讵可小，孰能为之大？

范成大　自天平岭过高景庵
    卓笔峰前树作团，天平岭上石成关。
    绿阴匝地无人过，落日秋蝉满四山。

范成大　自巫山遵陆以避黑石诸滩，大雨不可行，泊驿中一日，吏士自秭归陆
    巫山信是阳云台，客行五日云不开。
    阴晴何常有朝暮，夜雨少休明复来。
    今朝水长不知数，没尽山根苍石堆。
    东矶西矶尽如削，大滩小滩俱若雷。
    不知瞿唐复何似？想见万顷淙一杯。
    祗今水剂已壮矣，闻道陆程尤艰哉
    摩围隘口石生角，蹋疯坡前泥似醅。
    眼前安得故园路，江沙江草便青鞋。

范成大　自咏瘦悴
    皮下多无肉，秋来瘦不禁。
    骨棱春焙銙，筋蹙海山沉。
    虮虱从何有，蚊蝇枉见侵。
    惟余老筇杖，相伴两虚心。

范成大　自育王过天童，松林三十里
    竹舆窈窕入萧森，逗雨梳风冷客襟。
    翠锦屠苏三十里，不知脚底白云深。

范成大　自箴
    有对易成畛域，无情那有从违。
    痴人妄认逆境，平地自生铁围。
    白傅病犹牵爱，晃公老未断嗔。
    莫问是情是性，但参无我无人。
    俗物汨陈大好，家奴倒迕何诛。
    泡幻初无典要，光阴况已桑榆。

范崇　句
    川源通汉沔，舟楫下潇湘。

范端臣　半山亭
    窈窕转岩腹，划然见孤亭。
