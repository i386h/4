<!-- { "loadSidebar": true } -->

汪元量　函谷关
    田文夜半至函关，鸡未鸣时去路难。
    不是三千珠履客，如何秦地得生还。

汪元量　函谷关
    西风吹我度函关，古壑泉声静自閒。
    老子骑牛沙上去，仙人化鹤苑中还。
    断崖木脱悬残日，绝域云横失好山。
    旧说度关珠履客，一声鸡唱翠微间。

汪元量　汉州
    马踏巉岩缓著鞭，汉州城外看青天。
    云横叠嶂吞残日，风卷崇冈起晓烟。
    地拔翠峰森似笋，溪明锦石小如钱。
    官邮睡足出门去，信口语言诗未圆。

汪元量　杭州杂诗和林石田
    石田林处士，吟境静无尘。
    乱后长如醉，愁来不为贫。
    饭蔬留好客，笔砚老斯人。
    近法秦州体，篇篇妙入神。

汪元量　杭州杂诗和林石田
    先生忘富贵，久客幸平安。
    发已千茎白，心犹一寸丹。
    衣冠前进士，家世旧郎官。
    醉入乌程里，吟登李杜坛。

汪元量　杭州杂诗和林石田
    逃难藏深隐，重逢出近诗。
    乾坤一反掌，今古两愁眉。
    我作新亭泣，君生旧国悲。
    向来行乐地，夜雨走狐狸。

汪元量　杭州杂诗和林石田
    蠋也吞声哭，潜行到水头。
    人谁包马革，子独衣羊裘。
    水面生何益，南冠死则休。
    百年如过翼，抚掌笑孙刘。

汪元量　杭州杂诗和林石田
    一春云羃羃，三月雨淋淋。
    鱼菜不归市，莺花空满林。
    人行官巷口，军簇御街心。
    老子猖狂甚，犹歌梁甫吟。

汪元量　杭州杂诗和林石田
    烽火来千里，狼烟度六桥。
    岭寒苍兕叫，江晓白鱼跳。
    壮士披金甲，佳人弄玉箫。
    偶余尊酒在，聊以永今朝。

汪元量　杭州杂诗和林石田
    有客肠回九，无人发握三。
    关中新约法，江左旧清谈。
    铁骑来天北，楼船过海南。
    一枝巢越鸟，八茧熟吴蚕。

汪元量　杭州杂诗和林石田
    蹑足封韩信，剖心嗔比干。
    河山千古泪，风雨一番寒。
    世指鹿为马，人呼鸟作鸾。
    江头潮汹汹，城脚水漫漫。

汪元量　杭州杂诗和林石田
    吟身春共瘦，独立望江亭。
    越水荒荒白，吴山了了青。
    军降欣解甲，民喜罢抽丁。
    拍碎阑干曲，吞声血泪零。

汪元量　杭州杂诗和林石田
    天也今如此，人乎可奈何。
    台边西子去，宫里北人过。
    玉树歌方息，金铜泪已多。
    旌旗遮御路，舟楫满官河。

汪元量　杭州杂诗和林石田
    此夕知何夕，游船杂战船。
    山河空百二，宫阙漫三千。
    雨歇云垂地，潮平水接天。
    惜哉无祖逖，谁肯著先鞭。

汪元量　杭州杂诗和林石田
    陵庙成焦土，宫墙没野蒿。
    亡秦皆赵李，佐汉独萧曹。
    国子乘黄贵，山人著白高。
    飞埃犹黯黯，逝水正滔滔。

汪元量　杭州杂诗和林石田
    静看从衡士，番成买卖儿。
    禁中惊战鼓，城上出降旗。
    魏操非无汉，唐渊不有隋。
    从兹更革后，宁复太平期。

汪元量　杭州杂诗和林石田
    偶出西湖士，新蒲缘未齐。
    携来鳊缩项，买得蟹团脐。
    问酒入新店，唤船行旧隄。
    乱离多杀戮，水畔几人啼。

汪元量　杭州杂诗和林石田
    天目丝丝雨，江头翦翦风。
    鼓鞞千艇合，刁斗万家同。
    金马怜焦土，铜驼压草丛。
    杞天愁欲堕，黑入太阴中。

汪元量　杭州杂诗和林石田
    日月往来谷，乾坤生杀机。
    江春蛟妾舞，塞暖雁奴归。
    逆旅诗添债，愁城酒破围。
    如何秦相国，昨夜{左火右鸟}韩非。

汪元量　杭州杂诗和林石田
    如此只如此，无聊酒一樽。
    江山犹昨日，笳鼓又新元。
    黑潦迷行路，黄埃入禁门。
    皋亭山顶上，百万汉军屯。

汪元量　杭州杂诗和林石田
    世变长椎髻，时更短后衣。
    魏庭翁仲泣，唐殿子孙非。
    树秃鸦争集，梁空燕自归。
    断桥春已暮，无赖柳花飞。

汪元量　杭州杂诗和林石田
    春去雨方歇，水流花自飞。
    人生蝼蚁梦，世道犬羊衣。
    日月东西驿，乾坤阖陃扉。
    斯令无二子，空有首阳薇。

汪元量　杭州杂诗和林石田
    假途虞灭虢，尝胆越吞吴。
    黑白一棋局，方圆八阵图。
    是翁犹矍铄，诸老自揶揄。
    喟叹投麟笔，悲歌击唾壶。

汪元量　杭州杂诗和林石田
    竟夕柴门掩，无心接缙绅。
    山中多乐事，世上少全人。
    诸吕几亡汉，商翁不仕秦。
    柴桑深僻处，亦有晋遗民。

汪元量　杭州杂诗和林石田
    天下愁无尽，生前乐有涯。
    文章一小技，富贵总虚花。
    尘入金张宅，草生王谢家。
    可怜三月火，不见八姨车。

汪元量　杭州杂诗和林石田
    休休休休休，干戈尽白头。
    诸公云北去，万事水东流。
    春雨不知止，晚山相对愁。
    呼童携斗酒，我欲一登楼。

汪元量　和人贺杨仆射致政
    莲府公卿拜后尘，手持优诏挂朱轮。
    从军幕下三千客，闻礼庭中七十人。
    饰帐丽词推北巷，画堂清乐掩南邻。
    岂同王谢山阴会，空叙流杯醉暮春。

汪元量　和徐雪江即事
    万里起青烟，旌旗若涌泉。
    国家开气数，陵谷见推迁。
    避难浑无地，偷生赖有天。
    夜来闻大母，已自纳降笺。

汪元量　衡山道中寄平远赵宣慰
    回雁峰前问讯，楚江几度兰香。
    望美人兮何许，水云隔断潇湘。

汪元量　后主庙
    汉贼不两立，英雄恨不平。
    孔明劳已死，仲达走还生。
    双剑鹰鹯急，三秦虎豹横。
    东南无霸气，恢复恐难行。

汪元量　湖山堂
    高堂寂寞半开门，草没颓墙竹满园。
    雨过湖天笼白昼，云归山市锁黄昏。
    忘机今古鸥来往，说梦兴亡燕语言。
    行尽六桥吟更好，万松岭上一声猿。

汪元量　湖州歌九十八首
    丙子正月十有三，挝鞞伐鼓下江南。
    舦亭山上青烟起，宰执相看似醉酣。

汪元量　湖州歌九十八首
    万马如云在外间，玉阶仙仗罢趋班。
    三宫北面议方定，遣使舦亭慰伯颜。

汪元量　湖州歌九十八首
    殿上群臣默不言，伯颜丞相趣降笺。
    三宫共在珠帘下，万骑虬须绕殿前。

汪元量　湖州歌九十八首
    谢了天恩出内门，驾前喝道上将军。
    白旄黄钺分行立，一点猩红似幼君。

汪元量　湖州歌九十八首
    一匊吴山在眼中，楼台累累间青红。
    锦颿后夜烟江上，手抱琵琶忆故宫。

汪元量　湖州歌九十八首
    北望燕云不尽头，大江东去水悠悠。
    夕阳一片寒鸦外，目断东西四百州。

汪元量　湖州歌九十八首
    十数年来国事乖，大臣无计逐时挨。
    三宫今日燕山去，春草萋萋上玉阶。

汪元量　湖州歌九十八首
    锦颿高揭绣帘开，鼍鼓声悲凤管哀。
    月子纤纤云里见，吴江不尽暮潮来。

汪元量　湖州歌九十八首
    一出宫门上画船，红红白白艳神仙。
    山长水远愁无那，又见江南月上弦。

汪元量　湖州歌九十八首
    太肖风起浪头高，锦柁摇摇坐不牢。
    靠著篷窗垂两目，船头船尾烂弓刀。

汪元量　湖州歌九十八首
    昨夜三更泪湿腮，伍胥何事梦中来。
    三宫从此相分别，自勒潮头白马回。

汪元量　湖州歌九十八首
    受降城下草离离，寒食清明只自悲。
    汉寝秦陵何处在，莺花无主雨如丝。

汪元量　湖州歌九十八首
    金陵昨夜有降书，更说扬州一战输。
    淮北淮南清未了，又添军马下东吴。

汪元量　湖州歌九十八首
    铁瓮城头马乱嘶，金陵城下砲如飞。
    黑风卷地鼓鼙急，昨夜常州又受围。

汪元量　湖州歌九十八首
    晓来宫櫂去如飞，掠削鬟云浅画眉。
    风雨凄凄能自遣，三三五五坐弹棋。

汪元量　湖州歌九十八首
    暮雨潇潇酒力微，江头杨柳正依依。
    宫娥抱膝船窗坐，红泪千行湿绣衣。

汪元量　湖州歌九十八首
    晓鬓鬅忪懒不梳，忽听人说是南徐。
    手中明镜抛船上，半揭篷窗看打鱼。

汪元量　湖州歌九十八首
    京口沿河卖酒家，东边杨柳北边花。
    柳摇花谢人分散，一向天涯一海涯。

汪元量　湖州歌九十八首
    满船明月夜鸣榔，船上宫人烧夜香。
    好是烧香得神力，片帆稳送到渔阳。

汪元量　湖州歌九十八首
    一片淮山落照中，开船忽遇打头风。
    行军元帅传言语，别拨官军下浙东。

汪元量　湖州歌九十八首
    扬子江头潮退迟，三宫船傍钓鱼矶。
    须臾风定过江去，不奈林间杜宇啼。

汪元量　湖州歌九十八首
    一半淮江半浙江，怒潮日夜自相撞。
    扬州昨夜军书至，说道淮安未肯降。

汪元量　湖州歌九十八首
    晓来潮信暂相留，满耳惊涛愁复愁。
    月殿不知何处在，锦帆摇曳到扬州。

汪元量　湖州歌九十八首
    金屋煌煌丽九天，朝歌夜舞艳神仙。
    寻常只道西湖好，不识淮南是极边。

汪元量　湖州歌九十八首
    风雨声中听櫂歌，山炰野馔奈愁何。
    雪花淮白甜如蜜，不减江珧滋味多。

汪元量　湖州歌九十八首
    九出琼花一夜开，无双亭曲小徘徊。
    可怜后土空祠宇，望断韦郎不见来。

汪元量　湖州歌九十八首
