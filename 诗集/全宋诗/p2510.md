<!-- { "loadSidebar": true } -->
    今朝腊月十有五，摩那击动三通鼓。
    诸人不是不将来，山僧不是不分付。
    麻三斤，柏树子。
    德山歌，道吾舞。
    此道今人弃如土。阿呵呵，
    较些子，发机须是千钧弩。

释宗演　颂古二十四首
    有一语，没人知。
    最亲切，又希奇。
    晓来和露看，只欠一声啼。

释宗演　颂古二十四首
    无边不动虚空体，不拒阴阳去复来。
    谁道一双穷相手，未尝容易舞三台。

释宗演　颂古二十四首
    张侯白，李侯黑。硬如绵，软如铁。
    蓦路相逢两会家，临济未是白拈贼。

释宗演　颂古二十四首
    一九与二九，相逢不出手。
    面面各相看，人人自知有。
    你若野犴鸣，我便狮子吼。
    我若野犴鸣，你亦狮子吼。
    十字纵横自在行，切忌随人背后走。

释宗演　颂古二十四首
    摩尼珠，人不识，
    如来藏里亲收得。收者易，
    见者难。见者易，
    用则难。见得用得，
    二无两般。閒把一枝归去笛，
    夜深吹过汨罗湾。

释宗演　颂古二十四首
    今朝四月一，春去无踪迹。
    衲僧拄杖子，依旧光黑漆。
    看看，旋岚偃岳而常静，
    江河竞注而不流。野马飘鼓而不动，
    日月历天而不周。尽情抛掷太湖里，
    下载清风熟与俦。

释宗演　颂古二十四首
    观音大士弘悲愿，千臂壮严千眼明。
    定慧慈威咸具足，山僧赢得不惺惺。

释宗演　颂古二十四首
    今朝十月十五，有误诸人来此。
    山僧口似匾担，说禅烦拄杖子。
    一击忘所知，更不假修持。
    黑蛇当大路，狮子逞全威。

释宗演　颂古二十四首
    有句无句，如藤倚树。
    打破油瓮，讨甚老鼠。
    楖栗横担不顾人，直入千峰万峰去。

释宗演　颂古二十四首
    无边刹境，自他不隔毫端。
    十世古今，始终不离当念。

释宗演　颂古二十四首
    今朝已是三月半，到处桃花开烂熳。
    多少游人眼不开，灵云一见疑情断。

释宗演　颂古十七首
    从前七佛仪式，庆喜何曾欠少。
    堪笑黄面瞿昙，无端打个之绕。

释宗演　颂古十七首
    色空明暗本无因，见见由来亦误人。
    见不及时犹未瞥，那知殃祟是家亲。

释宗演　颂古十七首
    相见锦江头，相携上酒楼。
    月阑歌笑罢，回首上扁舟。

释宗演　颂古十七首
    红轮决定沉西去，未委魂灵往那方。
    孝子尽情宣说了，槃山无处可遮藏。
    藏不得，堪与人天为轨则。

释宗演　颂古十七首
    一按牛喫草，一与贼过梯。
    早知灯是火，饭热也多时。

释宗演　颂古十七首
    棒下承当早自欺，听人饶舌固非宜。
    纵知佛法无多子，争似当时未问时。

释宗演　颂古十七首
    潭不见，龙不现，
    亲到龙潭须活荐。莫学承虚接响人，
    守株待兔亡机变。知机变，
    盏子扑落地，榞子成七片。

释宗演　颂古十七首
    动弦别曲，落叶知秋。
    人平不语，水平不流。
    只因脚底无羁绊，去住纵横得自由。

释宗演　颂古十七首
    动弦别曲，叶落知秋。
    不肯子放，只肯子收。
    来年更有新条在，恼乱春风卒未休。

释宗演　颂古十七首
    未离闽底已还家，才跨飞鸢又眼花。
    堪笑曾郎更心毒，乌藤轻放老玄沙。

释宗演　颂古十七首
    祖父田园俱属我，中间树子岂田地。
    连枝带叶和根拔，要见儿孙意气豪。

释宗演　颂古十七首
    黑漆竹篦非触背，大地山河俱粉碎。
    咬人师子急反身，莫学韩玤犹逐块。

释宗演　颂古十七首
    黄龙一唾绝迟疑，笑杀傍观又可悲。
    姹女已归霄汉去，獃郎犹向火边栖。

释宗演　颂古十七首
    白云举古，直是希奇。
    口堪喫饭，少有人知。
    诸禅老，莫迟疑，
    一饱自然忘百饥。

释宗演　颂古十七首
    山前田地卖还买，松竹清风痛自怜。
    堪笑梦中夸富贵，觉来那直半分钱。

释宗演　颂古十七首
    大藏教文为切脚，钵啰娘义最深幽。
    孔门弟子无人识，碧眼胡僧暗点头。

释宗演　颂古十七首
    年穷王老夜烧钱，断送难逢下水船。
    懵底不知身到岸，随他寒暑谩推迁。

释宗演　题石勒王见佛图澄画像
    立地成佛杀人汉，握节当胸更问谁。
    莫怪阿师佯瞌睡，要渠回首自知非。

释宗演　行者化苔脯
    琉璃田地无根草，信手拈来属老卢。
    不似时人开著眼，再三捞摝费工夫。

释宗演　与王弼侍者
    三应三呼亘古今，遯庵无此老婆心。
    痛拳热喝出门去，一听渠侬怨恨深。

释宗演　与雁山车岭建接待僧
    雁山孤顶绝攀跻，当念游人困路歧。
    暂与化城休歇地，莫教忘却转身时。

释宗颐　偈二首
    近日身心顽顿，恰似一片铁板。
    内无玲珑机智，外无华藻文章。
    谁能打作郓州针，笑杀秦时{左车右度}辂赞。
    四楞著地，万事无心。
    虽然看不入，毕竟扑不破。
    大都好物不坚牢，彩云易散瑠璃脆。

释宗颐　偈二首
    金悄虽贵，落眼成翳。
    金屑既除，眼在甚么处。

释宗颐　偈三首
    冬去寒食，一百单五。
    活人路上，死人无数。
    壮举鑽荆刺林，钭谓众生苦。
    拜扫事如何，骨堆上添土。
    唯有出家人，不踏无生路。

释宗颐　偈三首
    新罗别无妙诀，当言不避截舌。
    但能心口相应，一生受用不彻。

释宗颐　偈三首
    楼外紫金山色秀，门前甘露水声寒。
    古槐阴下清风里，试为诸人再指看。

释宗印　偈颂八首
    二由一有，一亦莫守，
    平地上死人无数。一心不生，
    万法无咎，屎窖里头出头没。
    孤迥迥，峭巍巍。
    花须连夜发，莫待晓风吹。

释宗印　偈颂八首
    春山青，春水绿，
    春风包裹无纤粟。目前事，
    量外机，东村王老暗攒眉。
    暗攒眉，独脚山魈舞柘杜枝。

释宗印　偈颂八首
    不用不用，千圣不共。
    如是如是，蝮曷蛇虺。
    不是不是，彻骨彻髓。
    进前退后绕禅床，制电之机落二三。

释宗印　偈颂八首
    铁昆仑儿吃一攧，南海波舞不彻。
    夜半失却拦腰帛，笑倒东村王大伯。

释宗印　偈颂八首
    通身画铁赤骨力，卖扇老婆手遮日。
    无手人，一拳是一拳。
    无足汉，一踢是一踢。
    阿呵呵，九九元来八十一。

释宗印　偈颂八首
    平如镜，险如崖。
    拟即失，动即乖。
    不拟不动自缠缚，别有生机掘地埋。
    云门亲见陈蒲鞋。

释宗印　偈颂八首
    多子塔前，风行草偃。
    育王门一，正令重行。
    掀翻旧日规模，从教佛祖乞命。
    不是第一句，亦非格外机。
    寸钉才入木，遍界火星飞。

释宗印　偈颂八首
    路见不平，拔剑相助。
    伤鳖如龟，必应有主。

释宗印　颂古三首
    死人眼，死人手。
    金乌飞，玉兔走。
    直截根源，取之左右。
    张翁醉倒官街，元是李翁吃私酒。

释宗印　颂古三首
    一亩之地，三蛇九鼠。
    物是定价，钱是足数。

释宗印　颂古三首
    不如随分纳些些，哕作平常事已差。
    绿草溪边头角露，一蓑烟雨属谁家。

释宗印　题佛刹
    七十劳生西复东，乡关在望念飘蓬。
    大辽半岁九分尽，全晋一年千里空。
    周召已亡无善政，蔡童虽死有余风。
    华阴乞食商山去，岩谷幽寻四老翁。

释宗元　赞达磨大师
    十万里来卖口嘴，宜乎打落当门齿，
    面壁九年谁采你。深雪之中若不得救苦救难观世音菩萨，
    有甚面归乡里。

释宗元　赞大慧和尚
    世尊去世，二千余年，
    到此尊慈，恰五十代。
    渠以壁上安灯盏，雨前置酒台。
    闷来打三碗，何处得愁来。
    颂清净行者不入涅盘，破戒比丘不堕地狱，
    佛法兴衰可见也。

释宗元　赞五祖和尚
    貌古而清，语俚而新。
    同乎流俗，大有迳庭。
    常心是道，杀人活人。
    使当时磨下玉洁冰清，则杨岐一宗未必中兴者也。

释宗振　酬人偈
    我有一机，直下示伊。
    青天霹雳，电卷星驰。
    德山临济，棒喝徒施。
    不传之妙，於汝何亏。

释宗振　答圆悟偈
    露柱抽横骨，虚空弄爪牙。
    直饶玄会得，犹是眼中沙。

释宗振　书壁
    住在千峰最上层，年将耳顺任腾腾。
    免教名字挂人齿，甘作今朝百拙僧。

释祖灯　颂古
    赵州眼放光，烁破四天下。
    钵盂上安柄，至今成话霸。

释祖钦　跋圆觉经
    大虚圆满，妙觉混融。
    如春化物，和而不同，
    力不在东风。

释祖钦　本来上人
    本人曾来亦不去，百二十日如是住。
    昨夜西风忽转头，花开阑畔木犀树。
    收拾行囊话起单，集云东湖来去间。
    双桂枝头冷消息，却与荷花香一般。

释祖钦　本善上人
    本来面日，善自参详。
    六般神用，昼夜放光。
    不须拟议，切忌承当。
    风前一阵木犀香，金粟花黄。

释祖钦　布袋赞
    一笑生春风，双瞳湛秋水。
    日月拄杖头，乾坤布袋里。
    弥勒忽然下生，何处寻你。

