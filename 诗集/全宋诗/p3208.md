<!-- { "loadSidebar": true } -->
    嫠纬愁春昼，儿书课夜深。
    米盐毋我累，惸独是予心。
    未报熊丸苦，寒堂服已弎。

魏了翁　虞退夫人生日
    人情处约久斯渝，子把膏腴气羽除。
    肯向缣缃迂事业，要寻屋漏实工夫。

魏了翁　虞退夫人生日
    初度重逢巽上坤，庭闱应念子生孙。
    好将吉语传金母，更把归音报玉昆。

魏了翁　虞退夫生日
    尚记扁舟下古渝，兰芽秀茁媚庭除。
    跕鸢声里惊重见，玉粹扬休伟丈夫。

魏了翁　虞退夫生日
    雍公匹马立乾坤，善念熏蒸到子孙。
    富贵君家余事耳，更将此念植仍昆。

魏了翁　虞万州妻赵安人挽诗二首
    妇言加妇德，公子嫁公孙。
    澹泊於心慊，纷华入耳烦。
    晋秦称区国，韩姞烂盈门。
    乃与其夫子，十年江上村。

魏了翁　虞万州妻赵安人挽诗二首
    江上有何乐，萧然吾亦志。
    午眠春寂历，晚步水沧浪。
    倦去推门入，忺来索酒尝。
    清风那复见，江阔莫云长。

魏了翁　虞万州生日
    春风吹我游锦官，客眸饱作沧江观。
    鹤飞自由白日静，山来不断平野宽。
    主人闻客倒屣迎，案头点易朱未乾。
    速呼朋俦俾接席，又遣儿女来拜前。
    馆中列鼎食客众，堂后鸣钟聚指千。
    客来辄留张坐饮，客醉复与开榻眠。
    主人投閒六年久，禄廪不继胡能然。
    问之主人笑不言，神情散朗心常閒。
    向来曾於我乎贷，至今尚质黄金盘。
    又闻吾兄市桥尉，假五十万青铜钱。
    橐中似尔空亦屡，门外车马纷阗阗。
    其间犹有不知者，误谓公子非儒酸。
    谁知出分本无几，况复奉赐随分班。
    知之不知于何恤，日用饮食於其閒。
    西京相裔平通侯，轻财重义无敢先。
    三年田家未云久，便怀富贵讥南山。
    节侯有子韦少翁，亦以胆经世其传。
    爵之附庸有何薄，经欲忍愧从夷蛮。
    人於居约视所守，又以久近察所安。
    近而不渝傥可勉，久而无怨良独难，
    不须远求汉诸公，姑复近考今时贤。
    虽云暂閒未尝约，一念长作膏火煎。
    戚然不能以一日，宁复如君之六年。
    泉无昼夜盖有本，潦有朝夕繄无源。
    归来试与友朋道，言之孔易行维艰。
    厥今人物眇然甚，天道岂不於君还。
    友朋请书为君寿，更祝养素勤加餐。

魏了翁　虞万州生日
    玉湖面面碧回环，六月寒飚撼屋山。
    跨鹤不随刀梦去，卧龙甘与壁梭閒。
    渔樵是处便争席，利欲年来早闭关。
    拂拭石君勤把酒，照人风节两孱颜。

魏了翁　虞万州生日
    沧江深处汲难浑，世味浓枯不见痕。
    竹影移枰风澹荡，芰荷摇艇月黄昏。
    坎离合处灵根峙，剥复机中硕果存。
    门地人才如许秀，可能投老钓鱼村。

魏了翁　虞万州生日
    初度相望十日期，一尊无路扣江扉。
    羁人职事门重键，堆案文书山四围。
    未办五千余卷读，空惭三十九年非。
    遥思道义宾朋集，梦作沧江鸥鹭飞。

魏了翁　虞永康生日
    良知谁不有，靡究复靡届。
    寸心日月明，万里天地解。
    握机洞消长，观物了成坏。
    推行济四海，小试未为隘。
    姓名既转闻，正恐世纲挂。
    相期久远看，力与支末派。
    建立天地心，透彻义利界。
    即兹奉君寿，行矣良处劢。

魏了翁　虞知府生日
    皇天覆后土，藐然吾一身。
    职职万同宇，何所非吾仁。
    人惟不自信，私意横纷纶。
    君侯览厥初，浑浑川无津。
    百家之精粹，六艺之芳醇。
    挹之未厌斁，欲以警此民。
    天机行日月，大戒明君臣。
    一源显微贯，万象晓晦新。
    焉知我为我，聊以人治人。
    胡然闷厥施，膏泽犹其屯。
    意将楙所养，切磋及兹辰。
    余也峨眉阴，君兮沧江滨。
    生生共兹意，不隔江山春。
    怀哉宁无车，有系未可巾。

魏了翁　与刘左史同别杨少卿于南郊舟中用宋兵部韵
    玉龙老子访仙鹤，冲佑散人归瑞乌。
    俗事只今长刺促，可人自昔费招呼。
    忧时恨不百子骏，背我宁堪二大夫。
    舣櫂黄昏不成别，画成江上送行图。

魏了翁　宇文沪州挽诗二首
    笃信宁违俗，质行非近名。
    室无官烛泪，庖有甑法生。
    吏不知厮卒。家毋役叟兵。
    兹犹余事耳，彻底是真清。

魏了翁　宇文沪州挽诗二首
    风壑昂修干，霜空突翠峰。
    介然疑苦硬，行处独从容。
    不忝南轩嗣，奚惭北学宗。
    巫阳招不复，暖暖日高舂。

魏了翁　宇文枢密挽诗
    人物眇然甚，天胡不憗公。
    北风鸣槭槭，西火乱蓬蓬。
    襄鄂谁专阃，江淮孰总戎。
    是应当馈叹，曩日镇江功。

魏了翁　宇文枢密挽诗
    夷考公言行，真成肃愍孙。
    星枢绳懿武，月殿媲隆恩。
    契阔成三世，凄凉隔九原。
    壮夫襟上泪，并为两师垣。

魏了翁　元夕卜油溪故事
    不随洛俗占灯影，不学荆人问紫姑。
    卖得薪来卜油去，丰年还似去年无。

魏了翁　元夕卜油溪故事
    满目忧端膏火煎，聊将膏卜验新年。
    只祈五色云瑞世，不原蚩尤旗亘天。

魏了翁　袁参政挽诗
    奕奕万夫望，才名四十霜。
    重来陪讲幄，三入位文昌。
    地辟南厅峻，砖重首折行。
    修途日未旰，弭节复相羊。

魏了翁　袁参政挽诗
    耆旧晨星似，公胡不憗留。
    竟成青坞去，莫返赤松游。
    时事方欹枕，天年不到头。
    独余经在笥，衮衮付公侯。

魏了翁　袁参政挽诗
    生世恨不蚤，庚申始识公。
    象衣垂綷{左纟右蔡}，长佩奏璁珑。
    幸甚蝇依骥，居然燕背鸿。
    灵輀送无路，泪洒霅溪风。

魏了翁　袁都官同前韵赋二诗一间问易边赋唐律二章索奏劄录本
    那得閒功咏雪晴，风光自解湊诗成。
    须知精粗无非易，千古人心只一声。

魏了翁　袁都官同前韵赋二诗一间问易边赋唐律二章索奏劄录本
    一天西雨又东晴，唤作阴晴雨不成。
    朝睡着人浑未觉，鸣嘤枝上一声声。

魏了翁　袁侍郎挽诗
    学术趋平实，年来似寂寥。
    岂无先后觉，未在始终条。
    此老能深造，诸公独后彫。
    平生寄心事，仿佛见鱼朝。

魏了翁　袁侍郎挽诗
    肮脏常三黜，脂韦或万钟。
    芸芸终有谢，炯炯此何穷。
    雏穴皆鸣凤，生涯仅老龙。
    轮囷忧世拒，抚事转冲冲。
    
    
魏了翁　约漕使泛舟东郊坐客十人分韵得江字
    微雨爽晴昊，柔风涣清泷。
    空明山四坐，宇静天八窗。
    筮言得幽真，此意谁与双。
    使家我风调，宾友俱同腔。
    高谈飐清镜，胜韵眠空缸。
    东西南北人。偶此同一邦。
    坐数云皛皛，起看水淙淙。
    古今聚散地，浩浩如此江。
    余霞照宝瑟，明夜欺银鈍。
    维舟未肯鼓，归梦惊逢逢。

魏了翁　约客木犀下有赋
    茂树幽花兀老苍，不随众卉入词场。
    虎头点点开金粟，犀首累累佩印章。
    明月上时疑白傅，清风度处越黄金。
    人才生世元如此，不为无人不肯芳。

魏了翁　约客十有二人汎舟东山分韵得大字
    乐莫乐良朋，同胞瀛海内。
    矧复聚此州，此乐无乃太。
    晨策披曾巅，夕篙汎晴濑。
    羲和鉴余衷，为我祛宿霭。
    空碧堕清镜，帝青倚高盖。
    明矑照鸥心，遐思绝鹏背。
    信知好乾坤，不出天地外。
    人生两仪间，豁豁如许大。
    万古同一流，谁能与心会。
    丁宁黄头郎，为我勉乘载。
    直下涪武江，合处看重兑。

魏了翁　约眉之寓公饮郡圃梅下分韵得动字
    穷阴雕残年，小雨杂寒冻。
    野迥山色枯，木落天宇空。
    殷勤玉雪友，岁岁管宾送。
    孤标耿黄昏，清艳横蟚蝬。
    从渠忌皎洁，孱颜立孤耸。
    半年簿书尘，閒杀果下鞚。
    林端划见之，撩我泼春瓮。
    芳菲恼不彻，喜与良友共。
    花光留夕阴，鸟语嘎清唘。
    群芳去无踪，生意正坌涌。
    因怀武陵日，岁上西湖冢。
    粲粲万玉妃，萧萧守翁仲。
    谁知落天涯，惠然复我从。
    暗香疏影句，为我作诗供。
    心事炯如霜，客游恍成梦。
    岁穷万物息，谁此役群动。
    会取春风心，处处得日用。

魏了翁　约任千载大卿同王万里杨仲博汎湖任赋二诗和其韵
    满目亲朋似故乡，梦邪非梦梦何长。
    春风坐上白云屦，玉鉴光中明月珰。
    酒到湖山嫌逊避，话逢气类省称量。
    谢家内集如斯否，一味诗书无别香。

魏了翁　约任千载大卿同王万里杨仲博汎湖任赋二诗和其韵
    翠舫青帘白玉舟，风轻日淡相兹游。
    芙蓉覆地锦衾烂，杨柳彫空印篆缪。
    月上酒痕浑未觉，山撩诗思浩难酬。
    颇怜此会何时又，相伴江湖归去休。

魏了翁　约书院诸友过石洞津检校堤役
    天阔山头头，江空石齿齿。
    清霜肃宇宙，物物露根柢。
    是开明年春，万汇从此始。
    人事胡不然，临流方识不。
    断岸百尺悬，赤子命如寄。
    示人亦真切，犹作秦越越眎。
    我忧不能释，人谓我俗吏。
    吏安能俗人，亦人自俗尔。
    神天及游衍，忠信在参倚。
