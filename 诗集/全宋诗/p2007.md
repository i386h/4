<!-- { "loadSidebar": true } -->
    常续最高第，骞游各名科。
    岂止学者师，谓宜国之皤。
    夭寿反仁鄙，谁尸此偏颇。
    不知呶呶者，又忍加诋诃。
    圣贤要久远，毁誉暂諠哗。
    生为举世疾，死也鲁人嗟。
    作诗遗鲁社，祠子以为歌。

欧阳修　读梅氏诗有感示徐生
    子美忽已死，圣俞舍吾南。
    嗟吾譬驰车，而失左右骖。
    勍敌尝压垒，羸兵当戒严。
    凡人贵勉强，惰逸易安恬。
    吾既苦多病，交朋复凋歼。
    篇章久不作，意思如胶粘。
    良田失持耕，草莽废锄芟。
    美井不日汲，何由发涛甘。
    偶开梅氏篇，不觉日挂檐。
    乃知文字乐，愈久益无厌。
    吾尝哀世人，声利竞争贪。
    哇咬聋两耳，死不享韶咸。
    而幸知此乐，又常深讨探。
    今官得闲散，舍此欲奚耽。
    顽庸须警策，赖子发其箝。

欧阳修　读蟠桃诗寄子美
    韩孟於文词，两雄力相当。
    篇章缀谈笑，雷电击幽荒。
    众鸟谁敢和，鸣凤呼其凰。
    孟穷苦累累，韩富浩穰穰。
    穷者啄其精，富者烂文章。
    发生一为宫，揫敛一为商。
    二律虽不同，合奏乃锵锵。
    天之产奇怪，希世不可常。
    寂寥二百年，至宝埋无光。
    郊死不为岛，圣愈发其藏。
    患世愈不出，孤吟夜号霜。
    霜寒入毛骨，清响哀愈长。
    玉山禾难熟，终岁苦饥肠。
    我不能饱之，更欲不自量。
    引吭和其音，力尽犹勉强。
    诚知非所敌，但欲继前芳。
    近者蟠桃诗，有传来北方。
    发我衰病思，蔼如得春阳。
    忻然便欲和，洗砚坐中堂。
    墨笔不能下，恥恥若有亡。
    老鸡嘴爪硬，不易犯其场。
    不战先自却，虽奔未甘降。
    更欲呼子美，子美隔涛江。
    其人虽憔悴，其志独轩昂。
    气力诚当对，胜败可交相。
    安得二子接，挥锋两交鋩。
    我亦愿助勇，鼓旗噪其旁。
    快哉天下乐，一釂宜百觞。
    乖离难会合，此志何由偿。

欧阳修　读山海经图
    夏鼎象九州，山经有遗载。
    空蒙大荒中，杳霭群山会。
    炎海积歳蒸，阴幽异明晦。
    奔趋各异种，倏忽俄万态。
    群伦固殊禀，至理宁一概。
    骇者自云惊，生兮孰知怪。
    未能识造化，但大披图绘。
    不有万物殊，岂知方舆大。

欧阳修　读书
    吾生本寒儒，老尚把书卷。
    眼力虽已疲，心意殊未倦。
    正经首唐虞，伪说起秦汉。
    篇章异句读，解诂及笺传。
    是非自相攻，去取在勇断。
    初如两军交，乘胜方酣战。
    当其旗鼓催，不觉人马汗。
    至哉天下乐，终日在几案。
    念昔始从师，力学希仕宦。
    岂敢取声名，惟期脱贫贱。
    忘食日已晡，燃薪夜侵旦。
    谓言得志後，便可焚笔砚。
    少偿辛苦时，惟事寝与饭。
    岁月不我留，一生今过半。
    中间尝忝窃，内外职文翰。
    官荣日清近，廪给亦丰羡。
    人情慎所习，醙毒比安宴。
    渐追时俗流，稍稍学营办。
    杯盘穷水陵，宾客罗俊彦。
    自从中年来，人事攻百箭。
    非惟职有忧，亦自老可叹。
    形骇苦衰病，心志亦退懦。
    前时可喜事，闭眼不欲见。
    惟寻旧读书，简编多朽断。
    古人重温故，官事幸有间。
    乃知读书勤，其乐固无限。
    少而干禄利，老用忘忧患。
    又知物贵久，至宝见百链。
    纷华暂时好，俯仰浮云散。
    淡泊味愈长，始终殊不变。
    何时乞残骸，万一免罪谴。
    买书载舟归，筑室颍水岸。
    平生颇论述，铨次加点窜。
    庶几垂後世，不默死刍豢。
    信哉蠹书鱼，韩子语非讪。

欧阳修　读杨蟠章安集
    苏梅久作黄泉客，我亦今为白发翁。
    卧读杨蟠一千首，乞渠秋月与春风。

欧阳修　读易
    莫嫌白发拥朱轮，恩许东州养病臣。
    饮酒横琴销永日，焚香读易过残春。
    昔贤轩冕如遗屣，世路风波偶脱身。
    寄语西家隐君子，奈何名姓已惊人。

欧阳修　读张李二生文赠石生先
    先生二十年东鲁，能使鲁人皆好学。
    其间张续与李常，剖琢珉石得天璞。
    大圭虽不假雕瑑，但未磨礲出圭角。
    二生固是天下宝，岂与先生私褚橐。
    先生示我何矜夸，手携文编谓新作。
    得之数日未暇读，意欲百事先屏却。
    夜归独坐南窗下，寒烛青荧如熠爚。
    病眸昏浊乍开缄，灿若月星明错落。
    辞严意正质非俚，古味虽淡醇不薄。
    千年佛老贼中国，祸福依凭群党恶。
    拔根掘窟期必尽，有勇无前力何荦。
    乃知二子果可用，非独词坚由志确。
    朝廷清明天子圣，阳德汇进群阴剥。
    大烹养贤有列鼎，岂久师门共藜藿。
    予惭职谏未能荐，有酒且慰先生酌。

欧阳修　独至香山忆谢学士
    伊水弄春沙，山临水上斜。
    曾为谢公客，◇入梵王家。
    阴涧初生草，春岩自落花。
    却寻题石处，岁月已堪嗟。

欧阳修　端午帖子　夫人合五首
    云散风流岁月迁，君恩曾不减当年。
    非因掩面留遗爱，自为难忘窈窕贤。

欧阳修　端午帖子　夫人合五首
    冰壶凝皓彩，水殿漾轻涟。
    绣茧夸新巧，萦丝喜续年。

欧阳修　端午帖子　夫人合五首
    黄金仙杏粉，赤玉海榴房。
    共斗今朝胜，盈襜百草香。

欧阳修　端午帖子　夫人合五首
    古今风俗记佳辰，乐事深宫日日新。
    巧女金盘丝五色，皇家玉历寿千春。

欧阳修　端午帖子　皇帝合六首
    天容清永昼，风色秀含薰。
    五日逢佳节，千龄奉圣君。

欧阳修　端午帖子　皇帝合六首
    彩索盘中结，杨梅棕里红。
    宫闱九重乐，风俗万方同。

欧阳修　端午帖子　皇帝合六首
    宝典标灵日，明离正午方。
    五行当火德，万寿续天长。

欧阳修　端午帖子　皇帝合六首
    岁时令节多休宴，风俗灵辰重祓禳。
    肃穆皇居百神卫，涤邪宁待浴兰汤。

欧阳修　端午帖子　皇帝合六首
    香菰黏米著佳名，古俗相传岂足矜。
    天子明堂遵月令，含桃初荐黍新登。

欧阳修　端午帖子　皇帝合六首
    圣主忧勤致治平，仁风惠泽被群生。
    自然四海归文德，何用灵符号辟兵。

欧阳修　端午帖子　皇后合五首
    茧馆覆柔桑，新丝引更长。
    纫为五色缕，续寿献君王。

欧阳修　端午帖子　皇后合五首
    槐绿阴初合，榴繁艳欲然。
    翠筒传角黍，喜节庆年年。

欧阳修　端午帖子　皇后合五首
    烟含玉树风生细，日永宫花漏出迟。
    深殿未尝知暑气，水精帘拂砌琉璃。

欧阳修　端午帖子　皇后合五首
    玉壶冰彩莹寒光，避暑宸游乐未央。
    采艾不须禳毒沴，涂椒自已馥清香。

欧阳修　端午帖子　皇后合五首
    兰苕擢秀迎风紫，槿艳繁开照日红。
    嘉节相望传有旧，深宫行乐自无穷。

欧阳修　端午帖子　温成合四首
    香黍筒为棕，灵苗艾作人。
    芳音邈已远，节物自常新。

欧阳修　端午帖子　温成合四首
    珠箔凉颸入，金壶昼刻长。
    鸾台尘不动，销尽故时香。

欧阳修　端午帖子　温成合四首
    闻说仙家事杳微，世传宜伪岂能知。
    遥思海上三山乐，宁记人间五日时。

欧阳修　端午帖子　温成合四首
    闻说仙家事杳微，世传真伪岂能知。
    遥思海上三山乐，宁记人间五日时。

欧阳修　端午帖子词二十首　八夫人合五首
    楚俗传筒黍，江人喜竞舡。
    深宫亦行乐，彩索续长年。

欧阳修　端午帖子词二十首　二温成皇后合四首
    密叶花成子，新巢燕引雏。
    君心多感旧，谁献辟兵符。

欧阳修　端午帖子词二十首　皇帝合六首
    天清槐露浥，岁熟麦风凉。
    五日标嘉节，千龄献寿觞。

欧阳修　端午帖子词二十首　皇帝合六首
    午位星杓正，人间令节同。
    四时和玉烛，万物被薰风。

欧阳修　端午帖子词二十首　皇帝合六首
    舜舞来遐俗，尧仁浃九区。
    五兵消以德，何用赤灵符。

欧阳修　端午帖子词二十首　皇帝合六首
    楚国因谗逐屈原，终身无复入君门。
    愿因角黍询遗俗，可鉴前王惑巧言。

欧阳修　端午帖子词二十首　皇帝合六首
    嘉辰共喜沐兰汤，毒沴何须采艾禳。
    但得皋夔调鼎鼐，自然灾祲变休祥。

欧阳修　端午帖子词二十首　皇帝合六首
    炎晖流烁薰风薰，草木蕃滋德泽均。
    畜药蠲痾虽故事，使民无疾乃深仁。

欧阳修　端午帖子词二十首　皇后合五首
    画扇催迎暑，灵符喜辟邪。
    风光丽宫禁，时节重仙家。

欧阳修　端午帖子词二十首　皇后合五首
    椒涂承茂渥，嫔壶范柔仪。
    更以亲蚕茧，纫为续命丝。

欧阳修　端午帖子词二十首　皇后合五首
    覆槛午阴黄鸟啭，烘帘晓日绛榴繁。
    天子彩缕争新巧，共续千龄奉至尊。

欧阳修　端午帖子词二十首　皇后合五首
    紫兰淅淅光风转，绿叶阴阴禁苑凉。
    天子万机多暇日，喜逢嘉节奉瑶觞。

欧阳修　端午帖子词二十首　九夫人合五首
    凉生玉宇来风细，日永金徒报漏稀。
    皎洁冰壶清水殿，三千争捧赭黄衣。

