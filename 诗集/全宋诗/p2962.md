<!-- { "loadSidebar": true } -->
    市人相与说囚事，破事劫钱何处村。
    朝廷法令亦宽大，汝罪当死谁云冤。
    路傍年少叹息汝，贞观元元之子孙。

王安石　汤泉
    寒泉诗所咏，独此沸如焌。
    一气无冬夏，诸阳自废兴。
    人游不附火，虫出亦疑冰。
    更忆骊山下，歳然雪满塍。

王安石　桃源行
    望夷宫中鹿为马，秦人半死长城下。
    避时不独商山翁，亦有桃源种桃者。
    此来种桃经几春，采花食实枝为薪。
    儿孙生长与世隔，虽有父子无君臣。
    渔郎漾舟迷远近，花间相见因相问。
    世上那知古有秦，山中岂料今为晋。
    闻道长安吹战尘，春风回首一沾巾。
    重华一去宁复得，天下纷纷经几秦。

王安石　陶缜菜示德逢
    江南种菜漫阡陌，紫芥绿菘何所直。
    陶生画此共言好，一幅往往黄金百。
    北山老圃不外慕，但守荒畦斸荆棘。
    陶生养目渠养腹，各以所能为物役。

王安石　题八功德水
    欲寻阿练若，曳屐出东冈。
    涧谷芳菲少，春风著野桑。

王安石　题半山寺壁二首
    我行天即雨，我止雨还住。
    雨岂为我行，邂逅与相遇。

王安石　题半山寺壁二首
    寒时暖处坐，热时凉处行。
    众生不异佛，佛即是众生。

王安石　题宝岩寺寒碧亭二首
    两岸青山刻峭成，一溪回曲篆纹平。
    绿阴隐隐无重数，欲去黄鹂又一声。

王安石　题宝岩寺寒碧亭二首
    风吹洞口云，水动山头月。
    野老时问人，前村多少雪。

王安石　题北山隐居王闲叟壁
    荒村日午未开门，雨後余花满地存。
    举世但能旌隐逸，谁人知道是王孙。

王安石　题定力院壁
    溪北溪南水暗通，隔溪遥见夕阳舂。
    思量诸葛成何事，只合终身作卧龙。

王安石　题定林壁
    定林自有主，我为林下客。
    客主各有心，还能共岑寂。

王安石　题定林壁怀李叔时
    云与渊明出，风随御寇还。
    燎炉无伏火，蕙帐冷空山。

王安石　题航子
    爱此江边好，留连至日斜。
    眠分黄犊草，坐占白鸥沙。

王安石　题何氏宅园亭
    荷叶参差卷，榴花次第开。
    但令心有赏，岁月任渠催。

王安石　题画扇
    玉斧修成宝月团，月边仍有女乘鸾。
    青冥风露非人世，鬓乱钗斜特地寒。

王安石　题黄司理园
    为忆去年梅，凌寒特地来。
    闰前空腊尽，浑未有花开。

王安石　题回峰寺诗
    山势欲压海，禅扃向此开。
    鱼龙腥不到，日月影先来。
    树色秋擎出，钟声浪答回。
    何期乘吏役，暂此拂尘埃。

王安石　题金陵驿
    重冈古道春风里，草色花光似故人。
    却喜此身今漫浪，回家随处得相亲。
    
    【卷14】

王安石　题金沙
    海棠开後数金沙，高架层层吐绛葩。
    咫尺西城无力到，不知谁赏魏家花。

王安石　题景德寺试院壁
    屋东瓜蔓已扶疏，小石蓝花破萼初。
    从此到寒能几日，风沙还见一年除。

王安石　题南康晏史君望云亭
    南康父老传史君，疾呼急索初不闻。
    未尝遣汲浴帘水，三岁只望香炉云。
    云徐无心澹无滓，史君恬静亦如此。
    飚然一去扫遗阴，便觉歳烦怅千里。
    归田负戴子与妻，圃蔬园果西山西。
    出门亭皋百顷绿，望云才喜雨一犁。
    我知新亭望云好，欲斸比邻成二老。
    莫嫌鸡黍数往来，为报襄阳德公嫂。

王安石　题雱祠堂
    斯文实有寄，天岂偶天才。
    一日凤鸟去，千秋梁木摧。
    烟留衰草恨，风造暮林哀。
    岂谓登临处，飘然独往来。

王安石　题齐安壁
    日净山如染，风暄草欲薰。
    梅残数点雪，麦涨一溪云。

王安石　题齐安寺山亭
    此山无踯躅，故国有杨梅。
    怅望心常折，殷懃手自栽。
    暮年逢火改，晴日对花开。
    万里乌塘路，春风自往来。

王安石　题山寺扉
    口衔天宪手持钧，已是龙墀第一人。
    回首三千大千界，此身犹是一微尘。

王安石　题舒州山谷寺石牛洞泉穴
    水泠泠而北出，山靡靡而旁围。
    欲穷源而不得，竟怅望以空归。

王安石　题汤泉壁垩诸子有欲闲之意
    吟哦一水上，披写众峰间。
    偶运非彭泽，留名比岘山。
    君才今卨稷，家行古原颜。
    平世虽多士，安能易地闲。

王安石　题西太一宫壁二首
    草色浮云漠漠，树阴落日潭潭。
    三十六陂流水，白头想见江南。

王安石　题西太一宫壁二首
    三十年前此路，父兄持我东西。
    今日重来白首，欲寻陈迹都迷。

王安石　题夏昰扇
    白马津头驿路边，阴森乔木带漪涟。
    夕阳一马匆匆过，梦寐如今十五年。

王安石　题徐浩书法华经
    一切法无差，水牛生象牙。
    莫将无量义，欲觅妙莲华。

王安石　题杨溪
    桥横葛仙陂，住近杨雄宅。
    主人胡不归，为我炊香白。

王安石　题仪真致政孙学士归来亭
    彭泽陶潜归去来，素风千岁出尘埃。
    明时儁老心无累，故里高门子有才。
    更作园林负城郭，常留花月映池台。
    却寻五柳先生传，柴水区区但可哀。

王安石　题永庆壁有雱遗墨数行
    永庆招提墨数行，岁时风露每凄伤。
    残骸岂久人间世，故有情锺未可忘。

王安石　题永昭陵
    神阙澹朝晖，苍苍露未曦。
    龙车不可望，投老涕沾衣。

王安石　题勇老退居院
    道人投老寄山林，偶坐翛然洗我心。
    梦境此身能且在，明年寒食更相寻。

王安石　题友人壁
    茆檐前後久松萝，百里乘闲向此过。
    间水绕田山影转，野林留日鸟声和。
    萧条鸡犬逢人少，想象乾坤发兴多。
    世事不如闲静处，知君出处意如何。

王安石　题友人郊居水轩
    田中三亩宅，水上一轩开。
    为有渔樵乐，非无仕进媒。
    槎头收晚钓，荷叶卷新醅。
    坐说鱼腴美，功名挽不来。

王安石　题玉光亭
    传闻天玉此埋堙，千古谁分伪与真。
    每向小庭风月夜，却疑山水有精神。

王安石　题张司业诗
    苏州司业诗名老，乐府皆言妙入神。
    看似寻常最奇崛，成如容易却艰辛。

王安石　题正觉相上人箨龙轩
    风玉萧萧数亩楸，箨龙名为道人留。
    不须乞米供高士，但与开轩作胜游。
    此地七贤谁笑傲，何时六逸自赓酬。
    侵寻衰境心无著，尚有家风似子猷。

王安石　题正觉院箨龙轩二首
    北轩名字经平了，爱此吾能为赋诗。
    山雨江风一披拂，箨龙还自有吟时。

王安石　题正觉院箨龙轩二首
    仙事茫茫不可知，箨龙空此见孙枝。
    壶中若有闲天地，何苦归来问葛陂。

王安石　题中书壁
    夜开金钥诏辞臣，对御抽毫草帝纶。
    须信朝家重儒术，一时同榜用三人。

王安石　题朱郎中白都庄
    萧洒桐庐守，沧洲寄一廛。
    山光隔钓岸，江气杂炊烟。
    藜杖听鸣橹，篮舆看种田。
    明时须共理，此兴在他年。

王安石　天童山溪上
    溪水清涟树老苍，行穿溪树踏春阳。
    溪深树密无人处，唯有幽花渡水香。

王安石　天下不用车
    天下不用车，人人乘马驰。
    王良虽善御，揽辔欲从谁。
    汉武伐大宛，杀人若京坻。
    孝文却走马，独行先安之。
    万物命在天，取舍各有时。
    阴阳更用事，冬暖岂所宜。
    卞氏强献玉，两刖亦已痴。
    幸终遇良工，已剖得不疑。

王安石　田单
    湣王万乘齐，走死区区燕。
    田单一即墨，扫敌如风旋。
    舞鸟怪不测，腾牛怒无前。
    飘颻乐毅去，磊砢功名传。
    掘葬与劓降，论乃愧儒先。
    深诚可奋土，王蠋岂非贤。

王安石　铁幢浦
    忆昨初为海上行，日斜来往看潮生。
    如今身是西归客，回首山川觉有情。

王安石　汀沙
    汀沙雪漫水溶溶，睡鸭残芦晻霭中。
    归去北人多忆此，每家图画有屏风。

王安石　听泉亭
    逗石穿云落涧隈，无风自到枕边来。
    十年客底黄粱梦，一夜水声却唤回。

王安石　同昌叔赋雁奴
    雁雁无定栖，随阳以南北。
    嗟哉此为奴，至性能恳恻。
    人将伺其殆，奴辄告之亟。
    举群寤而飞，机巧无所得。
    夜或以火取，奴鸣火因匿。
    频惊莫我捕，顾谓奴不直。
    嗷嗷身百忧，泯泯众一息。
    相随入砫缴，岂不听者惑。
    偷安与受绐，自古有亡国。
    君看雁奴篇，祸福甚明白。

王安石　同长安君锺山望
    解装相值得留连，一望江南万里天。
    残雪离披山韫玉，新阳杳霭草含烟。
    余生不足偿多病，乐事应须委少年。
    惟有爱诗心未已，东归与续棣华篇。

王安石　同陈伯通钱材翁游山二君有诗因次元韵
    秋来闲兴每登临，因叩精蓝望碧岑。
    强策羸骖寻水石，忽惊幽鸟下烟林。
    同时览物悲欢异，自古忘名趣向深。
    安得湖山归我手，静看云意学无心。

王安石　同陈和叔游北山
    春风荡屋雨填沟，东合翛然拥羪裘。
    邻壁黄粱炊未熟，唤回残梦有鸣驺。

王安石　同杜史君饮城南
    山公游何处，白马鸣翩翩。
    檀栾十亩碧，五月浮寒烟。
    留客听其间，风吹江海县。
    出樽不见日，竹外空青天。
