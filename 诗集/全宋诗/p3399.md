<!-- { "loadSidebar": true } -->
    柱下老仙今有后，安知文不在兹乎。

谢枋得　儒富庄
    东观群儒作好官，束书不许散人看。
    何时遂作西林友，读得韩文熟已难。

谢枋得　扇
    蒲葵也解归掌握，纨素未应捐箧中。
    莫把暗尘涴明月，好驱大暑来清风。

谢枋得　赏牡丹
    兰佩蓉裳骨相寒，山中何日鼎成丹。
    春深富贵花如此，一笑尊前醉眼看。

谢枋得　赏牡丹
    洛阳园里草茵寒，梦想尧夫一寸丹。
    安得根头知上品，今人多是就花看。

谢枋得　示儿二首
    门户兴衰不自由，乐天知命我无忧。
    大儿安得孔文举，生子何如孙仲谋。
    天上麒麟元有数，人间豚犬不须愁。
    养男不教父之过，莫视诗书如寇仇。

谢枋得　示儿二首
    千古兴亡我尽知，一家消息又何疑。
    古来圣哲少才子，世乱英雄多义儿。
    靖节少陵能自解，孔明王猛使人悲。
    只虞错改金根字，焉用城南劝学诗。

谢枋得　书林十景诗
    巍巍文笔光书林，插空几地皆天成。
    尖斋不假云烟敛，圆健何劳雨露深。
    椽墨太阿窥小丑，书天不动龙蛇走。
    何用蒙恬制作工，五色光芒焕星斗。

谢枋得　书林十景诗
    元君吴老皆升真，民怀被德为斯亭。
    和烟芳草连天碧，笑日仙花满树春。
    前后古阴迎蓊郁，远近琅玕森玉立。
    祥风静定不见寒，凤尾婆娑暄暖日。

谢枋得　书林十景诗
    雄峰驰骤万马奔，浮空积翠如昆仑。
    中有一蛙清且瘦，天成不假鑽锄痕。
    神物深潜清彻底，霹雳电光生石齿。
    桃花飞雨三月红，汹涌湖水涨春水。

谢枋得　书林十景诗
    携锄凿破南山云，种来修竹凌青冥。
    参天引风挺苍玉，匝地印月筛黄金。
    清瘦何妨惟却俗，净扫胸中尘万斛。
    何当裁制十二个，吹作来仪凤凰曲。

谢枋得　书林十景诗
    岱嶂吞吐云烟迷，山川独胜东南奇。
    银河倒泻风雨急，玉龙交战冰霜飞。
    巨流溅石驾空谷，仰望斯须突起粟。
    西湖不羡冷泉亭，爽利可人清兴足。

谢枋得　书林十景诗
    路盘屈曲蛇行惊，岭危崒嵂龟纹真。
    俯窥毛悚超宇宙，仰扪手得探星辰。
    斜阳堕块硃砂魄，暮霞几缕胭脂色。
    来朝海气汎扶桑，拥出金轮光赫赫。

谢枋得　书林十景诗
    长虹跨陆登云衢，会同海宇皆车书。
    日斜市溃夜喧息，月来云静天无疵。
    水劫金蟱形不术，常生玉兔药常捣。
    可怜沧海几桑田，照耀古今人尽老。

谢枋得　书林十景诗
    仰山梵刹万竹间，巨鲸吼动天风寒。
    前声穿云出山久，后音待月挥槌难。
    长短轻重知多少，断续参差不奇偶。
    敲残一百余八声，树色紆糊落星。

谢枋得　书林十景诗
    古阴寂寂人踪稀，一泓凝碧环招提。
    洪音清韵系风雨，山鸣谷响声迟迟。
    昧爽初分天欲晓，岚气升腾迷木杪。
    金乌鼓翼海色红，烁醒林中正栖鸟。

谢枋得　书林十景诗
    朔风吹折寒梅枝，严凝冻合彤云痴。
    华峰几立亘今古，堆累积聚皆昏迷。
    杨花飞舞盈三尺，蝖翅交加呈六了。
    朝阳发焰照乾坤，万壑千崖消粉饰。

谢枋得　思亲五首
    九十萱亲天下稀，十年甘旨误庭闱。
    临行有恳慈心喜，再睹衣冠儿便归。

谢枋得　思亲五首
    九十萱亲天下稀，吾王何在子何之。
    倚闾旦暮无他念，一片好心天得知。

谢枋得　思亲五首
    九十萱亲天下稀，人无容力荷天慈。
    衣冠礼乐江东聚，此是痴儿奉母时。

谢枋得　思亲五首
    九十萱亲天下稀，平生教子欲何为。
    楚王肯立韩公子，良也归韩亦有辞。

谢枋得　思亲五首
    九十萱亲天下稀，教儿只诵白华诗。
    溪冰山玉人无愧，百拜慈闱喜可知。

谢枋得　送半村厉元吉出尉乌程
    十二街头三尺雪，骏马健行如跛鳖。
    生怀故人厉半村，拂袖前行何勇决。
    叠山居士强欲吟，冻笔如椎砚欲裂。
    京国青衫十载交，欲言不言情哽咽。
    愿君勿作绕指柔，愿君勿作在鑛铁。
    甘雨幽遐冤草甦，清风宇宙贪泉竭。
    循良讵困圣明时，玉烛光华待调燮。

谢枋得　送程楚翁远游
    近日人传庾岭梅，南枝落尽北枝开。
    长安旧日元无此，尽是江南人送来。

谢枋得　送刘治中之信州
    冰玉古溪山，治中今士元。
    邦人敬文简，道化望曾孙。
    朱子书堂在，东莱讲席存。
    十年儒道晦，此日啼登门。

谢枋得　送张子高归延平
    乱世读书少，前人教子难。
    青灯尝合席，红叶趱归鞍。
    梅自知春近，松应耐岁寒。
    楼高新月好，后夜与谁看。

谢枋得　桃
    寻得桃源好避秦，桃红又见一年春。
    花飞莫遣随流水，怕有渔郎来问津。

谢枋得　题东观壁
    观外好看船往回，观中几度见桃开。
    常瞻紫气青牛去，又带白云黄鹤来。
    天地无情搔短发，古今多变付残杯。
    醉中尚有醒时眼，不信玉山人可推。

谢枋得　题东观壁
    老树犹能识道回，好怀长对碧天开。
    青山绿水何人管，明月清风要我来。
    少日曾闻黄石教，平生几掷左慈杯。
    道兄惯见人间事，快抱棋枰信手推。

谢枋得　题龟峰
    三十二峰峰最高，脚踏高处真人豪。
    远观灵山一{倍亻换山}嵝，俯视彭蠡无波涛。
    眼明始见沧海阔，心閒却怜人世劳。
    后百千年谁独立，万古一览皆秋毫。

谢枋得　题庆全庵
    莲如君子甘离世，菊似逸民难出山。
    不信众芳□寂寞，天香流出满人间。

谢枋得　题庆全庵
    长松落落多奇节，冬无雪霜夏无热。
    根头更有千岁苓，知谁可语长生诀。

谢枋得　吾友张四居士为僧敢献善颂
    天台罗汉形模，也学丹霞划草。
    少年大振宗风，好个五山长老。

谢枋得　五星
    五纬煌煌聚在秦，项王称霸沛公臣。
    谁知四百年天下，已属宽仁大度人。

谢枋得　武夷山中
    十年无梦得还家，独立青峰野水涯。
    天地寂寥山雨歇，几生修得到梅花。

谢枋得　戏道士阮太虚
    阮郎正好住天台，玉女多情忍放回。
    雨散云收一天碧，薰风吹梦到瑶台。

谢枋得　仙隐观
    秋日閒十日，面怀秋山空。
    烟霞固常态，败叶铺山红。
    平生五大夫，投老一秃翁。
    相看各萧索，事付不语中。
    二轮固代谢，四季弭初终。
    义霜素凄惨，温律复冲融。
    相期保岁寒，木末回春风。

谢枋得　小孤山
    人言此是海门关，海眼地涯骇众观。
    天地偶然留砥柱，江山有此障狂澜。
    坚如勇士专场立，危比孤臣末世难。
    明日登峰须造极，渺观宇宙我心宽。

谢枋得　谢黄禅师华严会供食
    十兆九万拜，求道心如惔。
    毗卢顶上珠，直欲一手探。
    天厨送谁馔，众腹岂敢贫。
    君有维摩心，作茧怜吴蚕。
    八万四千供，只须丈室函。
    昔我闻晨钟，今载草堂柟。
    流年急如梭，长歌愧仙蓝。
    勇寻赵州关，何畏白发鬺。
    愿为护法轮，金甲持长锬。
    又恐囘道人，晚遇黄龙南。

谢枋得　谢惠楮衾
    吴宫金蹙凤花绫，春暖熏笼换水沉。
    那似冰桥楮夫子，满床明月解微吟。

谢枋得　谢惠椒酱等物
    堇荼易地味不甘，姜桂到老性愈辣。
    人言申椒能变化，我见苾芬终不灭。
    古来郊庙荐德馨，此物气味通神明。
    开口一笑露眼睛，望君点化佛先成。

谢枋得　谢惠椒酱等物
    孔子爱食蔬菜羹，羹中无酱必不食。
    先生执酱馈高年，此味珍羞岂易得。
    瓶中有粟岂过望，谁怜陶令分嘉饷。
    喜君不作无发人，免得东坡借擂酱。

谢枋得　谢刘纯父惠木绵布
    嘉树种木绵，天何厚八闽。
    厥土不宜桑，蚕事殊艰辛。
    木绵收千株，八口不忧贫。
    江东易此种，亦可致富殷。
    奈何来瘴疠，或者畏苍昮。
    吾知饶信间，蚕月如岐邠。
    儿童皆衣帛，岂但奉老亲。
    妇女贱罗绮，卖丝买金银。
    角齿不兼与，天道期平均。
    所以木绵值利，不畀江东人。
    避秦衣木叶，矧肯羞悬鹑。
    天下有元德，孔融愿卜邻。
    绨袍望不及，共裘志自仁，
    物意皆可珍。洁白如雪积，
    丽密过绵纯。羔缝不足贵，
    狐腋难拟伦。絺纩皆作贡，
    此物不荐陈。岂非神禹意，
    隐匿遗小民。诗多草木名，
    笺疏欲谆谆。国家无楚越，
    欲识固无因。剪裁为大裘，
    穷冬胜三春。拜嘉重感激，
    触物尤酸辛。吁嗟彼寒谷，
    邹律今不神。三宫坐穹庐，
    雨雪或十旬。安得遗此惠，
    飞到君王身。塞上寒堕指，
    挟纩谁为温。人各赐两端，
    费银二万斤。大军四十万，
    谈笑却胡尘。感君道义交，
    何异骨肉亲。可与知者道，
    众人笑且嗔。玉案未能报，
    琼琚情则真。春秋二百年，
    币交几君臣。季札有赠限，

谢枋得　谢麪
    丰年自古说来牟，四月麦熟胜秋收。
    天厨送食不待求，有麪馻饦吾何忧。
    安得化身为儿童，戏沙作麪可报答。
    授记或为阿育王，请铸八万四千塔。

谢枋得　谢人冬至送鸭酒
    阳复且闭关，万物畏坤含。
    双凫飞天外，鹜食何贪婪。
