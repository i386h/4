<!-- { "loadSidebar": true } -->
    无事看书倦即休，心灵远与古人游。
    常尊贾岛呼吟佛，盍请刘伶谥醉侯。
    岁晚庭梅真益友，天寒炉火是重裘。
    两冬京浙无消息，老磵年来安健不。

释善珍　哭寒岩传权院
    早岁驱驰翰墨场，快如阵马与风樯。
    自期作佛先灵运，那肯堆钱付窟郎。
    闲日有僧来乞米，死时无妓共分香。
    神仙谪堕年期满，应合乘云在帝旁。

释善珍　哭元双杉
    哭公非入人，觉苑失龙麟。
    白日有明暗，青天无鬼神。
    戒珠常照夜，锁骨不栖尘。
    老我谁相问，空余影伴身。

释善珍　浪仙骑驴
    官路骑驴突尹驺，尹曾骂佛去潮州。
    却从渠问推敲字，千古诗人作话头。

释善珍　老马
    营司牵浴柳边池，玉沫垂衔步较迟。
    洗见箭瘢如有恨，将军忘却未侯时。

释善珍　林节推架轩扁水木清华
    红满芳波绿满蹊，公余无事似幽栖。
    临池洗砚看鱼跃，对竹坐衙闻鸟啼。
    胸次九流如镜净，壁间片锦与花齐。
    云霄别有清华地，早晚朝车过竹溪。

释善珍　灵运
    昏朝麟醢凤遭烹，鸿盍高飞入杳冥。
    成佛生天俱妄想，筑台当日译何经。

释善珍　榴花竹石鹤
    剪翮花前老可哀，寄声鹰隼莫相猜。
    旧游赤壁君如不，曾伴坡仙作赋来。

释善珍　龙泉山中
    夜半岩间坐看星，千年老树有精灵。
    前山月上青枫顶，照见白鹇来听经。

释善珍　龙泉山中
    自垦屋头三四畦，得閒时复事鉯犁。
    花粘蛛网碍蜂度，树带鹰巢无雀栖。
    啸罢半山闻逸响，诗成绝壁见新题。
    老来定力人难转，菜叶放教流出溪。

释善珍　门径
    门径莓苔古意深，闭门懒复事参寻。
    棋图静见孙吴法，樵唱真闻韶瀋音。
    米尽有方烹白石，丹灵无意化黄金。
    花飞又是春将莫，小复风前拥鼻吟。

释善珍　梦元双杉
    晚睡初醒月上阶，远村何处笛声哀。
    霜凋陇岸有梅破，雪隔炎洲无雁来。
    旧隐青山犹在梦，故交白骨已生苔。
    欲谈往事无人共，自拥寒炉自画灰。

释善珍　莫春
    门外柳花过，似予飘泊身。
    吟高妨定衲，客久羡归人。
    无药可医俗，有钱难买春。
    山中旧同伴，招隐寄书频。

释善珍　墨梅
    水边烟外见横枝，画里寻思记旧诗。
    只道老来风味减，铁心还自有愁时。

释善珍　偶成
    长年狎樵牧，门外即荒郊。
    瘦草牛羊路，高松鹳鹤巢。
    病来勤习定，老去懒寻交。
    常愧逃名者，深山自缚茆。

释善珍　破衲
    破衲褴襥两鬓霜，耳边谁管俗雌黄。
    自骑驴炼推敲字，不与人知安乐方。
    五柳传中寻靖节，孤桐声里见嵇康。
    深山敢叹无知己，饥食松花死亦香。

释善珍　清明游张园桃李盛开独梅花一株尚未零落
    傲寒开晚背时香，寻伴天荒地亦荒。
    不觉春风红紫闹，老翁偷入少年场。

释善珍　骚词二章
    获印兮汾阳，结茆兮湘之岗。
    湘之岳兮帝宫谒帝，帝不敢骄兮奔魑魅而走蜚龙。
    余行兮余意，一笑兮足惊一世。
    人不知兮谓余立异，岂人见兮胜帝。
    调古兮湘童，大道兮壶之中。
    白璧苍蝇兮何污，噤不敢陈兮君怒。
    苍苍上兮皇皇下，乐莫乐兮郴之土。
    藐郴城兮楚涯，身非余兮辱余奚为。
    策空鸣兮余去，人曰吾能料生不能料死。
    生可玩兮不可留，宛故庐兮风翛翛。

释善珍　骚词二章
    山昙昙兮起云，山浪浪兮流水。
    神何为兮山中，岂怀忠兮放弃。
    沃牛炙兮疗饥，挈壶兮荷锸随之，
    生不封侯兮死何庙食为。是耶非耶，
    余不得而知。女巫兮击鼓，
    坎坎兮祠之下。帝不下招兮遗怒，
    馘长蛟兮缚雄虎。野无烽兮海无澜，
    马不用兮都且闲，都且闲兮神乎何以为御。
    振策而风兮回轩为雨，风雨时兮多黍稌。
    风休雨止兮神何处所。桂橑兮兰楣，
    朝云出游兮莫云来归。

释善珍　山溪谣
    山溪流虢虢，山田半砂砾。
    羸牛领破耕不息，午饥眼花在牛脊。
    我饥田舍无糟糠，但愿天常雨粟盈官仓。
    官租吏征有故常，官糴吏横如虎狼。
    君不见先年春旱牛遇疫，妻儿挽犁代牛力。
    又不见前年龠米抵金璧，僵尸横草乌不食。
    吏奸积久为农患，吏爱谷贵农爱贱。
    使君道上闻农叹，下车蠲糴不待旦。
    令行去奸如疾风，心宁负官不负农。
    溪流帖帖船上下，左司文成高纸价。

释善珍　山行二首
    麦畦微雨过，日照青湿湿。
    牧童坐短蓑，牛卧寒鸦立。

释善珍　山行二首
    归牛晚失犊，牧童学声唤。
    溪边白鹭鸶，衔鱼上田岸。

释善珍　山行归晚
    药迳入云林，晚晴扶杖吟。
    照泥星复雨，经朔月犹阴。
    树折怜巢覆，泉清见叶沈。
    爱闲自如此，不是学灰心。

释善珍　少陵
    少陵弦断无胶续，鸾凤巢高隔五云。
    老子一身都是胆，要倾莎经取龙筋。

释善珍　少陵骑驴
    市桥日莫蹇驴嘶，双袖龙钟醉似泥。
    回首长安泪沾臆，落花何处杜鹃啼。

释善珍　首夏
    首夏山中风物和，不妨老子小婆娑。
    竹亭晴坐燕泥少，花迳晓行蛛网多。
    云表危峰干北斗，道傍古树识东坡。
    匡庐深处堪归隐，岁月澜翻奈老何。

释善珍　寿曾大监
    公家中朝第一人，一门兄弟皆朱轮。
    公材吏能固无敌，笔端亦自回千钧。
    我生不识平津阁，晚识老监犹绝伦。
    长松阅世傲雪壑，万牛回首山嶙峋。
    清都梦断薄冠冕，三生髣髴贺季真。
    岿然灵光独殿鲁，闲似商皓深避秦。
    园林阴成钟鼓乐，风波不骇鸥鹭驯。
    千卷赐书善和宅，万金买石平泉春。
    古来此事总输公，六环金带何足珍。
    封胡岁岁捧寿樽，蟠桃积核齐崑崙。

释善珍　死交行
    生交无百年，死交有千载。
    百年追逐能几何，千载义魄犹相待。
    死不知心，生交徒劳，
    指天誓日儿女曹。羊角哀，
    左伯桃，吁嗟此冢今蓬蒿。

释善珍　送蔡秀才之漳浦
    夜冷萤窗书倦看，解鞍南去路漫漫。
    霜乾处士梅花圃，日照先生苜蓿盘。
    乞米剩堪供鹤料，钓鳌重怕坏鱼竿。
    何当著意抛妻子，共入深山学养丹。

释善珍　送蔡院将漕广东
    峨冠人避柏台骢，弭节光分泽国龙。
    应似鲜于福京左，还同司马过临邛。
    风生廉按清南峤，冰解将输佐大农。
    拈起瓣香说无极，千年道统继儒宗。

释善珍　送陈上舍之潮州
    元龙湖海士，豪气卧大床。
    著书不疗贫，仰面看屋梁。
    昔从诸老游，须鬓未老苍。
    雄篇掩众作，声价如琳琅。
    谓当奏赋时，给札香案傍。
    不然如谪仙，布衣登玉堂。
    岁月忽已迟，驱车去潮阳。
    昌黎强项人，断碑字字芳。
    当年骂佛表，正是护法章。
    大颠亦神奇，世岂有此郎。
    往者不可作，怀古多慨慷。
    有书寄新诗，无书勿相忘。
    善保千金躯，岁晚天雨霜。

释善珍　送传提干
    渡江诸老尽兰荪，当日琳琅照一门。
    龙去难寻神剑迹，鹤归犹记旧巢痕。
    百年阀阅须关念，五里松楸易断魂。
    京浙故人无恙不，相逢记为问寒温。

释善珍　送孚老再游浙
    楚柁吴樯兴未休，好山谢事要闲游。
    常憎驽马恋栈豆，今见苍鹰掣臂韝。
    岁晚老松无伴侣，天寒落叶正飕飗。
    人间果是风堪御，却欲携君遍九州。
    
    
释善珍　送福帅吴侍郎趋朝
    恕斋视民犹视儿，先忧两字寒与饥。
    三冬气和春有脚，旱岁笺天天雨粟。
    爱杜呼母宗呼爷，史书弄笔人传夸。
    异类鸣冤古有麽，神明循吏只一个。
    风伯叫阍称急报，政声涨天怕天破。
    龙章夜下五云间，玉宸唤归碧落班。

释善珍　送傅左司赴袁州
    长安貂蝉贱如土，故家文献余一缕。
    平生粗痚不媚妩，直语岂知犯张禹。
    腰间金印太二组，我自弃置君自取。
    儿时翰墨跨诸父，投老为郎方齿叙。
    天关耽耽守九虎，一节临遣复不与。
    介堂卜筑开宿莽，谁知公意颇有主。
    眼明沙鸥喜欲舞，便请衣冠挂神武。
    圣朝留戣非为愈，勿薄淮阳宜叱驭。

释善珍　送傅左司赴袁州
    宜春古郡联荆渚，曩年尝梦公补处。
    峥嵘老气横九　　，直前莫作分外肤。
    秋田旱渴思霖雨，君命敢徐宁畏暑。
    击强鉯奸雷破柱，仰山古佛亦肯许。
    州黉一记最奇古，机综远祖昌黎愈。
    眼前琐尾相品署，知公千百未一取。
    秋空仰瞻鸿鹄举，政恐是中有新句。
    三年奏课返林坞，煮茶贺公公莫拒。

释善珍　送黄凝云归常州
    一住京华能几日，故山欲去值春寒。
    石坛经雨草生遍，庭果落阶鸟啄残。
    云表鹤声朝返佩，林间虹气夜开丹。
    仙家缩地寻常事，试与思归倦客看。

释善珍　【卷01　　　送金橘与徐钓舟
    竹笼盛来露未乾，试尝数颗已无酸。
    味同楚水赤萍实，色比韩郎金弹刃。
    委地儿童难识价，经霜桃李不同盘。
    缄题寄去非无意，相约交情到岁寒。

释善珍　送静江曾帅
    岭西支郡联荆湖，时危选帅劳庙谟。
    公才健如天马驹，胸中戈甲敌万夫。
