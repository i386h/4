<!-- { "loadSidebar": true } -->
    老农祝天工，叩额眼垂血。
    游云不作雨，风至辄散灭。
    昊天未悔祸，牲玉无徒设。
    谁能缚妖魃，敕起龙泼刺。

张耒　早登望嵩楼望少室雪畏风不敢招客
    临汝城中春雪消，望嵩楼上对迢峣。
    已披氛雾呈孤秀，未许春寒上泬寥。
    子晋玉笙如不隔，浮丘仙袂欲相招。
    便思唤客同清赏，苦畏春风入敝貂。

张耒　早起二首
    沧江初夜雨翻盆，将晓风声战乱云。
    篱下寒鸡鸣晓苦，老人先起自开门。

张耒　早起二首
    风鸣槁叶未辞枝，雨湿疏梅欲弄姿。
    地下一阳应蹀躞，世间浑未有人知。

张耒　早起观雨
    雨叶风枝日夜长，东园秾密欲生光。
    可怜积雨过初暑，更转余寒入晓凉。
    蚕事已成家媪喜，麦畦初泼老农忙。
    彩丝结缕催端午，又见黄头鼓楫郎。

张耒　早起偶成
    枕席清如水，萧然一老僧。
    鸡声消壁月，晓日失窗灯。
    山叶寒逾响，江云薄易凝。
    老僧曾教我，任运且腾腾。

张耒　早秋感怀
    一行为吏百事废，幸此村州终日闲。
    莫疑虎兕率旷野，正见虎豹守天关。
    栊帘昼静燕已去，陂泽风高雁欲还。
    老见功名真戏事，恼人何苦鬓毛斑。

张耒　早秋感怀
    永日付悠悠，年华逝不留。
    风声送残暑，云色淡新秋。
    吾道倘有待，穷通宁遽忧。
    朝来望清颍，一雁下汀洲。

张耒　早作
    鸬鹚夜寒不得眠，永夜相语高树颠。
    鸦鸣最早尤喧阗，啼呼相应动百千。
    老鸡睡起足挛拳，侧头端如闻九天。
    引吭一唱鸣宫悬，时哉不后亦不先。
    朦胧初日见山川，吾庐晨起有炊烟。

张耒　赠别何道士
    疏散多违久自知，形骸况复病先衰。
    全身幸免诛三献，避世何劳赋五噫。
    闻说永嘉饶水石，便思轻帆向天涯。
    却嗟病翮伤摧甚，孤鹤高飞不得随。

张耒　赠别仪上人
    师似浮云触处闲，倦飞知我未能还。
    林泉会有相逢日，风月应须乞半山。

张耒　赠邠老
    衰疲坐甑极蒸嘘，念子柯山守旧庐。
    卢叟今无僧送米，董生时有吏征租。
    上书自荐心应耻，扶策躬耕计未疏。
    虎豹九关今肃穆，王门行看曳长裾。

张耒　赠蔡彦规
    我不见蔡子，杜门十日余。
    今日叩我门，满手携琼琚。
    铿锵写我前，杂以贝与珠。
    我愕不知报，低头惊且吁。
    读毕致于怀，余光溢衿裾。
    坐令箪瓢室，磊荦堆璠玙。
    我拙寡所合，甘为不材樗。
    嗟君何所闻，屡枉长者车。
    我来淮南游，霭霭子之誉。
    骅骝走千里，凡马安能逾。
    奈予不自量，痛鞭而疾驱。
    常忧过所往，疲惫伤吾躯。
    愿君少待我，且欲休吾驹。
    跳奔舍其群，子乐谁与俱。
    俯身援其类，是亦仁之徒。
    不然但用我，畏甚将逃逋。
    何如少待之，效技供子娱。
    我无功名愿，与世日益疏。
    反慕古沮溺，穷年事耕锄。
    皇皇吾夫子，忧世亦勤劬。
    虽然竟何就，孰若安以居。
    人生各有怀，未用相贤愚。
    得乐愿即止，安能较锱铢。
    又疑异所任，劳逸事亦殊。
    作歌以讯之，子意当何如。

张耒　赠晁二：{走笔约无咎同赴大尹龙图四丈羔酒之集}
    昔者与兄城南邻，未省一日不相亲。
    谁令僦舍得契阔，此事我每怀古人。
    逾旬寒热不可说，遍体戢戢生赤鳞。
    是身非有病亦幻，调御未伏犹酸辛。
    布衾蒙头但欲睡，瞥见檐雪如飞尘。
    岂无杯杓与酬酢，口舌未肯亲芳醇。
    平生相逢百不问，斗酒倒尽才逡巡。
    崎岖行世得皆妄，嵬峨就醉事最真。
    残年峥嵘欲无日，晴云浩荡已有春。
    柳黄梅破最佳绝，京兆羔酒仍殷懃。

张耒　赠晁十七
    应之风骨世绝伦，濯濯芳柳当青春。
    琼瑶冰雪照一坐，我恐子是神仙人。
    十年声名望不见，一日邂逅情相亲。
    安仁白璧绝瑕玷，宗之玉树无埃尘。
    襟清胸明遇事敏，西河旧政传诸民。
    县门高开吏束手，讼至立决如有神。
    别君还家恍如失，咫尺莫见徒为邻。
    会期残春再携手，满引大釂无辞频。

张耒　赠陈履常
    劳苦陈夫子，欣闻病肺苏。
    席门迁次数，僧米乞时无。
    旨蓄亲庖急，青钱药裹须。
    我场方不给，何以絷君驹。

张耒　赠敦复
    敦复想为诗，目见无全牛。
    天工忌其才，小邑使拘囚。
    漫涂以尘埃，讼讯群啾啾。
    尚于纷纭中，逸兴时奔流。
    不知谁使之，瞥尔为南游。
    骅骝解其絷，鹰隼脱于鞴。
    山川困搜罗，风月遭嘲咻。
    举手聊探之，纵横烂琳璯。
    不有同行人，更歌而迭酬。
    天应悯子劳，久苦暂使休。
    奈何少纵之，一放不可收。
    归来见我喜，逸气凌高秋。
    我窃不自量，妄将挟甚辀。
    心知不可追，子幸为我留。
    君方严旗幢，我亦戒戈矛。
    将图诘朝见，百败非予羞。

张耒　赠广靖上人
    七十庞眉禅客，曾见天衣老人。
    旃檀林中香气，悠然时有余氤。

张耒　赠江瞻道
    我行于四方，其所急者友。
    呜呼得之难，百不一邂逅。
    人心不可齐，若十指于手。
    随其短与长，亦各有所取。
    刚或硬而折，柔有弱而仆。
    质良文不扬，中美外莫副。
    宽壶泛以枵，狭盎迫而陋。
    此犹其大概，琐琐难悉究。
    譬如选长材，弃百不一有。
    其间虽得之，犹或烦矫揉。
    我友居淮滨，饮德悉自幼。
    岂期羁旅间，乃获间謦欬。
    嗟君如美玉，外彻中乃厚。
    埋藏困尘埃，要以不可垢。
    他人十不一，子乃得八九。
    余亏能几何，不待勉而就。
    乃知昔求艰，特以见未久。
    但忧奔莫及，敢惮喘而走。
    我心子所知，瀋豁无所囿。
    是以行于世，往往得嘲诟。
    人才如其面，不自知好丑。
    立之明监前，乃见其可否。
    子于我无嫌，告我当苦口，
    惟我于改过，窃不敢自后。
    嗟予迫饥寒，子亦迎五斗。
    何当两有归，投老作邻叟。

张耒　赠李德载
    男儿当读五车书，辍业应须盖棺日。
    人生事业要强学，譬彼欲耕须逮湿。
    李郎落落奇丈夫，美玉应须作圭壁。
    请将便腹包五车，汲汲讲摩如故疾。

张耒　赠李德载二首
    我家外翁天下士，欲以文章付孙子。
    爱君乷角已食牛，属书笔下无停字。
    愿君饱读大父书，学到莫忧名不似。
    重教我辈见风流，更以余波变乡里。

张耒　赠李德载二首
    长翁波涛万顷陂，少翁巉秀千寻麓。
    黄郎萧萧日下鹤，陈子峭峭霜中竹。
    秦文蒨藻舒桃李，晁论峥嵘走金玉。
    六公文字满人间，君欲高飞附鸿鹄。

张耒　赠马十二全玉沿檄过楚顷刻而别
    我离海边方季夏，子时别我西亭下。
    是时积雨河水深，却看孤舟放清夜。
    尔来忽忽冬已阑，岁晚荒凉学官舍。
    那知复与子携手，犹能顷刻听清话。
    来时绿树今黄叶，须信丹颜暗中化。
    别离易得当重惜，岁月难留足悲咤。
    人生坎轲多忧娱，万事纷纷少休暇。
    况子飘泊不可常，几度相逢即衰谢。
    功名有命何足求，富贵无常求亦乍。
    隋珠弹雀虽有获，纤尘未补千金价。
    我于世事甘不学，久师壁观依僧社。
    辱君指我曹溪源，行虽未至宁辞驾。
    君如有志反丘壑，我即求田买桑柘。
    卜邻丈室听谈禅，更问老农求学稼。

张耒　赠庞安常先生
    德公本自隐襄阳，治病翻成客满堂。
    懒把穷通求日者，试将多病问医王。
    一丸五色宁无药，两部千金合有方。
    他日倾河如石鼓，著书犹愿记柴桑。

张耒　赠人三首次韵道卿
    未必蝤蛴如素领，故应新月学蛾眉。
    引成密约因言笑，试得真情是别离。
    罇酒且倾寒琥珀，泪妆更看薄舉脂。
    北城月落乌啼后，便是孤舟肠断时。

张耒　赠人三首次韵道卿
    醉里纷纷散别筵，醒来客枕一灯前。
    黄茅野岸三更月，春水长亭十里船。
    一点泪凭谁寄与，十年香在恨依然。
    空疑窗外梅花发，珠箔青楼若个边。

张耒　赠人三首次韵道卿
    可是相逢意便深，为郎巧笑不须金。
    门前一尺春风髻，窗外三更夜雨衾。
    别燕从教灯见泪，夜窗惟有月知心。
    东西芳草浑相似，欲望高城何处寻。

张耒　赠僧介然
    寒窗写就白云篇，客至研茶手自煎。
    儒佛故应同是道，诗书本是不妨禅。
    长松千尺巢云鹤，寒峤三更啸月猿。
    请以篇章为佛事，要观半偈走人天。

张耒　赠天启友弟
    桑弧蓬矢射四方，婴孩立志长可忘。
    莫学儿女漫弄芳，豪气当视交河郎。
    边城入望千里长，臂鞴时架角鹰苍。
    搏捷仍放韩卢狂，麕鹑日暮随登堂。
    往来绝艺精飞枪，余勇犹足吞顽羌。
    读书谁谓谷胜臧，盛时万钟远馈粮。
    水输长川陆登冈，垂弓在櫜弩在床。
    蔽捍入阵牌居旁，天马驯工披甲骧。
    受降浚筑修城隍，刀头不惜千金装。
    三十六将皆鹰扬，故境可容尺地亡。
    子颇自负当夙偿，况复武库踰书囊。
