<!-- { "loadSidebar": true } -->
    故人风谊可态忘，辞禄无嫌故态狂。
    仁义一言非小补，此身何必佐岩廊。

徐钧　严武
    蜀政贪残岂自全，母心直向死方安。
    如何三度专方面，不博庭闱一饷欢。

徐钧　颜杲卿
    一曲霓裳失太平，渔阳鼙鼓暗风尘。
    君王只识杨丞相，不识平原老守臣。

徐钧　燕丹
    急着无如救赵危，远从楚魏近从齐。
    田光老缪翻成错，匕首咸阳策最低。

徐钧　燕昭王
    尝胆深思报复来，经纶须仗出群才。
    仇齐一扫如风叶，只为黄金早篵台。

徐钧　扬雄
    眼看汉室已新都，天禄雠书尚自愚。
    闻说草玄堪拟易，曾将进退一占无。

徐钧　羊祜
    平吴献策了无遗，馈药人无醙毒疑。
    最是感人仁德厚，当时堕泪有遗碑。

徐钧　阳城
    裂麻已沮延龄相，抗疏能全陆贽生。
    为国重轻关一语，谁云七载噤无声。

徐钧　杨素
    巧逢挟忌立功名，杀父犹从罪更深。
    已托沉浮轻大节，尚言富贵本无心。

徐钧　杨修
    料事通神自一奇，奸雄如操已深疑。
    多言屡中真何补，一死由来自不知。

徐钧　炀帝
    万里连云屡篵城，辽东三驾重疲民。
    讳人语盗愚何甚，覆辙真同二世秦。

徐钧　姚崇
    天资权谲性圆通，相业开元治效中。
    至死未能忘故智，乞铭犹自算燕公。

徐钧　姚期
    犯颜不但有边功，警跸前呼脱难中。
    丧服三年移薄俗，因知能孝始能忠。

徐钧　阴铿
    小人怀惠乃真情，酒炙能令死得生。
    倘使行觞不知味，向来修怨有羊羹。

徐钧　虞美人
    帐下悲歌势已孤，美人忠愤慨捐躯。
    山河莫道全归汉，墓草青青尚姓虞。

徐钧　虞世基
    沮人言盗纵君骄，蒙蔽终难止绎骚。
    到底国亡身亦死，措心何异相秦高。

徐钧　庾冰
    经纶外务设心忠，好礼犹为世所崇。
    俭约自无骄泰习，固权却有旧家风。

徐钧　庾亮
    戒君刻薄议申韩，老子申韩岂二端。
    横势始辞终复擅，异端每向遁辞看。

徐钧　庾信
    故国伤心堕劫灰，流离北土却怜才。
    白头开府成何事，博得江南一赋哀。

徐钧　庾翼
    少有经纶济世谋，拔温轻浩孰　　俦。
    休言庾亮名居最，当在江东第一流。

徐钧　豫让
    君侯待我异中行，宗祀何期遽覆亡。
    一死谁言无所为，主知深处自难忘。

徐钧　元德秀
    山水光中寄一枝，琴尊尽日每相随。
    太平老去身何恨，只隔明年便乱离。

徐钧　元结
    漫劳当日牧舂陵　　立石尤多感德民。
    独有磨崖碑故在，文章千古耀湘滨。

徐钧　元稹
    元和诗体夙驰声，巧致公台只暂荣。
    绿野主人天下望，不应疏外负平生。

徐钧　臧宫
    电扫风驱寇已平，雄心又向幕南庭。
    君王自守苞桑戒，不侈边功纪汗青。

徐钧　张昌宗
    乘鹤吹笙想俊游，丑闻宫掖擅风流。
    身膏斧踬终尘土，若比莲花花亦羞。

徐钧　张镐
    仗节星驰趣援兵，睢阳惜已陷忠臣。
    闾邱振命虽诛死，犹有浮图着矢人。

徐钧　张翰
    旷达清才轻爵禄，秋风才动便思鲈。
    此中杯酒一时乐，却道他时名不如。

徐钧　张籍
    师门昔已称高第，乐府今尤说最工。
    但遣终身毋叛道，著书不必似轲雄。

徐钧　张嘉贞
    得近清光幸已深，卷帘何意欲呈身。
    贪荣自遂台衡志，诏杖三加及贵臣。

徐钧　张柬之
    八十衰翁气尚存，挥戈一整旧乾坤。
    惜哉千载多遗恨，馀烬犹存竟燎原。

徐钧　张九龄
    禄山必兆边陲祸，林甫终贻庙社忧。
    二事眼前君不悟，何须金鉴录千秋。

徐钧　张良
    博浪椎挥四海惊，虎狼虽暴已无秦。
    兴刘灭项犹馀事，岂是萧韩行辈人。

徐钧　张说
    东宫侍读读何经，相位当知要竭诚。
    谀说却陈封禅颂，非心未格侈心生。

徐钧　张万福
    伏阁朝廷一谏官，白头武将亦欢颜。
    要知此喜非私喜，为救孤忠去巨奸。

徐钧　张绪
    谈玄讲易自精微，二国翱翔巧媚时。
    只为娇柔无持操，风流却比柳腰肢。

徐钧　张巡
    析骸易子守孤城，六万惟馀四百人。
    生道杀民民不怨，千年庙食尚如新。

徐钧　张仪
    再攻再相梁不悟，六百六里楚云何。
    苏秦反覆何须道，反覆如君事更多。

徐钧　张志和
    细雨斜风一钓丝，绿簑青笠镇相随。
    朝廷休觅渔歌看，万顷千波总是诗。

徐钧　章帝
    积威仁意渐无存，宽厚真能固本根。
    只恨涵容伤大过，养成外戚擅权门。

徐钧　昭烈帝
    崎岖蜀道谩三分，势去英雄挽不能。
    若使人心似西汉，未输光武独中兴。

徐钧　昭明太子
    有德无年亦可矜，腊鹅兴谤竟难明。
    当时虽不为天子，文选犹传万世名。

徐钧　赵高
    阉奴久矣擅秦权，鹿马欺君亦热然。
    辄向望夷行弑逆，此身不杀是无天。

徐钧　赵括
    少年轻锐喜谈兵，父学虽传术未精。
    一败谁能逃母料，可怜四十万苍生。

徐钧　赵奢
    北山据险最能兵，中外俱闻马服名。
    满谓将门还出将，不知有子误长平。

徐钧　赵武灵王
    宗周削弱列侯强，僭拟谁知有陛堂。
    独有武灵知大节，称君已足不称王。

徐钧　郑子真
    栖迟郑国一癯仙，不被人知四十年。
    谷口躬耕时未久，京师何事忽争传。

徐钧　周勃
    功成无罪付廷平，借援东朝始得生。
    若使当时逢吕后，诛夷又是一韩彭。

徐钧　周昌
    廷争废嫡见操持，故仗刚强托爱儿。
    三召归来竟无语，此时何不更期期。

徐钧　周兴嗣
    文成千字贯如珠，一夜劳心白尽须。
    不省海咸河淡句，帖中已有汉章书。

徐钧　周亚夫
    削平吴楚大功成，一旦生疑触怒霆。
    自是君王多任刻，非关许负相书灵。

徐钧　周飆
    纷纷世代我何知，春韭秋菘味可奇。
    何事轻招猿鹤怨，至今人讶北山移。

徐钧　周瑜
    一举灰飞赤壁船，托名助汉岂私权。
    如何不放蛟龙雨，欲断刘家一脉传。

徐钧　朱买臣
    长歌负担久栖栖，一旦高车守会稽。
    衣锦还乡成底事，只将富遗耀前妻。

徐钧　朱佑
    万死逃生陷敌回，功能掩过亦良才。
    君恩不是南阳旧，事业多从讲学来。

徐钧　祖逖
    慷慨才能立志坚，计谋端可定中原。
    晋元倘使图经略，事业韩彭可比肩。

徐伉　赠李安抚
    尚书八座贵，大使十州雄。
    欲得疮痍痤，先怜杼轴空。
    仁民兼爱物，时雨及春风。

徐兰皋　流杯池
    楚王宫阙马王宫，惟有江山带旧风。
    属玉不知兴废事，双双飞入藕花丛。

徐良弼　东峰亭
    东峰亭上共徜徉，列嶂低衔夕照黄。
    酒兴未阑归骑促，一鸥轻泛白云乡。

徐良弼　句
    青春不再汝知乎。

徐良弼　妙相寺清节轩
    此君高节抗浮云，环寺幽亭分外清。
    凌历雪霜真有守，招邀日月处多情。
    更无一点红尘到，但觉中襟爽气生。
    争似南墙相对处，萧萧流水绕除鸣。

徐良弼　秋霜阁
    秋霜阁下水潺潺，一片清泉漱玉寒。
    试把尘襟来此濯，要看披腹吐琅玕。

徐良弼　桃花洲
    历骋禅扉到暮钟，苦无胜事可深穷。
    归来唤渡青溪上，唯有山桃满路红。

徐霖　芙蓉池亭
    仲冬多美曝，散步有余真。
    老树槎牙晚，初花的烁春。
    清歌动落日，远岫得幽人。
    空返无佳句，知为暮霭嗔。

徐霖　烂柯山
    尚书胜迹留千载，太守离思去十八。
    难得地主真可人，载酒问字石须伐。

徐霖　梅
    萋萋细碧江南地，上有梅花朔易天。
    铁石空余心已尽，霜明日润若为妍。

徐霖　笋石
    在郡治东园玉茗亭，耸立如笋閒人。
    千年未烂应还待，化鹤叮咛晶水曛。

徐霖　西城亭饯赵架阁
    王阔五云开彩阴，王孙万里骅骝駸。
    风烟泱漭年华老，云树凄迷别思深。
    此日江城樽酒话，当年故国栋梁心。
    夜阑秉烛匆匆剧，赖有梅花生短吟。

徐梦发　超览亭
    壬子岁二月，亭成始宴宾。
    扁题原用旧，轮奂喜更新。
    远眺江逾碧，静观山自春。
    亭边山更好，一洗簿书尘。

徐梦发　凤山禅寺
    百役红尘吏，过门一解鞍。
    频来无事干，孤坐有山看。
    留月不掩户，招风长倚栏。
    马嘶催去路，吾道尚盘桓。

徐梦发　龟山祷雨
    久困焦熬里，持香谒二禅。
    会留一宿觉，了得寸心缘。
    鹤识小溪路，钟闻上界天。
    龙湫分勺水，法海遍三千。

徐梦发　支提禅寺
    来谒支提古道场，几年袍锦韵犹香。
    芙蓉梦里僧趺坐，檐蕁林中佛放光。
    禅语了参一宿觉，尘缘顿悟半生忙。
    若分座下龙王水，免使春田待插秧。

徐俛　题棋山
    风驭云转□渺茫，石奇松老尚苍苍。
    留题尽有争先意，谁识棋山是道场。

徐敏子　呈痴绝庵主颂
    痴绝有庵不肯住，弄老挑云径山去。
    地水火风分裂时，亲书赠予黄葛布。
    蜕封读罢咽无语，会得龙须能辟暑。
    岂知玉骨本清凉，书则珍藏布不取。
    源老忽踏幽深路，道在隔山遥望处。
    巨帙已载闲葛藤，何堪又送闲家具。
    开眼一看笑呵呵，犹有这个可奈何。
