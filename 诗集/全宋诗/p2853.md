<!-- { "loadSidebar": true } -->
    心境卧轮非别伎，少年狡狯赴无为。

苏籀　秋夜雨凉一首
    寸念微情浩莫缄，此生殊阙住山庵。
    老怀钓港伴侯喜，道契涛江见陆参。
    调气从前深造孟，名官早欲问於郯。
    家书时燠何曾读，整顿尘编拂白蟫。

苏籀　去年一首
    去年胡来清水岩，黄河狭隘冬凌顽。
    戾如飘风速如鬼，犬豕淫虐豺狼贪。
    探马星奔汗流地，猛士眦裂发指冠。
    潼雍见兵不及万，半阙甲胃屯河边。
    隆寒身体例皲瘃，亦复勉强横戈鋋。
    它司金缯封雍府，犒军纸襖如泥钱。
    胡人隔水相笑侮，杀身於尔何值焉。
    同州告急唇齿喻，无兵赴救诚难旃。
    元戎钤下兵八百，苍头厮养争后先。
    鄜延诏发五千骑，此日收兵姑自全。
    平时保甲例乌合，县符迫促挥空拳。
    甚哉田夫无门志，一夕惊走如穷烟。
    汉将苍黄结旌遁，虏骑势合弥山川。
    关中控弦诚万骑，忠臣义士力可宣。
    书生命运亦蹇劣，我师疲少邻敌坚。
    却忆长安无事日，谈及祸乱为尤愆。
    饭囊酒罋夸厚福，捧土揭木皆才贤。
    生灵未悉坐何罪，髓脑涂地尤苍天。
    天公诚能佑戎虏，岂复不解兴中原。
    案图戎索八百郡，我邦日蹙知谁怜。
    吴中据江恃舟檝，惴惴栗栗聊偷安。
    旅人流徙隘城郭，岁事寒薄理势然。
    去年往矣不须问，安枕而卧祈来年。

苏籀　群盗一首
    贪得不知义，流风紊四维。
    珪珇实盲昏，黥髠亦觊窥。
    谅非跖躥才，竞揭椎埋旗。
    巨猾肆滔天，小丑争攘欺。
    立国计安出，顾无以家为。
    三州破竹势，吏卒伤挠隳。
    越人竟何能，非复慰佗时。
    壶箪迎王旅，克捷剑之湄。
    闽府幸宴然，一毫未尝亏。
    噫吾有以待，致尔由他歧。
    残蘖失追袭，诸将咸思归。
    勉哉方伯职，力拯邻邦危。
    漳滨拏未解，蜂蝎生武夷。
    姑息倒囷藏，谆复行文移。
    近事苟目前，远忧那敢知。
    天运未太平，佛力亦其微。
    武夫勿告劳，儒冠须出奇。
    知人与安民，此责诚塞之。

苏籀　壬申春雪一绝
    长天顿改楚云容，初夕依微后搅空。
    点缀柳条纷若絮，未妨梅蕊炫芳丛。

苏籀　瑞香一首呈韩子平
    未拆娇红浅紫骈，差差众叶翠翘然。
    误称兰艳风流冠，且纵桃夭万一怜。
    列槛闭帷增峭烈，诉杯阁笔负婵娟。
    司花处子春风面，醲态奇香想象焉。

苏籀　僧庵崖上榴花
    苍崖有红榴，照眼风棂迥。
    鹤顶磨丹明，猩唇染罗竟。
    天然同心蒂，物理有殊禀。
    青鸟蹙绛巾，奇胶缀琴轸。
    子云畔牢愁，无偕溱洧赠。
    思致玉珑鬆，皎兮丽宫井。
    江峤琐蛮烟，空烦洛生咏。
    山僧递形语，呵乃枯禅病。
    喁讽独移时，鹘没天宇净。

苏籀　山行入寺一首
    执舆入辇躡痿几，陟险山农笑却时。
    屐齿未常先雍老，翚飞久已见甍楣。
    磴扉百步犹流汗，观阁三休岂易追。
    浪漫悠悠一鸡肋，角巾东路最平夷。

苏籀　山斋閒咏
    仲氏新裁汝南诺，元昆聊舣人区舸。
    一竿暇豫临流赋，五咏荒唐处士歌。
    道号散人宜拜表，朝班都士好呜珂。
    染髭膏面诚牵勉，老矣迂疏可若何。

苏籀　邵公济求泰定山房十诗　褒勤堂
    易经传父子，前后弓帛贲。
    衣钵堂室中，千古发潜秘。

苏籀　邵公济求泰定山房十诗　采薇洞
    以心为形役，徇人失天真。
    蕨薇与杞荑，求仁始得仁。

苏籀　邵公济求泰定山房十诗　怀伊亭
    龟雒俨如故，玉灵诚有知。
    归舻带江海，澡濯我清伊。

苏籀　邵公济求泰定山房十诗　尽山亭
    蚁封于何险，醯鸡岂必嗤。
    须弥一目了，亭中大然之。

苏籀　邵公济求泰定山房十诗　柳陌
    辋川题作浪，武昌栽属宫。
    爱思如孔阶，茸髯摆奇观。

苏籀　邵公济求泰定山房十诗　邵公泉
    源深派河汉，蹙蹙寻常窄。
    嗜芰借甘滋，无涯君子泽。
    
    
苏籀　邵公济求泰定山房十诗　松门
    昼扃熟鹿守，晨启素鸦驯。
    延陵挂孤剑，吴月照峩岷。

苏籀　邵公济求泰定山房十诗　桃溪
    怀仙津步翳，凡圣隔两尘。
    长统植园果，老幼分甘珍。

苏籀　邵公济求泰定山房十诗　下马桥
    泉下颜光禄，二纪瞻马首。
    停骖肃松槚，风节应不朽。

苏籀　邵公济求泰定山房十诗　竹溪
    侧生昂九霄，萧森谷量簵。
    溪岚翠欲滴，尘外嵇阮趣。

苏籀　嵊邑周干办挽诗
    嶷然衷塞懿，挟操亦人难。
    唱第芝庭瑞，背城逋寇残。
    倾殚副王命，畴曩入赀官。
    遗事乡评著，嘉言邑里宽。

苏籀　莳兰一首
    湘累鞙佩南邦媚，天女襟期绝世芗。
    艺植便应弥九畹，孰知苓藿与詹糖。

苏籀　示儿子诩
    属词更听三年后，为善须无一念乖。
    孔里高高若崧岱，论思积习见岩崖。

苏籀　示施又新同舍
    华发些些似不公，辰申龊龊有何庸。
    力抛羁绁片时适，谈谑槃筵一笑烘。
    山刹汲壶茶可点，匠人礲斲事方丛。
    麦秋梅润霖淫剧，旅汎殊谙干越风。

苏籀　事毕汤巩方三君再用前韵复酬一首
    妙啜龙团啬少分，宝薰婆律靳多闻。
    泥封謄识遵程度，棘刺围藩按惠文。
    挼菊骚人宁避雨，登楼朝彦气摩云。
    兰堂锦瑟笙簧闹，嬉笑啁讴共惜醺。

苏籀　试闱即事三绝
    鼓士扬桴警五更，爨清檠冷旋吹生。
    深衣乡彦都君子，摩厉三秋炫此行。

苏籀　试闱即事三绝
    近岁颛门不读书，右文搜拔广该儒。
    立言不朽非吾任，贪叩玄门隐者庐。

苏籀　试闱即事三绝
    一坐据梧床刃消，五星竞耀烛秋宵。
    扫厅禁近延僧孺，孰谓诗书避赋繇。

苏籀　守局一首
    悠悠疏逖皮冠守，朝著於何置漫郎。
    不计少多凫藻汎，岂怀吞啄鹤轩昂。
    执舆投刺初嫌闹，视荫言归久蹈常。
    饮酒读书私务尔，涣然意喻俾言忘。

苏籀　疏懒一首
    妨人做乐屏书签，阁笔无情复强捻。
    执御只应曩规范，锻金不假别鎚钤。
    花开咄咄人清苦，乌唘声声梦黑憩。
    出世世间皆有道，糟醨餵啜量难兼。

苏籀　疏懒一首
    省寺周行占姓名，老耽摄养道几成。
    生缘琐悄同瓮算，居处閒静惟瓶笙。
    求己洗心祛习气，知非穷理勇移更。
    鸿生彦士乖游好，道秩禅流谐此情。

苏籀　暑雨忆衢州一绝
    衣裳俎豆信华风，酒圣茶颠倚独松。
    夏屋渠渠听聚雨，数寻竹外泻琤淙。

苏籀　睡起一首
    身将抱瓮灌田畴，老大徒伤鬓已秋。
    滞念生缘宁故我，济时及物勉前修。
    勃磎行世终刚介，重惜尤人返自求。
    塞马未尝矜得儁，湘猨不在较群猴。

苏籀　松门
    山川忽摇落，风雪交岁暮。
    堂堂十八公，正尔守门户。

苏籀　送才元长乐倅
    东省西台除吏目，轶才勿谓得途赊。
    孰云相贰徒劳职，政恐东南弗复加。
    常衮颁宣礼翘秀，仲翔好事走幽遐。
    口占十吏传州檄，指画千条靖海涯。
    榕木覆街飞皂盖，荔园供饷赫凝霞。
    政平讼简清如水，能赋登高墨似鸦。
    咻彼夷音姑洛咏，归来越橐换吴娃。
    抠衣岑范钦高致，谈舌澜翻泼贡茶。

苏籀　送陈梦得省闱一首
    棘闱春晓鏁南宫，文柄伊人掌握雄。
    巧射穿杨惊破的，克家长箭挟良弓。
    怀经负笈云霞集，出手成卢月桂藂。
    玉殿赐袍黄纸诏，布衣驰骛黑头公。

苏籀　送程孚叟知归州
    岷江浮万里，吴峤驻弥年。
    笑理归艎去，牢愁失眼前。
    德门桑梓盛，佳郡鹡鴒联。
    委寄参羊陆，宜知备敌先。

苏籀　送程孚叟知归州
    东都人陆海，游集若为忘。
    筮史同微货，僧坊共小凉。
    卜邻栖辇毂，返旆促囊装。
    巽坎知人意，奔腾达侍旁。

苏籀　送滁守蔡瞻明提举
    史家汗简编年垂，掌武集贤筹政机。
    君侯祖烈冠前世，内外贻厥真天资。
    景灵审象丹青炳，端靖顒昂席庆基。
    浙港之东早乘驿，卓尔群吏诸侯师。
    云何士元淹骥足，留滞太史周南维。
    渊源濡染由所自，甚美而度多文词。
    猗欤两祖揭二柄，雹凸骞翔天下知。
    奈何恬无进擢慕，钩引吹嘘众力微。
    冷烟横雨秋涛外，滁邦山水停一麾。
    贫交掺执空里巷，截{左革右登}那复留骖騱。
    气宇前修令仪范，才具时侪高品题。
    绿绮寻绎醉吟操，清流感慨神武遗。
    侧听褒嘉最郡课，水衡促召夫何疑。
    车轮继斲心自了，桑榆稍收宜赴时。
    珍向高标警衰纯，鄙哉不敢多陈诗。

苏籀　送都属八舍弟桂林买马一首
    夷德贪婪汉财贿，莫惜金多能使鬼。
    喷玉难拘伏淑式，上驷超摇献天子。
    子今叱双湘南裔，桂岭下下复高高，
    鸟惊兽骇征人喟。当官官事从容理，
    思马斯臧由此始。雷尾风騣未平齿，
    绝壑踔山如历块。执驱效牵髯校尉，
    槽枥经由书殿最。谢公总统修戎备，
    二柄德刑兼两寄。不矜吾党愈推能，
    宵旰潜心活国计。杂沓英豪乘虎骑，
    日陃神州一百里。

苏籀　送范比部持节广东
    羊城使者神仙中，苒苒叱驭凌云踪。
