<!-- { "loadSidebar": true } -->
    丹青古冕服，赭垩新缔构。
    率土被儒风，九夷信何陋。

刘仲堪　薰风亭
    兹亭最高峙，势与群峰仵。
    层轩一以临，万物皆下顾。
    赓歌音久绝，缔构意何古。
    猿鸟岂有知，腾翔如率舞。

刘仲堪　沂风亭
    四楹倚岩壁，一径临烟坞。
    诜诜讲习罢，济济生徒口。
    振衣嘉树阴，浴德青江浒。
    舞咏自忘归，何须在邹鲁。

刘仲行　送笋与屏山
    箨龙戢戢破苔斑，风味从来奈岁寒。
    知有高人清爱白，定应烧煮荐珠盘。

刘著　病中寄楚卿
    月满江楼午夜钟，多情多病一衰翁。
    行云不道无行雨，只恐相逢是梦中。

刘著　病中言怀呈韩给事
    潦倒淮山客，金台五见秋。
    退飞嗟宋鷁，畏暑甚吴牛。
    问疾怜摩诘，分曹类子猷。
    自憀无补报，只合隐林丘。

刘著　伯坚惠新茶绿橘香味郁然便如一到江湖之上戏作小诗二首
    建溪玉饼号无双，双井为奴日铸降。
    忽听松风翻蟹眼，却疑春雪落寒江。

刘著　伯坚惠新茶绿橘香味郁然便如一到江湖之上戏作小诗二首
    黄苞犹带洞庭霜，翠袖传看绿叶香。
    何待封题三百颗，只今诗思满江乡。

刘著　出榆关
    羽檄中原满，萍流四海间。
    少时过桂岭，壮岁出榆关。
    奇祸心如折，羁愁鬓已斑。
    楚累千万亿，知有几人还。

刘著　次韵王子慎玉田道中一首兼呈韩公美阁老
    东晋风流属子猷，开元峭直让韩休。
    丝纶对掌惊三雋，尊酒更酬失四愁。
    古道阴阴槐树老，归鸿杳杳荻花秋。
    浩然诗思天涯远，月满江南小谢楼。

刘著　次韵彦高即事
    福威看九落，笔削在麟经。
    中道亡三鉴，危时忆九龄。
    网罗无处避，鼙鼓不堪听。
    身远辽阳渡，心怀岗首亭。
    脱巾头半白，倾盖眼谁青。
    断雁西风急，潸然涕泗零。

刘著　次韵彦高暮春书事
    平生漫浪老清晖，却埽丘园属少微。
    世乱伤心青眼旧，天涯流泪白云飞。
    羁愁只忆中山酒，贫病长悬子夏衣。
    泽畔行吟谁念我，祗应形影自相依。

刘著　次韵彦高占雪
    天秋鼓南风，雪海飘暮雪。
    三春犹冱寒，九夏那苦热。
    土圭测中气，尝闻先儒说。
    穷发多异宜，泥古诚亦拙。
    吴侯擅六艺，名宦端不屑。
    晚岁登泰山，蚤已探禹穴。
    千岁可坐致，不待数旬月，
    重阴畏坎陷，五阳欣夬决。
    君子方履霜，渠肯蹈覆辙。
    鸡豬与鱼蒜，幸可充朝饀。

刘著　渡辽
    身隔辽东渡，心怀冀北群。
    会归苏属国，却忆范将军。
    风阵横秋雁，雷声吼夜蚊。
    方言莫相笑，唐梵本殊分。

刘著　闺情二绝
    天边北斗又回春，愁绝龙沙任酒醺。
    万里巫山归梦断，不知何处觅行云。

刘著　闺情二绝
    蕙帐金炉冷篆烟，故山春草几芊芊。
    只今唯有潇湘月，万里相随照不眠。

刘著　过白沟趁顺安
    万折狂澜肯倒流，归心梦寐在东周。
    平生快意君知否，今日驱车过白沟。

刘著　寄题张浩然松雪楼
    入座山光秀玉柯，岸巾绝景意如何。
    瘦来岂为寒松句，和寡还惊白雪歌。
    地近云烟来鹤驾，檐高星斗泻银河。
    悬知老子登临处，渺渺沧波月色多。

刘著　顺安辞呈赵使君二首
    太平时世屡丰年，胜事空闻父老传。
    郭外桑麻如几顷，船头鱼蟹不论钱。

刘著　顺安辞呈赵使君二首
    六朝兴废渡河年，旧国归来更黯然。
    八月边城山未雪，芦花藉藉已漫天。

刘著　送客亭
    十年羁旅鬓成丝，千里淮山信息稀。
    送尽长亭短亭客，且看庄舄几时归。

刘著　题御城寺壁
    一径埋云草树荒，石麟苍藓卧田桑。
    汉家陵阙今何在，洛山嵩山满夕阳。

刘著　文季侍郎得绿萼香梅子文待制有诗辄亦同赋
    一枝绿萼冠群芳，潇洒犹疑楚岸傍。
    香骨瘦来冰蕋细，梦魂清处月波凉。
    赓酬便合成千首，醒醉宁须计百觞。
    横玉叫云吹不尽，只教今古洗离肠。

刘著　闻雁
    千里寒云卷朔风，当轩月午雁书空。
    烦君为报江南客，憔悴辽东更向东。

刘著　月夜汎舟
    浮世浑如出岫云，南朝词客北朝臣。
    传邮扰扰无虚日，吏俗区区老却人。
    入眼青山看不厌，傍船白鹭自相亲。
    举杯更欲邀明月，暂向尧封作逸民。

刘著　再和彦高
    否泰由来在岁星，谁听叩角作商声。
    一朝汉魏成今古，百口燕秦隔死生。
    雉堞仅能逃病妇，雁书犹记作团兄。
    雪云埋尽辽西路，有酒如淮奈此情。

刘著　枕上言怀
    九土将分裂，中原政扰攘。
    孰为真汉相，却忆假齐王。
    晋室迁神鼎，梁园作战场。
    可怜羁客梦，夜夜在家乡。

刘著　至日
    乱离南国忽经年，一线愁添未死前。
    心折灵台候云物，眼看东海变桑田。
    燕巢幕上终非计，雉畜樊中政可怜。
    安得绝云行九万，却骑鲸背上青天。

刘铸　宗教院
    雨过江山丽，春深笋蕨肥。
    扶藜苍藓破，移榻乱云飞。

刘卓　句
    傍人未必知心事。

刘子翚　白水见梅忆士特
    去年看梅时，中郎共开樽。
    今年看梅时，独招中郎魂。
    悲欢聚散谁作恼，拟欲问春春不言。

刘子翚　北风
    雁起平沙晚角哀，北风回首恨难裁。
    淮山已隔胡尘断，汴水犹穿故苑来。
    紫色蛙声真倔强，翠华龙衮暂徘徊。
    庙堂此日无遗策，可是忧时独草莱。

刘子翚　必源以古风见投词意甚远因为赋风吹原上苗勉其殖学待时也
    风吹原上苗，青青入无边。
    发生赖阳和，秀润滋澄涟。
    游车走道旁，忽之如浮烟。
    那知丁黄愁，枵腹望果然。
    农功日夜急，地产东南偏。
    飞霜皓盈畴，丰穗垂连颠。
    盘盂荐新尝，琼糜失辉鲜。
    物生为世用，岂较成后先。
    群芳红打围，从渠争春妍。

刘子翚　汴堤
    参差歌吹动离舟，宫女张帆信浪流。
    转尽柳堤三百曲，夜桥灯火看扬州。

刘子翚　汴京纪事二十首
    帝城王气杂妖氛，胡虏何知屡易君。
    犹有太平遗老在，时时洒泪向南云。

刘子翚　汴京纪事二十首
    玉玺相传舜如尧，壶春堂上独逍遥。
    唐虞盛事今寥落，尽卷清风入圣朝。

刘子翚　汴京纪事二十首
    圣君尝胆愤艰难，双跸无因日问安。
    汉节凋零胡地阔，北州何处是通汗。

刘子翚　汴京纪事二十首
    朝廷植党互相挺，政事纷更属纪年。
    曾读上皇哀痛诏，责躬犹是禹汤贤。

刘子翚　汴京纪事二十首
    联翩漕舸入神州，梁主经营摇宋休。
    一自胡儿来饮马，春波惟见断冰流。

刘子翚　汴京纪事二十首
    内苑珍林蔚绛霄，围城不复禁刍荛。
    舳舻岁岁衔清汴，才足都人几炬烧。

刘子翚　汴京纪事二十首
    空嗟覆鼎误前朝，骨配人间骂未销。
    夜月池台王傅宅，春风杨柳太师桥。

刘子翚　汴京纪事二十首
    御路丹花映绿槐，瞳瞳日照五门开。
    五皇欲与民同乐，不惜千金筑露台。

刘子翚　汴京纪事二十首
    神霄宫殿五云间，羽服黄冠缀晓班。
    诏许群臣亲受籾，步虚声裹认龙颜。

刘子翚　汴京纪事二十首
    宫娃控马紫茸袍，笑捻金丸弹翠毛。
    凤辇北游今未返，蓬蓬艮岳内中高。

刘子翚　汴京纪事二十首
    笃耨清香步障遮，并桃冠子玉簪斜。
    一时风物堪魂断，机女犹挑韵字纱。

刘子翚　汴京纪事二十首
    万炬银花锦绣围，景龙门外软红飞。
    凄凉但有支头月，曾照当时步辇归。

刘子翚　汴京纪事二十首
    云芝九干麦双岐，盍有嘉生瑞圣时。
    玉殿称觞闻好语，时教张补撰宫词。

刘子翚　汴京纪事二十首
    桥上游人度镜光，五花殿裹奏笙簧。
    日曛未放龙舟泊，中使传宣趣郓王。

刘子翚　汴京纪事二十首
    天厩龙媒十万蹄，春池蹴踏浪花飞。
    路人争看萧衙内，月下亲调御马归。

刘子翚　汴京纪事二十首
    盘石曾闻受国封，承恩不与幸臣同。
    时危运作高城砲，犹解捐躯立战功。

刘子翚　汴京纪事二十首
    梁园歌舞足风流，美酒如刀解断愁，
    忆得少年多乐事，夜深灯火上樊楼。

刘子翚　汴京纪事二十首
    仓黄禁陌放飞戈，南去我稀北去多。
    自古胡沙埋皓齿，不堪重唱蓬蓬歌。

刘子翚　汴京纪事二十首
    河汉如云扫泬寥，登东寒铁响清宵。
    竹窗惊破高人梦，门外髒髒万马朝。

刘子翚　汴京纪事二十首
    辇毂繁华事可伤，师师垂老过湖湘。
    缕衣檀板无颜色，一曲当时动帝王。

刘子翚　别安子允
    得酒犹堪尉倦游，长亭直为故人留，
    烟尘几处兵犹斗，风雨一年春又休。
    尚记虎头初掷笔，终怜猿臂未封侯。
    离歌唱落榆关月，可是君心耐得愁。

刘子翚　病中赏梅赠元晦老友
    梅边无与谈，赖有之子至。
    荒寒一点香，足以酬天地。
    天地亦无心，受之自人意。
    韬白任新和，风味要如此。

刘子翚　病中追赋游武夷
    建水日夜浅，清滩自迢迢。
    渔舠愕已无，忽点净练遥。
    老身寄其上，兀若栖危苕。
    松风知我狂，随舷助倾摇。
    探幽神益新，得快意自消。
    长林翠洞口，微云粉山腰。
