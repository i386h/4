<!-- { "loadSidebar": true } -->
释如净　赠僧
    喝声霹雳震晴空，白棒飞星化活龙。
    不入这般儿女队，乱花翻袖舞春风。

释如净　拄杖颂寄松源和尚
    七尺乌藤挂东壁，春风忽来生两翼。
    鞭起飞龙趁不得，洞庭搅碎琉璃碧。
    去兮去兮明历历，梅花影里休相觅。
    为雨为云自古今，古今寥寥有何极。

释如净　自赞
    乌龟壳空索索，打一钻响剥剥。
    也是张拳嚇野狐，描邈出来增丑恶。
    虽然三十年后，只管有人卜度。
    突出娑婆世界，一枚真个村头。
    行脚都无用处，推倒只好做牛。
    钉双角，插条尾，
    绿杨芳草春风里。可杀有力会耕田，
    卖与阎王还饭钱。不然掣电几先喫，
    痛拳无明业识幢。竖起漫天黑，
    一句不相当。拳头飞霹雳，
    咦，老婆心切血滴滴。

释如珏　答僧问
    如何是佛烂冬瓜，咬著冰霜透齿牙。
    根蒂虽然无窖子，一年一度一开花。

释如珏　继天童颖禅师度后上堂说偈
    新岁新击鼓，普施新法雨，
    万物尽从新，一一就规矩。
    普贤大士忻，乘时打门户。
    放出白象王，遍地无寻处。

释如珏　颂古
    诸佛出身处，千般谩度量。
    东山行水上，眨眼过扶桑。

释如胜　偈
    人人领略释迦，个个平欺达磨。
    及乎问著宗纲，束手尽云放过。

释如琰　颂古五首
    示疾毗耶方丈，文殊亦难近傍。
    看来无药可医，只是忌口为上。

释如琰　颂古五首
    问处分明答处端，还同双剑倚天寒。
    一从楼阁门开后，满面惭怕无处安。

释如琰　颂古五首
    蹉过跨门一机，昧却见成公案。
    子湖指处太亲，直须急著眼看。

释如琰　颂古五首
    夹峤当年错用心，贪他香饵被他擒。
    点头三下无言说，水阔山遥恨转深。

释如琰　颂古五首
    赵州老汉热心肠，一盏粗茶验当行。
    回首路傍桥断处，白蘯红蓼映斜阳。

释如哲　偈
    瑞岩和唤主人公，突出须弥最上峰。
    大地掀翻无觅处，笙歌一曲画楼中。

释若芬　句
    不是老僧亲写，晓来谁报平安。

释若芬　寿傅守
    仙游舍人声建中，正论久矣排群雄。
    令子贤孙俱有耀，皇天两耳元非聋。

释若芬　寿傅守
    鹤发仙人年德尊，大贤之后更多闻。
    风流异日窥前辈，议论班班总不群。

释若芬　寿傅守
    当年朊仕早标缨，不共儿曹校疾行。
    居易独能遵坦路，未妨六十到名卿。

释若芬　寿傅守
    十年泽国泛吴航，袖有新硎试未尝。
    聊把一麾施老手，便教千里作津梁。

释若芬　寿傅守
    教令浮民一岁期，只将平易抗浇漓。
    朝廷若用循良课，换取樵川老吏归。

释若芬　寿傅守
    桃花彩绶俨仙衣，宝带垂金腹十围。
    五马人生真可贵，更欣桑梓共分辉。

释若芬　寿傅守
    精藏炯目气藏神，笑语温然与物春。
    面骨如拳搀两耳，此公寿相等铜人。

释若芬　寿傅守
    堂前三凤戏斑衣，堂下三槐擢秀枝。
    一岁倦游归绿野，荣华鼎鼎看吾儿。

释若芬　寿傅守
    宁武堂中白日长，公庭讼息炷炉香。
    禅床不作蛾眉梦，一枕清风到寿乡。

释若芬　寿傅守
    秋入东篱破晓霜，黄花不肯媚重阳。
    花神爱惜缘何事，要向今朝荐寿觞。

释若愚　临寂偈
    本自无家可得归，云边有路许谁知。
    溪光摇落西山月，正是仙潭梦断时。
    室里千花罗网，梦中七宝莲池。
    踏得西归路稳，更无一点狐疑。

释善建　题宝山广严院
    垂手红尘古所难，近天尺五启禅关。
    玉绳低转檐楹外，宫漏微传几席间。
    云响度声何处笛，翠棱当户越州山。
    梦回露滴松梢冷，月在三茅万境间。

释善能　偈
    万古长空，一朝风月。
    不可以一朝风月昧却万古长空，不可以万古长空不明一朝风月。

释善能　颂古二首
    古殿无人到者稀，蒲团端坐有谁知。
    不因院主通消息，争得寒光万里辉。

释善能　颂古二首
    西山路上有猕猴，啸雨哀风动客愁。
    忽遇此林师子子，万般伎俩一时休。

释善懃　洛下别同志
    岁暮远交朋，携筇背洛城。
    往来兴废地，今古别离情。
    叠翠嵩峰色，泻寒伊水声。
    他年再相会，却讶白髭生。

释善懃　秋郊晚望
    华郭外登临，凝眸秋色深。
    树凋分岳面，云破露天心。
    断雁当空续，残阳隔陇沉。
    盘桓伤急景，回首动微吟。

释善清　读法界观
    多中即一一中多，浪里全提水是波。
    波水灭时多一尽，日轮当午见星河。

释善清　偈
    随随随，昔昔昔，随随随后无人识。
    夜来明月上高峰，元来只是这个贼。

释善清　偈五首
    不出三门九十日，大都只要此心休。
    此心休了全无事，天下名山任意游。

释善清　偈五首
    掩息茅堂这六冬，心忘境寂万缘空。
    不知幻业从何起，依旧令教振祖风。

释善清　偈五首
    万仞嵯峨鸟道难，剑办挥处骨毛寒。
    泥牛昨夜归沧海，吸得西江水尽乾。

释善清　偈五首
    日入西，梦幻空花能几久。
    百岁光阴二分过，茫茫无限途中走。
    告禅人，早回首，莫待春风动杨柳。

释善清　偈五首
    云从龙，风从虎，
    冬至寒食一百五。自古相传直至今，
    南泉不打监官鼓。参玄人，
    休莽卤，甜者甜兮
    苦者苦。直截毗卢向上关，
    莫教错却来时路。

释善清　送临安南荡崇觉空禅师偈
    十年聚首龙峰寺，一悟真空万境閒。
    此去随缘且训隐，莫将名字落人间。

释善清　颂二首
    铜砂锣里油清净，照见尘中旧主人。
    寄语禅人猛参取，莫教孤负此生身。

释善清　颂二首
    八万四千非一一，七金山内海滔滔。
    妙高峰顶平如掌，谁把长竿钓巨鳌。

释善暹　辞顯禅师题壁
    不是无心继祖灯，道惭未厕岭南能。
    三更月下离岩窦，眷眷无言恋碧层。

释善月　白莲花
    天开地陃讵云赊，异草灵苗特一家。
    不有冈头三女粲，争敷处子六郎花。
    英雄有种凛生气，白玉微根不受瑕。
    他时若补芬陀传，端与优昙定等差。

释善昭　第二诀
    舒光辨贤哲，问答利生心，
    拔却眼中楔。

释善昭　第三诀
    西国胡人说，济水过新罗，
    北地用镔铁。

释善昭　第一诀
    接引无时节，巧语不能诠，
    云绽青天月。

释善昭　偈
    胡僧金锡光，为法到汾阳。
    六人成大器，劝请为敷扬。

释善昭　偈
    汾阳有三诀，衲僧难辨别。
    更攎问如何，拄杖惊头揳。

释善昭　句
    阵云横海上，拔剑搅龙门。

释善昭　句
    雪埋夜月深三尺，陆地行舟万里程。

释善昭　句
    万古碧潭空界月，再三捞摝始应知。

释善昭　句
    三玄开正道，一句破邪宗。

释善昭　句
    三头六臂擎天地，忿怒那吒扑帝钟。

释善昭　颂
    三玄三要事难分，得意忘言道易亲。
    一句明明该万象，重阳九日菊花新。

释善珍　芭蕉
    瓦沟月暗乱萤飞，照见芭蕉叶上诗。
    忆得前时吟最苦，自携残烛拂蛛丝。

释善珍　碧沼即事
    看书多事置书休，收敛胸怀入倚楼。
    送尽归鸿檐日晚，败荷痚柳一池秋。

释善珍　採药
    每共樵翁採药归，晚晴荷锸又相随。
    行逢流水便乘犊，坐到烂柯因看棋。
    鸟踏高枝收坠果，人耕古冢得残碑。
    远公幸自逃名好，何必栽莲诳小儿。

释善珍　策蹇
    策蹇下山椒，冬深寒意骄。
    瀑风吹帽湿，杉雪落衣销。
    梅嫩有花早，桐衰无叶凋。
    是山皆可隐，不用楚词招。

释善珍　呈傅左司
    左司声价过韦郎，小却宜盛白玉堂。
    龙卧密云还不雨，鴃啼众草自无芳。
    江湖旱地千里赤，淮蜀胡尘十丈黄。
    持节暂閒宁袖手，为君画策射天狼。

释善珍　城归
    一宿城闉便忆归，云林长恐与心违。
    真金化得终无药，脱粟空时尚有薇。
    野雀避鹰巢竹栋，樵童背日睡蓑衣。
    近闻谷口梅花发，病拟搘筇下翠微。

释善珍　除夕
    七十明朝是，年将衰并来。
    顽皮禁冷暖，老气压凶灾。
    铁砚穿何益，金丸跳不回。
    君兄爱伶利，与汝换痴獃。

释善珍　春寒
    松间灯夕过，顾影在天涯。
    雪暝迷归鹤，春寒误早花。
    艰难知世味，贫病厌年华。
    故国风尘外，无心更问家。

释善珍　春日湖上二首
    燕外游丝暖欲迷，酒船吹笛水亭西。
    梨花唫苴桃花笑，恼杀春光醉似泥。

释善珍　春日湖上二首
    晚寒晻霭失楼台，弦管声收野意回。
    柳下系舟觅闲伴，更无一个白鸥来。

释善珍　辞观文赵忠惠坟
    公归兜率，局面屡变。
    青云交绝，珠履客散。
    白传草堂，裴公经院。
    僧定未起，樵柯将烂。
    老鹤倦飞，不慕霄汉。
    驽马恋主，非贪豆栈。
    风雨忧愁，常占春半。
    昔倚山岳，今悲露电。
    语犹在耳，事不如愿。
    病忆故乡，一筇易办。
    受恩莫报，迟回眷眷。
    入西州门，泪流被面。
    知音永已，弦断琴爨。
    袖香告辞，用写缱绻。

释善珍　次陈上舍韵
    壮不封侯老背时，云山得意合忘归。
