<!-- { "loadSidebar": true } -->
    田租奉人上，屡至为民赐。
    不肯私嬖臣，以存大臣体。
    不敢私贵戚，以贻天下议。
    澹乎无嗜好，绝不尚功利。
    断刑岁数百，烟火绵万里。
    礼乐虽未遑，亦足为善治。
    洪惟庆历君，盛德概相类。
    爰立俱名臣，后元则无是。

卫宗武　和催雪
    我欲问天天穹窿，岁卜其有於岁终。
    胡然玄律欲遒尽，燠乎一岁融而冲。
    冻肤未起玉楼粟，寒力尚怯珠槽红。
    腊前三见瑞盈尺，九土斯农之望同。
    泎寒虽以云布沪，合影尚欠农通胧。
    梁园徒聚为赋客中，灞桥更误能诗翁。
    倩谁剪下银潢水，六花人代天施工。
    不必作威藉风伯，不必布势劳丰隆。
    预占多稼满周亩，首验小麦连崆峒。
    尝闻玉妃从者万，要看羽冲来仙宫。
    未多刘子比西阆，抑陋卫人歌北风。
    撑肠吐出冰雪句，清辉交映弥寒空。
    列岑银铸增突兀，千林楮刻森玲珑。
    瑶芝一望千万顷，不辨田上田中中。
    忆昔腊霙点予须，至今皓首如飞蓬。
    自怜老朽难用世，只堪把耒勤农功。
    行天须见度有马，入地庶使潜无螽。
    年丰常愿颂秋报，岂止击壤歌三农。

卫宗武　和丹岩
    芳事从今鼎鼎来。看看花片扑楼台。
    一和既盎寒如扫，锦绣香中图画开。

卫宗武　和丹岩
    玉女裁花撒碎琼，寒威凛凛压山屏，
    消残犹自衒天巧，点缀裙腰一半青。

卫宗武　和丹岩
    绛帷深密障严霜，衿佩芬芳聚一堂。
    竹外琅琅听春诵，咿唔声里带诗香。

卫宗武　和丹岩
    一片花飞未减春，方来趙紫盖如云。
    新晴賸拟扶鸠杖，试探芳辰有几分。

卫宗武　和丹岩
    余寒威压缺浮琼，粉黛群空欠肉屏。
    欲著春衫忆纤手，不劳陆展染青青。

卫宗武　和丹岩入屋韵
    得庐莫恨太婆娑，缭以芳蘅葺以荷。
    徙舍借车家具少，架书充栋手编多。
    且甘穷巷饮瓢乐，须有文朋载酒过。
    他日不妨更爽垲，诗人宁逊庾并罗。

卫宗武　和丹岩述志
    蠹简鑽研眼欲穿，读书何似夏侯玄。
    文传可使纸增价，酒尽何妨尊屡眠。
    唾落成珠皆至宝，笔耕有粟胜良田。
    席珍尽足埯时聘，经史何劳手更编。

卫宗武　和丹岩述志
    室罄囊空气不衰，朵颐宁肯舍灵龟。
    多金未羡陶朱富，淅玉姑为杜老炊。
    暖客情难到貂鼠，惠人智不及蒲葵。
    春风可笑随流俗，不长桃枝长棘枝。

卫宗武　和丹岩以青溪至有作
    故人未到欠诗催，才到九山云为开。
    野鹤正思寻老伴，盟鸥亦竞喜朋来。
    免教北陇惭空帐，消得南山咏有台。
    梅信已传花信动，直须领客待春回。

卫宗武　和海棠韵
    鬓雾鬟云襯脸红，嫣然一笑倚春风。
    直疑倾国倾城魄，聚入此花颜色中。

卫宗武　和黄山秋吟
    有山静而秀，有水清且漪。
    风霜空宿翳，草木含幽姿。

卫宗武　和黄山秋吟
    铮然梧叶响敲风，凉月疏星秋正中。
    万顷水花浑老尽，一簪醉日倚残红。

卫宗武　和黄山秋吟
    珠露瀼瀼金作风，秋声凄怨入焦桐。
    髒髒碧树霜痕染，那复宫题叶上红。

卫宗武　和黄山秋吟
    萧萧清思浩无涯，戏蓼滩头屋数家。
    小艇寻秋缘苇去，纷纷雪絮讶杨花。

卫宗武　和黄山秋吟
    从教日日把巫焚，无补河流一尺浑。
    甘霔要从方寸出，土龙芻狗不须论。

卫宗武　和黄山秋吟
    何草青青不渐黄，班姬悲扇语凄凉。
    佳人笑别乘鸾女，相见毋嫌日尚长。

卫宗武　和黄山秋吟
    气序循环盛复衰，花随春老叶秋飞。
    一年光景消磨半，又见罗衣换葛衣。

卫宗武　和家则堂韵赠高教之北
    别时欠折苏堤柳，西方美人无恙否。
    子卿齧雪十九年，何似生前一杯酒。
    麒麟胡可俿而羁，要使为祥在郊薮。
    当年谁擅西湖春，公闾遗臭千载后。
    但知金屋醉蛾眉，簸弄威权翻覆手。
    徒劳吉士还有行，令人骄骄赋维莠。
    君今重整燕蓟辕，老子跫然欣得偶。
    殷勤为我问平安，司马深衣想如旧。

卫宗武　和陆象翁以梅配竹
    骈头始生为箨龙，森然而立列群玉。
    琮琤有韵天籁鸣，蓊郁成阴云气簇。
    楚楚少年来自河，猗猗君子瞻彼澳。
    其帝曾致雏鵷来，其枝可留栖凤宿。
    月香水影犹更奇，弹压春花千万属。
    羞为西子事涂抹，喜作道韫淡妆束。
    不居以驿路即溪桥，好傍岩腰与山腹。
    谓宜作妃以相从，雅韵幽姿俱不俗。
    此君何以待美人。翠帷重重富罗縠。
    美人何以奉此君，碎玉明珠不论斛。
    於中更有无价香，迥胜龙涎与麝馥。
    此君挺特气不凡，美人窈窕姿尤淑。
    执河者友秦大夫，不烦月老绳纡足。
    且善为醪以合欢，味过蒲萄及醽醲。
    梅之所见乃不然，谓恐为人所指目。
    从来洁白不可溷，每鄙仙人华萼绿。
    彼固无慊为丈夫，予宁屈体而雌伏。
    不如仍作岁寒交，永为贞女甘幽独。

卫宗武　和南塘
    历遍崔嵬又涉川，菊秋还见早梅天。
    重来槁顶惟添老，屡对青山似有缘。
    携友拟为深谷隐，有僧可问小乘禅。
    临风却忆南塘老，便脱芒鞋棹去船。

卫宗武　和南塘嘲谑
    理存成坏与亏全，人事悲懽莫不然。
    梅帐道人新活计，柳枝妓旧因缘。
    断弦谩说鸾胶续，剜肉难将獭髓填。
    更遣青裙并赤脚，独将琴册寄余年。

卫宗武　和南塘贻林丹岩古风时丹岩馆郊外
    丹岩今良士，南塘古当时。
    馆餐未有适，义图以助之。
    渠渠推毂心，终莫副所思。
    遇合各有缘，天只非人为。
    裴回明月枝。乃在海一涯。
    一字以拔人，我惭蔡子尼。
    遂使文字交，远迈为人师。
    骚坛不可即，比兴安所施。
    唱酬怀旧章，绚若辞藻摛。
    细玩二君咏，形神坐欲驰。
    踪迹有聚散，情意无盈亏。
    非晚即簪盍，宁久成诀离。
    停云思亲友，且和渊明诗。

卫宗武　和南塘瑛东轩春日即事
    十分春过半，穉绿已侵花。
    又见源抽蕨，相将舌吐茶，
    川原美如画，卉木烂成霞。
    红旆思行乐，黄紬忆放衙。
    榆年许憔悴，芳景自纷华。
    但有书为圃，不妨涵圣涯。

卫宗武　和南塘咏梅
    剥极大冶发死灰，潜阳初动生意回。
    冲融一脉贯万汇，
    物有清气拂斗魁。嘉植几世培其栽，
    孤芳欲折犹裴回。此花消得酒百杯，
    料君耻与红紫偎。只应两屐磨苍苔，
    豪饮岂惜玉山颓。醉中两手敲复推，
    句成不假击钵催。青皇襟量何恢恢，
    任教残腊偷春来。暗香明艳无纤埃，
    俯视众植为陪台。纷纷盆盎见古罍，
    千花锦绣徒成堆。天然不假冰玉裁，
    岁岁为渠青眼开。

卫宗武　和戚秋涧遗诗
    登金步玉信无缘，二十年来喜服田。
    肯羡鸣春为候鸟，自甘饮露作寒蝉。
    嗜閒倦举吟风笔，叹老贫无钓月船。
    但得有钱供客醉，绝胜名字挂凌烟。

卫宗武　和戚秋涧遗诗
    欲废推敲几岁华，诗葩君至复萌芽。
    吟章既富旧成帙，生计无多新载家。
    胸著古今书拍塞，墨行真草字横斜。
    年逾八十身方健，高把松乔寿未涯。

卫宗武　和青溪山行
    北崦共幽寻，森森万绿新。
    柳阴停雨棹，柏迳岸风巾。
    幸有宽閒野，堪娱老病身。
    只怜人事异，沧海亦扬尘。

卫宗武　和人杂咏六首
    几年抱渴襟，既见名副实。
    拟为嵇阮交，愧匪秦晋匹。
    风翮翔空冥，远避弋与毕。
    污世待澄清，其可事一室。

卫宗武　和人杂咏六首
    穷秋菊荐香，小春格破萼。
    时卉互芳菲，荣悴异今昨。
    忆昔竞芳妍，徵逐困吟酌。
    老去厌浮华，雅志在林壑。

卫宗武　和人杂咏六首
    铁研穷鑽研，知君用心苦。
    撑肠书五车，何异群玉府。
    粲然以成章，云锦工织组。
    逸气劘屈贾，余子何足数。

卫宗武　和人杂咏六首
    世荣易消歇，犹岁多旱涝。
    又如红紫芳，焉得四时好。
    岂若潜窈深，考古而学道。
    葆真育其龢，英华发枯槁，
    出处明所宜，慎勿为小草。

卫宗武　和人杂咏六首
    矫矫鹤盘空，{左口中邕右隹}{左口中邕右隹}雁鸣旭。
    过雨沐遥岑，一日浣尘俗。
    久欲抱琴书，栖霞潄澄绿。
    刘安鸡犬仙，世岂夫其术。

卫宗武　和人杂咏六首
    晴空擘絮云，残雨收线溜。
    晨兴咀落英，风露入怀袖。
    远水浮秋容，吟墨写难就。
    碧山吾老友，扁舟拟访旧。

卫宗武　和僧房岩桂
    叠金缀粟映明霞，移下蟾宫一树花。
    最好色香俱洗净，纷纷桂子落袈裟。

卫宗武　和唐人异花韵
    一年阳是花时好，花开莫待莺呼老。
    有酒对花勿草草，清唱美人眉淡扫。
    一觞一咏要相当，櫂唤取黄头郎。
    川原红紫相低昂，载取十时春风香。

卫宗武　和王总干韵
    碑铭细读识前人，贻后无非旧典刑。
    宦业传家守清白，儒科继祖播芳馨。
    絷驹共叹淹场藿，鸣鹿终当歌野芩。
    千古斯文应不泯，待将辞藻掞天庭。

卫宗武　和文友催梅
    日昴验星躔，阳和梅占先。
