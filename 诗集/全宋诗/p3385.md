<!-- { "loadSidebar": true } -->
    既出不应犹为我，未知贤者意如何。

项安世　送严童子
    凤历开新统，鵷鷕孤异姿。
    入朝承重渥，还舍拜名师。
    杨晏皆模范，韩陈有训辞。
    后生须静实，切莫事奔驰。

项安世　送杨制机赴召
    一年两别故难堪，一世斯人况不凡。
    发共素心明耿耿，骨如修节瘦蔪蔪。
    日开黄道天三接，夜榜清湘月半帆。
    各自青灯同晓梦，芒鞋踏遍武夷岩。

项安世　送杨主簿
    诚斋四海一先生，诗满江湖以字行。
    正法亲傅谁得钵，异闻独立子趋庭。
    未能暇日询三得，枉作经年共一城。
    眼底不知离别苦，前途相望似晨星。

项安世　送杨主簿
    书生岁晚亦无馀，朝作新诗暮看书。
    书为送人知免矣，诗仍随子独何欤。
    栏凭罨画山光晓，船剌湘罗日影初。
    可是爱忙偏觅句，个中无计得逃渠。

项安世　送叶参议知蕲州
    丈夫睫间珠，肯作儿女滴。
    晓与秘书辞，怆然欲沾臆。
    我家括山下，土俗号穷僻。
    自我来荆州，邦风更萧瑟。
    流落三十年，鱼虾共眠食。
    出门无所往，入门长太息。
    自从秘书来，觉我来颜色。
    香雾浃衣巾，春风醉肤革。
    敛我气马浮，广我心地窄。
    年来困侵暴，两鬓愁欲白。
    家门危破碎，意气向消释。
    万事不称怀，独此天下特。
    如河下江船，便挂北风席。
    吹君向南岸，留我著江北。
    向来穷未苦，今日穷始极。
    君行见张薛，为道此愁寂。

项安世　送叶吉甫往建康
    同是匡庐客，匡庐又送君。
    衣袍霜后薄，戈甲夜深闻。
    目断瓯溪月，心摇楚岫云。
    东西各有慕，魂梦亦相分。

项安世　送叶吉甫往建康
    脚底东林路，船头下土沟。
    所之仍作客，何日定归休。
    眉为乡人蹙，心将世事谋。
    书生千西病，至竟欲谁瘳。

项安世　送邕州高教授二首
    听说邕州暂驻航，有金如粟马如羊。
    五千里地通中国，四十三州控大荒。
    武事建时文未丧，化风宣处教无方。
    朝家学校能南越，庆历诸公未易量。

项安世　送邕州高教授二首
    吏部无官可注员，诸生星散落三边。
    君行回雁前头路，我上柱鹃无处舩。
    蜀越漫傅公日雪，西南元自接风烟。
    相思莫忘书绅句，长在舆衡与立前。

项安世　送右史纳官还乡
    去国无庸似叶轻，丈夫故忍此收名。
    迟迟自罄臣心力，恋恋犹贪主圣明。
    正尔钓丝江上去，依然羽扇箧中情。
    平生讵作求田学，要与君王佐治平。

项安世　送虞司理赴官辰州二首
    窈窈辰溪路，秦人此避秦。
    子孙为洞户，世系本王民。
    问淑桑鸮变，言忠黍貊亲。
    此心能勿舍，何地不归仁。

项安世　送虞司理赴官辰州二首
    当年有虞氏，初作理官名。
    正以蛮兼冠，须烦允与明。
    云孙今筮仕，溪子正称兵。
    淑问端能继，淮夷不足平。

项安世　送张安抚
    蓬莱太守厌期会，归结琳宫香火缘。
    路旁送者谁最切，之子佩衿青可怜。
    子兮请自曩时说，芹馆就荒三十年。
    迩来穷悴更堪说，舍下鞠草厨无烟。
    市门小儿有虚籍，校官弟子无鸣弦。
    向来一辱声扫地，倒九江水谁为湔。
    守家故是补天手，断鳌四足承高圆。
    小却盛之鉴湖上，施设次第看后先。
    下车百废未及举，冕服释菜供圣贤。
    愿从博士听讲说，敛容就席毋敢专。
    邦人始识蠹简重，士子稍作青灰然。
    迂生欲举折洗事，众胆傍碎公加鞭。
    合八县士一战霸，百川之水皆东冶。
    鹄袍如山声不震，秦望却立回清妍。
    紫衣金带朱两辬，牙旗越纛来翩翩。
    鲁侯色笑有深爱，南公欢息无前傅。
    翠裯已觉夏室清，棐几更与秋窗便。
    日输月给辈相望，饩牵竭矣公愈坚。
    坐令学者饱虀饭，不待先生求酒钱。
    风声汎汎邹鲁上，意向往往嬴剑前。
    子兮如此衿佩何，半渡欲济收吾船。
    季鹰家人故难料，归兴忽动秋风边。
    若人固自泰山雨，讵肯作我稽山泉。
    辕高辙驶不可驻，哦以七字成长篇。
    庶几太史闻我语，邂逅可作泮水编。

项安世　送张卿二生归潭州应举
    丹凤飞来紫诏香，六龙初日上扶桑。
    汉廷第一垂清问，潭府三元有故常。
    赋客从来推屈宋，文星依旧照衡湘。
    夜凉天宇清如洗，翼轸光中见柳张。

项安世　送张升之四首
    升之升之子其归，白云鸿雁天边飞。
    我嗟不能从子归，烦子为我寻松溪。
    松溪头，万株松树平安不。

项安世　送张升之四首
    故人故人休相忆，君去江南我江北。
    江南江北天茫茫，相思各在天一方。
    天边有雁江有鱼，相思为寄尺素书。

项安世　送张升之四首
    昔年常恨李白杜甫不相从，又见韩愈孟郊恨不如云龙。
    我今与子别，正与二子同。
    我在大江北，君归五湖东。
    我犹作楚客，君复为吴侬。
    江湖吴楚休相忆，青云有路各努力。

韀1安世　送张升之四首
    天公昨日我为悲，阴云惨惨风凄凄。
    天公今日为我喜，朝阳晃晃融新泥。
    一悲复一喜，天意良有以。
    悲我东斋别心友，喜子还家奉甘旨。
    心友不可别，甘旨不可阙。
    人生安得两如意，故人一别今千里。
    他时迎侍还东州，约君过我松溪头。

项安世　送张司户
    谁道卢门病客多，先生有药起沈疴。
    儒家自昔无追拒，贱子经年赖琢磨。
    点铁成金聊尔耳，绝尘瞠后拟如何。
    他时若谒安昌第，只愿论文不愿他。

项安世　送张寺丞知常州
    吾乡人物郑与张，堂堂介圭出琳琅。
    论文合草北扉制，论经合讲金华艺。
    两途未遂如命何，四方为君充抚摩。
    郑公好义不肯住，张公好仁须少驻。
    吾闻天以民为儿，又闻吾以民为支。
    为天活儿天必享，为君养支君必赏。
    天公享公寿千龄，天子赏公金万鋋。
    能回五十万人命，讵止封侯当得政。
    但令圣主民不饥，何必金华与北扉。

项安世　送张子真还乡待邵州阙
    今年新拜李邕州，又见君为邵郡侯。
    可是朝廷怜远俗，独于湖广用名流。
    南轩学待真傅绎，槃涧家须旧业修。
    瓜戌少赊元不恶，自因二事合归休。

项安世　送章升之料院自鱼关还阙
    忆侍先皇二紫宸，殿头亲见锁厅人。
    画檐宫烛程书了，黄牒青袍拜赐频。
    万使回朝天亦老，十年旅食梦如新。
    当时学士今头白，却送郎君作近臣。

项安世　送章升之料院自鱼关还阙
    此别迢迢更莫言，向来一别已茫然。
    自从内使兰亭岁，直到东坡赤壁年。
    吴下故人如见问，楚中狂士不须怜。
    欲知病后食何药，三百篇和上下篇。

项安世　送赵令赴江陵
    平生所联赵景明，太阿出匣百壬死。
    不令赤手□□□，亦合麻鞋见天子。
    霜风猎猎鬓毛斑，万里水县菰蒲间。
    妻儿称屈大夫笑，闭阁正用苏麻顽。
    边头有兵人要籍，边头有莱人要辟。
    名佳实恶君勿信，塞下吏民须荡佚。
    检民如苇身如弦，有时白眼对世贤。
    正尔忽忆诸梁篇，稍事细谨无流连。

项安世　送郑向书罢师归福州
    共惟汉从官，三仕屈吾指。
    前辈有郑公，后来王赵耳。
    更生初去国，玉色欣共理。
    我时见一叶，已识秋风起。
    明年孔戣去，零落真复尔。
    王师凛孤鹤，独叫青云里。
    下有万仗弦，开云看白雉。
    前年郑公来，初论差可喜。
    谓当上聊璧，共举汉网纪。
    三年越山中，不使度此水。
    低头用朱墨，得去真晚矣。
    况当少天官，风木赴淮涘。
    一时东都空，物理固如此。
    此行关世运，特可慰闾里。
    下有贤寓公，上有名剌史。
    想见闽父老，欢喜屐折齿。
    虽然庙朝旧，迹远心自迩。
    公行见赵公，此语式举似。
    有事当驿闻，毋忘汉天子。

项安世　送郑子仁往岳阳兼以为寿
    晓发津阳向岳阳，梅风吹缆麦天凉。
    家人细数生朝近，寿算应同水驿长。
    行处葡萄迎棹绿，宿时杨迎近船黄。
    千花不敢留颜色，只许蓝袍一样芳。

项安世　送周伯寿赴省二首
    子合居官久，今方得隽迟。
    我侬非不早，老去亦何为。
    冰玉相辉处，科名未是奇。
    草柔千万虑，一一要扶持。

项安世　送周伯寿赴省二首
    陈薛非卿监，赵罗真吏兵。
    殿中尤给事，馆下范先生。
    六士书难作，千怀子代倾。
    苍生底时卿，切莫话归耕。

项安世　送周明叔人陈运使东归得字
    无分向师父，有谁知我能。
    只看他日说，谩道此时曾。
    酒莫从人强，身须更上层。
    明朝双鬓发，那更绿鬅鬿。

项安世　送著作范礼部知彭州
    三十六峰当郡前，世间无此好山川。
    辞家上马消一日，去蜀题桥今七年。
    草奏南宫文似锦，紬书东观笔如椽。
    批风判露名花里，正是彭州二月天。

项安世　送庄贤良赴召试
    丙午陂当复，王春瑞习占。
    龙楼上宝册，鹤诏下穷檐。
    地脉通闽蜀，人才出老严。
    定羞新学曲，只守旧心潜。
    剩想尧眉乐，深垂舜目谦。
