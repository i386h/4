<!-- { "loadSidebar": true } -->
    山阿埋白璧，悲恸不能胜。

楼钥　送范文叔礼部守彭州
    忧国鬓先雪，爱君心似丹。
    旌麾虽自适，怀抱未全宽。
    直道任三黜，故人怜一寒。
    濛阳毋久驻，旋复簉鵷鸾。

楼钥　送高仲远赴滁倅
    高氏在四明，於今为清门。
    贰卿道素高，夫人德尤尊。
    子弟尽恂恂，夫君更春温。
    昔年奉慈亲，定省严晨昏。
    今日当门户，友爱深弟昆。
    伉俪信缘合，端良由性根。
    门中有孤嫠，极意均抚存。
    与我亲儿女，次第了嫁婚。
    不可解於心，肯自以为恩。
    不言而躬行，后生熟见闻。
    诸郎已秀发，颍异有佳孙。
    乡评共归重，内外无间言。
    公勤官业广，所至治不烦。
    仙舟何遽西，行行佐侯藩。
    环滁皆好山，风月当平分。
    醉翁与乐全，遗迹今尚存。
    况有贤史君，易镇方北辕。
    公余陪啸咏，相映如瑶琨。
    生来仕平进，自此朱两辬。
    从兄今鼎贵，鳌禁兼掖垣。
    君其继英躅，复收旧青毡。
    老我得投闲，频年接清欢。
    同社掺君被动，恋恋倾离樽。
    梅风吹溽暑，祝君尚加餐。

楼钥　送何道夫秘监守潼川
    妙龄冠蜀士，名声振王畿。
    晚随召节来，天朝增羽仪。
    我昔倅丹丘，鹿侯挂冠归。
    群公俱祖送，见公四三诗。
    颇恨著鞭先，自言乞身迟。
    拳拳慕下风，直欲梦见之。
    还朝挹高致，气宇清且夷。
    称者不容口，往往同一词。
    始见荷倾倒，笑谈欲忘疲。
    况当秋风高，滥吹参试闱。
    鼎脔得一尝，豹斑容管窥。
    叔度真似道，庄生信忘机。
    私谓如此人，定应备论思。
    胡为归兴勇，抗章气不衰。
    鼓盆万晨外，抱孙更成悲。
    拥麾东川去，无人留孔戣。
    别怀不自胜，别酒听淋漓。
    他时念老成，追锋且复西。
    公能重来否，此意非吾私。

楼钥　送胡巨济宰湘潭
    君向潇湘忽语离，江城离思乱云飞。
    传闻楚俗尤凋瘵，勿以秦人视瘠肥。
    宰县要寻行志处，监州空有负丞讥。
    此行得句须频寄，直到衡阳有雁归。

楼钥　送黄景声秘丞提举浙西
    江夏无双第一人，清明久矣动簪绅。
    心平气劲无偏党，好在皇朝作争臣。

楼钥　送黄景声秘丞提举浙西
    宅家亲擢得真才，柏府兰堂更外台。
    未问遄驱向沟壑，半途应有诏书催。

楼钥　送黄景声秘丞提举浙西
    从来轩冕一毫轻，朝迹初收去玉京。
    打破画瓶无个事，不妨游戏绣衣行。

楼钥　送黄景声秘丞提举浙西
    论诗才了便谈禅，鄙吝冰消更豁然。
    稽首心空先及第，敢将癸未论同年。

楼钥　送黄景声秘丞提举浙西
    玉节光华照日曦，扬清激濁正当时。
    陈连幸出百僚底，正恐翁归不受私。

楼钥　送黄直护道人住茅山赠以小黑玉虎
    少从黑虎谷中行，晚得於菟玉琢成。
    辍以赠君俱隐处，大茅峰顶看风生。

楼钥　送季舅汪江州
    清直如公天自知，晚年百顺了无亏。
    九成台下方还旆，五老峰前又拥麾。
    题坐喜逢陈仲举，据床好继庾元规。
    太平散吏无由到，倚听中和乐职诗。

楼钥　送季舅汪江州
    舅甥相与自垂髫，游宦归来鬓已凋。
    坐上可无车武子，酒酣时赖盖宽饶。
    喜公自此驱千骑，顾我从今守一瓢。
    间与适斋同怅望，草堂樽酒幸清朝。

楼钥　送姜子谦丞於潜
    处则有超莲，出则将哦松。
    眉宇无一尘，出处皆雍容。
    君看妙莲华，本出汙泥中。
    两松痛埽溉，下有簿书丛。
    汙洁无二致，喧寂本亦同。
    於潜今畿邑，蜀道万里通。
    至今存古意，民风尚醇醲。
    一邑既当问，尤宜抚疲癃。
    蓝田文最高，后学仰韩公。
    彼言盖有激，昧者但称工。
    成案漫不省，丞载岂真聋。
    姜氏太岳后，夷门慕家风。
    教子延名师，列碑多儒宗。
    宫庠既周荒，书称庆所钟。
    换桂双枝秀，益见笔研功。
    后生日加勉，衣钵传无穷。
    君才有余刃，壮行气方充。
    功名此椎轮，劲翮看摩空。
    我归幸同社，棋酒时相从。
    尊前不忍别，吟愁夕阳春。
    我家老扬州，五纪有遗踪。
    向来耕织图，为烦访溪翁。

楼钥　送姜子谦寄钟离
    濠梁自古扬州域，禹娶涂山城尚留。
    钟离虽尝作楚县，子男之国书春秋。
    卑梁争桑起吴衅，阴陵失道除汉雠。
    嬴秦属之九江郡，典午置郡任愈优。
    萧梁尤重北徐镇，高齐又为西楚州。
    贞观割淮疆理失，元和加水号名修。
    阳冰篆虎书户册，奇画于今照谯楼。
    浮山筑堰谁与谋，漫引童谣为激沟。
    役工沈铁不胜计，欲灌寿阳为废丘。
    雾昏三日水怪出，一决空贻千古羞。
    上格下格果何在，西濠东濠犹并流。
    守边在人不在险，险阻如故事不侔。
    元魏拥兵数十万，义之坚守窜其酋。
    向来横涧一失据，凛凛重贻宵旰忧。
    刺史旧带两城使，涡口两城今在不。
    君侯妙年笔为投，名位讵肯卑微休。
    世科高挹更膴仕，哦松壮志未足酬。
    欲效金城上方略，宦游直到穷边头。
    三光五岳气犹分，故疆慨想何时收。
    邑事不足烦大手，往访古今资远猷。
    老我无用重多病，为君相与数觥筹。
    棋社冷落故人少，况复临风送行舟。
    看君径赴功名会，努力自取公与侯。
    又闻鱼台在近境，谁知鱼乐如庄周。
    烽沈柝静若多暇，从容何惜观游鯈。

楼钥　送蒋德常宰鄱阳
    棋社颇寥落，聚舍多差参。
    矧如夫君贤，贵重双南金。
    岂可无此君，周旋相与深。
    一别归未久，征鞍又駸駸。
    老我苦多病，别酒难重斟。
    掺祛不可留，赠言效规箴。
    吾闻古番君，甚得江湖心。
    官无崇与庳，时无古与今。
    古人乃能尔，敛衽当致钦。
    我亦一丈夫，毋谓力难任。
    未暇言偃歌，肯弹宓贱琴。
    明恕加抚摩，细故多亲临。
    罔密吏易奸，赋重民弗禁。
    飞鸮怀桑葚，烹鱼溉釜鬵。
    此邦熟往来，当有慰黎黔。
    君能践世科，朝行伫朋簪。
    公余昌远业，书读松竹林。
    故家未见书，校雠如向歆。
    时时为寻访，归来共书淫。
    勿以三径荒，閒作庄舄吟。
    勉哉赴功名，莫待二毛侵。
    数年傥加我，寒盟尚能寻。

楼钥　送蒋甥若水使属北行
    曾为假吏到燕山，送子长征不作难。
    故国能无叹禾黍，中原应欲觛衣冠。
    黑甜软饱宜加爱，红皱黄团止可观。
    行矣勿为儿女恋，指期良月待君还。

楼钥　送乐清姚令行可
    长官清政玉无瑕，卓鲁循良不足夸。
    前席有期吾党喜，挽须无路邑人嗟。
    才高雁荡千峰石，惠足河阳一县花。
    欲信三年浑不扰，游山今日始携家。

楼钥　送李伯和吏部提举浙东伯珍寺丞将漕夔门
    奕奕君家好弟兄，皇华交映棣华明。
    几年并列金闺彦，同日俱持玉节行。
    万里往临夔子国，一江先到越王城。
    会闻归取青毡旧，都似当年老贰卿。

楼钥　送林子方吏部将漕江东
    光尧三纪焕文章，宝阁岧巆谨秘藏。
    寓直到君才第四，皇华礼乐远增光。

楼钥　送林子方吏部将漕江东
    望郎三度到长安，垂上青云作好官。
    暂向江东一澄按，却归径著侍臣冠。

楼钥　送林子方吏部将漕江东
    自说嵇康七不堪，上教持节向江南。
    江南父老应相贺，见说清明似晦庵。

楼钥　送林子方吏部将漕江东
    殿庐宫烛对风帘，郎舍修篁共一檐。
    别日苦多良晤少，掺祛不耐雨纤纤。

楼钥　送林宗丞浙东议幕
    先生风骨天与清，孤松野鹤何瘦生。
    胸中落落笥五经，大篇短章笔纵横。
    壮年文场诸老惊，俯仰世故双鬓星。
    万事不理诗自鸣，笑视轩冕秋豪轻。
    市者争利朝争名，著脚往往遭讥评。
    先生四五官神京，又复归去鸿冥冥。
    台家急贤理不应，况复寮旧离觞倾。
    先生自喜得此行，禄粟可已啼号声。
    秦望之山高且平，卧龙横亘环州城。
    镜湖千顷波不兴，晋宋遗迹多豪英。
    议幕了无尘务萦，抚物吊古皆关情。
    我亦久矣怀沧溟，旦夕欲乘缇油屏。
    相望纵复三数程，诗筒尚得寻前盟。

楼钥　送刘淳叟博士倅豫章
    熟知明主可忠言，奏牍方陈意已传。
    人言能逊千乘国，我自能补九重天。
    拔山转石孰难易，烂额徙薪谁后先。
    不用更论如许事，把君征袂且茫然。

楼钥　送刘德修少卿潼川漕
    清朝重争臣，选取妙一世。
    矫矫刘御史，一鹗胜百鸷。
    顾瞻最有力，步武亦严毅。
    一生忧国心，千古敢言气。
    气足充所学，文能行其意。
    遇事辄奋发，触邪无顾忌。
    乘骢行且止，敛手已知避。
    但思补衮阙，何暇为身计。
    独立当雷霆，三进气弥厉。
    去鲁固迟迟，出书岂濡滞。
    上终行其言，群贤争挽致。
    将输向潼川，寓直尚中秘。
    风裁仰清峻，进退审难易。
    伊昔联周行，睽违十余岁。
    来为同舍郎，愈笃金兰契。
    洗眼看腾上，宁知揽征袂。
