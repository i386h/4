<!-- { "loadSidebar": true } -->
    仍闻昨日来城市，又抱孤琴踏月还。

赵湘　招阮山人宿
    初晴石路新，溪户别无邻。
    自夏评诗遍，经秋扫叶频。
    拂琴堂有月，餐药病离身。
    欲话因来宿，西轩只两人。

赵湘　照上人山房庭树
    惹云非手植，自与薜萝交。
    雨过苔侵影，秋来月照巢。
    锡寒枝上挂，偈好叶中抄。
    谁见僧行绕，烟凉夜磬敲。

赵湘　柘湖
    盐邑沦此地，柘山岿其濒。
    复惊秦时女，化作湖上神。
    世事喜反覆，孰能识涯津。
    物变虽万殊，不惑固有人。

赵湘　自乐
    自乐原西趣，疏林入户清。
    洗池秋得月，移菊夜栖萤。
    古意怜琴淡，新题喜病醒。
    时闻岳僧至，閒讲煮茶经。

赵湘　自题
    独居颜子巷，还自种忘忧。
    偶病閒辜月，因吟瘦过秋。
    泣多曾忆阮，贫极尚师丘。
    散拙兼成癖，如何称俗流。

赵像之　题张家店壁
    舍策投床睡便浓，觉来凉叶动西风。
    惊秋念远无穷意，客里谁知此夜同。

赵兴缗　访刘汉英
    无情岁月迅飞梭，却笑浮生虑更多。
    最羡君能寻旧业，半溪春雨一渔蓑。

赵兴缗　探禹穴感怀
    神禹宏疏凿，流传山海经。
    披览未为足，时骑李白鲸。
    是日轻飙起，翛然天籁鸣。
    孤峰带江浙，突兀地轴横。
    振交履绝顶，盘踞雄殿亭。
    群峰百里外，拱护赖众星。
    乃信王气钟，根深奕叶生。
    厥后卧薪者，会稽栖复兴。
    此义久懵懵，寂寞羞山陵。

赵雄　句
    三十六峰如不到，青山还似不曾游。

赵彦瑷　吴下同年会诗
    引睇龙门念久违，自题雁塔会何稀。
    奔驰莲幕只甘分，只尺星台喜有依。
    拱侍尊罍陪盛事，仰瞻刑政焕清晖。
    我公自有回天力，入佐明君看一飞。

赵彦彬　句
    自爱槛前山有意，谁云堂下水污人。

赵彦彬　句
    俸薄俭常足，官卑清自尊。

赵彦端　崇安道中
    风柳痚无力，秋花冷不香。
    客请随去燕，凉思起啼螀。
    地入闽山隘，天连越树长。
    年年抬衣石，为尔感征裳。

赵彦端　次韵郑逢辰直阁迁新居
    早向承明倦直庐，萧然林下十年收。
    便名盘欲虽恶可，閒赋斜川岂不如。
    山拥北窗凉雨后，月生南浦夜潮余。
    江湖必有从公者，风际挐音傥是欤。

赵彦端　次韵郑逢辰直阁迁新居
    生当带索守林庐，不合轻抛种树书。
    贺燕得公真是乐，弊貂将我竟何如。
    殊乡更觉邻为贵，晚岁深期烛有余。
    上下床閒相去几，未知梦觉孰非欤。

赵彦端　翠微山居八首
    閒来石上卧长松，百衲袈裟破又缝。
    今日不愁明日饭，生涯只在钵杯中。

赵彦端　翠微山居八首
    临溪草草结茆堂，静坐安然一炷香。
    不是息心除妄想，都缘无事可思量。

赵彦端　翠微山居八首
    老老山僧不下阶，双眉恰似雪分开。
    世人若问枯松树，我作沙弥亲见栽。

赵彦端　翠微山居八首
    幼入空门绝是蜚，老来学道转精微。
    钵中贫富千家饭，身上寒暝一衲衣。

赵彦端　翠微山居八首
    一池荷叶衣无尽，数树桦花食有余。
    却被世人知住处，更移茆舍作深居。

赵彦端　翠微山居八首
    茆檐静坐千山月，竹户閒栖一片云。
    莫送往来名利客，阶前踏破绿苔纹。

赵彦端　翠微山居八首
    炉中无火已多时，早起惟将一衲披。
    莫怪山僧常冷淡，夜夜无处拾松枝。

赵彦端　翠微山居八首
    岂是栽松待茯苓，且图山色镇长青。
    他年行脚不归去，留与人间作画屏。

赵彦端　观送迎有感
    来车去观何纷纶，城西三日吹沙尘。
    道旁鹤立乱青紫，千骑夹毂弓刀陈。
    共夸官军势雄盛，腰下黄金大邦印。
    旧人桃李已成蹊，新很号令风云驰。
    迎新争勤送争远，相劝行行畏天晚。
    西风折柳翠不禁，落日转旗红半掩。
    别筵泪粉犹沾衣，旌旗画戟重光辉。
    堂前昨夜语离燕，朝来贺夏成欢飞。
    江南陌上多芳草，长短亭边贵人老。
    君不见田间有客徒步归，年比使君白发少。

赵彦端　海棠
    杜陵先生诗万纸，剩欲题花无可拟。
    昭阳深殿睡东风，一日声名胜妃子。

赵彦端　句
    微风蹙水鱼鳞浪，薄日烘云卵色天。

赵彦端　句
    水暖池塘閒睡鸭，烟深村落自鸣鸥。

赵彦端　句
    来日泥香催燕子，归时桑老趁蚕收。

赵彦端　句
    新梢渐变鹅黄色，浅水遥添鸭绿纹。

赵彦端　昆山吕正之三男子连中神童科盖奇事也建康严别驾为之赋诗某因次其
    畴昔从公杖屨閒，风乎嬉舞水云閒。
    千言自我一闻悟，十驾从渠九折艰。
    蚤岁道山应遍住，他年画戟许谁攀。
    何词可赠张童子，莫忘杨公阳翟山。

赵彦端　梅花
    南山如佳人，迥立未可亲。
    而况得道者，其间梅子真。

赵彦端　牡丹
    沉香亭北无消息，魏国姚家亦寂寥。
    不见君王殿中见，溪园堂下雨潇潇。

赵彦端　寿皇孙
    前星炳焕领孙星，环拱中天日两轮。
    四叶重光同圣世，千秋佳节近生辰。
    本支秀茂旦复旦，典学熙明新又新。
    喜入威颜天一笑，寿觞分赐一枝椿。

赵彦端　寿皇太子
    清赏堂中无管弦，凤山楼下有云烟。
    储皇侧畔何人待，黄卷团栾是圣贤。

赵彦端　寿皇太子
    二圣多能似仲尼，储皇家学自庭围。
    银钩已有淳熙脚，玉句仍传德寿衣。

赵彦端　寿皇太子
    明河楂上有仙翁，犯月撞星列碧穹。
    金阙东边银榜处，大书天地长男宫。

赵彦端　寿皇太子
    大安宫里漆园椿，子干孙枝叶叶新。
    今日四株高下碧，相承一样八千春。

赵彦端　寿皇太子
    菊花潭上菊花新，不是花潭是寿杯。
    天赐生朝千斛水，一年一斛送将来。

赵彦端　寿皇太子
    禹子汤孙并圣贤，一身双美古无前。
    愿陈万国元良句，不用金昭玉粹篇。

赵彦端　寿皇太子
    少阳拜赐少阳旁，黄菊红茱满寿觞。
    阳德重重在初四，不须九日是重阳。

赵彦端　寿皇太子三首
    日日龙楼问寝时，鸡人未动漏花迟。
    前星一点朝天节，只有清台太史知。

赵彦端　寿皇太子三首
    子晋吹笙未是仙，阿丕横槊少全篇。
    小吟青著梅梢句，一日东风西海传。

赵彦端　寿皇太子三首
    光尧初御六龙天，上直参维大火躔。
    天意分明昌宋德，诞辰王世总丁年。

赵彦端　寿张守
    堂堂天上张公子，龙剑分光自斗牛。
    海上忽归槎万里。云间未放月中秋。
    才为汉殿无双手，恩到闽山第一州。
    亦有人言识仙骨，只看何日议封留。

赵彦端　寿张守
    鵷班新谒紫宸回，鱼佩初迎幕府开。
    百里故乡同昼锦，一年和气自春台。
    甘棠政美无留颂，泮水功成有异才。
    他日听传公不老，定知曾见武夷来。

赵彦端　题西隐
    西风数客一阑干，秋色翛然得细看。
    潦水倍知寒事早，夕阳更觉晚山宽。
    小留待月钟无遽，半醉题诗烛未残。
    忆得向来幽独处，黄精未熟客衣单。

赵彦端　雪后饮水慧聚寺
    雪后山更佳，冷松及修竹。
    茫然枝上鸟，伴我梦亦熟。
    阴崖得寒乳，夜半胜酒渌。
    惜无同心人，共此一杯玉。

赵彦端　与诸公会饮昆山放生池亭
    初疑山遥遥，不知日车水。
    杖藜起衰病，适此氛翳屏。
    北山喜觌面，倒屣客不领。
    讙然呼断桥，快扫风柳影。
    扁舟载幽具，二面纳倒景。
    荷香已坐足，不待花破颖。
    潜鱼出银刀，盈月上金饼。
    琴间得新弄，棋醉有新警。
    长备者谁欤，喧静同一境。
    行歌事带亦适，还坐烛初耿。
    吾曹困重阴，湿处混蛙黾。
    忽逢天宇宽，况此星斗冷。
    酒为河朔倾，大胜汲寒井。
    诗成西园句，浩若转修绠。
    君看万象色，回首森已暝。
    吾欢岂异兹，瓶罄勿三请。

赵彦端　玉真台
    春色无穷巷，农乡有太和。
    病嗟闻道晚，贫喜得闲多。
    草径供徐步，邻花获屡过。
    层台宜抗榭，谁与买春波。

赵彦珖　潢河
    潢河绕出郡城楼，楼枕潢南城上头。
    天阔星连翼轸分，地长川带汉江流。

赵彦假　翠蛟亭和鞏栗斋韵
    天下名洞天，有山必有水。
    馀杭山水窟，神仙所栖止。
    仙人乘云玉，玉蛟留潭底。
    至今雷雨夕，蛟睡时惊起。
    爪劈岩石裂，石罅滴乳髓。
    涓涓泉流出，半垂白凤尾。
    风来琴筑响，月照缨络侈。
    曲折纳深池，彻底清且泚。
    篵亭当润冲，木石相表里。
    翠壁涧含烟，层峰去天咫。
    道人幻天奇，指顾狃未已。
    忽驱蛟走斗，瞬息八百里。
    怒风挟奔霆，草木为披靡。
    儿童惊震掉，面若槁灰死。
    达人本大观，谈笑自隐几。
    须臾群动息，静坐穷物理。
    水石本无心，相激一至此。

赵彦龄　登般若台
    拨置文书强作閒，佩壶聊得共跻攀。
    归云不识游人意，遮尽江南一带山。

赵彦龄　题巾山
    一夜空山闻杜鹃，落花流水两茫然。
    凭栏不觉春归去，目极平芜绿际天。

赵彦龄　题南峰精舍蓝光轩
    一溪带郭静潺湲，寺在溪帝碧岫巅。
