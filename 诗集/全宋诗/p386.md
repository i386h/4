<!-- { "loadSidebar": true } -->
    三问笑不对，政恐非助我。

陈造　再次赠张学录韵十诗
    冷官冷如冰，餬口仅廪稍。
    藜藿得好客，欠馀不拟较。

陈造　再次赠张学录韵十诗
    拥衾哦子诗，清梦即淮左。
    莫年书藏山，舍子谁印可。

陈造　再次赠张学录韵十诗
    置书营{豆斗}升，大似疏间亲。
    因之返初服，佳趣迟子论。

陈造　再次张丞韵
    龙职阴晴肯转圜，寒侵春事倍常年。
    弥旬稔听盆翻雨，一室何殊瓮里天。
    多病可堪严酒戒，高舂未憖枕书眠。
    忘忧蠲忿疑无策，小草论功亦浪传。

陈造　再次赵侯韵
    理窟疏明面面通，如君襟抱古贤同。
    孤独标碧地霜月，胜韵芳林度蕙风。
    妙语宁惟压元白，大封端合启龟蒙。
    规恢伫看收功去，自勒丰碑纪殆戎。

陈造　再分韵得花字
    春工几时来天涯，人间指顾成豪华。
    未叹丹杏无馀葩，能事已到桃李花。
    东园地胜宾尽嘉，尘边霏屑杯中霞。
    将坛令下手一叉，阵势歨变常山蛇。
    眉颦肩耸静不哗，诗成笑语还纷拿。
    吾侪此乐世莫加，聚蚊金谷何足夸。
    但恐儿辈摇齿牙，法士亦复工疵瑕。
    君且休矣吾还家，况复高柳翻倦鸦。
    径催紫衣巾小车，我亦款段随挥檛。

陈造　再过杨秀才庄
    茆茨竹间见，竹根漱清流。
    悠然杨子宅，面势崇山陬。
    开窗得小憩，忽复成再游。
    流光属深省，昔扇今驼裘。
    主人中田宿，穑事方未休。
    应门紫兰儿，见客颇邀留。
    鸡黍要后约，行止宁前谋。
    揽辔茗事已，黄尘迷马头。

陈造　再口占次韵
    君家朱合隔嚣尘，可欠宾筵兰蕙春。
    横草定铭韑汗石，穿杨新赐上方银。
    几时酾酒招嘉客，不假倾囊得丽人。
    莫坐风悭仍雨涩，只将诗笔诧无邻。

陈造　再题二首
    天吴凭怒鼓涛澜，不作闲居卷轴看。
    夜半负山谁料得，重来坐失两高寒。

陈造　再题二首
    涛头蜚过不斯须，只合朝昏展此图。
    缅想海门才末势，终然畎浍视江湖。

陈造　再镒韵呈杨侍郎
    左符得请未逾年，民誉朝评两蔼然。
    补衮工夫旧荷橐，承流政绩暂蒲鞭。
    周衡可迓须分陕，孔室容窥顾及肩。
    侧伫翘材着枚叟，看公亲反汶阳田。

陈造　再用才子富文华校雠天禄阁韵赠周教授
    仙人藤阴梦，金骨窖黄埃。
    当年晁张双，缩手推其才。
    陈编且千载，万蛰听春雷。
    偕公闲吊古，文游但荒台。

陈造　再用才子富文华校雠天禄阁韵赠周教授
    步屧城脚园，苍官拱绿士。
    向来锦打围，转首就纷妄。
    流光不贷客，感喟中夜起。
    肝肠旧轮囷，言赋子虚子。

陈造　再用才子富文华校雠天禄阁韵赠周教授
    胸涵阳秋笔，眼高古今宙。
    周子定可人，万象栖一哹。
    眇睨纨绮郎，自诡多文富。
    世有九鼎珍，唾去不渠嗅。

陈造　再用才子富文华校雠天禄阁韵赠周教授
    穷途有快意，辟席得异闻。
    青天千万里，翳日带烟云。
    今者君子后，满窥崔蔡文。
    当此阵堂堂，叹我提孤军。

陈造　再用才子富文华校雠天禄阁韵赠周教授
    砽砽守枯策，头童未起家。
    居陋妇勃溪，食贫儿讙哗。
    养高有骜岸，战胜无纷华。
    黔浴如可移，谁辨鹄与鸦。

陈造　再用才子富文华校雠天禄阁韵赠周教授
    徇物笑蛮触，自守等毅豹。
    寸壤闻蚓吟，九万观鹏踔。
    孰知尘外士，戴目懒此校。
    营营彼谁子，磔蝟计微效。

陈造　再用才子富文华校雠天禄阁韵赠周教授
    审知才非充，敢怨言不雠。
    进乃隔九虎，退且辨十牛。
    向非食不足，此檄当径投。
    黄馘渔樵翁，揣分吾其俦。

陈造　再用才子富文华校雠天禄阁韵赠周教授
    君家小阿韫，择婿须才贤。
    我家小於菟，披雾欲窥天。
    鹊语灯著花，妙契默有传。
    何当珠帘外，彩丝自相联。

陈造　再用才子富文华校雠天禄阁韵赠周教授
    万木同一秋，松柏正也独。
    夫君阅流俗，尘过不留目。
    我昔甘曳裾，低首问宜禄。
    及今君子前，玩易愧频复。

陈造　再用才子富文华校雠天禄阁韵赠周教授
    假板未通班，此气渠容索。
    周友万卷腹，小却石渠阁。
    培学虎出翼，息妄眼蜕膜。
    何当去为霜，万壑正枯涸。

陈造　再用前韵赠高缙之三首
    晴色与春违，香红不余漂。
    出郭纵远目，草长麦齐腰。
    诗来慰幽独，吮讽芬兰椒。
    招月作三益，庶用娱中宵。

陈造　再用前韵赠高缙之三首
    闭门雨两月，君来无旧新。
    白眼睨牢石，骞飞不受驯。
    落落含风松，纷纷栖睫尘。
    惭非修月手，向君和阳春。

陈造　再用前韵赠高缙之三首
    高郎客京华，好事有左顾。
    儒林丈人行，乃得曳裾处。
    亦知短褐底，蕴抱美无度。
    继今数公间，可但传新句。

陈造　再用前韵赠高司理共八首
    少年场里独鹰扬，他日悬知玉作堂。
    小试问囚穷两造，徐看载笔擅三长。
    得诗遽眩珠玑烂，玩味还疑龄颊香。
    风月无穷才不尽，坐须乔木拥千章。

陈造　再用前韵赠高司理共八首
    帅幕群才赖激扬，衰迟犹喜后升堂。
    雷封局缩聊偿债，衮字褒嘉但寸长。
    再试真成不龟药，九言终佩辟邪香。
    龙门梦断谁知己，几诵桑阿赋末章。

陈造　再用前韵赠高司理共八首
    衰宗如此况他扬，碌碌诸雏欠肯堂。
    薄宦幽忧殊未醒，故园归梦可胜长。
    杯盘顿顿家鸡嫩，翁媪鸣鸣社酒香。
    犹记比邻笑行客，夏畦龙断为金章。

陈造　再用前韵赠高司理共八首
    诗语庸非自播扬，流传朋旧定哄堂。
    儒书投老空成癖，舞袖平生不解长。
    黄鸟啄残丹杏颗，清风摇动绿筠香。
    山城寂寞便吾懶，劣胜精神弊句章。

陈造　再用前韵赠高司理共八首
    俗里毫丝起抑扬，请君时闭读书堂。
    渭渭肯混泾流浊，凫短徒忧鹤胫长。
    千载流传防造次，百年表立要馨香。
    了知此印君堪付，过眼龙凉忽报章。

陈造　再用前韵赠高司理共八首
    苏李宗风我雀扬，少陵公按子开堂。
    官曹此地文书省，诗社从今日月长。
    山滴晓烟收后翠，莲漂天女戏时香。
    可孤煮饼分缰韵，正使铜花澁印章。

陈造　再用前韵赠高司理共八首
    腰钱几夜梦维扬，上雨傍风只此堂。
    人笑铅刀那用割，自知袜线岂能长。
    课时坛畔独飞动，问字人来且碧香。
    径欲披衣还旧隐，二天宁久溷苏章。

陈造　再用前韵赠高司理共八首
    帝旅曾观武事扬，如君文势整堂堂。
    了知一笔无前古，坐遣诸生丧所长。
    丹桂高攀霄汉迥，捷书西下姓名香。
    贝宫鳌禁应馀地，看展平生补衮章。

陈造　再用前韵赠盐城四士
    行李小盘薄，海西裨海东。
    交情半新故，生世有遇逢。
    从我二三子，草木臭味同。
    业工画眉妩，饰此水雪容。
    高轩一再过，向我作春融。
    陈侯犀一角，锦肠星斗胸。
    章侯金右炼，学派传正宗。
    杨侯较诸杨，朝墨收儁功。
    王郎天地间，合侍明光宫。
    我老一无可，短翼群蜚中。
    樽酒剪银烛，诗锦佩奚章。
    宽破十日留，文律得细穷。

陈造　再用韵寄丁知县三首
    旗亭风月小披襟，慰我东归听足音。
    潮水去来当有信，岫云出入自无心。
    酒杯乘兴从妨梦，诗律缘愁乐废吟。
    明日扬舲回白首，烟横北固櫂千寻。

陈造　再用韵寄丁知县三首
    南楼酌酒未分襟，啅鹊啼乌亦好音。
    晴日倒红生笑颊，烟梧摇渌涨杯心。
    可堪岁月供行色，尽把江山博醉吟。
    不断芜湖留十日，焦峰浮玉恣幽寻。

陈造　再用韵寄丁知县三首
    别时把酒欲沾襟，楚翼吴鳞要嗣音。
    撞玉餍听辞客语，断金深和故人心。
    对床风雨终前约，满眼湖山念独吟。
    何日水云淮上宅，草荒三径肯深寻。

陈造　再游福溪岩赠主僧
    山路细萦蛇，欹危讶泛槎。
    幽人肯假榻，倦客似还家。
    柏径初轩豁，筠窗更静嘉。
    饥肠如作苦，斋鼓恰停挝。
    茶供含秋露，菘菹带早花。
    香粳有炊玉，煮饼不摇牙。
    好在经行处，还怜旧约差。
    摩挱验蛇蚓，圆缺屡暇蟆。
    境信人俱胜，心宁迹与遐。
    农时多闵雨，意绪每如麻。
    却话三生契，空嗟两鬓华。
    蒲团坐双稳，良夜对篝纱。

陈造　再游虎丘二首
    阖庐归骨地，僧宇庇高丘。
    又趁能诗伴，来为吊古游。
    英雄馀幅纸，岁月莽东流。
    未解山前客，相逢更说愁。

陈造　再游虎丘二首
    令节携壶客，当年伏虎山。
    诗成云气上，人语画图间。
    官作三年住，时须半日闲。
    从今碧眼老，几送醉中还。

陈造　再游殖轩小酌
    生世岐喧静，平章有不如。
    宦涂吾画虎，濠上子知鱼。
    去索长安米，归紬笠泽书。
    兹轩住苍莽，胜日复踌躇。
    酒盏扶头后，莺声禁火馀。
    兰风度樽俎，蝶翅掠襟裾。
    有底烟霄意，便为水竹居。
    可须供曲糵，未后课{耒尤}鉯。
    花蓓红酣日，池光碧浸虚。
