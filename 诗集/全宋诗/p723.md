<!-- { "loadSidebar": true } -->
    好物不扶扶恶物，已耘死草更昂然。

方回　雨余早起五首
    密树阴阴小石台，雨余更绿几痕苔。
    蜗牛上到葵花顶，日出如何下得来。

方回　雨余早起五首
    浓绿园林晓雨新，莺啼近树不疑人。
    千枝罂粟红如锦，谁谓侬家已送春。

方回　雨余早起五首
    懒照青铜雨垫巾，试将欹正问傍人。
    含羞小婢无言去，应笑髭须总似银。

方回　雨中饮宾昫次前韵二首
    早欲升堂学四科，晚年万事已谈何。
    花时气色晴明少，海内交游老死多。
    径醉不须商可否，急归犹欲避谁何。
    春衣难典黄金尽，寻紫阳溪理櫂歌。

方回　雨中饮宾昫次前韵二首
    胸中了了讵同科，混合光尘济贯河。
    割据市楼才斗大，悬知官酒太灰多。
    足相娱乐唯君耳，不少盘旋谓我何。
    勿笑诗成欠流丽，予官彩取可弦歌。

方回　寓杭久无诗长至后偶赋怀归五首呈仁仲实
    严滩合问紫阳津，误簉西湖寂寞滨。
    老子通身唯是骨，梅梢作意为谁春。
    饱更世故全如梦，惯忍霜寒最益人。
    莫笑龙钟开七袠，含珠何限已成尘。

方回　寓杭久无诗长至后偶赋怀归五首呈仁仲实
    天应知我厌驱驰，故遣虺雙掩敝帷。
    一纪穷愁严濑梦，三年长至武林诗。
    山深无事尚堪隐，岁暮不归何所为。
    此世与身总非昔，可能杯酒答深悲。

方回　寓杭久无诗长至后偶赋怀归五首呈仁仲实
    同云欲雪暮天阴，浊酒楼头手自斟。
    漫仕偶尝叨五马，倦游何止丧千金。
    尽捐寓宅偿逋负，仅保残书伴啸吟。
    从此日长夜应短，示妨微耐晓寒侵。

方回　寓杭久无诗长至后偶赋怀归五首呈仁仲实
    荒城夜悄不闻更，小阁藏灯暗复明。
    酒已半消诗未就，雪应欲下雨微鸣。
    漫欣短晷回长至，转觉前修愧后生。
    归与儿曹煮春荠，故应有味胜鼋羹。
    
    【卷26】

方回　寓杭久无诗长至后偶赋怀归五首呈仁仲实
    酒朋诗友遍人寰，大半雕零丧乱间。
    野曝尚分黄道日，春耕欲老紫阳山。
    少年多病岂知寿，晚节忍穷才得閒。
    身隐乱云万重外，谁能书札问柴关。

方回　寓楼小饮
    六贤一道士，邂逅及吾门。
    藉甚西湖客，惭无北海樽。
    雪堂副团练，石鼎老轩辕。
    歌杜诗奇绝，谁能效许浑。

方回　寓意
    季路三都不尽隳，城孤尚许脱阽危。
    一日西家鼠运去，太丘忽有杜亡时。

方回　遇仇仁近出斋小饮次前韵五首
    贫何所恶贱何羞，寓物无心任去留。
    尚有可人同臭味，足相閒处与交游。
    衔盃痛饮真吾事，插架多书不外求。
    颇欲买邻今已晚，石田茅屋仗谁谋。

方回　遇仇仁近出斋小饮次前韵五首
    万端□□□难宣，此腹便便六十年。
    宁作鸱夷长贮酒，可能□□□名钱。
    一瓢陋巷应常事，驷马高车特偶然。
    潦倒□□□□□，犹胜苔骨卧荒烟。

方回　遇仇仁近出斋小饮次前韵五首
    知君胸次蔼春阳，与世多炎岂有凉。
    书室相迎黄卷积，羽人同坐白须长。
    此翁久客贫兼病，今岁奇寒雪更霜。
    一饷清谈百忧绝，故知退静胜奔忙。

方回　遇仇仁近出斋小饮次前韵五首
    百斛明珠价尚轻，新诗倍蓰几连城。
    即今自愧才将尽，如我初无语可惊。
    涉世磨治良玉出，刀圭点化大丹成。
    岂徒丽习资朋友，定霸须君主夏盟。

方回　遇仇仁近出斋小饮次前韵五首
    我诗市匠制锥觿，君集王朝粲璧圭。
    奇语时常欹枕咏，佳联直欲遍窗题。
    猥思驽驾能追骥，终愧东颦敢效西。
    赤甲白盐三峡路，无人肯泝浣花溪。

方回　遇李尊师
    东城焉所适，有此松下风。
    更有竹万计，连山翠如葱。
    长廊无人白日静，古坛高殿秋阴中。
    云房锁扃帘幔卷，久乃忽遇星冠翁。
    一笑呼茗茗立具，坐对井边骧首龙。
    五十余年阅此画，偶许后死频过从。
    畴昔共饮徒，十不见八九。
    升天岂其然，冢骨今定朽。
    老夫起立意欲去，尊师顾谓已温酒。
    人生一刻快意难，何幸有酒浇此口。
    屡劝不容遽上马，上马出门却回首。

方回　元日感事
    羞将白发见青春，世事何关蚁虱臣。
    去就时难千里梦，是非论定百年身。
    偶然不死由天地，尚可无惭对鬼神。
    敢问名垂汉唐史，萧曹房杜本何人。

方回　元日小雨
    红垂灯穗倍常明，缓缓晴须作好晴。
    着柳春风微有色，催花夜雨细无声。
    炉香早起蹒跚拜，杯酒朋来潋滟倾。
    一日一诗旧年例，新年一日两诗成。

方回　元夕前雨不已二首
    节届烧灯奈若何，客楼三夜听滂沱。
    春风有意催花信，小雨如酥不用多。

方回　元夕前雨不已二首
    兰膏画炬出贫民，宝马香车属贵人。
    月姊雨师暗商榷，不须妆点上元春。

方回　元夕晴
    渐暖风烟添软媚，新晴草木眩光晶。
    天回地转春犹在，物是人非意自惊。
    晚辈未宜欺老病，早年犹及见升平。
    山城旧与钱塘似，灯火笙歌彻五更。

方回　园感
    载培逾一纪，补苴又三年。
    树倚根株在，花凭种子传。
    斡移随变幻，颠倒恣颇偏。
    纵不经兵革，谁能保十全。

方回　袁兴国挽词二首
    忆昔予初筮，南楼丈席陪。
    观星忧世事，玩日叹时才。
    稍讶无周梦，悬知有郢哀。
    魂今招不得，天尚鉴灵台。

方回　袁兴国挽词二首
    所化神如在，名高志未伸。
    文章坡老笔，丰度华阳巾。
    恺悌州符屡，旬宣阃画频。
    鼎台袖吾手，覆餸彼何人。

方回　猿獐图
    西征君子化为猿，似觉獐头未足伦。
    叫月三声万松外，可能浅草走平原。

方回　约端午到家复不果赋吴体
    略无一点南来风，日日褰裳泥雨中。
    端午到家复失约，良辰阙酒非真穷。
    世情故宜俗眼白，时事不改戎葵红。
    三年为客可归矣，亦念儿曹思乃翁。

方回　约客未至偶书
    一半溪梅点绿苔，妖红移向小桃开。
    稍晴欲暖春犹嫩，解赏能吟客肯来。
    少顷焉知千万古，吾曹难少两三杯。
    嘶骢未到柴门静，蛱蝶双飞去又回。

方回　月月红花
    十二循环换律筒，芳葩长是笑春风。
    山家不识尧蓂荚，日历聊凭月月红。

方回　杂书五首
    鼻涕垂颐银竹冻，脑脂遮眼黑花飞。
    此身尚觉非吾有，焉问人间万事非。

方回　杂书五首
    卜世周家谓过之，从来历数亦难知。
    岂期河洛亡三翮，不比房比续续微。

方回　杂书五首
    细修佳传酬知己，曲就微生赖若人。
    一点报恩心独在，时时常见梦中身。

方回　杂书五首
    一毫不敢昧苍天，生世明年七十年。
    自恨肉身无报答，日常饱饭夜安眠。

方回　杂书五首
    饶君遒紧日千篇，未办骊珠出九渊。
    欲诣彭城陈正字，须参南岳赵章泉。

方回　杂兴十二首
    生世六六载，始获玷末科。
    选官六六载，仕少閒日多。
    逆旅脱兵火，专城免干戈。
    中原久隔绝，忽焉得经过。
    水涸梁山泊，淮流受黄河。
    往者故已矣，方来将若何。
    开岁七十一，聊拟自挽歌。

方回　杂兴十二首
    十月菊半槁，垂近长至节。
    炎州天气殊，蛰户犹未闭。
    北方当此时，无雨有为雪。
    吴霖百昼夜，不见霜露结。
    瘦马溅腐泥，裸袒舟子热。
    老子所居隘，粪秽足呕泄。
    西望万重山，中有茅宇洁。
    何当归去来，独卧一榻设。

方回　杂兴十二首
    诗礼以发冢，非独王莽然。
    手不离珠玉，世岂一桓玄。
    昔在鲁闻人，匪值孔圣旃。
    焉得两观诛，破彼辨与坚。
    子陵湍石上，元亮菊篱边。
    夷齐不可跂，赖有此二贤。

方回　杂兴十二首
    风高紫兰摧，雪近黄菊槁。
    物理有代谢，焉得长美好。
    古圣毓庶物，必欲使寿老。
    不幸凶短折，岂若保终考。
    庄生强齐物，妄谓彭聃夭。
    龟鹤动千龄，难与蜉蝣道。
    什袭夜光璧，谁忍碎兹宝。
    我评菊与兰，终胜百凡草。

方回　杂兴十二首
    古人谨庙萃，后世重墓藏。
    埋骨冀裕后，其术传青囊。
    富贵出葬穴，此说何渺茫。
    含秞富珠玉，所见尤不长。
    自从开辟来，天地几战场。
    祸乱遭发掘，不免帝与王。
    甚者有逆孙，暴其先世丧。
    何由系彼颈，巨刃挥天扬。

方回　杂兴十二首
    七十合致仕，已閒十六年。
    不谓得此寿，念之岂非天。
    固穷甘蔬饭，窒欲省药钱。
    脱遇人负我，微愠遄释然。
    岂无不朽句，作诗垂万篇。
    人品虽中中，此心无愧焉。

方回　杂兴十二首
    兹辰何太喜。久雨见红日。
    当其阴晦时，日未尝不出。
    有物苦障之，云雾暗如漆。
    谗夫蔽天明，忽去巷伯嫉。
    泥污后土乾，归路赁驴匹。
    山中可酿酒，自舂元亭秫。
    预量小儿孙，时索梨与栗。
    茅檐得霜晴，炙背阅书帙。

方回　杂兴十二首
    稻熟苦淫雨，九月尽十月。
    已刈及未刈，半芽半漂没。
    饥饱系民命，此变岂可忽。
    云师如葛伯，仇饷佚天罚。
    死木生菌蕈，化萤草未歇。
