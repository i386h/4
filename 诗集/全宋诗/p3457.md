<!-- { "loadSidebar": true } -->
    要封鲸鲵观，复睹宸极尊。
    功成去冥冥，与我俱鸿轩。

许杭　咏麻姑山
    数里岧峣落日西，更高高处种灵芝。
    危峰受雪春归晚，怪石留云雨到迟。
    仙鹿避人眠浅径，野禽窥果啄残枝。
    待应俗格消磨尽，重建瑶台旧路歧。

许沆　题君祥北岩
    北岩古名胜，风木盘诘曲。
    万象并徙倚，一见无留瞩。
    我归访乡旧，世事嗟反覆。
    羡君北亩宫，绕窗艺松竹。
    吟哦翠微裹，缥缈如翔鹄。
    浩浩阅沧波，俯仰媚幽独。
    传家有令子，何止粲兰玉。
    高卧恐未能，鸣驺行入谷。

许及之　矮桃
    花叶自低昂，攀折人不舍。
    偷实定短人，朔辩愧黄马。

许及之　跋谏长画轴后五王按乐图
    玉笛床头取次横，自吹头管按新声。
    梨园旧谱今何在，一段风流画得成。

许及之　跋宋朝老再和陶渊明归去来辞
    吾乡说三宋，伯也抱奇伟。
    太学三十年，不作举子语。
    晚当拜物恩，青衫送还官。
    开口论世事，有舌不可扪。
    吾皇开寿域，汪濊泽万男。
    勉公俯而就，如女有正色。
    翻然感际会，千载今一时。
    谁欤俾宿留，再和扫来辞。
    渊明归月田，公归徒四壁。
    姑奉祝融祠，胜煮南山石。
    公站未得第，我辈惭登科。
    空餮了无补，奈此归来何。

许及之　白沟河
    艺祖怀柔不耀兵，白沟如带作长城。
    太平自是难忘战，休恨中间太太平。

许及之　白龟
    物有为身累，龟灵却受鑽。
    毛公今放汝，珍重保身安。

许及之　白山茶
    白茶记异品，天曹玉玲珑。
    不作烧灯焰，深明韫椟功。
    易容非世力，幻质本春工。
    皓皓知难污，尘飞漫自红。

许及之　白石榴
    花开水晶瓶，叶排青琐窗。
    枝红立白帜，蝶阵垂翅降。

许及之　百结
    丁香从百结，恨只满东风。
    未必愁能解，虚传酒有功。

许及之　百七丈寒食扁舟之盟遽寒姚黄恐成轻负辄赋二篇复以酴醿为约
    闲中直指醉为乡，寒信扁舟竟渺茫。
    可惜海棠随雨过，犹怜粉蝶伴醒狂。
    游人静后西山好，春事深来老圃忙。
    未必烦公频折简，花时还是负姚黄。

许及之　百七丈寒食扁舟之盟遽寒姚黄恐成轻负辄赋二篇复以酴醿为约
    连夕惊雷非恶声，池塘合合几蛙鸣。
    春程尚有三之一，乐事那能四者并。
    养得苔钱都满砌，足为花地藉残英。
    闻闲不惜冲泥过，架上酴醿玉已成。

许及之　百七丈和篇有尽道温柔别有乡谁知绛阙水茫茫之句意有属也再用韵奉
    仙凡从昔各为乡，弱水蓬莱隔混茫。
    不见麻姑呈狡狯，空教贺老号清狂。
    两奁心事无人共，万点花飞有底忙。
    说与东风须作主，莫教痴白妒娇黄。

许及之　百七丈和篇有尽道温柔别有乡谁知绛阙水茫茫之句意有属也再用韵奉
    休厌黄鹂百啭声，诗翁亦是不平鸣。
    中年怀抱悉离别，暇日亲朋好会并。
    踏损落红无锦袜，吟成白雪有朱英。
    栏杆徙倚空三叹，雨后斜阳写不成。

许及之　柏乡县
    昔贤不肯入朝歌，况乃军中忌讳多。
    咄咄衣冠出疆去，迫於人处竟成讹。

许及之　班竹
    自得湘江种，禽栖不敢弹。
    怕摇枝上露，犹是泪琅玕。

许及之　鲍融州病足叩谒适遇孝若示融州菊诗和篇次韵呈
    不见融州夏涉秋，居然款对豁羁愁。
    犹存尊足怜同病，不击虚舟任打头。
    久待一州当敛惠，终烦诸野要营求。
    我今不啻便应足，独恨於君百未酬。

许及之　北方馆馹屏风皆画落墨牡丹
    亭车京洛净风沙，几见屏开落墨花。
    故国似人犹可喜，穠肌何况谢铅华。

许及之　被旨祈祷数至天竺珪僧录法语白云堂诗为赋唐律一首
    白云峰下白云堂，堂上高人一辨香。
    绕殿持经山四合，缭墙行道木千章。
    众生示免婴时苦，大士宁能与世忘。
    祈雨祈晴来复去，此身却似白云忙。

许及之　碧芦步
    霜叶彫残芰，寒花发旧芦。
    一秋明眼处，落雁惠崇图。

许及之　避雨渔阳太守庙
    拂面秋风云漠漠，伤心古汴黍离离。
    不因避雨渔阳庙，争见元丰大观碑。

许坚　登游齐山
    星使南驰入楚重，此山偏得驻行踪。
    落花满地月华冷，寂寞旧山三四峰。

许坚　句
    卧久不慵伸雪项，少迟犹未整霜衣。

许坚　上徐舍人铉
    几宵烟日锁栖台，欲寄侯门荐祢才。
    满面尘埃人不识，谩随流水出山来。

许坚　诗一首
    只应天上路，不为下方开。
    道既学不得，仙人何处来。

许坚　宿溧阳灵泉精舍僧以白字韵请留诗
    近枕吴溪与越峰，前朝恩锡灵泉额。
    竹林晴见雁塔高，石室增栖几禅伯。
    荒碑字没秋苔深，古池香泛荷花白。
    客有经年别故林，落日啼猿情脉脉。

许坚　题简寂观
    尝恨真风千载隐，洞天还得恣游遨。
    松楸古迹一坛静，鸾鹤不来青汉高。
    茅氏井寒丹亦化，玄宗碑断梦曾劳。
    分明有个长生路，不几红尘白二毛。

许坚　题扇
    哦吟但写胸中妙，饮酒能忘身后名。
    但愿长间有诗酒，一溪风月共清月。

许坚　题义门胡氏华书院
    尽说灵踪妨画图，幽奇高尚义群居。
    山林总是神仙隐，礼乐爰修周孔书。
    解驾十年惟壮士，担簦千里结名庐。
    功成霄以非常事，对此那堪不我欺。

许坚　题幽栖观
    仙翁上升去，丹井寄晴壑。
    山色接天台，湖光照寥廓。
    玉洞绝无人，才桧犹栖鹤。
    我欲掣青蛇，他时冲碧落。

许坚　战兵山
    石鼓高悬蕴大音，白云峰顶始铺金。
    能来斯地鼓斯鼓，尽达曹溪圣祖心。

许将　成都运司西园亭诗　潺玉亭
    引泉注清渠，潺潺潄寒玉。
    侧出阆风迟，骤惊江雨速。
    飞濑乍扬白，櫂木细涵绿。
    昼夜声不止，肯效楚人哭。

许将　成都运司西园亭诗　翠锦亭
    阑干窦溜长，窈竔空埃静。
    修林密总翠，尽得锦城景。
    云舒青青色，风散骚骚影。
    未为夜行人，共此昼夜永。

许将　成都运司西园亭诗　海棠轩
    海棠冠蜀花，此轩花尤冠。
    红云簇蕊细，渌水照叶嫩。
    倚妆宫粉聚，叠绮霞光散。
    雨泪点春风，应怀上林怨。

许将　成都运司西园亭诗　茅庵
    茅茨以为庵，环顾萧然虚。
    内乐苟自足，容人即有余。

许将　成都运司西园亭诗　水阁
    飞阁出方池，修竹见空莽。
    低临花坞近，平觉春波长。
    返景澄余晖，夕阴带浮爽。
    从容观鱼乐，不减游濠上。

许将　成都运司西园亭诗　西园
    高牙负北郭，芳园路西转。
    鸟鸣恋故木，兰茁归新畹。
    坐延花景深，行倚筇枝软。
    翳然思林木，会心不在远。

许将　成都运司西园亭诗　小亭
    翩然沟上亭，左右相映带。
    修柟列翠幄，长松偃高盖。
    地褊景逾宽，处约志弥泰。
    谁知坐啸间，心游万物外。

许将　成都运司西园亭诗　雪峰楼
    重楼起城阴，乘高望四极。
    列峰横青天，飞雪千里积。
    疑是空素山，冬夏海中白。
    莫怪频东向，上有思归客。

许将　成都运司西园亭诗　玉溪堂
    朱堂俯玉溪，玉溪清且幽。
    从公暂偃息，抚景空夷犹。
    浮云冠圆岛，白日回方流。
    抵此有光碧，何必昆仑洲。

许将　成都运司西园亭诗　月台
    蜀地山四维，益州平如掌。
    累台郁临风，坐看月宵上。
    稍出丛木末，始发众籁爽。
    兹焉暂游目，一览天地广。

许将　东山碧岩亭
    旧室曾留古岸边，新亭同赏碧岩前。
    日生狮子峰头树，烟伴榴花洞口泉。
    黄叶入秋山出地，白云临晓海乘天。
    飘然踪迹今何定，别去江湖又一年。

许将　端午帖子
    江中今日成龙鉴，苑外多年废鹭坡。
    合照乾坤共作镜，放生河海尽为池。

许将　观澜亭
    危亭高处倚岩隈，西望蒲菖海浪回。
    山戴鳌头天外出，水浮鳅穴地中来。
    千重侧崦扶摇没，万里分流混沌开。

许将　句
    昨夜虎入我园，明年我作状元。
    三素云飞依北极，九农星正见南方。
    楼台随地尽，江海与天浮。

许将　留题积善院
    为爱山居乐，居山又忆家。
    菊黄来日蕊，梅白去时花。
    水阔离情远，霜晴别恨赊。
    前程回首望，空指暮天霞。

许将　留题徐真君祠堂东西二室
    上得山来过石门，谒灵特地乞真言。
    再三许我前程事，敢不留诗荷圣恩。

许将　能仁禅寺
    峭壁半寒空，丛林甲海东。
    荡深无过雁，湫小有游龙。
    屏石高三面，楼峰更一重。
    客心留不得，归听晓霜钟。

许将　游东山和程大卿师孟
    东山十里复溪流，远客时时骋望愁。
    泉近榴花深洞口，亭开狮子旧峰头。
    一州旂色天边出，三馆芸香海上留。
    南北共歌公所憩，独嗟无计共英游。

许介轩　寄林可山
    不必孤山是故庐，江湖稳处即安居。
    家贫无料可供鹤，池小有泉能活鱼。
    好客每倾赊到酒，因吟犹读老来书。
    屋头但得梅常在，日月春风自有余。

许介轩　燕
    柳影芹香二月春，一巢才定即栖身。
    不应它处无华屋，自是难忘旧主人。

许玠　汉宫春夜
