<!-- { "loadSidebar": true } -->
    近报犬羊逃漠北，岂无貔虎定关中。
    君王犹记孤忠在，安得英豪共此功？

陆游　闭门
    残发凋零不满巾，闭门聊得养天真。
    恐伤药草停除地，为惜松槎禁伐薪。
    独木架成新略彴，一峰买得小嶙峋。
    萧然便觉浑无事，谈笑时时过近邻。

陆游　闭门
    衰疾厌厌不易医，闭门惟与睡相宜。
    狂曾忤物慵迎客，瘦不胜衣悔作诗。
    数简隐书忘世味，半瓯春茗过花时。
    寂寥终岁君无诮，正是幽居一段奇。

陆游　弊庐
    弊庐虽陋甚，鄙性颇所宜。
    欹倾十许间，草覆实半之。
    碓声隔柴门，绩火出枳篱。
    缚木为彘牢，附垣作鸡埘。
    黄犊放林莽，苍鹅戏陂池。
    佣耕食于我，客主同爨炊，
    瓦盎设大杓，葅苋羹园葵，
    一饱荷锄出，作劳非所辞。
    上以奉租赋，下以及我私。
    有钱既沽酒，阡陌恣游嬉。
    亦有扶持者，婢跣奴髻椎。
    欲画恨无人，後世考此诗。

陆游　碧海行
    碧海如镜天无云，众真东谒青童君。
    九奏铿锵洞庭乐，八角森芒龙汉文。
    共传上帝新有诏，蚩尤下统旄头军。
    径持河洛还圣主，更度辽碣清妖氛。
    幽州螘垤一炬尽，安用咸阳三月焚。
    艺祖骑龙在帝左，世上但策云台勋。

陆游　壁老求笑庵诗
    台省诸公六出奇，江湖狂客一生痴。
    无人为问净光老，抚掌掀髯端为谁？

陆游　壁老求笑庵诗
    车马往来尘暗天，净光欣喜接诸贤。
    半瓯春茗无多费，且结来生一笑缘。

陆游　避世行
    君渴未尝饮鸩羽，君饥未尝食乌喙。
    惟其知之审，取舍不待议。
    有眼看青天，对客实少味；
    有口啖松柏，火食太多事。
    作官蓄妻孥。陷阱安所避？
    刀锯与鼎镬，孰匪君自致？
    欲求人迹不到处，忘形麋鹿与俱逝，
    杳杳白云青嶂间，千岁巢居常避世。

陆游　避暑江上
    苦热厌城市，初夜临江湍。
    风从西山来，颇带积雪寒。
    堰声静尤壮，喷薄如急滩。
    顿远车马喧，更觉衣裳单。
    断岸吐缺月，恨不三更看。
    且随萤火归，城扉欲横关。

陆游　避暑近村偶题
    乞得身归荷圣时，登临筋力未全衰。
    楚祠草合三叉路，隋寺苔侵半折碑。
    孤店不妨乘月宿，扁舟频为看山移。
    红麈冠盖真堪怕，还我平生白接篱。

陆游　避暑松竹间
    双柶五丈高，万竹一尺围，
    上有林蝉鸣，下有涧鸟飞。
    正午不见日，我来每忘归。
    清诗忽陈前，永与世俗违。
    直北有异境，烟汀连钓矶。
    何当霜雪时，散发槲叶衣？

陆游　避雨
    云如坏山欲塞海，树似奇鬼将搏人。
    急投民家雨随至，燎衣不觉鸡唱晨。

陆游　砭愚
    储药如丘垄，人愚未易医。
    信书安用尽，见事可怜迟。
    错自弹冠日，忧从识字时。
    今朝北窗卧，句句味陶诗。

陆游　扁舟皆到门
    千钱买轻舟，不复从人借。
    樵苏晨入市，盐酪夕还舍。
    岂惟载春秧，亦足获秋稼。
    有时醉村场，老稚相枕藉。
    常侵落月行，不畏恶风吓。
    无为诧轩车，此乐予岂暇。

陆游　表侄江垧种竹名筠坡来求诗
    奉常遗绪冷如秋，闭户知君颇好修。
    千里可嗟妨晤语，两书犹喜免沉浮。
    但令有竹能医俗，何患无天可寄愁。
    一事却须常自勉，勿容凡子得同游。

陆游　别後寄季长
    俗子俗到骨，一揖已溷人;不知此曹面，
    何处得许尘　我非作崖堑，汝自不可亲。
    道途逢使君，令我生精神。
    顿增江山丽，更觉风月新。
    对床得晤语，倾倒夜达晨。
    亟起忘缚裤，小醉或堕巾。
    缭出锦城南，问讯江梅春。
    煎茶憩野店，唤船截烟津。
    凄凉吊废苑，萧散夸闲身。
    暮归度略彴，月出水鳞鳞。
    思君去已远，此会何由频。

陆游　别建安
    三十年来云水僧，常挑钵袋系行縢。
    信缘不作痴巢窟，即是吾家无尽灯。

陆游　别建安
    楚泽吴山已惯行，武夷从昔但闻名。
    北岩小寺长汀驿，且喜游山第一程。

陆游　别建安
    欹帽扬鞭晚出城，驿亭灯火向人明。
    多情叶上萧萧雨，更把新凉送客行。

陆游　别梅
    竹篱数掩傍鱼矶，万点梅花掠地飞。
    正喜巡檐来索笑，已悲临水送将归。
    影横月处愁空绝，子满枝时事更非。
    自古情锺在吾辈，尊前莫怪泪沾衣。

陆游　别荣州
    浮生岁岁俱如梦，一枕轻安亦可人。
    偶落山城无事处，暂还老子自由身。
    啸台载酒云生屦，僲穴寻梅雨垫巾。
    便恐清游从此少，锦城车马涨红尘。

陆游　别王伯高
    冷落何人肯见寻，断弦尘匣愧知音。
    倾家酿酒犹嫌少，入海求诗未厌深。
    薄宦簿书常衮衮，中年光景易駸駸。
    香奁赠别非无意，共约跏趺看此心。

陆游　别严和之
    器之魂逝已难招，尚有和之慰寂寥。
    今夜月明空叹息，想君孤棹泊溪桥。

陆游　别严和之
    千里风烟行路难，旅舟应过子陵滩。
    人间富贵知何物，莫负君家旧钓竿。

陆游　别杨秀才
    岁暮江头又语离，淡烟衰草不胜悲。
    俗人愦愦宁知子，心事悠悠欲语谁？
    灯暗想倾浇闷酒，路长应和赠行诗。
    人生但要身强健，一笑相从自有时。

陆游　别曾学士
    儿时闻公名，谓在千载前。
    稍长诵公文，杂之韩杜编。
    夜辄梦见公，皎若月在天，
    起坐三叹息，欲见亡繇缘。
    忽闻高轩过，髈喜忘食眠，
    袖书拜辕下，此意私自怜。
    道若九达衢，小智妄凿穿。
    所愿瞻德容，顽固或少痊。
    公不谓狂疏，屈体与周旋。
    骑气动原隰，霜日明山川。
    匏系不得从，瞻望抱悁悁。
    画石或十日，刻楮有三年。
    贱贫未即死，闻道期华颠。
    他时得公心，敢不知所传。

陆游　别张教授归独登拟岘
    小阁敞朱扉，侧车暂息机。
    行人呼晚渡，幼妇浣秋衣。
    霜树欹危堞，风鸦满客晖。
    登临客秋裹，况是送将归。

陆游　邠风
    少学诗三百，邠风最力行。
    春前耕犊健，节近祭猪鸣。
    檐日桑榆暖，园蔬风露清。
    金丹不须问，持此毕吾生。

陆游　丙辰上元前一日
    弊裘破帽发鬅魎，宛似山房罢讲僧。
    身病不禁连夜雨，家贫只挂旧年灯。
    修椽柳外掀楼角，危槛云间露塔层。
    自笑闲游本无定，兴阑随处倚枯藤。

陆游　丙午初冬得心腹痛疾大下而愈羸耗不支方在告卧燕堂东偏闻民间前一
    愔愔四壁空，宛宛一室奥；
    雨声静更闻，雨气深不到。
    下帘设纸屏，篝火支药灶。
    勿言此幽陋，足以养衰眊。
    颇闻闾里间，比夕多狗盗，
    游徼无乃阙，鳏寡将孰告？
    家贫未决去，禄食当念报，
    卧痾畴敢安，起立掷吾帽！

陆游　丙午十月十三夜梦过一大冢傍人为余言此荆轲墓也按地志荆轲墓盖在
    采药游名山，物外富真赏。
    秋关策蹇驴，雪峡荡孤桨。
    还乡忽十载，高兴寄遐想。
    梦行河潼间，初日照仙掌。
    坡陀荆棘冢，狐兔伏蓁莽。
    悲歌易水寒，千古见精爽。
    国雠久不复，惊觉泚吾颡。
    何时真过兹，薄酹神所飨。

陆游　丙午五月大雨五日不止镜湖渺然想见湖未废时有感而赋
    朝雨暮雨梅正黄，城南积潦入车箱；
    镜湖无复鎝青秧，直浸山脚白茫茫。
    湖三百里汉讫唐，千载未尝废陂防，
    屹如长城限胡羌，啬夫有秩走且僵，
    旱有灌注水何伤，越民岁岁常丰穰。
    泆湖谁始谋不臧？使我妇子餍糟糠。
    陵迁谷变亦何常，会有妙手开湖光。
    蒲鱼自足被四方，烟艇满目菱歌长。

陆游　丙寅元日
    缥缈初闻寺阁钟，霏微零雨兆年丰。
    家家椒酒欢声里，户户桃符霁色中。
    春枕方浓从卖困，社醅虽美倦治聋。
    从今万事俱抛掷，且作人间百岁翁。

陆游　并山东南闲步至野人吴氏居乃归
    信步闲行遍四邻，拥篱老稚看纶巾。
    人随世换朋侪少，志与年衰感慨频。
    梅送冷香横雪岸，雁翻孤影下烟津。
    丰年何地酬君赐，剩向旗亭作醉人。

陆游　病齿
    似病非病臂已瘳，当堕末堕齿难留。
    一杯藜粥吾所美，幸可自办不待求。
    既无啮骨犯曲礼，亦免祝鲠烦成周。
    形骸外物付悠悠，那将老境供闲愁！

陆游　病告中遇风雪作长歌排闷
    风雪横街不能出，闭户垂帷养衰疾。
    黄昏卧听打窗声，聊挽清寒入诗律。
    公孙布被久有味，子敬青毡暖无匹。
    石鼎闲烹似爪茶，霜皱旋破如拳栗。
    蹲鸱足火微点盐，畓粟熬汤旋添蜜。
    龙蛇{左角右戢}寒笋束，子母累累丹柿实。
    玉狸试说涎已堕，石芥才尝酒如失。
    天公付汝亦已厚，饱食长谣抱双膝。
    丈夫岂为口腹计，壮志常恐无时毕。
    伐胡疏奏端许前，腰领敢辞膏斧鑕！

陆游　病後晨兴食粥戏书
    蝴蝶庄周安在哉！达人聊借作嘲诙。
    不知自此随缘住，更把晨窗粥几杯？

陆游　病後登山亭
    野客双蓬鬓，空山一草亭。
    睡魔欺茗薄，疾竖怯丹灵。
    治世穷冯衍，残年老管宁。
