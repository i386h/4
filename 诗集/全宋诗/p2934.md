<!-- { "loadSidebar": true } -->
    相逢岂少佳公子，一醉何妨薄主人。
    只向东风邀载酒，定知无奈帝城春。

王安石　酬俞秀老
    洒扫东庵置一床，於君独觉故情长。
    有言未必输摩诘，无法何曾泥饮光。
    天壤此身知共弊，江湖他日要相忘。
    犹贪半偈归思索，却恐提桓妄揣量。

王安石　酬郑闳中
    萧条行路欲华颠，回首山林尚渺然。
    三釜只知为养急，五浆非敢在人先。
    文章满世吾谁慕，行义如君众所传。
    宜有至言来助我，可能空寄好诗篇。

王安石　出城
    惯作野人多野兴，欲为时用少时材。
    出城偶与沙尘背，转觉溪山入眼来。

王安石　出城访无党因宿斋馆
    关外寻君信马蹄，漫成诗句任天倪。
    花枝到眼春相照，山色侵衣晚自迷。
    今日笑谈还喜共，经年劳逸固难齐。
    生涯零落归心懒，多谢殷懃杜宇啼。

王安石　出定力院作
    江上悠悠不见人，十年尘垢梦中身。
    殷懃为解丁香结，放出枝间自在春。

王安石　出巩县
    昭陵落月烟雾昏，篝火度谷行山根。
    投鞭委辔涉数村，寤出巩县城东门。
    向来宫阙不可见，但有洛水流浑浑。

王安石　出郊
    川原一片绿交君，深树冥冥不见花。
    风日有情无处著，初回光景到桑麻。

王安石　出金陵
    白石冈头草木深，春风相与散衣襟。
    浮云映郭留佳气，飞鸟随人作好音。

王安石　出塞
    涿州沙上饮盘桓，看舞春风小契丹。
    塞雨巧催燕泪落，蒙蒙吹湿汉衣冠。

王安石　初到金陵
    江湖归不及花时，空绕扶疏绿玉枝。
    夜直去年看蓓蕾，昼眠今日对纷披。

王安石　初憩和州
    衣足一囊弊，粟余三釜陈。
    犹依食贫地，已愧省烦人。
    尘土病催老，风波愁过春。
    诗书今在眼，还欲诗经纶。

王安石　初晴
    幅巾慵整露苍华，度陇深寻一径斜。
    小雨初晴好天气，晚花残照野人家。

王安石　初晴
    一抹明霞黯淡红，瓦沟已见雪花融。
    前山末放晓寒散，犹锁白云三两峰。

王安石　初去临川
    东浮溪水渡长林，上坂回头一拊心。
    已觉省烦非仲叔，安能养志似曾参。
    忧伤遇事纷纷出，疾病乘虚亹亹侵。
    未有半分求自赎，恐填沟壑更沾襟。

王安石　初夏即事
    石梁茅屋有弯磈，流水溅溅度两陂。
    晴日暖风生麦气，绿阴幽草胜花时。

王安石　楚天
    楚天如梦水悠悠，花底残红漫不收。
    独绕去年挥泪处，还将牢落对沧洲。

王安石　处士葛君挽辞
    楚人黄歇地，晋代葛洪家。
    特擅山川秀，相承黻冕华。
    猗君有清尚，於世不雄夸。
    令子能传业，流光未可涯。

王安石　传神自赞
    此物非他物，今吾即故吾。
    今吾如可状，此物若为摹。

王安石　传神自赞
    我与丹青两幻身，世间流转会成尘。
    但知此物非他物，莫问今人犹昔人。

王安石　垂虹亭
    三江五湖口，地与天不隔。
    日月所蔽亏，东西渺然白。
    漫漫浸北斗，浩浩浮南极。
    谁投此虹蝩，欲济两间厄。
    中流杂蜃气，栏榡相承翼。
    初疑神所为，灭没在顷刻。
    晨兴坐其上，傲兀至中昃。
    犹怜变化功，不谓因人役。
    今君持酒浆，谈笑顾宾客。
    颇夸九州物，壮丽此无敌。
    荧煌丹砂柱，璀璨黄金壁。
    中家不虑始，助我皆豪殖。
    喟予独感此，剥烂有终极。
    改作不可无，还当采民力。

王安石　垂虹亭
    坐觉尘襟一夕空，人间似得羽翰通。
    暮天窈窈山衔日，爽气駸駸客御风。
    草木韵沉高下外，星河影落有无中。
    飘然更待乘桴伴，一到扶桑兴未穷。

王安石　春从沙碛底
    春从沙碛底，转上青天际。
    霭霭桑柘墟，浮云变姿媚。
    游人出暄暖，鸟语辞阴翳。
    心知归有日，我亦无愁思。
    所嗟独季子，尚客江湖澨。
    万里卜凤凰，飘飘何时至。

王安石　春风
    春风过柳绿如缲，晴日焌红出小桃。
    池暖水香鱼出处，一环清浪涌亭皋。

王安石　春风
    春风吹园杂花开，青天露坐始此回。
    一杯一杯复一杯，笑言溢口何欢咍。
    古人白骨生青苔，我独不饮何为哉。
    何时出得禁酒国，垒麴便筑糟丘台。

王安石　春风
    一马春风北首燕，却疑身得旧山川。
    阳浮树外沧江水，尘涨原头野火烟。
    日借嫩黄初著柳，两催新绿稍归田。
    回头不见辛夷发，始觉看花是去年。

王安石　春寒
    春风满地月如霜，拂晓锺声到景阳。
    花底褀衣朝宿卫，柳边新火起严妆。
    冰残玉甽泉初动，水涩铜壶漏更长。
    从此暄妍知几日，便应鶗鴂损年芳。

王安石　春江
    春江渺渺抱墙流，烟草茸茸一片愁。
    吹尽柳花人不见，青旗催日下城头。

王安石　春郊
    青秧漫漫出初齐，鸡犬遥闻路却迷。
    但见山花流出水，那知不是武陵溪。

王安石　春晴
    新春十日雨，雨晴门始开。
    静看苍苔纹，莫上人衣来。

王安石　春日
    冉冉春行暮，菲菲物竞华。
    莺犹求旧友，雁不背贫家。
    室有贤人酒，门无长者车。
    醉眠聊自适，归梦到天涯。

王安石　春日
    柴门照水见青苔，春绕花枝漫漫开。
    路远游人行不到，日长啼鸟去还来。

王安石　春日即事
    池北池南春水生，桃花深处好闲行。
    细思扰扰梦中事，何用悠悠身後名。

王安石　春日晚行
    门前杨柳二三月，枝条绿烟花白雪。
    呼僮羁我果下骝，欲寻南冈一散愁。
    绿冈初日沟港净，与我门前绿相映。
    隔淮仍见袅袅垂，伫立怊怅去年时。
    杏花园西光宅路，草暖沙晴正好渡。
    兴尽无人檝迎我，却随倦鸦归薄暮。

王安石　春日席上
    十年流落负归期，临水登山客有思。
    今日樽前千万恨，不堪频唱鹧鸪辞。

王安石　春入
    春入园林百草香，池塘冰散水生光。
    身闲是处堪携手，何事低徊两鬓霜。

王安石　春山
    春山春水流，曲折方屡渡。
    荒乘不知疲，行到水穷处。
    依然旧童子，要予竹西去。
    归时始觉远，草蔓已多露。

王安石　春雪
    春雪堕如簁，浑家醉不知。
    泥留虎斗迹，愁杀路傍儿。

王安石　春雨
    苦雾藏春色，愁霖病物华。
    幽奇无可奈，强釂一杯霞。

王安石　春雨
    城云如梦柳僛僛，野水横来强满池。
    九十日春浑得雨，故应留润作花时。

王安石　春怨
    扫地待花落，惜花轻著尘。
    游人少春恋，踏去却寻春。

王安石　纯甫出释惠崇画要予作诗
    画史纷纷何足数，惠崇晚出吾最许。
    旱云六月涨林莽，移我翛然堕洲渚。
    黄芦低摧雪翳土，凫雁静立将俦侣。
    往时所历今在眼，沙平水澹西江浦。
    暮气沈舟暗鱼罟，欹眠呕轧如闻橹。
    颇疑道人三昧力，异域山川能断取。
    方诸承水调幻药，洒落生绡变寒暑。
    金坡巨然山数堵，粉墨空多真漫与。
    大梁崔白亦善画，曾见桃花净初吐。
    酒酣弄笔起春风，便恐漂零作红雨。
    流莺探枝婉欲语，蜜蜂掇蕊随翅股。
    一时二子皆绝艺，裘马穿羸久羁旅。
    华堂岂惜万黄金，苦道今人不如古。

王安石　慈圣光献皇后　　辞二首
    国赖姜任盛，门归马邓高。
    关雎求窈窕，卷耳念勤劳。
    圣淑才难拟，休明运继遭。
    冈原今献卜，帷扆正攀号。

王安石　慈圣光献皇后挽辞二首
    涂山女德茂，京室母才难。
    具美多前志。余光永後观。
    遗衣迁馆御，祖载出宫菆。
    终始神孙孝，长留万国欢。

王安石　次昌叔韵
    寄公无国寄锺山，垣屋青松晻霭间。
    长以声音为佛事，野风萧飒水潺湲。

王安石　次青阳
    十载九华边，归期尚渺然。
    秋风一乘传，更觉负林泉。

王安石　次吴氏女子韵
    孙陵西曲岸乌纱，知汝凄凉正忆家。
    人世岂能无聚散，亦逢佳节且吹花。

王安石　次杨乐道韵六首其二──御沟
    渺渺金河涨欲平，数支分绿报清明。
    常萦辇路漂花去，更引流杯送酒行。
    静见金舆穿树影，清含玉漏过墙声。
    衰颜一照自多感，回首江南春水生。

王安石　次杨乐道韵六首其六用乐道舍人韵书十日事呈乐道舍人圣从待制
    东门人物乱如麻，想见新鞯照路华。
    午鼓已传三刻漏，从官初赐一杯茶。
    匆匆殿下催分首，扰扰宫前听卖花。
    归去莫言天上事，但知呼客饮流霞。

王安石　次杨乐道韵六首其三──幕次忆汉上旧居
    汉水泱泱绕凤林，岘山南路白云深。
    如何忧国忘家日，尚有求田问舍心。
    直以文章供润色，未应风月负登临。
    超然便欲遗荣去，却恐元龙会见侵。

王安石　次杨乐道韵六首其四──後苑详定书怀
    文墨由来妙禁中，家传岂独赋河东。
    平生听想风声早，数日追随笑语同。
    御水新如鸭头绿，宫花更有鹤翎红。
    看花弄水聊为乐，不晚朝廷相弱翁。

王安石　次杨乐道韵六首其──五上巳闻苑中乐声书事
    苑中谁得从春游，想见渐台瓦欲流。
    御水曲随花影转，宫云低绕乐声留。
    年华未破清明节，日暮初回祓禊舟。
    更觉至尊思虑远，不应全为拙倡优。

