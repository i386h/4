<!-- { "loadSidebar": true } -->
    学羿招弯射，沤阳厌老拳。
    了无虚券证，仅有巧言谝。
    幕府门生旧，勋家宿契坚。
    反身徒浩叹，齚舌谩思愆。
    皇上颁明制，公朝雪滞冤。
    复令修甬道，适遇奋空弮。
    忧职霜侵鬓，忘餐颊露观。
    粗能供尺伍，何以报尘涓。
    忽奉枢机召，难胜束帛戋。
    迄孤朝仄席，敢望政齐{左王在睿}。
    误沐便蕃渥，重寻香火缘。
    九霄三境近，十阁五云边。
    倍惜筋骸老，空惊手足胼。
    支离赋囊粟，温饱及华颠。
    喘月牛歌戚，嘶风马忆燕。
    枕戈悲壮志，揭橐愧空饘。
    触事常多感，怀安只自只。
    深山游鹿豕，交友半貂蝉。
    北海亡郗渐，南荣偃偓佺。
    余生知有幸，世虑盍无牵。
    多幸偕癃老，清时释绊缠。
    采芝从涧底，策杖又山颠。
    止足须关念，沈迷盍久悛。
    便须便{左懒去负加攵}石，勿使诿乘轩。
    垤蚁还惊梦，冥鸿原比骞。
    屋閒云可宿，檐曝日常暄。
    适性频移竹，忘忧更树{上艹下谖}。
    衔杯趁安健，卒岁乐周旋。
    往岁当流马，归心听杜鹃。
    方眠不忘起，已病始知痊。
    鼯技羞穷木，羊肠易折辕。
    但令思愦愦，岂厌腹便便。
    逆旅还推枕，知音谩续弦。
    谁谈少年事，为我写蹄筌。

岳珂　山居作报书竟夜有感戏成
    山居逾五旬，天以厌烦故。
    谁持故人书，剥啄扣我户。
    奁篚旅庭砌，缸罂列{左木右呈}庑。
    启缄读风檐，盈幅字如缕。
    颇欲从简易，人事正如许。
    厚意来远方，殷勤不容阻。
    还欲混俗尘，又觉初志误。
    笔研久荒秽，肩腕仍旅拒。
    沈沈青灯夜，客牖打风雨。
    聊激懒惰心，小出哈啽呓语。
    霜{皴去皮加兔}比铅觚，玉虫剔钗股。
    隃麋方弄墨，擘纎更伸楮。
    始焉据几案，敏捷疑得趣。
    倏尔怀交情，恍惚接良晤。
    缄题甫一二，手熟渐四五。
    溪毛简精粗，报贶祝丰窭。
    札胥谨印蜡，仆隶治筐筥。
    但知役群动，不觉向五鼓。
    作劳耳屡鸣，倦写目如瞀。
    低头触屏风，入鼻饮辛雾。
    欠伸忽三喟，静念起百虑。
    吾生何太劳，穷处尚弗恕。
    仕皆是穷达，世岂忘喜怒。
    人以情见怜，我独影相雇。
    谦勤福所基，傲放人共恶。
    当年众楚咻，讵止双蛾妒。
    生虽有远志，原岂惜遐举。
    偶因囿形质，莫与插瓴羽。
    徒夸九垓期，姑了一夕苦。
    嗟哉且努力，掣肘无单父。

岳珂　山中奉寄通判杨宗博二首
    多病山中客，无人傍酒缸。
    与猨分橡子，为鹿长禾孙。
    白昼云归屋，黄昏雨打门。
    忽怀杨司马，烟霭隔重阍。

岳珂　山中奉寄通判杨宗博二首
    步壑斗堪摘，登楼云与齐。
    示应随日涉，犹欠乐天题。
    旧览开青眼，新编写赫蹏。
    便须联和轴，寄我小山西。

岳珂　山中书怀
    我昨浮平湖，时适逢中秋。
    十年鸥鹭盟，万丈蛟龙湫。
    微风自远至，皓月当上头。
    朋游凡三人，一举累百瓯。
    清光洞虚明，醉舞相劝酬。
    枕籍起更酌，微茫寄安流。
    长空隐绳低，中夕发櫂讴。
    未开晨曦轮，已系横堤舟。
    驾言舍维楫，登途肃衾裯。
    凄凄感霜露，郁郁瞻松楸。
    恻怆动五情，雇省经几丘。
    僾然倏如在，惕若疑可求。
    暌离才经岁，蓊蒨惊且稠。
    第欲栖猨扃，於焉筑菟裘。
    经营眺高冈，夷　|开平畴。
    左抚芙蓉屏，右瞰鸿雁洲。
    风雷凄五更，云月澄双眸。
    {左氵右已}兰滋畹茂，丛桂连山幽。
    惊鸢下跕跕，候虫鸣啾啾。
    振策后无继，蝎屐杳莫周。
    谁接西山袂，且为东皋留。
    一憩动逾月，四雇无与俦。
    栖禽竞晨噪，落霞观夕收。
    樵歌路崎岖，渔笛声咿嗄。
    筑鸣环山泉，钟度远寺楼。
    烟暝白昼合，表岚翠光浮。
    夔藩走鹿豕，下括寻羊牛。
    虽云适野性，颇复怀牢愁。
    天命乐自然，吾生感行休。
    主上顷见知，诏书传置邮。
    不忘盖帷弃，几比岩穴搜。
    沈沈开仙祠，奕奕垂灵{游去氵}。
    笋班北阙近，槐影西清樛。
    圣恩比天隆，臣报如羽輶。
    当年四十奏，日彻十二旒。
    言言劘上听，历历思前筹。
    是知度如渊，井语不忍仇。
    感叹涕泪零，栖迟岁年遒。
    纵兴裹革念，已抱刖足羞。
    庄舄越客吟，宗元楚山囚。
    更惭德难称，敢谓命不犹。
    尔来阵云黑，已觉杀气揫。
    连兵又多垒，乏馈仍上游。
    如我高卧閒，自比他人忧。
    岂不思敌忾，一为殄国雠。
    远慨筋骨衰，何以从戈矛。
    又怜壮心老，无复陈谋猷。
    居然去妇情，徒作嫠纬忧。
    五斗折腰人，百炼绕指柔。
    苦心自惙惙，古道方悠悠。
    华山正绝陉，郑赋犹待倏。
    指点隔江烽，烧烛看吴钩。

岳珂　珊瑚
    铜柯凝异质，铁纲队层渊。
    海雾夜涵润，山霞朝欲然。
    绿鬟尚欹枕，乌帽称鸣鞭。
    勿为毛锥子，日兴靡万钱。

岳珂　上高赵宰同叔遗以诚斋集……
    古人忠与孝，不在工报恩。
    如水日夜东，岂必同一源。
    堂堂颜鲁公，舐血来平原。
    鬼质不知何，几作绝吭魂。
    大中白丞相，昔蹑卫国门。
    幻作万羊梦，投畀朱崖村。
    奇谤及师友，{上卫下足}言劝君尊。
    匪但死不瞑，大是生无根。
    我尝究初终，要亦无足论。
    或以里言掇，或趣主意奔。
    或从谈笑生，或即利欲昏。
    初亦未有心，末乃成至冤。
    青简玷齿颊，至今犹啍啍。
    傥无魏阙恋，谁使舌莫扪。
    森淅起奉册，片顷那容存。
    床第本无从，何物能轾轩。
    脂垢亦易辨，谁解洿玙璠。
    如彼孟尝客，亦已悔而反。
    正比萧相系，慰拊聊春温。
    五人皆有为，评订何必繁。
    之子独嗟事，画牢讯书爰。
    反覆蹈生死，呵嘘变寒暄。
    秋毫无所取，可验牍背翻。
    自言复处渝，洗垢亦不痕。
    常帖写元奏，别白如珉琨。
    渠知褫韖枉，端由吠声喧。
    天定能胜人，白日开戴盆。
    只於揭纸间，了了穷所元。
    不特玷尽磨，那复恨可吞。
    但观斯人心，虽踵五子跟。
    居然蚤虱微，而比蛇与蛍。
    抑观诚斋书，理到词不烦。
    有形斯有情，相比如篪埙。
    而於五子中，乃复加诈谖。
    旋观逄与羿，端在友弗抡。
    毁玉自出柙，扣金能反辕。
    割席怀共耕，知几当赐膰。
    齚舌漫尔为，揩眵愧吾惛。
    正须起九京，相与浇一尊。
    江湖两相忘，再拜师至言。

岳珂　上已约客总宜一病不及往二诗呈陈元履王囦{衔去金右首}诸人自酌
    总宜阁畔小帘栊，碧浸平湖面面风。
    别馆柳阴聊系马，便桥红影正垂虹。
    流觞有序传诗客，在席无人称倦翁。
    侬自醉归翁自倦，风光流转不须同。

岳珂　上已约客总宜一病不及往二诗呈陈元履王囦{衔去金右首}诸人自酌
    我是棠矶旧钓徒，天教生与水云俱。
    兰亭正值人修禊，柳岸还添浪拍湖。
    幸有丈人观笔法，可无嘉客醉兵厨。
    直须去跃城东马，更与留春作后图。

岳珂　邵伯温闻见录载范忠宣帅庆阳时总管种诂无讼於朝上遣御史按治诂停
    君不见孙融昔日见李膺，百世尚以通家称。
    又不见孔融后来荐鸿豫，卵翼方成比行路。
    北海平生开酒尊，未应宾客皆若人。
    倘令同德更比义，华胄肯以遥遥论。
    世间麟凤杂枭虺，人事会逢总如此。
    高平丞相本大贤，尺璧那容寸瑕指。
    一朝契家青涧种，转头不记龙图公。
    蝈鸣乱磬蝇点素，丞相襟量沧溟同。
    归来端委庙堂上，一眚不捐七世将。
    自言曲直何必言，愧死老奴作何样。
    吁嗟此辈何代无，高平堂堂真丈夫。
    邵家闻见订千古，寂寞涧城坟上土。

岳珂　设醮太平宫竣事呈偕行诸君二首
    星坛仙簴韵琼瑶，仿佛神{游去氵}下九霄。
    龙驾清都三境接，蝩旌绛节百灵朝。
    霜澄夜气俱明彻，云澹秋容想泬寥。
    耿耿寸衷天所鉴，忧时惟冀五兵销。

岳珂　设醮太平宫竣事呈偕行诸君二首
    九光影里步虚声，午夜封章叩紫廷。
    云路鸣琚传奏简，天街掷火度流铃。
    沈沈玉漏传三鼓，爚爚银河灿万荧。
    仙仗烟霄正凝想，晓光浮动远山青。

岳珂　神宗皇帝龙字御汉体书赞
    应龙之神兮。休命之申兮。
    利见大人兮。四圣之传兮。
    有笔如椽兮。得龙之全兮。
    时以乘兮。世之熙宁兮。
    骞腾兮。天衢之亨兮。
    与物维新兮。驱雷滃云兮。
    泽沛无垠兮。旋坤转乾兮。
    声气自然兮。其合以天兮。
    嗟兮。龙兮。
    凛兮。遗踪兮。
    归来兮。汉之宫兮。

岳珂　沈叡达书简帖赞
    书之神韵虽于心，书之汉度必资于学。
    分制有法，均停相若，
    三四合体，上下齐脚，
    多寡不牵，乃异世作。
