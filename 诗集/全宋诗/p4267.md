<!-- { "loadSidebar": true } -->
    必意往取之，投躯不少惜。
    仁义藏遗书，尧孔圣人迹。
    不观不知道，触涂暗於漆。
    上无猛虎畏，下无长蛟逼。
    污辱不及身，灿灿嵬山璧。
    金贝岂饱腹，盗窥恐易失。
    累累畜满家，仅能一身佚。
    孰谓遗书贫，猗顿莫能易。
    其源固不赀，可为天下泽。
    二子齿甚少，蚤莫宜加力。
    剖剥见光铓，拄天一千尺。
    勿逐篱下雏，自跨凤凰翼。
    雄声落众耳，白日飞霹雳。
    偏亲况在堂，雪缕初垂白。
    泪眼望荣归，一书千万亿。
    夜灯绽寒衣，秋风吹素壁。
    胡为不奋飞，跳跃在泥碛。
    北阙挂贤科，将相尝曾历。
    五犗垂巨钩，往往长鲸食。
    学饱遂骞翔，青云无物隔。
    右顾玉堂人，左揖金鼎客。
    广庭罗鼓钟，朱门画幡戟。
    岁时献亲寿，腰金光照席。
    慈颜春云披，此乐直无敌。
    是为烈丈夫，后世称盛德。
    荣辱固在人，孰云非我职。

郑獬　勉学者
    绕座群书如累玉，夜灯忘睡昼忘饥。
    文章须用圣贤断，议论要通今古疑。
    孟子岂无仁义国，荀卿犹作帝王师。
    太平歧路安於掌，好跨大宛万里驰。

郑獬　闵雨
    潭底乖龙唤不譯，骄阳似欲败西成。
    虚堂永夜耿无寐，起听四郊车水声。

郑獬　明皇
    四海不摇草，九重藏祸根。
    十年傲尧舜，一笑破乾坤。
    羌貊皆冠冕，豺狼尽子孙。
    潼关兵已破，会忆老臣言。

郑獬　明月
    一环明月午初停，自挂虚窗不可扃。
    恰见梧桐一双影，绿阴漠漠覆中庭。

郑獬　木渠
    木渠远自西山来，下溉万顷民间田。
    谁谓一石泥数斗，直是万顷黄金钱。
    去年出谷借牛耕，今年买牛车连连。
    须知人力夺造化，膏雨不如山下泉。
    雷公不用苦震怒，且放乖龙閒处眠。
    安得木渠通万里，坐令四海成丰年。

郑獬　南归呈王乐道
    渐少尘沙眼渐开，駸駸归骑不须催。
    春风自过燕山好，寒色还从易水回。
    归雁却飞天北去，白云应傍日边来。
    行行上苑花如缀，共献君王万寿杯。

郑獬　偶题
    寸心不着一尘飞，坐见孤云冉冉归。
    万境去来无不可，白鸥争得见忘机。

郑獬　陪程太师宴柳湖归
    鸣珂晓日动，画旗春风斜。
    马蹄碧玉砧，踏破黄金沙。
    夹路尽高柳，屹如绀璧遮。
    草软藉游人，树暖啼娇鸦。
    长湖畜元气，飞亭插苍霞。
    开樽适逸调，笑言醉方哗。
    人意重於春，酒香浓胜花。
    所嗟无壮士，挽住白日车。
    上马横驮归，不省归到家。
    淮阳有此境，足为天下夸。
    要路谙机穽，{左犭右斤}{左犭右斤}争齿牙。
    愿公且留镇，所得欢无涯。
    卷袖倒大白，秀发欹乌纱。
    时与东风期，一来赏春花。

郑獬　盆池
    绿发柔莎碧甽连，湛如蛟穴贮寒泉。
    谁将宝镜遗在地，照见浮云浸破天。
    数鬣游鱼才及寸，一层绿荇小於钱。
    待将闹物都除却，放出秋蟾夜夜圆。

郑獬　迫晚风雪出省咏张公达红梅之句
    雪花障路飞，飘湿红杏鞯。
    归马碧蹄疾，踏破白玉田。
    揽辔独长想，物境真可怜。
    朝绂未挂身，豪逸倚少年。
    结客上高楼，珠箔遮碧天。
    烧酒紫烟沸，割炙白膏鲜。
    美人挪素手，笑弄琵琶弦。
    醉眼生乱云，不省到家眠。
    俊游或如失，倒指还掺然。
    薄莫出华省，下马灯已燃。
    强笑破老颜，寄恨挥华笺。
    耫世张公子，嗜酒真神仙。
    抛掷咏红梅，负伊清樽前。
    再读再三叹，心断空悁悁。
    起予如茧丝，织愁成短篇。

郑獬　齐山晚归
    饮散齐山晚，夕阳秋浦红。
    不须鞭五马，十里听松风。

郑獬　祈雨
    平地三尺雨，农家三尺金。
    我愿此雨力，生穗长如林。

郑獬　乞郡
    晓日银台再上书，相君何日奏丹涂。
    紫皇有意怜衰老，乞与扬州第五符。

郑獬　钱塘观灯
    碧海芙蓉彻夜开，乱花前后尽楼台。
    坐看万里河汉外，移下一天星斗来。
    醉客倚栏吹玉笛，美人弄镜插香梅。
    谁能飞入月宫去，捉住嫦娥不放回。

郑獬　遣兴勉友人
    人生三万六千日，二万日中愁苦身。
    惟有无心消遣得，有心到了是痴人。

郑獬　羌奴
    豢饱则蹄齧，羌奴敢肆行。
    蚊蝱失驱逐，蝼蚁遂纵横。
    古先谋士帅，今谁可将兵。
    庙堂揽群策，还许访书生。

郑獬　秦淮
    秦氏无过一再传，欲图万里据秦川。
    汉家只在芒山下，却谓金陵五百年。

郑獬　秦淮
    四海龙蛇日沸腾，秦皇万世欲相承。
    汉家王气芒山起，却事东巡凿秣陵。

郑獬　清明郊外
    桃叶青青杏子肥，清明雨后旧花稀。
    草翻蝴蝶日将晚，门掩秋千人未归。
    春艳浓堪烧美酒，湖光绿好染罗衣。
    柳条满插金车上，一路香尘去似飞。

郑獬　顷年尝与董伯孙数子猎兔抵马栏今日重来解鞍佛舍见高仪之题云跃马
    昔年尝臂海东鹘，醉客高飞铁马群。
    今日见君题壁处，自怜曾是旧将军。

郑獬　秋晴
    雨洗秋空明似水，瓦光浮动碧差差。
    好风晴日虚窗净，正是幽人养病时。

郑獬　秋声
    蚯蚓如噂管，逢时土中鸣。
    秋蝉抱枝死，不敢鼓秋声。
    听者何无厌，忽如鸣秦筝。
    大雨漂九土，旷荡空太清。

郑獬　劝客饮
    谁解西回沧海波，且听白苎数声歌。
    人生所得只如此，世事到头无奈何。
    酒海莫教空瀋落，金堆安用郁嵯峨。
    古今共是一丘土，只有刘生得计多。

郑獬　入采石
    始饮秦淮水，已湔京洛缨。
    自嫌尘土迹，恐污江山清。
    太虚淡秋影，霜物尤疏明。
    拟问白云公，贳此秋岩耕。

郑獬　入涿州
    饮马桑乾流水浑，燕山未晚已黄昏。
    衣襟犹带长安酒，不分江湖浣旧痕。

郑獬　三月
    三月江南梅子青，春游已过画船横。
    酒怀索寞人初倦，已喜金杯弄水声。

郑獬　山阳太守见招值病以长句谢之
    山阳大都天下夸，长淮蟠山无垠涯。
    春风万里汉东来，流辉泱漭不可遮。
    绕城楼台满空紫，瓦光碧滑流成波。
    东园花草趁姿媚。真珠蓓蕾黄金芽。
    太守政閒日无事，隼旟聊驻朱轮车。
    宝明簪裾尽贤彦，金盆泻酒成飞花。
    山河喧咽歌管外，舞裾绣画金缕霞。
    都人来从无居人，飞尘杂沓何繁华。
    固知太守为民意，与民欢然无怨嗟。
    明日邀我复同游，我已病酒醉在家。
    伏枕不得从车尘，坐见落日啼栖鸦。

郑獬　山中桃花
    春入关山亦未迟，苎萝山下见西施。
    不羞白发欺双鬓，且对清尊插一枝。
    纵落不随流水去，仅开惟有白云知。
    何须惆怅无人赏，自有春风二月时。

郑獬　伤贾老
    世事一毫不挂眼，放怀只用酒为年。
    已从车后携一榼，更向杖头留百钱。
    顾我曾传丹鼎诀，疑君便是紫芝仙。
    忽如蝉蜕不复见，雨坏茅斋八九椽。

郑獬　伤田肃秀才
    {左亻右动}哭遂灭性，谁言天道长。
    未收双宝剑，已失一飞黄。
    稚子遥虚祭，孤棺寄异乡。
    可怜江夏守，不得荐黄香。

郑獬　伤王霁
    欲炼此心成古镜，清光直透太虚明。
    朝来一洒故人泪，依旧尘埃满匣生。

郑獬　上朝
    秋风御路冠盖满，晓月画楼钟鼓迟。
    卧听传呼丞相入，可怜正是上朝时。

郑獬　上李太傅
    陈人尝传李太傅，云作太守来此州。
    顷遭暴水拉堤出，设施画略排横流。
    大偷尝欲穴堤腹，掩之即日断其头。
    至於小猾幸民祸，钩罗姓名皆不留。
    陈人恬恬但眠食，恃公牢固如山丘。
    今兹水暴潴外郭，眼见盗贼何由仇。
    况我方在艰阨中，窜奔日惧蛟龙求。
    乌乎不见李太傅，使我涕泪成沈忧。

郑獬　省中画屏芦雁
    高堂倾动长江流，黄芦群雁满沧洲。
    扫开长安尘土窟，写出江南烟水秋。
    两雁斜飞入空阔，四雁顾慕横沙头。
    高风拉折苍玉干，芦花雪尽无人收。
    赤日飞光不敢近，但觉爽气屏间浮。
    尝闻画龙入神变，坐驰云雨天地游。
    只恐此雁亦飞去，潇潇万里谁能留。

郑獬　省中栽花
    凌晨上马晚方回，不省好花开未开。
    谁把金钱买花树，带将春色入城来。

郑獬　诗一首
    高论唐虞儒者事，卖交负国岂胜言。
    凭君莫笑金槌陋，却是屠酤解报恩。

郑獬　施君作诗赠谦师亦求拙句乃作五十六字缀其后
    闻道天台谦上人，溪鱼野鸟共忘形。
    林间无事结跏坐，石上更安圆觉经。
    定处只应山鬼护，讲时还有海龙听。
    何年蜡屐缘云径，一叩灵仙不死庭。

郑獬　石榴
    高枝重欲折，霜老裂丹肤。
    试剖紫金碗，满堆红玉珠。
    根虽传大夏，种必近仙都。
    题作江南信，人应贱橘奴。

郑獬　食鱼忆新开湖
    柳条穿颊一双鲤，鳞插金钱腰尾长。
    何日酒泉飞白浪，湖边先问把罾郎。

郑獬　食鱼忆新开湖
    曾系画船湖北树，船家新撇白醪醅。
    紫荷盖下黄金尺，只就罾头买得来。

郑獬　试院中怀公达
    黄衫自掌贡闱琐，强刷尘心酒一杯。
