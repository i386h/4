<!-- { "loadSidebar": true } -->
    寄声谢程子，为我删此花。

魏了翁　重阳分韵得放字
    层云生夕霏，寒雨湿青嶂。
    平生爱九九，谁谓不可伏。
    盈盈黄鞠华，采采郁金鬯。
    点检襟袖间，清芬固无恙。
    门前秋阴阴，席春春盎盎。
    惟余忧时心，忽忽未肯放。

魏了翁　重阳领客以老杜旧日重阳日诗分韵凡宾主十八人得不字
    天根斂秋阳，雨毕水归薮。
    胡为爽常度，白昼变昏黝。
    农功将纳场，余秉尚栖亩。
    昨朝告方社，卷去日中蔀。
    羲和鞭六龙，为我作重九。
    云顽驱复来，浑未识臧不。
    终然划劙之，金鎞发矇瞍。
    所忻阳德竞，吾岂为杯酒。
    悠然见南山，陶公意何厚。
    况今祠太宫，群公正奔走。

魏了翁　重阳前一日约寓公饮于新开湖之西港有歌词者其乱曰会与州人饮公遗
    吾州远景楼，为天下第一。
    下有千尺湖，长虹倚斜日。
    烟云纷蔽亏，草树互蒙密。
    人既位通显，湖犹困遗逸。
    一段云锦机，割截不成收。
    我来划见之，慨然为拈出。
    凹者豁以舒，凸者疏而溢。
    乃取半山句，以榜湖阴室。
    晨舟乱平渺，日晏未云毕。
    客喜以问余，幻成子何术。
    余非龚而致，彼有是良质。
    牛山木尝美，茅径人自窒。
    一笑各会心，凉风送萧瑟。

魏了翁　舟至合江度周卿以诗相迓次韵
    雨满长空水拍畴，荔香松色倚江流。
    半窗灯火千年梦，万里风波一叶舟。
    谩道班卿若仙去，谁知谢傅正同忧。
    西归待我期相告，横被风师三日留。

魏了翁　朱邵州挽诗
    杏园犹记赏花同，忍看前旌照眼红。
    民命一丝悬晷刻，仁心触处作春风。
    棣华韡韡天伦厚，湑叶裳裳世泽隆。
    万事纷纷缘手尽，只将孝友诏无穷。

魏了翁　追送刘侍郎以宝制帅湖北
    士从西南来，落落仅八九。
    半年北门道，几度酹别酒。
    清朝志兴复，第一广英彀。
    采采不及掬，引去遽盈斗。
    矧今忠肃孙，卓荦汉庭右。
    清榘仪班行，高怀局宇宙。
    居然辍迩联，亟怀荆州绶。
    恩章陟西戹，戎钺炫春昼。
    世间行己地，随寓皆不朽。
    着意护本根，虚怀阅忠厚。
    上游屹长城，归来秉机宥。

魏了翁　子益教授再用韵赋弈自审机从谏之诲某复和呈
    从衡腷膊竞相酬，伺击羸行纬复游。
    或把疑兵胜淝水，或乘猛势失荆州。

魏了翁　子益教授再用韵赋弈自审机从谏之诲某复和呈
    古人用众水如持，不为常安不虑危。
    违谏伏波终自困，捍羌充国本无奇。

魏了翁　子益教授再用韵赋弈自审机从谏之诲某复和呈
    才分虽殊学可能，譬如泰华立曾曾。
    居高视广心逾远，下眎群峰如豆镫。

魏了翁　自长宁阡过灵泉兄墓势黄经从隈支以归
    晨策犯层巅，危如峭壁缘。
    溪明人在地，路绝马行天。
    松倚露云立，稻依霜雨眠。
    不知岁年晚，抚事亦悠然。

魏了翁　昨有祷于社稷及境内山川是夕枕上闻雨
    郊宫方社诗攸重，川泽山林礼所崇。
    古祀不修牲币废，梵鐃声里纸钱风。

魏麟一　天游峰
    冰海濯足来天游，万里云气随青牛。
    盘车沾沾星斗湿，手卷风雨藏金瓯。
    玲珑珊瑚树，记得西王母挂玉钩。
    几时化作小玉船，一叶荡荡随天流。
    满载清霜落九州，与人生白头。
    我歌黄鹄歌，南斗盘其南兮，
    河岳拥其后。海岱明东方，
    黄河之源，江水之宗，
    昆仑雪山在其右，巍然天柱当中居。
    斯文光气长，万丈塞太虚。
    不信九天上，仙人不读书。
    如今白玉楼，闻道紫阳老子在其上，
    手抟日月安星辰，为玉皇作典谟。
    又闻郁罗萧台上，紫阳奏可决取河汉之水，
    千古万古洗濯下土愚民愚。男子学麟凤，
    女子学王雎，万万万世尊唐虞。
    我乃太姥之曾孙，故闻天上语。
    来此乐饮，人间愁一粟无，
    只有天地吾非吾。鼓发长啸秋月白，
    照见大千世界都置在我太姥清水之玉壶。

魏梅我　大安铺
    又望前村里，深溪快渡槎。
    牛羊半山坞，鸡犬几人家。

魏某　见远亭
    金山鳌耸压蓬宫，见远堂开万象空。
    心与天游身世外，眼随云到有无中。
    岭头树接苍梧北。海面帆来日本东。
    此景舂容吟不尽，丹青图写愧宗工。

魏杞　次韵送汪尚书致政还乡
    诸贤投绂孟前期，愧我需章独厚时。
    勉徇礼经聊弭谤，敢贪荣禄计迁资。
    归兮陶令惟三径，去矣君严有二宜。
    处世功勋忘厚飨，人生知止要能知。

魏杞　到岩豯寺劝农
    五事忽来此，今朝天气新。
    溪山浑是句，樽酒可无人。
    幽鸟空惊梦，残花不当春。
    飘然又归去，明月满衣巾。

魏杞　送吴佥判之官濠州
    举觞属明月，送君江上舟。
    王中知有程，翩然不可留。
    濠梁古佳郡，观鱼记庄周。
    年来边徼清，桑麻被田畴。
    有诏蠲民租，符摸赖郡侯。
    乐入芙蓉幕，君其赞嘉猷。
    佥曹簿领余，拄颊兴未休。
    淮山千万叠，丐君回青眸。
    才命各有时，行止非人谋。
    主公方拔士，入奉甘泉游。

魏杞　送袁朝奉芳秩满趋朝
    壮年鼓箧上神京，叹息惊人未一鸣。
    白发尚堪谈世事，青衫原不坠诗名。
    簿书堆案三年梦，风月张帆午夜程。
    去矣飞腾九霄上，莫忘瞻衮话平生。

魏杞　送左彦武归乡
    折桂归来日，西风万里秋。
    锦衣天上客，红叶渡头舟。
    把酒难为别，题诗更欲留。
    明朝山水隔，何日是重游。

魏杞　延庆寺
    开山何日事，断碣卧荒榛。
    食尽僧行脚，兵来佛舍身。
    烧痕侵殿址，租额累山邻。
    可是天魔盛，谁能问大钧。

魏杞　欲饭野人家见拒甚力
    山崦筠车转屈蟠，欲寻野店具盘餐。
    主人变色行蚕忌，客子包羞坐虱官。
    早见此生真寄寓，更知行役是艰难。
    逡巡揽袂来旁舍，晓月朦胧春梦残。

魏洽　它山堰和应煟韵
    几何水作四时雷，试去寻源櫂懒回。
    欲看泽民千古样，我来不是等闲来。

魏庆芝　答玉林示
    一吟一咏一相思，满纸银钩满纸诗。
    深院沈沈人悄悄，落花片片雨垂垂。
    蹉跎二月还三月，点检新枝□□□。
    愁绝问春春不语，见君何地会何时。

魏庆芝　过玉林
    一步离家是出尘，几重山色几重云。
    沙溪清浅桥边路，折得梅花又见君。

魏庆芝　句
    今宵方对月，何日结忘年。

魏庆芝　偶题
    庭夜酣红杏，墙阴染碧苔。
    吟翁醉未醒，啼鸟去还来。

魏庆芝　题张敬仲寒岩瀑泉
    朱弦莫余和，落指空琅然。
    天风远送将，去作碧岩泉。

魏汝贤　寄题四明张氏南园
    修篁曲折绕墙东，风景辋川孰兴同。
    过雨凉生千树外，乱山青入一楼中。
    高人尔日联吟社，逐客当年作寓公。
    别后新诗又多少，双鱼应许寄邮筒。

魏叔介　三冈湖观月
    波月互吐吞，清光忽下土。
    风来山影开，空水相磨荡。
    烟树映交加，碎入渔家网。
    仿佛华子冈，吟诗独来往。

魏嗣孙　溓溪职行
    分得讶山水一溪，溓名万古合昭垂。
    光风霁月依然在，肯兴人间较盛衰。

魏天应　和叠山先生韵
    万叠青山只麽青，从容时止又时行。
    斯文未丧予何畏，举世随流我独清。
    日月精忠今古在，丘山道义死生轻。
    吾翁铁脊文翁似，无愧渊明与孔明。

魏天应　和叠山先生韵
    先生心事炳丹青，顾影何曾愧独行。
    商岭芝能如橘隐，首阳粟不似薇清。
    纲常正要身扶植，出处端为世重轻。
    安有寒泉来会宿，参同极论到天明。

魏庭坚　越中怀古
    句无亭下驻骖騱，鉴水寒光照客衣。
    绑翠鄂君舟上去，浣纱西子网中归。
    禹祠草树空春色，秦望风烟半夕晖。
    王谢胜游何处问，茂林修竹尚依依。

魏万　榴花洞
    江山巧秀入禅扃，四望仙源画未真。
    万痓好峰侵碧落，一条流水隔红尘。
    润边鹿迹知何代，洞口榴花镇似春。
    自恨声名尚牵锁，无因长对社中人。

魏闲　太谏诗笔因题绝句
    文如吐凤笔如龙，珍重华林墨尚浓。
    清气已销名迹在，世间谁复继仙翁。

魏岘　回沙闸成用可斋陈公韵
    一堰限溪江，七乡利耕稼。
    卤汐回东溟，多水流仲夏。
    仁哉王长官，一劳贻永暇。
    长输不尽泽，绝胜晴雨乍。
    旱魃纵肆威，恃此不足怕。
    滴水一滴金，欲买真无价。
    年来沙作崇，耄倪忧日夜。
    役夫锸方举，贤帅车已下。
    丰赀发公储，严祀阐神舍。
    临流肃旌骑，问瘼穷隙罅。
    买地开一吭，纳水通百汊。
    山判不可移，石级谁敢跨。
    董正有赞府，相视皆别驾。
    仍忧曷尾闾，置栅抵立壩。
    即此是商霖，何必骄阳化。
    它山不可磨，钱秦特其亚。

魏岘　它山堰次永嘉薛叔振韵
    一朝堰此水，千载粒吾民。
    只仰溪为雨，何劳旱望云。
    四时人饮碧，六月稻尝新。
    流出心源泽，年年惠我鄞。

魏新之　春日田园杂兴
    一点阳和薰万宇，最饶佳致是山庄。
    鸡豚祝罢成长席，莺燕听来隔短墙。
