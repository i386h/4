<!-- { "loadSidebar": true } -->
    早正中闱妇道成，曾裨内禅母仪新。
    如今永与勋华主，共享千春及万春。

周必大　立春帖子　太上皇后阁
    两宫勤俭妇承姑，铺翠销金举世无。
    茧馆新蚕家法在，民间应有裦兼襦。

周必大　连年视听不明有耳雨空花之对今岁尤甚戏成小诗
    夜雨稀闻闻耳雨，春花微见见空花。
    自怜他日盲宰相，今复痴聋作富家。

周必大　梁光远以予真置邱壑中
    野岩非汝肖，山泽称吾舑。
    珍重梁高士，深知谢幼舆。

周必大　林顺卿教授两为玉蕊花赋长韵富赡清新老病无以奉酬辄用杨吏君韵为
    广文行实称才华，如节鸾和驭宝车。
    曾燕琼林天一握，却吟玉蕊示三家。
    大篇追补唐诗阙，盛事常留鲁頶夸。
    别有冰姿延客住，白池賸种白莲花。

周必大　临川贡士徐子比先世有十万庄今唯一山岿然田间立曰独秀求予下语因
    不须十万忆膏粱，有羡崔庄独遣荒。
    独秀佳名今暗合，要三二别四壶方。

周必大　临川梁译投冰溪救母谢昌国作孝德记杨廷秀有诗次其韵译不仕年四十
    王祥名冠晋公卿，大节亭非为剖冰。
    救母如梁真笃孝，奈何不贵不长生。

周必大　临川梁译投冰溪救母谢昌国作孝德记杨廷秀有诗次其韵译不仕年四十
    商丘本意得珍珠，河曲淫隈不可临。
    亲已颠危心更切，眼看寒谷乃平林。

周必大　临贺太守简挽词
    宣力曾扬善，何人范辖如。
    一身忘险阻，多士极吹嘘。
    幕府谁无敌，君才独有余。
    主宾俱已矣，怀旧渺愁予。

周必大　凌阁学挽诗二首
    南渡衣冠坠，俄然气象还。
    向微公数辈，谁济国多限。
    剑履星辰上，风流水石间。
    名高仍寿考，天赋未全悭。

周必大　凌阁学挽诗二首
    圣上开皇极，炎兴纂异书。
    苍葭依玉树，清水映污渠。
    自尔音尘隔，思公岁月除。
    佳城空在望，无路祖丧车。

周必大　刘共甫枢密挽词三首
    勋在居留地，名高宥密庭。
    旄头期扫彗，箕尾倏骑星。
    不相知由命，占天忍促龄。
    平生经济策，付与简编青。

周必大　刘共甫枢密挽词三首
    世抱忠精节，心睎社稷臣。
    拖绅遗奏日，驰驿挟医辰。
    谠论留丹扆，清班閟紫宸。
    史鱼尸谏后，圣代不无人。

周必大　刘共甫枢密挽词三首
    芸省翻黄卷，词垣赋紫薇。
    年华飞电过，耆德晓星稀。
    梅阁临风迥，滕城指日归。
    怀贤并感旧，衰涕一时挥。

周必大　刘谏议挽词二首
    早习唐蕡策，中为汉辅官。
    伏蒲频尽节，当宁极隆宽。
    身荷甘泉橐，家仍陋巷箪。
    清名垂宇宙，犹足障狂澜。

周必大　刘谏议挽词二首
    畴昔英游后，推尊辈行先。
    班联容接武，坐立愧差肩。
    我已无如老，公非不永年。
    思贤仍感旧，衰涕两潸然。

周必大　刘讷画庐陵三老图求诗
    同辞宦路返乡闾，两驌髄中间以驽。
    前后顾瞻羞倚玉，支干引从偶连珠。
    三人不用邀明月，九老何妨续画图。
    从汉二疏唐尹后，相新相近此应无。

周必大　刘韶美监丞以予发策玉堂小诗送笔墨云腹囊英物吐长虹翰墨区区有底
    风雨惊呼未霁虹，笔精墨妙策新功。
    要令快草三千牍，故借泠然九万风。

周必大　刘氏兄弟写予真求赞时年七十
    骨相屯，气宇尘。
    浊不盈，舑不清。
    视汝形，肖汝身。
    无古心，无时名，
    乃久生，真幸民。

周必大　刘仙才仲子俊示其父醉庵诗集索鄙句
    蹇步媻珊到竹溪，病眸眩瞀乱金篦。
    清风满座无尘事，遗墨盈编有旧题。
    久羡山人居水北，今知诗社续江西。
    醉吟跌宕谁能写，髣髴琳瑯识介圭。

周必大　刘信叔太尉挽词二首
    今代诗书帅，收功百战馀。
    人谁不开府，公独带除书。
    死后家无檐，生前客有车。
    轻财并待士，此意果何如。

周必大　刘信叔太尉挽词二首
    不谓擒胡月，妖星犯将营。
    伊吾空有志，谓上不成耕。
    众议磨圭玷，他年听鼓声。
    何妨筑高冢，为象顺昌城。

周必大　留别金陵韩帅二首
    十二麟符玉截肪，腰间仍映带围黄。
    化行江国春常草，讼息阶除日自长。
    槐影缓趋三接昼，棠阴先满十连堂。
    子渊去踏长安道，待赋中和奏未央。

周必大　留别金陵韩帅二首
    再点宾筵又一期，千金敝帚赖提撕。
    泮宫正采僖侯藻，太学俄甘吏部虀。
    人似塞鸿春向北，心随江水日潮西。
    太平勋业须公助，不用频年恋节犀。

周必大　留别苏仁仲通判
    公才岂合尚题舆，天遣寒儒此曳裾。
    午夜灯光曾共赏，三春乐事未全疏。
    尊前窈窕传新唱，耳畔澜翻听异书。
    此别不须勤怨惜，君王日日问严徐。

周必大　留题文氏双秀亭三首
    身在江湖欲看山，山行还忆弄潺湲。
    谁知里许双奇绝，碧玉青罗一望间。

周必大　留题文氏双秀亭三首
    汀兰烟树两佳哉，六曲屏帏坐上开。
    南浦彩云飞画栋，西山爽气在朝来。

周必大　留题文氏双秀亭三首
    澄碧修眉固自奇，只愁门外苦喧早。
    要知心迹双清处，须待人稀月上时。

周必大　六曹长贰观潮予以入直不预晡时大雷雨走笔戏蔡子平
    雷轰万鼓勒潮回，无复亭前雪作堆。
    应为尚书悭且涩，盲风怪雨一时来。

周必大　龙泉李宗儒师儒兄弟槐阴书院
    君不见汉京辟雍载黄图，博士直舍三千区。
    分行数百曰槐市，下有诸生讲唐虞。
    又不见本朝肇启迩英阁，稽古隆儒号经幄。
    西清枝翠似交舞，日暖花黄时细落。
    君家欣慕名书斋，伯仲方将与计偕。
    桥门且陪亿万计，朝路终驰十二街。
    义郴文章妙天下，引喻牛行相君舍。
    勉君植德企前修，他日儿孙攀逸驾。

周必大　龙泉项汝弼字唐卿卢溪书院
    往闻澹庵评乡贤，有朋曰项如箎埙。
    是非褒贬乃枝叶，孝友忠信为本根。
    姓名不愿唱上第，诏旨特许旌高门。
    化行同邑得模楷，经授犹子留渊源。
    轻财重义续前烈，筑屋贮书贻后昆。
    谁能渐磨入我室，毋但涉猎游其藩。
    泉江况乃多侍从，远亲二郭近则孙。
    学成衮衮上台省，健翮万里看腾骞。

周必大　龙堂院宗憃写真求赞次七兄韵
    相将寻壑复经邱，潄石何妨更枕流。
    得法龙须随七祖，休官郎将继牛头。

周必大　龙图阁直学士吴明可挽词二首
    冠挂十年余，龄周八秩初。
    锦囊遗槁富，紫橐赐金虚。
    似白犹希白，如疏更景疏。
    清风并亮节，付与汗青书。

周必大　龙图阁直学士吴明可挽词二首
    忆昨经洪井，连朝点玳筵。
    东湖波浩荡，南苑月婵娟。
    偃饮惊三雅，恐吟羡百篇。
    祗今悲旧事，何日奠新阡。

周必大　龙须道中
    客劳田头饷，渠怜马上郎。
    作劳并罄控，未用别闲忙。

周必大　龙学张彦父挽词
    岂弟基岩邑，名声起使华。
    台评扶国是，谏纸合谟嘉。
    念昔陪东府，看公肃正衙。
    班齐人立鹗，疏出字飞鸦。
    汉履星辰远，江祠岁月赊。
    负图官益峻，赐札礼弥加。
    耄耋常称道，儿孙竞克家。
    归全无一愧，殄瘁有长嗟。

周必大　隆兴癸未夏余年三十八自掖垣奉祠归道游麻姑山今又三十八年而知观
    古观今犹换采椽，壮游我合变华颠。
    方平再过凭相报，欲往从之问海田。

周必大　卢帅钱待制之望挽词
    白鹿争看拥碧油，貂蝉锐欲出兜鍪。
    初官事业追山盗，晚岁功名静海舟。
    鹤唳八公垂破贼，虎飞万里欠封侯。
    儒科有子传衣钵，积善徐卿庆未休。

周必大　庐陵道士罗尚逸能医眼善弈自湘中归写予真求赞复游湘中
    黄冠多艺从仇仙，处士围棋伴乐天。
    我不即师师即我，胡为邀我泛湘船。

周必大　庐陵主簿李子贤东顷示长笺用刘元城主簿可教事去秋复惠楚词皆未果
    地跨江闽秀气兼，玉成界尺直方廉。
    西曹久处习凿齿，高士谁知孙子严。
    我愧元城题品重，君能楚些笔锋铦。
    天门底用相吹送，公道今方拔滞淹。

周必大　鲁季饮敷文挽词二首
    竞爽云间陆，同升天上张。
    东堂联折桂，南省继含香。
    风月三千首，金丝十二行。
    初终全五福，似续付诸郎。

周必大　鲁季饮敷文挽词二首
    自掺江南袂，思公岁月徂。
    书来怀棣萼，老去重葭莩。
    东粤仍闽粤，当湖遂镜湖。
    堂成随一相，浮世竟何须。

周必大　陆务观编修以石芥送刘韶美吏部刘饮以劲酒二公皆旧邻也因其有诗次
    芥辛酒苦却多情，田舍翁成妩媚名。
    屋角风号天欲雪，胸中浩浩正春生。

周必大　陆务观编修以石芥送刘韶美吏部刘饮以劲酒二公皆旧邻也因其有诗次
    自移家具失连墙，不复灯前共咏觞。
    手里有诗怜指动，畒边无分笑头方。

周必大　陆务观病弥旬仆不知也佳篇谢邻里次韵自解
    闭户十日雨，陆居如坐舫。
    吾身固已困，未省子疾状。
    昨朝拜床前，不敏只自怆。
    萧然维摩几，高谢桓荣帐。
    是身本何有，更虑不已恙。
    全人豆肩肩，大瘿谁畒盎。
    掷杯蛇自去，静耳蚁为谅。
    乃知阅肘后，未免信纸上。
    大哉横气机，寄此语清壮。
    我虽问疾晚，可以无怅怏。

