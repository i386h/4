<!-- { "loadSidebar": true } -->
    秋风袅袅孤魂断，古道迢迢去马迟。
    骥称其德不称力，神骏唯应伯乐知。

释智圆　送人归旧隐
    要地慵投刺，刚肠耻折腰。
    旧山归兴切，残日去程遥。
    大野明残烧，空江响落潮。
    到时云树下，静听厌悬瓢。

释智圆　送人南游
    难阻南游兴，酣歌出故林。
    路分沧海阔，山叠瘴云深。
    马援碑宁在，重华庙可寻。
    他年却归此，闲话学夷音。

释智圆　送僧
    万缘难系自由身，道性何妨学世人。
    拟向东门赠离别，长堤杨柳未成春。

释智圆　送僧
    秋风吹行衣，旧山逍遥归。
    斋盂涤空潭，古磬敲残晖。
    须知高静怀，杳与尘俗违。

释智圆　送僧归姑苏
    姑苏台畔树含秋，蝉噪西风雨乍收。
    闲笑闲吟忽归去，月明何处宿孤舟。

释智圆　送僧归饶阳
    执手离亭暮，言归思不禁。
    故乡千里外，为客十年心。
    帆影寒江静，猿啼雪峤深。
    饶阳泉石在，讲退自堪吟。

释智圆　送僧之金陵
    金锡孤携问去程，萋萋原草暮烟平。
    六朝旧迹秦淮畔，应感兴亡听水声。

释智圆　送惟凤师归四明
    未识凤师面，早熟凤师名。
    毓灵本岷峨，弱冠游神京。
    出处忌非类，交结皆名卿。
    高谈骇众听，雅唱归群英。
    曩岁来渏阳，相逢水心亭。
    论怀道且同，对坐眼弥青。
    寻幽泛轻舟，待月步闲庭。
    翌日倏分携，南北各如萍。
    我寻住孤山，师亦往东明。
    人间一为别，天上七周星。
    江湖既相望，煦沫安足凭。
    今年春之暮，草堂花飘零。
    睡起乍凭栏　　竹外闻人声。
    忽报凤师至，屣履出相迎。
    借问胡为来，告我以其诚。
    度支司外计，夕拜临兹城。
    二贤俱我旧，故得寻其盟。
    夏来西湖西，为邻乐幽贞。
    朝登隐君堂，暮叩中庸扃。
    引望云山遥，销暑竹风清。
    论诗贵无邪，体道极无形。
    倏忽时节移，秋风拂簷楹。
    趋装俄　　别，鄞江指归程。
    适来既无事，适去岂关情。
    孤帆侵晓飞，归橹连宵鸣。
    风波视世态，水月悟浮荣。
    仍知舦鹤性，不为尘纲萦。

释智圆　送希中游霅
    日暮蝉鸣急，临流动别吟。
    片帆冲晚照，归鸟入遥林。
    月舴2寒溪静，钟声岳寺深。
    苹洲逢旧识，应得话无心。

释智圆　送夤上人归道场山
    行行携锡别，幽景到山分。
    残雪经春在，疏钟度水闻。
    松深生晚吹，潭静照闲云。
    岩阁重开讲，清香入夜焚。

释智圆　送遇贞师归四明山
    吟馀江上别，一锡寄扁舟。
    远度浮残照，千峰指旧游。
    疏钟沈杳霭，群木落高秋。
    莫负重来约，禅心本自由。

释智圆　送悦上人归仙岩
    道性轻为别，荒城夕照阴。
    波涛归路远，云木旧山深。
    夜定依霜岛，中飡狎野禽。
    禅房清景在，飞瀑映疏林。

释智圆　送中侄
    四明乃旧隐，岑寂宅神仙。
    寒松糅紫霞，幽岩落飞泉。
    经秋动归心，荷策登江船。
    澄波漾残晖，群峰插晴天。
    窈窈空林下，片石待安禅。

释智圆　宿道场山寺
    绝顶秋气清，危栏凭树杪。
    仰窥清汉近，下视群峰小。
    空池生夜月，风枝鸣宿鸟。
    吟坐不成寐，疏钟起将晓。

释智圆　宿山院
    一宿无尘境，相留静话长。
    秋声归古木，月色满空廊。
    岚气侵衣润，溪泉漱齿凉。
    终期整缾锡，来此掩闲房。

释智圆　宿仲系上人房
    偶從支遁约，深夜宿闲房。
    窗静灯遗烬，庭寒树有霜。
    禅心论的的，尘事省茫茫。
    又说天台去，林间扫石床。

释智圆　苔
    与僻偏饶分，苍苍称静吟。
    闲阶经雨遍，峭壁度秋深。
    色冷分禽迹，痕幽入树阴。
    衡门终岁在，车马绝相侵。

释智圆　苔钱三首
    夷甫不言非尔类，鲁褒为论偶同名。
    秋来自满虚闲地，不用良工鼓铸成。

释智圆　苔钱三首
    求多未必增贪竞，委积唯堪贳寂寥。
    颜子黔娄旧居畔，乱铺平地伴逍遥。

释智圆　苔钱三首
    鑪冶祇应凭陋巷，富饶应不是豪家。
    晚来雨歇茆堂外，散在闲庭买落花。

释智圆　贪泉
    隐之曾饮肯为非，今古泓澄照翠微。
    自是贪夫性贪贿，便将泉水作因依。

释智圆　题聪上人林亭
    四面远尘迹，吟过称野情。
    阶闲秋菓落，池冷月华生。
    倚竹蝉声断，开琴鹤梦惊。
    却来还有约，未可厌逢迎。

释智圆　题湖上僧房
    深隐远城郭，平湖景色闲。
    苦吟终夜月，清梦彻寒山。
    径冷秋苔合，庭幽岳鸟还。
    红尘趋竞者，谁得扣松关。

释智圆　题静虑院
    下瞰诸峰顶，云泉绝四邻。
    暂游非俗客，深隐属闲人。
    石磴秋苔滑，萝龛夜月新。
    终期结幽侣，来此谢红尘。

释智圆　题石壁山绍上人观风亭
    界江千万山，石壁惟清幽。
    中有忘机人，超然乐岩丘。
    创亭号观风，嘉景自成收。
    群峰呈晚碧，长溪泻寒流。
    视听足怡情，万事安能求。
    尝言徂暑天，登时疑清秋。
    云容既冷淡，松韵还飕飗。
    扰扰九衢尘，谁知高静游。

释智圆　听琴
    自得南风旨，虚堂此夕弹。
    正声传不易，俗耳听终难。
    峭壁虫音绝，乔枝鹤梦残。
    坐来消万虑，斜月上危栏。

释智圆　庭鹤
    支遁放君真有意，卫公怜汝太无端。
    司晨守秗那堪用，殷顶霜毛祇好看。

释智圆　庭松
    乔枝偃盖势凌云，一植幽庭度几春。
    荣落未曾同众木，孤贞长自伴闲人。
    风生静夜寒声健，雪霁遥峰翠色新。
    萧酒最宜禅定起，坐观行绕远埃尘。

释智圆　庭竹
    移去群花种此君，满庭寒翠更无尘。
    暑天闲绕烦襟尽，犹有清风借四邻。

释智圆　同友人宿山院
    共依清境宿，话道复论文。
    潭月秋深见，山钟夜后闻。
    虫声深古砌，萤影没残云。
    会约长栖此，炉香树下梵。

释智圆　玩月
    去秋曾久玩，皓魄坠天涯。
    始恨经年别，还忻此夜期。
    鸣蛩沈古砌，惊鹊绕寒枝。
    莫厌凭栏久，冰轮觉渐移。

释智圆　挽歌词三首
    平生宗释复宗儒，竭虑研精四体枯。
    莫待归全寂无语，始知诸法本来无。

释智圆　挽歌词三首
    萧萧墓后千竿竹，郁郁坟前一树松。
    此处不须兄弟哭，自然相对起悲风。

释智圆　挽歌词三首
    莫谈生灭与无生，谩把心神与物争。
    陶器一藏松树下，绿苔芳草任纵横。

释智圆　闻蝉
    江天凉雨霁，噂噂出疏林。
    清极残阳里，愁生远客心。
    离亭秋草碧，荒堑暮烟深。
    不忍多时听，吟髭雪暗侵。

释智圆　闻蛩
    沉沉向秋暮，切切声相续。
    夜静草堂深，闲床照孤烛。

释智圆　吴山庙诗
    君子尚权变，权变贵合道。
    子胥薦专诸，子光专非好。
    父雠共戴天，乞师恨不早。
    子光既得志，入郢事征讨。
    报父既鞭尸，谏王仍杀身。
    孝子节方全，忠臣道且新。
    驰名天地间，岂是悠悠人。
    青史书盛烈，血食旌遗尘。
    庙堂耀晨曦，庙木莄阳春。
    往来无知俗，焚香勤祷祝。
    忠孝不敢行，神兮宁降福。

释智圆　武康溪居即事寄实印大师四首
    偶来溪上纵闲吟，泉石深藏便有心。
    莫拟他年访幽迹，白云青嶂更难寻。

释智圆　武康溪居即事寄实印大师四首
    月下猿声水畔山，卧听吟望祇宜闲。
    柴门不掩无来客，时有精灵暂往学。

释智圆　武康溪居即事寄实印大师四首
    世路驱驱又白头，争如闲卧绝他求。
    门前荒陇依依在，碑折松枯尽列侯。

释智圆　武康溪居即事寄实印大师四首
    禅外相怀雪乍晴，音书早晚到柴扃。
    残阳独倚危楼望，极目山光数点青。

释智圆　武肃庙
    土德衰微后，忠诚道不群。
    誓功陈带砺，霸业拟桓文。
    妙略奸雄慑，英声四海闻。
    山旁遗庙在，牢落闭深云。

释智圆　西湖
    清带月华涵竹户，冷澄秋色照禅衣。
    滔滔润物知多少，极目寒波瀥落晖。

释智圆　西施篇
    采莲越溪上，皆谓寻常女。
    正位吴中宫，众品方传美。
    视听猒歌舞，衣裳贱罗绮。
    贤哉邻家人，昔年知学嚬。

释智圆　溪居即事寄梵天阇梨
    松竹森森独掩扉，尘中谁复爱忘机。
    苍苔满砌无人到，犹感幽禽夜夜归。

释智圆　戏题四绝句其二　鹿让鹤
    身有素斑文既备，顶峨双角武仍全。
    我兼文武为时瑞，汝但白身空有年。

释智圆　戏题四绝句其三　犬争功
    雪毳文毛虚有表，防奸秗寇且无功。
    中宵谁解频频吠，庭皎秋蟾树褭风。

释智圆　戏题四绝句其四　鸡怨言
    三箇因何各自强，竞夸已德掩他长。
    冥冥风雨茆堂闭，至竟谁先报晓光。

释智圆　戏题四绝句其一　鹤自矜
    紫府青田任性游，一声清唳万山秋。
    仙材况有千年寿，鹿犬凡鸡岂合俦。

释智圆　戏题夜合树
    明开暗合似知时，用舍行藏诫在兹。
    绿叶红葩古墙畔，风光羞杀石楠枝。

