<!-- { "loadSidebar": true } -->
    绿芡紫莼乘月采，黄精白术入云锄。
    土毛未负将军腹，万卷撑肠定不枯。

方回　送天目吴君实馆越
    试问推潮鬼定知，几吴几越几西施。
    八千又见阴陵散，十九终存曲水之。
    我辈不当争外物，如君可用要人诗。
    勉哉往学南山豹，端复深藏雾雨姿。

方回　送天台杨仲儒秀才如此
    送君诗者悉豪雄，男子身穷道不穷。
    为问何凭游海内，唯应所恃在胸中。
    渡过淮水即河水，路背南风多北风。
    谁料褐衣抱珠璧，九霄夜月贯长虹。

方回　送汪复心饶州教
    派出鱼龙氏，声摇虎豹关。
    两司千里泮，一退四年閒。
    学孔谁如孔，晞颜我亦颜。
    不应但携酒，日日看芝山。

方回　送汪庭芝高士如严州
    四海无家只一身，桐江西上访仙真。
    七年太守吾聊尔，况汝穷山管道人。

方回　送汪庭芝高士如严州
    书符咒水空多事，辟谷熬铅苦用心。
    閒读异书痛饮酒，佳时亦复一弹琴。

方回　送汪庭芝高士如严州
    我致仕年死期近，汝出家时生理难。
    沧海桑田何可料，一杯别酒莫留残。

方回　送汪以南教授
    郡文学掾未宜卑，四七元勋所愿为。
    归兴忽如忆鲈脍，閒心肯复恋皋比。
    郑虔粱肉非无分，薛令桑榆竟自奇。
    想见田园有余乐，时能寄我和陶诗。

方回　送汪以南教授
    未至无毡坐客寒，兴阑自欲早休官。
    新下泽车款段马，旧逢掖衣章甫冠。
    冷看群飞终可愕，真能勇退岂为难。
    人生底是閒居好，心稳神清梦亦安。

方回　送汪以南教授
    独冷儒官亦独清，前贤补处讵云轻。
    后山三任入东观，修水七年留北京。
    底用过多求美宦，自应垂后何香名。
    赠言我竟无堪说，笑指篱边秋菊英。

方回　送王宣慰中斋上温州
    两朝参预庆源长，愧我蒹葭玉树傍。
    先世幸联龙虎榜，难兄复接鹭鵷行。
    江东连帅迎前纛，浙左侯藩饯去艎。
    每愧淡交无以报，愿闻所至有甘棠。

方回　送王宣慰中斋上温州
    梦草堂边下榻时，隙驹四十五年驰。
    东嘉太守真知己，西里先生共赋诗。
    前辈风流元不远，故家文献未全衰。
    留耕相种书元帅，好与儒坛建鼓旗。

方回　送温州学正陈希静
    多士推温学，耆儒佐冷官。
    虽为绛帐亚，似可绵衣看。
    父老时枌社，师生日杏坛。
    在家书宦考，三岁定朝端。

方回　送吴僧庆閒上人
    唐僧穷岛可，应是笔能追。
    投卷初来此，回船忽去之。
    味□工会合，情淡惯分离。
    许读红楼集，昌黎亦赠诗。

方回　送西湖书院赵山长
    东南大郡莫如杭，其西有湖夸钱唐。
    两贤刺史一隐士，春秋祠祀专焌尝。
    芙蓉杨柳鸥鹭傍，四时不绝炷瓣香。
    后来好事者不作，屋摧阶圮莓苔荒。
    钱唐城中十万户，自古无人兴书堂。
    一朝书堂突兀起，鸱吻大殿环修廊。
    其上高阁觚棱骧，其下丰碑镌琳琅。
    香山东坡和靖叟，三像野服无金章。
    寓意贵德不贵爵，高风大节遥相望。
    诸生大带冠昂昂，遴选师儒恢典常，
    文星烨煜教雨滂。谁其为此参预老，
    百世不朽徐子方。赵君牵联同不朽，
    首助膏腴五百亩。

方回　送溪堂方先生五世孙观归马金
    河南迁汉歙东乡，迁歙西乡自有唐。
    溪老堂堂首科级，茅田亹亹冠文场。
    考亭郢鄂桑梓友，孝庙乾淳鸳鹭行。
    五世贤孙吾获识，根源同是洛阳方。

方回　送歙尉牛宝臣
    身骑瘦马着练衣，能俭夜云俸入微。
    延礼老儒令子拜，束钤蛮卒到村稀。
    向来髯漆今成雪，此去袍青合换绯。
    为报乡邻索南物，锦囊惟有好诗归。

方回　送徐君奇入燕
    貌寝如孙叔，赀单未计然。
    曾微方朔辩，已过买臣年。
    插翅能逾海，乘槎可上天。
    问君何所恃，珠玉富千篇。

方回　送徐如心如婺源三十韵
    之子成春服，欢言驾出游。
    残红三月路，叠翠万山州。
    夏后乘輴泽，轩皇炼药丘。
    旷平初渺莽，屈曲渐深幽。
    比县干戈偃，诸村盗贼收。
    室庐还旧贯，邸店竞新修。
    蚕月门多鐍，秧田草尽{左耒右尤}。
    画龙沽肆古，槛虎驿程修。
    天目蟠根远，王干设险遒。
    径纡横巨石，涧洁见游鲦。
    岳势攀衡霍，星文摘斗牛。
    桑麻敦本业，笋蕨胜珍羞。
    谷冷长杉密，冈温早茗抽。
    宣平何处在，太白此中求。
    仙墅丹池火，僧庐野竹秋。
    农谈通稗史，骚咏入樵讴。
    楚雨三江外，吴云五岭头。
    夕阳彭蠡浦，潮水浙河流。
    西望番君国，东思越相州。
    孰云民俗俭，政尔士风优。
    舆隶知周孔，章缝盛鲁邹。
    圣贤一道续，天地四书留。
    阙里瞻庠序，师臣拜冕旒。
    永怀朷梓故，能奠藻芹不。
    灵顺王封庙，华光佛氏楼。
    端能无鬼责，焉所匪神庥。
    矧是儒家彦，初非贾客俦。
    诗材工捃摭，意匠极雕锼。
    佳句垂千古，浮荣等一沤。
    吾家紫阳下，肯作寄书邮。

方回　送徐似之归新城
    趁潮小缓转船头，不枉湖山十日留。
    喜得阎徐二学士，为传佳句过中州。

方回　送严陵汪学正巽元并寄赵宾昫
    子去桐江路，诸生迓水滨。
    为言前郡守，独忆老诗人。
    揖拜衣冠古，歌游栋宇新。
    故吾谁见念，辛苦战场尘。

方回　送杨复之归吾里
    四十青春七十翁，客楼时得一樽同。
    子将仕矣云霄上，我合归欤涧谷中。
    凉夜岁星守南斗，丰年江国喜西风。
    许追父老鸡豚社，为说犹能醉颊红。

方回　送杨刚中嘉定州教
    忽似登黄甲，元来本白丁。
    官清专学校，恩重感朝廷。
    侧听吴侬语，讙传蜀产灵。
    儒风嗣言偃，子细为谈经。

方回　送叶茂叔淮安教
    为儒元匪易，入仕似无难。
    捷疾非科第，飞腾即教官。
    梁城依汴古，楚郡号淮安。
    台省多知己，书灯莫遣寒。

方回　送医工郭耕道
    上古三皇轩农羲，天始有柱地有基。
    腹虚与实疗民饥，心塞与开植民彝。
    保民性命专厥司，握生杀权名曰医。
    万事万物有偶奇，一阴一阳之所为。
    五运六气相参差，流行百骸敷四肢。
    河堤蚁窍如针锥，荣卫微爽颠不治。
    沉里浮表数及迟，指下难明审毫里。
    能肉其骨扶其危，神圣工巧古所推。
    汴梁凯旋并门师，代州之郭天下知。
    半留中原半南移，大方脉科三百杘。
    黄金台边驿骑驰，大树古巷传言丝。
    趣装北上扬喜眉，药囊香细温风吹。
    肘后之祠神护持，本草我亦一二窥。
    素问难经手曾披，但于一事似有疑。
    左右心肝贤肺脾，女人反此背看之。
    叔和脉经无比辞，托名为诀翻支离。
    尺盛尺弱分两岐，句拙语俗意有疵。
    举世附和莫钳锤，惟晁公武能辨兹。
    欲攀易牙别渑淄，郭侯去矣不可羁。
    丹砂赤箭参术芝，豕苓鸡雍败鼓皮。
    百发百中谨所施，楼护侯鲭勿涎垂。
    弘景当有还山期，赠行聊效黄庭诗。

方回　送黟县学官江归上饶石湖精舍
    小桃源住饭不足，夜鹤传声趣驾还。
    细嚼紫阳山色饱，馋涎犹睨应天山。

方回　送宜兴张教授彦高
    忆我南湖老，循王又有孙。
    新升阳羡郡，改观大成门。
    官异吏曹冗，士知师道尊。
    诸生果成服，此事要深论。

方回　送译学靳教授
    鲁国多逢掖，周官设象胥。
    精言通九译，博学本三余。
    职冷冰相似，心清水不如。
    负才宜大用，别有腹中书。

方回　送慵庵不及用韵奉寄
    东城追迹过西关，桥上纷纷送客还。
    携酒踟蹰才水次，鸣珂躞蹀已云间。
    摘茶贸食民尢窭，掘蕨烧畲土不閒。
    细为明时问疲俗，往来亦足当游山。

方回　送岳德裕如大都
    岳忠武王炎兴中，才跨光世俊世忠。
    人见百战百胜功，孰知洙泗储心胸。
    奸桧忮忍摧英雄，秦贼之臭传无穷。
    忠武馨香向不同，鬼神呵护垂箕弓。
    子子孙孙有宜风，允文允武足临容。
    敦以阅乐诗书崇，维德裕甫明且聪。
    昭文大不其宗公，招之使来有秋鸿。
    贤父贤兄笑颜红，酌酒赆别浮金钟。
    有马有车舟有篷，脯腊湩酪羊豕熊。
    藕莲梨枣苹蕰葑，罍之俎之笾豆丰。
    文宾诗客罔不从，輗祀而行气如虹。
    浙之西而淮之东，中原广大尧民雍。
    邹鲁齐赵森儒宫，默会寸心豁双瞳。
    卢沟之水何溶溶，五门佳气瞻郁葱，
    殿上日月朝袞龙。马亿万万休战攻，
    猎围发踪无豜{左豕右从}。海东青上天无穹，
    天鹅脑碎飘虚空。书生匪我求童蒙，
    桥门冠带新辟廱。六艺一经或一通，
    加之官爵与磨砻。千里虎符百里铜，
    君遨王京登丹枫。即沾一命寿乃翁，
    归欤不见橘霜浓。近在新年桃李浓，
    莺莺燕燕飞蝶蜂。满斟环坐绣芙蓉，
    春满一家和气融。我有一言如药石，
    后生仕宦非所急。明时用人略梯级，
    况乃要路荐引密，集贤翰林真可得。
    我身自有本来物，官小官高何损益。
    君家万卷刻书籍，此事乃一大功德。
