<!-- { "loadSidebar": true } -->
    两地无多里，一生能几回。
    洞深龙未蛰，丹熟灶无灰。
    已觉忘身世，松梢有鹤来。

叶茵　游园
    碧琅玕裹几亭台，万朵芙蕖照水开。
    可醉可吟尤可卧，主人无暇客长来。

叶茵　友人见借放翁绝笔
    放翁今已矣，犹有未刊诗。
    阅稿无三豕，还书欠一鸱。
    听儿弦诵罢，留客笑谈时。
    发越吟边思，心香答所知。

叶茵　友人自淮至
    别子若为久，於心终不忘。
    一枰评旧雨，两鬓对新霜。
    客裹春行早，愁边夜坐长。
    明时成摈弃，无语及淮乡。

叶茵　有所思
    仰天有所思，心远目苦短。
    西风驱残云，千里月华满。

叶茵　又次吴菊潭八月十四夜韵
    昨雨转今晴，晴新越样清。
    恐孤秋半赏，为补夜来明。
    检点有斜影，看承无异情。
    微吟樵唱句，犹恐鬼神莺。

叶茵　又自和
    一雁云间落劲弧，经秋不见寄来书。
    人情自昔如翻纸，世道从今甚借锄。
    鹿梦隍中知得丧，爵罗门外看亲疏。
    岁寒独有梅花月，香影年年到户除。

叶茵　幼弟墓下
    春到棣无色，风来松亦悲。
    细看云起处，不复雁归时。
    忆汝九京隔，嗟予两鬓衰。
    寥寥今古意，独许杜陵知。

叶茵　渔村
    古柳溪头枕断槎，横篙挂网几渔家。
    得鱼去换红蒸米，呼子来挑荠菜花。

叶茵　渔家行
    湖滨江浒疏疏村，村村渔家人子孙。
    为鱼不管波浪恶，出未天明归黄昏。
    得来鱼可数，妻儿相对语。
    瓮头有齑熟，锅中无米煮。
    昔日鱼多江湖宽，今日江湖半属宫。
    钓筒钓车谩百尺寸，团罟帆罟空多般。
    盖蓑腊雪杨柳岸，笼手西风芦荻滩。
    差差舴艋千百只，尽向其中仰衣食。
    几谋脱离江湖归犁锄，似闻岁恶农家尤费力。

叶茵　雨中梅
    竛竮竹外枝，啼妆凌晓霰。
    东君不主盟，对人作此面。

叶茵　欲别
    欲别哽无语，蘸酒评归期。
    潮汐有朝暮，郎心无转移。

叶茵　遇风
    卷地沙尘扑面来，归舟不进去帆飞。
    世间何事无迟速，逆者由来顺者机。

叶茵　元夕
    梦想传柑宴，村醪可试沽。
    谩酬元夕尔，不复去年吾。
    旧事思清汴，幽情卜紫姑。
    六分春已一，秉烛步通衢。

叶茵　元夕
    一簇莲灯亦可观，隔墙箫鼓二更残。
    平生未识繁华事，旋借宣和国史看。

叶茵　云思
    交柯叆苍寒，不碍青霄路。
    油然隐者心，一声孤鹤度。

叶茵　杂兴二首
    兀兀北窗下，嘈嘈林间鸣。
    声各奏小大，谅亦随其形。
    倏然气肃冽，一夕俱沈冥。
    试语尘中士，细听秋虫声。

叶茵　杂兴二首
    七十云古稀，予年三之二。
    来景殊无多，那复就枯瘁。
    窘步惊畏途，抚心慨时事。
    何以怡余生，一日委一醉。

叶茵　再韵贺可山新生弥月
    人夸旌表旧门闾，梅长新枝鹤长雏。
    八叶可提和靖印，十箱须读阿宜书。
    诞弥厥月生无害，积善之家庆有余。
    准拟一饕汤饼供，奈何逢疾似相如。

叶茵　赠陈芸居
    气貌老成闻见熟，江湖指作定南针。
    得书爱与世人读，选句长教野客吟。
    富贵天街纷耳目，清閒地位当山林。
    料君阅遍兴亡事，对坐萧然一片心。

叶茵　赠立虚舟
    植仗踞磐石，邂逅跄踉师。
    叩之何方来，偃息招鼋池。
    杭芦访莼江，临流弄涟漪。
    春老芳事歇，风前蒲差差。
    人景与心会，聊以声吾伊。
    作茗话今昔，几逢夜壑移。
    达哉无住想，遥与蒙庄期。
    名似囿於物，非庄所能知。
    三语三不答，出门宾晴曦。

叶茵　霅城
    爱向其中舣短篷，眼前景物总玲珑。
    神仙窟宅垂扬裹，图画溪水落照中。
    甚是繁华输侠少，也须幽胜属衰翁。
    世间风月无如此，卖鹤来谋地一弓。

叶茵　昭君怨
    塞上将军且罢兵，一身万里自经营。
    将军歌舞升平日，却调琵琶寄怨声。

叶茵　棹雪
    放船中流天模糊，淅淅霎霎鸣茭芦。
    万顷刹那成玉壶，柔舻荡漾歌吴歲。
    老渔直前相招呼，骨相子猷洵且都。
    其人岂是斯人徒，相顾而笑掀虬须。
    汝为汝兮吾非呈，剡溪风影今何如。
    谁能为人作画图，予方夺臂持竿独钓于江湖。

叶茵　枕簟入林僻花瓜留客迟十韵
    人人苦炎歳，於我觉太甚。
    北户其清凉，万事付一枕。

叶茵　枕簟入林僻花瓜留客迟十韵
    叩门真丈夫，一揖弃拘检。
    人物晋风流，班坐黄玉簟。

叶茵　枕簟入林僻花瓜留客迟十韵
    谭垒争尘清，诗坛传令急。
    今日有公事，俗驾不可人。

叶茵　枕簟入林僻花瓜留客迟十韵
    墙外水泠泠，水边木阴阴。
    相遇聊自适，兹辰犹竹林。

叶茵　枕簟入林僻花瓜留客迟十韵
    同为山泽癯，半分渔樵席。
    我不践期境，谁肯赏兹僻。

叶茵　枕簟入林僻花瓜留客迟十韵
    意到景自到，荣荣窗下花。
    一张彭泽琴，一瓯阳羡茶。

叶茵　枕簟入林僻花瓜留客迟十韵
    有酒斟酌之，欢然成喧哗。
    何必五侯鲭，李绿兮香瓜。

叶茵　枕簟入林僻花瓜留客迟十韵
    一会良不易，载言翻令愁。
    清风有时度，白日不可留。

叶茵　枕簟入林僻花瓜留客迟十韵
    君颜犹少年，我爱不胜帻。
    百岁垒一丘，主翁惊是客。

叶茵　枕簟入林僻花瓜留客迟十韵
    数面成骨肉，子归将何之。
    长啸盼天外，云意俱迟迟。

叶茵　争族侄入幕
    冲寒谒子陵，好挹钓台清。
    若遇多梅处，须宽半日程。
    少年先器识，实地作功名，
    太守贤明甚，当如事父兄。

叶茵　止庵
    时事艰难路险巇，得来名利亦何为。
    赵州茶罢速归去，莫待钟鸣漏尽时。

叶茵　舟次
    轻舟小驻绿杨堤，载得閒云过别溪。
    云本无心天欲暮，一声何处杜鹃啼。

叶茵　舟行次韵二首
    相逢隐者流，同是五湖舟。
    为老铭三住，因閒话四休。
    黄沙明野渡，画角咽谯楼。
    已践登山约，煎茶更少留。

叶茵　舟行次韵二首
    河汉净如流，枯槎便可舟。
    掉头诸事懒，弹指半生休。
    撼竹风疑雨，依山屋当楼。
    此游情味好，应不待苛留。

叶茵　舟中即事
    草舍密还稀，编篱枕钓矶。
    鸭群迎棹去，牛背晒衣归。
    风紧浪千叠，村深柳四围。
    倚樯无与语，数雁失斜晖。

叶茵　舟中即事
    一岸茭芦何处村，小舟荡漾日黄昏。
    栖鸦散乱风惊柳，渔火清荧人倚门。

叶茵　竹夫人
    风神林下秀，宠数梦中新。
    假使不如肉，争知见似人。
    茗奴甘谢事，黄妳喜论亲。
    凛凛百年操，从教进退频。

叶茵　卓笔峰
    疑是飞来天柱峰，一尖秀出白云中。
    料应宰相书成后，留得残毫倚半空。

叶茵　自感二首
    未险先藜杖，逢亭便小留。
    今番已非昔，后去可能游。

叶茵　自感二首
    倦听花卿曲，狂歌侠士行。
    年华与心事，醉裹自分明。

叶茵　自和
    壮士须张燕角弧，男儿须诵圣人书。
    譬如田叟祈多稼，未有春时不荷锄。
    分内功名从早晚，腹中学问怕空疏。
    老夫犹记昌黎语，潢潦朝盈夕已除。

叶茵　自遣
    蚁梦功名觉即休，驹阴岁月去难留。
    伤念不复并三乐，拟古犹堪续四愁。
    松下抱琴尘外境，雨余莳药柳边洲。
    老来莫问浮生事，醉后同为造物游。

叶茵　自适
    澹薄野人心，难教著利名。
    重农田舍熟，省事世情生。
    石老旗枪叶，池喧鼓吹声。
    东风知此乐，飞絮荡新晴。

叶茵　自释
    繁红妒紫绚前林，杖策来栖花下阴。
    休道游情难似昔，可能他日尚如今。
    乍晴涧曲萦流水，未晓庭皋调野禽。
    毕竟老天怜老子，幽閒断送一生心。

叶祐之　句
    木叶临风皆好色，稻田流水亦新声。

叶元素　绝句
    家住夕阳江上村，一湾流水护柴门。
    种来松树高于屋，借与春禽养子孙。

叶元素　留宿山家
    山翁留我宿，行倦看群捷。
    黄□满山落，白猿终夜啼。
    枕边千里梦，窗外一声鸡。
    明日登程去，何村日又西。

叶元素　山寺
    一树桃花一半空，不堪狼籍梵王宫。
    山僧手把青鸾尾，背却东风扫落红。

叶元素　送友人从军
    斗酒不为薄，饯君千里行。
    时危见豪杰，年少易功名。
    旗影龙蛇动，甲光霜雪明。
    天山三箭定，不请羽林兵。

叶元素　渔家杂兴
    鸣榔声里过吴松，月似银盘贴水中。
    纲得锦鳞鱼数尾，岂无一尾是蛟龙。

叶元素　自赞
    心事茫然两鬓斑，十年空走利名关。
    算来只合苔矶坐，钓不得鱼犹得閒。

叶原贺　白石山
    云梯连石磴，香树锁松关。
    林壑疑无路，神仙别有山。

叶樾　三里塘掐梅
    扶疏不耐繁华，意足自然清绝。
    壁间幻出横斜，祗欠纱窗明月。

叶寘　贺王伯愚登第
    先君有女尝择对，玉雪王郎真可人。
    连榜舍升俱伯氏，中兴家世最名臣。
    回翔璧水十年旧，踊跃龙门三月新。
    从此青霄腾踏上，久和陈孺不长贫。

叶寘　贺王伯愚登第
