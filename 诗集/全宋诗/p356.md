<!-- { "loadSidebar": true } -->
    南陂荒茀已成围，北墅四租颇应期。
    两地径规般薄地，小为庵屋大为池。

陈造　东庄小留四首
    夹沟欲插柳千株，绕舍先营五亩蔬。
    供爨秗冬须次第，西归新得务农书。

陈造　东庄小留四首
    亲朋樽俎日周旋，无限欢情到酒边。
    底许挤排作尊客，只令抚己叹衰年。

陈造　东庄小留四首
    接屋连墙翠密中，炊香羹玉饱过从。
    人将逋客为同社，地与斜川作附庸。

陈造　冬至
    至节占天意，丰登又必然。
    相风绿漪静，宾日矞云鲜。
    比屋皆生意，穷阎有醉眠。
    端容衰病宰，索句海山前。

陈造　都梁八首
    淮汴朝宗地，孤埤只眼前。
    谯楼西日淡，戍鼓北风传。
    破竹非无计，浇瓜亦自贤。
    客愁浑几许，抚剑倚吴下。

陈造　都梁八首
    天外纤云尽，山颠望眼遥。
    平淮剪绿野，白塔界晴霄。
    客里风光异，吟边物象骄。
    功名它日事，回首兴萧条。

陈造　都梁八首
    新居得翠微，景趣自幽奇。
    白石群羊卧，修篁翠葆欹。
    山光衔睥睨，云影傍藩篱。
    席户无车马，禽猿不更疑。

陈造　都梁八首
    关塞凄凉处，青徐指顾边。
    如何汉正朔，不尽禹山川。
    将略轻三捷，天威重万全。
    诸公不愒日，老子判留年。

陈造　都梁八首
    路恶惟沙碛，山回忽市廛。
    楼台明晚照，花竹暝寒烟。
    生事知无警，欢声验有年。
    犹嫌武陵遇，不载割淮鲜。

陈造　都梁八首
    犬吠葱青里，人家竹径深。
    短篱循石磵，老屋枕烟岑。
    牛瘠知春事，鸠啼认晏阴。
    丰年易为客，杯酒慰幽寻。

陈造　都梁八首
    向来经世蕴，每作负山驰。
    鬓发不留黑，京尘惭旧缁。
    生涯黄卷在，心事白鸥知。
    回首林泉癖，穷吾不为诗。

陈造　都梁八首
    年年汉臣节，春雁与同归。
    番俗尊华服，皇家后武威。
    市中斜毼贱，水外拂庐稀。
    南北皆生息，和亲果是非。

陈造　都梁涂中
    西来行路未妨长，敢指淮山作异乡。
    随处馈浆惊秗寇，有人酬药话韩康。
    柳方弄色新经雨，云似多情巧护霜。
    风俗淳庞节物好，一樽时与倒诗囊。

陈造　都下春日
    烟林红翠已班班，雨后春工不暇悭。
    付与笙箫三万指，平分彩舫聒湖山。

陈造　读晋史二首
    司马家儿转首亡，奸欺三叶是馀殃。
    区区牛氏何关汝，覆面犹须泪满床。

陈造　读晋史二首
    只知成济犯乘舆，刘石凶威更有馀。
    狼顾魂灵应自反，尚将鬼责怖公闾。

陈造　读师文和郡侯喜雨诗次其韵
    涛波襄陵尚霖雨，龙伯不省田家苦。
    官中出镪瘗流尸，内地之民无宅土。
    京邑本根枝外邦，渠侬枵虚闯官仓。
    流亡可饱骨可肉，县官仁爱吏慈祥。
    古来畏天灾无小，迄令百颦馀一笑。
    阳愆阴伏谁致此，共说群憸投有昊。
    一昨雩祷饭不荤，神祠佛屋香炷氲。
    霓望朝昏耐踨蹐，风传真赝长纷纭。
    我归得同郡人乐，愍农喜雨收奇作。
    想摩鲸牙凌浩荡，更穿月胁翔辽邈。
    吾帮不熟农告功，溜匙云子行沾侬。
    小儿解谢倩人诮，搜镌径欲分吾穷。
    乃公拙无尺一召，他日当归有先当。
    耕牛先后计未失，谁谓山林迹如扫。
    世人二五不知十，赴争夺场不遗力。
    分表营营竟何补，截趾适屦山藏泽。
    黄堂诗老民所天，秋来衢路有醉眠。
    乐职未赋吾歉然，人言此笔须舑仙。
    小草可录寸有长，会从之游据胡床。
    蜂腰鹤膝容探汤，借儿茹胾升公堂。

陈造　杜母
    杜母遗芳岂远求，田功谁比此邦优。
    麦疄桑陇疑淮左，近水遥山似秀州。
    楼识景疏知俗美，亭因思孟各风流。
    我来眷眷淳庞处，比屋嬉嬉路载讴。

陈造　渡扬子
    涛江吞天去，委此舟一叶。
    有之恃勇往，微命几颠踥。
    弱缆维复解，宿浪俄妥帖。
    北风不满帆，晴空欲凌蹑。
    淮人乡情重，相为细扶楫。
    浮玉瞥眼过，笑谭得利涉。
    穷涂有快意，十北收一捷。
    龙公不常喜，未用轻吾怯。

陈造　对客再次韵
    客来一笑同乡味，便粉秋菰刷藕泥。
    糟泥子姜仍旧法，笼缄乾笋俨新题。
    白鱼紫蟹空濡沫，窘兔惊麋想砀迷。
    自揣舑儒合蔬粝，放麑终恐愧巴西。

陈造　对雪小吟次前韵
    翻鸦啅鹊暝争栖，舞絮郊原雪冰泥。
    已缀珑璁分桧柏，并扬光彩贲榱题。
    {后然}须句好无前勇。索酒人归有后迷。
    客子鬓毛今愧此，忍寒挟策市桥西。

陈造　繁昌县感旧
    繁昌古县依山麓，县外峰峦更重複。
    连山断处围平陆，有地可耕无十六。
    昔我作尉三年留，局促似为山所囚。
    野行付宿饭古寺，山路孰悉如吾州。
    车如鸡栖马如狗，风袂尘襟博升斗。
    是时身健发财斑，颇复兴怀为奔走。
    远近人家山影浓，与我周旋图画中。
    山鸟翔集相和应，野花开谢能白红。
    薄宦而今更长道，回头只觉当时好。
    筋骸罢惫鬓摧颓，不叹漂零叹吾老。

陈造　繁昌早发
    客行固厪身，留滞如捩翼。
    及兹祖礼竟，蓐食理帆席。
    风停浪未蛰，天曙月正白。
    版矶汇湍杀，荻港烟树碧。
    杖策丁家洲，徙倚容少息。
    无酒问山店，忆鲈听村笛。
    鸟乌啼松行，雁鸨下沙碛。
    回柁投曲澳，又寄糁潭夕。
    情痚或易合，不作淮楚隔。
    累然槁项翁，软语慰行役。

陈造　泛湖十绝句
    荷面跳珠小溅衣，酒边团扇已停挥。
    湿云收尽人间暑，却度西山载雨归。

陈造　泛湖十绝句
    浦溆楼台远近殊，樽罍随处小踟蹰。
    高郎颇胜高常侍，解把西湖敌孟诸。

陈造　泛湖十绝句
    银笔曾烦赞此君，即今墨色俨如新。
    因君细数登龙日，十九年前入幕宾。

陈造　泛湖十绝句
    嫩绿摇漪红藕香，雨膏烟腻午供凉。
    西湖到眼真西子，莫信温柔别有乡。

陈造　泛湖十绝句
    桃叶相逢但交臂，李鬟何许费凝眸。
    尔曹岂解文字饮，应道吾侪输此筹。

陈造　泛湖十绝句
    酒边凉意雨馀生，望夜重期看月明。
    安得水仙会事发，巧随人意作阴晴。

陈造　泛湖十绝句
    底许行庖旋不空，小舟如纤浪花中。
    盘珍俎实随供给，亦有红衣载短蓬。

陈造　泛湖十绝句
    寻得诗人到醉张，银壶玉麈倍增光。
    小囊赋就鸳鸯锦，一路荷花别漾香。

陈造　泛湖十绝句
    玉人罢浴试梅妆，诗客挥毫落夜光。
    因病覆觞今破戒，为渠豪饮为君狂。

陈造　泛湖十绝句
    楼前行客竟昂头，楼上齐声唱石州。
    衮遍实催犹未彻，暑风晴月各新秋。

陈造　房陵十首
    似闻仙伯厌乘龙，常混红尘市井中。
    觌面未须趄避我，褰衣无计{足叉}寻公。

陈造　房陵十首
    阴晴未敢卷帘看，苦雾蒙蒙鼻为酸。
    政使病馀刚制酒，一杯要敌涝朝寒。

陈造　房陵十首
    雩坛歌舞杂嗟吁，下酉犹濡上酉枯。
    谁谓朝来一拆雨，欢声已觉沸通衢。

陈造　房陵十首
    竹屋高低正复斜，蔚蓝影里著人家。
    底消山峡三分瘴，争课卢仝七碗茶。

陈造　房陵十首
    夏田少雨富来年，多雨何妨穑事秋。
    已戒日供皮子面，更教晚稻饱霜收。

陈造　房陵十首
    跨牛待得夕阳回，在处诸嫲笑口开。
    已借蜡钱输麦税，免教缉捕闯门来。

陈造　房陵十首
    杯酒清浓肉更肥，咸言趁社极欢嬉。
    丁宁向去坐年日，要似召集敛脯时。

陈造　房陵十首
    农闲闾里有逢迎，白饮傍边骨在羹。
    老稚不妨顽过日，边头难得是升平。

陈造　房陵十首
    刈罢秋禾未敢慵，更须趁逐过残冬。
    城中竹箁今年贵，盐茗新来免阙供。

陈造　房陵十首
    翁媪同围老瓦盆，倒簄新酒杂清浑。
    枧南枧北皆春社，且放乌犍卧晏温。

陈造　房州到任交粹事筵致语口号
    平时风义等肩差，况此周旋别乘衙。
    湛渌徐倾卜夜酒，欹红同插殿春花。
    成规灿备堪从事，殊渥便蕃定拜嘉。
    烂醉长吟答佳致，不妨宾主各诗家。

陈造　分韵得家字
    东园郡胜处，不作里所遐。
    池台掇天巧，草木专年华。
    一雨洗清晓，十顷围红霞。
    云何秉烛客，未驾载酒车。
    掾郎郡之望，士价诗名家。
    折简挽名胜，行庖富柔嘉。
    清风应灵籁，高谭振冲牙。
    酬酢角鲸吸，赓和纷天葩。
    痛饮未渠醉，浩兴渺无涯。
    孰知此老惫，坐受强敌加。
    空弮将一旅，坚阵凌五花。

陈造　分糟蟹送沈守再次韵
    笑呼赤脚拆印泥，妇姑欢喜舞两儿。
    沅江似识九肋鳖，伏雌只惯五羖皮。
    海螯不落江{摇去扌换虫}下，郭索公子是似这。
    但闻淮浙诧此味，岂意分派来江池。
    闭户独享良多愧，古以饕餮联穷奇。
    使君据案带减围，一杯解颜情分持。
    未用秉烛唤窈窕，促轸且弦诗老诗。

陈造　粉水行
    散解溪纡福溪直，两山空中泻清激。
    潴渟壅建几千家，邀入中田作膏液。
    馀流复合古城东，末世尚奏铅华功。
