<!-- { "loadSidebar": true } -->
    蟊贼是伐。惠及寡，
    日用饮酒。万有千载，
    乐公寿考。公御宴喜，
    乐酒温克。宾秩醉饱，
    柔嘉维则。维公之德，
    万有千岁。畀公遐福。
    陟彼具茨，松柏孔硕。
    若济巨川，维舟檝是度。
    瞻彼具茨，有渰其阴。
    如彼岁旱，视公作霖。
    公至北门，河润九里。
    公归本朝，万物露雨。
    帝顾具茨，公归庙堂。
    为天下师傅，於大隗有光。
    於大隗有光，公寿考无疆。

黄庭坚　倦鹤图赞
    伟万里之仙骥，羾九关而天翱。
    亦倦飞而归止，矧人生之嗟劳。
    饥食北山之薇蕨，寒缉江南之落毛。
    安能作河中之桴木，宁为篱落之系匏。

黄庭坚　绝句
    春风一曲花十八，拼得百醉玉东西。
    露叶烟丛见红药，犹似舞馀和汗啼。

黄庭坚　绝句
    花气薰人欲破禅，心情其实过中年。
    春来诗思何所似，八节滩头上水船。

黄庭坚　绝句
    富贵功名茧一盆，缲车头绪正纷纷。
    肯寻冷淡做生活，定是著书扬子云。

黄庭坚　绝句赠初和甫
    处士孤怀少往还，平时一刺字多漫。
    能容著帽挥谈拂，可见高人礼数宽。

黄庭坚　觉范师种竹颂
    往在江南住竹山，道人两岁三来访。
    听风听雨看成龙，牛羊折角入朝饷。
    简州城东刮地寒，手种檀栾三两竿。
    竹成要作无孔笛，若有灵龟一任钻。

黄庭坚　考试局与孙元忠博士竹间对窗夜闻元忠诵书声调悲壮戏作竹枝歌三章
    南窗读书声吾伊，北窗见月歌竹枝。
    我家白发问乌鹊，他家红妆占蛛丝。

黄庭坚　考试局与孙元忠博士竹间对窗夜闻元忠通书声调悲壮戏作竹枝歌二章
    勃姑夫妇喜相唤，街头雪泥即渐乾。
    已放游丝高百尺，不应桃李尚春寒。

黄庭坚　考试局与孙元忠博士竹间对窗夜闻元忠通书声调悲壮戏作竹枝歌三章
    屋山啼乌儿当归，玉钗羒蛛郎马嘶。
    去时灯火正月半，阶前雪消萱草齐。

黄庭坚　客自潭府来称明因寺僧作静照堂求予作
    客从潭府渡河梁，籍甚传夸静照堂。
    正苦穷年对尘土，坐令合眼梦湖湘。
    市门晓日鱼虾白，邻舍秋风橘柚黄。
    去马来舟争岁月，老僧元不下胡床。

黄庭坚　枯骨颂
    清扬巧笑倾人城，骄气矜色增我慢。
    无始时来生死趣，八万苦业所依止。
    皮肤落尽露拴索，一切虚诳法现前。
    不见全牛可下刀，无垢光明本三昧。

黄庭坚　款塞来享
    前朝夏州守，来款塞门西。
    圣主敷文德，降书付狄韑。
    毡裘瞻日月，剺面带金犀。
    殿陛闲干羽，边亭息鼓鼙。
    永输量谷马，不作触藩羝。
    声势常相倚，今闻定五溪。

黄庭坚　蜡梅
    天工戏剪百花房，夺尽人工更有香。
    埋玉地中成故物，折枝镜里忆新妆。

黄庭坚　劳坑入前城
    刀坑石如刀，劳坑人马劳。
    窈窕篁竹阴，是常主逋逃。
    白狐跳梁去，豪猪森怒嘷。
    云黄觉日瘦，木落知风饕。
    轻轩息源口，饭羹煮溪毛。
    山农惊长吏，出拜家骚骚。
    借问淡食民，祖孙甘餵糟。
    赖官得盐吃，正苦无钱刀。

黄庭坚　老杜浣花溪图引
    拾遗流落锦官城，故人作尹眼为青。
    碧鸡坊西结茅屋，百花潭水濯冠缨。
    故衣未补新衣绽，空蟠胸中书万卷。
    探道欲度羲皇前，论诗未觉国风远。
    干戈峥嵘暗宇县，杜陵韦曲无鸡犬。
    老妻稚子且眼前，弟妹飘零不相见。
    此公乐易真可人，园翁溪友肯卜邻。
    邻家有酒邀皆去，得意鱼鸟来相亲。
    浣花酒船散车骑，野墙无主看桃李。
    宗文守家宗武扶，落日蹇驴驮醉起。
    愿闻解鞍脱兜鍪，老儒不用千户侯。
    中原未得平安报，醉里眉攒万国愁。
    生绡铺墙粉墨落，平生忠义今寂寞。
    儿呼不苏驴失脚，犹恐醒来有新作。
    常使诗人拜画图，煎胶续弦千古无。

黄庭坚　乐寿县君吕氏挽词二首
    归装衣楚楚，家世印累累。
    来作箕帚妇，不忘蘯藻诗。
    居然成万古，何啻谒三医。
    骑省还秋直，霜侵鬓脚衰。

黄庭坚　乐寿县君吕氏挽词二首
    剪髻宾筵盛，齐眉妇礼闲。
    谓宜俱白发，忽去作青山。
    大梦惊蝴蠂，何时识佩环。
    哀歌行欲绝，丹旐雨斑斑。

黄庭坚　泐潭乾和尚真赞
    平常心是道，南泉只眨得眼，
    庵内人不见庵外事。赵州犹是担扳，
    秋毫不稳。方丈前万仞深坑，
    但到牢关柱杖子。天下横行，
    平如镜面，实如石师子。
    借问是谁，泐潭道人，
    萍乡老子。

黄庭坚　泐潭我和尚真赞
    枯木突兀，傲睨万物。
    顶门上眼，正法中骨。

黄庭坚　梨花
    巧解逢人笑，还能乱蝶飞。
    清风时入户，几片落新衣。

黄庭坚　离福严
    山下三日晴，山上三日雨。
    不见祝融峰，还泝潇湘去。

黄庭坚　离汝寄张子
    草枯木落晚凄凄，目断黄尘听马嘶。
    想子重行分首处，荒凉巢父井亭西。

黄庭坚　李冲元真赞
    冶百链之金，而中黄钟之宫。
    琢无瑕之玉，而成夜光之璧。
    可用飨帝，可用活国。
    师旷不世而无闻，韫椟藏之而无闷。
    士亦何得於山林，元勋而荩谷也故肥遯。

黄庭坚　李大夫招饮
    欲遣吟人对好山，暮天和雨醉凭栏。
    座中云气侵人湿，砌下泉声逼酒寒。
    红烛围棋生死急，清风挥尘笑谈闲。
    更筹报尽不成起，车从厌厌夜已阑。

黄庭坚　李濠州挽词二首
    循吏功名两汉中，平生风义最雍容。
    鱼游濠上方云乐，鹏在承尘忽告凶。
    挂剑自知吾已许，脱骖不为涕无从。
    百年穷达都归尽，淮水空围墓上松。

黄庭坚　李濠州挽词二首
    礼数最优徐孺子，风流不减谢宣城。
    那知此别成千古，未信斯言隔九京。
    落日松楸阴隧道，西风箫鼓送铭旌。
    善人报施今如此，陇水长寒呜咽声。

黄庭坚　李君贶借示其祖西台学士草圣并书帖一编二轴以诗还之
    当时高蹈翰墨场，江南李氏洛下杨。
    二人殁後数来者，西台唯有尚书郎。
    篆科草圣凡几家，奄有汉魏跨两唐。
    纸摹石镂见彷佛，曾未得似君家藏。
    侧厘数幅冰不及，字体欹倾墨犹湿。
    明窗棐几开卷看，坐客失床皆起立。
    新春一声雷未闻，何得龙蛇已惊蛰。
    仲将伯英无後尘，迩来此公下笔亲。
    使之早出见李卫，不独右军能逼人。
    枯林栖鸦满僧院，秀句争传两京遍。
    文工墨妙九原荒，伊洛气象今凄凉。
    夜光入手爱不得，还君复入古锦囊。
    此後临池无笔法，时时梦到君书堂。

黄庭坚　李右司以诗送梅花至潞公予虽不接右司想见其人用老杜和元次山诗例
    凡花俗草败人意，晚见琼蕤不恨迟。
    江左风流尚如此，春功终到岁寒枝。

黄庭坚　李宗古出示谢李道人苕帚杖从蒋彦回乞葬地二颂作二诗奉呈
    提携禅客扶衰杖，断当姻家葬骨山。
    因病废棋仍废酒，鹧鸪鹦鹉伴清闲。

黄庭坚　李宗古出示谢李道人苕帚杖从蒋彦回乞葬地二颂作二诗奉呈
    诗书传女似中郎，杞菊同盘有孟光。
    今日鹧鸪鸣蹇蹇，他年鹦鹉恨堂堂。

黄庭坚　立春
    韭苗香煮饼，野老不知春。
    看镜道如咫，倚楼梅照人。

黄庭坚　吏部苏尚书右选胡侍郎皆和鄙句次韵道谢
    不待烹茶唤睡回，天宫两宰和诗来。
    清如接笕通春溜，快似挥刀斫怒雷。

黄庭坚　荔支绿颂
    王墙东之美酒，得妙用於六物。
    三危露以为味，荔支绿以为色。
    哀白头而投裔，每倾家以继酌。
    忘螭鬽之躨触，见醉乡之城郭。
    扬大夫之拓落，陶徵君之寂寞。
    惜此士之殊时，常生尘於尊勺。

黄庭坚　濂溪诗
    溪毛秀兮水清，可饭羹兮濯缨，
    不渔民利兮又何有于名。弦琴兮觞酒，
    写溪声兮延五老以为寿。蝉蜕尘埃兮玉雪自清，
    听潺湲兮鉴澄明。激贪兮敦薄，
    非青蘯白鸥兮谁与同乐。津有舟兮荡有莲，
    胜日兮与客就闲。人闲拿音兮不知何处散发醉，
    高荷为盖兮倚芙蓉以当伎。霜清水寒兮舟著平沙，
    八方同宇兮云月为家。怀连城兮佩明月，
    鱼鸟亲人兮野老同社而争席。白云蒙头兮与南山为伍，
    非夫人攘臂兮谁余敢侮。

黄庭坚　廖袁州次韵见答并寄黄靖国再生传次韵寄之
    春去怀贤感物多，飞花高下羒丝窠。
    传闻治境无戾虎，更道丰年鸣白鼍。
    史笔纵横窥宝铉，诗才清壮近阴何。
    寄声千万相劳苦，如倚胡床得按摩。

黄庭坚　廖致平送绿荔支为戎州第一王公权荔支绿酒亦为戎州第一
    王公权家荔支绿，廖致平家绿荔支。
    试倾一杯重碧色，快剥千颗轻红肌。
    拨醅蒲萄未足数，堆盘马乳不同时。
    谁能同此胜绝味，唯有老杜东楼诗。

黄庭坚　了观师绣观音赞
    六合内外，若有不观音处。
    则此丝缕，不能坚固。
    横此三十二应，共此一光明聚。
    了观观音，自知金针落处。
    知落处，女娲补天夜夜雨。

黄庭坚　了了庵颂
    方广庵名了了，了了更著庵庶。
    又要涪翁作颂，且图锦上添花。
    若问只今了未，更须侍者煎茶。

黄庭坚　林为之送笔戏赠
    阎生作三副，规摹宣城葛。
    外貌虽铣泽，毫心或麤粝。
