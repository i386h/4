<!-- { "loadSidebar": true } -->
    好古不好今，颇若能自修。
    试问羊裘人，亦合子意不。

释文珦　调琴
    群动夜中息，霜清月满林。
    野僧无俗事，幽与寄瑶琴。
    澹澹思归操，悠悠太古心。
    希声在自得，不必为知音。

释文珦　东冈晓雪
    萧萧夜来雪，失却登山径。
    晓望东见闻头，寒花满松顶。

释文珦　东湖北崦人家
    柴门映石柟，茅屋似僧庵。
    蚕候家人熟，耕时父老谙。
    设羋当兔径，添竹护鱼潭。
    赛雨鸣箫鼓，迎神向水南。

释文珦　东湖荷花
    酣红腻绿三千顷，总是波神变化成。
    出自淤泥元不染，开於玉井旧知名。
    暑天胜似凉天好，叶气过於花气清。
    何事濂溪偏爱此，为他枝蔓不曾生。

释文珦　东嘉风士
    山水知我旧永嘉，谢池千古湛清华。
    四郊风土宜柑树，百里官河尽藕花。
    鸦鹭共栖江面石，渔商分泊渡头沙。
    他年若向中川住，管定清游少在家。

释文珦　东西二眺
    千古江山归雅量，犹今二眺有遗踪。
    要知当日经纶志，问取丹崖几树松。

释文珦　冬日
    交因贫尽绝，懒与病相兼。
    客里朱颜失，吟中白发添。
    衲衣冬未补，霜气夜来严。
    坐待朝曦上，支离曝短檐。

释文珦　冬日山居
    出门无所求，藜杖常挂壁。
    睡起日将午，耳目有清适。
    冰池坼寒光，雪檐响清滴。
    道人期不来，独看麻衣易。

释文珦　冬日山崦人家
    曲崦人家少，谋生各自安。
    垦耕因地力，墐塞御天寒。
    猎火明深峤，渔梁露浅滩。
    老翁知客醉，语不到悲欢。

释文珦　冬日山中遣兴
    始见迎秋气，又复换玄律。
    寒山何萧萧，飘风何弗弗。
    双丸递隐见，百龄信超忽。
    慨念同游人，大半成异物。
    吾年亦云衰，逾六已望七。
    不唯齿发变，旧闻尽遗失。
    死生无定据，万事难固必。
    且以永今朝，奚须计明日。
    息影入山林，曾不厌深密。
    贤哉庞德公，万世称隐逸。

释文珦　洞霄宫
    山势逶迤九锁分，洞天终自异人群。
    君王在昔曾游幸，故老犹今述见闻。
    瀑溅鹤衣明似雪，气蒸龙穴暗成云。
    梦回髣髴鸣笙磬，定有游仙拜老君。

释文珦　读郭文举传
    众人务苟合，达士羞雷同。
    不可相为谋，真成马牛风。
    我爱郭文举，乾坤一冥鸿。

释文珦　读韩非子
    非本韩国诸公子，胡乃人形心蝮{尴监换虫}。
    身既入秦而媚秦，肆无忌惮浮商李。
    狂言著书三十篇，读者能无污脣齿。
    且言仁义不足用，唯有严刑堪致治。
    斯言岂足称人言，反悖经常灭天理。
    且秦为虐犹庶几，名教不容良可耻。
    昔者韩虔尝篡晋，远遡其源固应尔。
    吾欲火书而人人，周孔之道不如是。

释文珦　读史有感
    明良但间作，琐琐常相因。
    谗谀既得志，圣哲多罹屯。
    大化造万物，差品难具陈。
    薰莸不同器，仁暴当异伦。
    使之混而处，枘凿安能亲。
    西伯居羑里，仲尼伤获麟。
    遂使黄绮徒工，商山终避秦。
    潄泉茹紫芝，挥手谢世人。

释文珦　读伍子胥史事
    惆怅当年死属镂，到头忠义竟何如。
    眼悬城郭空怀旧，魂寄江涛尚贾余。
    向使君王从谏诤，未应宫阙便丘墟。
    唯应教是鸱夷子，万里扁舟计不痚。

释文珦　独客
    啧啧阴虫鸣不已，独客无悰夜中起。
    迢遥星汉正西流，千峰浸月清如水。

释文珦　独山吟
    剡山千万峰，维此善其独。
    山中有幽人，遁世心自足。
    永言养灵苗，勿混凡草木。

释文珦　杜鹃
    游魂变化事无涯，吴蜀相望万里赊。
    回首故宫归不得，声声啼血染山花。

释文珦　杜宇朝夕啼客舍檐树间
    杜宇蜀帝魂，啼时吻流血。
    知有思归人，日夜啼不绝。
    吾归渺无期。汝啼岂易说。
    故宫春草深，高堂满簪雪。

释文珦　端居
    为得近樵渔，閒寻此地居。
    省交长闭户，耽静欲焚书。
    自爱心情澹，人嫌礼貌痚。
    径从荒草没，衰懒不能除。

释文珦　短歌行
    忆蜍游中林，鸟鸣兰蕙芳。
    重来岂云久，草木倏已黄。
    乙鸟始辞去，群鸿复南翔。
    天道有代谢，人生安得常。
    促促不我留，譬如石火光。
    红颜日以瘁，玄发日以霜。
    载念泉下人，宁不增悲伤。
    聆我短歌行，歌短意则长。

释文珦　二疏
    汉朝诸公卿，鲜有能自全。
    广爱信明哲，独悟於机先。
    托之老氏训，辞禄偕归田。
    祖帐东都门，万口称其贤。
    於今阅千龄，高风犹凛然。

释文珦　法宝琏师求竹轩
    南轩竹色映溪光，不减吾州五月凉。
    犹恨秋来鸥鹭少，须君更为筑横塘。

释文珦　反舌
    毛羽诚无取，禽中号善鸣。
    能将一片舌，巧作百般声。
    元是因风气，曾非出性情。
    君看五月后，瘖默愧流莺。

释文珦　泛富春江
    梦寐羊求客，清游乐此邦。
    一篙残腊雨，千古富春江。
    岸转青螺合，烟明白鸟双。
    洗除名利迹，滩濑日春撞。

释文珦　访山家
    山翁居处僻，野屋盖茅新。
    自得烟霞趣，应无车马尘。
    怪禽啼似鬼，古木变为人。
    不是忘缘者，谁能与子亲。

释文珦　访山家
    山翁居处僻，野屋盖茅新。
    自得烟雾趣，应无车马尘。
    怪禽啼似鬼，古木变为人。
    不是忘缘者，谁能与子亲。

释文珦　倣古思边
    去年与君别，绿树闻啼鴂。
    今年当此时，忆君未归。
    音书难寄远，珠泪湿罗衣。

释文珦　放鹤操
    相彼胎禽兮有志凌霄，翦翎铩翼兮羁縻於笼牢，
    为时人之近玩兮中心郁陶。有高人兮逆知其然，
    养成羽仪兮纵之於千仞之巅，使全其性兮逍遥乎九天。
    九天之高兮穹窿，鹤之乐兮融融，
    维高人之德兮与天无穷。

释文珦　放浪
    放浪一虚舟，江湖七十秋。
    见闻遗耳目，生死付浮休。
    宁有机心在，唯同造物游。
    脱然不境外，无喜亦无忧。

释文珦　放浪诗
    放浪游名山，山水悦人意。
    穷日不知疾，行行转幽邃。
    空籁如风声，奇峰似云气。
    濯足就寒流，憩锡投古寺。
    长廊遇真僧，妙语发清秘。
    道我多隐情，喜我无从伪。
    愿言从此始，万事尽捐弃。
    相从了余生，共践真实地。

释文珦　放吟
    心绝驰竞如安流，身逃系属同虚舟。
    无车每每跨黄犊，有暇时时盟白鸥。
    随分嬉游随分乐，可曾计较可曾愁。
    老吟亦不记声律，乱写孟郊沙井头。

释文珦　飞来峰猿
    恐山还欲去，着尔慰山灵。
    挂处频分影，吟时不见形。
    鹫峰愁外远，巴峡梦中青。
    月下三声苦，幽人却要听。

释文珦　废宅
    昔年夸富贵，磨灭等流尘。
    应是重归燕，难寻旧主人。
    径莎空泣露，门柳不成春。
    唯有同游客，经过感慨频。

释文珦　废冢
    荒划没颓垣，知是何人墓。
    高顶上牛羊，空间住狐兔。
    行旅为伤神，子孙在何处，
    飋飋起悲风，萧骚白杨树。

释文珦　风雨
    晚来江上天不分，老蛟吐气成江云。
    夜半大风飘屋瓦，顷刻檐间雨如泻。
    柴门紧闭不敢开，渐闻水声到床下，
    开门处处闻啼号，尽说浪头三尺高。
    室庐漂荡无处所，妻孥大半随波涛。
    江市一时为沮洳，急打行包入山去。
    通衢沆漭不可行，历尽西山豺虎路。
    但愿自今风雨调，无复破块与鸣条。

释文珦　冯深居长余二十三岁赵东阁长余二十二岁周汶阳长余一十七岁皆折行
    三老皆达人，虚受无蕂芥。
    笔阵绝纵横，词源极澎湃。
    丁时身屡蹇，志道心不懈。
    放浪事物表，若曰宇宙隘。
    求我於空间，岂识有机械。
    留诗在幽窗，足以镇山怪。
    神灵谨守藏，光艳无减杀。
    今朝一长吟，顿使老疾差。
    三老不可作，吾心亦遄迈。
    中心曷能忘，长吟复长喟。

释文珦　冯深居挽词
    天地一深翁，匡庐气所钟。
    亲传厚斋业，优得考亭宗。
    劲筇霜崖竹，高标雪峤松。
    沧溟含雅量，干莫避辞锋。
    元老皆知敬，憸夫独不容。
    畏涂尝跌足，道院暂潜纵。
    冤白州麾晚，身亡奠斝重。
    魂应归帝所，人尽哭堂封。
    有道存方册，无名上景钟。
    死生今隔异，湖海昔过从。
    芻束无繇致，愁凝五老峰。

释文珦　冯深居宰会稽
    诏辟稽山悬，清风在一琴。
    那知致君术，不是字民心。
    官舍桐阴合。圜扉草色深。
    退衙人吏散，应共野僧吟。

释文珦　凤仙花
    何年凤背古仙人，草木之中自化身。
    丹袂翠翘秋色里，犹资沆瀣养精神。

释文珦　奉酬盐仓李丈金橘银鱼之什
    为有风流贺季真，道斋从此往来频。
    锦囊牙轴诗千卷，金橘银鱼酒一巡。
    见我每呼莲社客，看君还是竹林人。
    有时夜话寒更尽，明日相逢语又新。

释文珦　芙蓉花歌
    东邻槛外芙蓉花，初开粲粲如朝霞。
    今朝花谢枝空在，绕树千回只叹嗟。
