<!-- { "loadSidebar": true } -->
    指天指地独称尊，搅动乾坤海岳昏。
    自从赚杀人无数，直至而今无脑门。

释慧性　偈颂一百零一首
    雨过长空，檐头滴滴。
    觌面相呈，人信不及。
    信得及，万古长空元不湿。

释慧性　偈颂一百零一首
    一即一切，一切即一。
    拈青玉峡，向焦螟眼中。
    撮大地来，如粟米粒。
    会则事同一家，不会则知我受屈。

释慧性　偈颂一百零一首
    独標万象，物外宣扬。
    天长地久，地久天长。

释慧性　偈颂一百零一首
    无作无为，无说无示。
    可以济群，类统万邦。
    同六虚，融三际，
    此是吾家第一义。

释慧性　偈颂一百零一首
    瀑布悬崖落半空，等闲平步广寒宫。
    乘时坐断孤峰顶，千圣从教立下风。

释慧性　偈颂一百零一首
    祖禰不了，儿孙遭累。
    祝著磕著，无处回避。
    不辞礼拜烧香，也要递相钝置。

释慧性　偈颂一百零一首
    作家炉鞴，本分钳鎚。
    不用埋兵施陷虎，白拈手裹觅便宜。

释慧性　偈颂一百零一首
    喝散白云，穿开碧落。
    一步阔一步，一著高一著。

释慧性　偈颂一百零一首
    未举先知执与伦，掀腾海岳动乾坤。
    巑崖句裹翻身转，盘走珠兮珠走盘。

释慧性　偈颂一百零一首
    一真含法界，大用等虚空。
    千祥如雾集，万善若云臻。
    用祝吾皇无量寿，天高无极地无穷。

释慧性　偈颂一百零一首
    郊原雨过，春日熙熙。
    桃红李白，发最上机。
    哑却口，落尽眉。
    就中一曲江南发，荐管迎风撩乱吹。

释慧性　偈颂一百零一首
    声前一句，十方显露。
    佛祖不知，衲僧罔措。

释慧性　偈颂一百零一首
    万壑千岩，云霞锁雾。
    洞然明白，觌面分付。
    雁影落寒潭，孤舟横野渡。

释慧性　偈颂一百零一首
    毗卢师，法身主，
    从夺临机些子许。目前分付与阿谁，
    踢起眉毛争荐取。

释慧性　偈颂一百零一首
    去圣时遥，人多懈怠。
    逆则生嗔，顺则生爱。
    不嗔不爱，东海剪刀，
    西番布袋。解脱门头紧著关，
    休夸铺席无人卖。脑后见腮，
    和賏右藏}捉败。

释慧性　偈颂一百零一首
    一番秋雨一番凉，道路无尘野菊香。
    翻笑昔年陶令尹，攒眉归去错商量。
    恁麽不恁麽，破镜不重光。
    若把拈花微笑是，切忌将奴唤作郎。

释慧性　偈颂一百零一首
    鼓没弦琴，吹无孔笛。
    共乐尧年同舜日，达磨九年空面壁。

释慧性　偈颂一百零一首
    久雨不晴，才明又雨。
    阴阳交泰，万物得所。
    明明百草头，能为万象主。
    觌面相呈，切忌莽卤。

释慧性　偈颂一百零一首
    秋风离离，秋色依依。
    秋云淡儜，秋月分辉。
    篆不彫之心印，状似铁牛之机。
    阿呵呵，力{内力外囗}希，
    再三捞摝始应知。

释慧性　偈颂一百零一首
    月挂长空，孤峰独宿。
    幽鸟数声清，白云断处续。
    佛眼难窥，拗直作曲。
    羚羊挂角绝从由，无限清风生八极。

释慧性　偈颂一百零一首
    是句亦划，非句亦划。
    瞒瞒顸顸，生铁门限。
    如斯出世为人，归瞎却衲僧正眼。
    子功捡点将来，也是徐六担板。

释慧性　偈颂一百零一首
    瞿昙夜半见明星，礁觜挑开眼裹筋。
    四十九年无畏说，至今错认定盘星。
    将头不猛，带累三军。
    曹溪波浪如相似，无限平人被陆沈。

释慧性　偈颂一百零一首
    草离离，烟漠漠，
    雨如膏，云如鹤。
    说了也，错错错。
    五老峰高彻骨寒，野猿啼断山月落。

释慧性　偈颂一百零一首
    天得一，地得一，
    王得一兮无等匹，又何必，
    闪电光中加霹雳。朝来细雨洒危层，
    八面风清照红日。

释慧性　偈颂一百零一首
    大包无外，细入无间。
    内外绝瑕疵，古今无背面。
    森罗万象影中藏，四圣六凡光裹现。
    分明常在诸人前，未审诸人见不见，
    铁壁银山通一线。

释慧性　偈颂一百零一首
    雪埋松径，梅著寒梢。
    露倮倮，赤洒洒，
    独孤標。寒山逢拾得，
    抚掌笑呵呵。

释慧性　偈颂一百零一首
    初三十一，中九下七。
    更不囊藏，当阳拈出。
    一气转洪钧，八方开寿域。

释慧性　偈颂一百零一首
    心月孤圆，清光皎洁。
    吞尽十方空，银碗裹盛雪。
    本光瑞如此，笔倒灯明佛。

释慧性　偈颂一百零一首
    本犀花散一山秋，更约清风作腾游。
    笑傲幽香翻叶底，西来祖意在枝头。
    没回互，兴悠悠，
    辽天鼻孔齐穿却，更嫌何处不风流。

释慧性　偈颂一百零一首
    杀人刀，活人剑，
    劈破虚空成两片。千妖百怪尽潜踪，
    万象森罗光影现。艾人与门神，
    端的见不见。拄杖子聊通一线。

释慧性　偈颂一百零一首
    有结有解俱错，到底无绳自缚。
    一夏九十日终，个个眉须堕落。
    入水长人，填沟塞壑。
    相逢只解那斯祁，明眼衲僧休卜度。

释慧性　偈颂一百零一首
    才开口又成剩语，不开口又成增语，
    发机须是千钧弩。草店家风别，
    翻云又覆雨。若是陶渊明，
    攒眉便归去。

释慧性　偈颂一百零一首
    松萝影裹，积翠堆中。
    白云为盖，流泉作琴。
    只影独標岩上月，不知那个是知音。
    耳卓朔，头蓬忪，
    抬眸鹞子过辽东。

释慧性　偈颂一百零一首
    言语动用没交涉，非言语动用亦没交涉。
    倾肠倒腹，为楔出楔。
    哑却我口秃却舌，明明万里一修铁。

释慧性　偈颂一百零一首
    点捡将来，罪过不少。
    只凭拄杖，一切靠倒。

释慧性　偈颂一百零一首
    掀翻四大海，踢倒须弥卢。
    心粗胆大，少实多虚。
    夜见明星曾落节，儿孙随后受涂糊。

释慧性　偈颂一百零一首
    木落高秋玉露垂，慎终追远又思惟。
    无端一世减胡种，累及儿孙说向谁。
    哑却口，落尽眉。
    牵梨拽杷，带水拖泥。
    顺捋虎须拈蝎尾，白拈手裹觅便宜。
    家肥生孝子，谁是吾逆儿。
    呜咿，呜咿。
    秋露春风消息在，不知谁荐上头机。

释慧性　偈颂一百零一首
    喝散白云，穿开碧落。
    须弥灯王，无处摸索。

释慧性　偈颂一百零一首
    深藏古寺老垂垂，冷暖相谙只自知。
    不谓使符相苦逼，依然拽把又牵犁。

释慧性　偈颂一百零一首
    开门待知识，知识不来过。
    开口不在舌头上，儜看平地起风波。

释慧性　偈颂一百零一首
    佛祖大机，自前密布。
    主中宾，宾中主。
    云从龙，风从虎，
    发机须是千钧弩。

释慧性　偈颂一百零一首
    岁尽年穷，无可不可。
    烹露地牛，烧榾柮火。
    野菜只添一筋油，满钵和罗唯一饱。
    笑傲烟霞，白云风拂。

释慧性　偈颂一百零一首
    韶阳一曲自高歌，困来一觉和衣倒。
    浅种深耕得自由，珊瑚枝头日杲杲。

释慧性　偈颂一百零一首
    东村王老夜烧钱，打著南边动北边。
    赤骨历穷夸富贵，日高三丈尚憨眠。

释慧性　偈颂一百零一首
    穹窿山裹老于菟，一点圆明烁太虚。
    八角磨盘空裹转，寥落林泉意自殊。
    超物象，绝石模，
    将为胡须赤，更有赤须胡。

释慧性　偈颂一百零一首
    一人道有一人无，正令全提肘后符。
    昨夜虚空开口笑，石人吞却洞庭湖。

释慧性　偈颂一百零一首
    离四句，绝百非。
    一言已出，驷马难追。
    一任金鸟东出，徒教玉兔沈西。
    千钧之弩，不为鼷鼠而发机。

释慧性　偈颂一百零一首
    春雨如膏，春云如鹤。
    客从天外来，正是魔王脚。
    阃外威權，麒麟万里何抅束。
    肥马辘辘，瘦马辘辘。
    日逐忙忙等闲过，些儿毒气谁轻触。

释慧性　偈颂一百零一首
    今朝四月初一，万像难逃影质。
    马祖升堂，百丈卷席。
    秘魔擎叉，鲁祖面壁。
    唤驴作马，虾跳不出。
    麒麟一角尖，鸟龟三眼赤。

释慧性　偈颂一百零一首
    云收天际，杲日当空。
    坐立俨然，如何通信。
    自是不归归便得，五湖烟浪有谁争。

释慧性　偈颂一百零一首
    八还正眼顶门开，悟得门门有善财。
    要识九旬行道处，薰风依旧自南来。

释慧性　偈颂一百零一首
    不与万法为侣，咬定牙关错举。
    西江吸尽铁船浮，活提狞龙和角煮。
    倒骑佛殿三门，翻手为云覆手雨。

释慧性　偈颂一百零一首
    兔马有角，牛羊无角。
    智不到处，切忌道著。
    拈得鼻孔还失却。

释慧性　偈颂一百零一首
    相见不扬眉，雷轰闪电迟。
    知音才侧耳，拟议落便宜。
    威行阃外，瞥转机轮，
    大千捏聚一微尘。

释慧性　偈颂一百零一首
    息庵去世肉犹暖，五逆还它五逆儿。
    海涌峰头行正令，白拈谁敢觅便宜。

释慧性　偈颂一百零一首
    金刚圈，粟棘蓬。
    拈来便用，耀古腾今。
    格外知音才领略，四方八面起清风。

