<!-- { "loadSidebar": true } -->
    盗兼兵塞路，贫与病随身。
    行李奔穷岁，生刍奠故人。
    论文岂知许，但喜酒杯亲。

方回　喜刘伯宣尚书至五首
    闻说尚书至，欢声沸道傍。
    饥民应复饱，暑气顿成凉。
    此老今能几，吾徒尚有望。
    略容对谈麈，小缓理归航。

方回　喜刘伯宣尚书至五首
    湖滨文字饮，一别五年余。
    未死须重见，将诗屡当书。
    事元无可说，意自不能疏。
    近日知来信，顽躯百病除。

方回　喜刘伯宣尚书至五首
    所至无嚬蹙，当今亦鲜哉。
    名誉非易致，悦服有从来。
    汉令更泉币，吴侬告水灾。
    忽闻自天下，何策可春回。

方回　喜刘伯宣尚书至五首
    湖海襟期落，山林骨相寒。
    自惭知道晚，未觉忍穷难。
    缺米临炊籴，逢花就担看。
    尚能中酒圣，肯讳作诗酸。

方回　喜刘伯宣尚书至五首
    于世已无求，公来特少留。
    相期一会面，动隔几年秋。
    鼎贵曾何乐，常饥亦不忧。
    端能专凤沼，未必胜渔舟。

方回　喜刘元煇再至用前韵二首
    吟袖与风飘，囊无锦可挑。
    频来閒话好，勿惜步行遥。
    煮淡蔬胜肉，燃枯草带硝。
    我心知此客，未易以旌招。

方回　喜刘元煇再至用前韵二首
    诗忙去复来，侧睨笑舆台。
    未厌庖三韭，终难和八梅。
    亲朋惊逝谢，租债迫徵催。
    不酌开怀酒，愁眉讵许开。

方回　喜刘元煇至二首
    荒园槁叶飘，荠菜已堪挑。
    颇讶煎茶缓，元知汲水遥。
    日暄花迸蕾，霜过土生硝。
    小待谋新酝，诗朋一一招。

方回　喜刘元煇至二首
    诗翁今雨来，同步上荒台。
    草死元藏药，花穷始到梅。
    南方酣战急，北陆苦寒催。
    穷老情怀恶，因君得暂开。

方回　喜晴行
    漂零踪迹客囊空，迅驶光阴岁律穷。
    野次忽惊三夜雪，林端初住五更风。
    斗杓南指天犹黑，海气东升日已红。
    稍借晴光动杨柳，归心肯复后春鸿。

方回　喜雪
    寒空雨止暂霏微，积渐随风散乱飞。
    夜气直能欺毯纩，晨光不待启窗扉。
    儿童踊跃欢声起，鸟雀摧藏过翼稀。
    想见竹桃亚梅处，家人扫径望予归。

方回　喜雨
    骤涨阶前可泛舟，天低近屋火云收。
    竹户纸窗清洒洒，葛衫纱帐冷修修。
    秋馆梧桐羁客恨，春郊杨柳少年愁。
    移得此声来六月，人人喜色上眉头。

方回　喜雨晴
    骤雨送残雪，山涧没半膝。
    悠悠入深溪，想复高数尺。
    赤土流水红，青土流水碧。
    寸步阻烂泥，诗眼返自德。
    维兹九江路，巴蜀通大驿。
    今事既不然，取道浮梁侧。
    西偏数巨港，春涨辄泛溢。
    无桥复无船，仆曹为予戚。
    老夫负胆气，动为万里役。
    江河淮湖间，径度无怖色。
    恭惟天所棐，岂不在正直。
    但行无所苦，前路皆晴日。

方回　喜寓轩张梦符侍郎下访
    事业更篇章，从来例姓张。
    茂先同晋轨，子寿振唐纲。
    云仍今接踵，月旦早名扬。
    神剑干将出，高冠獬豸昂。
    褰帷初鄂渚，杖斧复钱塘。
    士类星杓仰，文声电泽滂。
    四愁肩慷慨，七命敌铿锵。
    暖酹梅边冢，春遨柳下航。
    留题存感慨，属和笑奔忙。
    羸劣惭形秽，含弘赖疾藏。
    一离湖曲路，五换岁干阳。
    诵句思诗伯，除官说侍郎。
    班联参冢宰，铨部佐文昌。
    北壤蠙蛛割，南邦翠荡翔。
    雪寻浮玉渡，月认涌金墙。
    不鄙侨栖陋，来同雅话长。
    有书兼笔砚，无酒但茶汤。
    衰谢时维迈，羁穷气尚刚。
    斯人一青顾，怀古视穹苍。

方回　喜赵宾昫杨华父两儿两女互姻
    十年役严陵，心服赵宾昫。
    绝口不方贫，其气常扬扬。
    一诵贯千古，一醉举百觞。
    俗士或近之，白眼视昊苍。
    包山岭可巍，子云孙姓杨。
    江海一扁舟，倒屣倾侯王。
    见人有闰病，赐以药饵良。
    朋友负微过，责善尤谆详。
    两翁我独识，非狷亦非狂。
    两家结姻好，古道颜色光。
    赵男与杨女，年向十五强。
    一朝驰聘币，互写红笺长。
    赵有五岁女，杨有五岁郎。
    是日并纳采，酒雁填高堂。
    两翁自为媒，两家门户当。
    匪为门户当，芝兰同一香。
    不羡积金璧，不受丰缣缃。
    各喜所脔婿，诵书声琅琅。
    已能临法帖，已解工诗章。
    何惭昔羲之，坦腹双东床。

方回　喜赵宾昫至次韵舟行二首
    别后生涯两更微，裹粮东路是耶非。
    我才疋马荒山出，公亦轻帆下水飞。
    市酤未成投辖饮，閒枰聊解烂柯围。
    会须一骋吴山目，同上严家九陇矶。

方回　喜赵宾昫至次韵舟行二首
    忆泛桐江水，真成照胆清。
    熟知渔父乐，恨乏钓船轻。
    身老不重少，潮平还复生。
    谁能似沙鸟，兴废了无情。

方回　喜宗兄端叟再会武林还暨阳二首
    我亦七旬老，公为两岁兄。
    共知吾辈拙，各赖此心平。
    江海逃簪绂，乾坤寝甲兵。
    喜逢又惜别，久幸荫宗盟。

方回　喜宗兄端叟再会武林还暨阳二首
    兵间曾脱死，不意各年高。
    未觉才全尽，犹能气颇豪。
    有诗尝互看，无酒可同遨。
    吴越相思梦，谁云隔夜涛。

方回　戏简杨华父
    落笔知学力，开口见心事。
    吾尝持此说，以阅天下士。
    杨侯老病躯，斗胆傲一世。
    王公敢唾骂，圣贤自位置。
    贫至典深衣，犹抱禹稷志。
    立论无今人，作诗有古意。
    半夜起醉歌，达旦不肯寐。
    佯狂未为非，贾祸亦可畏。
    筑屋五百间，誓言恢讲肄。
    何如觅皂角，浣濯暑服腻。

方回　戏书
    万有非真偶有之，倏无合悟本无时。
    伯夷季札轻千乘，肯着春风护柳枝。

方回　戏书
    春天晴更好，无奈恶情怀。
    马死鞍空在，花开酒欠佳。
    邻医赊药饵，侍婢典簪钗。
    倚杖吟还喜，新分孔暮楷。

方回　戏书旅况
    垢痒频搔虱欠烘，泥行草宿叹匆匆。
    欲纫衣苦无针线，每煮羹难得菜葱。
    险恶固宜防贼盗，愚顽莫可恕奴僮。
    閒人况是身为客，是事难将昔日同。

方回　戏咏昌化县土风二首
    阔衣男子荷薪樵，瘿颈妇人昂髻髫。
    巨石塞途饶荦确，荒村扃户故萧条。
    水风骚屑雨非雨，溪涧复重桥复桥。
    授粲割鲜何敢望，尚无漓酒与侬浇。

方回　戏咏昌化县土风二首
    富有大山无广川，积多冢树少炊烟。
    绝奇车盘岭上石，稍阔走马平东田。
    竹筐晒谷争晴日，瓦瓮淹虀及冻天。
    未信苏湖万顷室，数家荞穄树头悬。

方回　戏咏老农观稻以秋字为韵
    扶杖行阡陌，粳籼极望秋。
    儿孙邀按视，父宿听分抽。
    村佃同黄馘，山妻对白头。
    负禾难努力，拾穗尚明眸。
    粪薄嫌苗瘠，耘迟讶草留。
    后生无乃懒，今岁更奚尤。
    籴价先朝贱，租期旧尹优。
    迩来非昔比，谁复为侬忧。
    路远筋骸倦，风凉咳唾稠。
    采壶炊破甑，啖茹荐新簄。
    一饭都能几，三杯即告休。
    堆场喧鸟雀，隘巷集羊牛。
    幼稚茅茨候，吹呼果栗求。
    虽无玉鸠赐，端胜富民侯。

方回　戏咏老农观稻以秋字为韵
    久无筋力荷鉯耰，坐阅千畦{左禾右罢}稏秋。
    又喜黄云今满眼，不知白雪已盈头。
    丁宁肯幼频驱雀，约敕比邻远放牛。
    及早儿孙了租税，颓龄一饱更何忧。

方回　细省
    细省浮生理，宜令寸地宽。
    老兼无病少，閒欲不贪难。
    远极山逾好，晴初雪更寒。
    聚奎几卿相，谁解胜陈抟。

方回　细雨
    云无又有之，细亦不毫丝。
    未许迎眸数，才容洒面知。
    积能成树滴，散忽被风吹。
    野烧痕初动，春鞭政要诗。

方回　下长安堰
    已雪又复雨，天寒行路难。
    船中寒尚可，未若堰头寒。
    已雨又欲雪，泥深行路迷。
    岸边泥尚可，未若堰头泥。
    官船买船逾十丈，终日牵攀仅能上。
    小船不阔五尺者，大船塞之下容下。
    堰夫惯见甘途污，轴胶缆断相号呼。
    得钱赡家计未愚，不惜身如牛与豬。
    人生劣可足衣食，何必来此堰头立。

方回　下回岭
    上岭何所苦，一步一气喘。
    下岭何所苦，一步一脚软。
    直视三千丈，石梯落层巘。
    终须到平处，尚作屈曲转。
    彼犹可通车，太行羊肠坂。
    此乃不容步，险甚蜀道栈。
    回首望木杪，千里百里无。

方回　下营晓行二首
    霜锲驼裘耳欲冰，谁家先我已宵兴。
    道傍篱落遮丛筱，隔火荧荧见一灯。
    
    【卷23】

方回　下营晓行二首
    月淡云浓弄晓晴，草中白处路微明。
    垂鞭缓辔十余里，始听鸣鸡第一声。

方回　夏日
    多病情怀懒，新晴草木光。
    倦骸扶老瘦，幽径息阴凉。
    家瘠盘餐俭，村荒籴价昂。
    岂无可忧者，得句暂能忘。

方回　夏日小园
    山中岂不乐，奈无田可耕。
    傍宅莳荒圃，长夏日閒行。
    行倦即独坐，时闻幽鸟鸣。
