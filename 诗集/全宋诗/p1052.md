<!-- { "loadSidebar": true } -->
    犹倚谢安石，深心抚嫠惸。

黄庭坚　次韵师厚萱草
    从来占北堂，雨露借恩光。
    与菊乱佳色，共葵倾太阳。
    人生真苦相，物理忌孤芳。
    不及空庭草，荣衰可两忘。

黄庭坚　次韵师厚雨中昼寝忆江南饼麴酒
    雨砌无车马，风帘洒静便。
    忽思江外酒，准拟醉时眠。
    隐几惟观化，开书屡绝编。
    遥知烟渚梦，遣骑唤渔船。

黄庭坚　次韵十九叔父台源
    闻道台源境，锄荒三径通。
    人曾梦蚁穴，鹤亦怕鸡笼。
    万壑秋声别，千江月体同。
    须知有一路，不在白云中。

黄庭坚　次韵石七三六言七首
    从来不似一物，妄欲贯穿九流。
    骨硬非黄閤相，眼青见白蘯洲。

黄庭坚　次韵石七三六言七首
    生涯一九节筇，老境五十六翁。
    不堪上补黼黻，但可归教儿童。

黄庭坚　次韵石七三六言七首
    万里草荒先垄，六年虫蠹群经。
    老喜宽恩放去，心似惊波不停。

黄庭坚　次韵石七三六言七首
    为君试讲古学，此事可牋天公。
    君看花梢朝露，何如松上霜风。

黄庭坚　次韵石七三六言七首
    幽州已投斧柯，崇山更用忧何。
    且喜龚邹冠豸，又闻张董上坡。

黄庭坚　次韵石七三六言七首
    看著庄周枯槁，化为胡蝶聁轻。
    人见穿花入柳，谁知有体无情。

黄庭坚　次韵石七三六言七首
    欲行水遶山围，但闻鲲化鹏飞。
    女忧鬓发尽白，兄叹江船未归。

黄庭坚　次韵时进叔二十六韵
    时子河上园，竹间开栋宇。
    大儿胜衣冠，小儿丰颊辅。
    嫁女与朱公，伏腊可称举。
    发疏虽苍浪，齿嚼未龃龉。
    鸡栖牛羊下，各自有室处。
    四墙规摹小，易守若滕莒。
    舍前花木深，春物丽观睹。
    舍後曲池蛙，斋堂风月苦。
    此岂不足欤，叹岁不我与。
    客宦孤云耳，未知秦吴楚。
    向来千驷公，果媿一丘土。
    宁当损轩昂，聊欲效俯伛。
    时子听然笑，吾已悟仓鼠。
    少犹守章句，晚实爱农圃。
    鹊巢最知风，蚁穴识阴雨。
    世网事谙委，醉乡俗淳古。
    坐忘两家说，肉坚与肠腐。
    酒至即使倾，客来敢辞窭。
    时邀五柳陶，共过三径诩。
    往在少年场，豪气压颍汝。
    借令今尚尔，真复难共语。
    稍知怜麴蘖，渐解等灉濋。
    朋友半山阿，光阴共行旅。
    人故义当亲，衣故义当补。
    飞凫王令尹，期我向君所。
    君为拂眠床，淹留暮城阻。

黄庭坚　次韵叔父圣谟咏莺迁谷
    鸦舅颇强聒，仆姑常勃溪。
    黄鸟怀好音，秋菊染春衣。
    嘤嘤求朋友，忧患同一枝。
    提壶要酤我，杜宇赋式微。
    黄鸟在幽谷，韬光养羽仪。
    晴风曜桃李，言语自知时。
    先生丘中隐，乔木见雄雌。
    引子迁绿阴，相戒防祸机。
    李杜死刀锯，陈张怨弃遗。
    不如听黄鸟，永昼客争棋。

黄庭坚　次韵叔父台源歌
    吾家叔度天与闲，晚喜著书如漆园。
    台平旧基水发源，但闻淙淙下林峦。
    一朝斩木见万象，吞若云梦胸中宽。
    漱涤泥沙出山骨，混沌凿窍物状完。
    茶甘酒美汲双井，鱼肥稻香派百泉。
    暑风披襟著菡萏，夜月洗耳听潺湲。
    时从甥侄置樽俎，此地端正朝诸山。
    除书谤书两不到，紫烟白云深锁关。
    乡人讼争请来决，到门怀惭相与还。
    呼儿理琴荡俗气，果在巢由季孟间。

黄庭坚　次韵叔父夷仲送夏君玉赴零陵主簿
    田窦堂上酒，未醉已变态。
    何如东陵瓜，子母相钩带。
    富贵席未暖，珠玉作灾怪。
    茅茨虽长贫，终有懿亲在。
    丈人困州县，短发余会撮。
    居然枳棘栖，坐阅岁月代。
    青云已迷津，浊酒未割爱。
    簿领能无休，飣餷唤鱼菜。
    羇旅苦地偏，江湖见天大。
    万里一帆樯，长风可倚赖。
    因行访幽禅，头陀烟雨外。

黄庭坚　次韵叔原会寂照房
    风雨思齐诗，草木怨楚调。
    本无心击排，胜日用歌啸。
    僧窗茶烟底，清绝对二妙。
    俱含万里情，雪梅开岭徼。
    我憀风味浅，砌莎慕松茑。
    中朝盛人物，谁与开颜笑。
    二公老谙事，似解寂寞钓。
    对之空叹嗟，楼阁重晚照。

黄庭坚　次韵宋懋宗僦居甘泉坊雪後书怀
    汉家太史宋公孙，漫逐班行谒帝阍。
    燕颔封侯空有相，蛾眉倾国自难昏。
    家徒四壁书侵坐，马瘦三山叶拥门。
    安得风帆随雪水，江南石上对洼尊。

黄庭坚　次韵宋懋宗三月十四日到西池都人盛观翰林公出遨
    金狨系马晓莺边，不比春江上水船。
    人语车声喧法曲，花光楼影倒晴天。
    人间化鹤三千岁，海上看羊十九年。
    还作遨头惊俗眼，风流文物属苏仙。

黄庭坚　次韵孙子实寄少游
    薜宣欲吏云，季氏或招闵。
    此公胸中秋，万物欲收稛。
    卖药偶知名，草玄非近准。
    才难不易得，志大略细谨。
    士生要弘毅，天地为盖轸。
    骥来盐车骖，井下短绠引。
    难甘呼尔食，聊寄粲然辴。
    谁能借前筹，还妇用束縵。
    吾闻调羹鼎，异味及枌堇。
    岂其供王羞，而弃会稽笋。

黄庭坚　次韵孙子实题少章寄寂斋
    虚名误壮夫，今古可笑闵。
    尸裹万里归，书载五车稛。
    安知衡门下，身与天地准。
    秦晁两美士，内行颇修谨。
    余欲远之深，抽琴去其轸。
    寄寂喧哄间，此道有汲引。
    狱户闻笞榜，市声杂嘲辴。
    二生对曲肱，圭玉发石蕴。
    大小穷鹏鷃，短长见椿槿。
    欲闻寂时声，黄锺在龙箂。

黄庭坚　次韵坦夫见惠长句
    温风撩人随处去，欲如膻羊蚁旋慕。
    落英马前高下飞，牵挽忽与樽酒遇。
    令行如水万夫长，倾盖不减平生故。
    素方成缁面黧黑，笑说尘沙工点污。
    王事贤劳尚有诗，自卷溪藤染霜兔。
    桃李清阴坐未移，走送雄篇疲健步。
    张侯先不露文章，十年深深豹藏雾。
    歨来听讼小棠阴，千里鸣弦舞韶瀋。
    我名最落诸人後，顿使漂山由众喣。
    伐木丁丁愧友声，食蘯呦呦怀野聚。
    谷阳旧垒一片春，勤我引领西南傃。
    遥知红紫能乱眼，锦衾作梦高唐赋。
    简书留句四十里，梦魂明月识归路。
    公才富比沧海宫，明珠珊瑚凡几库。
    惠连冢上麦纤纤，喜公犹得春草句。
    明朝折柳作马箠，想见杯盘咄嗟具。
    风光暂来不供耫，大似横塘过飞鹜。
    瓮面浮蛆暖更多，气味烦公卒调护。
    树头树底劝提壶，南冈北冈教脱裦。
    春衣可著惬醉眠，急觞催传莫论数。

黄庭坚　次韵题粹老客亭诗后
    客亭长短路南北，衮衮行人哪得知。
    惟有相逢即相别，一杯成喜只成悲。

黄庭坚　次韵庭诲按秋课出城
    风鸣落意地，露著晚瓜田。
    官道奔车气，经家煮枣烟。
    获人歌挃挃，公子骑翩翩。
    旁舍末隐举，明秋愿有年。

黄庭坚　次韵外舅喜王正仲三丈奉诏祷南岳回至襄阳舍驿马就舟见过三首
    汉上思见庞德公，别来悲叹事无穷。
    声名藉甚漫前日，须鬓索然成老翁。
    家酿已随刻漏下，园花更开三四红。
    相逢不饮未为得，听取百鸟啼匆匆。

黄庭坚　次韵外舅喜王正仲三丈奉诏祷南岳回至襄阳舍驿马就舟见过三首
    能来问疾好音传，蹇步昏花当日痊。
    烹鲤得书增目力，呼儿扶立候门前。
    游谈取重憀犀首，居物多赢昧计然。
    惟有交亲等金石，白头忘义复忘年。

黄庭坚　次韵外舅喜王正仲三丈奉诏祷南岳回至襄阳舍驿马就舟见过三首
    语言少味无阿堵，冰雪相看有此君。
    灯火诗书如梦寐，麒麟图画属浮云。
    平章息女能为妇，欢喜儿曹解缀文。
    忧乐同科惟石友，别离空复数朝曛。

黄庭坚　次韵王炳之惠玉版纸
    王侯须若缘坡竹，哦诗清风起空谷。
    古田小纸惠我百，信知溪翁能解玉。
    鸣磚千杵动秋山，裹粮万里来辇毂。
    儒林丈人有苏公，相如子云再生蜀。
    往时翰墨颇横流，此公归来有边幅。
    小楷多传乐毅论，高词欲奏云问曲。
    不持去扫苏公门，乃令小人今拜辱。
    去骚甚远文气卑，画虎不成书势俗。
    董狐南史一笔无，误掌杀青司记录。
    虽然此中有公议，或辱五鼎荣半菽。
    愿公进德使见书，不敢毀　公米千斛。

黄庭坚　次韵王定国扬州见寄
    清洛思君昼夜流，北归何日片帆收。
    未生白发犹堪酒，垂上青云却佐州。
    飞雪堆盘鱠鱼腹，明珠论斗煮鸡头。
    平生行乐自不恶，岂有竹西歌吹愁。

黄庭坚　次韵王荆公题西太乙宫壁二首
    风急啼乌未了，雨来战蚁方酣。
    真是真非安在，人间北看成南。

黄庭坚　次韵王荆公题西太乙宫壁二首
    晚风池莲香度，晓日宫槐影西。
    白下长干梦到，青门紫曲尘迷。

黄庭坚　次韵王穉川客舍二首
    五更归梦常苦短，一寸客愁无奈多。
    慈母每占乌鹊喜，家人应赋扊扅歌。

黄庭坚　次韵王穉川客舍二首
    身如病鹤翅翎短，心似乱丝头绪多。
    此曲朱门歌不得，湖南湖北竹枝歌。

黄庭坚　次韵文安国纪梦
    道人偶许俗人知，法喜非妻解养儿。
