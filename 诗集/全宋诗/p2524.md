<!-- { "loadSidebar": true } -->
    别开小径入松关，半在云间半雨间。
    红叶满庭人倚槛，一池寒水动秋山。

舒坦　芦山寺
    昨日南山今北山，山南山北几时还。
    世人只道僧閒好，未必僧閒似我閒。

舒坦　芦山寺
    老来漫有爱山心，酒少茶多却不禁。
    一夜上方欹客枕，隔窗自伴冷猿吟。

舒坦　芦山寺
    山水连村不见村，冥冥细雨湿黄昏。
    秋山咫尺无人到，须信閒人不用门。

舒坦　芦山寺
    山空水落见遥村，取次人家只隔云。
    一阵西风雨中过，溪头笑语陇头闻。

舒坦　罗汉阁煎茶供应
    荐尽春园晓焙寒，灵踪留待使君看。
    寒泉冷结花纹细，玉碗香收雪点乾。

舒坦　梦入天台
    天风吹散赤城霞，染出连云万树花。
    误入醉乡迷去路，旁人应笑却还家。

舒坦　秋日登中山怀道人
    不见风流李谪仙，彩笺谁继碧云篇。
    黄花零落芙蓉老，惟有青山似去年。

舒坦　秋宴十洲阁
    绿玉手持寻五岳，正应未识海边洲。
    倚栏花木参差见，对岸笙歌次第游。
    烟霁多疑九峰晓，波平全胜六鳌浮。
    仙风坐隔红尘路，消得丹青诧此州。

舒坦　瑞岩寺
    十二峰头月未央，天风吹下紫芝香。
    我来分得僧清致，布衲蒲团一草堂。

舒坦　上雪窦山奉慈禅院
    白云堆裹笑呵呵，上接天衢不较多。
    翠锁亭台山月冷，香风吹裓尽莎罗。

舒坦　送道士归桐柏观
    年来游尽海边山，独爱青青桐柏坛。
    光射斗牛腰下剑，气吞龙虎鼎中丹。
    白云千叠赤城晓，黄鹤一声华顶寒。
    玉简姓名仙约在，洞天莫放酒杯乾。

舒坦　送韦太守
    四明山水东南表，海鳌背上三仙岛。
    丽谯高逼斗牛寒，一曲梅花万家晓。
    太守文章建安骨，爽气冷侵寒月窟。
    雌堂水洗火符空，明光却拥荷囊笏。
    有客醉园双鬓老，宦情文意如秋草。
    紫云梦断玉龙飞，年年送客西城道。
    曾是野亭同问柳，绮裘纱帽金船酒。
    长安宫阙九天边。肯为江蓠回首否。

舒坦　宿鹭亭
    云过千溪月上时，雪芦霜苇冷相依。
    正缘野性如僧癖，肯为游鱼下钓矶。

舒坦　太白庵
    何年杖锡此徘徊，天下真官为我来。
    芝圃鹤归香火冷，石基空锁旧莓苔。

舒坦　太白峰
    千峰下视尽儿孙，仙事寥寥不可闻。
    长作人间三月雨，请看肤寸岭头云。

舒坦　题宝林琼阁黎房
    山农未用踏沟车，一穴灵泉荫万家。
    香积从今饱檀施，会看讲夜落天花。

舒坦　题布袋和尚
    休话人间我独尊，何妨廛肆且随群。
    乞钱往往多空手，问路时时向日云。
    壁上形容图尚在，囊中气味许谁分。
    分明提起无人问，欲会应须眼裹闻。

舒坦　题崇福禅院二首
    一峰傍倚两山朝，云裹龙孙响佩瑶。
    长与幽人发高兴，不辞雨雪过溪桥。

舒坦　题崇福禅院二首
    龛灯隐隐夜初分，落果猿啼枕上闻。
    客梦欲成成不得，一窗残月半床云。

舒坦　题翠岩丈室
    别移宝所出埃尘，无限金光欲照人。
    斤斧不惊龙象伏，栋梁特地水云新。
    千峰坐断人间路，一榻分来月裹身。
    更著须弥师子座，未饶摩诘妙通神。

舒坦　题法喜院是院一瓦一木皆自能师手而师丈室惟布衾木枕无复长物即之
    抱山重屋两回廊，杉桧如云百尺长。
    香火它年谁第一，老师辛苦顶如霜。

舒坦　题法喜院是院一瓦一木皆自能师手而师丈室惟布衾木枕无复长物即之
    了无情解作攀缘，一钵三衣只兀然。
    坐对青山不知老，学人休问祖师禅。

舒坦　题放生池
    南州几万家，舟楫江湖上。
    罢罗竭鱼鳖，方餍口腹养。
    何年长者子，於此事脱放。
    藻荇被清流，春风不惊浪。
    直钩亦何心，明珠岂所望。
    落日倚朱栏，无言独惆怅。

舒坦　题福胜院
    苍岩赤壁耸崎嵚，长者何年为布金。
    却忆樵风生乳窦，万松回合两龙吟。

舒坦　题福源院
    地占灵龟背，山横小屿头。
    一桥云借路，双沼月分秋。
    竹影摇虚室，松烟著晓楼。
    残钟谁共听，空籁更飕飕。

舒坦　题灵鳗庙三首
    绕塔想曾随白马，蟠泥故复傍金沙。
    旱天霹雳长平地，乐岁污邪每满车。
    受赐由来千里境，论封消得万人家。
    朱门便是金涂榜，未负风云在一涯。

舒坦　题灵鳗庙三首
    绝境朱丹新栋宇，深山灵响杂蛍蛇。
    黄金地底应千岁，甘雨人间几万家。
    西域不劳方士咒，南州重识使君车。
    老农争赛丰年社，古木萧萧自晓鸦。

舒坦　题灵鳗庙三首
    亘古人间蒙润泽，数泓云底贮清泠。
    功将名并山无泐，道与人尊地转灵。
    晓殿千家供香火，旱天万里入风霆。
    谁知别有醍醐味，行路憧憧半未醒。

舒坦　题灵桥门
    危楼清迥立江风，紫逻红旗落日中。
    暑雨涧溪来浩荡，暮烟洲渚隔朦胧。
    欢声不厌重城近，霁色遥知秀野丰。
    沧海一时传丽句，天才真是杜陵翁。

舒坦　题蒙堂
    由来去住不相关，赢得随缘到处閒。
    笑出海云飞一锡，行分江月过千山。
    微言定许谁人叩，胜事偏於俗土悭。
    咫尺蒙堂隔霄壤，城东搔首只空还。

舒坦　题明月堂
    郢匠由来巧运斤，清光那复隔织尘。
    九秋万里云头路，半夜千峰顶上人。
    坐见乾坤入肝胆，陡惊草木亦精神。
    应怜赤水寻珠客，白日茫茫尚问津。

舒坦　题时觉寺在在堂十二首
    不管霜毛不贷人，一年旧了一年新。
    山窗未晓闻山乐，可是梅花漏泄春。
    
    
舒坦　题时觉寺在在堂十二首
    风吹雨脚细於丝，泠暖浑如寒食时。
    不待千山消尽雪，小红已到杏花枝。

舒坦　题时觉寺在在堂十二首
    沙溪过雨半清浑，径石高低带雪痕。
    又见山农话春事，腰鎌两两唤儿孙。

舒坦　题时觉寺在在堂十二首
    断桥高下路横斜，隔水人烟四五家。
    雨后一枝红带雪，风流不道有岩花。

舒坦　题时觉寺在在堂十二首
    一溪高自扑岩来，寺在岩腰水抱回。
    林下老僧相顾笑，柴门今始为君开。

舒坦　题时觉寺在在堂十二首
    高低深浅逐阴晴，一簇林峦画不成。
    谁道青山怕云点，白云点处转分明。

舒坦　题时觉寺在在堂十二首
    四山面面玉成围，只许閒云去又归。
    更有小轩人不到，落花狼籍点苔衣。

舒坦　题时觉寺在在堂十二首
    只见青山无水声，到头耳目未全清。
    年来赏遍江东寺，才入今宵睡未成。

舒坦　题时觉寺在在堂十二首
    六国干戈擅霸图，先生谈笑有工夫。
    不知当日纵横梦，曾识水声山色无。

舒坦　题时觉寺在在堂十二首
    榛棘丛中旧草堂，千年谁复辩兴亡。
    累累付与张仪印，珍重空中一炷香。

舒坦　题时觉寺在在堂十二首
    枉将风月恼肝脾，懒复雕镌出小诗。
    尽日焚香面山坐，卷帘时与夜僧棋。

舒坦　题时觉寺在在堂十二首
    小白山前大白山，两山强坐属僧閒。
    何时卜筑三椽地，黄帽青鞋日往还。

舒坦　题水月桥
    长空莹如磨，平湖净无滓。
    万里夜寥寥，清光堕寒水。
    松风吹更圆，沙鸟睡不起。
    徒劳野猿捕，谩作玄珠比。
    相对倚朱栏，时有逍遥子。

舒坦　题它山善政侯祠兼简鄞令
    呜呼王封君，心事鬼出没。
    驱山截长江，化作云水窟。
    旱火六月天，万栋挂龙骨。
    萧条一祠宇，像设何彷佛。
    破屋夜见星，漏雨湿衫笏。
    杯酒谢车篝，兹事恐亦忽。
    我闻古先王，报施必称物。
    矧今崇佛宫，民力殆欲屈。
    岂无制作手，一为起荒茀。
    李侯仁贤资，抚字良砽砽。
    可但清似水，方看健如鹘。
    沈迹千载后，行且见披拂。
    阴功世易忘，远虑俗从拂。
    勉哉君毋迟，斯民久已郁。

舒坦　题桃源书院
    三月桃源路，先生安在哉。
    青衫尚颜色，蜂蝶已尘埃。
    白鹤山云暗，金鸡洞锁开。
    神游追不返，峦岳自崔嵬。

舒坦　题天童
    日日青鞋踏白沙，未应泛艇即灵槎。
    雨溪清越鸣哀玉，风蔓蜿蜓动暗蛇。
    晓润芝{上竹下差}挑秀茁，午香茶灶煮苍芽。
    玲珑仙客知何在，千古烟霞自一家。

舒坦　题天王院内鉴堂
    等是人间出世人，数他珍宝信非珍。
    茫茫白日谁回首，此处元无一点尘。

舒坦　题五峰兼简英禅师
    何人缩地海东偏，灵岳分来不计年。
    几见彩云争照日，直疑仙掌俗擎天。
    依稀故国松千尺，迤逦前山石一拳。
    四西开轩看不足，老僧时立碧溪前。

舒坦　题西山双乳泉
    石眼双开白欲漫，潺湲更傍碧琅玕。
    地饶爽气全无滓，天借灵源两不乾。
    晓月自分云外润，午茶谁斗雪中寒。
    孝先多睡相如渴，试把清甘乞取看。

舒坦　题香山汤禅师
    千古神僧旧石扃，清风如在地还灵。
    溪形偃月无穷碧，山气当云不改青。
    果熟猿猱时啸聚，锡飞岩穴尚芳磬。
    西来祖意谁人问，老柏森森翠满庭。

舒坦　题鄞江
    地吞越绝海分深，渺渺平流万马髒。
    早晚渡船潮有信，往来鸥鸟客无心。
    寒空倒影千山动，暖日澄波万籁沈。
    安用鱼龙閒养鬣，平时春雨自成霖。

舒坦　题云湖庆安院
