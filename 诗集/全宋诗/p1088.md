<!-- { "loadSidebar": true } -->
    定是岑公閟清境，春江一夜雨连明。

黄庭坚　万州太守高仲本宿约游岑公洞而夜雨连明戏作二首
    蓬窗高卧雨如绳，恰似糟床压酒声。
    今日岑公不能饮，吾侪闻健且频倾。

黄庭坚　万州下岩二首
    空岩静发钟磬响，古木倒挂藤萝昏。
    莫道苍崖锁灵骨，时应持鉢到诸村。

黄庭坚　万州下岩二首
    寺古松楠老，岩虚塔庙开。
    僧缘蚕麦去，官数荔支来。
    石室无心骨，金铺称意苔。
    若为刘道者，拽得鼻头回。

黄庭坚　王才元舍人许牡丹求诗
    闻道潜溪千叶紫，主人不剪要题诗。
    欲搜佳句恐春老，试遣七言赊一枝。

黄庭坚　王充道送水仙花五十枝欣然会心为之作咏
    凌波仙子生尘袜，水上轻盈步微月。
    是谁招此断肠魂，种作寒花寄愁绝。
    含香体素欲倾城，山矾是弟梅是兄。
    坐对真成被花恼，出门一笑大江横。

黄庭坚　王厚颂二首
    八风动摇人不闲，五羖自鬻鬓毛斑。
    文章书画当富贵，惟有如今至乐山。

黄庭坚　王厚颂二首
    夕阳尽处望清闲，想见千岩细菊斑。
    人得交游是风月，天开图画即江山。

黄庭坚　王立之承奉诗报梅花已落尽次韵戏答
    南枝北枝春事休，愉钱可穿柳带柔。
    定是沈郎作诗瘦，不应春能生许愁。

黄庭坚　王立之以小诗送并蒂牡丹戏答二首
    分送香红惜折残，春阴醉起薄罗寒。
    不如王谢堂前燕，曾见新妆并倚栏。

黄庭坚　王立之以小诗送并蒂牡丹戏答二首
    露曦风晚别春丛，拂掠残妆可意红。
    多病废诗仍止酒，可怜虽在与谁同。

黄庭坚　王圣美三子补中广文生
    王家人物从来远，今见诸孙总好贤。
    三级定知鱼尾进，一鸣已作雁行连。
    愧无藻监能推毂，愿卷囊书当赠钱。
    归去雄夸向儿侄，舍中犊子剩狂颠。

黄庭坚　王圣涂二亭歌
    营丘之下，有宅有田。
    梨枣兮觞豆，耘耔兮为年。
    鷊栖埘兮羊豕在牧，课儿子兮蓺松菊。
    炙背兮墙东，梦覆舟兮涛且风。
    洋之回兮可以驾，孙甥扶舆兮父老同社。
    洋之水兮可以舟入，鸥鸟兮与之游。
    一世兮蜉蚁，桑榆兮憖可收。
    从此休兮，公谁黄发之休。
    伟长松兮卧龙蛇，阅千岁兮不改其柯。
    震雷不惊兮，谁欲休之以蜩蛭。
    下有锦石兮可用杯勺，云月供帐兮万籁奏乐。
    石子磊磊兮涧谷纵横，春月桃李兮士女倾城。
    时雨霖兮忽若海潦收，无事兮我以观万物之情。
    儿时所蓺兮桃李纤纤，随世风波兮吹而北南。
    昔去兮拱把，今归兮与天参。
    与古人兮合契，树如此兮我何以堪。
    鸿冥冥兮或在洲渚，有心於粒兮弋者所取。
    飞冥冥兮渺万里而绝，去薮泽之罗者兮官予落羽。

黄庭坚　王文恭公挽词二首
    先皇凭玉几，末命寄元勋。
    宾日行黄道，攀髯上白云。
    四时成岁律，五色补天文。
    不谓堂堂去，今为马鬣坟。

黄庭坚　王文恭公挽词二首
    宥密深黄阁，光辉极上台。
    藏舟移夜壑，华屋落泉台。
    雨绋谁为挽，寒笳故作哀。
    伤心具瞻地，无复衮衣来。

黄庭坚　王彦祖惠其祖黄州制草书其後
    脱略看时辈，诸君等发蒙。
    董狐常直笔，汲黯少居中。
    鹏入迁臣舍，乌号厌世弓。
    平生有嘉树，犹起九原风。

黄庭坚　王元之真赞
    天赐王公，佐我太宗。
    学问文章，致于匪躬。
    四方来庭，上稍宴衎。
    公舍瓦石，责君尧舜。
    采芝商山，以切直去。
    惟是文章，许以独步。
    白发还朝，泣思轩辕。
    鸡犬舔鼎，群飞上天。
    真宗好文，且大用公。
    太阿出柙，公挺其锋。
    龙怒鳞逆，在廷岌岌。
    万物并流，砥柱中立。
    古之遗直，叔向以之。
    呜呼王公，其尚似之。

黄庭坚　往岁过广陵值早春尝作诗云春风十里珠帘卷彷佛三生杜牧之红药梢头
    淮南二十四桥月，马上时时梦见之。
    想得扬州醉年少，正围红袖写乌丝。

黄庭坚　往岁过广陵值早春尝作诗云春风十里珠帘卷彷佛三生杜牧之红药梢头
    日边置论诚深矣，圣处时中乃得之。
    莫作秋虫促机杼，贫家能有几絧丝。

黄庭坚　为黄龙心禅师烧香颂三首
    老师身今七十六，老师心亦七十六。
    梦中沈却大法船，文殊顿足普贤哭。

黄庭坚　为黄龙心禅师烧香颂三首
    一拳打破鬼门关，一笑吐却野狐涎。
    四海峥嵘龙象众，鼻头只用短绳牵。

黄庭坚　为黄龙心禅师烧香颂三首
    海风吹落楞伽山，四海山徒著眼看。
    一把柳丝收不得，和风搭在玉阑干。

黄庭坚　为慧林冲禅师烧香颂三首
    昨夜三更狗吠雪，东家闭门推出月。
    是渠觉海性澄圆，衲子杀人须见血。

黄庭坚　为慧林冲禅师烧香颂三首
    多年破衲不胜针，一曲胡笳无古今。
    往日闻韶独忘味，守株人在月西沈。

黄庭坚　为慧林冲禅师烧香颂三首
    西瞿耶尼开静，北郁单越受粥。
    慧林也唱云门曲，去年腊月六十六。

黄庭坚　为茭桥居士作念念即佛颂
    诸介心内，众生心心作佛。
    众生心中，诸佛念念证真。
    君言诸佛无相，山鬼窟里安葬。
    即今十二时中，是谁随波逐浪。

黄庭坚　维摩诘画赞
    维摩无病自灼灸，不二门开休闯首。
    文殊赞叹辜负人，不如赵州放笤帚。
    不二法门无别路，诸方临水不敢渡。
    鶖子怕沾天女花，花前竹外是谁家。

黄庭坚　卫南
    今年畚锸弃春耕，折苇枯荷绕坏城。
    白鸟自多人自少，污泥终浊水终清。
    沙场旗鼓千人集，渔户风烟一笛横。
    惟有鸣鸱古祠柏，对人犹是向时情。

黄庭坚　魏夫人坛
    独扫蛾眉作远山，春风瑶草照朱颜。
    我来欲问许玉斧，二十四峰如髻鬟。

黄庭坚　文安国挽词二首
    七闽家举子，百粤海还珠。
    往日推忠厚，穷年领转输。
    一床遗杖屦，万事委锱铢。
    岂有苍茫恨，归巢未拮据。

黄庭坚　文安国挽词二首
    平生翰墨学，空走使臣车。
    瞿令能苍史，归公好古书。
    秦山刊日月，周鼓颂畋渔。
    不见龙蛇笔，新乾研滴蜍。
    
    【卷17】

黄庭坚　文勋真赞
    荣如辱如，谁丧谁得。
    萃如嗟如，不见声色。
    为吏不残，去其败群。
    好贤喜士，黾勉而勤。
    子克家，吾税驾。
    舍几而寝，漠然即化。
    眉目在图，慰尔时思。
    蔼然粹温，似无恙时。

黄庭坚　文与可尝云老僧墨竹一派近在湖州吾竹虽不及石似过之此一卷公案不
    东坡虽是湖州派，竹石风流各一时。
    前世画师今姓李，不妨还作辋川诗。

黄庭坚　闻吉老县丞按田在万安山中
    苦雨初闻唤妇鸠，红妆满院木蕖秋。
    樽前不记崔思立，应在诸山最上头。

黄庭坚　闻致政胡朝请多藏书以诗借书目
    万事不理问伯始，藉甚声名南郡胡。
    远孙白头坐郎省，乞身归来犹好书。
    手抄万卷未阁笔，心醉六经还荷鉯。
    愿公借我藏书目，时送一鸱开鏁鱼。

黄庭坚　问渔父
    白发丈人持竹竿，系船留我坐柴关。
    偶然领会一谈胜，落日使人思故山。

黄庭坚　卧陶轩
    陶公白头卧，宇宙一北窗。
    但闻窗风雨，平陆漫成江。
    卯金扛九鼎，把菊醉胡床。
    城南晁正字，国器无等双。
    日月丽宸极，大明朝万邦。
    假版未通班，晓严梦逄逄。
    万卷曲肱里，胸中湛秋霜。
    亦有好事人，叩门提酒缸。
    欲眠不遣客，佳处更难忘。

黄庭坚　吴君送水仙花并二大本
    折送南园栗玉花，并移香本到寒家。
    何时持上玉宸殿，乞与宫梅定等差。

黄庭坚　吴执中有两鹅为余烹之戏赠
    学书池上一双鹅，宛颈相追笔意多。
    皆为涪翁赴汤鼎，主人言汝不能歌。

黄庭坚　浯溪图
    成子写浯溪，下笔便造极。
    空蒙得真趣，肤寸已千尺。
    只今中宫寺，在昔漫郎宅。
    更作老夫船，樯竿插苍石。

黄庭坚　五老亭
    白发苍髯五老人，德虽不孤世无邻。
    松风忘味同戴舜，梅雨蒙头非避秦。
    筑亭风流二千石，此老入谒官不嗔。
    一樽相对是宾友，学得养生通治民。

黄庭坚　五祖演禅师真赞
    问道白云端，蹋著自家底。
    无心万事禅，一月千江水。
    路逢摩登伽，石上漫浇水。
    赤土画簸箕，也有第一义。
    谁言川藞磋，具相三十二。

黄庭坚　午寝
    读书常厌烦，燕处意坐驰。
    动静两不适，尘劳败天倪。
    目昏生黟花，耳聩喧鼓鼙。
    沈忧愁五神，倦刻委四支。
    不聊终日堪，况乃久远期。
    投书曲肱卧，天游从所之。
    是身入华胥，彷佛胜初时。
    春蚕眠巨箔，夏蜩化枯枝。
    今之隐几者，岂有异子綦。
    觉寐须臾闲，良亦休我疲。
    乃知大觉梦，盖此德之归。
    谁为今日是，二十二年非。

黄庭坚　武昌松风阁
    依山筑阁见平川，夜阑箕斗插屋椽。
    我来名之意适然。老松魁梧数百年，
    斧斤所赦今参天。风鸣娲皇五十弦，
    洗耳不须菩萨泉。嘉二三子甚好贤，
    力贫买酒醉此筵。夜雨鸣廊到晓悬，
    相看不归卧僧毡。泉枯石燥复潺湲，
