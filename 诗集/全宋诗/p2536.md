<!-- { "loadSidebar": true } -->
    新岁才三日，春风便不同。
    花前双鬓白，雪后一灯红。
    老去心无术，愁来佛亦空。
    吾儒真实在，千古获麟翁。

舒岳祥　少师丞相国公西磵先生挽歌二首
    宰辅平生望，儒酸贵日同。
    诸贤亲盛德，末俗仰高风。
    疲乏悲歌凤，时乖叹卧龙。
    经轮兹日泯，忧爱与身终。

舒岳祥　少师丞相国公西磵先生挽歌二首
    咸淳无正史，德佑少守欠。
    他日修公传，终身作宋臣。
    渊明还死晋，商皓本逃秦。
    壮士元无泪，西风自湿巾。

舒岳祥　诜十二弟以冬菊盆为余寿此花品金色而中心作葱管突起正如金荔子乃
    弟以冬菊为兄寿，临风多情为三嗅。
    煌煌金碗覆金柈，葱管玲珑明艳透。
    重阳曾见金佛头，顶似旋螺踊泡沤。
    别有一种金荔子，心中簇簇高堆起。
    此时众菊争纷敷，二品於中亦自殊。
    况此千林骨立后，何从得此金覆盂。
    从来菊号霜下杰，今当唤作雪中英。
    雪中松柏不若贞，孔云后凋特晚耳，
    冬岭落毛钗乱横。水仙山礬何足道，
    此花便是梅花兄。

舒岳祥　神鳌
    清声端是磬浮泗，黑质浑然玉剖荆。
    应是任公垂钓得，灵鳌入手出沧瀛。

舒岳祥　生日仲素惠羊酒作此奉谢
    去年蝶轩馈羊酒，主人怜我空无有。
    座上六客皆解吟，一翁不吟开笑口。
    今年病叟蚤还山，烹鸡炰鳖翁对媪。
    五男四妇六稚孙，更有曾孙依乳姆。
    往来两载总遭荒，瓦瓶聊以挹酒浆。
    山蔬满盘白雪白，野橘堆饤黄金黄。
    芒村得此已自足，群奴饥啄撑空肠。
    忽闻棠豩有书至，袁诗陈赋两辉煌。
    一松正可枯蘖比，五雏真与群鸡争。
    举家病瘧涉三月，一日计减一斗粮。
    留储到此作素供，问君何为特杀生。
    臓神见梦羊踏菜，便呼茗碗来祓禳。
    君当戒屠我辟谷，轻身与蝶同飞扬。

舒岳祥　失题
    山云如练静，水云如鹤飞。
    细观聚散间，动静皆天机。
    是物本无心，出处不可期。
    我亦尝出岫，不雨竟空归。
    师今恐云去，密密关窗扉。
    收卷成坐卧，补缀为衲衣。
    此中有深意，宴坐添炉霏。

舒岳祥　诗诀
    蒉桴土鼓为声始，天球河图非琢工。
    欲自柳州参靖节，将邀东野适卢仝。
    平原骏马开黄雾，下水轻舟遇快风。
    历历瑶琴怨遥夜，冷冷玉佩度秋空。

舒岳祥　施元屏面
    高树俯耸江，老屋隐乱石。
    水深群鱼集，一网千尺碧。

舒岳祥　施元屏面
    渔翁不食鱼，爱换酒子吃。
    临川羡鱼人，似喜网有昨。

舒岳祥　十虫吟
    虫有促织儿，忧人不忧已。
    华身有龙鸾，不出工女指。
    瓦砾为堂奥，青莎作衣被。
    一身可自了，剌剌不能已。
    白露夜庭空，凄其行去矣。
    金屋白玉床，贵人呼不起。

舒岳祥　十虫吟
    虫有织绢妨，轧轧鸣窗纸。
    山翁卧中闻，谓是机上婢。
    瓠花日萧疏，豆叶行披靡。
    青灯照夜阑，胡为苦如此。

舒岳祥　十虫吟
    虫有络纬婆，如缫复如纺。
    豆篱秋雨余，秉烛不须纲。
    置之银丝笼，因而入罗幌。
    偏资儿女玩，终夜奏繁响。

舒岳祥　十虫吟
    虫有捣米叔，善跳如舂谷。
    偶与屋上尘。堕地岂好触。
    儿童仰置之，反弓奋腰腹。
    欲行复遭抑，屡作不能伏。
    非汝懒於舂，其力有不足。

舒岳祥　十虫吟
    虫有卖油公，什伍处阴湿。
    长脚如衐蛸，爱莫能助细走不及。
    儿童反接之，邀其吐微汗。
    所挟虽不多，坐此遭攟拾。

舒岳祥　十虫吟
    虫有避债夫，缉茧枝间缀。
    窃食柽松毛，负之以为盖。
    首鼠开两端，见人深拒闭。
    想汝作债初，已作逃匿计。
    小儿不汝赦，推寻见根柢。
    计穷挺身走，终日失其竪。

舒岳祥　十虫吟
    虫有转丸蜣，双角牛怒张。
    生子牛矢中，转圜技所长。
    两两如推车，千百满路旁。
    弹丸有不若，累累圆且光。
    污秽不自羞，敢比苏合香。
    惜哉尔之智，不善择其良。

舒岳祥　十虫吟
    虫有蛀地牛，曲吻利如钩。
    趯取尾作首，倒行腹为头。
    燥土作陷沙，露喙伺其幽。
    小虫误过之，一入出无由。
    小儿嫉其然，取彼众中酋。
    缚置它穴口，其类亦相仇。

舒岳祥　十虫吟
    虫有撺梭子，头腹俱锐长。
    绿衣而绛里，飞跃低踉蹡。
    名我固甚善，所愧无筐箱。
    维天有南箕，不可以簸扬。
    微虫人强名，此岂彼窃攘。
    秋田蚱蜢横，暗野如飞蝗。
    索索浅草中，不倚两股强。
    类中最善类，霜露死其常。

舒岳祥　十虫吟
    虫有虫书鱼，白腻铅粉如。
    岐尾细而长，所嗜惟食书。
    我老书久废，儿曹复相疏。
    经年不启椟，宜尔穴以居。
    蚀纸兼齧字，古篆成纡余。
    腹中有经传，顾我何空虚。

舒岳祥　十村绝句
    鵁鶄属玉乱横斜，石步柴门下白沙。
    长笛一声人见，小舟风紧入蒹葭。

舒岳祥　十村绝句
    深谷元无邹子律，牧童携角上牛吹。
    一声吹下柴门近，先报渠娘煮菜糜。

舒岳祥　十村绝句
    朝朝腰斧采荆榛，博米求盐到海村。
    白虎当溪侬不畏，祗愁暴吏打人门。

舒岳祥　十村绝句
    麦须剪剪吹成浪，花口吟吟笑作东。
    莫道太平无处觅，便於此处见天真。

舒岳祥　十村绝句
    清晨扶杖百花源，风摺乌纱半幅翻。
    三十年前风月好，青楼白面碗如盆。

舒岳祥　十村绝句
    青帘悬碗谁夸大，小合留人更放饶。
    我有布袍堪典否，如今无客解金貂。

舒岳祥　十村绝句
    桐花开处青鸠醉，桑椹甜时紫鸽忙。
    正是三眠三起日，送蚕小妇出烘房。

舒岳祥　十村绝句
    煮来藤竹如轻雾，漉就槽帘不怕冰。
    辛苦饥寒缘底事，夜深甓屋尚悬灯。

舒岳祥　十村绝句
    翰林子墨青毡稿，毛颖陶泓白发交。
    寄语诸郎须祓涤，一床书卷共衡茅。

舒岳祥　十村绝句
    春风渧渧欺驼褐，客思翛翛著柳黄。
    不是兰舟共漂泊，清明保事不还乡。

舒岳祥　十二月安七日补缀旧诗寄正仲
    岁阑思饮酒，人老且捐书。
    春日将辉贲，阴风为扫除。
    花前看灯蟹，雪后坐庵鱼。
    有约君无负，墙根摘露蔬。

舒岳祥　十二月初八日晓梦归故园
    红藤枕上到家园，花木萧疏可若干。
    陋巷夕阳人悄悄，旧墙新雨竹娟娟。
    数声啼鸟春愁破，几点残星夜话阑。
    世事旋消还旋积，只留青史得千年。

舒岳祥　十二月初六日龟藏夜有感
    厉厉岁于迈，栗栗风向遒。
    老骥倦长坡，卧樵如罢牛。
    时时一长呈，惭与蝼蚁俦。
    高鸿志万里，砫缴非所忧。
    胡为苦哀鸣，失类中道休。
    壮士今则已，偃仰搔白头。
    读书有分限，眼暗志未酬。
    转蓬从风起，直上晴空游。
    流星下至地，化石空山幽。
    升沉亦何常，念此涕泪流。

舒岳祥　十二月初一日醉歌
    常年此日正月吉，今年经闰腊月一。
    岁阑喜展一月期，胜似戈挥鲁阳日。
    搔头偶见鹜陈横，曝背闲看蜂衙出。
    一冬妍暖三月晴，薄雪微雨麦垅青。
    平皋十亩耡溉毕，明年拟取畑石赢。
    归耕还有新权柄，向时樵长今里正。
    弟侄推尊不敢辞，斗酒只鸡先自庆。
    牧猪酿秫待诛求，卖田买钞博性命。
    北人自好南人恶，人事纷纷天未定。
    君不见唐任涛宋魏闲，因诗放后逢宽令。

舒岳祥　十二月二十七日病起行花下闻春禽有感
    昨日立春节，今晨春鸟鸣。
    前峰宿苍霭，风声和且平。
    南翁病来久，起绕花枝行。
    花枝向人笑，
    婉娈感幽情。摩挲朂小男，
    何时看汝成。童稚引我前，
    老至不觉惊。艰难亦已极，
    须汝见休明。望望替官役，
    不顾日月征。

舒岳祥　十二月十七日归故园酌红梅花下
    今年剩有冬一月，今冬先得半月春。
    留春借冬皆乐事，但苦世上无閒人。
    平皋梅花如雪浪，夜色晨光迷滉漾。
    就中红香清且妍，风流故在海棠上，
    昨夜月天不寒，梦中走马来花前。
    旧时都下千金买，翻弃草莽不值钱。
    性情贵远初厌近，久不见之端可怜。
    今朝起拣白髭须，未能免俗为花娱。
    小车駊騠溪石滑，一竿挂酒悬长鱼。
    无人对饮花为伴，小奴亦解吹长管。
    花应怜我老而狂，起舞踏影月凌乱。

舒岳祥　十二月十三日晒药有感
    卖药不二价，买书甘一贫。
    谁於无妄世，完此不赀身。
    酒熟狂连月，花香走四邻。
    因思少年事，默默自沾巾。

舒岳祥　十六日夜月色可爱病体怯风欹枕看窗影殊佳
    此夜月明胜月半，可怜衰病自欹眠。
    窗前树子如人影，渺渺羁雌叫渚田。

舒岳祥　十六夜月色佳甚对酒效乐天体招酒伴赏月
    八月十六夜，清凉明月天。
    新酒虽未熟，陈酒喜未乾。
    早稻有余饭，轻衫未为寒。
    傍人见我醉，胸中故朗然。
    有诗不自作，但咏古人篇。
    唤取故山甫，醉即对床眠。

舒岳祥　十六夜月蚀既
    虾蟆新食月，金饼曲如钩。
