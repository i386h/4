<!-- { "loadSidebar": true } -->
    冀上一言契，何意水投石。
    瓶锡翩然逝，北去甘面壁。
    有道恶惊世，应俗肯留迹。
    一时起诞罔，千载受诳惑。
    至今利涉地，传流何荒惚。
    渡江一苇尔，古今尚遗植。
    纷纷捕影徒，唱一和者百。
    远渡有浮杯，行空或飞锡。
    至人果善幻，几何异鬼蜮。
    世人堕邪蔽，猣虚不计实。
    我学谢傅韩，舣舟重唶唧。

陈造　长芦寺二首
    昔年望长芦，去江逾百步。
    垣宇呀已缺，浮图欹欲仆。
    僧徒噬肯留，日有沉溺惧。
    重来舒望眼，佛刹非故处。
    安众得亢爽，定迁酬夙素。
    似闻瓶锡侣，复作醯蚋聚。
    居人祷蚕麦，行客乞泉布。
    营者肆夸侈，施者不顾虑。
    百堵焕金碧，奚翅复其故。
    往往豪儁人，四壁有未具。
    彼徒创寺意，取镇湍涛怒。
    向来梵呗所，倏为蛟螭据。
    在己不自保，诱俗说依恬。
    波流置不省，此理吾未谕。

陈造　车堰牛
    牛力轻万钧，性顺异诸畜。
    有足不解踶，有角不皆触。
    课日引耒耜，为人给谷粟。
    私家忧阙食，公家要余蓄。
    公私虽相须，置汝谁取足。
    柰何过堰客，行舟动千斛。
    挽牵亦诿汝，趐屃颈髀缩。
    扣角一劳之，不语对以腹。
    物生愧无用，怀安或非福。
    於人傥有益，厪身登云酷。
    君看应前牲，被绣饱蒭菽。
    膏血荐鼎俎，谁定悲觳觫。

陈造　陈伯固使君祷雨得雪为作
    妖魃肆虐挻馀灾，麦田未麦空黄埃。
    饥民忍饥守乡土，倚公力挽和气回。
    梵筵告旱初拜手，补陀仙人已回首。
    杨枝一麾神受职，雪龙占先效奔走。
    飞翔作意擅晓昏，膏润趁时救枯朽。
    人名此雪宗丞雪，祈禳取携屈伸肘。
    德政可但人间最，大士与徒龙与友。
    闵雨竞喜雪应祈，今段尤拜天赐厚。
    归前帝席指日冀，更遣奇祥福诸后。
    太岁在戌如在酉，看取乞浆还得酒。

陈造　陈君美许仲和赴省病不能出饯以二绝句
    修程快著祖生鞭，胜日同乘李郭船。
    自愧不有扶病去，郭南亭上看登仙。

陈造　陈君美许仲和赴省病不能出饯以二绝句
    何人把酒送扬舲，定复从容柳下亭。
    共说归时柳阴合，与君衫色闹青青。

陈造　陈宣卿为予作雕图
    吾宗洒画墨，似我诗得趣。
    未至心手忘，敢议江山助。
    东绢十幅围，中有千尺树。
    穷冬万虫蛰，拆地双虬怒。
    仿佛风雨声，想像栋梁具。
    人间汗反浆，对此毛发竖。
    怪君物写影，落笔神与遇。
    自言阅世孰，妙解等僧悟。
    每当盘薄馀，了知精灵聚。
    此图尤杰出，持用博新句。
    墨君第一流，论世无殆庶。
    三熏且十袭，复靳为子赋。

陈造　陈学正惠诗酬以长句
    寒风折人粟生肤，局坐掩户孰与娱。
    吾宗高义驾为迂，新诗烂粲慰槁枯。
    一百十二骊龙珠，春意谁遣生座隅。
    吾宗学力源委俱，决为巨川潴陂湖。
    粉袍未脱口未餬，气凌云霄色敷腴。
    肝肺向我每倾输，我老旧学惭榛芜。
    妙语正赖君起予，不办瓜李酬瑶琚。
    病鹤曳翮寒松舑，可复飞动索故吾。

陈造　陈学正孙学录有诗复次韵
    俗子败兴蚊咂肤，独赖胜士相嬉娱。
    彼异趣者嗤我迂，岂知木茂水不枯。
    繄山韫玉渊怀珠，二子豪爽廉隅。
    才名角立风义俱，诗笔为我翻重湖。
    雨膏雾沐春模糊，佳节尚忍孤云腴。
    古来左角计赢输，但有丘陇埋烟芜。
    原言公等常娱予，不辱裿褐荣琼琚。
    山雌卑飞未妨舑，更用鸟乌歌吾吾。

陈造　陈主管招饮
    鹊拳庭竹语频频，忽有书来寂寞滨。
    盛事许同花烛夜，芳辰仍醉绮罗春。
    璧联香合初鸣凤，霞泛仙觞定脯麟。
    更办归装攟珠玉，一时人物各诗人。

陈造　陈总管坐上赠写竹妓二首
    劲节苍梢笔底寒，一天风雪与坚顽。
    回思拥扇宾筵见，却为娇娆一破颜。

陈造　陈总管坐上赠写竹妓二首
    此君写影道机熟，犹记涪翁诧子舟。
    谁信红衣万钧笔，拟分此派嗣湖州。

陈造　呈程帅五首
    平{奭斗}陆海吸潘江，羽扇雍容篵受降。
    许蔡衡湘全楚地，了知邾郐不在邦。

陈造　呈程帅五首
    景物横前只费才，何妨折简唤邹枚。
    连朝积雨前宵雪，总为催诗陆续来。

陈造　呈程帅五首
    不将杯酒破衰颜，轹月凌风取鬓班。
    隽永要同无味味，雕搜聊乐不闲闲。

陈造　呈程帅五首
    客间久欲赋归欤，归去何人为起予。
    平日呕心空子墨，羡公落笔便黄初。

陈造　呈程帅五首
    一樽规度雪寒朝，小辍鸣弓抗射鵰。
    未用军书送贴帼，故人祭灶有佳招。

陈造　呈交代
    雨行不转首，岂即真良图。
    二年望乡国，得归不暇徐。
    徒隶悉此意，颇作竭躡趋。
    冲泥傍险地，亦复歌载涂。
    使君卓旌旆，小燕留僧居。
    一杯酹龙公，庶或辅相予。
    捧着觞一再，霁色明桑榆。
    安寝俟清晓，办装无滞濡。
    有祷必其应，显幽无乃拘。
    夸诩讳天幸，此理良自诬。

陈造　呈赵帅
    雨行本自贪风便，四十里程真劈箭。
    长年摊钱夸半仙，一炊黍顷风头转。
    生世快意多所辱，叶舟瓠壶粮如屋。
    暗中桩触船版折，船丁籲天船媪哭。
    涂穷傥有哀王孙，腰舖人家紧闭门。
    丁翁禄遫捕鱼者，向我顾肯颜色温。
    茅屋新成容寄宿，麻茶初熟仍见分。
    解衣灭烛睡欲死，乡梦醒时鸡唤晨。
    平时晨餵下南浦，定向扬州听更鼓。
    飞廉生忧吾敢怨，薄命若为防弩。
    今朝河面吹细痕，竹树不声人骏奔。
    掣铃一笑话畴昔，便有乐事酬佳辰。
    镇淮主人开渌樽，蕙兰香前箫鼓喧，
    一杯为我安惊魂。胜谈亹亹清耳根，
    向来忧虞无足言。

陈造　程帅和陶二诗见忆次韵
    离合定有数，抚事尚忍言。
    忆掎枚邹袂，游从如兔园。
    堂堂绣衣老，凛凛云锦篇。
    繄公笑谭尔，讽玩良超然。
    效颦徒区区，睎驾嗟无缘。
    登楼漫多感，漂泊类仲宣。
    窊石取供醉，孤子真次山。
    东望搔白首，不独悲流年。

陈造　程帅和陶二诗见忆次韵
    我瞻西郊，云停不雨。
    鸡栖乱山，十舍千阻。
    一书缄春，慰厉存抚。
    望之或违，搔首企伫。
    停云酾之，蜚雨蒙蒙。
    启筒有获，如渴吸江。
    孤月河汉，轻飔牖窗。
    忆侍诲色，杖屦后从。
    盱衡推予，褒衮俪荣。
    靡怀不倾，靡言不情。
    会晤良难，歨然西征。
    孰谓愁斛，无自而生。
    竹萌触雪，粟花缀柯。
    风日山城，未春已和。
    命驾取涂，计日不多。
    官曹简书，公其谓何。

陈造　程帅寄诗见忆次韵四首
    扰扰飞潜易陆沉，化工刺手斩然新。
    饮光一笑知谁繼，试把玄机举似人。

陈造　程帅寄诗见忆次韵四首
    清篇属我慰平沉，密密玄关领会新。
    从此倚门麾捕影，更将形似许诗人。

陈造　程帅寄诗见忆次韵四首
    车笠何人记旧盟，惟公不作白头新。
    渠侬欲识九华伯，可但诗坛第一人。

陈造　程帅寄诗见忆次韵四首
    子云属思旧深沉，脱手清诗语间新。
    天上黄陈应首肯，授公此柄淑诸人。

陈造　程帅以古人名作诗见寄拟作谢之
    胸次不平当近酒，热官奋扬肯回首。
    即今羊杜诗中仙，襄阳城中狮子吼。
    我将仲子趋黄堂，孰看毕战搴旌幢。
    抗颜路尘旋行役，但有魂梦公之傍。
    濒海作宰我漫仕，留赞郡符夫左计。
    老夫已老子白丁，解颐与言游戏事。
    骈罗隐服芙蓉裳，设张翰墨当丝簧。
    敢微青山简奇胜，有田肯卖吾倒囊。
    如公瑞合穆王度，不靳尚作归田语。
    蓬莱朱金久已齐，还许远来结邻否。

陈造　程帅以诗见慰用韵谢之
    平时联辉星，转首食既月。
    谁能玄览空，影事睨盈缺。
    老了一掬泪，未憗谢天合。
    生世岐高下，末路各一穴。
    庄生悟浮休，荀粲枉悲咽。
    公言敬书绅，闻道有先达。

陈造　程言聚散有感次前韵
    不须劝醉翠眉长，莫问何时腰下黄。
    剩喜相逢各强健，免教闻笛赋山阳。

陈造　程言聚散有感次前韵
    群芳围坐引杯长，满目深红间浅黄。
    寄语东君好怜客，水西花外慢颓阳。

陈造　程言聚散有感次前韵
    垂柳摇丝千尺长，柳阴深处转鹂黄。
    把杯借听歌声醉，绝胜酸寒尉溧阳。

陈造　程言聚散有感次前韵
    步趁游人欢意长，谁交莺燕强雌黄。
    凭栏凝伫多佳丽，底羡簪花醉洛阳。

陈造　赤口滩
    汉江多恶滩，赤口乃其最。
    前年将家上，正值江流杀。
    奔衖震沟亩，狼石森戟镦。
    趐屃取进寸，一跌寻丈退。
    闻此尚痛定，躬履况儿辈。
    今者劈箭去，未觉有湍汇。
    一雨动三日，远岸卷澎湃。
    向者险巇地，了不经眼界。
    三老笑相语，无复忧滞碍。
    路可屈指计，归将平心待。
    穷涂偶快意，此惠莫谋大。
    龙公本何心，贱子多感慨。

陈造　酬贾学录韵并送炭
    何人戴目倚钱神，更问吾徒拂甑尘。
