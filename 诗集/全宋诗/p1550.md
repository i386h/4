<!-- { "loadSidebar": true } -->
    山绕郡楼秋过雨，月临池树晚生烟。

刘望之　句
    剩破朱红供短发，南荒来校世间书。

刘望之　荔枝
    沪戎瘴疠窟，闽粤山水乡。
    如何产此物，烂然照炎荒。

刘望之　龙多仙
    金船载山知有无，大千浮空佛所书。
    何人夜继海山臂，一手挈置西南隅。
    白虹发晴涪水现，翠凤下晓巴山趋。
    亮哉何邦实有此，但恐□舞皆凡姝。
    已从上头收浩荡，更著幽处藏萦纡。
    冯仙观中柏摩月，静老岩下泉跳珠。
    霜荷千树小雨暗，野竹万个秋风□。
    石囷□不了岁事，丹灶肯为凡人炉。
    惜无数桃出山崦，来藉芳草开春壶。
    从来山僧野道士。畏客誓不荒榛芜。
    问谁结屋据雄会，邑中令君秦大夫。
    此郎平生眼如鹘，视此亦足知远园。
    挽衣留客来置酒，要看碧浪摧天吴。
    我亦为渠脚力轻，拄杖插到青云孤。
    酒酣抚槛叫落日，共闵此世真区区。
    真须举臂游汗漫，莫向人间堕履凫。

刘望之　诗二首
    归计堕何许，出溪仍泝流。
    梦回牛溉路，行到马湖秋。

刘望之　诗二首
    孤舟未晚泊，烟火傍人家。
    小市常忧虎，空城不见花。

刘望之　题三学山
    栖贤古招提，十里巨松阴。
    栋宇自隋氏，悠悠岁月深。
    唐人范生画，风雨欲剥侵。
    相传金仙趾，玉质存至今。
    星黑夜正午，异物为华灯。

刘望之　沱江
    尚胜三年谪，终惭万里驯。
    极知行路涩，可忍在家贫。
    岁晚沱江绿，云深锦树新。
    相思肯如月，夜夜只随人。

刘望之　新都驿远平轩
    霜晴木落送归鞍，袖手微吟此慰颜。
    胜欲凭栏招白鸟，更烦剪树出青山。
    晚悲薄禄非三釜，赖许清诗见一斑。
    看到远平才得恨，我宁归卧尺椽间。

刘望之　子云故居
    杀却王章爱孔光，举朝谁复说兴亡。
    未能免欲歌新美，岂不怀归念楚狂。
    斗酒只今犹寂寞，小池无旧已荒凉。
    秋风细雨催人去，似恐徘徊费感伤。

刘炜叔　上陈招使
    天戈一指迅雷轰，涌雪公应记洗兵。
    伊洛风烟想如旧，江淮草木转知名。
    争先识面今裴度，孰与论心昔孔明。
    文水万家惟击壤，得无军饷尽归耕。

刘文晦　梅花
    呼童汲景华，冷浸枝枝雪。
    伴我山中人，吟残半窗月。

刘文晦　种梅
    佳人天一方，岁暮音书绝。
    一枝持赠君，犹带去年雪。

刘无极　漾花池
    一池春水绿如苔，水上新红取次开。
    闲倚东风看鱼乐，动摇花片却惊猜。

刘无降　游秀峰寺
    晓乘轻舸出江城，晚上篮兴欲倦行。
    尽日松风乡岩石，小窗听作泉声。

刘西园　题三学山
    栖贤古招提，十里巨松阴。
    栋宇自隋氏，悠悠岁月深。
    唐人范生画，风雨欲剥侵。
    相传金仙趾，玉质存至今。
    星黑夜正午，异物为华灯。

刘希古　灯花联句
    青灯知有喜，花发满堂红。
    宝饼攒金蚁，琼钗缀玉虫。
    根非滋夜雨，蘥绽春风。
    照破乾坤事，能攘日月功。
    燄凝中夜露，烬落五更钟。
    蟾桂光无比，冰花巧不同。
    无香开瑞瓣，有燄似珍丛。
    鹊噪欢娱定，蛛丝信息通。
    今宵真有感，好事喜相逢。
    不假金乌照，应非玉斧工。
    草虫空乱树，野燐谩枮蓬。
    蛾至浑疑蝶，蛟飞不是蜂。
    酒亲思杜老，诗咏忆韩公。
    不昧本来者，孤光曜太空。

刘希古　雪窗联句
    霜风寒袭人，梅香清透骨。
    莫色冥九峰，月华澹双阙。
    青猿啸苍虬，红萤粘绿发。
    滕六欲飞花，巽二急催雪。
    炉烹兽炭红，帘捲鸳罗缬。
    更烧古龙涎，满斟清凤血。
    堆盘老榛栗，托契旧瓜葛。
    笑挥白玉麈，共说丹砂诀。
    飘飘志欲仙，酣酣耳正热。
    松鹤警清露，烟麋卧苍樾。
    一雁过天外，孤鹊绕木末。
    隐约银汉星，微芒翠杉月。
    烛花冻不泪，火柿拨欲灭。
    回首顾壁影，开怀吐谈屑。
    结习三生路，慷慨万人杰。
    聚散如浮萍，死生犹幻沫。
    万事一置之，四皓不渠劣。
    夜深尸泣鬼，岁晚霜摩鹘。
    泉涸水涯涘，云渺天空阔。
    饿鼠齧枯藤，冻蝇栖琐闼。
    觞咏兴未阑，烘堂各粲发。
    诗见白玉蟾四

刘锡　浯溪
    兴废由来只靠天，三郎往事亦堪怜。
    湘江直下浯溪上，翕霍于今五百年。

刘锡　月岩
    不比弋阳名浪传，叠空三日透山颠。
    岩分前后两弦缺，天到中央一月圆。
    屋拟蟾宫新学士，台存石磴旧游仙。
    玲珑望处人间近，影照奇峰千□连。

刘熺　陈山谒吴越五王分祠
    海村崇祖祀，吴越旧王家。
    里老称遗泽，文孙避俗哗。
    玉金荣带印，俎豆荐葵{上艹下左木右且}。
    欲补迎春曲，须歌陌上花。

刘熺　挽钱心斋先生
    凤跃南冈老隐沦，仙游悲动感儒绅。
    海边鸥鹭无知已，屋外溪山失主人。
    满径黄花闲白昼，一庭芳草自青春。
    他年化鹤归来日，城郭依然迹已陈。

刘先生　黄石公祠
    我昔读汉史，心师张子房。
    从容辅汉室，功成复翱翔。
    皆由受师训，知进退存亡。
    我本田舍儿，本志在退藏。
    因缘遇真主，招聘助发扬。
    五年寄京国，心志不皇皇。
    料由宿志定，万事皆粃糠。
    今日得归来，素志今得偿。
    舣舟阿县下，骑马达祠堂。
    伏行仙遗像，我志愈激昂。
    誓归东村住，心祈契空苍。
    庶可见张子，侍翁入帝乡。

刘象功　句
    千寻双剑截不断，一片闲云飞过来。

刘萧仲　句
    招客饮治聋，聊复尽余杯。

刘萧仲　子规
    深藏密叶人难见，断送春光梦一空。
    啼后血流成底事，只应都作映山红。

刘孝韪　题佘山宣妙寺
    水定浮春岫，鸦盘落远林。
    上方钟送夕，隐几兴何深。

刘信夫　西湖
    长乐钟声下九天，万家春色柳摇烟。
    山迎山送利名客，潮落潮生来去船。

刘兴言　投子山
    三雄分汉鼎，郊野战群龙。
    将军偶败北，投子空山中。

刘兴祖　句
    无人重高节，徒自抱贞心。

刘兴祖　句
    谁能制长笛，当为玉龙吟。

刘兴祖　句
    萌开箨已垂，结叶如成枝。

刘玄英　句
    抛离火宅三千指，屏去门兵十万家。

刘玄英　题潭州寿宁观
    醉走白云来，倒提铜尾秉。
    引个碧眼奴，担着独壶瘿。
    自言秦世家，家住葛洪井。
    不读黄庭经，岂烧龙虎鼎。
    独立都市中，不受俗人请。
    欲携霹雳琴，去上芙蓉顶。
    吴牛买十个，溪田耕半顷。
    种秫酿白醪，总是仙家境。
    醉卧桧松荫下，闲过白云岭。
    要去即便去，直入秋霞影。

刘学箕　安康中秋书怀
    去年中秋吾庐成，月华逾昼风露清。
    今年中秋来安康，风凉雨冷天无光。
    去年把酒诸子舆，月落尊空未归去。
    今年把酒兴如故，有月无月不须虑。
    妇翁欢喜婿远来，阿妇见爷双靨开。
    是风是雨是明月，管甚阴晴与圆缺。
    但愿吾身益强健，莫使骨肉叹南北。

刘学箕　白山茶
    白茶诚异品，天赋玉玲珑。
    不作烧灯焰，深明韫椟功。
    易容非世功，幻质本春工。
    皓皓知难污，尘飞谩自红。

刘学箕　宝际窗前睡香
    瑞锦窠应对锦郎，谁将灵种到幽坊。
    山深月冷梅花老，压尽群英是此香。

刘学箕　北山园山石形势卖盗夜半择其尤者窃去累日怀抱作恶赋诗以纪郁郁
    素志薄利录，壮年荣林丘。
    种树疏间泉，凿沼开中洲。
    堤平水瀰漫，径绕竹净修。
    梅坞夜月乱，松罔晓风飂。
    犹以景象浅，欲广岩壑幽。
    叠石类奇品，置身将侣俦。
    磊块质伟诗，嵌空神琱锼。
    庐阜几上得，巫峰坐中求。
    每想云气嘘，遂觉烟練浮。
    曳杖日以乐，从怀吟无休。
    一朝失警巡，赤眉行盗谋。
    夜半负之去，公然从狗偷。
    检视所寇攘，嶙峋拔其尤。
    此情实难堪，遣命穷踪由。
    风声虽有闻，形势莫可搜。
    吁嗟世道降，人弗士行修。
    窃玦入志虑，攫金甘辈流。
    不念溺所習，意为前哲羞。
    今吾理自喻，委心任去留。
    甑堕虽不顾，壁归犹冀收。

刘学箕　碧桃
    月浸虚庭夜未央，一枝静对白云乡。
    三生自结玄都约，来伴疏梅到玉堂。

刘学箕　宾从集藕花堂分韵得园字二十韵
    流金烁石火燎燔，何地泄此畏暑袢。
    草堂幸有茆三间，冷浸十亩泉有源。
    泉音琮琤下空山，金石戛击声潺湲。
    太华峰头十丈莲，吾侬玉井亲移根。
    开华结实今几年，红幛绿盖风翻翻。
    卷舒万柄摇苍烟，香苞芳萼锦绮毓。
    云将急雨珠溅圆，日焙晴酣香胜荪。
    龟鱼窃{上广下阴}鸥鹭眠，勾致属玉栖双鸳。
    房青子碧甘剥鲜，藕白条翠冰堆盆。
    嚼之清泠醒醉魂，犹可招邀慰文园。
    君明不闻李谪仙，声名飘然誉开元。
    忽傅诏草白莲序，一扫意到无馀言。
    又知苏州韦不凡，风清月晓之江樊。
    形容委曲说花趣，妙语历历成订论。
    我今对花难著句，挹取香气临窗轩。
