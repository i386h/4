<!-- { "loadSidebar": true } -->
释彦充　呈东林道颜禅师颂
    为人须为彻，杀人不见血。
    德山与岩头，万里一条铁。

释彦充　偈
    世尊不说说，迦叶不闻闻。
    水流黄叶来何处，牛带寒鸦过远村。

释彦泯　圆相观音菩萨瑞像颂
    妙觉慈生主，身云莹碧霞。
    光轮停夜月，璎珞缀千花。
    无车脸心普，分形应类差。
    圆通斯第一，名号遍恒沙。
    处处传消息，头头感叹嗟。
    和风飞语燕，斜日噪寒鸦。
    昂首清尘眼，称名断苦芽。
    谤观圆满相，砧杵落谁家。

释彦强　句
    一间茅屋元无主，付与山头野火烧。

释彦强　山居
    老矣毋能役，岩分草草绿。
    放渠藜六尺，销得屋三椽。
    雪尽收茶早，云晴拾菌鲜。
    有时临近涧，揎手弄潺湲。

释仪　句
    片帆忽逐飞鸿去，知落谁山第几重。

释仪　上权臣
    我本田中一比丘，却来乘马不乘牛。
    如今马上风波急，不似田中得自由。

释倚遇　偈二首
    春山青，春水绿，一觉南柯梦初足。
    携筇纵步出松门，是处桃英香馥郁。
    因思昔日灵云老，三十年来无处讨。
    如今競爱摘杨花，红香满地无人扫。

释倚遇　偈二首
    法昌今日开炉，行脚僧无一个。
    唯有十八高人，缄口围炉打坐。
    不是规矩严难，免见诸人话堕。
    直饶口似秤鎚，未免灯笼勘破。
    不知道绝功勋，妄自修因证果。

释倚遇　遗徐禧
    今年七十七，出行须择日。
    昨夜问龟哥，报道明朝吉。

释义传　姑苏怀古
    西南山水佳，清游何款款。
    白云无定踪，飞入长洲苑。
    空台谁与登，麋鹿去人远。
    啼月城头乌，风悲易凄断。
    烂开木芙蓉，寒塘弄清浅。
    凭虚一徘徊，西飞日何短。

释义光　合州望黔楼
    江上望黔楼，望中烟霭浮。
    微凉生户牖，新雨过汀洲。
    远岫千重叠，清波万里流。
    此时何限兴，回首寄群鸥。

释义光　句
    安闲有深味。

释义怀　偈
    须弥顶上，不扣金钟。
    毕钵岩中，无人聚会。
    山僧倒骑佛殿，诸人反著草鞋。
    朝游檀特，暮到罗浮。
    拄杖针筒，自家收取。

释义怀　偈
    蜀魄连宵叫，鵽{左刁右鸟}终夜啼。
    圆通门大启，何事隔云泥。

释义怀　偈
    红日照扶桑，寒雪对华岳。
    三更过铁围，拶折骊龙角。

释义怀　句
    衣穿瘦骨露，屋破看星眠。

释义怀　书屏句
    三分光阴二早过，灵台一点不揩磨。
    区区逐日贪生去，唤不回头怎奈何。

释义怀　投机偈
    一二三四五六七，万仞峰头独足立，
    骊龙颔下夺明珠，一言勘破维摩诘。

释义了　句
    百年休间几时好，万事不劳明日看。

释义铦　句
    采石浪寒青冢暗。无热天中第一仙。
    风标高古汉唐无。冰霜过了翩然去。
    平生一点调元意。

释义铦　丈亭馆
    青山历历映江流，半是明州半越州。
    亭下寒潮亭上客，不知来往几时休。

释印　举野狐话颂
    不落不昧，诬人之罪。
    不昧不落，无绳自缚。
    可怜柳絮随春风，有时自西还自东。

释印　周侯祠
    将军手持三尺剑，奋身直入蛟龙穴。
    至今鱼鳖不敢游，溪流上下皆腥血。
    千年庙食未足酬，问之父老何其忧。
    害人白额犹未尽，纷纷不独南山头。

释印粲　赠徐鼎臣常侍
    不将才名暂时夸，人仰声名遍海涯。
    月满朝衣听禁漏，更阑分直扫宫花。
    谏书未上先焚稿，御笔曾传立草麻。
    见说下朝无一事，小池载苇学僧家。

释印肃　百丈先令庆上座礼拜求颂
    西川庆上人，本来没弟兄。
    须知自性如空体，水月之中未解真。
    个事不传声色句，元来心法独灵明。

释印肃　遍虚空界
    和风周匝万花开，春雾蒙蒙锁绿苔。
    世人寐语不知意，黄鹤楼前一赏梅。

释印肃　陈达献菊花求颂
    满地风光未足奇，霜前秋后吐金枝。
    灵山亲举唯迦叶，今日陈来众共知。
    不独陶生时节用，转为华藏供阿弥。
    閒见定归依彼岸，方知此日献花时。

释印肃　达理歌
    普庵识心达理，不是胡言乱语。
    教化三千大千，个个透泥入水。
    应无所住生心，更不祭神拜鬼。
    时中净念法身，何假烧钱化纸。
    不被邪魔所惑，各各尽淘真理。
    亦非夜聚晓散，亦不远寻山水。
    亦不发愿烧香，亦不弃离妻子。
    不咽众生血味，便敬六亲九祖。
    誓不饮酒猖狂，不入牢狱苦楚。
    见利便不干心，处处如钦父母。
    你争无明人我，我自无可作做。
    修桥补路随缘，身作山河国土。
    供养大地含灵，上愿皇图永固。
    时时风调雨顺，日日民歌乐舞。
    皆因自性天真，永不入他门户。
    如今一物无求，不著邪魔祛使。
    不离当处湛然，运水搬柴佛事。
    何须找铙击钹，岂用槌钟击鼓。
    饶舌合掌归依，早被参方取怒。
    只心普遍莲花，何异西方净土。
    自古本自无迷，今本何曾有悟。
    设有三乘五教，也似添盐和酣。
    生死涅槃如梦，佛说无所作做。
    更问达磨西来，他亦别无门路。
    直指人心是佛，不可更移一步。
    才有丝发是非，便入魔家邪户。
    死中得活之人，诸佛龙天守护。
    斩钉截铁丈夫，这个凡夫了事。
    如今人赞神钦，万劫群灵仰慕。
    到此若不回心，岂识摩尼宝库。
    自利利他不竭，经劫且无怕怖。
    披云啸月吟古风，透石穿山谈正法。
    只个心如巧画师，只个身如无缝塔。
    东村老婆是我娘，爷是南门张大伯。

释印肃　大圆智镜
    普庵非相亦非名，达本忘情不见人。
    孤月全收无意识，桂轮独耀绝纤尘。
    三祗一念汤消雪，万行须臾火烁冰。
    到此何劳声色问，共君本自镜圆明。
    若将铜器作天真，背黑面青赚学人。
    本性如空含万物，妙明寂照岂容尘。
    山河石壁三春雾，空色全彰六月冰。
    智自圆明非我所，不拘日月定光明。

释印肃　大众仰观
    多身一体少人知，不体无空自执迷。
    除非妙达斯三昧，个裹圆观始不疑。

释印肃　睹弟子作颂题窗乃续韵警之
    饶舌刀，刀不透，
    临窗一语更离披。侬家自有同风事，
    千里无来却肯伊。

释印肃　睹弟子作颂题窗乃续韵警之
    石人击鼓木人吹，露柱亲闻脑搭披。
    如是圆音无用处，阎公未肯便饶伊。

释印肃　睹弟子作颂题窗乃续韵警之
    鼻孔辽天是阿谁，权将云雾作衣披。
    迷悟本无唯一性，你全是我我无伊。

释印肃　睹弟子作颂题窗乃续韵警之
    普庵三颂自连拈，寄与提纲本手钳。
    炉鞴稳时无钝铁，何妨矢上更加尖。

释印肃　放光和来
    主伴重重绝世伦，今朝即是旧时人。
    迷悟是谁堪话会，姚黄魏紫一般春。

释印肃　何叔宜求颂
    十力功高谁履践，叔宜重叩普庵门。
    玄玄众妙灵知有，自肯唯心闻不闻。
    时信金刚通佛慧，情忘想尽合乾坤。
    夜月晓风消息满，希夷独步道常存。

释印肃　和光读金刚经以颂示之
    道人看经不识字，刹那须转千亿部。
    恒沙诸佛入微尘，达本契经无作做。

释印肃　洪钟歌
    昭文昭文施一钟，悬空随叩警盲聋。
    圆音不断周沙界，纯体金刚空不空。
    虽含响，击即通，
    十方诸佛应声中。天龙八部生忻悦，
    外道魔军失却踪。此圆器，
    大神功，上祝皇王寿不穷。
    日月长辉邦国静，臣忠子孝续尧风。
    昏者醒，愚者聪，
    民歌鼓腹意和浓。地水火风和一性，
    刹尘无间体含融。包声印顽空，
    鸟树岩峦风月同。秦时何必驱山铎，
    大振金铃总脱空。时节至，
    自相逢，肯信无心达本宗。
    和同一族输金玉，回向南泉铸此种。
    黄昏裹，五更中，
    下下无空彻底通。近祖远宗迷识解，
    闻归净土礼金容。涅槃侣，
    契心同，个个全音赞此功。
    显理扬真无二听，含灵蠢动一时通。
    受者法，施者空，
    且无地狱与洋铜。孝子顺孙光远庆，
    昭文千古振家风。

释印肃　化米
    当关击破黄金锁，佛与众生无两个。
    全提吞尽十方空，万亿龙天为护佐。
    雪歌独唱古峰头，风月溪山同赞和。
    从来经阐在当人，密赖知音共扬播。
    共扬播，非彼我，
    一钵千家崇善果。直叩维摩不二门，
    狭路相逢休放过。

释印肃　化无尽历
    化城立有谁知意，普雨调和润万机。
    大根枝节全体露，何殊弥勒降生时。
    石儿拍掌连云指，木女含笙和水吹。
    试问灯笼谁解舞，知无我者快拈锤。

释印肃　活人歌
    大圣灵验普庵圆，广施含灵遇有缘。
    信心清净通灵感，万病俱销释业愆。
    文殊体，用普贤，
    活人歌裹现金仙。药王药上非他术，
    扁鹊孙真共一言。分三服，
    净水煎，莫将血味污心田。
    万物有形皆我体，但行慈德解仇冤。
    内无想，外无缘，
    何必神方肘后传。身心本是金刚体，
    不解观心被业缠。药病销，
    心月圆，信时佛岂独西天。
    在在处处人皆有，世间无比这灵源。
