<!-- { "loadSidebar": true } -->
    斧挥郢人鼻，琴即锺期耳。
    新诗凌建安，高论到正始。
    徒言参隔辰，未负石投水。

黄庭坚　赋未见君子忧心靡乐八韵寄李载
    白雪非众听，夜光忌暗投。
    古来不识察，浪自生百忧。
    三月楚国泪，千年郢中楼。
    无因杭一苇，浊水拍天流。

黄庭坚　赋未见君子忧心靡乐八韵寄李载
    河南李茂彦，内蕴迈俗心。
    浚冲有泾渭，一顾重千金。
    事亲知色难，胜己又勇沈。
    外物既难必，求之首阳岑。

黄庭坚　赋未见君子忧心靡乐八韵寄李载
    飘风从东来，雨足尽西靡。
    万物逐波流，金石终自止。
    渭因泾使浊，菲以葑故毁。
    智所无奈何，谁能为樗里。

黄庭坚　赋未见君子忧心靡乐八韵寄李载
    纷纷车马客，如集市人博。
    彼虽有求来，我但快一噱。
    忽逢堳学子，时亦撼关钥。
    何当携手期，濠上得鱼乐。

黄庭坚　盖郎中惠诗有二强攻一老不战而胜之嘲次韵解之
    诗翁琢句玉无瑕，淡墨稀行秋雁斜。
    读罢清风生麈尾，吟余新月度檐牙。
    自知拙学无师匠，要且强言遮眼花。
    笔力有余先示怯，真成句践胜夫差。

黄庭坚　赣上食莲有感
    莲实大如指，分甘念母慈。
    共房头{左角右咠}{左角右咠}，更深兄弟思。
    实中有幺荷，拳如小儿手。
    令我忆众雏，迎门索梨枣。
    莲心正自苦，食苦何能甘。
    甘餐恐腊毒，素食则怀憀。
    莲生淤泥中，不与泥同调。
    食莲谁不甘，知味良独少。
    吾家双井塘，十里秋风香。
    安得同袍子，归制芙蓉裳。

黄庭坚　高至言筑亭于家圃以奉亲总其观览之富命曰溪亭乞余赋诗余先君之敝
    逸人生长在林泉，更筑亭皋名意在。
    明月清风共一家，全以山川为眼界。
    鸟度云行阅古今，溪演木末听竽籁。
    老夫平生行乐处，只今许公分一派。

黄庭坚　庚申宿观音院
    谷底一墟落，地形如盎盆。
    榱题相照耀，其民颇家温。
    土风甚于秦，不可借釜甗。
    僧屋无陶瓦，剪茅苍竹樊。
    借问僧安在，乞饭走诸门。
    人哄鸟乌语，簟凉风水文。
    旁有蜂蜜庐，颇闻衙集喧。
    将雨蚁争丘，鏖兵复追奔。
    红英委凤翼，赤帻峨鸡冠。
    汲烹寒泉窟，伐竹古松根。
    相戒莫浪出，月黑虎夔藩。

黄庭坚　庚寅乙未犹泊大雷口
    广原嘷终风，发怒土囊口。
    万艘萍无根，乃知积水厚。
    龙鳞火荧荧，鞭笞雷霆走。
    公私连樯休，森如束春韭。
    倚筇蒹葭湾，垂杨欲生肘。
    雄文酬江山，惜无韩与柳。
    五言呻吟内，惭愧陶谢手。
    送菜烦邻船，买鱼熟溪友。
    儿童报晦冥，正昼见箕斗。
    吾方废书眠，鼻鼾鞲囊吼。
    犹防盗窥家，严鼓申夜守。
    冶城谢公墩，牛渚荡子妇。
    何时快登临，篙师分牛酒。

黄庭坚　公益尝茶
    子云窗下草玄经，寒雀争喧户昼扃。
    好事应无携酒榼，相过聊欲煮茶缾。

黄庭坚　公择用前韵嘲戏双井
    万仞峰前双井坞，婆娑曾占早春来。
    如今摸索苍龙璧，沈井铜缾漫学雷。

黄庭坚　宫亭湖
    左手作圆右手方，世人机敏便可尔。
    一风分送南北舟，斟酌鬼神宜有此。
    江津留语同济僧，他日求我于宫亭。
    吁嗟人盖自有口，独为栾公不举酒。
    栾公千岁湖冥冥，白茅缩酒巫送迎。
    朱辬皂盖来托宿，不听灵君专此屋。
    雄鸭去随鸥鸟飞，老巫莫歌望翁归。
    贝阙珠宫开水府，雨栋风帘岂来处。
    平生来往湖上舟，一官四十已包羞。
    灵君如愿傥可乞，收此桑榆老故丘。

黄庭坚　古风次韵答初和甫二首
    饥思河鲤与河鲂，喝思蔗浆玉碗凉。
    冬愿纯绵对阴雪，夏愿绉絺度盛阳。
    万端作计身愁苦，一事不谐鬓苍浪。
    调笑天街吟海燕，藜羹脱粟非公狂。

黄庭坚　古风次韵答初和甫二首
    君吟春风花草香，我爱春夜璧月凉。
    美人美人隔湘水，其雨其雨怨朝阳。
    兰荃盈怀报琼玖，冠缨自洁非沧浪。
    道人四十心如水，那得梦为胡蝶狂。

黄庭坚　古风寄周元翁
    周元翁，古人风。
    诗书苦，作字工。
    允有德，自琢砻。
    观古人，怨慧聪。
    眼欲盲，耳欲聋。
    黄落後，期君同。

黄庭坚　古豪侠行赠魏邻几
    翩翩魏公子，恐是信陵君。
    高义动衰俗，孤标对层云。
    风吹棠棣花，一枝落夷门。
    俯仰少颜色，萧萧烟景昏。
    已朽朱亥骨，侯嬴无子孙。
    众中气轩昂，把臂输肺肝。
    沃之红鹦鹉，载以乌贺兰。
    门前马嘶急，我弟勿扣关。
    谓言空中落，逆旅有仁人。
    老母一解颜，万金难报恩。
    琅玕乃未赠，交好如弟昆。

黄庭坚　古老许惠李北海石室碑以诗促之
    往时李北海，翰墨妙天下。
    石室苍苔世未知，公独得本今无价。
    肉字不肥藏兔锋，郎官壁刊佳处同。
    愿公倒箧速持赠，免断银勾输蠹虫。

黄庭坚　古乐府白紵四时歌
    桃李欲开风雨多，笼弦束管奈春何。
    风休雨静花满地，时节去我如惊波。
    少年志愿不成就，日月星辰役昏昼。
    俟河之清未有期，斗酒聊为社公寿。

黄庭坚　古乐府白紵四时歌
    日晴桑叶绿宛宛，春蚕忽忽都成茧。
    缲车宛转头绪多，相思如此心乱何。
    少年志愿不成就，故年主人且恩旧。
    及河之清八月来，斗酒聊为社公寿。

黄庭坚　古乐府白紵四时歌
    络纬惊秋鸣唧唧，美人停灯中夜织。
    回文中有白头吟，人生难得相知心。
    少年志愿不成就，故年主人且恩旧。
    及河之清八月来，斗酒聊为社公寿。

黄庭坚　古乐府白紵四时歌
    北风降霜松柏雕，天形惨澹光景销。
    山河夜半失故处，何地藏舟无动摇。
    少年志愿不成就，故年主人且恩旧。
    及河之清八月来，斗酒聊为社公寿。

黄庭坚　古诗二首上苏子瞻
    江梅有佳实，托根桃李场。
    桃李终不言，朝露借恩光。
    孤芳忌皎洁，冰雪空自香。
    古来和鼎实，此物升庙廊。
    岁月坐成晚，烟雨青已黄。
    得升桃李盘，以远初见尝。
    终然不可口，掷置官道傍。
    但使本根在，弃捐果何伤。

黄庭坚　古诗二首上苏子瞻
    青松出涧壑，十里闻风声。
    上有百尺丝，下有千岁苓。
    自性得久要，为人制颓龄。
    小草有远志，相依在平生。
    医和不并世，深根且固蒂。
    人言可医国，可用太早计。
    小大材则殊，气味固相似。

黄庭坚　古意
    太华峰头玉井莲，开花十丈藕如船。
    冷比雪霜甘比蜜，一片入口沉痾痊。
    我欲求之不惮远，青壁无路难夤缘。
    安得长梯上摘食，下种七泽根株连。

黄庭坚　古意赠郑彦能八音歌
    金欲百链刚，不欲绕指柔。
    石羊卧荒草，一世如蜉蝣。
    丝成蚕自缚，智成龟自囚。
    竹箭天与美，岂愿作嚆矢。
    匏枯中笙竽，不用系墙隅。
    土偶与木偶，未用相贤愚。
    革辙要合道，覆车还不好。
    木讷赤子心，百巧令人老。

黄庭坚　古渔父
    穷秋漫漫蒹葭雨，裿褐休休白发翁。
    范子归来思狡兔，吕公何意兆非熊。
    渔收亥日妻到市，醉卧水痕船信风。
    四海租庸人草草，太平长在碧波中。

黄庭坚　故僰道廖君画像赞
    廖君欉遫，卒享五福。
    其艰其勤，天畀戬谷。
    治生之材，可以治邦。
    知子之智，可以使能。
    耋老于乡，以福孙曾。
    在尔後人，思其艰勤，
    思其好贤，维衣食之源。
    瞻像思孝，勿堕其教。

黄庭坚　故陈氏画像赞
    女归能妇，义止宜家。
    谁其向道，探深见遐。
    入古人室，立妙法句。
    自履实地，告人悟处。
    忽尔心疾，累岁狂痴。
    为忘我难，使人厌之。
    迨其解化，庄语告戒。
    堂堂夫人，凌郑同派。

黄庭坚　故江阳杨君画像赞
    显允临邛，吏师文宗。
    能者述之，德宇恢恢。
    疏而不失，有物实之。
    於义当然，确乎不夺。
    强者屈之，爱民如子。
    曰予用威，谁其恤之。
    图像如生，虽不能言，
    谁敢忽之。其事在人，
    岁月其逝，勿坠失之。
    後有南董，询事考言，
    尚其笔之。

黄庭坚　观伯时画马
    仪鸾供帐饕虱行，翰林湿薪爆竹声，
    风帘官烛泪纵横。木穿石盘未渠透，
    坐窗不遨令人瘦，贫马百藖逢一豆。
    眼明见此玉花骢，径思著鞭随诗翁，
    城西野桃寻小红。

黄庭坚　观崇德墨竹歌
    夜来北风元自小，何事吹折青琅玕。
    数枝洒落高堂上，败叶萧萧烟景寒。
    乃是神工妙手欲自试，袭取天巧不作难。
    行看叹息手摩拂，落势夭矫墨未乾。
    往往尘晦碧纱笼，伊人或用姓名通，
    未必全收俊伟功。有能蓺事便白首，
    不免身为老画工。岂如崇德君，
    学有古人风。挥毫李卫言神笔，
    弹琴蔡琰方入室。道韫九岁能论诗，
    龙女早年先悟佛。弈棋樵客腐柯还，
    吹笙仙子下缑山。更能遇物写形似，
