<!-- { "loadSidebar": true } -->

留筠　水帘洞
    九天飞坠水晶垂，不着人间一点埃。
    六月惊蜚霜色皎，四时长作雨声来。
    春晴野燕飞难入，月冷山风吹不开。
    我欲倚藤看空翠，凭谁挂向白云堆。

留筠　题澹山岩
    起仰高山积有年，忽看岩窬锁云烟。
    一尘不到非凡地，六月当知不暑天。
    昔有秦人尝穴处，世从山谷始名传。
    品题自古因人重，我谩邀僧煮石泉。

留筠　题浯溪
    天生一代老文词，留得高名日月垂。
    山□犹余元氏族，溪痕几□鲁公碑。
    未论再造中兴业，却羡三吾高卧时。
    崖石虽磨千古在，渡香桥下木空悲。

留筠　舟还浯溪再留二绝
    为爱浯溪风景幽，重临钓石系归舟。
    不妨细读丰碑下，墨本空看几白头。

留筠　舟还浯溪再留二绝
    自笑尘埃赋□忙，佳山招我莫徜徉。
    何当了却痴儿事，来伴高人枕碧湘。

留梦炎　淳佑七年丁未十一月朔蔡久轩自江东提刑归抵家时三馆诸公以风霜随
    天地蕃庶草，美恶极莸薰。
    古来谁览察，离骚清楚氛。
    著作大雅姿，书传挟香芸。
    蠹简不烦碎，豕牙贵能豶。
    仰天沥肝胆，端欲泾渭分。
    太阿秘尚方，风霆发絪縜。
    臣直彰主圣，声容谅泇泇。
    平生本朝心，畎亩岂忘君。
    见几诚不忍，属兹宸虑殷。
    自从春无泽，牲璧委冬氛。
    何者最感触，民气愁深文。
    儒服今绣衣，片言况前闻。
    四牡何騱騱，迢递沮遵濆。
    君为朝阳凤，我非相府群。
    小草志或远，深情词不耘。
    幽屏未须去，圣德如放勋。

留怡然　潄玉馆
    拳石漱芳玉，梦回堪洗耳。
    客至馆于斯，妙处从此始。

留佑　赤鉴湖
    赤鉴有遗利，旷古无人兴。
    今师欲断海，海若当效灵。

留元崇　茶园
    岭根闻石吠，上到野人家。
    山晚月有色，天寒梅未花。
    蔬园依水石，茅屋带烟霞。
    何物堪留客，烹茶成雪芽。

留元崇　慈济庵二首
    笑指星坛近斗傍，七松上映七星光。
    黄龙洞口胡麻饭，不是神仙不得尝。

留元崇　慈济庵二首
    归自星坛日未斜，草庵留住一杯茶。
    道人自点花如雪，云是新收白露芽。

留元崇　罗浮
    神仙神山罗与浮，二山东来几千秋。
    蓬莱夜半失左股，龙惊虎噉玉女愁。
    至今两山翠欲滴，却与蓬莱比山色。
    黄色作桥通九霄，水晶为帘挂千尺。
    神仙旧说何涉茫，神仙窟宅今何望。
    仙翁在山泉水香，仙翁飞去松风长。
    我将浣手扣玉户，乞杯长生九霞觞。

留元崇　天汉桥
    谁人挽落天河水，飞向寒崖无古今。
    寄语山灵好呵护，书儒从此得知音。

留元崇　游罗浮
    远看空碧混崔嵬，近见重重翠作堆。
    古木阴中藏洞府，乱云深处出楼台。
    文禽耀日来相唤，羽客乘风去不回。
    惟有东坡旧游迹，屐痕犹自遍苍苔。

留元崇　又题卓锡泉
    吾师知地脉，杖锡此间卓。
    分占神仙囿，敲出清泠玉。
    锡飞已乘龙，泉洁可饮鹤。
    林下几寒暑，池中不盈涸。
    木石常借润，瓶罂随量足。
    池无汲绠线，逗引走修竹。
    渴心生尘埃，对此惬所欲。
    洗耳听松音，漱齿汲山绿。
    更携一壶归，为浣众生浊。
    遥愧山中人，四时自斟酌。

留元崇　中阁禅院
    初来罗浮山，万变骇林壑。
    更作招提游，佳处在中阁。
    忽然天地间，一纵千里目。
    未论云顶上，此景占仍独。
    近闻泉涓涓，青眺山簇簇。
    檐压乔松低。槛有余霞落。
    长风东南来，皓月襟袖薄。
    境静僧幽閒，意远味淡泊。
    抱琴归去来，禅榻寄一宿。
    白云依古山，青霄起孤鹤。

留元崇　卓锡泉
    风月衿怀歉古人，萧然天地一閒身。
    夜来偶读唐庚记，贯石通泉在一真。

留元崇　卓锡泉
    寻仙得招提，借我此歇脚。
    瓜枣未暇求，杯水得甘酌。
    境空风泉高，夜永云卧薄。
    明当约麻姑，石桥骑白鹤。

留元刚　武夷九曲棹歌
    一曲初篙上水船，翠峰苍壁挟洄川。
    采幢幔屋今何在，空有丹炉石鼎烟。

留元刚　武夷九曲棹歌
    二曲崚嶒三石峰，当时秦女采芙蓉。
    至今汤沐临清泚，不作巫阳十二重。

留元刚　武夷九曲棹歌
    三风悬崖插匦船，春秋八百又千年。
    不知天地黄心木，控鹤仙人肯汝怜。

留元刚　武夷九曲棹歌
    五曲云崖有许深，石门书屋著修林。
    堂堂不泯清风在，一片寒潭印我心。

留元刚　武夷九曲棹歌
    七曲催船快上滩，好山留与漫郎看。
    经行雪瀑仙屏下，恍记齐云夜帐寒。

留元刚　武夷九曲棹歌
    八曲山云敛复开，长年倚櫂立徘徊。
    俄然听得林间语，知道新村贳酒来。

留元刚　武夷九曲棹歌
    九曲遥岑更郁然，板桥渔市引长川。
    唤回白马宾云梦，来看桑麻万里天。

留正　高宗皇帝挽词
    内禅尧咨舜，中兴夏配天。
    鸿名光宝册，奎画动星躔。
    静享仁人寿，书传圣政编。
    永言天下养，胡不万斯年。

留正　高宗皇帝挽词
    南北休兵久，仁恩及物深。
    九龄终帝梦，四海遏韶音。
    圣学高於古，衰衣始自今。
    一抔陵上土，他日卜嵩岑。

留正　罗浮天汉桥
    霏霏细雨湿芝田，短短桃花照水妍。
    可惜洞门关不尽，彩虹天外著飞泉。

柳伯达　题濮公仙洞
    昔人何人占弋山，波光岚翠照淮湾。
    佩兰隐者今何在，炼石仙人去不还。
    绿水渡头空自急，白云岭上至今闲。
    高峰张令祠边望，古息荒城半草间。

柳德骥　端午泉
    有个灵泉在翠微，我来问讯水方肥。
    盈虚嘿顺阴阳气，消长先知天地机。
    金井祥开波有縠，银床冷迫石生衣。
    浮名不值一杯水，满酌畓瓶拂袖归。

柳德骥　九仙瀑布泉
    白云深处是仙乡，石涧飞流瀑布长。
    天插一泉声潄玉，地高六月夜凝霜。
    烟霞极目浮孤屿，萝薜牵衣出上方。
    明发阴晴谁借问，虚名终愧梦黄粱。

柳德骥　汤岭温泉
    化工何事起炎凉，偏使山中泉作汤。
    地气烛烛烧石乳，水香郁郁喷硫磺。
    暄波常涌无冬夏，势溜长澌历雪霜。
    闻道骊山有温谷，岂惟神女为秦皇。

柳拱辰　暮春游火星岩同尹瞻联句
    千里熙醇政，灵岩喜访寻。
    登临云拥座，穿径箂成林。
    乐逐天风远，尘随宿雾沈。
    绮罗红作队，冠盖绿交阴。
    下顾关河小，寒知洞壑深。
    松枯存旧节，花老见初心。
    旌棨岚光润，罇罍野气侵。
    朋游敦雅契，吏隐共知音。
    □愧翁归拙，难攀子厚吟。
    城楼传晚角，绮陌骑駸駸。

柳桂孙　杜鹃花
    金鸭香烧午夜烟，空弹宝瑟怨流年。
    东风一架蔷薇雪，老尽春风是杜鹃。

柳桂孙　贺陈随隐以布衣除东宫掌书
    镂玉裁冰字字奇，少年亲结九重知。
    君臣际遇荣千载，父子推敲冠一时。
    罍进楚兰黄奏雅，瓶分陶菊夜联诗。
    五云楼近开黄道，金紫连班进赤墀。

柳桂孙　花山寺看黄山
    翠色沈沈万树春，幽怀宜共竹为邻。
    黄山只在阑干外，鸡阁云深认不真。

柳桂孙　花山寺看黄山
    借得云房半榻眠，三生夙结静中缘。
    茶炉谩著松枝火，趺坐薄团听夜禅。

柳瑾　句
    过尽金汤知帝策，见求貂虎识军仪。
    男儿本有四方志，只在蓬瀛自不知。

柳开　楚南伟观楼
    洗尽蛮烟几案空，登临直见楚山雄。
    坐当鸿秸高飞处，身在乾坤灏气中。
    木落有情瞻北阙，霜轻无梦入西风。
    凭阑自是蓬瀛客，独对潇湘兴未穷。

柳开　讽虞嫔诗
    惟尧则天舜弗复，诞妃罔极恩亭肓。
    遏密无闻血盈目，南巡胡为泪染竹。
    父轻夫重当何淑，沅湘岸筠烟莓覆。
    凝纹叠斑殷郁郁，猿缘鼯号钩辀宿。
    朋凄助惋声几器，賸疑下尤禹湮渎。
    功充民戴荷百禄，重晖并耀难停轂。
    元居不宁逝如逐，悲啼负冤生莫卜。
    卒颠沈澜远昌族，讴讼肇私归永福，
    柔阴惨克咎深速。前睇九山排矗矗，
    到今云颜愁可掬。

柳开　句
    空门今日见张华。

柳开　句
    九重城阙新天子，万卷诗书老舍人。

柳开　磐石
    古寺耸山椒，公堂去不遥。
    寻僧忘俗虑，盘道出尘嚣。
    疏箔卷烟雾，明时望泬漻。
    渔翁江上立，指我在云霄。

柳开　塞上
    鸣髇直上一千尺，天静无风声更乾。
    碧眼胡儿三百骑，尽提金勒向云看。

柳开　与姪柳瀛
    皇唐二百八十年，柳氏家门世有贤。
    出众文章惟子厚，不群书札独公权。
    本朝事去同灰烬，圣供吾思绍祖先。
    感叹尽应余庆在，今来见汝又堪怜。

柳开　袁姬哀辞
    彼美袁姬兮，柔芳懿懿。
    瑶沈蕣瘁兮，追惟弗洎。
    阴质弱卑兮，资阳望贵。
    寿康攸遂兮，夭愆所利。
    北塞南荒兮，偕行万里。
    宁期不修兮，溘然而逝。
    奔服勤劬兮，丧尔母子。
    恫毒我怀兮，摧伤骨髓。
    高昮孔仁兮，皇适予委。
    明知有生兮，亦必有死。
    无如奈何兮，情思罔已。
    倏焉胡往兮，音容莫寄。
    余玩遗香兮，忍孰为视。
