<!-- { "loadSidebar": true } -->
    醉缬不供诗客眼，弊裘应广文贫。
    坐看十日渑为雨，遥想千家桂作薪。
    贷子曲身当得句，地炉分施腊前春。

陈造　出郭
    江县居人寒食下，少在县中多在野。
    哭声不似笑声长，丽服新妆尽游者。
    长郊芳草接天绿，我亦行行策罢马。
    盍簪命醉岂不怀，卑官出入元无假。
    偶来却胜特来好，触处春光可图画。
    几日阴寒风用壮，今朝霁景天所借。
    趁人胡蝶作团蜚，逐妇鸣鸠数声罢。
    夭桃艳杏虽已过，郁李金沙犹未谢。
    其馀红白争姱嫮，醉态啼妆各潇洒。
    颦风笑露顉欲语，半吐梨花最闲雅。
    游人几许健倒去，红粉谁家短墙亚。
    良辰独醒还自惜，捐佩一樽独可贳。
    饼盘饧箸已寒盟，故人应问花应讶。
    对春长作了事痴，不念清欢本无价。
    会当从公谢不敏，百罚深杯不辞把。
    魏花有约待人归，秉烛酬春期后夜。

陈造　出郭
    对花不领几柳下，以诗自苦如东野。
    今年陡觉负芳时，狎兴萧条殊曩者。
    西湖南园恥入梦，漫道尻轮神作马。
    可堪山鸟劝归去，拟为莼羹乞长假。
    十分销瘦空自怜，一段闲愁倩谁画。
    春光只比东逝波，堂堂去意那能借。
    青梅崖蜜倏登俎，禊祓秋千仍复罢。
    感君妙句慰岑寂，欲挽清欢付衰谢。
    光风摇摇压轻暑，亭榭况经微雨洒。
    径烦曲糵宽怀抱，未用文章继风雅。
    飜阶芍药醉面欹，压架酴醾香蓓亚。
    江城日有问字人，酒不论钱更须贳。
    君今赖以主人贤，我亦不忧官长讶。
    莺花好处醉为乡，与君平日俱声价。
    旗亭市楼故乡约，岁晚会须茅一把。
    客中一笑且追陪，饮勿言归当卜夜。

陈造　楚辞三章送郭教授趋朝
    昔尚父之之国，尝寝甘而见讥。
    怀与安其费日，亦馆人之或知。
    岂以抱当世之志，而常后可为之时耶。
    有美一人兮居今而与古谋，气飘萧兮好修。
    邑中之晳兮独能闯阃宎於轲邱，扈芷蘅兮荃其佩。
    椟骊珠兮匣干将而未试，虽未试吾何慊兮，
    顾簪裳犹可隐蜗庐。般礴兮天地俨其盖轸，
    一世系望兮如苍生何。君何心兮山之阿，
    {奭斗}甓社兮羞藻芹，无为此焉婆娑。

陈造　楚辞三章送郭教授趋朝
    儒之宫兮千柱眈如，峨冠绮袂兮群而趋。
    食焉稻鱼兮隶焉诗书，我侈其成兮绎其初。
    诲掖之孔敏兮篵兴之不徐，偾於昔焕於今兮繄百年其有待。
    企三贤而相攸兮遗躅未沫，匪若人之良茂兮吾将奚赖。
    芹波摇日兮槐阴转午，一尘不栖兮重廊邃宇。
    执经前兮仪仪而訏訏，君颜舒舒兮而究而语。
    有粹其文兮有觌其古，风舞雩兮步趋绳矩。
    鄙人留眼兮夫也接前人之武，人今翩鸿兮与南翔。
    云气蓬瀛兮观虚皇，膏馥沾被兮淮之乡，
    君之惠兮乡之人不可忘。

陈造　楚辞三章送郭教授趋朝
    爰有人兮媻珊偪侧，耕耘寒暑兮图史儒墨。
    吟抱膝兮山南水北，佩明月兮冠切云。
    曳芙蓉兮敷芬，冰其茹兮蕙其薰。
    之於世曾莫谅兮，蹇吾犹淮之濆块。
    予揆夫初席兮，磷竞缰而为懦。
    发之新兮志偕而堕，非金玉之人兮孰振吾过。
    有牵其复兮有倡其和，完予独而息黥兮睍新功以自课，
    一息恥三秋兮胡为去我而他之。些君行兮指日边，
    章陈兮君席为前。揖风袂之翩翻，
    寿君兮绿樽。贝宫靓深兮碧落宽，
    陵天风兮整羽翰。君无谓予兮考槃，
    有尘冠兮待弹。

陈造　春寒六首
    扫雪阶头晓未乾，东风作恶鼻仍酸。
    西园点检江梅后，只有樱桃不避寒。

陈造　春寒六首
    稍稍春光到眼中，冲寒试与小搘筇。
    杏花已尾樱桃拆，正要深红间淡红。

陈造　春寒六首
    衰年心绪自低摧，可是青春昧一来。
    几日不教书作崇，为留病眼向花抬。

陈造　春寒六首
    去年秫地伤秋潦，春酒浇醨不可亲。
    红树梢头山鸟语，只应笑我独醒人。

陈造　春寒六首
    清明寒食经旬是，笑问风寒更几馀。
    小杏惜香春恰恰，新杨弄影午疏疏。

陈造　春寒六首
    平明欲敛云复厚，薄晚未休风更颠。
    老怯春寒不宜出，下帷添火拥书眠。

陈造　春暖赠梅喜作二首
    晴日烘开栗玉葩，懶随霰雪送年华。
    淮乡地冷开虽晚，竟是人间第一花。

陈造　春暖赠梅喜作二首
    手撚芳枝酹渌樽，东君乃有发生恩。
    即今省暖铜瓶水，罗幙围香共晏温。

陈造　春日客中二首
    平时谩说醉为乡，对景今如石作肠。
    老去犹兴客中叹，春来刚制酒边狂。
    露桃烟柳为谁好，蜂蜜燕泥徒自忙。
    红紫打围歌笑地，暮年多感怕思量。

陈造　春日客中二首
    芳时已叹鬓毛斑，何况栖栖客路间。
    杯酒故人千里隔，锦囊著语一春闲。
    燕莺飞处频回首，桃李香前合厚颜。
    昨夜东风贷庭竹，少容归梦到家山。

陈造　春晚郊外
    轻云阁雨不成飞，稍喜行轩贷夹衣。
    帝里园林春欲老，人家帘慕燕初归。
    沧湾潮应沙痕瘦，碧陇烟生麦浪肥。
    眼底湖山聊著句，那忧乐事与心违。

陈造　春阴二首
    连连麦浪摇空阔，挺挺松幢暝寒。
    眼底春工馀几在，更堪风雨苦摧残。

陈造　春阴二首
    园林桃杏已无馀，雨挟春寒擅晓晡。
    芍药红悭犹料理，海棠娇甚可枝梧。

陈造　春雨寒甚作长句
    白龙天飞宜莫测，吴侬解数归消息。
    年年青帝发生时，似妒园林春动色。
    西山龙母诞弥月，归觐亲颜供子职。
    寿觞琼醴俗共传，玉鳞素鬵谁所觌。
    酸风鼓寒苦雾塞，行人缩头俗僵立。
    蛟鼍冻蛰大水拔，更问娇红并眉白。
    闭门三夜淙檐雨，起视溪流高数尺。
    去年夏秋走祈萦，云电收藏日血赤。
    农家倚锄望眼穿，白汗呀流地龟拆。
    天可问，曷不遣，
    两龙此时会生日。

陈造　春雨赠陈主管
    初宵微月尚窥簷，雨脚斜斜晓入簾。
    春谢欢悰风处减，愁将老色镜中添。
    颇思甫里陪觞咏，不叹周南更滞淹。
    倚赖宗盟慰牢落，得闲诗笔未妨拈。

陈造　次陈梦锡韵二首
    薄雪晶莹压屋茅，未须桂玉计晨庖。
    已便盐絮明愁眼，更喜乌鸢得夜巢。
    小听骚人赋梁苑，旋看春意满东郊。
    忍寒便拟寻梅去，梦想瑶英点旧俏。

陈造　次陈梦锡韵二首
    思君采艾叹如年，眼底羁愁只自煎。
    破梦有来惊剥啄，冲泥径欲跨连钱。
    新篇端复千年计，旧集犹须百手传。
    早晚聚头三日语，麈边闲听有源泉。

陈造　次陈宰韵
    觥筹交错舞僛僛，晓色侵窗客未知。
    便整醉魂乘款段，尚馀吟兴属酴醾。
    还家拟趁宝璎珞，唤客重乾金屈卮。
    著意风烟与调护，免教花意恨归迟。

陈造　次程平叔韵二首
    故人常叹别时长，一笑眉开色便黄。
    领畧西园好风景，凭君更唤郭汾阳。

陈造　次程平叔韵二首
    诗情对景可胜长，酒与鹅儿闹嫩黄。
    忠贯主人真好事，肯来訾省沈东阳。

陈造　次程帅和陶诗韵
    昔吾窍科第，正自学力勤。
    虽从士夫后，禄已不及亲。
    痛感韦经传，敢忘择孟邻。
    念汝知策厉，灯夜仍鸡晨。
    立志忌作辍，惜阴计寸分。
    盍抽胸次陈，驱为笔底春。
    解颜献新得，眩眼释峤云。
    鉯头足膏腴，天人巧相因。
    奉亲相如此，况予耐贱贫。
    谁今子不如，俪美须前人。

陈造　次程帅劝农和陶诗韵
    我官于房，庸谂房民。
    是腹枵然，惟贮一真。
    服事告工，以成以因。
    雄也言之，参天以人。
    燥之润之，是有黍稷。
    天下竟刈，物岂自植。
    系人之力，温饱稼穑。
    惟蚕而衣，如稼而食。
    盍槌于家，盍桑于陆。
    饲眠后先，如族昭穆。
    爰缲爰织，如寇之逐。
    悠悠玩日，迄莫归宿。
    孰溉不车，曾不计久。
    孰视槁乾，徒用播耦。
    吴丰楚约，谁非朕亩。
    穗斯纎斯，均措厥手。
    彼多其储，汝则易匮。
    效劳计工，宁终不冀。
    蹀躞十驾，与骥一至。
    枵中赤立，吾代尔愧。
    吏职民忧，无庸汝鄙。
    农以济学，繄吾素履。
    岂曰多言，率遵前轨。
    教诏顺从，庶或兼美。

陈造　次崔帅韵
    虎塞风云自壮怀，诗坛尤见不凡才。
    至音忽作锵金发，急笔宁须击钵催。
    属餍重尝项上脔，拜嘉如嗅陇头梅。
    还家定遣比邻怪，珠璧光芒重载回。

陈造　次丁嘉会韵二首
    倦驻频题醉后襟，离群自叹阙知音。
    卜邻未暇论前约，著语聊须慰此心。
    小挽归轩清夜饮，忆尝对卧白头吟。
    中年畏别犹轻别，添我霜毛颡和寻。

陈造　次丁嘉会韵二首
    尘里清风忽满襟，诗成正始识遗音。
    才轻馀子今文举，气压诸豪复季心。
    棋罢蜡灯衔烬暗，酒阑庭树挟霜吟。
    百年衮衮须今夕，岁晚鸥盟要重寻。

陈造　次儿辈喜雨韵呈太守
    老子箪食师颜渊，忧世不合居民先。
    今年不雨春破夏，惴惕亦复针毡然。
    嗟嗟五月河无水，温饱之望疑已已。
    一雨滂浪弥夜旦，龙伯至仁端起死。
    国史未用书旱雩，人神幽显修交孚。
    老子一饱危不给，恩私仰戴君大夫。
