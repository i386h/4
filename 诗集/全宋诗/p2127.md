<!-- { "loadSidebar": true } -->
    四岸烟云芳草绿，一栏风雨落花红。

阮阅　郴江百咏并序　北园
    一坞春风北苑芽，满川流水武陵花。
    溪东旧观仙人宅，城内高楼刺史家。

阮阅　郴江百咏并序　碧虚亭
    筇竹枝弯屐齿摇，登临身觉在烟霄。
    千峰险似三川峡，一水深如八月潮。

阮阅　郴江百咏并序　蔡伦宅
    竹简韦编写六经，不知何用捣枯藤。
    自从杵臼深藏后，采楮舂桑事已更。

阮阅　郴江百咏并序　藏春亭
    百紫千红一径深，舉脂为地粉为林。
    有人来问春何在，向道花间无处寻。

阮阅　郴江百咏并序　茶山寺
    莽草寒芦事不经，八峰深在乱云层。
    只因一句鹅湖谶，直至于今有此称。

阮阅　郴江百咏并序　潮井
    朔月盈亏已可疑，随泉上下更难知。
    钱塘江在吴山外，谁见来时与落时。

阮阅　郴江百咏并序　郴江
    不分涓滴溉田畴，只有重滩碍巨舟。
    险似瞿塘并赣水，岂能如鉴泻清流。

阮阅　郴江百咏并序　郴江口
    扁舟斗转急如飞，对此令人忆退之。
    不但郴江有佳句，叉鱼祷雨尽留诗。

阮阅　郴江百咏并序　成仙观
    仙去寥寥几百春，隐大依旧在湖濒。
    枝头禽语人难会，石上骡踪事已陈。

阮阅　郴江百咏并序　崇德河
    楚俗声音误最多，近来方证桂门讹。
    分明流向郴人道，此水今名崇德河。

阮阅　郴江百咏并序　崇毅寺
    城外招提竹隐门，更无一点利名尘。
    蒲团纸帐松窗下，却有安禅藏卷人。

阮阅　郴江百咏并序　雕玉山
    {倍亻换山}嵝崎岖面碧霄，何曾温润似琼瑶。
    一堆顽石彬江上，纵有昆刀不可雕。

阮阅　郴江百咏并序　东楼
    危城雉堞对东山，谁创高楼十二栏。
    独鹤不来松已老，春风动处日三竿。

阮阅　郴江百咏并序　东山
    藜杖芒鞋过水东，红裙寂寞酒樽空。
    郡人见我应相笑，不似山公与谢公。

阮阅　郴江百咏并序　东山寺
    竹外长桥过水西，林中钟磬旧禅扉。
    筇迎残月僧包去，帆背斜阳客艇归。

阮阅　郴江百咏并序　东园
    芳春阁外茂林中，池上新桥路径通。
    谁种松篁藏古意，我栽花李引春风。

阮阅　郴江百咏并序　兜率岩
    泉如铅汞流丹灶，石似珊瑚出海涛。
    不会当时融结意，区区虽巧亦何劳。

阮阅　郴江百咏并序　飞仙桥
    櫃中飞出过辽天，楼上归来又几年。
    云物已閒松已老，芝田依旧在桥边。

阮阅　郴江百咏并序　俯春亭
    城上危亭可摘云，四边山色翠为邻。
    下窥城郭无余蕴，草色花光尽是春。

阮阅　郴江百咏并序　孤山
    瘴山蛮岭斗嵯峨，高可跻登不可磨。
    万岫千岩皆阘茸，一峰孤秀不如多。

阮阅　郴江百咏并序　桄榔山
    休言鸟道与羊肠，鸟道羊肠不可方。
    却喜年年种黣麦，山中不用有桄榔。

阮阅　郴江百咏并序　龟峰铺
    山似龟形古戍西，路人到此欲稽疑。
    刳肠鑽灼犹难信，顽石何缘解有如。

阮阅　郴江百咏并序　桂门关
    恶名辩正可无疑，已有金华学士题。
    寄语往来荆广客，鬼门关在郁林西。

阮阅　郴江百咏并序　寒泉
    春欲为霜夏欲冰，一山寒气逼人清。
    应知炎冷难同处，甘与汤泉各自生。

阮阅　郴江百咏并序　湖亭
    城外高堂俯碧湾，山如螺黛水如环。
    有时鼓棹来寻胜，直到斜阳未欲不。

阮阅　郴江百咏并序　话石
    人世哓哓已不根，更堪顽石亦纷纷。
    何如缄口藏长舌，道路如今已厌闻。

阮阅　郴江百咏并序　黄相山
    东带连山接五羊，西分郴水下三湘。
    路人到此休南去，岭外千峰尽瘴乡。

阮阅　郴江百咏并序　辉松台
    灵寿峰前路有苔，松门依旧对山开。
    幽人野叟寻僧至，时有辉辉大旆来。

阮阅　郴江百咏并序　会胜寺
    灵寿山前古梵宫，粥鱼斋鼓白云中。
    衲僧若会蒙泉意，竟与曹溪一径通。

阮阅　郴江百咏并序　剑泉
    大阿气在斗牛边，报惠论雠世有仙。
    黥贼东来携败铁，地灵安肯为生泉。

阮阅　郴江百咏并序　景星观
    圣世休祥见景星，曾闻瑞日庆云生。
    羽人中夜来朝斗，透过松梢一点明。

阮阅　郴江百咏并序　久留冈
    颍人间欲问郴人，卫飒如何似寇恂。
    只恐当时遮道者，不应皆是惜留人。

阮阅　郴江百咏并序　橘井
    苏仙旧隐已藤萝，橘井空来岁月多。
    摘叶汲泉皆朽骨，郡人犹说愈沉疴。

阮阅　郴江百咏并序　开福寺
    郴江东畔小禅林，谁见当年地布金。
    夜磬一敲僧定出，水声东去月西沉。

阮阅　郴江百咏并序　开利寺
    修篁乔木水西涯，古屋颓垣达磨家。
    持钵但闻僧乞供，杜门不为客烹茶。

阮阅　郴江百咏并序　浪井
    可畏人情与世途，险如波浪起江湖。
    岂知荆楚山川地，坎井泓泉无处无。

阮阅　郴江百咏并序　灵湫
    老蛟力斗死池中，山下流泉暗谷通。
    风雨年年常十五，休将涓滴强邀功。

阮阅　郴江百咏并序　灵寿庵
    结茅编竹对高丛，不种修篁不植松。
    但得数枝花似雪，何须裁截伴枯筇。

阮阅　郴江百咏并序　灵寿木
    聊依枯木伴寒藤，曾为当年孔傅生。
    寂寞空山穷谷里，如今文杏又争名。

阮阅　郴江百咏并序　醽醲泉
    玉为曲蘖石为垆，万榼千壶汲未枯。
    山下家家有醇酒，酿时皆用此泉无。

阮阅　郴江百咏并序　刘相国书堂
    疏林翠竹水沧沧，问是刘公旧隐堂。
    但得青编有完传，故居寂寞亦何伤。

阮阅　郴江百咏并序　漏天
    从古常闻有漏天，此言恐是里人传。
    山深自合常多雨，不是娲皇补未全。

阮阅　郴江百咏并序　露仙观
    寂寞荒坛枕水边，长沙施药已千年。
    松间风露如前日，何事无人更得仙。

阮阅　郴江百咏并序　绿净堂
    绿如青草净如渊，远近山光上下天。
    有客凭栏若相问，为言此处似蒸川。

阮阅　郴江百咏并序　骡穴观
    朝辞湘楚幕山东，今在蓬莱第几峰。
    可笑时人空扰扰，武昌山下问骡踪。

阮阅　郴江百咏并序　马岭
    牛山日日夕阳红，鹿洞年年草色浓。
    更有当时马行处，郴人犹指旧骡踪。

阮阅　郴江百咏并序　蒙泉
    流出山根无尽时，潜深不似瀑泉飞。
    此时雀　净还非垢，欲洗须知是钝机。

阮阅　郴江百咏并序　迷桥
    林花岸柳草芊芊，山下长桥跨碧川。
    往事茫茫无问处，不知迷俗是迷仙。

阮阅　郴江百咏并序　妙胜寺
    谁营僧舍近西城，今与行人作短亭。
    庭下秋风花簌簌，门前春水竹青青。

阮阅　郴江百咏并序　南楼
    雉堞谯楼紫翠环，红尘扰扰白云閒。
    蛮烟瘴雨千峰外，邑屋人家十里间。

阮阅　郴江百咏并序　南塔寺
    江岸南峰对石城，僧房高在乱云层。
    台前天阔秋多月，塔上风微夜有灯。

阮阅　郴江百咏并序　栖凤驿
    凤出明时欲览辉，栖桐食竹屡来仪。
    空山穷谷无丹穴，肯伴鸱鸮共一枝。

阮阅　郴江百咏并序　砌台
    翠珉斜倚若危梯，上出高城下枕池。
    不但绮罗为戏事，又将台使补庐儿。

阮阅　郴江百咏并序　乾明寺
    寺古僧残丈室空，我来试问老禅翁。
    直松曲棘都休道，庭下山茶为甚红。

阮阅　郴江百咏并序　清淑堂
    三仙一相有遗风，清淑谁言到此穷。
    寄与郴阳忠信士，得名端合谢韩公。

阮阅　郴江百咏并序　三怀堂
    东京吏治孰称循，范晔才书十二人。
    前日桂阳三太守，许谁来此继芳尘。

阮阅　郴江百咏并序　山阴堂
    修竹苍苍似剡川，浮觞可继永和年。
    不知谁有羲之笔，欲写兰亭第二篇。

阮阅　郴江百咏并序　上仙阁
    曲槛危梯紫翠中，苏仙宅畔古城东。
    不须更著登山屐，万岫千峰一日穷。

阮阅　郴江百咏并序　射圃亭
    不似投壶谩雅歌，纵贤无奈罚觥何。
    若知蓬矢桑弧意，不用穿杨中鹄多。

阮阅　郴江百咏并序　石城
    郴江淼淼接湘天，层壁重崖北水边。
    数日东风春浪恶，渔舟不是莫愁船。

阮阅　郴江百咏并序　苏仙祠
    羽节云旌事已空，旧庵今在最高峰。
    拂坛不见当时竹，系马犹存旧日松。

阮阅　郴江百咏并序　苏仙观
    寂寂星坛长绿苔，井边橘老又重栽。
    城头依旧东楼在，未见当时鹤再来。

阮阅　郴江百咏并序　太平寺
    石虎城西彬水边，支提突兀祖灯传。
    有人认得双岩桂，何必庭前柏子禅。

阮阅　郴江百咏并序　贪泉
    玉洁冰寒彻底清，不因汲引有亏盈。
    廉泉让水贪无异，空使时人恶此名。

阮阅　郴江百咏并序　坦山岩
    空山夜雨鬼神愁，怪石层崖虎豹忧。
    鸟道不通车马到，只供衲子羽人游。

阮阅　郴江百咏并序　题春波亭
    数叶荷衣一短藜，春波亭上倚余晖。
    无人会得诗中画，凭尽阑干又独归。

阮阅　郴江百咏并序　窊樽
    山中闻有酒官泉，复有窊樽在水边。
    荆楚人皆喜群饮，见时应有口流涎。

阮阅　郴江百咏并序　王履岩
    勾践因何渡楚川，苍苍双石卧寒烟。
    当时纵使为淫巧，片石安能作履穿。

阮阅　郴江百咏并序　温泉
    谁将炎热换清凉，可使澄泓作沸扬。
    从赐骊山妃子沐，人间处处得温汤。

阮阅　郴江百咏并序　五盖山
    五峰如盖色苍苍，隔断蛮陂与瘴乡。
    才见山中冬有雪，郴人预说岁丰穰。

