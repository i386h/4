<!-- { "loadSidebar": true } -->
    放怀吟笑艳阳天，谁似征西相国贤。
    春酒丁宁终席满，风花点检几枝全。
    柳间莺踏柔条软，池面鱼吹细浪圆。
    东阁恨参宾客晚，五湖那暇忆渔船。

强至　依韵奉和经略司徒侍中清明兴庆池上之作
    后骑前驺拂晓晴，风光初转绣旗明。
    功名上相班春乐，谈笑西戎计日平。
    烟际飞禽屏上见，水边游妓鉴中行。
    劝公急趁花时醉，宰席犹虚主意倾。

强至　依韵奉和经略司徒侍中上巳会兴庆池
    千载兰亭后，风流宛目前。
    竹昏烟冉冉，花泣露涟涟。
    笔落诗推将，杯行酒有仙。
    水边佳丽少，春草谩芊绵。

强至　依韵奉和经略司徒中寒食后池诗二首
    置酒高吟禁火天，主人勋德重韦贤。
    庙朝论道看三入，樽俎谈兵已万全。
    晓竹洗烟丛玉瘦，春池溅雨乱珠圆。
    曲江壮观今芜没，不复红妆照客船。

强至　依韵奉和留守尚书会六同年感旧诗二首
    鼎科第一策名人，金榜谁能蹑后尘。
    三纪鹏图犹绿发，累朝龙首最青春。
    同怀谈笑宜开口，间代文章各致身。
    醉倒不知歌舞罢，杏园旧态恰如新。

强至　依韵奉和留守尚书会六同年感旧诗二首
    好传此会诧时人，歌揭青云动暗尘。
    霄汉得仙同白日，风骚寡如敌阳春。
    笑谈未减题名地，富贵相高报主身。
    谁向衣冠增盛事，龙头结客事尤新。

强至　依韵奉和判府经略司徒侍中春阴马上之什
    湿云落地未回天，坠絮将飞力尚绵。
    雾重自侵旗尾润，日高谁傍瓮头眠。
    行田岁望三登谷，按辔诗成万选钱。
    霖雨长应随出处，春来只见月光圆。

强至　依韵奉和判府经略司徒侍中上巳晚游九曲池诗
    地势盘纡巧凿开，当年匠意亦多才。
    池名不逐唐宫废，岸折犹如蜀阪来。
    水落有时逢旧石，草深无处觅遗台。
    行春丞相寻陈迹，往事空嗟浩劫灰。

强至　依韵奉和判府司徒侍中壕林
    星榆落种还生地，营柳移根总傍壕。
    夸父林稠宜较盛，太师垣峻敢争高。
    岁科充蠹疲民产，城守胜提壮士旄。
    长与万家添外圉，邺人心结此思牢。

强至　依韵奉和判府司徒侍中赏西禅院牡丹之什
    花蒙一顾重长安，从此时人洗眼看。
    留艳徘徊供燕席，飞香迤逦上貂冠。
    露苞含晓宜三嗅，风朵摇春似七盘。
    便好移归东阁种，免教来岁隔栏干。

强至　依韵奉和判府司徒侍中望宸合雪后
    雪中气象但漫漫，雪后乾坤净好看。
    零落瑶林晴照里，参差银阙暮云端。
    疑开粉墨图新就，犹洒楼台笔未乾。
    万井都人蒙煦育，恩深不觉夜来寒。

强至　依韵奉和省判程郎中省宿
    北望宫墙树万年，九霄云退湛秋泉。
    坐间星斗悬吟次，梦里江湖在目前。
    月缓粉闱添皓色，更长红烛灭青烟。
    中郎心计元无敌，更向风骚擅将权。

强至　依韵奉和司徒侍中安正堂观牡丹
    独王花天晚自开，群芳臣妾漫争媒。
    金刀几度裁云叶，玉席多情向斗魁。
    檀口似迎迟日笑，香心肯逐疾风颓。
    相君造化春工手，写入新诗意更瑰。

强至　依韵奉和司徒侍中八月十九日赏菊
    秋风生意众怜迟，一旦先开岂足悲。
    无髻竞分浓蕊插，有襟聊对细香披。
    闰催虽隔重阳月，节去犹胜十日时。
    不比无名閒草木，早蒙造化只堪嗤。

强至　依韵奉和司徒侍中春雪
    草木空催造化忙，六花先出压群芳。
    酒寒玉斝消春味，烟湿金炉减昼香。
    地暖落霙堆旋失，风和乱片舞初长。
    相公更好调元去，已兆丰年在此乡。

强至　依韵奉和司徒侍中春阴席上
    未消残雪在墙阴，昼景昏昏似日沈。
    土冻转愁花信远，天寒唯仗酒分深。
    笑谈四座相欢色，富贵三朝不动心。
    诗句一传人竞写，也应潜购到鸡林。

强至　依韵奉和司徒侍中冬节筵间喜雪
    初长日景午阴前，瑞雪迎开上相筵。
    点缀酒杯飞细细，侵凌歌扇落绵绵。
    岁功豫作三登地，云气都成一色天。
    惊破醉魂诗句险，不容吏部瓮根眠。

强至　依韵奉和司徒侍中庚戌秋分
    金气才分向此朝，天清林叶拟辞条。
    三秋半去吟蛩逼，百感中来醖蚁消。
    候早初逢旬甫浃，月圆前距望非遥。
    如今昼夜均长短，占录无劳史姓谯。

强至　依韵奉和司徒侍中苦热未雨
    乾坤五月气炎歳，丞相忧农心更焦。
    思脱尘埃遗暑湿，拟排寥廓御风飚。
    穴中战蚁空知验，云外晴虹尚肆祅。
    下土顒顒望霖雨，好回天意慰黎苗。

强至　依韵奉和司徒侍中留题灵泉观
    坏道颓墙绕旧山，空馀绣岭郁巑屼。
    庭柯引蔓长垂盖，林荚遗妖尚合欢。
    清渭不随人事改，温泉那解客心寒。
    唐宫芜没今何在，漫拂津阳石记看。

强至　依韵奉和司徒侍中壬子九日
    虚堂飞阁席频移，肯对茱萸忆赐枝。
    诗集元精尤唱绝，歌翻新曲更相宜。
    登临晚日曾谁怨，醉倒秋风不自知。
    一种孤根输老菊，明年犹得傍东蓠。

强至　依韵奉和司徒侍中壬子三月十八日游御河二首
    当时御水始通津，遂作河生记此辰。
    载籍不闻传故老，盛游相繼到今人。
    金貂为政居从俗，画鷁连年出慰民。
    锦绣匝堤箫鼓沸，风光流动一城春。

强至　依韵奉和司徒侍中壬子三月十八日游御河二首
    彩舟徐动信春风，丞相行春乐意融。
    花底马蹄追暮鸟，柳梢旗尾挂晴虹。
    驱驰造化三篇里，摆落尊荣一笑中。
    何况佳辰偏宴客，酒樽东阁不曾空。

强至　依韵奉和司徒侍中壬子上巳会许公亭
    赓吟令节最多年，禊饮春亭五侍筵。
    爱客公心宽似水，催人物态急如弦。
    园林烂熳惊三月，樽俎徘徊恋二天，
    迹近风花飘未定，且随珠履醉金船。

强至　依韵奉和司徒侍中壬子中秋对月
    莫畏流光催白头，且欣圆魄半清秋。
    当时初作今宵会，每岁还同故事修。
    飞盖漫游亏燕喜，胡床独坐减风流。
    何如锦席笙歌拥，醉看银盘射玉楼。

强至　依韵奉和司徒侍中上元遇雨即席
    金络香輟匼匝来，门阑彻禁夜无猜。
    正怜舞曲随风转，骤觉灯花冒雨开。
    屏翳呼云何倏忽，嫦娥收月漫徘徊。
    相君未放春宵醉，倒尽宜城第几罍。

强至　依韵奉和司徒侍中视河惬山
    闻昔兹山运土成，喜情比屋与连营。
    可怜事出三王后，不得亲逢伯禹名。
    邻国一朝罹暴水，相君先虑护严城。
    他时人说公来日，应记初更月旦评。

强至　依韵奉和司徒侍中同赏梨花
    千株缀雪绀园中，数顷花开几度逢。
    体莹直忧春欲妒，色孤犹喜月相容。
    香浮翠盖台光近，瓣落清樽饮兴浓。
    公恰徘徊吟妙句，不须忙打寺楼钟。

强至　依韵奉和司徒侍中同赏牡丹
    按谱新求洛下栽，朱栏围土事深培。
    半妆晓日争光照，一笑春风喜竞开。
    得地自依孙相合，飞香欲绕邺王台。
    绣帘对赏犹嫌远，翦上金盘近酒杯。

强至　依韵奉和司徒侍中戊申西洛中秋对月
    白玉盘从海面浮，闲云一点即时收。
    山川表里无遗照，天地寻常可是秋。
    清景似偏孙相阁，高情更属庾公楼。
    暂纾化笔归诗句，不泯长随洛水流。

强至　依韵奉和司徒侍中西园初暑之什
    夏木参云百尺长，昼阴笼日一轩凉。
    杂追楚榭迎风袂，冷笑淄川作雨滂。
    歌扇参差立燕赵，客裾容曳赴原尝。
    坐来诗句清人骨，胜抱冰壶饮玉浆。

强至　依韵奉和司徒侍中喜雨应祷
    合书时雨奏银台，润泽从今遍九垓。
    应祷岂惟三日后，为霖曾是十年来。
    已逃虐魃知何地，自起乖龙不待雷。
    无数公堂森贺笏，尽同秋种荷陶坯。

强至　依韵奉和司徒侍中辛亥二月十五日
    去去春光鸟翼过，云阴风恶更相和。
    屡探花信犹全閟。拟借莺声肯暂那。
    铃吏事来须缓报，相公宾退正闲哦。
    九旬已是中分了，诗酒万宜并一科。

强至　依韵奉和司徒侍中辛亥七夕末伏
    七夕三庚共此辰，风迎西火转南薰。
    金盘瓜果随时俗，玉盏笙歌劝相君。
    月下巧心空自竞，天边私语复谁闻。
    早归肯效东方朔，待看星桥夜度云。

强至　依韵奉和司徒侍中辛亥三月十八日游御河二首
    玉勒牙旌驻水湄，万人齐看柁开时。
    此朝河伯想增气，去岁国公还赋诗。
    岸蝶偶然穿翠箔，沙禽曾不避红旗。
    旬馀即报行春足，可厌归轩暮雨随。

强至　依韵奉和司徒侍中辛亥三月十八日游御河二首
    此日河生旧俗传，相公同众乐沙堧。
    迎舟戏羽来低岸，羒席游丝落半天。
    佳句独高珠履上，贵名都忘玉樽前。
    明年盛会知难再，行看还朝百辟先。

强至　依韵奉和司徒侍中辛亥上巳会许公亭
    许开壮观旧平津，今日还延相阁宾。
    茅社一临封国地，花亭三见禊杯春。
    随车和气蒙鱼鸟，即席高吟动鬼神。
    西北连年参幕府，东风长忝从游人。

强至　依韵奉和司徒侍中雪二十韵
    瑶林纷有蕊，玉海浩无津。
    盖地都藏险，漫天不露垠。
    片轻消凿落，光冷夺纯钧。
    贺笏庭前客，欢杯陇上民。
    清辉交夜月，妙曲次阳春。
    兔苑谁传简，蚕崖自比银。
    香沈宵爇麝，烟湿昼炊薪。
    履没平三径，窗明断一尘。
    乘时飞更急，带晚赏逾珍。
    酒合斟琼液，巾宜顶白纶。
