<!-- { "loadSidebar": true } -->
    客来错恶初不解，把玩殷勤定为怪。
    我知此老极不浅，规模正欲超三代。

吴可　次韵黄簿九日
    客里登高意若何，笑扶藜杖兴还多。
    叶金委地谁能布，山剑横天不受磨。
    随遇可无挥翰手，感时空有断肠歌。
    尚怜把菊烟尘外，自镜衰容半欲酡。

吴可　次韵刘元举子规
    蜀魄悲鸣楚国春，试凭清些与招魂。
    柔肠欲断云横岭，幽梦初回月挂村。
    客舍花光随野光，故园柳色负柴门。
    饱闻锦里无穷乐，早晚归来访子孙。

吴可　次韵曾中父登临川郡书事
    戈甲何为盛，田园已就荒。
    仅能移北阜，未暇隐东墙。
    寂寞交亲远，漂零道路长。
    归心随断雁，离思感垂杨。
    避寇湘江外，依刘汝水傍。
    闾阎嗟逼仄，登眺喜宽凉。
    远岫谁能屐，寒溪竟欲航。
    冰盘悲玉井，风簟爱筠床。
    地尽妖氛气，春余草木光。
    宝薰烟雾细，仙茗笑谈香。
    接武青云路，论文绿野堂。
    虎皮空自悦，猿臂定谁攘。
    取友真多益，求田苦未臧。
    撑肠披锦绣，漱石饱膏肓。
    隐逸追元亮，风骚近子昂。
    栖鸦啼古堞，幽槛倚斜阳。
    离乱知谁健，行藏只自伤。
    旧巢看燕燕，今雨任浪浪。
    道胜依鶖子，才高叹夜郎。
    五峰兴不浅，星叹拟文章。

吴可　簇翠亭
    此老作亭苍翠间，定知胸次有东山。
    朝阳破雾烘林影，醉袖扶花绕髻鬟。
    露警丹歌传妙响，云眠碧友自清閒。
    欲专一壑从来事，回首尘埃亦厚颜。

吴可　村居
    凿井耕田仅万家，农夫农妇毕丝麻。
    夜来得雨陂塘足，村北村南罢踏车。

吴可　村巷诗
    村巷深深桑柘烟，园林寂静落花天。
    柴门有客忙相揖，摇手低声蚕大眠。

吴可　登临川城
    时危伤去国，岁晚强登城。
    过雁书难间，穷途泪欲倾。
    江湖归客梦，梅柳故园情。
    倚杖空凝竚，行藏竟不成。

吴可　故人来自舂陵出示初寮翰墨感时怀旧辄为长句
    先生视草白玉堂，文章一出自名世。
    分光莲烛真为荣，拭吐龙巾何足拟。
    艮岑夜召趋伸霄，怜我婆娑百僚底。
    紫禁欢传拜左辖，漫刺走贺城南第。
    羸僮瘦马堂阶下，叹我粗官殊少味。
    惊闻一麾出燕出，旌旌遽下云漠间。
    睿思官曹方顾宠，笑我翻然归挂冠。
    金兵南来郡国破，二圣北狩天步艰。
    黎元鼎沸死乡土，士夫云扰奔荆蛮。
    一人尝胆固不易，诸将束胸今何难。
    朝来喜见舂陵客，问讯先生多翰墨。
    怀古伤时初不忘，回首长安泪横臆。
    君不见虎踞龙盘气象雄，王者都此成大功。
    遥知庙堂有高论，似闻天跸移江东。
    几年中兴要贤俊，颇怀仲父安东晋。

吴可　过巢邑
    竹杖芒鞋蹋短蓬，没篙春水饱帆风。
    两关三寺山无数，尽在蒙蒙烟雨中。

吴可　过许醉吟痛饮月下戏书
    尘埃没我马，掉鞅吟公诗。
    诗中有江山，不觉在京师。
    下马自叩门，来寻元紫芝。
    欲扫名利心，笑挹丘壑姿。
    东檐坐无毡，北风吹酒卮。
    蟹螯互劝酬，坠车两不辞。
    听公击节吟，悲壮亦自奇。
    看公醉山倒，了不遣客归。
    客归意亦好，月色到处随。
    诗成月下写，淡墨任倾欹。
    平生不知韵，兴来聊续之。
    词达语更正，识者未必嗤。

吴可　和人闻笛
    邻笛声哀不自安，转移宫调几多般。
    梦回飞蝶三千里，月照高楼十二栏。
    别鹤唳长秋露重，老龙吟苦夜潭寒。
    清愁一晌知何限，待启菱花向晓看。

吴可　怀归
    久客江湖远，频年道路艰。
    干戈侵海内，猿鹤老山间。
    地僻林泉古，云深日月閒。
    余生犹转徒，清梦绕柴关。

吴可　荒陂
    荒陂终日水车鸣，村北村南共一声。
    掠面轻风吹小雨，鄙夫诗向此时成。

吴可　即事
    劲敌谋应大，春来势转雄。
    烽烟惊北阙，鼙鼓战东风。
    雪舞愁云外，花飞泪眼中。
    翠华行乐处，戈甲照寒空。

吴可　寄李道夫
    乱后时通问，飘流尚此身。
    干戈伤白发，桃李自青春。
    故国田畴远，殊方盗贼频。
    知君怀老伴，诗酒慰情亲。

吴可　寄米元晖
    田庐寂寂近塘坳，仕路纷纷久绝交。
    多病未能从五柳，避喧端欲老三茅。
    白云那忍閒归岫，紫燕空惭漫累巢。
    闻道金坛有仙隐，梦回清月堕林梢。

吴可　九日
    佳节初回苦未凉，疏林高下半青黄。
    佩茱颇喜人犹健，采菊还怜蝶尚狂。
    不惜登山聊举句，欲因戏马漫擎苍。
    笑欹醉帽归来晚，稍觉幽庭月似霜。

吴可　句
    寿宁闲锁翰林春，月明空照琼花影。

吴可　筠寮
    解衣一寮上，物色太窘束。
    柏禅费酬对，松官缚爵禄。
    此君真有道，虚心自岩谷。
    每以阅世人，得之定超俗。
    夜夜幽露寒，惊我庭下绿。
    独出万物表，清蟾映疏玉。
    嘉此烟雾姿，本无霜雪辱。
    朔风舞郊野，秀气压群木。
    旧根走苔径，新梢出云屋。
    要令千亩广，会待春雨足。

吴可　李氏娱书斋
    李侯平生无他好，眼中黄卷常自娱。
    明窗危坐对贤圣，鼓吹不可一日无。
    欣然会意便忘食，心醉何止勤三余。
    几年携家避盗寇，尚得戏彩乘潘舆。
    摄官江外有何好，阔步日边真良图。
    试求假直亦不恶，他年不减行秘书。

吴可　庐山香林访赵德麟
    舣舟星渚得幽寻，问讯先生隐翠岑。
    欲礼光明依净社，便随气类老香林。
    貂金且换陶潜醉，囊锦聊追白傅吟。
    坡客飘零有公在，与谁挥泪说知音。

吴可　偶赠陈居士
    楚酒困人三日醉，园花著雨百般红。
    凭谁画出陈居士，亭角寻诗满袖风。

吴可　山居见梅
    孤吟梅花望神京，浇愁恨无双玉瓶。
    上林顾影一坐倾，高楼忍作昭华声。
    避兵南州老云壑，风味依然殊不恶。
    岁暮浑无驿使来，一笑天涯共流落。
    行寻岭头路几许，欲买幽园叹贫窭。
    清客那知日边事，独坐茅茨对烟雨。

吴可　失题
    热官恼狂士，冰山倚严冬。
    此计定不长，会作须臾空。
    先生踏金门，大节孝与忠。
    能事不挂口，处之如无功。
    高隐百僚上，妙有渊明风。
    东垣著岩岫，南荣著桧松。
    疏窗澹山影，云雾穿玲珑。
    澄流粲锦石，一练摇青红。
    笑携玉色醪，酌彼千石钟。
    良时饮文字，此兴与谁同。
    为君指佳处，不落捷径中。
    从来论丘壑，风味过庾公。

吴可　书却暑图后
    冰柱雪车谁复作，礬头凌面未能摹。
    北窗挥汗浑无奈，漫借君家却暑图。

吴可　松
    秋色何妨陪露菊，岁寒真欲友霜筠。
    只应涧底桃花笑，苦爱微官不避秦。

吴可　送李四清
    连侯爱画鱼，李侯爱画山。
    诗情动幽怀，摹写不少閒。
    骚雅移丹青，妙寄云水间。
    翻然欲登涉，试寻芷与兰。
    我不一音解，早年便挂冠。
    养拙颓檐下，任真亦足欢。
    敌骑践江浙，少长奔荆蛮。
    却行处狼区，益知行路难。
    乱来战未息，老去食转艰。
    前年治南亩，颇喜人牛安。
    力耕日以广，心事日以宽。
    行当遂野性，策杖寻江干。
    云深几茅屋，柳映一柴关。
    扁舟鸣拨刺，危亭秀孱颜。
    安得两玉人，邻曲相追攀。
    真赏会心处，应当谢毫端。
    长哦洗兵马，随意罗杯盘。
    伯雅要倾倒，莫厌数往还。
    愿如三径松，余生同岁寒。

吴可　送李秀才为道士
    圣泽朝来净世缘，不教仙骨堕儒门。
    金龟换酒当年客，白鹿升天后世孙。
    泉石招君友猿鹤，利名怜我醉朝昏。
    麻衣笑著掉头去，何处抱琴追绮园。

吴可　送王观
    文正活国手，颇恨见不及。
    宦游识其孙，想像高寇岌。
    岂但为交承，自是贤友执。
    尤思谈性命，微到鬼神泣。
    吾曹饮沧海，百川羹一吸。
    失却大官味，卷舌舐泥汁。
    因依既云久，临别百忧集。
    去去好护持，雨荷终不湿。

吴可　踏青
    幽居懒慢养余生，强为春风处处行。
    藉草弄花终少味，寻山爱竹尚多情。

吴可　泰定斋诗
    寂然数椽下，独耀一宇内。
    脱落山水因，妙出仁智外。
    君看鉴中事，作止本无碍。
    年来识坐忘，唯余照心在。

吴可　探梅
    探春逼残岁，幽香度寒原。
    欲看枝横水，会待月挂村。
    谁怜槁木中，妙有春风根。
    孤芳自一丘，不受烟雾昏。
    饱霜分疏瘦，下笑浪蕊繁。
    喜无蜂蝶知，那与桃李言。
    要当碧云暮，殷勤赋离魂。

吴可　探梅
    柳未摇金草未芽，寻幽逸兴属诗家。
    不辞山下五六里，为爱枝头三四花。
    喷月清香犹吝惜，印溪疏影恣横斜。
    固应羞涩怯寒峭，结子成阴已有涯。

吴可　题马上元所藏赵墨隐画渊明四诗
    我不识赵子，见此便得之。
    谈笑出丘壑，粲然备四时。
    似闻月旦评，气压渊明诗。
    马卿宰白下，惯作烟云嬉。
    归来九衢尘，旧好不少移。
    殷勤著怀袖，亦足慰梦思。
