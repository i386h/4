<!-- { "loadSidebar": true } -->
    掬水滋繁种，柔枝倚短岑。
    清姿浮玉润，不受暗尘侵。

袁说友　试砚
    断璧推良质，寒窗足雅供。
    点分鹹眼秀，色渍马肝浓。
    岩浸端溪月，纹藏古歙峰。
    可怜方寸石，笔下几迎逢。

袁说友　释奠斋宿
    云高天白夜沉沉，墙外谁家送远砧。
    有月林梢鸣翠羽，无风窗下落黄金。
    百年已老安仁鬓，三径空怀靖节心。
    病眼细书何龃龉，短檠犹得对孤斟。

袁说友　守郡不能同宪使仓使游灵岩
    秋风敲叶漾湖光，两两星华古寺傍。
    晓日一川迎使节，晚山十里送归艎。
    风流我已非山简，宾客公应念葛强。
    岂是清游本无分，纷纷雁鹜苦相妨。

袁说友　书怀
    摊书志尚友，咄咄心如痴。
    上言思尧舜，下言商龙夔。
    搜奇日有富，得句中自怡。
    家人问产业，即曰非所知。

袁说友　书怀
    古人不可见，古书今可求。
    寻源谢潢污，至味捐珍羞。
    朝曦去还至，夜炬燃复休。
    从此饱文字，不闻饥锇愁。

袁说友　书魏元益便面
    闭门终老幽人事，负笈担簦学者宜。
    过我幕虚黄卷日，还乡须念锦衣时。

袁说友　暑夜得月
    风搅桐声碎，蝼鸣鼓吹长。
    半山蟾吐影，一水鉴浮光。
    冷碧迎秋色，清飚借久凉。
    不堪鸡唱晓，归枕报朝阳。

袁说友　暑雨
    猎猎蒲欹岸，斑斑藓渍墙。
    檐低泣蛛网，叶落溅蜂房。
    西嶂暮凝色，北窗新送凉。
    晚来池上过，风擘藕花香。

袁说友　蜀进士许成子魁天下用其殿前赋诗韵以志喜
    岷峨策足问修程，入对明光近太清。
    五十年间多士赋，三千笔下一魁荣。
    斯文焜燿由奎画，是处流传仰蜀缨。
    我已夤缘观盛事，更看公等致隆平。

袁说友　双溪亭
    源委萦苕霅，乾坤接水云。
    半天孤月照，两派一溪分。
    日落虹垂影，鱼翻縠断纹。
    烟波岂无义，泾渭固难群。

袁说友　水西叶氏园
    风月欲在眼，园林须傍家。
    崚嶒飞翠巘，飍滟舞绡花。
    门近山光入，堂深树影斜。
    犹将小西景，更为石林夸。

袁说友　水竹
    拳石环清泚，龙须细屈蟠。
    两峰低峷崒，一簇小琅玕。
    密叶风前影，疏枝水底寒。
    相从此君尔，著意问平安。

袁说友　顺风至采石
    快哉真得楚王风，钲鼓喧江四面雄。
    但欲帆樯催上水，敢辞井路傍西戎。
    江空岁晚飞烟外，人静霜明过浪中。
    少泊山腰羌笛断，一尊那肯为诗穷。

袁说友　司庾会稽道中答衢民彩帜送行
    征车何事不容征，彩旆歌谣塞路津。
    徒以平生多拙政，偶于岁晚得衢民。
    我方州县惭尸禄，汝向闾阎切爱身。
    料得去思均彼此，一诗聊复慰邦人。

袁说友　四月雨应祷
    夜半溶深四面遮，云峰推起阿香车。
    只今陇上夸多麦，谁为丘中赋有麻。
    喜见绿针初剌水，笑渠青笠趁烧畲。
    偶然精祷诚非昧，应有欢娱田舍家。

袁说友　祀江神
    古庙阴阴不记年，扬帆逆浪几舟船。
    我舟小泊沙洲下，也谂江神问济川。

袁说友　松坡
    陵坡擢孤根，生意已翘楚。
    主人岁寒姿，于此眼目具。
    夷荒挺劲节，偃盖浥漙露。
    相对琳琅篇，后来惭骥附。

袁说友　送陈景斋宰铅山
    我昔曾为江左国，剩说鹅湖今壮邑。
    频年官府苦催科，百里齐民犹珥笔。
    男儿遇事难是图，猛士缚兽须于菟。
    才高政不较难易，知公此去无趦趄。
    嗟予仰韩如仰斗，公亦登门及予否。
    为言饥饿六年中，两眼犹能记千首。

袁说友　送呈子明知阆州
    圣主方勤西顾忧，大朝临遣遴贤侯。
    兰香昔在潜郎地，符竹今分古阆州。
    蜀道难时虽万里，汉川佳处正三秋。
    莫嗟身落江湖远，魏阙尽存记子牟。

袁说友　送诚斋二首
    谁作朝阳一凤鸣，公朝今复叹斯人。
    抗章宁夺三军帅，去国尤轻一叶身。
    政以青蒲姑夕驻，更闻白简为前陈。
    只今小试回天力，它日擎天看柱臣。

袁说友　送诚斋二首
    长裾端欲曳宾墀，人事何乖遽别离。
    未尽胸中怀旧意，又吟江上送行诗。
    公名此去如山重，我老谁怜似足踦。
    凭得征鸿寄消息，书来犹记别君时。

袁说友　送惠补之昆仲秋试
    斑斑兰玉不胜清，长羡于门久日荣。
    共庆两苏离蜀道，从今二宋到神京。
    三年刻楮真余事，一日乘槎定策名。
    想得颐山来岁好，绿袍黄里照溪明。

袁说友　送惠老往往上方
    又作西山去，潮音鼓一通。
    丛林推此老，诗社得诸公。
    著眼浮生外，冲风逆水中。
    殷勤三请已，此意不雷同。

袁说友　送惠县丞之官
    立之何事屈蓝田，隐忍功名古已然。
    预信鹓鸿只他日，莫嫌凫鹜尚频年。
    征帆夜湿三更雨，去路人欣八月天。
    话别匆匆毋重惜，一封丹诏下天边。

袁说友　送柯伯东省试
    道义如君只几人，相从了不见尘侵。
    一樽但觉论文细，三画从知得意深。
    自是强年应折桂，不妨杘月早传音。
    我今已办如椽笔，拟称琼林最后吟。

袁说友　送楼攻愧知婺州二首
    壮年才气压词场，众已相期白玉堂。
    垣制孰非经大手，斯文无复数他杨。
    诸公政尔需调鼎，一语翻然忽抗章。
    汲黯固知当大用，得君徒欲重淮阳。

袁说友　送楼攻愧知婺州二首
    三十年间企绝尘，久同朝迹话平生。
    论文密处虽朋友，投分深时即弟兄。
    自恨我无分袂语，但输君已著鞭行。
    东阳一苇杭之便，毋惜公余蚤寄声。

袁说友　送吕武仲司户范纯之司法赴南宫试
    欣然愿作送行诗，盛事江邦独见之。
    酾酒且同明月醉，驱车未怕朔风吹。
    相逢暂入红莲幕，稳去高攀丹桂枝。
    莫负玉阶方寸地，为方民力要扶持。

袁说友　送彭世昌山台小饮
    象山只在水西头，云木犹高瀑更流。
    往事何能话师友，时情徒与惜交游。
    东风又绿溪边草，明月还归天际舟。
    白发苍颜吾亦老，一尊台上洗春愁。

袁说友　送聘儒侄秋试
    八月灵槎万里秋，乘风得隽要遨头。
    吾家连已跻儒级，汝业今宜济巨舟。
    掘井莫令嗟九仞，善刀终自见金牛。
    儒冠岂解真相误，有志应当万户侯。

袁说友　送沈商卿知府入觐二首
    樯乌猛作朝天去，君到长安著脚初。
    若访西湖问西子，朋游应亦念其余。

袁说友　送沈商卿知府入觐二首
    山行已办犹嫌晚，天意多悭未放晴。
    无奈公车留不住，片帆催听櫂歌声。

袁说友　送同年曾南仲寺丞知温州
    久同朝迹又同年，更送旌麾过海边。
    多士向来亲戴席，斯民今幸得苏天。
    潜心阁上书千卷，雁荡山中草一川。
    小待公余寻旧迹，便归玉笋听鸣鞭。

袁说友　送王齐卿教授造朝
    江净孤月寒，山空野梅白。
    我是天涯人，却送东行客。
    送君直上蓬山首，莫忘西南困征取。
    功名富贵不须多，只把诗书垂不朽。

袁说友　送薛公叔秋试
    流落相逢霅水滨，与君倾盖即平生。
    湖山十里双溪畔，宾主三年一日情。
    学海波澜夸健笔，夜窗灯火几长檠。
    不堪送客杭州路，更听惊人快一鸣。

袁说友　送叶表侄归乡
    枌榆离别几春秋，作计吴中只谬悠。
    回首故园三叹息，喜公归路两经由。
    怀乡谁不思邱首，游宦余方愧督邮。
    千里要忘未归去，家山时向梦中求。

袁说友　送周可大守通州
    丈夫忧国如忧身，疴痒疾痛均伤生。
    胸中百药寒凉明，有疾一试真权衡。
    我观周郎真豪英，落落磊磊通而清。
    少年志欲天不平，夜光无因匹夫惊。
    万卷堆胸兀相撑，尚论千载欣谈兵。
    不堪北首瞻神京，抵掌不平中屡鸣。
    老来符竹疏新荣，捧檄正须堪一行。
    舌翻衮衮倾波瀛，察讥之说何铿鍧。
    龙头悦怿意若迎，领略健论心为倾。
    朱辬好去方北征，黄堂暇日烦经营。
    老狐恋恋巢穴成，两雏竞鬭夸纷争。
    料公志略须纵横，边尘一洗诛长鲸。
    片言定可攻聊城，覆巢熏穴无余氓。
    牢盆细务毋太萦，簿书期会毋留情。
    只今了却功与名，大副昔年梁楚声。
    我来踪迹水上萍，与公相望几连甍。
    交情契合逾弟兄，颉颃上下相嘲评。
    有时立论披腹呈，彼此浩气俱峥嵘。
    公今事业行轩轰，我怀祑磈方聋盲。
    愿公不负忠与诚，归来阔步名公卿。
    愿我百念一羽轻，公乎访我惟岩耕。

袁说友　送资深知潼川府
    昔日班行忆旧游，天涯今已说离愁。
    珠玑咳唾频倾倒，风月江山几倡酬。
    三接自应还北阙，一麾犹欲惠东州。
    与君久赋莼鲈约，更约同登竹笮舟。

袁说友　苏公内翰柏石图
    柏生两石间，颜状何落落。
    行须接石脉，生理初甚约。
    岂无蝼蚁窥，未免风雨剥。
    孤撑谢栽培，欲取那可攫。
    森然两石意，与柏真不薄。
    峥嵘炎凉外，盘踞互相络。
    千尺意有余，凛凛未可度。
    公看养口体，怪此躯干削。
    满眼较短长，琐细公所略。

袁说友　肃客借重金紫绶
    平生青紫滥于身，更冒金章肃使宾。
    何以假为诚岂敢，乌知非有笑无因。
