<!-- { "loadSidebar": true } -->
林光朝　闰月九日登越王台次韵经略敷文所寄诗
    闲陪小队出山椒，为有吴歌杂楚谣。
    从道菊花如昨日，要看汤饼作三朝。
    千重岭海供横槊，一带风烟听采樵。
    凭杖折冲如此好，不应东去更乘轺。

林光朝　上何著作晋之
    曾向东南识大名，几年怀想浙涛声。
    众人欲杀定谁惜，与世不谐空自清。
    浩气养成天地小，宦情都付羽毛轻。
    三山依约诛茅日，头白归来笑李生。

林光朝　生女
    贫家生一女，蟋蟀催寒杵。
    富家生一女，煖风来玉树。
    富家生女才及笄，阿官门前筑新堤。
    贫家不生女，饭牛小儿安得妻。
    荆钗玉珰各随分，醉中之天无高低。

林光朝　石渠行送别福建参议李著作器之
    我来石渠五十六，双鬓如蓬腰未曲。
    岂为健笔有徐庾，自数来时六十五。
    谁解辛苦续子虚，长安有客四十余。
    已成老翁不肯去，青藜当户夜读书。
    东观丈人起遐想，无为岁月空踟蹰。
    去作诸侯老宾客，可无绿水兼红蕖。
    我家东下才百里，钓螺一曲清无滓。
    草堂为筑荔枝斜，濯锦江头有如是。
    子思子方道为尊，南国佳人如秋云。
    不知公侯有朱箔，要问常州李著作。

林光朝　送别陈侍郎应求知泉州
    百片牙旗水面长，蔡邕题在刺桐乡。
    十年杯酒开云榭，一样官衔过洛阳。
    我亦携家缘送客，谁能扫地自焚香。
    野桥冲腊寒梅白，莫要登临忆侍郎。

林光朝　送别奉常林使君黄中易守延平
    去时胡不到瓜时，上日多应柳絮飞。
    卧辙只缘滕壤少，怀章须要越人肥。
    三千仪礼非绵蕝，五十行春尚采衣。
    莫爱传经似齐鲁，石渠长是待公归。

林光朝　送别傅郎中安道持节闽中
    忽然乡思若为收，莫到三茅最上头。
    二月乐瓯看负弩，一天南荡想行舟。
    过家上冢从今数，落絮飞花合昼游。
    料得甘泉来奏计，定应前席莫迟留。

林光朝　送别湖北漕李秘监仁甫
    文字眇烟云，过眼徒浩浩。
    所有未见书，惜哉吾已老。
    子云客长安，陈迹如一扫。
    同叔向来人，我生苦不早。
    亦闻青城山，斯翁为有道。
    瞿塘不可上，秋梦长颠倒。
    白日来西昆，一见自应好。
    纵谈百代前，至竟非苦槁。
    多为开口笑，明月生怀抱。
    黄鹤有高楼，恍如事幽讨。
    揽辔逢道州，听书下下考。
    周南勿留滞，掇拾供史藁。
    分手重酸辛，璠玙众所宝。
    十日不得面，何为太草草。

林光朝　送别姚国博知处州分韵得绿字
    铜盘白露下，松桂净如沐。
    娈彼菊花团，西风吹醽醲。
    长安多别离，此别苦不足。
    人物如使君，容易等潘陆。
    一自海东头，清飚起谣俗。
    馆下欲何言，联翩如破竹，
    功名不徒尔，无乃相迫逐。
    双日访延英，行矣公勿卜。
    括苍烟雨前，寒光贯岩腹。
    大叫出银畓，邂逅聚百族。
    要携三月粮，所厌惟一菊。
    幸心忽开张，何曾畏笑僯。
    单父勿长吁，来者犹可续。
    道旁有抵璧，天下轻结绿。
    一夕洲渚言，令我沉心曲。

林光朝　送夹漷先生赴召
    别墅生涯富古今，凝流梦卜若追寻。
    一封细札三家市，万卷新书四海心。
    北阙龙吟清昼永，东皋猿啸白云深。
    满怀经济今休靳，闻道苍生渴傅霖。

林光朝　同张明府游国清湖
    一夕湖春欲动，便从湖尾穿蒲弄。
    层波赤鲤不易得，纵有苓箵何所用。
    未应索句如索逋，昨者浮家仍有无。
    不然汗漫十日走重湖，更数大孤连小孤。

林光朝　挽方天贶
    长者虽云殁，流风尚尔存。
    宗盟修里巷，家法在儿孙。
    马鬣迷新垄，鸠枝恋故园。
    年年春色好，锦障为谁翻。

林光朝　挽方通判良翰
    楼橹千重铁作门，不堪聚米更重论。
    居延岁月那相似，一听悲歌一断魂。

林光朝　挽方通判良翰
    得钱终日走燕寺，抱膝经年动越吟。
    想得长安西望眼，只应黄鹄见归心。

林光朝　挽方通判良翰
    达者渊明自挽歌，新坟数尺奈愁何。
    鸡林贾客无从问，收拾篇章有几多。

林光朝　挽方通判良翰
    九死穹庐我未甘，后来勿使陇西惭，
    明时节义多传述，柱下何人是老聃。

林光朝　挽桂林戴别乘敦常
    杖履何年别，杉松古道旁。
    城山秋月尽，南岭暮云长。
    古调愁难合，孤根幸勿伤。
    欲将数行泪，重至郑公乡。

林光朝　挽李制干子诚
    千金治产似孙吴，珠箔银觥只自如。
    问我长风当夕起，数他极浦落帆初。
    自知汗简今千轴，更说生犀有几株。
    赤壁当年遇黄盖，周郎何惜借吹嘘。

林光朝　挽李制干子诚
    文字纷纷更问兵，秋灯束发尚青荧。
    便令三子成门户，却许诸孙说典型。
    隔水忽传朝露曲，行人长数夕阳亭。
    河东健笔惟诸薛，梅子岗边为勒铭。

林光朝　挽林通判德溥
    岂为长者畏时名，梁楚何从得此声。
    只隔螺江衣带水，自应别驾旧廉平。

林光朝　挽林通判德溥
    噫呜双柩出平川，五月黄梅欲雨天。
    长愧江南徐孺子，只鸡斗酒是何年。

林光朝　吴容州仲一挽词
    竹屋绳桥自有村，牛山箫笛不堪闻。
    碑前更问何年月，为借容州旧使君。

林光朝　徐广文生朝
    盘古一笑鸿蒙开，神马负图从天来。
    八卦旋转六十四，黄锺是为元气胎。
    雷斧未动百泉缩，江上早见春风回。
    况当九日得阳数，太白之精随斗魁。
    徐卿有子何绝奇，熊罴惊梦初得之。
    珠庭犀角照宇宙，清飚忽忽生桂枝。
    笔落犹如千钧弩，异科暂失韩吏部。
    绛帐初随吾道东，遂令小邦变齐鲁。
    孔席岂是三年淹，蓬莱画阁铺牙签，
    他年欲数中书考，再拜祝公长不老。

林光朝　再次前韵
    却趁秋昮别九韶，扶胥直下听风谣。
    澜翻对酒还终夕，火急催诗在诘朝。
    南国更逢陶令菊，西江莫抜楚人樵。
    自应幕下文书少，节制如今属汉轺。

林光朝　枕疾逾旬蒙丞相访问仍辱宠示名篇辄搜枯肠次严韵以塞来使
    丞相严装似燕居，为怜消渴到相如。
    病多得艾三年远，歌杂成琴十日余。
    绿野忽传春草句，白头还对朵云书。
    若为追逐园林胜，百转愁肠亦少舒。

林光朝　直甫见示次云乞豫章集数诗偶成二小绝因以自喻
    修水佳人白玉栏，花前何似妾容颜。
    从来未省伤春意，犹自楼头画远山。

林光朝　直甫见示次云乞豫章集数诗偶成二小绝因以自喻
    莫怪骚人太颉颃，曾闻阿母语刘郎。
    神仙本自无言说，尸解由来最下方。

林光朝　资中行奉寄临邛守宇郎中
    铜驼陌上生秋草，前者刻石今如扫。
    儋边半纸半模糊，下床三日成悲恼。
    苍史萌芽何可见。要从笔意生秦汉。
    欲将奇字问何人，所守一家如小篆。
    是中变幻随形模，钟鎛鼎鬲協盘盂。
    如何两京到魏晋，搜尽苍崖惟此书。
    即今原隶见颠末，仍於画上分锱铢。
    燕然有年固可纪，笔势岂得先黄初。
    中郎袖手欲无作，正始不逮况其余。
    幸哉一见俱抵掌，翩翩如反古石渠。
    且说金陵佛屋何年灯，晋分隋张犹青荧。
    忽听荒鸡还自起，资中之刻一徒尔。

林光宗　次韵奉酬赵校书子直
    雁塔新题墨未乾，去年灯火向秋阑。
    趣看天禄青藜杖，怕著王孙紫绮冠。
    好在三山寻浩渺，何如一纸问平安。
    觚棱皎月无人到，玉糁初成许共餐。

林光宗　九日同出真珠园再用前韵
    来自清源葛已覃，君王问猎我犹堪。
    百年耆旧如重见，九日登临得综谈。
    才子不知汾水上，仙人长在大江南。
    明珠夜照应无数，要是层波更好探。

林光宗　芹斋诗
    春风芹下足迟留，白鸟平田忆旧游。
    阅尽轩裳还过眼，读残书卷复于头。
    偶逢隐几何须问，不到投簪便拟休。
    平世声名如皦日，欲将何地置巢由。

林桂龙　嘲丁大全
    一舵中流欠把持，偏轻偏重失便宜。
    孤舟不是无人渡，身作风波问阿谁。

林桂龙　嘲丁大全
    移溪实壑误明君，惊动沿江十十国。
    幸是不沈湘水死，有何面目见灵均。

林桂龙　嘲丁大全
    稚子如何济急流，一篙才错便难收。
    当初把作寻常看，岂料中流解覆舟。

林汉宗　晚对亭
    晚对无人但翠屏，春猿秋鹤自飞吟。
    满船载酒来歌舞，谁识当年仁智心。

林洪　春宫
    桃李六宫寂，君王在石渠。
    临鸾悔梳洗，女色不如书。

林洪　钓台
    三聘殷勤起富春，如何一宿便辞君。
    早知闲脚无伸处，只合青山卧白云。

林洪　宫词
    金殿当头紫阁重，仙人掌上玉芙蓉。
    太平天子朝元日，五色云车驾六龙。

林洪　孤山隐居
    为怕因诗题姓名，特寻孤处隐吟身。
    当时只向梅花说，不道梅花说与人。

林洪　句
    雪翻夜钵裁成玉，春化寒酥剪作金。

林洪　冷泉
    一泓清可沁诗脾，冷暖年来只自知。
    流出西湖载歌舞，回头不是在山时。

林洪　莲房鱼包
    锦□金蓑织几重，问鱼何事得相容。
    涌身既入莲房去，好度华池独化龙。

林洪　楼居
    梅边未有屋三间，僦得楼居特暂安。
    天下事非容易说，门前山可久长香。
