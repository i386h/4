<!-- { "loadSidebar": true } -->
    里旅居仍隘，台家疾见宽。
    何言汉朴学，正似楚枝官。
    煦渚藏劳尾，投林戢倦翰。
    上恩何日报，怯步已蹒跚。

宋祁　属邑告稔寄转运劝农二使台
    稼云弥望黩纡馀，雨遍公私告稔初。
    田父此时歌击壤，牧人他夜梦为鱼。
    劝符数下收遗{左禾右齐}，漕穣相衔饷剩储。
    莫谓衰翁止蒙福，有年须待史官书。

宋祁　转运李宥学士
    栈外秋高荠树繁，一星飞影伴輶轩。
    属城导骑賨歌密，近野迎浆蜀老喧。
    濯锦万梭催贡箧，熬监千井算牢盆。
    行台自昔书林宠，不为伤离更黯魂。

宋祁　转运彭季长学士小集数辞宴集
    此日疾为解，遂将杯酒疏。
    多愁庾开府，苦瘦沈尚书。
    倦曲琴襶后，霏香药裹馀。
    莫令诗思剧，正是落花初。

宋祁　庄懿皇太后哀挽应制二首
    国启重雍祚，天推太极尊。
    夏祠今化石，尧母旧题门。
    不待寒泉养，空流渭水恩。
    焌哉王者孝，别庙奉姜嫄。

宋祁　庄懿皇太后哀挽应制二首
    遗馔行将彻，哀笳咽不前。
    风惊长乐树，月苦鲋隅天。
    恤典袆章备，神涂騩驾联。
    故奁脂泽具，留待上陵年。

宋祁　紫宸赐宴
    戴斗通欢瑞节来，新年共上万年杯。
    宫花杂珥天心悦，并觉春从殿里回。

宋祁　自讼
    史藁虽残得自随，兵符未解定堪蚩。
    淹留正似周南老，戏剧何争灞上儿。
    铅笔用多毛秃落，鬓髯愁罢雪纷垂。
    十年尚滞成书奏，可验相如属思迟。

宋祁　自讼
    有人多病卧遥帷，误舍寒耕失故畦。
    每畏宾朋嘲乘雁，宁教子弟爱家鸡。
    淹中学废心都塞，辕下鸣馀耳更低。
    自顾上恩无一报，何颜岁晚望金闺。

宋祁　自讼
    坐氈无客冻鸱愁，谈树萧然两见秋。
    执戟不知身寂寞，写书犹得罪风流。
    官闲无日惭轩鹤，机尽多年谢海鸥。
    借问殿科能免否，杜陵男子有耕畴。

宋祁　自咏
    客舍张罗静，流年激箭过。
    愁馀惊斛满，泪尽觉珠多。
    鶗{左夬右鸟}悲秋极，芎藭奈疾何。
    振缨清浊水，持酒短长歌。
    潘岳伤憀慄，苏生困揣摩。
    经纶谁一问，藀轴老中阿。

宋祁　自咏
    四十为郎信倦游，虚名韁锁太悠悠。
    危心正似葵倾日，衰质先于柳望秋。
    要路风尘疲骥足，故潭烟雨废槎头。
    颍滩渐报耕畴熟，终乞閒身守一丘。

宋琪　题义门胡氏华林书院
    贤良肄业文方盛，孝友传家族更豪。
    旌表特恩门第贵，御书新赐姓名高。
    谋孙有后荣非数，待士无疏众岂劳。
    我想华林终未到，只因气概属仙曹。

宋庆之　碧鸡草堂呈刘后村
    斯文海内声名阔，犹是乾淳一脉馀。
    须信昌黎曾得谤，可怜太史未成书。
    碧鸡有地吟诗老，金马无心待诏初。
    甚欲见君三十载，春风今日侍巾车。

宋庆之　次惠上人冷泉夜坐
    此景写不尽，此怀谁与俱。
    月来林影碎，云去石头孤。
    万籁各休息，天香乍有无。
    因师寄佳句，清梦更劳吾。

宋庆之　放翁有五更读书示子诗予亦次韵
    秋风蟋蟀床下鸣，茅茨耿耿秋灯明。
    老夫掩卷发深喟，起视河汉初参横。
    世人饮食几知味，眼底古今复泾渭。
    藩篱是笔屋是书，风叶尘埃力空费。
    六籍在天日月存，我亦收拾还本根。
    此事儿辈未可论，纷纷场屋争作元。

宋庆之　废墓
    山水不改色，残碑空藓衣。
    多年翁仲在，寒食子孙稀。
    魈鬼时凭树，虞人夜伏机。
    悲凉眼前事，火葬未全非。

宋庆之　稽村
    雪后寒增健，贪幽爱路生。
    群儿烧叶坐，一鸟啄冰行。
    山色晴犹惨，梅花谢亦荣。
    小舆风割面，微醉任敧倾。

宋庆之　郊行偶成
    野水连天阔，孤舟尽日閒。
    会须风雨过，一济谅非难。

宋庆之　句
    城中岂云隘，我见无夷途。
    所以庞德公，车不向此驱。
    斜阳挂林杪，野花续春馀。
    数年何处客，昨夜独归船。
    飘泊知何处，艰难亦到僧。
    更长初过雁，蛰后稍无蛩。

宋庆之　开炉日赋
    筋力已非旧，逢寒亦自怜。
    风霜在檐外，妻子语灯前。
    纸被添新絮，茶瓯煮细泉。
    虽云方寸地，春意一陶然。

宋庆之　哭赵东阁
    秋风惨欲割，秋月明不发。
    谁令声名高，竟使寿命折。
    往年失四灵，诗道微一发。
    缟素革织组，宫徵节乱聒。
    力排唐末陋，意与风雅轧。
    清庙不待陈，黄壤讵能没。
    新篇今寂寞，故墨慎无忽。

宋庆之　兰溪道中
    朝买兰溪船，暮泊香头市。
    如何十月天，复此连夜雨。
    朔风寒似铁，晓色暗如土。
    道行不见人，路哭疑是鬼。
    栖栖远方士，忽忽乡心起。
    落叶响疏庭，空灯照寒被。
    离家能几时，旅况已如此。
    茫茫楚山云，渺渺楚江水。
    屈指计行程，此去复万里。

宋庆之　然上人还松台
    白头宁俯仰，自觉住山非。
    旧业双松在，初秋一锡归。
    从人借茶具，就日补寒衣。
    团党委见新诗久，朝来叩我扉。

宋庆之　武昌怀古
    极目平芜送落晖，六朝征战尚依稀。
    风生战舸周郎过，月落南楼庾老归。
    秋塞戌閒番马病，春江流下蜀鱼肥。
    神州北望知何处，父老犹能话岳飞。

宋庆之　项园即事
    时节飞花飞，幽林亦自香。
    閒来看新水，独立又斜阳。
    檐角鸟鸣霁，树根鱼就凉。
    一春风雨过，游事极相妨。

宋庆之　戌妇词
    君去无还期，半思无已时。
    军中无女子，谁为补征衣。
    或传云中危，夫死贤王围。
    恐伤老姑心，有泪不敢垂。

宋庆之　寓武昌报恩寺
    孟宗祠下竹依然，借得空房竹树边。
    贫寺少逢僧过夏，远乡多是客经年。
    倩人汲水时煎茗，就佛分灯夜照眠。
    家信不来心欲断，明朝又买汉阳船。

宋球　玉华山
    玉华山来自何处，巉巉拔立陵紫烟。
    上有干云切霄之苍松，下有迸崖漱壑之清泉。
    长河西来齧山足，{左火右粦}火白日明峰巅。
    浮岚暖翠入窗户，六月殿阁风冷然。
    我来岂暇吊古迹，挽仰但喜遗嚣喧。
    心魂澄澈耳目醒，如脱世故游神仟。
    平明却入俗尘去，回首烟萝羞满颜。

宋球　玉华寺
    一迳入云壑，游人高下行。
    绿萝垂绀幰，屏壁削层城。
    山气蒸衣湿，松风洒面清。
    野僧遗万事，饱听石泉听。

宋球　拙诗奉赠富乐山海公禅师
    游遍西南转法轮，归来挂锡旧溪滨。
    师心皎皎潭中月，世俗悠悠几上尘。
    白雪眉毫俱晚暮，碧云章句独清新。
    近来素壁皆图像，如满联成七老人。

宋仁宗　赐赋元亨
    只向身边有大还，胎神月殿在秋天。
    三灵密像谁分别，尺质清虚本自然。

宋仁宗　赐刘辉及第
    治世求才重，公朝校艺精。
    临轩升造士，入彀得群英。
    并蹑云梯峻，联登桂籍荣。
    庇民思善政，慈惠体予情。

宋仁宗　赐梅挚知杭州
    地有湖山美，东南第一州。
    剖符宣政化，持橐辍才流。
    暂出论思列，遥分旰昃忧。
    循良勤抚俗，来暮听歌讴。

宋仁宗　佛雅赞
    三皇掩质皆归土，五旁潜形已化尘。
    夫子域中夸是圣，老君世上亦言真。
    埋躯祗见空遗冢，何处将身示后人。
    唯有吾师金骨在，曾经百炼色长新。

宋仁宗　嘉佑六年八月十五日赐林悦二首
    长林派出下邳先，移入闽邦远更延。
    忠孝有声天地老，古今无数子孙贤。
    故家乔木盘根大，新出猗兰奕叶鲜。
    上下相承同纪载，三千年所万千年。

宋仁宗　嘉佑六年八月十五日赐林悦二首
    郡莆卿家名望族，三仁而下爵王公。
    存孤实抗回天义，报国常摅贯日忠。
    德润丰姿人有异，光增谱牒世同无。
    古今纪载难穷尽，一代强如一代隆。

宋仁宗　句
    寒儒逢景运，报德合如何。

宋仁宗　句
    恩袍草色动，仙籍桂香浮。

宋仁宗　莲花经赞
    六万馀言七轴装，无边妙义内含藏。
    溢心甘露时时润，灌项醍醐滴滴凉。
    白玉齿边流舍利，红莲舌上放毫光。
    假饶造罪如山岳，只消妙法两三行。

宋仁宗　庆历八年四月二十八日汉体书二诗
    花领红鬃一向偏，绿槐香陌欲朝天。
    仍嫌众里骄行疾，傍镫深藏白玉鞭。

宋仁宗　庆历八年四月二十八日汉体书二诗
    腰间宝剑七星文，臂上雕弓百战勋。
    见说云中擒丑虏。始知天上有将军。

宋仁宗　赏花钓鱼
    晴旭辉辉苑粃开，氤氲花气好风来。
    游丝羒絮萦行仗，堕蕊飘香入酒杯。
    鱼跃文波时拨刺，莺留深树久徘徊。
    青春朝野方无事，故许游观近侍陪。

宋仁宗　送李端懿师郓
    鲁馆名臣子，皇家外弟亲。
    诗书谋帅旧，金竹剖符新。
    九郡提封远，一圻甘泽均。
    纯诚宜报国，抚士爱吾民。

宋仁宗　輓刘沆
    早富经纶业，终成辅弼功。
    立朝无党势，为国尽公忠。
    此日悲遗直，谁人嗣匪躬。
    深嗟亡一鉴，何以慰予衷。

宋仁宗　幸资善堂
    先皇教善敞东闱，菲德承宗赖庆晖。
    为感储筵惊岁月，因瞻台像驻骖騱。
