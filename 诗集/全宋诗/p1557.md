<!-- { "loadSidebar": true } -->
    醉裹百篇，冥搜九有。
    天胡夺我，张仲孝友。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    屈指友于，祗今存几。
    自仲之去，失此奇伟。
    言不腾情，心旌愤悱。
    哀哉苍天，雨泪如洗。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    团团庭柯，清美无度。
    今我来斯，忽然老树。
    偃蹇轮囷，剥蚀摧蠹。
    朱颜舜华，讵得如故。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    兴念陈迹，梦寐吾独。
    植杖风雩，某水某丘。
    日居月诸，循环靡休。
    迭尔遄迈，曾不我留。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    忆自束发，茲焉寓居。
    载思载瞻，宛不异初。
    极目遐眺，清风穆如。
    抚事怀人，悲来感余。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    少生四方，游紫之水。
    每有良朋，见止遇止。
    长哦伐木，求友乎此。
    乐以忘尤，云胡不喜。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    维亲与朋，杂然满坐。
    华屋连甍，红紫毓移。
    半世重游，雾迷烟锁。
    慨然抚膺，谬悠老我。

刘学箕　紫溪庄舍读癸丑壁间旧题转眼忽十八年同游十不存一滋兰弟亦作古人
    念昔考槃，硕人之满。
    琴豆觞酒，寤寐笑歌。
    逝者弗返，涕泗滂沱。
    念彼不乐，伤如之何。

刘学箕　醉歌
    读书求见古人心，闭门不知青春深。
    夜来东风扫浮云，晓光薄林生遥岑。
    搜寻不觉出门去，绿暗溪边杨柳路。
    诗章立顾不复作，会景那知自成句。
    归途晤晤谁与从，眼前物物俱春工。
    崇桃积李事已晚，牡丹正丽酴醾稼。
    白茶照人冰雪同，红茶烧空猩血红。
    金沙雨晴翡翠积，海棠露湿胭脂重。
    急呼诗月唤酒伴，高堂共泛琉璃钟。
    夜阑秉烛相对语，谩道今人不如古。
    古士放达醒者稀，今人不饮徒自苦。

刘雪巢　句
    不知何处有唐诗。

刘雪崖　村居即事
    数声鸡犬自相闻，借得茅庐住水濆。
    梅欲黄时常是雨，稻才青处便如云。
    忧时每欢朝廷远，学稼方知畎亩勤。
    若使徵书到岩谷，北山又恐动移文。

刘雪崖　客邸
    蟠蟀吟空壁，秋深夜渐长。
    月华清似水，露气重于霜。
    醉后梦难记，兴来诗欲狂。
    西风何处笛，唤起客思乡。

刘壎　补史十忠诗　参政行丞相事陆公秀夫
    天地无托足，海天同隰光，
    明知复何为。不忍隳三纲。
    裸荐觊少延，讴歌宁远忘。
    或者莒在齐，聊且帝一方。
    竭蹶竟委顿，臣谋非不臧。
    运去天莫留，力尽心弥强。
    终不负吾主，名义天地长。
    怀璽随龙游，举室水中央。
    斯人文华士，乃尔百炼刚。
    机云傥通谱，应羞朝洛阳。

刘壎　补史十忠诗　丞相都督信国公文公
    时平辄弃置，事迫甘前驱。
    呜呼忠义臣，匪直科目儒。
    江寒朔吹急，列城同一趋。
    岂不寄便安，网常乃当扶。
    移檄倡诸镇，奋袂躬援枹。
    川决莫我回，万险栖海隅。
    天乎复不济，道穷竟成俘。
    一死事乃了，吾头任模糊。
    悠悠讥好名，责人无已夫。
    三衢有魁相，投老作尚书。

刘壎　补史十忠诗　池州通判权州事赵公
    若人作何状，立节乃殊伟。
    人言此蜀珍，位卑名未起。
    坐分秋浦月，摄此千里寄。
    沙头风色恶，寒城凛弘峙。
    吾闻开关迎，弃遁亦复耻。
    兹惟城郭臣，大义吾知已。
    间道走帛书，洒血别玉季。
    细君绝可人，双飞同一死。
    南八彼男儿，此妇乃如此。
    骨朽香不废，吾诗当清史。

刘壎　补史十忠诗　淮东制置使知杨州李公庭芝
    淮海接风尘，胡乃似铁壁。
    卧护有天人，十载藉福力。
    重来人未老，愁绝事如昔。
    苦战孤城危，痛哭天柱拆。
    梦游三山上，人伦浮海出。
    突围志南征，吾欲重建极。
    天弗鉴臣忠，冥冥堕丛棘。
    先轸面如生，苌弘血化碧。
    臣死谁复知，臣忠终不易。
    一将更大事，嚼舌死骂敌。

刘壎　补史十忠诗　江西制置司都统密公侑
    臣有置身义，岂计官崇卑。
    偏将知死忠，不曰天下奇。
    汉节既披靡，失位趋江西。
    阃帐驻临汝，招来乐其归。
    雪寒南浦愁，羽檄蕲济师。
    一将奋风虎，鼓行亟飚驰，
    逾岭疾战苦，裹疮呼健儿。
    坐缚膝不屈，伏鑕甘如饴。
    小臣裨校耳，职也宜死绥。

刘壎　补史十忠诗　前左丞相江文忠公万里弟万顷
    匡庐云锦屏，鸿儒产其下。
    风神俨如龙，夭矫莫可驾。
    卷怀经济具，婆娑洛中社。
    怪事玉床摇，清昼天忽夜。
    突骑从何来，阴风飘屋瓦。
    大臣义有死，欲避吾不暇。
    庭前环止水，万事付一舍。
    从容友灵均，朝野动悲吒。
    愍章极哀荣，汗简谁记者。
    倘有南熏书，季方足堪亚。

刘壎　补史十忠诗　少傅枢密使张公世傑
    士有守节死，岂以责武夫。
    武夫尚能奇，消得银管书。
    何许熊虎英，铁面美髯须。
    护寒久枕戈，赴难甘殒躯。
    金山定活着，志愿嗟违初。
    江山集群策，炎精回一嘘。
    间关瘴海岭，万死存赵孤。
    时也可奈何，北风散樯乌。
    漂漂竟何之，无乃膏鲸鱼。
    渭滨多贵将，反笑斯人迂。

刘壎　补史十忠诗　枢密闽广宣抚使陈公
    淳熙名宰孙，比德粹如玉，
    决科魁伟英，髒髒廳冠肃。
    {左娄右页}田烦谏疏，相嗔俄嗾逐。
    补郡仍免归，黄流已漫陆。
    天族日光薄，力疾支颠覆。
    蹉跎南冠絷，道病死不辱。
    往昔五峰堂，倾盖语跋烛。
    斯人真妙人，哀哉悭厚禄。
    长揖丙辰魁，各天并黄鹄。

刘壎　补史十忠诗　四川制置使知重庆府张公珏
    坤维拓提封，形胜古天府。
    血战五十秋，零落余八柱。
    江南传箭急，谁暇此回顾。
    落日古渝城，杖钺乃甚武。
    天东甑虽堕，吾自强支拄。
    泫沪躬讨逆，归来战弥苦。
    萧条下夔门，机穽伏中路。
    咄咄快敌仇，谁欤掩坏土。
    哀哉关西雄，国亡犹不负。
    同时督军将，腰金插双虎。

刘壎　补史十忠诗　知潭州湖南安抚使李公芾
    三已甘退休，十连起迟暮。
    伊谁急求子，流落乃不怒。
    黑云来如山，杀气震平楚。
    恭惟君父命，封疆以身护。
    阖门义不辱，呼卒汝善处。
    飞魂随剑光，自已投火去。
    天泣鬼神愁，地摇山岳仆。
    吾非莒柱厉，敢以死丑主。
    正自常事耳，命义逃安所。
    冲远谁与俦，睢阳有张许。

刘壎　嘲贾似道
    三百年余历数更，东南万里看升平。
    黄金台上麒麟阁，混一元勋是贾生。

刘壎　句
    羽纛金章映坐狨。

刘壎　句
    水绕桃源堤上下，花迷金谷路高低。

刘壎　挽绵汉简诸公
    绵汉风酸动杀机，北来铁骑遍驱驰。
    几千里地弓刀运，百万人家骨肉糜。
    鬼哭神号无限恨，蝇蛄蚋嘬有余悲。
    平生食禄何从避，留取香名百世垂。

刘壎　挽蜀帅张公珏
    玉垒云浮五十秋，关西虓将勇无俦。
    三吴甑堕犹坚守，八柱唇亡不耐愁。
    沪水捷收劳骠褭，夔门机伏失兜鍪。
    吾君不负吾宁死，遗恨谁怜快敌雠。

刘壎　挽四川制帅陈公
    狼烟又起锦城边，帅阃谋疏亦可邻。
    先轸元归应有恨，苌宏血化岂无冤。
    百身莫赎谁三酹，一死真成盖万愆。
    遗事如今人不记，网常犹幸立西川。

刘延世　翡翠
    避人忽起鸣衣桁，掠水飞来立钓矶。
    静处欲留看不足，翠光点破夕阳归。

刘延世　和孙公索酒
    紫貂寒拥鼻，绿螘细侵唇。
    莲烛当时事，壶头此日春。

刘延世　句
    舟行明鉴里。

刘延世　句
    静室焚香盘膝坐，长廊看画散衣行。

刘延世　水帘
    冷筛千嶂雨，寒□一钩□。
    不放香烟出，长教隔画瞻。

刘延世　鹧鸪
    冥冥花朵隔遥山，掠水飞来立钓矶。
    静处欲留看不足，翠光点破夕阳归。

刘延世　种竹
    梅蒸方过有余润，竹醉由来自古云。
    掘地聊栽数竿竹，开帘还当一溪云。

刘延世　子规
    一声迸裂青山竹，半夜沾残病客衣。
    还道离於天上去，不知何苦只思归。

刘延世　自题墨竹
    酷爱此君心，常将墨点真。
    毫端虽在手，难写淡精神。

刘炎　讽州守
    未到桃源来，长忆出家景。
    及到桃源了，还是鉴中影。

刘衍　老叟奉和枝孙促潜佳作
    重兴古庙一新成，推福昭然□□诚。
    和气缮调□岁稔，嘉祥通化国风清。
    共夸□□明时盛，未算尧蓂按月荣。
    不独诗人赞功德，奏□朝治贺升平。

刘琰　诘猫
    古人养客乏车鱼，今汝何功客不如。
    饭有溪鱼眠有毯，忍教鼠齧案头书。

刘琰　句
    呜呼诸将官日穹，岂知万鬼号阴风。

