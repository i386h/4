<!-- { "loadSidebar": true } -->
    曹子苦心怀百忧，古人远矣思同流。
    平生未得雄豪力，今日便肯卑微休。
    麻源洞里琼叶雨，南草市上芦花秋。
    十年老语为谁了，西望沧江空白头。

叶适　送曹潜夫
    东南作阙叹年徂，远远参司到蜀都。
    元帅幕中须受辟，生羌界上也分符。
    闲吟杜甫诗千字，时载杨雄酒一壶。
    只我衰残望君切，杜鹃声里认归涂。

叶适　送陈粮料
    万里渥洼出，行天绝比伦。
    能参天关键，莫用小精神。
    钟鼎身虽贵，简瓢道未贫。
    梅情兼雪意，留住恰芳春。

叶适　送陈漫翁
    笠泽老龟蒙，蛹卧丝自裹。
    君从莲叶畔，亲领末后语。
    怜我未得闻。独茧授长绪。
    因兹服英悟，郁郁副奇许。
    士於沦胥中，搏手架栏柱。
    一瓦不漂零，百世保风雨。
    转圜信无难，灭木犹有惧。
    高翔要深泳，厚积堪重负。
    狂波浸三伏，回壑万流阻。
    旅情方夷犹，霁色待舍吐。
    樵峰浓黑散，蓼岸微红聚。
    进舟石门滩，小泊看佳处。

叶适　送陈寿老
    天台雁荡车接轸，青田又促半潮近。
    冠岩带壑无俗情，秋干春荑竞时尽。
    老穷望绝华轩过，其谁幽寻空薜萝。
    更抽奇笔向云射，破的叠中千鴐鹅。
    古今文人不多出，元佑惟四建安七。
    性与天道亦得闻，伊洛寻源未为失。
    阆风招手游太玄，麻头制尾中兴年。
    黄金铸印肯轻佩，定把尧舜陈王前。
    我家罄悬仰见斗，簸君红旗魑魅走。
    密房焰短夜苦长，雪高冰深去无乡。

叶适　送陈彦群
    雨洗蝗蝻余，凉生万虐后。
    今朝江上峰，净失棼雾垢。
    举觞忻有属，饯我同年友。
    平居多契阔，远别方嗟咎。
    大郡得师儒，高文兴孝秀。
    雍容入儒雅，磨错见琼玖。
    众儒治六学，厥志存不朽。
    量空计寻丈，汲海论升斗。
    因之入簪组，并欲垂篆籀。
    公才赋超卓，杰立气愈厚。
    火宿无余烟，果实甘众口。
    书来幸细评，副此频矫首。

叶适　送陈约甫如永丰
    四十未朝迹，三经绾县章。
    嫁频知子熟，医老悟身尝。
    菊趁行时色，梅催到日香。
    还欣肺气减，中熟变为凉。

叶适　送陈子云通判
    周子也复可怜人，忧民忧世语转新。
    繁妒州何巨福，通判乃得陈子云。

叶适　送陈子云通判
    临餐吐食嗟无余，幽情惨郁时一舒。
    感君善意过於令，周了辽语良非虚。

叶适　送陈子云通判
    三月召龙频鼓锣，喜作小雨恨不多。
    移苗未了君已去，更借后福书归禾。

叶适　送程传叟
    茂苑台高春日明，君颜如花杨柳青。
    萧条别离风雨外，杨柳自青君貌改。
    谁知仰天愬天公，三辰五星在心中。
    老作海头新生簿，蜃气错杂迷西东。
    去年无禾虽种菽，乞命只指今年熟。
    家人未可便喜欢，少待上司催结局。

叶适　送戴汉老
    隐侯之郡成公宅，辞流屈注回理窟。
    前辈渊骞晚凋谢，后进远求蚤超绝。
    圣朝论士皆公卿，千乘何足留高名。
    春风无痕万情化，尽付双溪舞雩下。

叶适　送戴料院
    质如金石坚，文比锦绣新。
    利锥亦颖透，大朴终还淳。
    忆昨慨其离，早合仪朝绅。
    于今悄复去，奈何犹选人。
    西风管摇落，黄菊别有春。
    茫茫九衢内，白汗沾红尘。
    谁抛连城富，却买径寸珍。
    世路岂云极，念子行李频。

叶适　送戴宣子
    为爱千竿玉，垂阴似古城。
    弟兄俱挺立，文献各标名。
    握粟亲年晚，浮家越浪轻。
    相期早得意，还伴此君清。

叶适　送邓谏从制干
    援引亦未力，声名空复传。
    终携太平策，还上蜀江船。
    帆色挂晓月，櫓音穿夕烟。
    沧波不尽兴，收拾浣花边。

叶适　送丁子齐主簿
    明经六十未收科，自取南官计若何。
    来岁须将一点霸，浮家今厌百程过。
    预愁菊蕊行中破，还喜梅花到后多。
    从古功名致身早，误随陶令晚蹉跎。

叶适　送丁子植
    婉娈好少年，忆昨十五余。
    割慈避父母，逊志亲师儒。
    已上破荒第，犹勤未见书。
    平生烟雨外，秋浦荷萯初。
    属官号高士，议政关惨舒。
    吟情且勿放，民隐谅少摅。

叶适　送范文叔知彭州
    君今结束归何勇，我独栖迟去不能。
    江水入冬犹浩荡，风帆逼负合骞腾。
    相逢论事信徒尔，清坐矢心嗟未曾。
    想得彭州退公后，夜窗重整照书灯。
    
    送方书记兼简府主
    我昔防江之下流，独许蔡子专军谋。
    未能奏效累丝发，已复负谤丛山丘。
    小范兵精思虑远，片言坐折群疑满。
    幕僚无过只论功，登秩荐贤来衮衮。
    上流蜀接更吴通，桑麻满里炊烟同。
    鹦鹉洲前长笛晚，　　哀蕲怨何时终。

叶适　送冯传之
    我乞来荆州，足未曾出门。
    明明楚汉迹，莽莽风尘昏。
    兹复罢著书，梵译专讨论。
    颓然对白法，诸有不得存。
    传之京口别，岁暮始穷源。
    帆张飞动势，缆系栖泊痕。
    相顾举杯酒，醉极沮漳翻。
    儒生慕杰气，赤手诛鲸鲲。
    将军建实垒，寸甓宜自攒。
    于时雪五尺，遣卒问江干。
    答言屈大夫，横肆群鱼吞。
    岂如卫甯蘧，舒卷常温温。
    闻此重嗟叹，恐堕祸福观。
    荣禳用国宝，谁能免沉燔。
    要令德性脩，仍挽江海浑。
    我今材力尽，拙计东南坤。
    尚余春秋志，欲执左裧奔。
    念子独奈何，葺屋补墙藩。
    梅花一两坼，春意到草根。
    倘见南枝荣，折寄随惊湍。

叶适　送高仲发
    细君吁久寂，季弟犹长贫。
    弃我涉远道，策策伤心神。
    舍西三亩畲，作急老自耘。
    稻熟曾未割，归趁秋风新。

叶适　送葛元城
    数年之留能浩浩，一日之别还草草。
    念子身名两未遂，令我衰病无一好。
    古人探道从妙年，今人重耳轻目前。
    不愁好龙龙不下，只愁爱玉酬石价。

叶适　送龚叔虎
    寺暗莓苔深，岁潦雷雹粗。
    问胡旅穷舍，鑽燧煮莱芜。
    答云自孩童，蚤识灶下梧。
    逡巡四十载，翻着火上炉。
    今昔岂异能，闻见终殊途。
    德衰嗟教薄，笔退怜词枯。
    何以充我求，往众归装孤。
    子文如绣韖，子行如冰壶。
    世惟春华玩，尔用秋实餵。
    去从孔鸾翔，勿受斥鷃呼。

叶适　送巩仲同
    花溪初逢日苦短，橘洲重寻意更长。
    天催鹡鴒玉楼去，潄流不并龙洲旁。
    春风忽高行旆起，酒尽何如添野水。
    古来交契看老时，与公安得轻别离。

叶适　送郭黄中
    雁山削玉上青云，仙侣常游遣俗纷。
    飞舄可无能少驻，洞箫何幸复亲闻。
    看取下户恩尤重，宾礼高贤意自欣。
    忽忆门西贫士宅，蛰雷绕甑黍初饙。

叶适　送侯居父
    宅古竹阴晚，书残灯焰稀。
    深知静者趣，转益宦情微。
    别殿行催甲，体工坐掩扉。
    御前清切地，重得荐皇闱。

叶适　送胡衍道
    庭松雪外青，槛梅冰里白。
    正堪频把玩，何忍骤离拆。
    我老如蜕蝉，随叶飘重泉。
    欣君整佩出，直上穹穹天。
    卓茂冠天下，王祥歌海沂。
    奉璋承大紋，籲俊迪深知。
    情胡万难齐，理或不未贯。
    中道不乃伸，偏质徒受乱。
    同人当同群，不止同其门。
    众金炉鞴合，一匠杗桶分。
    惜民当惜农，不上惜其傭。
    客主两无怨，政刑会时雍。
    三年心所亲，临别语甚的。
    已去宁再逢，怀哉展其力。

叶适　送胡彦思
    秋旱兼春处处祈，微茫欲雨又还非。
    汝行恰值此时别，不到为霖不肯归。

叶适　送黄竑
    有客家住宝剑窟，将身自比夜明帘。
    见我立谈尽肝膈，骇视世俗徒沾沾。
    千年豪杰供指使，笑挞胡虏如奴钳。
    嗟予病衰绝少韵，只欲炙背依茅簷。
    劝子持难复居易，吕梁之舟先历试。
    焦桐邂逅爨下薪，良玉磋磨庙中器。
    谁言怒海鲲鲸恶，别有晴川鸥鸟戏。
    心亨习坎行自孚，安流傥寄相思字。

叶适　送黄岩二陈秀才
    一双璞玉禀天和，远向东州就琢磨。
    待得永无痕锓相，莫言功用不须多。

叶适　送惠县丞归阳羡
    三岭描成翠骨堆，一川罨画绣徘徊。
    三年尘土无人识，山水虚闲与唤回。

叶适　送惠县丞归阳羡
    我在水心南岸村，寻常风景不堪论。
    等於天壤中间住，草醉花迷共记存。

叶适　送蒋少韩
    昔子岳阳去，我病不能吟。
    久抛风烟句，永结江湖心。
    子今岳阳归，惠我过始觌。
    日月无蔽亏，空水互摧激。
    濯足洞庭浦，晞发君山颠。
    谁惊瘦到骨，所要清为天。
    蔀家丰屋永新县，象床金簟春风转。
    提壶未许劝人留，求言待上茅茨殿。

叶适　送李郛
    盖代才难看独手，众参闻见其来久。
    流风莫盛元佑时，崛起谁当绍兴后。
    嗟君探讨穷一生，心通文字难力争。
    雀啄雪篱阁笔坐，虫吟露草繙书行。
    已轻富贵须臾尔，万一姓名传野史。
