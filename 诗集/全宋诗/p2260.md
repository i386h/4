<!-- { "loadSidebar": true } -->
释慧远　志公和尚赞
    一据独龙冈，三朝扬圣化。
    擘破老面皮，索尽辽天价。
    当时误杀张僧繇，谁料而今转更遥。
    描不成，画不就，
    三个骰儿抛十九。一段风光何处有，
    曲尺翦刀并扫箒。

释慧远　朱伯可求颂
    凤凰山下方求隐，摩竭城中又转身。
    星电交驰何处是，旋机倒用若为陈。
    居士门高无异说，山僧行处脱根尘。
    风作伴，月为邻，三眼摩醯笑似嗔。

释慧远　子湖有狗上取人头中取人心下取人足
    子湖有狗取人头，大笑长歌出画楼。
    落日断霞连岳顶，牧童归去倒骑牛。

释慧远　子湖有狗上取人头中取人心下取人足
    子湖有狗取人心，见说黄河没底深。
    华表柱头留语后，更无消息到如今。

释慧远　子湖有狗上取人头中取人心下取人足
    子湖有狗取人足，舞罢饶君三两曲。
    玉{左革右登}金鞍挽莫回，夜来依旧芦花宿。

释及浦　谒曹娥庙
    辍棹江头谒孝娥，断碑枯柏尚嵯峨。
    生为女子即如此，身是男儿又若何。
    千古美名昭日月，一躯灵骨葬藤萝。
    沈魂欲酹不知处，无限西风起碧波。

释继昌　偈四首
    五陵公子争夸富，百衲高僧不厌贫。
    近来世俗多颠倒，只重衣衫不重人。

释继昌　偈四首
    木佛不度火，甘露台前逢达磨。
    惆怅洛阳人未来，面壁九年空冷坐。

释继昌　偈四首
    金佛不度炉，坐叹劳生走道途。
    不向华山图上看，岂知潘阆倒骑驴。

释继昌　偈四首
    泥佛不度水，一道灵光照天地。
    堪羡玄沙老古锥，不要南山要鳖鼻。

释坚璧　洞山吃果子
    尽力提来不等閒，要寻知已验来端。
    可怜临水探红尾，依旧茫茫失钓竿。

释坚璧　化胡椒
    异国传来种性殊，圆陀陀似蚌中珠。
    不□□艳照明月，自有辛香压五湖。

释坚璧　偈颂二十一首
    日月如弹丸，顽心似坚石。
    坚石不可融，弹丸易跳掷。
    始见踏青行，相将年又极。
    谁将后夜霜，换我双鬓黑。
    有个不老方，诸人识不识。

释坚璧　偈颂二十一首
    晷运推移，日南长至。
    一夜东海乌龟，吞却南山鳖鼻。

释坚璧　偈颂二十一首
    大用全提作者知，烁迦眼活电光迟。
    大悲院里翻身处，临济甘为小厮儿。

释坚璧　偈颂二十一首
    今朝六月中，嘉田雨沾足。
    山房冷似冰，千山拥寒玉。
    祖意不西来，法身无展缩。
    水上挂灯毬，镇州出萝蕁。
    三盏不沾脣，百味皆具足。

释坚璧　偈颂二十一首
    寰中独照万机息，壶外分权六国清。
    四海晏然王化里，不须当道话升平。

释坚璧　偈颂二十一首
    释迦悭，迦叶富。
    欺负乎人，夸张莽卤。
    五天不纳到支那，塞壑填沟无避处。
    无避处，不遮护，
    汲兴相逢，如涂毒鼓。
    直须亲切一回来，莫似邯郸学唐步。

释坚璧　偈颂二十一首
    玉象吞狮子，泥牛上绣鞍。
    御楼观射猎，不是刈茆田。

释坚璧　偈颂二十一首
    仲冬严寒，一阳长至。
    佛祖有机关，俱落第二义。
    岂不见沩山寂子与香严，未免将泥土里洗。

释坚璧　偈颂二十一首
    园林宿雨不胜清，岩谷舂撞万杵鸣。
    个里豁开千圣眼，不闲弓矢贺升平。

释坚璧　偈颂二十一首
    皓月当空，寒江不动。
    万里清光，曾非别共。
    蚌孕珠而无从，兔怀胎而非种。
    万别千差，波腾海涌。
    卷舒只在一毫端，不用浑家生奉重。

释坚璧　偈颂二十一首
    十日梅天晓未晴，千岩俱作偃溪声。
    直饶透出威音外，犹较曹山半月程。

释坚璧　偈颂二十一首
    及时阳焰欲烧空，中有清凉一径通。
    众苦不来寒暑尽，铁昆仑卧水晶宫。

释坚璧　偈颂二十一首
    空手把锄头，步行骑水牛。
    凭兹陪睿算，垂拱亿千秋。

释坚璧　偈颂二十一首
    法法不隐藏，古今常独露。
    槐影转清阴，风催岩下雨。
    厨库对僧堂，灯笼挂露柱。
    只有一处最譫讹，半夜泥蛇吞石虎。

释坚璧　偈颂二十一首
    树凋叶落，体露金风。
    尧眉八字，舜目重瞳。
    机如制电者，难寻踪迹。
    只惟磉盘者，蓦地相逢。
    翻地揭天休作解，新罗元在海门东。

释坚璧　偈颂二十一首
    木人夜半穿靴，难寻踪迹。
    石女天明不露，谁辨亲痚。
    枯木上一点春回，古渡头千寻寒雪。
    同门出入不来还忆渠，同气相求回来劫无说。

释坚璧　偈颂二十一首
    金叶银茎报有秋，明珠万斛堂中收。
    自从一饱家田饭，不用埋头向外求。

释坚璧　偈颂二十一首
    沤澄巨浸无踪迹，月转层峦显大功。
    刹海毫芒无欠剩，空山和月撼松风。

释坚璧　偈颂二十一首
    阴极俄惊一线回，石人岭上笑咍咍。
    摧残枯木非枯木，今日花从冷处玩。

释坚璧　偈颂二十一首
    相随步步见还难，墨刷骅骝锦绣鞍。
    一夜遍行南赡部，天明依旧立江干。

释坚璧　偈颂二十一首
    参禅须是铁汉，著手心头便判。
    直趣无上菩萨，一切是非莫管。

释坚璧　山居二首
    瓶孟古澗冷相依，云淡山寒月色微。
    眼底宾朋聊自足，屋头猿鸟恰忘机。
    山园茶笋痚痚有，世路人情惭渐稀。
    不记化权前后际，卷帘移榻看斜晖。

释坚璧　山居二首
    平生湖海竟何依，选得佳山赋式微。
    茗碗炉熏同宿学，蒲团禅板接初机。
    陂城水满芹尤滑，瓦缽肩挨粥未稀。
    睡起乌藤清兴在，不知老木挂残晖。

释坚璧　送坚知库
    埽尽法中闰，生憎佛是尘。
    堂堂一坚密，春至百花新。

释坚璧　送泉州僧
    洛阳桥下千寻水，象骨峰前万叠山。
    一只为渠吞却了，更无踪迹在人间。

释坚璧　送人
    六窗不著閒光景，七处休寻古佛心。
    放下不行凡圣路，改将黄叶当黄金。

释坚璧　送人
    千寻老干无寒暑，百鍊精金有变迁。
    脱尽皮毛空索索，不妨重结弟兄缘。

释坚璧　仰山见东寺索珠
    无言可对辉天地，无理堪伸夺夜光。
    离相离名言语道，泼天高价不寻常。

释坚璧　义副寺求
    拈却义，除却法，
    过现未来，不消一劄。
    大海波腾河四流，激湍衮衮吞三峡。
    须弥山王拊掌笑，江神河神俱{左足右孛}跳。
    留得珊瑚对月过时，九曲明珠无孔窍。

释坚璧　赞卿老真
    风萧萧，天空四壁。
    雨痚痚，岩花狼藉，
    乾剥剥，白浪浮天。
    寂寥寥，遍界荆棘。
    漾在栖云草莽中，堪嗟大地无人识。

释坚璧　赞真觉
    三回九度，见神见鬼。
    德山一棒，痛彻骨髓。
    敲老观门，泼瓦官水。
    而今冷坐眼麻眉，错认东瓜作碓觜。

释坚璧　自赞三首
    三际断，一亘空。
    转不转，功不功。
    迢迢物外像，矫矫岩间松。
    密密处不堪亲近，荒林里得意相逢。

释坚璧　自赞三首
    痴不自揆，老不知休。
    提真觉雀觜杖，用曹山老猫头。
    乾剥剥，冷湫湫。
    炙地薰天无气息，抛沙撒土觅冤讐。

释坚璧　自赞三首
    喻指喻马，何劳真假。
    说性说心，转见病深。
    灵山拈花，不曾动著。
    少林冷坐，徒自沈吟。
    良工欲写莫可写，汝曹敬之隔千林。
    山阴阴，水沈沈。
    苍苔雪径冷不彻，花鸟夕阳閒古今。
    真兮真兮，胡得而临。

释简长　步春谣
    春景欲饶物，客心独优柔。
    藉兹徘徊芳，强起寂寞游。
    新愁来易积，旧欢去难收。
    步春不得侣，不如步高秋。

释简长　感王太守见访
    行春拥隼旟，十里访禅居。
    煮茗沙泉白，调琴竹阁虚。
    致君公望重，对客宦情疏。
    向夕回轩冕，林僧识佩鱼。

释简长　怀卢叔微
    病起启秋匣，素琴生尘埃。
    朱弦愁零落，古意空徘徊。
    子期不我至，独上高高台。

释简长　寄丁学士
    想极南溟外，江轩草树秋。
    浮生如寄梦，几夕是离愁。
    仙馆间明月，星车背远流。
    祇应西掖吏，时复望沧洲。

释简长　寄云水禅师
    千峰耸寒翠，古刹凌秋云。
    高人敛幽迹，世事何由闻。
    禅石抱苍藓，祖衣含净氛。
    有时溪上步，自与鸟猿群。

释简长　句
    烟垒沉寒笛，霜空击怒雕。

释简长　李氏山庄留别
    鹤氅轻冠冕，谁人不羡君。
    松斋秋掩月，石窦醉眠云。
    远墅灶烟合，寒原驿路分。
    前行鞭瘦马，馀恨暂离群。

释简长　暮春言怀寄浙东转运黄工部
    花落前林春又残，舍深苍藓拥柴关。
    十年霜雪独为客，万里梦魂空到山。
    溪竹旧怜同性直，岭云终约伴身间。
    遥思谢傅多公暇，应遍留题水石间。

释简长　书行肇师壁
    禅径秋苔合，寒窗带雨痕。
    心真冥自契，句好与谁论。
    露冷蛩声咽，风微叶影翻。
    白云如有意，终日在前轩。

释简长　送方仲荀
    行客心如何，借剑为君歌。
    雨昏山未开，花尽春无多。
    欲知贫别情，涕泪空滂沱。

释简长　送居寿师西游
    迢递咸秦路，东风送子游。
    几程看日落，孤影背河流。
    古戍烟微敛，遥峰雨半收。
