<!-- { "loadSidebar": true } -->
    鹅梨黄雀无不可，荆溪江西不关我。

杨万里　平望夜景
    二冬冬，三当当，
    夜泊平望更点长。新月无光湖有光，
    昨宵一雪今宵霜，犬吠两岸皈人忙。
    夜深人静无一事，画烛泣残人欲睡。
    忽有渔舡外水来，一棹波声风雨至。
    半生随在红尘中，浮家东吴东复东。
    楼舡夜宿琉璃国，谁言别有水精宫。

杨万里　平贼班师明发潮州
    不是潢池赤白囊，何缘杖屦到潮阳。
    官军已扫狐兔窟，归路莫孤山水乡。
    便去罗浮参玉局，更登浴日折扶桑。
    还家儿女搜行李，满袖云烟雪月香。

杨万里　瓶中红白二莲五首
    红白莲花共玉瓶，红莲韵绝白莲清。
    空斋不是无秋暑，暑被花销断不生。

杨万里　瓶中红白二莲五首
    拣得新开便折将，忽然到晚歛花房。
    只愁花歛香还减，来早重开别是香。

杨万里　瓶中红白二莲五首
    晚花特地歛新妆，莫道无情总不妨。
    中有黄金莲子盏，被人瞥见即深藏。

杨万里　瓶中红白二莲五首
    白莲半菡未开时，看作红莲更不疑。
    到得欲开浑别了，玉肤洗退淡舉脂。

杨万里　瓶中红白二莲五首
    折得荷花伴我幽，更搴荷叶伴花愁。
    孤芳欲落偏多思，一片先垂半不收。

杨万里　瓶中淮阳红牡丹落尽有叹三首
    只愁风雨妒花枝，翦入瓷瓶养却伊。
    更下重帘深闭合，忽然花落又关谁。

杨万里　瓶中淮阳红牡丹落尽有叹三首
    眼中姚魏过匆匆，只有淮阳打底红。
    杜宇一声花睡醒，却教老子怨东风。

杨万里　瓶中淮阳红牡丹落尽有叹三首
    又是明年看牡丹，未开芍药怪春寒。
    落英满地不须扫，一片蔫红也足观。

杨万里　瓶中梅花长句
    幽人蚕作月满阶，月随幽人登舫斋。
    推门欲开犹未开，猛香排门扑我怀。
    径从鼻孔上灌顶，拂拂吹尽发底埃。
    恍然堕我众香国，欲问何祥无处觅。
    冥搜一室一物无，瓶里一枝梅的皪。
    平生为梅判断肠，何曾知渠有许香？
    夜来偶忘挂南窗，贮此幽馥万斛强。
    却忆去年西湖上，锦屏下瞰千青嶂。
    谷深梅盛一万株，十顷雪花浮欲涨。
    是时雨後初晴前，日光烘花香作烟。
    政如新火炷传山，逐出沉水和龙涎。
    醉登绝顶撼疏影，掇叶餐花照冰井。
    蜀人老张同舍郎，唤作谪仙侬笑领。
    如今茅屋卧山村，更无载酒来叩门。
    一尊孤斟懒论文，犹有梅花是故人。

杨万里　瓶中梅杏二花
    梅花耿耿冰玉姿，杏花淡淡注燕脂。
    两花相娇不相下，各向春风同索价。
    折来双插一铜瓶，旋汲井花浇使醒。
    红红白白看不足，更遣山童烧蜡烛。

杨万里　蒲桥寓舍剧暑
    三岁都城寓远坊，今年一热古无双。
    夜来何处山村雨，凉到蒲桥桥北窗。

杨万里　蒲桃乾
    凉州博酒不胜痴。银汉乘槎领得归。
    玉骨瘦来无一把，向来马乳太轻肥。

杨万里　蒲萄架
    才喜盘藤卷叶生，又惊压架膚阴成。
    夏褰凉润青油幕，秋摘甘寒黑水精。
    近竹犹争一尺许，抛须先罢两三茎。
    今年乞种西江去，长是茅斋怯晚晴。

杨万里　普明寺见梅
    城中忙失探梅期，初见僧窗一两枝。
    犹喜相看那恨晚，故应更好半开时。
    今冬不雪何关事，作伴孤芳却欠伊。
    月落山空正幽独，慰存无酒且新诗。

杨万里　七夕後一夜，月中露坐二首
    火云散作郁金云，檐际移床偃病身。
    古井石崖新汲水，花洲苔砌荡晴尘。
    风缯小动即停吹，竹自不凉那及人。
    独感今霄上弦月，桂梢分露滴纱巾。

杨万里　七夕後一夜，月中露坐二首
    今古诗人爱月圆，未堪商略玉婵娟。
    修眉半璧各自好，团镜磨鎌俱可怜。
    一夜一般新样出，几回几换为人妍。
    教渠也学金鸦扇，未必清光直一钱。

杨万里　七夕新凉
    商量秋思是寒蟩，将息荷花得早凉。
    五岭从来说炎热，朝来已怯葛衣裳。

杨万里　七月二十三日南极老人星歌上叔父十三，致政一杯千岁之寿
    淡溪居士登九龄，朱颜青鬓如後生。
    横拖仙人绿玉杖，倒诵上帝黄庭经。
    璇霄仙籍书姓名，丹霞染诰金花绫。
    近来更觉双眼明，夜抄蝇头窗下灯。
    登山临水两脚轻，御风骑气不用行。
    何人有笔笔无尘，鹅溪一幅为写真。
    乌纱白苎坐鼓琴，上有千岁长松青。
    令威旁舞玄夫听，个是活底南极老人星。

杨万里　七月二十三日题李亭之墨梅
    夏热秋逾甚，寒梅暑亦开。
    无尘管城子，幻出雪枝来。

杨万里　七月二十五日晓登多稼亭
    风将烟雨入亭寒，城引山林拓眼宽。
    六月登临浑觉热，朝来不敢傍危栏。

杨万里　七月既望晚观菱壕
    官壕水落两三痕，正是秋初雨後天。
    菱荇中间开一路，晓来谁过采菱船。

杨万里　七月十二日夜登清心阁醉吟
    小楼秋夜月明底，仰不见天惟见水。
    岸巾独立四无人，白月青天伴杨子。
    谁知横玉作秋声，一声吹尽九陌尘。
    月轮半仄吾未睡，楼角风生凉杀人。

杨万里　七月十日大雨晓霁，登碧落堂
    青天送归云，整如劳还师。
    颜行有喜色，厮役争奔随。
    晨曦映疏雨，宝灯贯银丝。
    落面何曾湿，洒空不胜微。
    老夫锐登山，半岭惊欲归。
    仰视得奇观，徙倚为久之。
    谁言李成巧，此画天下稀。
    却登碧落堂，四面天风吹。
    葛制忍秋寒，前夕酷暑时。

杨万里　七月十四日雨後，毗陵郡圃荷桥上纳凉
    荷叶迎风听，荷花过雨看。
    移床桥上坐，堕我镜中寒。

杨万里　七月十一夜月下独酌
    今岁秋阳晒人死，今宵秋月呼人起。
    月光如水澡吾体，月色如霜冻吾髓。
    老夫畏热如於菟，平生爱月如冰壶。
    望舒可客不可孤，麴生可亲不可疏。
    更招玉兔金蟾蜍，同酌山杯煮涧蔬。
    来朝秋阳再作恶，今夕秋光且行乐，
    遮莫参横并月落。

杨万里　七字长句敬饯提刑寺丞胡元之持节桂林
    江西太守说谁子，只说吉州有新事。
    棘闱照日动碧鳞，粉堞入云横烂银。
    三年八邑邑邑熟，一任千日日日春。
    君不见吉州太守清何似，白鹭江心秋见底。
    除却太仓五升米，不曾遣人来向市。
    四邻束修来相看，不将入家将入官。
    清名袭人冰霜寒，随风一夜入九关。
    帝日桂林五千里，象犀珠玉生海里。
    安得使者人人皆如此，金捐於山珠抵水。
    却从吉州夺五侯，一州夺与三十州。
    梅花一笑迎汉节，桂林八株吹岭雪。
    使星归去作台星，跳过郎星与卿月。

杨万里　七字敬饯周彦敷府判直阁之官虎城
    碧落仙人出作州，青原诗伯佐承流。
    江山得助催新句，风月平分入胜游。
    清献濂溪两宾主，崆峒章贡再赓酬。
    旧时绿水红莲客，南望旗幢鬓已秋。

杨万里　七字谢绍兴帅丘宗卿惠杨梅二首
    梅出稽山世少双，情知风味胜他杨。
    玉肌半醉红生粟，墨晕微深染紫裳。
    火齐堆盘珠径寸，醴泉绕齿柘为浆。
    故人解寄吾家果，未变蓬莱阁下香。

杨万里　七字谢绍兴帅丘宗卿惠杨梅二首
    越绝诸杨盛一时，与侬瓜葛不曾知。
    老夫自笑吾襄矣，此客何从梦见之。
    也解过江寻德祖，政缘作尹是丘迟。
    渠伊不是南村泒，未分先驱事荔支。

杨万里　憩分水岭望乡二首
    岭头泉眼一涓流，南入虔州北吉州。
    只隔中间些子地，水声滴作两乡愁。

杨万里　憩分水岭望乡二首
    岭北泉流分外忙，一声一滴断人肠。
    浪愁出却庐陵界，未入梅山总故乡。

杨万里　憩怀古堂
    新葺怀古堂，旧临郭璞池。
    去岁夏徂秋，无日不此嬉。
    茨菰无暑性，芙蕖有凉姿。
    今年池水乾，老子来遂稀。
    岂惟来不留，亦复去靡思。
    朝来偶一到，又觉景特奇。
    水含霁後光，荷於风处欹。
    便有白鸥下，惊起翠羽飞。
    方池灩窗东，长池横檐西。
    红绿向背看，觞咏朝夕宜。
    此堂初无情，此池谅何知。
    如何涉斯世，乖逢亦有时。

杨万里　憩冷水村，道傍榴花初开
    蒨罗绉薄剪薰风，已自花明蒂亦同。
    不肯染时轻著色，却将密绿护深红。

杨万里　憩连岭店
    此馆初明眼，前山正接眉。
    热嫌连日甚，凉惜两朝迟。
    雨竹何其重，风鸥不自持。
    庭闱犹百里，早已豁愁思。

杨万里　憩楹塘驿二首
    夹路黄茅与树齐，人行茅里似山鸡。
    长松不与遮西日，却送清阴过隔溪。

杨万里　憩楹塘驿二首
    松鸣竹啸响千崖，为底炎蒸吹不开。
    自是笋舆趍北去，薰风不是不南来。

杨万里　千叶水仙花
    薤叶葱根两不差，重蕤风味独清嘉。
    薄揉肪玉围金钿，浅染鹅黄剩素纱。
    台瑆元非千叶种，丰容要是小莲花。
    向来山谷相看日，知是他家是当家。

杨万里　牵牛花三首
    素罗笠顶碧罗檐，晚卸蓝裳著茜衫。
    望见竹篱心独喜，翩然飞上翠琼篸。

杨万里　牵牛花三首
    莫笑渠侬不服箱，天孙为织碧云裳。
    浪言偷得星桥巧，只解冰盘染茈姜。

杨万里　牵牛花三首
    晓思欢欣晚思愁，绕篱萦架太娇柔。
    木犀未发芙蓉落，买断西风恣意秋。

杨万里　前苦寒歌
