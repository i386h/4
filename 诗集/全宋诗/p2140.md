<!-- { "loadSidebar": true } -->
    嘉善既难投，先生宜罢休。
    履霜犹可救，灭木更何求。
    兽困重来日，鸿飞远去秋。
    民饥须是食，食外尽悠悠。

邵雍　何处是仙乡
    何处是仙乡，仙乡不离房。
    眼前无冗长，心下有清凉。
    静处乾坤大，闲中日月长。
    若能安得分，都胜别思量。

邵雍　何如吟
    立身须作真男子，临事无为浅丈夫。
    料得人生皆素定，空多计较竟何如。

邵雍　何事吟
    何事教人用意深，出尘些子索沉吟。
    施为欲似千钧驽，磨砺当如百炼金。
    钓水误持生杀柄，着棋闲动战争心。
    一杯美酒聊康济，林下时时或自斟。

邵雍　和
    君家梁上年时燕，过社今年尚未回。
    请罚误君凝竚久，万花深处小车来。

邵雍　和
    天启夫君八斗才，野人中路必须回。
    神仙一句难忘处，花外小车犹未来。

邵雍　和北京王郎中见访留诗
    车从赏春来北京，耿君先期已驰情。
    此时殒霜奈何重，今岁花开徒有声。
    既辱佳章仍坠刺，宁无累句代通名。
    天之材美应自惜，料得不为时虚生。

邵雍　和成都俞公达运使见寄
    前年车从过天津，花底当时把酒频。
    此日锦城花烂漫，何尝更忆洛城春。

邵雍　和大尹李君锡龙图留别诗
    多情大尹辞春去，正是群芳烂漫时。
    自古英豪重恩意，群芳慎勿便离披。

邵雍　和登封裴寺丞翰见寄
    陋巷箪瓢世所传，予何人则耻萧然。
    既知富贵须由命，难把升沉更问天。
    静默有功成野性，骞骧无路学时贤。
    纷华出入金门者，应笑溪翁治石田。

邵雍　和貂褥筇杖二物皆范景仁所惠
    君子亦保物，保故不保新。
    筇生蜀部石，貂走阴山尘。
    善扶巇崄路，能暖唐羸身。
    行坐不可舍，常如睹斯人。

邵雍　和凤翔横渠张子厚学士
    秦甸山河半域中，精英孕育古今同。
    古来贤杰知多少，何代无人振素风。

邵雍　和和承制见赠
    自度无能处世间，经冬经夏掩柴关。
    青云路稳无功上，翠竹丛疏有分闲。
    犹许艳花酬素志，更将佳酒发酡颜。
    年来老态非常甚，长惧英才未易攀。

邵雍　和花庵上牵牛花
    叶闹深如幄，花繁翠似钿。
    瀼瀼零晓露，羃羃蔽晴烟。
    谢既成番次，开仍有后先。
    主人凝伫苦，长是废朝眠。

邵雍　和绛守王仲贤郎中
    为郎得绛分铜虎，见寄诗中非浪夸。
    地土尚传唐草木，山川犹起晋云霞。
    园池富有吟供笔，风俗淳无讼到衙。
    太守下车民受赐，一心殊不负官家。

邵雍　和君实端明
    养道自安恬，霜毛一任添。
    且无官责咎，幸免世猜嫌。
    蓬户能安分，藜羹固不厌。
    一般偏好处，曝背向前檐。

邵雍　和君实端明登石阁
    平地虽然远，那知物物新。
    危楼一百尺，别有万般春。

邵雍　和君实端明副酒之什
    洛阳花木满城开，更送东都双榼来。
    遂使闲人转狂乱，奈何红日又西颓。

邵雍　和君实端明花庵独坐
    静坐养天和，其来所得多。
    耽耽同厦宇，密密引藤萝。
    忘去贵臣度，能容野客过。
    系时休戚重，终不道如何。

邵雍　和君实端明花庵二首
    不用丹楹刻桷为，重重自有翠阴垂。
    后人继取天真意，种莳增华非所宜。

邵雍　和君实端明花庵二首
    庵后庵前尽植花，花开番次四时好。
    主人事简常燕休，不信岁华能撰老。

邵雍　和君实端明见赠
    曾不见譫譫。城中类远郊。
    虽然千里马，却有一枝巢。
    月出云山背，风来松竹梢。
    顽然何所得，岂复避人嘲。

邵雍　和君实端明洛阳看花
    洛阳最得中和气，一草一木皆入看。
    饮水也须无限乐，况能时复举杯盘。

邵雍　和君实端明洛阳看花
    洛阳花木夸天下，吾辈游胜庶士游。
    重念东君分付意，忍於佳处不迟留。

邵雍　和君实端明洛阳看花
    洛阳交友皆奇杰，递赏名园只似家。
    却笑孟郊穷不惯，一日看尽长安花。

邵雍　和君实端明洛阳看花
    南园一色栽桃李，春到且图花草开。
    多谢主人情意厚，天津客不等闲来。

邵雍　和君实端明送酒
    大凡人意易为骄，双榼何如水一瓢。
    亦恐孟光心渐侈，自兹微厌紫芝苗。

邵雍　和夔峡张宪白帝城怀古
    不愤曹公跨许昌，苟非梁益莫争王。
    三分区宇风雷恶，横截西南气势强。
    行客往来闲指点，史官褒贬浪文章。
    后人未识兴亡意，请看江山旧战场。

邵雍　和李审言龙图大雪
    万树琼花一夜开，都和天地色皑皑。
    素娥腰细舞将彻，白玉堂深曲又催。
    瓮牖书生方挟策，沙场甲士正啣枚。
    幽人骨瘦欲清损。赖有时时酒一杯。

邵雍　和李审言龙图行次龙门见寄
    万里秋光入坐明，交情预喜笑相迎。
    菊花未服重阳过，如待君来泛巨觥。

邵雍　和李文思早秋五首
    一雨洗觚稜，三川气象清。
    林风传顥气，木叶送商声。
    忽忽莲生的，看看菊吐英。
    太平时里老，何以报虚生。

邵雍　和李文思早秋五首
    径小新经雨，庭幽遍有苔。
    风前闲意思，阶下静徘徊。
    不分筋骸老，难甘岁月催。
    时时藉芳草，赖有酒同杯。

邵雍　和李文思早秋五首
    王金秋已至，烁石景方兰。
    直养能希孟，闲居肯让潘。
    竹间风彗彗，松罅月团团。
    洛社多贤友，人人可共欢。

邵雍　和李文思早秋五首
    池畔拖垂柳，烂边笑晚花。
    败荷倾弊盖，老桧露枯槎。
    岁暮惊时态，年高惜物华。
    东陵风未替，解忆故园瓜。

邵雍　和李文思早秋五首
    日脚云微淡，林梢叶渐黄。
    可堪须变色，彻了为侵霜。
    酒到难成醉，风来易得凉。
    老年何所欲，唯愿且平康。

邵雍　和内乡李师甫长官见寄
    虽未似神仙，能逃暑与寒。
    何尝无水竹，未始离林峦。
    道不同新学，才难动要官。
    时和岁丰后，亦自有余欢。

邵雍　和内乡李师甫长官见寄
    岁丰时又康，为邑在南阳。
    不废吏民事，得游云水乡。
    春输桃李艳，风荐蕙兰香。
    太守兼贤杰，且无奔走忙。

邵雍　和秋夜
    久畏夏暑日，喜逢秋夜天。
    急雨过修竹，凉风摇晚莲。
    岂谓败莎蛩，能继衰柳蝉。
    安得九皋禽，清唳一洒然。

邵雍　和人放怀
    为人虽未有前知，富贵功名岂力为。
    滌荡襟怀须是酒，优游情思莫如诗。
    况当水竹云山地，忍负风花雪月期。
    男子雄图存用舍。不开眉笑待何时。

邵雍　和人留题张相公庵
    做了三公更引年，人间福德合居先。
    结茅未尽忘君处，天上在嵩万岁前。

邵雍　和人闻韩魏公出镇永兴过洛
    佐命三朝为太宰，名垂千古号元功。
    栽培桃李满天下，出入风涛半海中。
    虎帐夜寒心益壮，凤池波暖位犹空。
    君王鼎盛子仪在，万里河湟不足攻。
    
    
邵雍　和人语道吟
    吾道昭昭是可尊，岂宜他适复□□。
    珠藏水底川须媚，月到天心夜不昏。
    礼乐不□□□□，诗书自可造形论。
    直须去尽秋毫迹，□□□□□□□。

邵雍　和任比部忆梅
    痛忆梅开易得残，既残憔悴不堪看。
    年年长被清香误，争似闲栽竹数竿。

邵雍　和陕令张师柔石柱村诗
    君为陕县令，我实康公孙。
    始祖有遗烈，托君访春存。
    夫君有诗来，题云石柱村。
    石柱之始立，於古无所根。
    就勒分陕铭，惟唐人之言。
    既历年所多，首尾无完文。
    难以从考正，将焉求其源。
    我患读书寡。知识无过人。
    经书史传外，不能破群昏。
    从长卿公羊，宜自陕而分。
    从君陈毕命，宜成周而云。
    二者兼取之，於义似或尊。
    分政东西郊，可以陕洛论。
    此说如近之，庶几缓纷纭。
    甘棠之蔽芾，石柱之青新。
    当时之盛事，予不得而亲。
    二南之正化，二公之清芬。
    千载之美谈，予可得而闻。
    弃经而任传，儒者固不遵。
    作诗以明之，驰此庸报君。

邵雍　和商洛章子厚长官早梅
    只应王母专轻巧，剪碎天边乱白云。
    无限清香与清艳，樽前饫享尽输君。

邵雍　和商洛章子厚长官早梅
    梅覆春溪水绕山，梅花烂漫水潺湲。
    南秦地暖开仍早，比至春初已数番。

邵雍　和商洛章子厚长官早梅
    群芳万品递相催，若说高标独有梅。
    会得东君无别意，为怜清淡使先开。

邵雍　和商洛章子厚长官早梅
    霜扶清格高高起，风驾寒香远远留。
    太守多情客多感，金樽倒尽是良筹。

邵雍　和商守登楼看雪
    西楼赏雪眼偏明，次第身疑在水晶。
    千片万片巧妆地，半舞半飞斜犯楹。
    形如玉悄依还碎，体似杨花又更轻。
    谁谓天尘有羁客，一般对酒两般情。

邵雍　和商守宋郎中早梅
    山南地似岭南温，腊月梅开已浃辰。
    耻与百花争俗态，独殊群艳占先春。
    角中飘去凄於骨。笛里吹来妙入神。
    秀额妆残黏素粉，画梁歌暖起轻尘。
    宰君惜艳献州牧，太守分香及野人。
    手把数枝重叠嗅，忍教芳酒不濡唇。

邵雍　和商守西楼台雪霁
