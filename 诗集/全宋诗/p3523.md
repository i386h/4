<!-- { "loadSidebar": true } -->
杨时　向和卿览余诗见赠次韵奉酬
    杜陵头白长昏昏，海图旧绣冬不温。
    更遭恶卧布衾裂，尽室受冻忧黎元。
    诗人穷愁自古尔，岂若种艺依青门。
    嗟予老懒世不用，穷巷久雨无高轩。
    虫鸣鸟噪感时节，嫠不恤纬羞前方。
    残章断简弃不录，自愧潢潦无根源。
    君胡衮字富褒饰，三复妙语将谁论。
    知君独负青云器，欲使饥者名长存。

杨时　谢詹司业送酒
    郑公负才名，流落四十年。
    高视隘八荒，天寒坐无毡。
    忘形赖司业，时与送酒钱。
    嗟予樗栎材，臃肿世所捐。
    云何附青云，拜赐追前贤。
    开壶对青樽，内愧颜靦然。
    公乎廊庙姿，直干上参天。
    袨服群娃宫，不虞姑争妍。
    陋儒气填臆，感慨聊自宣。
    辱惠不知报，强歌成短篇。

杨时　新湖夜行
    平湖净无澜，天容水中焕。
    浮舟跨云行，冉冉躐星汉。
    烟昏山光淡，桅动林鸦散。
    夜深宿荒陂，独与雁为伴。

杨时　虚心亭
    山横鳌背碧巑屼，亭对浮筠缥缈间。
    萧散认为三径侣，只应长共白云閒。

杨时　徐郎庙
    古庙灵场枕碧巅，松楸依约锁风烟。
    羽毛一去无消息，堕落人间几百年。

杨时　严陵钓台
    汉纲久陵迟，国柄授权室。
    中兴得英主，威明戒前失。
    三公经邦手，吏事困精覈。
    功臣欲图全，犹不任以职。
    矧兹故人分，义等天伦戚。
    卓哉子陵心，秉哲固前识。
    投身豢名爵，岂得枉寻尺。
    万钟虽云富，樊雉非予匹。
    石濑清且泚，苍崖耸而直。
    投竿事幽寻，钓水鲜可食。
    羊裘御冬温，衮绣未云益。
    三旌屠羊肆，义在不吾易。
    用舍各有趣，高风亘今昔。

杨时　言溪早起
    短日催征辔，听鸡踏晓霜。
    远山频入望，薄酒漫搜肠。
    湘浦莼丝滑，吴淞脍缕长。
    何时一疏放，把钓卧沧浪。

杨时　岩松
    婆娑千尺倚岩巅，隐隐虬姿拂远烟。
    尤喜地灵泉脉润，独愁天阔昼阴偏。
    孤根碍石盘弥固，直干凌霜老益坚。
    臃肿不须逢匠伯，散材终得尽天年。

杨时　夜雨
    似闻疏雨打篷声，枕上悠扬梦半醒。
    明日觉来浑不记，隔船相语过前汀。

杨时　宜春道上
    艳杏夭桃日日稀，空余涉气尚迟迟。
    谁人为作留春计，莫放风花自在飞。

杨时　宜春溪
    斜斜疏柳照清漪，藉藉残红自满蹊。
    刺眼藤稍牵不断，欲寻流水路还迷。

杨时　遗怀
    君子虽自严，至洁宜若污。
    昭昭揭日月，所向将蝟如。
    天地一阱中，逼仄身亦孤。
    游世在虚己，浩荡与时俱。
    灵府有天游，环中真道枢。

杨时　遗兴
    嵩华千仞立，不碍天地宽。
    泾渭清浊流，不离海波澜。
    人生过眼万事役，记忆细故真童顽。

杨时　隐几
    上天不殒霜，万木正鲜泽。
    青蒿与长松，各挺岁寒节。
    朔风吹沙寒，高岭冻积雪。
    万木已摧落，长松独清洁。
    人生无艰危，君子竟何别。
    隐几试澄思，行藏易差辙。

杨时　颍昌西湖泛舟
    扁舟乘兴漫追寻，路转河回入柳阴。
    拂面落花春事尽，避人幽鸟野情深。
    渐无健思供吟笔，赖有寒光映客心。
    日暮倚风归棹急，一钩新月挂瑶岑。

杨时　颍昌西湖泛舟
    春过莺花无处寻，移舟行近古城阴。
    褰衣水上收残片，倾耳枝间觅好音。
    山隔曲堤迷远近，鱼跳文藻乱浮沉。
    飘然自得江湖趣，陡起归与万里心。

杨时　游光大寺示犀老
    山横杳霭有无中，叠观层台一梵宫。
    万轴琅函方杜口，数声啼鸟正谈空。
    溪云抱影侵行屐，香篆飞烟袭晚风。
    薄宦羇人如接摺，自惭来往苦匆匆。

杨时　游武夷
    函关崎嵚走秦鹿，天下并逐争群雄。
    抉云翻空鳌足折，黔黎竮伏如寒蛩。
    武夷山深水清泚，避世犹有高人踪。
    龙泓东注海波涌，玉女翠拥秋云松。
    赤霄真骨写虚壁，通泉凡笔惭非工。
    藏舟浮梁跨绝壑，隐见似与天潢通。
    当时鸡犬不复见，窠岩依旧烟霞笼。
    我来秋杪月既望，尚有幽菊埋榛丛。
    天容洗净雨新霁，云幕四卷清无风。
    掀篷进棹穷异境，注目想见流残红。
    回船杖屦蹑幽径，松竹窈窕环琳宫。
    翠琬温辞耀华衮，金榜大字缠交龙。
    自怜病骨挂尘网，幔亭高会何由逢。
    解衣归卧玉琐碎，仰看明月穿疏篷。

杨时　游玉华洞
    苍藤秀木绕空庭，叠石层峦拥画屏。
    混沌凿开幽窍远，巨灵分破两峰青。
    云藏野色春长在，风入衣襟酒易醒。
    采玉遗踪无处问，拟投簪绂学仙经。

杨时　又用前韵和早梅二首
    楚国春归早，寒梅处处开。
    月和清艳冷，天与靓妆来。
    东阁诗魂动，南枝岁律回。
    萧然冰雪熊，无处觅轻埃。

杨时　又用前韵和早梅二首
    星驭经行处，梅花忽已开。
    只疑春信早，先拥使旌来。
    嫩萼红初破，寒柯绿未回。
    凌霜半含月，皎皎绝纤埃。

杨时　迂疏堂
    终南有捷径，屈蠖终当伸。
    君独耻不蹈，安得与世亲。
    结庐寄人寰，独往宁问津。
    形影废酬赠，相忘谁与邻。
    寄谢汉阴叟，抱瓮良非真。

杨时　予自长沙还植兰竹于东西轩调官京师逾年而归兰竹皆衰悴感而成诗
    柴桑衰晚爱吾庐，三径归来手自锄。
    但得叔卿长饱饭，不妨孝若老谈书。
    兰因采佩枝先瘁，竹为凌霜叶自疏。
    留骨庙堂宁曳尾，鲁门无用祀爰居。

杨时　与将乐令会饮揖仙亭
    滩流斗落惟璠玙，雕栏照水光如濡。
    层峦叠巘争蟠纡，翠岩百尺蹲于菟。
    何年巨人出归墟，揭竿合负神鳌趋。
    飘流人间峙蓬壶，至今犹为仙圣居。
    飞輟往来谁与俱，下有驯雉随双凫。
    英风爽气凌清虚，楣间新诗露珊瑚。
    顾余老懒与世疏，欲往勾漏嗟无徒。
    会须策辔追云车，无使吃口嗤癯儒。

杨时　雨寒
    天幕阴云积，萧萧雨正霪。
    泥污关市寂，水入御沟深。
    破屋寒侵骨，哀弦冻绝音。
    更愁风力健，瘦怯不能禁。

杨时　元丰壬戌岁暮书事
    闽陬地力尽，种艺被山谷。
    涵濡一雨润，郁郁原野绿。
    春风忽云徂，舒景变炎燠。
    凉飚动地轴，揫敛何神速。
    坐愁林峦空，俯视万木秃。
    凝霜借风力，摧折到松竹。
    嗟予闭门人，感此亦愁蹙。
    幽庭有萱草，采采不盈掬。
    如闻糟床注，取醉须百斛。
    沉酣乐时运，天关不须触。
    万物一刍狗，苍苍自高目。

杨时　岳阳书事
    洞庭水落洲渚出，叠翠疏峰远烟没。
    重楼百尺压高城，画栋沉沉倚天阙。
    湖光上下天水融，中以日月分西东。
    气凌云梦吞八九，欲与溟渤争雌雄。
    澄澜无风雨新霁，一日万顷磨青铜。
    琉璃夜影贮星汉，骑鲸已在银河中。
    湘妃帝子昔何许，但有林壑青浮空。
    苍梧云深不可见，遗恨千古嗟何穷。
    须臾晦冥各异色，风怒涛翻际天黑。
    乘陵濑壑走魑魅，渟滀百怪谁能测。
    忽看舟子玩行险，更欲飞帆借风力。
    安得晴云万里开，依旧寒光浸虚碧。

杨时　赠别蔡武子被诬得释赴泉州录参
    君不见马伏波，后车薏苡珠玑多。
    又不见章台秦璧非有疵，相如谬使秦人疑。
    匡章不孝通国非，世无孟子知者谁。
    惜君高材兼众美，完德从来速招毁。
    含沙怒欲阴中之，刚引泾流污清泚。
    轻云卷尽天日明，容光窍穴无潜形。
    刮磨玉莹冰雪凝，楚人谩费涂丹青。
    齐庭有鸟久不鸣，会须一举天衢亨。
    北溟歨起风雷惊，修鳞巨鬣随波轻，
    不须回首顾潜鲸。好乘扶摇九万里，
    奋迅六翮飞南溟。

杨时　赠程舍人近侍入闽
    路公溪上鹤发翁，眼光照日颜如意。
    厖眉垂鬓有仙骨，骈集五福天所钟。
    螭头暂辍三长手，杖节扶舆入闽峤。
    弧南一夜晶辉浮，海隅草木俱荣耀。
    朱金拜后古所稀，绣绂全胜衣彩衣。
    玉觞荐寿须珍奇，更待蟠桃结子时。

杨时　赠医者邓献匡
    天地一气犹冶甄，埏埴万汇随方圆。
    神形九藏通九野，八风中物如戈鋋。
    天元玉册有遗义，探索始自三皇前。
    桑君越人不世出，鑱石鎝灸谁能传。
    贱工增余损不足，往往横夭残天年。
    羡君妙龄踵其学，至理隐赜常精研。
    闻阴得阳以神遇，反视方术犹蹄筌。
    道隅并虀即为饵，车上已有长蛇悬。
    嗟予羸苶苦多病，维摩丈室方萧然。
    愿君速已天下疾，为予一洗沉病痊。

杨时　赠致政杨孟坚宣德
    子云论荐有王音，陆贾年来老境侵。
    自守一官历三世，退令诸子分千金。
    平生器业成幽梦，白首功名负壮心。
    赖有新诗轻万户，未须投绂叹堙沉

杨时　赠致政杨孟坚宣德
    广文官冷竟谁怜，空负才名四十年。
    萧散欲寻濠上侣，飞扬还作酒中仙。
    龙章绣绂荣何在，鹤氅纶巾静自便。
    遥忆濑溪风物好，胜游应不愧斜川。

杨时　枕上
    小智好自私，小德常自足。
    自私开人贼，自足心有目。
    瑕瑜不相掩，君子此良玉。
    默默枕上思，戒之在深笃。

