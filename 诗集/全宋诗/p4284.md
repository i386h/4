<!-- { "loadSidebar": true } -->
    岁晚相逢古帝乡，长松百尺傲冰霜。
    青鞋踏遍江南岸，更赋名花似漫郎。

周必大　次韵徽州胡推官旅中遇雪且约同登雨花台三首
    传道诗仙折简来，破卷雪屋为君开。
    要将好句夸张籍，故放歌谣吏部才。

周必大　次韵徽州胡推官旅中遇雪且约同登雨花台三首
    天女来参彼上人，逆知君动雨花心。
    故令六出缤纷下，免使荒台更重临。

周必大　次韵江州林黄中上巳日会邛州刘侍郎梓漕任直阁于庾楼
    牙旗排槛晓鸣风，楼上何人清宴同。
    东道主开军府盛，西都宾共圣贤中。
    词锋永日论坚白，辇路他年记软红。
    颇念平生故人否，羽觞寂寞坐谈空。

周必大　次韵乐顺之司理新释花松花江及上元不张灯二绝句
    一自乐卿司乐籍，夭桃秾李斗夸张。
    阴成却落他人手，始悟分厢作法凉。

周必大　次韵乐顺之司理新释花松花江及上元不张灯二绝句
    天閟华灯亦有情，知君新不顾倾城。
    遥怜拥被哦诗句，却遣隋珠照夜明。

周必大　次韵李得善学录需酒纳妇
    合好须凭曲米春，分甘那暇问醨醇。
    遥知北海招嘉客，共贺东床得好姻。

周必大　次韵溧水令李彦平清赏图
    俗吏才拘拘，书生志落落。
    均之窘几案，底处着丘壑。
    中山李长官，整暇非政学。
    庭虚吏早散，园古句频琢。
    问之何能尔，行道轻去就。
    谁如班孟坚，龌龊事元舅。
    纷纷名利场，风俗日益衜。
    腰围黄金带，巧宦不难取。
    惟有佳儿孙，未易以力致。
    君看房杜辈，勋业照文字。
    徐勣尚笑之，垂诫甚切至。
    何如遗清白，世有贤者类。
    诗书闻过庭，杖屦奉安步。
    邑人争指似，玉立称祖父。
    岂惟慰眼前，门户赖不仆。
    翁乎复何忧，弦歌乐朝暮。

周必大　次韵陆务观送行二首
    蓬阁虚生白，兰台汗杀青。
    英游迷岁月，神武动风霆。
    迁擢恩频忝，黔黎困未醒。
    空希范蠡去，羞对浙江亭。

周必大　次韵陆务观送行二首
    议论今谁及，词章更可宗。
    三年依玉树，一别送尘容。
    尽日寻山寺，思君傍塞烽。
    五言何敢续，持用当缄封。

周必大　次韵马惟良亦乐园
    满腹诗书却灌园，固应浩养百忧宽。
    竹林松径长萧爽，柳色花光自际蟠。
    贡焙延曾春泛春，乡醪醉客夜倾丹。
    当年悔不分银菟，空把新诗反复观。

周必大　次韵秋日禅房
    官闲未觉往来妨，疏懒从公意自长。
    松柏有心寒始见，芝兰入室久弥香。
    送秋容我无何饮，畦夏怜渠有底忙。
    霜倒池莲雨荒菊，禅房真似赞公房。

周必大　次韵芮漕国器忆去年上元二首
    使节番禺重，中朝社稷臣。
    喜沉刁斗夜，远布玉墀春。
    古寺看红叶，蕃街试幻人。
    馀欢曾尽否，应记绕梁尘。

周必大　次韵芮漕国器忆去年上元二首
    门外人随月，窗前竹动风。
    老便佳节静，病幸绿樽空。
    春至鸿声北，人遥蝶梦东。
    隔年诗有债，生理固知穷。

周必大　次韵芮国器正字馆中木樨三首
    多生定自为黄卷，一念无如鱼蠹何。
    今度前身散金粟，芸香从此不须多。

周必大　次韵芮国器正字馆中木樨三首
    晓翻汗简因遮眼，午对枯枰辄烂柯。
    天遣幽香一唤起，醒然屯作出瓶鹅。

周必大　次韵芮国器正字馆中木樨三首
    怪底花已两回，先生儤直未衔杯。
    若犹不领渠侬意，犹向阶前一再开。

周必大　次韵沈世德抚干川咏轩
    江山倏清丽，云月助色泽。
    向来面面景，今日谁洗涤。
    主人倚晴槛，回首笑谓客。
    府公实知己，馀事懒经画。
    帲幪廓大厦，轩窗开泽园。
    架檐逼象纬，植础压卤斥。
    仰看天宇大，俯觉地轴窄。
    端如倩巨灵，妙手重开辟。
    此兴固非浅，无入不自适。
    华关望中敬，棠阴坐上得。
    波光动藻井，帆影落几席。
    所欣鱼依蒲，未许蝎见壁。
    阴晴及朝暮，气象知几易。
    飚回有馀韵，鸟度无留迹。
    市声沉浩浩，渔唱闻昔昔。
    油幕多风流，倏然晋八伯。
    淋漓传翰墨，鐆击间金石。
    连璧喜同志，倚玉许凉德。
    颇惭陂量容，未忍俗驾勒。
    恶诗信非备，勿作春秋责。

周必大　次韵史院洪景卢检详馆中红梅
    红罗亭深宫漏迟，宫花四面谁得知。
    蓬山移植自何世，国色含酒纷满枝。
    初疑太真欲起舞，霓裳拂饰天然姿。
    又如东家窥墙女，施朱映粉尤相宜。
    不然朝云顉薄怒，自持似对襄王时。
    须臾燕支着雨落，整装俯照含风漪。
    游蜂戏蝶日采掇，嗟尔何异氓之蚩。
    提壶火急就公饮，他日堕马空啼眉。

周必大　次韵孙从之侍郎寄题新喻周氏用德堂
    醉经饮德乐厌厌，馀味莼羹豉下盐。
    安得同为堂上客，共繙三万轴牙签。

周必大　次韵汤朝美古意二首
    来宾有双雁，峨峨渐江皋。
    岂尝谋稻粱，逝将辨卑高。
    乃知可为仪，初不在羽毛。
    鄙哉负涂豕，蹢躅争一槽　　

周必大　次韵汤朝美古意二首
    云间两鸣鹤，清声闻兰皋。
    洗我蛙黾耳，兴逐秋天高。
    颇欲从之游，安得六翮毛。
    归来三叹息，谁家闹檀槽。

周必大　次韵天官韩尚书七月十八日风雨中观潮予内直不赴
    禁直惟闻漏鼓催，潮声遥听讶蛟雷。
    忽传杰句天边得，如对洪涛海上来。

周必大　次韵天官韩尚书七月十八日风雨中观潮予内直不赴
    大笔真能挟风雨，小才何敢助涓埃。
    古今奇观须秋半，好约重衔伯雅杯。

周必大　次韵廷秀待制寄题李纪风月无边楼
    尺壁之珍城价买，寸金之土连郭外。
    岂知风月不论钱，谁主谁宾眼为界。
    斯楼广大由心胸，应有嘉客倾坐中。
    厌厌夜饮乐未终，白间已射朝曦红。

周必大　次韵廷秀待制玉蕊
    姑射山前雪照人，长安水料态尤真。
    步摇翘玉中心整，璎珞涂金四面勴　。
    常笑荼醾藏浪蕊，独陪芍药殿馀春。
    自从唐代来天女，直到平园见后陈。

周必大　次韵王龟龄大著省中黄梅
    化工未幻酴醾菊，先放细梅伴群玉。
    幽姿着意慕铅黄，正色何心轻萼绿。
    妆成自浅风味深，对此宁辞食无肉。
    可怜涪翁被渠恼，中岁梅屏杯杓醲。

周必大　次韵王少府送焦坑茶
    昏然午枕困漳滨，醒以清风赖子真。
    初似参禅逢硬语，久如味谏得端人。
    王程不趁清明宴，野老先分浩荡春。
    敢向柘罗评绿玉，待君同碾试飞尘。

周必大　次韵王仲谟仲宁唱酬二首
    公子翩翩正妙年，修能夸节本天然。
    弟兄况自逢三益，事业悬知定十全。
    厚意绸缪华映鄂，新诗绮丽月流天。
    乘黄騤耳方争骏，应笑驽骀强自鞭。

周必大　次韵王仲谟仲宁唱酬二首
    别日无多似隔年，每逢佳句辄欣然。
    词倾江汉无留碍，语转珠玑更浑全。
    目共荆豨千里月，人居吴郡五湖天。
    兴来傥有山阴作，即上扁舟往执鞭。

周必大　次韵王仲行尚书宿直两绝句
    东省南宫切太微，夔龙行集凤凰池。
    更哦殿阁熏风句，坐觉微凉生桂枝。

周必大　次韵王仲行尚书宿直两绝句
    紫禁同依日月辉，苍颜独愧羽毛奇。
    水如明镜虽堪俯，笑汝星星谁肯嬉。

周必大　次韵务观迎驾
    法驾朝西内，诸臣许后陪。
    跸烦民更喜，鸢载路无埃。
    我辈犹簪笔，君才合面槐。
    如何车九九，独不与偕来。

周必大　次韵谢丰叔贾运使
    锦衾留画省，绣斧上清湘。
    儒以真无敌，臣于远有光。
    二天临宴席，五字冠文场。
    昼接行蕃锡，权奇下八方。

周必大　次韵邢怀正通判游蒋山
    仙人薄蓬莱，乘槎度河浒。
    旧观桑田变，今访钟山古。
    驾言出东门，恍若之帝所。
    朝曦霁青霜，枫叶落红雨。
    亭亭望浮图，隐隐插天宇。
    坡垂北溟鳌，石卧南山虎。
    遥闻饭后钟，绝胜紞如鼓。
    薛惟布金地，草木谁敢侮。
    孤芳破冰雪，喜见梅萼吐。
    同游皆大雅，缁素竞先睹。
    巾车似元亮，漱石杂孙楚。
    相将挹灵泉，何用照牛渚。
    西方化人国，未觉道修阻。
    法筵盛龙象，一一会心侣。
    茗眃散午梦，蒲团便软语。
    悬知雨花社，重辩风幡舞。
    相投甚针芥，味道真酷乳。
    从来草堂灵，俗驾回吾祖。
    况如云仍辈，么麽那复数。
    后车倘许随，未羡黄金坞。

周必大　次韵徐元敏榷货同年
    当年驾鹤共骖鸾，对蹑丹梯上广寒。
    绿鬓旋同依帅府，华颠今并列王官。
    文才似我无多子，契分于君有四般。
    念旧不妨频枉驾，瓮头随意酌甘酸。

周必大　次韵阎刑部才元杨梅
    炎官伞照涛江红，五月献果明光宫。
    越人一枝古所重，蜀无他杨谱则同。
    玄珠更将赤水浴，流火呈祥复王屋。
    不伴长安黑弹丸，杀吏惊人寒起粟。
    新诗字字含芳鲜，大书遗我敦同年。
    请君速访天竺老，食白追继仇池仙。

周必大　次韵杨廷秀
    江国群芳自有馀，诗才酒兴不愁无。
    却怜西蜀移根远，醉向东风落笔初。

周必大　次韵杨廷秀
    傅粉施朱淡复浓，不辞沐雨更梳风。
