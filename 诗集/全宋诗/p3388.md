<!-- { "loadSidebar": true } -->
    踏车如市水如金，守闸如城不放人。
    共倚河渠通北使，可怜膏泽养边臣。
    平生自计更蓑笠，此日何颜玷缙绅。
    欲换小舟跳堰去，沙边渔子得相亲。

项安世　五雪诗用韵寓五字
    偪塞天星近，纷纶世事平。
    瘴消原谷长，蝗死岳芝生。
    径合迷车辙，宵明误鼓声。
    绔寒空数挽，履绽莫深行。
    眼看山城老，心经木有神。
    燕台六月旧，粤岭一冬新。
    色映康衢色，花沾彩服春。
    瑞多休更辑，禹甸有穷人。

项安世　五月八日离金陵
    舟移石头岸，路转马鞍矶。
    惟有长干塔，相看未忍违。

项安世　五月七日乞池州添倅得请
    群玉峰前罢校书，九华山下试题舆。
    三年饱共铅黄语，一日去从朱墨居。
    秋浦谪仙临赋后，齐山小杜醉吟馀。
    薄才渐愧风流地，茧纸新抄雪不如。

项安世　五月四日贺杨秘书知吉州五十韵
    自识杨夫子，于今十二年。
    甲辰来右渏，丁未向西川。
    逆旅初闻誉，抠衣亟致虔。
    未能情款款，已觉志拳拳。
    不谓攀天箐，仍逢泛水莲。
    兹为元礼御，始执晏平鞭。
    远客心危甚，仁人教谒焉。
    精能嘉旧作，虚滥鄙新妍。
    赠送时三复，经行虑十全。
    趍隅残腊月，判袂暮春天。
    度夏留巴国，开秋迓蜀船。
    追锋承诏急，系缆为情牵。
    漕席尊同右，辕门谒并先。
    高登诸葛庙，郎咏少陵篇。
    岁月催行李，云霄入峻躔。
    侧聆参帝牒，俄见贰州权。
    进退朝绅竦，恩威俗珥悛。
    我分湘麓教，公返汝溪廛。
    城郭当来往，书题审食眠。
    误恩叨给札，假道惬登筵。
    竟日留输写，忧时共涕涟。
    岁丁昭奋纪，律值夹姑旋。
    谬上鳌扉对，惭充玉府仙。
    争惊寒暑变，遐想鬓毛迁。
    吉语闻收召，枢筹赖绎编。
    遂酬平昔愿，信有切磋缘。
    崇礼明真学，修辞戒妄编。
    河东来属尔，阳翟去翩然。
    世道重开辟，皇情极聘筵。
    复来嗟黾勉，同直幸缠绵。
    有得皆令饫，逢疑必为蠲。
    性情深灌埴，言行密裁杒。
    指点吟哦字，铺陈献纳笺。
    得师今以始，尚友昔无前。
    贤念怀符竹，愚悰慕菽饘。
    清班难共恋，良悟迫俱捐。
    骐骥先辞枥，驽骀续跨鞯。
    离群悲欲割，示训语期镌。
    王宋摛文备，曾苏草奏便。
    意精言凿凿，事析理平平。
    养气归深厚，持身趣重坚。
    吕公贤赞确，仲子戒辞专。
    永寘盘盂里，终怀杖屦边。
    此州多白粲，故部即青毡。
    畏爱群心治，纲条众目联。
    弛张元有见，宽猛冀无偏。
    郡有青原老，人如绿野贤。
    年高能著述，身健早林泉。
    故事堪频扣，成书为远传。
    西江足鱼雁，秋浦正相连。

项安世　午日
    一杯聊解独醒哗，老眼犹明缠臂花。
    煮角沈筒随地俗，赐衣题墨又天涯。
    千年菖本须眉古，九蕊戎葵节纛华。
    景物向人何所欠，明时不用赋怀沙。

项安世　武陵道中元日自叹
    流光冉冉道无闻，短发萧萧雪见侵。
    衰矣久无天下志，行乎聊慰才人心。
    功名随世吾何感，道德康时力未任。
    安得万牛呼古柏，武夷山下白云深。

项安世　武陵江上渔舟
    家居堤下土平帘，人在江中尺许船。
    正尔平生事方足，有人狂梦欲登仙。

项安世　武学蔡博干挽诗
    人怜蔡庆无，庆远自悠哉。
    虽欠寿将位，非无时与才。
    诸生尊谊概，明主识奇瑰。
    独把平生去，何曾一语哀。

项安世　武学蔡博干挽诗
    天子昔好武，儒臣皆讳文。
    谁能有胜具，不肯建奇勋。
    半世观行己，千年劝事君。
    底须登大耋，金印负前闻。

项安世　西坡
    西坡仙去漪岚在，重到堂中廿二年。
    依旧庐山当左阖，新添濠水注前川。
    浑无障碍千峰处，长有澄鲜万顷天。
    但得此心如此地，不妨朝暮与周旋。

项安世　習家池旧临官路今路改而东池半入驿吏引自桑林中往观因记所见
    步入荒林问習家，江吞古岸入平沙。
    枯池旧岁犹生藕，病柳新年尚著芽。
    草上醉人眠未醒，桑间游女笑相遮。
    东风倦客生情性，儜立残阳看落花。

项安世　喜晴
    一年蚕麦九分成，十日云雷万感生。
    雨似梅天声陆续，浪乘桃月势峥嵘。
    猛拼岁事真无策，大放春光却有情。
    世故从来多错料，落花飞絮未须惊。

项安世　峡内三绝句
    峡内为生绝可怜，那知世上有平川。
    生身未识三冬雪，仰面惟看一席天。

项安世　峡内三绝句
    峡内居人种石田，种成蕁瓠待江船。
    船头老妪悲声甚，只博茶监不博钱。

项安世　峡内三绝句
    千崖无树作炊烟，峡内为生也可怜。
    探水得柴如宝藏，卖茆成俗满村船。

项安世　夏夜入城
    巾栉侵残夜，衣裳谒上官。
    市心偏得热，堤面自生寒。
    水阔江湖小，川平象纬宽。
    篮舆得佳梦，摇兀又惊残。

项安世　县廨海棠盛开二绝句
    梅蕊才开杏又红，今年春事太匆匆。
    堂前燕子归来到，双海棠花已满丛。

项安世　县廨海棠盛开二绝句
    美人宿酒未全醒，困倚妆台睡不成。
    一半醉颜无处画，似红如白最多情。

项安世　香海棠下会饮
    近看成洞远成林，红绿参差作昼阴。
    闲有工夫随酒去，病无心力为花吟。
    调朱弄粉年应小，倚困含娇意却深。
    更向嫣然清淑外，一檐香风入衣襟。

项安世　小潏
    凿苔欲为沼，乃得数仞坻。
    盈虚有相乘，川实而邱夷。
    谁云人功为，天理固有之。
    向来小学师，此道渠得知。

项安世　小梅花曲
    花如郁李枝如柳，小桃起得梅花后。
    柔柔冉冉不禁风，密密排排浑是绣。
    长瓶绿水短窗前，病客相依伴昼眠。
    梦跨玉骢花畔去，黄花络脑紫籰鞭。

项安世　小塘道中小雨二首
    元日暄如许，新春气未齐。
    县知当作雨，多谢不成泥。
    头有高低坂，人如上下梯。
    更晴三四日，可以到湘西。

项安世　小塘道中小雨二首
    隐隐轻雷动，昏昏野市迷。
    嫩云时绽日，暖雨半含凄。
    时节新装束，小家小鼓鼙。
    晚来扶路看，往往醉如泥。

项安世　小隐庄别同教授
    翳翳日景入，行行故人远。
    故人万里别，此去何当返。
    迨君归禹穴，是我登邛阪。
    苦语难重谋，相期在加饭。

项安世　小雨
    小雨散炎毒，微风生早秋。
    清凉人意足，厌浥草光浮。
    夜枕梦新热，晓窗梳不收。
    茅栏听好语，香稻起西畴。

项安世　小雨怀张升之
    夜夜疏雨不堪听，独坐寒斋万感生。
    今夜故人江上宿，如何禁得打篷声。

项安世　谢查元吉借示傃轩今是斋巢室三书
    堂堂傃轩翁，学古无不探。
    诂训尊六经，文章妙瞿昙。
    大儿号今是，思若春波涵。
    最长作千百，时用经训参。
    犹子号巢室，清甚寒泉甘。
    尤善赋五七，每于祥悦悦。
    各得一翁体，与翁名字三。
    我生在翁后，鹤化无留骖。
    今是亦已往，龙亡空故潭。
    犹能及巢室，朝暮闻其谈。
    结交尽前辈，旧事多所谙。
    五斗驱我行，归来哭空龛。
    故园但乔木，后生谁指南。
    今年四日尾，暑气如焚惔。
    殷勤小巢室，浩荡倾粂畑。
    并持三箧来，为饱千里婪。
    倒海见珠瑇，连山阅梗楠。
    敛衽不知热，醉心常自酣。
    门前日熇熇，门内风毿毿。
    清晨送书去，过午忽不堪。
    始悟岁方燠，雩祈遍精蓝。
    谁能写此书，长使雨我庵。

项安世　谢姜夔秀才示诗卷从千岩萧东甫学诗
    千岩一派落都城，承露金盘尔许清。
    古体黄陈家格律，短章温李氏才情。
    等闲又得诗人处，咫尺相过故将营。
    想见红尘鸟帽底，几多怀玉未知名。

项安世　谢王草场示诗卷
    王郎老句合超群，曾是东莱语夜分。
    多向断崖生绝景，或于晴野度轻云。
    旧吟古意无人解，新住荒园免世纷。
    特地篮舆穿北郭，已闻藜杖过前村。

项安世　谢襄阳郑帅送酒
    有如雍府今方伯，无乃吾家古郑君。
    鼻祖向人元不负，耳孙于我尚能勤。
    三更月冷冰如水，五日风调麦似云。
    更有闲心到闲客，汉江蒲绿两相分。

项安世　谢张尧巨秀才惠诗
    □□□□古，不要世人怜。
    碧甽千寻绠，朱緪五十弦。
    鼎来三影句，印脱一心傅。
    依约云门路，寒驴兀瘦肩。

项安世　谢张直阁示南湖编
    少时机杼入思惟，老去工夫更不疑。
    二十卷诗除我读，一生心事更谁知。
    字逢生处安逾稳，语到平时出转奇。
    直与诚斋分坐席，定知传习是宗师。

项安世　新茶
    夭夭雀舌变枪旗，旟旆旃旌忽四驰。
    槐火已登新鼎味，松风犹动故园思。
    森森苦口难追俗，脉脉甘津恐后时。
    何似当初陆鸿渐，莫将名字世人知。

项安世　新妇石
    谁家丑新妇，临水久徘徊。
    月印修眉妩，风傅古曲哀。
    晓妆无粉黛，春服有梅苔。
    应恨周居士，逃秦更不回。

