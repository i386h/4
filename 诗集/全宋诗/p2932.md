<!-- { "loadSidebar": true } -->
    随子至湖上，逢原所尝嬉。
    想见荷叶尽，北风卷寒漪。
    已怀今日愁，更念昔日悲。
    相逢亦何有，但有镜中丝。

王安石　别皖口
    浮烟漠漠细沙平，飞雨溅溅嫩水生。
    异日不知来照影，更添华发几千茎。

王安石　别谢师宰
    阊阖城西地如水，鸡鸣黄尘波浪起。
    穷年一马望扶桑，东得省门身辄止。
    簿书期会老纷纷，邂逅论心喜有君。
    数日未多还舍我，相看愁思乱於云。

王安石　别鄞女
    行年三十已衰翁，满眼忧伤只自攻。
    今夜扁舟来诀汝，死生从此各西东。

王安石　丙申八月作
    秋风摧剥利如刀，漠漠昏烟玩日高。
    眼看南山露崖竨，心随东水转波涛。
    归期正自凭蓍蔡，生理应须问酒醪。
    还有诗书能慰我，不多霜雪上颠毛。

王安石　丙戌五日京师作二首
    北风阁雨去不下，惊沙苍茫乱昏晓。
    传闻城外八九里，雹大如拳死飞鸟。

王安石　丙戌五日京师作二首
    浮云离披久不合，太阳独行乾万物。
    谁令昨夜雨靟沱，北风萧萧寒到骨。

王安石　病起
    稚金敷新凉，老火灺残浊。
    桃枝暖渓涊，散发曦晓捉。
    烦痾脱然愈，静若遗身觉。
    移榻欹独眠，欣佳恐难数。

王安石　病起过宝觉
    执手乍欣怅，霜毛应更新。
    依然旧童子，却想梦前身。

王安石　病中睡起折杏花数枝二首
    独卧南窗榻，翛然五六旬。
    已闻邻杏好，故挽一枝春。

王安石　病中睡起折杏花数枝二首
    独卧无心起，春风闭寂寥。
    鸟声谁唤汝，屋角故相撩。

王安石　伯牙
    千载朱弦无此悲，欲弹孤绝鬼神疑。
    故人舍我闭黄壤，流水高山心自知。

王安石　泊船瓜洲
    京口瓜洲一水间，锺山只隔数重山。
    春风自绿江南岸，明月何时照我还。

王安石　泊雁
    泊雁鸣深渚，收霞落晚川。
    柝随风敛阵，楼映月低弦。
    漠漠汀帆转，幽幽岸火然。
    壑危通细路，沟曲绕平田。

王安石　泊姚江
    山如碧浪翻江去，水似青天照眼明。
    唤取仙人来住此，莫教辛苦上层城。

王安石　泊姚江
    轧轧橹声急，苍苍江日低。
    吾行有定止，潮汐自东西。

王安石　泊舟姑苏
    朝游盘门东，暮出阊门西。
    四顾茫无人，但见白日低。
    荒林带昏烟，上有归鸟啼。
    物皆得所托，而我无安栖。

王安石　不到太初兄所居遂已十年以诗攀寄
    一水衣巾翦翠绡，九峰环佩刻青瑶。
    生才故有山川气，卜筑兼无市井嚣。
    三叶素风门阀在，十年陈迹履綦销。
    归荣早晚重携手，莫负幽人久见招。

王安石　残菊
    黄昏风雨打园林，残菊飘零满地金。
    攜得一枝犹好在，可怜公子惜花心。

王安石　仓颉
    仓颉造书，不诘自明。
    於乎多言，只误後生。

王安石　藏春坞诗献刁十四丈学士
    蒜山东渡得林丘，邂逅篮舆亦少留。
    今日更知莱氏隐，暮年长忆武陵游。
    欲营垣屋随穿斸，尚叹尘沙隔献酬。
    遥约勾吴亭下路，春风深驻五湖舟。

王安石　曹参
    束发河山百战功，白头富贵亦成空。
    华堂不著新歌舞，却要区区一老翁。

王安石　草端无华滋
    草端无华滋，阴气已盘固。
    暄妍却如春，岁晚曾不寤。
    一裘可以暖，贫士终难豫。
    忽忽远枝空，寒虫欲坏户。

王安石　草堂
    草堂今寂寞，往事翳山椒。
    蕙帐空留鹤，萝衣终换貂。
    生皆堕天秩，隐或寄公朝。
    叠颖何劳怒，东风汝自摇。

王安石　草堂一上人
    一公持一钵，想复度遥岑。
    地瘦无黄犊，春来草更深。

王安石　长干释普济坐化
    投老唯公最故人，相寻长恨隔城闉。
    百年俯依随薪尽，画手空传净戒身。

王安石　长干寺
    梵馆清闲侧布金，小塘回曲翠文深。
    柳条不动千丝直，荷叶相依万盖阴。
    漠漠岑云相上下，翩翩沙鸟自浮沈。
    羇人乐此忘归思，忍向西风学越吟。

王安石　长垣北
    揽辔长垣北，貂寒不自持。
    霜风急鼓吹，烟月暗旌旗。
    骑火流星点，墙桑亚戟枝。
    柴荆掩春梦，谁见我行时。

王安石　偿薛肇明秀才桤木
    濯锦江边木有桤，小园封植伫华滋。
    地偏或免桓魋伐，岁晚聊同庾信移。

王安石　朝日一曝背
    朝日一曝背，欣然忘夜寒。
    樵松煮涧水，既食取琴弹。
    弹作南风歌，歌罢坐长叹。
    寤彼栖栖者，遗世良独难。

王安石　嘲白发
    久应飘转作蓬飞，眷惜冠巾未忍违。
    种种春风吹不长，星星明月照还稀。

王安石　嘲叔孙通
    马上功成不喜文，叔孙绵蕝共经论。
    诸君可笑贪君赐，便许当时作圣人。

王安石　车螯
    海於天地间，万物无不容。
    车螯亦其一，埋没沙水中。
    独取常苦易，卫生乏明聪。
    机缄谁使然，含蓄略相同。
    坐欲肠胃得，要令汤火攻。
    置之先生盘，噉客为一空。
    蛮夏怪四坐，不论壳之功。
    狼籍堆左右，弃置任儿童。
    何当强收拾，持问大医工。

王安石　车螯二首
    车螯肉甚美，由美得烹燔。
    壳以无味弃，弃之能久存。
    予尝怜其肉，柔弱甘咀吞。
    又尝怪其壳，有功不见论。
    醉客快一噉，散投墙壁根。
    宁能为收拾，持用讯医门。

王安石　车螯二首
    车螯肉之羽，恃壳保厥身。
    自非身有求，不敢微启唇。
    尚恐擉者得，泥沙常埋墂。
    往往汤火间，身尽壳空存。
    维海错万物，口牙且咀吞。
    尔无如彼何，可畏宁独人。
    无为久自苦，含匿不暴陈。
    豁然从所如，游荡四海滣。
    清波濯其污，白日晒其昏。
    死生或有在，岂遽得烹燔。

王安石　车载板二首
    荒哉我中园，珍果所不产。
    朝暮惟有鸟，自呼车载板。
    楚人闻此声，莫有笑而莞。
    而我更歌呼，与之相往返。
    视遇若抟黍，好音而睍睆。
    壤壤生死梦，久知无可拣。
    物弊则归土，吾归其不晚。
    归欤汝随我，可相蒿里挽。

王安石　车载板二首
    鸟有车载板，朝暮尝一至。
    世传鵩似鴞，而此与鴞似。
    唯能预人死，以此有名字。
    疑即贾长沙，当时所遭值。
    洛阳多少年，扰扰经世意。
    粗闻方外语，便释形骸累。
    吾衰久捐书，放浪无复事。
    尚自不见我，安知汝为异。
    怜汝好毛羽，言音亦清丽。
    胡为太多知，不默而见忌。
    楚人既憎汝，弹射将汝利。
    且长随我游，吾不汝羹胾。

王安石　陈动之秘丞挽辞二首
    年高汉贾谊，官过楚荀卿。
    望古君无憾，论今我未平。
    有风吹画翣，无日照佳城。
    空复文章在，流传世上名。

王安石　陈动之秘丞挽辞二首
    人间三十六，追逐孔鸾飞。
    似欲来为瑞，如何去不归。
    琴樽已寂寞，笔墨尚光辉。
    空复平生友，西华岂易依。

王安石　陈君式大夫恭轩
    恭轩静对北堂深，新斸檀栾一亩阴。
    膝下往来前日事，眼中封植去年心。
    每怀樽斝沾余沥，独喜弦歌有嗣音。
    肯构会须门阀大，世资何用满籯金。

王安石　陈桥
    走马黄昏渡河水，夜争归路春风里。
    指点韦城太白高，投鞭日午陈桥市。
    杨柳初回陌上尘，烟脂洗出杏花匀。
    纷纷塞路堪追惜，失却新年一半春。

王安石　陈师道宰乌程县
    尝闻太丘长，德不负公卿。
    墟暮今千载，昆云亦一城。
    本怀深闭蓄，余论略施行。
    故自有仁政，能传家世声。

王安石　晨兴望南山
    晨兴望南山，不见南山根。
    草树露颠顶，樛枝空复繁。
    铜瓶取井水，已至尚余温。
    天风一吹拂，的皪成璵璠。

王安石　成字说後与曲江谭君丹阳蔡君同游齐安
    据梧枝策事如毛，久苦诸君共此劳。
    遥望南山堪散释，故寻西路一登高。

王安石　呈陈和叔
    毁车为屋仅容身，三岁相要薄主人。
    昼寓椁砖常至夜，冬沿沟彴复寻春。
    南陔不洎公归里，苍墓垂成我丧亲。
    後会纵多无此乐，山林投老一伤神。

王安石　呈陈和叔二首
    数椽生草覆莓苔，一径墙阴斸雪开。
    王吉囊衣新徙舍，杖藜从此为君来。

王安石　呈陈和叔二首
    数椽庳屋茨生草，三亩荒园种晚蔬。
    永日终无一杯酒，可能留得故人车。

王安石　呈柳子玉同年
    三年不上邺王台，鸿雁归时又北来。
    水底旧波吹岁换，柳梢新叶卷春回。
    尘沙浂漠凋双鬓，箫鼓匆匆把一杯。
    劳事欲歌无与和，衰颜思见故人开。

王安石　城北
    青青千里乱春袍，宿两催红出小桃。
    回首北城无限思，日酣川净野云高。

王安石　城东寺菊
    黄花漠漠弄秋晖，无数蜜蜂花上飞。
    不忍独醒孤尔去，殷懃为折一枝归。

王安石　乘日
    乘日塞垣入，御风塘路归。
    胡皆跃马去，雁却背人飞。
    烟水吾乡似，家书驿使稀。
    匆匆照颜色，恨不洗征衣。

王安石　鸱
    依倚秋风气象豪，似欺黄雀在蓬蒿。
    不知羽翼青冥上，腐鼠相随势亦高。

王安石　池上看金沙花数枝过酴醾架盛开
