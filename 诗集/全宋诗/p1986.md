<!-- { "loadSidebar": true } -->
    滉朗天开云雾阁，依稀身在凤皇池。
    味兼羊酪何由敌，豉下莼羹不足宜。
    原庙荐来应已久，黄莺犹在最深枝。

梅尧臣　至灵壁镇於许供奉处得杜挺之书及诗
    去冬过寻历阳守，江沙半遮当利口。
    口头沙蹙浪如山，浦漵排舟鱼贯柳。
    却畏浪高难苦留，闻解符来时不久。
    平时挂席入杨州，主人酿成百斛酒。
    酒上玉蛆如笑花，一日倒空罂与缶。
    主人亦欲君旧友，请我迟君同此首。
    清明君果渡江至，与君继舳曾无负。
    过淮风紧到洪泽，使人助我如臂肘。
    暮春泝汴汴流涩，自假轻航去如走。
    千忧万阻经灵壁，留书津吏情何厚。
    副之佳句二十言，文昌光芒夜侵斗。
    平时相恤以此稀，缓急求之更难有。
    风牵月挽望符望，水馆野亭能驻不。
    葛巾轻服约登步，葱{榷木换月}冷淘夸甚滫。
    书中不说王平甫，应又先行君在後。
    我今趁君君趁王，趁入大梁须执手。

梅尧臣　至香山寺报秀叔
    家近心还速，川长马易疲。
    望山孤寺出，渡水夕阳迟。
    来向来间宿，归须月上时。
    只应庭际鹊，已报汝先知。

梅尧臣　志来上人寄示酴醾花并压砖茶有感
    京都三月酴醾开，高架交垂自为洞。
    素叶层层紫蕊香，酿归光禄春生瓮。
    东陌西池走钿车，芳林广囿飞朱鞚。
    二年不到大梁城，江边泪滴肝肠痛。
    况兹齿发渐衰老，已是忧愁不如众。
    宣城北寺来上人，独有一丛盘嫩蕻。
    去岁游吴求不得，今朝还喜自持送。
    眼底虽同往日看，樽前所忆皆成梦。
    又置新茶采雨前，鸟觜压砖云色弄。
    对花却酒煮香泉，强咏才惭非白凤。

梅尧臣　稚子获雀雏
    屋头小雀雏，气力苦未长。
    乘暄学调羽，忽挂蜘蛛网。
    其母不能救，啁啾空下上。
    乃为人所探，不是虫丝枉。

梅尧臣　中伏日陪二通判妙觉寺避暑
    绀宇迎凉日，方床御綌衣。
    清谈停玉麈，雅曲弄金徽。
    高树秋声早，长廊暑气微。
    不须河朔饮，煮茗自忘归。

梅尧臣　中伏日永叔遗冰
    日色若炎火，正当三伏时。
    盘冰赐近臣，络绎中使驰。
    莹澈肖水玉，凛气侵入肌。
    近日多故友，分贶能者谁。
    信都顾贫贱，物物义不遗。
    念我老且病，赤痱生枯皮。
    巨块置我前，凝结造化移。
    畏冷不敢食，有类夏虫疑。
    虽然已快意，何必咀嚼为。
    天子厚於公，不使炽毒欺。
    公亦厚於我，将恐煎熬随。
    我有舐犊爱，自怜小子龟。

梅尧臣　中秋不见月答永叔
    天嫌物兼美，而使密云藏。
    已向石屏见，何须照席光。

梅尧臣　中秋新霁壕水初满自城东隅泛舟回谢公命赋
    斋舫谈经後，官池载酒行。
    斜阳鸟外落，新月树端生。
    演漾思江浦，夷犹绕郡城。
    东辕有遗恨，日日物华清。

梅尧臣　中秋与希深别後月下寄
    薄雾生寒水，寥寥舣画船。
    人伤千里别，桂吐十分圆。
    把酒非前夕，追欢忆去年。
    南楼足佳兴，好在谢林川。

梅尧臣　中秋月下怀永叔
    有朋无明月，秉烛光强致。
    有月无乐朋，独醉颜易醉。
    往年过广陵，公欣来我值。
    期玩秋蟾圆，静扫庭下地。
    复邀高阳公，剩作诗准备。
    特特乃多违，後池风雨至。
    一夜看石屏，怛吟无逸气。
    今宵皓如昼，千里嗟离异。
    固知理难并，把酒遥相寄。

梅尧臣　忠上人携王生岵砚夸余云是定州汉祖庙上瓦为之因作诗以答
    砚取汉庙瓦，谁恤汉庙隳。
    重古一如此，吾今对之悲。
    既宝若圭璧，未知为用时。

梅尧臣　种碧映山红於新坟
    年年杜鹃啼，口滴枝上赤。
    今同苌弘血，三岁化为碧。
    因移新冢傍，颜色照松柏。

梅尧臣　种胡麻
    悲哀易衰老，鬓忽见二毛。
    苟生亦何乐，慈母年且高。
    勉力向药物，曲畦聊自薅。
    胡麻养气血，种以督儿曹。
    傍枝延扶疏，修筴繁橐韬。
    霜前未坚好，霜後可炮熬。
    诚非腾云术，顾此实以劳。

梅尧臣　种药
    云外阳翟山，实与嵩少接。
    山中采药人，能自辨苗叶。
    当须斸其根，以遂素所惬。
    野箨包旧土，远置风雨捷。
    故本含新芽，枯莛带空荚。
    植虽乖地势，培壅得专辄。
    冬谁论臭香，春定引蜂蝶。
    岂惟识草木，庶用补羸苶。

梅尧臣　仲春同师直至垅山雪中宿穰亭
    与子乘羸马，夜投山家宿。
    风雪满绨裘，灯火深竹屋。
    烹鸡赖主人，吠犬憎倦仆。
    明发到岩前，春荑冻云木。

梅尧臣　重答和永叔
    我家唯有一团月，挂在飕飕草屋东。
    玉兔已为公取玩，更休窥望桂丛中。

梅尧臣　重赋白兔
    毛氏颖出中山中，衣白兔褐求文公。
    文公尝为颖作传，使颖名字存无穷。
    遍走五岳都不逢，乃至琅琊闻醉翁。
    醉翁传是昌黎之後身，文章节行一以同。
    涤人喜其就笼绁，遂与提携来自东。
    见公於钜鳖之峰，正草命令辞如虹。
    笔秃愿脱冠以从，赤身谢德归蒿蓬。

梅尧臣　重过瓜步山
    魏武赋忘归，孤军处山顶。
    虽邻江上浦，凿岩山巅井。
    岂是欲劳兵，防患在萌颖。
    我昔常登临，徘徊爱晴景。
    片雨西北来，风雷变俄顷。
    疾行下危磴，屡脱不及整。
    沾濡入舟中，幼子喜抱颈。
    问我适何之，衣湿不太冷。
    昨暮泊其阳，月黑夜正永。
    雁从沙际鸣，旅枕自耿耿。
    平明夹橹去，庙树耸寒岭。
    举首生白云，飘摇水中影。

梅尧臣　重过南园
    谁作此园为宴喜，而今乐事已难并。
    佳人去後门长锁，蔓草离离上古城。

梅尧臣　重送
    得朋如得宝，何恨相知晚。
    旧友贵来疏，嗟君行复远。
    秋城隔寒水，驿路入苍巘。
    古情深不深，所祝加餐饭。

梅尧臣　重送李逢原归苏州
    吴客归从楚，霜华著马蹄。
    倦童持弊橐，呼艇过寒溪。
    索寞区中饭，依稀日午鸡。
    张仪犹舌在，不必愧於妻。

梅尧臣　重送宋中道
    陇草陈根发，山楼宿雾蒸。
    将过周故宅，先下汉诸陵。
    柏道春经雨，官沟暗溜冰。
    莼羹休定价，羊酪易为胜。

梅尧臣　重送杨明叔
    君将会稽去，旧迹可以嬉。
    予因状其美，赠子临路岐。
    子不以为乐，但愿有以规。
    噫吾岂无说，畏子未及裨。
    既求不语子，吾曷忍子欺。
    前年子渡淮，夜泊洪泽湄。
    有鬼称使者，来告风波期。
    子时再拜谢，乃被邻船嗤。
    逡巡鬼复至，复附船家儿。
    怒彼慢嗤士，明当使惊危。
    船儿傍舷回，走若一足夔。
    翌日各解舟，出浦风动旗。
    子独乘安流，彼受横浪吹。
    此事非子传，焉得他人知。
    昨逢令弟蕴，备述果不疑。
    越俗素重鬼，慎勿启其私。
    子口有仁义，子腹有书诗。
    子尝谈王道，怪语固未宜。
    近闻苏才翁，问子辟者谁。
    得非外戚侯，子怒已竖眉。
    今我傥得罪，甘与苏同之。

梅尧臣　重送袁世弼
    临川内史谢康乐，见叶翻经有故台。
    春草生塘犹梦句，秋蕖出水似君才。
    驐鸡肥脆聊供膳，簄酒甘浓可荐杯。
    亦说右军遗迹在，墨池科斗喜风雷。

梅尧臣　重送曾子固
    楚泽多年一卧龙，新春雷雨起鳞踪。
    谁知天上争腾跃，偶落池中杂噞喁。
    且自摧藏随浪去，何当驾驭使云从。
    刘累只说古来有，暂屈泥蟠莫便慵。

梅尧臣　重送周都官
    水上朱楼昼角鸣，蒙蒙雨里榜舟轻。
    未逢甫里先生谒，多见吴兴太守迎。
    荷叶半黄莲子老，霜苞微绿橘林明。
    十年不到风烟改，君去将诗与昼评。

梅尧臣　重送祖择之北使
    文章世德已能传，得桂高枝二十年。
    持节欲同苏武劲，下帷曾似董君贤。
    衣裘衽领无嫌左，饮食杯盂暂厌膻。
    一过范阳应感慨，归来图画彼山川。

梅尧臣　舟次山阳呈王宗说寺丞
    远客虽有乐，莫如逢故人。
    夜怀夷门时，月照楚水滨。
    自居扁舟上，随处与船邻。
    宜将到此日，因使报朋亲。

梅尧臣　舟次泗上逢黄令因以诗送
    向晓入汴尾，隔河闻人声。
    得声不得貌，问识旧时名。
    泊舟忽来及，袖诗多贤英。
    言除丹徒宰，暂作七闽行。
    东南几千里，日夕挂帆轻。
    渡江莼已老，未足助杯羹。
    最知使道出，先见县人迎。

梅尧臣　舟次朱家曲寄许下故人
    蔼蔼桑柘岸，喧喧鸡犬村。
    晚云连雨黑，秋水带沙浑。
    稍听邻船语，初分异土言。
    虽嗟远朋友，日喜近田园。

梅尧臣　舟上采菊
    泯泯平慢流，行当季秋月。
    演漾过汀洲，汀洲芳杜歇。
    白露夜正霏，黄菊寒更发。
    采以泛酒卮，不独映华发。

梅尧臣　舟中闻蛩
    秋月满行舟，秋虫响孤岸。
    岂独居者愁，当令客心乱。
    展转重兴嗟，所嗟时节换。
    时节不苦留，川涂行已半。
    霜落草根枯，清音从此断。
    谁复过江南，哀鸿为我伴。

梅尧臣　舟中行自采枸杞子
