<!-- { "loadSidebar": true } -->
    高梧下清露，宿鸟有寒声。
    愁岂关须事，秋来添雪茎。
    病身仍哭子，并作老来情。

杨万里　病中屏肉味，独茹菜羹饭甚美
    云子香抄玉色鲜，菜羹新煮翠茸纤。
    人间脍炙无此味，天上酥陀恐尔甜。
    浑是土膏含雨露，何须酱豉与醯盐。
    茹毛祸首雍巫出，才到熊蹯未属厌。

杨万里　病中七夕
    良辰美景底须来，苦恼如山正满怀。
    蝉度清歌侑溪柳，花吹黄雪洒官槐。
    新秋风物俱堪赏，久病心惰自不佳。
    说与儿童休乞巧，老夫守拙尚多乖。

杨万里　病中喜雨，呈李吉州
    两日炎晖烈未收，连宵甘澍沛如流。
    大田今日非昨日，多稼新秋赛旧秋。
    凉气隔帘深亦透，香烟穿袖散难留。
    史君小试为霖手，便作江西第一州。

杨万里　病中夜坐
    月流银汉小徘徊，似恋空庭独树梅。
    玉漏听来更二点，烛花翦了晕重开。
    病身不饮看人醉，乾雪无端上鬓来。
    後日老襄知健否，只今六九已摧雙。

杨万里　病中止酒
    平生万事轻，惟以酒自娱。
    当其爱酒时，一日不可无。
    老来因属疾，不饮五月余。
    客饮我不羡，而况逢麴车。
    见杯不思斟，见樽不思酤。
    终日但清坐，此心长泊如。
    只悟世人情，逐物非一途。
    仕者嫮貂蝉，货者珍金珠。
    赐泰嗤原贫，由勇诮孔迂。
    何物其乐忧，何人定巧愚。
    病後得反身，旷然同太虚。
    其余君莫问，麴生尚可疏。

杨万里　病中止酒二首
    葛衣著了却生寒，风势颠时正上滩。
    客里无聊已无奈，更教止酒过春残。

杨万里　病中止酒二首
    江草江花怨阿谁，山风山雨总成悲。
    春愁万斛无安顿，旋旋分张乞小诗。

杨万里　泊船百花洲登姑苏台二首
    二月尽头三月初，系船杨柳拂菰蒲。
    姑苏台上斜阳里，眼度灵岩到太湖。

杨万里　泊船百花洲登姑苏台二首
    客里逢春了不知，牡丹剩买十来枝。
    东风动地从渠恶，吹尽杨花无可吹。

杨万里　泊姑苏城外大雪二首
    夜烧银烛卷金卮，猛落天花醉未知。
    若怯一寒都不看，却教六出更投谁。
    开门片片洒人面，送眼山山呈玉肌。
    才雪又晴晴又雪，吴中风物许清奇。

杨万里　泊姑苏城外大雪二首
    今日晴光满碧空，也无雾雨也无风。
    寂然窗户黄昏後，霍地琼瑶一望中。
    千里湖山银作地，半篙舴艋玉为宫。
    丁宁浮蚁非常绿，计会祥麟分外红。

杨万里　泊光口
    风平浪静不生纹，水面浑如镜面新。
    忽有暗流江底出，衮翻水面作车轮。

杨万里　泊冷水浦
    前夕放船湘口步，约到衔州来日午。
    五程一减作三程，谢渠江涨半篙清。
    今日雨来三四五，又闭疏篷听暮雨。
    长年商量泊船所，雨外青山更青处。

杨万里　泊流潢驿，潮风大作二首
    忽看草树总离披，记得沙行昨日时。
    除却潮来无别事，海风动地亦何为。

杨万里　泊流潢驿，潮风大作二首
    潮来潮去有何功，费尽辛勤辨一风。
    若使无风潮自至，信他海伯有神通。

杨万里　泊平江百花洲
    吴中好处是苏州，却为王程得胜游。
    半世三江五湖棹，十年四泊百花洲。
    岸傍杨柳都相识，眼底云山苦见留。
    莫怨孤舟无定处，此身自是一孤舟。

杨万里　泊鸭步
    江流自在水风轻，云去天来半欲晴。
    雨岸东西三十里，李花独树隔江明。

杨万里　泊樟镇
    北地三接浙，重来四肃霜。
    日斜秋树转，市散暮船忙。
    波卷清中白，霞翻紫外黄。
    汀沙浑换却，不记旧圆方。

杨万里　泊舟临平二首
    前窗向市下却帘，後窗临水开却门。
    岸头杨柳报春动，溪底云天随浪翻。
    隔溪数间黄草屋，绕屋千竿翠琼竹。
    三老鸣钲檥柂楼，今宵又向临平宿。

杨万里　泊舟临平二首
    拂溪十点五点雨，縠纹织出团花缕。
    花头细大虽不勺，一花销时一花吐。
    北风卷云如卷帘，忽然收尽玉廉织。
    天光却在水光下，天水熔作镜一奁。
    好山隔市望不见，秪有清溪照人面。

杨万里　泊舟无锡雨止遂游惠山
    天教老子不空回，船泊山根雨顿开。
    归去江西人问我，也曾一到惠山来。

杨万里　薄晚绝句二首
    春气吹人不作醒，病身感物底心情。
    斜阳也不藏人老，偏照霜髭一两茎。

杨万里　薄晚绝句二首
    暂出嫌喧可得除。漫游久废未全无。
    路逢盐里知城近，店有鸡声觉月脯。

杨万里　不寐
    脚底神通也自强，三更报我有飞霜。
    人言冬夜长如岁，不寐方知岁未长。

杨万里　不寐四首
    老来只愿酒难醒，酒力才醒梦便惊。
    露滴新寒欺病骨，宦游如梦记平生。
    深山五鼓鸡吹角，落月一窗鹅打更。
    等待晓光琱好句，晓光未白句先成。

杨万里　不寐四首
    非关枕上爱哦诗，聊复销愁片子时。
    老眼强眠终不梦，空肠暗响诉长肌。
    翻来覆去体都痛，乍暗忽明灯为谁。
    只道昼长无那著，夜长难柰不曾知。

杨万里　不寐四首
    暗虫夜啼不肯停，直从黄昏啼到明。
    不知计论底事著，为复怨嗟谁子生。
    至竟通宵千万语，真实只是两三声。
    唧唧唧唧复唧唧，此外何言君试听。

杨万里　不寐四首
    初闻一犬两犬声，次第远近鸡都鸣。
    今夕明朝何日了，南村北巷几人行。
    匆思春雨宿茅店，最苦仆夫催去程。
    是时懒起惜残睡，如今不眠愁独醒。

杨万里　不寐听雨
    雨到中霄寂不鸣，只闻风拂树梢轻。
    瓦沟收拾残零水，并作檐间一滴声。

杨万里　不睡四首
    夜永无眠非为茶，无风灯影自横斜。
    拥禂仰面书帷薄，数尽承尘一簟花。

杨万里　不睡四首
    望後更深月未明，暗蛩冻得总无声。
    闲心幸自清如水，万感还从不睡生。

杨万里　不睡四首
    清愁无数暗相随，酒是渠雠也是媒。
    醉里不知何处嚲，等人醒後一时来。

杨万里　不睡四首
    眊矂浑如病起初，冬烘又似酒醒余。
    睡乡幸有闲田地，不放诗人僦一居。

杨万里　步过分水岭
    路险劳人杀，侬须下轿行。
    石从何代落，蕨傍旧根生。
    古树无今态，幽泉有暗声。
    只言章贡近，犹自两三程。

杨万里　菜圃
    此圃何其窄，於侬已自华。
    看人浇白菜，分水及黄花。
    霜熟天殊暖，风微旆亦斜。
    笑摩挑竹杖，何日拄还家。

杨万里　餐霜醒酒
    宿酒朝来醉尚残，胸怀眊矂腹仍烦。
    牡丹坛上栏干脚，自刮霜球衮舌端。

杨万里　残菊
    肠断黄花霜後枝，花乾叶悴两离披。
    一花忽秀枯丛里，更胜初开乍见时。

杨万里　残雪
    残雪堆成山数重，悬崖幽窦玉玲珑。
    如何惜得仙代掌，擎取琼瑶三四峰。

杨万里　藏船屋二首
    望见官旗御舳舻，渔船争入沼中芦。
    藏船芦底犹有雨，屋底藏船雨也无。

杨万里　藏船屋二首
    非港非沟别一涯，茅檐元不是人家。
    不居黔首居青雀，动地风涛不到他。

杨万里　侧溪解缆
    梦里喧声定不凡，顺风解缆破晴岚。
    起来职事惟洗面，此外功名是挂帆。
    莫笑一蔬兼半菽，饱餐万岳与千岩。
    蓬莱云气君休望，且向严滩濯布衫。

杨万里　插秧歌
    田夫抛秧田妇接，小儿拔秧大儿插。
    笠是兜鍪蓑是甲，雨从头上湿到胛。
    唤渠朝餐歇半霎，低头折腰只不答。
    秧根未牢莳未匝，照管鹅儿与雏鸭。

杨万里　柴步滩
    江阔水不聚，分为三五滩。
    遂令客子舟，上滩一一难。
    小沙已成洲，大洲已成山。
    山有树百尺，树围屋数间。
    水底复生洲，沙湿犹未乾。
    从此洲愈多，安得水更宽。
    忆从严陵归，水落不能湍。
    拖以数童仆，折却十竹竿。
    今兹过吾舟，念昔犹胆寒。

杨万里　昌英叔门外小树木犀早开
    触鼻无从觅，年林小缀黄。
    旋开三两粟，已作十分香。
    入夜偏相恼，挽先有底忙。
    移床月枝下，坐对略傅觞。

杨万里　昌英知县叔作岁坐上，赋瓶里梅花，时坐上九人七首
    销冰作水旋成家，犹似江头竹外斜。
    试问坐中还几客，九人而已更梅花。

杨万里　昌英知县叔作岁坐上，赋瓶里梅花，时坐上九人七首
    胆样银瓶玉样梅，此枝折得未全开。
    为怜落莫空山里，唤入诗人几案来。

杨万里　昌英知县叔作岁坐上，赋瓶里梅花，时坐上九人七首
    酒兵半已卧长瓶，更看梅兄巧尽情。
    醉抻寒花望松雪，人间曾有个般清。
    
    昌英知县叔作岁坐上，赋瓶里梅花，时坐上九人七首
    寒尽春生夜未央，酒狂狂似醒时狂。
    吾人何用餐烟火，揉碎梅花和蜜霜。

杨万里　昌英知县叔作岁坐上，赋瓶里梅花，时坐上九人七首
    衣染龙涎与麝脐，裁云剪月作冰肌。
    小瓶雪水无多子，只篸横斜一两枝。

杨万里　昌英知县叔作岁坐上，赋瓶里梅花，时坐上九人七首
    雪冻霜封稍欲残，殷懃折向坐中看。
    绮疏深闭珠帘密，不遣花愁半点寒。

杨万里　昌英知县叔作岁坐上，赋瓶里梅花，时坐上九人七首
    梅香不是不寒清，参遍横枝酒未醒。
    梦入西湖疏影里，觉来失却冷泉亭。

杨万里　阊门外登溪船五首
