<!-- { "loadSidebar": true } -->
    与云俱卷出山迟，邂逅初寒旺菊时。
    纵欲插花安得笑，无从赊酒若为诗。
    乾坤许阔自多碍，风雨又□自故知。
    白首犹存旧乌帽，龙山何处渺余思。

陈著　次韵分生五首
    一春风雨笑谈疏，明日南风夏又初。
    忽枉翠裾诗在手，胜如书尺寄双鱼。

陈著　次韵分生五首
    学晚唐诗俗见疏，君家句法到黄初。
    淡交顾辱联翩赠，熊掌方尝又得鱼。

陈著　次韵分生五首
    交不缘诗有密疏，诗能宣与此心初。
    但从礼义中游戏，便是趋庭孔伯鱼。

陈著　次韵分生五首
    诗筒狎至补前疏，快似西风卷峡初。
    一片襟怀谁似友，曾从仙李跨鲸鱼。

陈著　次韵分生五首
    羡君诗思九河疏，混混泉源只一初。
    我欲驱驰无本领，激沟浍水狎蛙鱼。

陈著　次韵奉慈寺主居简
    纳交虽浅自知深，一见如抽病眼针。
    已约飞云狎来往，谁知峰顶有千寻。

陈著　次韵赋南山广莫轩
    洗眼来看广莫诗，烟霏空翠雨微微。
    四平地上一山起，独拄天南群望归。
    乔木不随兵焰劝，好云时入寺门飞。
    乾坤浩荡难言处，猛拍阑干阁口机。

陈著　次韵观弟避难
    北风行黑杀，东南天柱折。
    忠臣锯解头，文士刀抉舌。
    我亦走危途，腥埃蒙面铁。
    攀缘极棱层，双跟迸皴血。
    山人邂逅惊，强颜取容悦。
    班荆分菜糜，儿童笑流歠。
    荼毒复荼毒，难说更难说。
    十月初五夜，山林阴气合。
    骨肉复何之，无从知死活。
    眼光射先庐，山人火烈烈。
    虎狼相往来，左右无寸挟。
    吞声哭达旦，忽与妻孥接。
    相持牵衣裳，透肤霜露浃。
    何时是归时，细思增郁结。
    且见脊令飞，绕树日千匝。

陈著　次韵和岳醵饮西峰寺分韵成诗十四首见寄
    人世浮浮风里尘，不须更问果何因。
    有时意思悠然处，流水青山便是亲。

陈著　次韵和岳醵饮西峰寺分韵成诗十四首见寄
    天地中閒浩浩歌，从地乌兔健飞过。
    旁人若问功名事，笑指南柯蚁一窠。

陈著　次韵和岳醵饮西峰寺分韵成诗十四首见寄
    春夏交承红与绿，岁寒三友松与竹。
    我是蟾宫老桂枝，独受上天风霜足。

陈著　次韵和岳醵饮西峰寺分韵成诗十四首见寄
    天街追逐边尘乱，更点听残钟鼓院。
    归舟便觉昔年非，高枕已忘前日倦。

陈著　次韵和岳醵饮西峰寺分韵成诗十四首见寄
    杰瓶酒榼近多空，书友诗朋亦閒逢。
    只有渔樵是知己，也嫌老似雪中松。

陈著　次韵和岳醵饮西峰寺分韵成诗十四首见寄
    萧萧四壁住残生，不学神仙不学僧。
    有酒未能忘北海，种瓜且自学东陵。

陈著　次韵和岳醵饮西峰寺分韵成诗十四首见寄
    自分书生他未暇，物外人来偶清话。
    老聃主见一字虚，庄叟寓言专是化。

陈著　次韵和岳醵饮西峰寺分韵成诗十四首见寄
    不到西峰为日久，一日一日一日又。
    明日有约为此游，一片云山想依旧。

陈著　次韵和岳醵饮西峰寺分韵成诗十四首见寄
    正觉留题久岑寂，此后此意谁知得。
    老僧揖入廊东头，摩挲石刻令人忆。

陈著　次韵和岳醵饮西峰寺分韵成诗十四首见寄
    老佛眉閒屋漏愁，残廊脚下草光浮。
    谁能饥坐芦穿膝，莫问神通石点头。

陈著　次韵和岳醵饮西峰寺分韵成诗十四首见寄
    小小杯盘共话情，兹行聊尔过浮生。
    瘦吟学士如工部，楷法书来近率更。

陈著　次韵和岳醵饮西峰寺分韵成诗十四首见寄
    四坐诗成以成卷，醉舞者半歌者半。
    薄云疏雨且早归，杜鹃自催鹤自怨。

陈著　次韵和岳醵饮西峰寺分韵成诗十四首见寄
    随意提携容易率，相约明朝更今日。
    太白尽可诗百篇，尧夫却有四不出。

陈著　次韵和岳醵饮西峰寺分韵成诗十四首见寄
    游了南山山外山，北山下住更幽閒。
    消磨永日何妨睡，受用清风不用还。

陈著　次韵胡景参制机见寿二首
    倚囊仙叟付良姻，一实交孚略具文。
    共喜树高堪托蔓，自怜莸臭不投薰。
    移厨幸免劳都督，问字何妨□子云。
    月峡霞峰总奇绝，閒中相望足为群。

陈著　次韵胡景参制机见寿二首
    南风吹笠走长须，一轴新诗一幅书。
    虎榜陈人有韩愈，鹤山佳婿得肩吾。
    行年八十死将似，求活须臾计已疏。
    惭愧珍羞□初度，忽忘门户是穷儒。

陈著　次韵胡甥幼文留别
    婿车俄见过，喜气动庭莎。
    别久一来重，病余相问多。
    亲情忘淡薄，归兴及沮和。
    山路须囘首，长松有翠萝。

陈著　次韵黄长孺
    山谷忽精神，一番桃李新。
    杯盘留话处，镫火苟安人。
    老去刻为岁，醉来寒亦春。
    催归莫閒管，此处岂天津。

陈著　次韵黄长孺
    人情相得古来难，肯溯溪山伴退閒。
    潇洒风流屏褥外，和平气象瑟琴閒。
    鹊巢自爱居南国，鹤帐从教怨北山。
    只恐杜鹃声梦里，与君飞去又飞还。

陈著　次韵黄长孺
    玉润深惭冰未清，午轩杯酒见人情。
    艰难方识山林味，亲戚还兼朋友盟。
    安用白头伤世变，又看黄叶报秋成。
    羡君燕奉潘舆处，淡泊中閒礼乐声。

陈著　次韵黄长孺别陈子得
    两閒何纳纳，长夜正漫漫。
    感旧心犹热，逢春眼自寒。
    人情伐木宋，世变幻花韩。
    寂寞衡茅下，从他作拙看。

陈著　次韵黄虚谷
    弓招消息下幽京，群起张弮不受檠。
    衰朽分为林下物，英雄谁取彀中名。
    坐看年少抟双翼，争把时铦驱五兵。
    万事要终方有见，休凭水到说渠成。

陈著　次韵黄岩高志尹寄寿
    冠屦天地间，车笠风云从。
    我行半东南，已复八十翁。
    取友必端人，求我我蒙童。
    初见老不化，宿学今何功。
    万丈委羽山，中有人中龙。
    文气苏玉局，心事庞德公。
    岂不愿纳交，谁与先为容。
    何物瀹小子，托根岁寒松。
    寄我寿我诗，墨妙扬古风。
    扇开眼眊矂，翼起身龙钟。
    要知片云外，实共二浙东。
    气以类相应，面未心已同。
    端如获骊珠，不羡放鸽笼。
    滥吹谱美茎，难报来施丰。

陈著　次韵黄子羽七十自叹
    弃瓢巢父固云稀，解印陶潜未是非。
    风雨似知人世换，溪山自爱主翁归。
    时消孤闷有茶屋，天把独醒存芰衣。
    我亦岁寒松下草，相望百里借春晖。

陈著　次韵舅氏竺九成
    合围未解急燕聊，借骑谁能使大辽。
    定远好从鞭马取，管城于我亦平交。

陈著　次韵里人纾愤
    浮生分付四休休，自谓眉閒绝点愁。
    鹤在鸡群空有志，鸿罹鱼网莫抽头。
    妄灾勿药终须喜，坎难维心底用忧。
    荣辱两忘饶落魄，何妨痛饮学巢囚。

陈著　次韵林芳叔夜雨立春二首
    今春第一雨，飒飒打窗纱。
    莫怪妨镫节，惟忧酿雪花。
    报晴俄喜鹊，吠早底嫌蛙。
    不自知年耄，随人乐岁华。

陈著　次韵林芳叔夜雨立春二首
    官府年头事，山中知未知。
    更新夏正朔，依旧汉威仪。
    病脚春扶起，归心雨压迟。
    东家未吾厌，饱饭细论诗。

陈著　次韵林国器元夕
    世情多异好，幻出满城星。
    尘市月无色，醉乡风亦腥。
    从他儿戏哄，输我客眠醒。
    老耳虚鸣处，笙歌足自听。

陈著　次韵龄叟
    儒酸自是分当穷，老退非干势不容。
    并日莫留馋半菽，余生休说寿三松。
    眼中落落同人少，脚底兢兢坎险重。
    惟有灵山老吟友，暗中心事两云龙。

陈著　次韵龄叟见寄
    方外好交情，诗筒出醉屏。
    清能濯骄暑，光欲掩常星。
    自愧薄榆景，有生真草亭。
    多年只多感，岌岌旧门庭。

陈著　次韵龄叟招石秀叔
    久知难久别，飞约到柴门。
    唤起雨窗困，踏开岚径昏。
    世情忙外看，交道淡中存。
    何日巳公屋，新诗得共论。

陈著　次韵刘后村所赠延庆主僧圭复翁诗三首
    古往今来几过帆，天高地下一浮庵，
    与翁相见亦偶尔，一笑无言意自参。

陈著　次韵刘后村所赠延庆主僧圭复翁诗三首
    清到复翁方是清，不求名处莫逃名。
    南湖一片平铺水，中有拍天波浪声。

陈著　次韵刘后村所赠延庆主僧圭复翁诗三首
    一色时妆漆染丝，淡中头绪自相知。
    后村已入神仙洞，留得同庚伴赋诗。

陈著　次韵刘生蝶叶交飞
    荷衰菊老柳微黄，蝶舞风林叶共狂。
    阆苑无花留不住，飞来学做小春忙。

陈著　次韵刘生秋夜郊行
    护索郊行秋夜秒，无心万籁自悲鸣。
    月林散叶风前下，村舍孤镫夜半明。
    暗里家山应在望，醉中砧杵不关情。
    归来东榻鸳衾稳，应笑词人怨五更。

陈著　次韵留友直道士来访
    九六荡摩中，几人閒处同。
    浮生丝傀儡，后计石婆翁。
    事事休休过，时时咄咄空。
    何如仙羽健，来往傲方蓬。

陈著　次韵卢致远见示
    新春欲洗旧氛埃，并竹寻溪试一来。
    冻雨忽交疏霰下，严风不放寸云开。
    主人雅量诗相住，老客归心梦亦催。
    滑道何妨徐著步，袖中金薤不虚回。

陈著　次韵卢致远祈雨喜应
    四郊多少出云山，六月如何得雨悭。
    天意茫茫知不外，秋成岌岌有无閒。
    人非稼穑谁为命，职在蛟龙可听閒。
