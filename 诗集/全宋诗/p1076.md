<!-- { "loadSidebar": true } -->

黄庭坚　南安岩主大严禅师真赞
    石出山而韵自丘壑，松不春而骨立冰霜。
    今得云门柱杖，打破鬼窟灵床。
    其石也，将能万里出云雨。
    其松也，欲与三界作阴凉。
    此似昔人非昔人也，山中故友任商量。

黄庭坚　南安岩主定应大师真赞
    定光古佛，不显其光。
    古锥透穿，大千以为囊。
    卧像出家，西峰参道。
    亦俗亦真，一体三宝。
    彼逆我顺，彼顺我逆。
    过即追求，虚空鸟迹。
    驱使草木，教诲蛇虎。
    愁霖出日，枯旱下雨。
    无男得男，无女得女。
    法法如是，谁夺谁予。
    令君威怒，免我伽梨。
    既而释之，遂终白衣。
    白帽素履，须发皤皤。
    寿八十二，与世同波。
    穷岩草木，枯腊风雨。
    七闽香光，家以为祖。
    萨埵御天，宋有万姓。
    乃锡象服，名曰定应。

黄庭坚　南康席上赠刘李二君
    伯伦酒德无人敌，太白诗名有古风。
    浪许薄才酬大雅，长愁小户对洪锺。
    月明如昼九江水，天静无云五老峰。
    此赏不疏真共喜，登临归兴尚谁同。

黄庭坚　南楼画阁观方公悦二小诗戏次韵
    十年华屋网蛛尘，大旆重来一日新。
    五凤楼前修造手，个中余刃亦精神。

黄庭坚　南楼画阁观方公悦二小诗戏次韵
    重山复水绕深幽，不见高贤独倚楼。
    手拂壁间留恨句，凌波微步有人愁。

黄庭坚　南浦
    太守俱来此西山，楼观重复半烟间。
    高僧置酒林泉处，南浦名区望没环。

黄庭坚　南山罗汉赞十六首
    大阿罗汉宾度罗，奉持末後如来印。
    日中一钵千家饭，处处作佛事饶益。
    以我身心五分香，作光明云雨大千。
    取火燃香世界主，能遍法界唯心办。

黄庭坚　南山罗汉赞十六首
    佛记一切贤圣众，皆以无为有差别。
    如来乃至阿罗汉，同入涅盘三昧海。
    二乘设不见此理，是则波旬颠倒想。
    稽首迦诺迦伐蹉，看花结印同无相。

黄庭坚　南山罗汉赞十六首
    驾羊超出风火宅，跨兔求度生死河。
    者乘如来初方便，自彻海漩三昧底。
    三乘如来悲愿力，身如光影现十方。
    持经不染文字相，是名第一离欲者。

黄庭坚　南山罗汉赞十六首
    斑斑之兽本山林，升堂入室作舆卫。
    小僧奉施军持水，弭耳来受救渴供。
    胸中猛虎自调服，是故异物成一家。
    我观阎浮提众生，同床猜忌若冰炭。

黄庭坚　南山罗汉赞十六首
    稽首具六波罗密，稽首得无生法忍。
    稽首佛敕久住世，稽首救世不倦者。
    天上人间福田施，心无高下依佛慧。
    遍与有情作功德，故受孔雀堕尾供。

黄庭坚　南山罗汉赞十六首
    能以一切声闻佛，能以法忍出世法。
    宴坐分身应十方，不取涅盘自饶益。
    伏住泥沙观止水，中有菩萨清凉月。
    无明风起作浪波，方会如来同觉海。

黄庭坚　南山罗汉赞十六首
    佛光影中大杜多，八万细行灭尘劳。
    爱护有情如眼目，胡奴来供滤水囊。
    手持白拂起清风，奉持所闻佛直指。
    小根魔子欲横戈，弓折箭尽皆消靊。

黄庭坚　南山罗汉赞十六首
    百和香中本无我，光透尘劳一一法。
    佛法本从空处起，炳然字义照太空。
    以此一香应发心，东方出日西方雨。
    我今稽首伐阛罗，是真离欲阿罗汉。

黄庭坚　南山罗汉赞十六首
    香醉山中夏木阴，来禽磊磊承风雾。
    山鸟冲飞堕圣前，小僧澡雪羞时供。
    胡奴知是说法时，故奉金炉听时事。
    有说法相无言说，无说无闻是真说。

黄庭坚　南山罗汉赞十六首
    庞眉寂默坐空禅，万年一念无缘促。
    手珠犹作奢摩他，寄迹普贤修万行。
    梵天来献瑜伽具，问人亲见也尊来。
    拨开眉目示梵王，诸天皆得法眼净。

黄庭坚　南山罗汉赞十六首
    一身入定多身出，屈申臂顷四天下，
    如世箧藏诸有物，及以丝缕舞工木。
    小儿赞叹或恐怖，耆老智者但袖手。
    佛说神通方便力，度脱众生具功德。

黄庭坚　南山罗汉赞十六首
    四十九年大教主，波旬请故入涅盘。
    佛身常寻法界住，非其境界故不见。
    未法众生蒶福田，众魔染衣汗戒律。
    稽首那迦住世间，令我常生遇佛想。

黄庭坚　南山罗汉赞十六首
    如来宝仗降魔相，慈悲威怒震十方。
    毒龙帖耳收雷霆，逆鳞可摩若家狗。
    我法未尝恼众生，不令肆毒生恐怖。
    但以本来悲愿力，情与无情共一家。

黄庭坚　南山罗汉赞十六首
    八万四千宝浮图，不如一念心清净。
    惟此有相擅施福，三涂八难所依怙。
    佛以一花示迦叶，笑中有刀世不解。
    而以法尽付诸人，深藏宝骨待梅里。

黄庭坚　南山罗汉赞十六首
    万山相倚碧漓岏，灵鹫一峰圣贤宅。
    如来往昔经行处，林泉鸟兽皆逆向。
    清净眷属千五百，无日不闻钟磬音。
    阎浮提中大福田，莲花会上菩提记。

黄庭坚　南山罗汉赞十六首
    持轴山中大慈圣，普应诸供作佛事。
    虽设大铃金删杵，如世休马櫜弓矢。
    龙女来献九渊珠，无心奉施无心受。
    清净之众见寻常，相视还如土木偶。

黄庭坚　拟古乐府长相思寄黄几复
    江南江北春水长，中有一人遥相望。
    字曰金兰服众芳，妙歌扬声倾满堂。
    满堂动色不入耳，四海知音能有几。
    惟予与汝交莫逆，心期那间千万里。
    欲凭绿水之双鱼，为寄腹中之素书。
    溪回屿转恐失路，夜半不眠起踌躇。

黄庭坚　拟古杂言
    雁雁随春风，过乡县。
    烟雨昏，行不乱。
    同安乐，共忧患。
    云重重，不相见。
    日昳晡，下平湖。
    十十五五依黄芦，得粒不啄鸣相呼。
    新妇见雁怀征夫，上堂曳袑裾，
    四拜启阿姑。人言雁寄书，
    审能寄书无。阿姑语新妇，
    古来无此事，今安得此语。
    新妇祝雁好自去，勿学水中恋涔鱼。
    寄汝尺素上有书，塞北春寒用当襦。
    寄书与阿谁，我家苏校尉，
    海上牧羊儿。为言妾能事君母，
    勿负汉恩作降虏。

黄庭坚　拟君子法天运
    君子法天运，不言行四时。
    提提无近功，成岁乃可知。
    明窥秋毫端，耳察穴蚁争。
    群材极为力，阴拱收视听。
    三辰从昏明，万物安性命。
    因时有更张，斟酌如斗柄。
    细人趋眼前，翻手覆手闲。
    狂风吹长林，何枝鸟能安。
    须臾诚快意，狼籍不可言。

黄庭坚　碾建溪第一奉邀徐天隐奉议并效建除体
    建溪有灵草，能蜕诗人骨。
    除草开三径，为君碾玄月。
    满瓯泛春风，诗味生牙舌。
    平斗量珠玉，以救风雅渴。
    定知胸中有，璀璨非外物。
    执虎探虎穴，斩蛟入蛟室。
    破镜挂西南，夜阑清兴发。
    危言诸公上，殊胜弄翰墨。
    成仁冒鼎镬，闻已归谏列。
    收汝救月弓，蛙腹当坼裂。
    开云照四海，黄道行尧日。
    闭门斲车轮，出门同轨辙。

黄庭坚　甯子与追和予岳阳楼诗复次韵二首
    去年新霁独凭栏，山似樊姬拥髻鬟。
    个里宛然多事在，世间摇望但云山。

黄庭坚　甯子与追和予岳阳楼诗复次韵二首
    轩皇乐罢拱朝班，天地为家不闭关。
    惟有金炉紫烟起，至今留作御前山。

黄庭坚　欧阳从道许寄金橘以诗督之
    禅客入秋无气息，想依红袖醉毰毸。
    霜枝摇落黄金弹，许送筠笼殊未来。

黄庭坚　庞道者名悟超赞
    悟道识性，超凡入圣。
    文殊一源，普贤万行。

黄庭坚　庞道者绣观音赞
    八万四千唯两臂，三十二应无来往。
    悲观一切造诸业，慈观诸业炽然住。
    清净观时无本根，幻影重重蒙古佛。
    有能出世自观音，即受老翁无畏施。

黄庭坚　陪师厚游百花洲盘礴范文正祠下道羊昙哭谢安石事困读生存华屋处零
    落日衔城壁，祠东更一游。
    悲来惜酒少，安得董糟丘。

黄庭坚　陪师厚游百花洲盘礴范文正祠下道羊昙哭谢安石事因读生存华屋处零
    忆在昭陵日，倾心用老成。
    功归仁祖庙，正得一书生。

黄庭坚　陪师厚游百花洲盘礴范文正祠下道羊昙哭谢安石事因读生存华屋处零
    羊生但著鞭，勿哭西州门。
    故有不亡者，南山相与存。

黄庭坚　陪师厚游百花洲盘礴范文正祠下道羊昙哭谢安石事因读生存华屋处零
    庆州自不恶，藉甚载声华。
    忠义可无憾，公今有世家。

黄庭坚　陪师厚游百花洲盘礴范文正祠下道羊昙哭谢安石事因读生存华屋处零
    公归未百年，鹳巢荒古屋。
    我吟殄瘁诗，悲风韵乔木。

黄庭坚　陪师厚游百花洲盘礴范文正祠下道羊昙哭谢安石事因读生存华屋处零
    伤心祠下亭，在时公燕处。
    临水不相猜，江鸥会人语。

黄庭坚　陪师厚游百花洲盘礴范文正祠下道羊昙哭谢安石事因读生存华屋处零
    公有一杯酒，与人同醉醒。
    遗民能记忆，欲语涕飘零。

黄庭坚　陪师厚游百花洲盘礴范文正祠下道羊昙哭谢安石事因读生存华屋处零
    委径问谣俗，高丘省佃作。
    昔游非苟然，今花几开落。

黄庭坚　陪师厚游百花洲盘礴范文正祠下道羊昙哭谢安石事因读生存华屋处零
    在昔实方枘，成功见圆机。
    九原尚友心，白首要同归。

