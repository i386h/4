<!-- { "loadSidebar": true } -->
    天道终还旧，书生自隐忧。
    星辰秋后烂，河汉夜深流。
    我欲骑鹏背，乘风阅九州。

舒岳祥　十七日夜村市
    今岁梅谁待，因迟却未残。
    新泉生暗谷，远烧照前滩。
    圆景终难久，残灯未肯阑。
    沉吟思往事，犹自倚阑干。

舒岳祥　十三日即事
    蒿欺菊丛瘦，蔓压橘枝低。
    应俗精神减，伤时梦寐迷。
    欹眠中夜雁，薄饭午时鸡。
    咄咄真堪怪，秋深杜宇啼。

舒岳祥　十三日夜山斋耫月
    月傍细细水波云，绣撚金描孔翠纹。
    夜半冰轮悬净碧，太空不动扫魔群。

舒岳祥　十四日夜月色颇佳山寒不出门窗间拥絮坐耫殊胜昨夜之微茫也
    山居寒重户先扃，自向疏窗爱日明。
    欲唤花光来貌取，入檐微见一枝横。

舒岳祥　十五日雨后微月遗安堂前有栀花一枝行之有效开折为佛供此夜清寒
    雨足清寒月色微，风将幽磬落柴扉。
    一瓶檐蕁修清供，童子岩腰取水归。

舒岳祥　十五日月明凄然无况因忆方泳道挽拙斋诗有人哭台明界天昏水石村之
    月色清寒早闭门，秋虫依旧语黄昏。
    老人心事浑如此，旧住乡岩水石村。

舒岳祥　十一日夜云月点缀山气如海羁雌暗嗥倏忽东西因育王摩诘云夜登华子
    孤舂出苫盖，远火翳层矶。
    云月光涎涎，露叶净辉辉。
    此时正寂默，沙禽鸣且飞。

舒岳祥　十一夜月色凄淡数酌竟醉华胥国似可避世也
    冬暖熙熙作午晴，红梅花下一壶倾。
    衰年未夜先思睡，深闭柴门却月明。

舒岳祥　十一月初三日插梅花古罍洗中因成四绝
    半映寒溪半映山，不妨朱户借清閒。
    诗人带得渠风味，也有香名满世间。

舒岳祥　十一月初三日插梅花古罍洗中因成四绝
    正是江村欲雪时，柴门修竹见横枝。
    谁知句里生香处，只许疏帘半面窥。

舒岳祥　十一月初三日插梅花古罍洗中因成四绝
    雪中点缀精神好，月下横陈骨格真。
    更有风烟生别恨，隔帘遥望李夫人。

舒岳祥　十一月初三日插梅花古罍洗中因成四绝
    洛水湘娥剪晓冰，枝头五出幻飞霙。
    夜来鹤踏高枝折，撒下阶前碎月明。

舒岳祥　十一月初三日夜有兴寻梅
    树下春来往，窗间月死生。
    寻梅何处好，随意自溪行。
    酒债应无数，灯花各有情。
    明朝江上路，风雪一诗成。

舒岳祥　十月初七日山中感兴
    日暮空归里，时艰未到家。
    稼收迁野鼠，柿熟乱慈鸦。
    冬暖生芦笋，人閒对菊花。
    亡书何处补，无用自咨嗟。

舒岳祥　十月初三日追记丙子岁以此日风寻中度平坑岭入马耳峰
    岁穷常鲜裕，人老更多悲。
    白日无閒客，青山有了时。
    乾坤马迹满，风雨鹤巢危。
    去岁来坑岭，移家度险巘。

舒岳祥　十月初三日自邑夜归
    北风茅店晚炊迟，吠犬声中踏黑归。
    溪上人家应夜绩，松明一点出疏篱。

舒岳祥　十月初五日夜闻鸡
    荒郊寒雁起，深夜早鸡鸣。
    木枕违安寝，绳床遣不平。
    风霜双鬓晚，岁月寸心惊。
    牛具孤忠在，鸥波万事轻。

舒岳祥　十月初五日重赋菊
    昔人十月菊，已恨光景衰。
    今兹十月菊，瘦蕊未觉迟。
    两年无官历，弦望占盈亏。
    人言闰在子，节候固应违。
    此物秉坚正，未怕风霜欺。
    宁同此身槁，不与清香离。
    香性自流传，更过梅花枝。

舒岳祥　十月二三日嫩晴薄寒山房新构书阁去年此日北兵入是夜自中心墺徙独
    雾重月无色，夜来寒有情。
    墙根余宿莽，大末弄初晴。
    去岁那知有，新冬得此生。
    拥炉谈往事，鹹鹆报三更。

舒岳祥　十月三十日晴暖而梅意殊冷也
    良月今日尽，始见小春天。
    明日为子正，阳复於此焉。
    墙阴委宿莽，已觉青娟娟。
    坏壁出冻蝇，亦解飞聁聁。
    向来可憎物，今者更堪怜。
    梅梢太瘦生，此意正渺绵。
    窥园频挟策，粒吐红豆鲜。
    正须待一雪，我岂资暄妍。

舒岳祥　十月十八日闻雁
    一声空杳分千响，万里荒凉月正明。
    共说江南旧来处，还思沙漠远行程。
    如哀如怨知何事，相应相呼出有情。
    惊起芦花不成梦，江城应是报严更。

舒岳祥　十月五日风
    十月五日风，俗占端可验。
    常年谁能记，两岁入程椠。
    去年当此月，初三月未艳。
    暮下陈村庄，夜投象原店。
    道边人未眠，山曲灯微闪。
    时经兵火余，惊问暗窥觇。
    往扣瓜葛门，炊糜聊属厌。
    仲叔为猪肝，不辞口腹玷。
    回思万马惊，心掉舌为舚。
    恐恐如有追，昧爽踏霰。
    横山过西田，恶风吹欲阽。
    萧萧三两家，逋流已先占。
    怜我是官人，枯薪许分{左木右忝}。
    时艰无沽户，粗粝得充歉。
    我行仆忙追，赵坑石排剑。
    荒蹊陟崇冈，奔湍啮深堑。
    有坞当中心，纸乡家自赡。
    主人褐宽博，黄泥补茨苫。
    邀我劝我留，铺床展伸欠。
    少妇亦解事，炉中添焰焰。
    我意自多危，岌岌急风缆。
    蓐食入雪楼，山深路犹闇。
    冰柱照层崖，霜花滑断磡。
    山家喜客来，开门容弛担。
    翁媪互行酌，畦菜许分盐。
    此日气颇舒，愁新懽得暂。
    文叔因饥寒，豆粥怀一啗。
    劳薪与鍊炭，至此成鎝砭。
    颇怪少陵妻，粉黛未忘艳。
    今辰复此日，山庵私酒釅。
    扫林三日风，纸帘垂襜襜。
    患难几人全，生存吾已忝。
    十月五日风，艰难须在念。

舒岳祥　石莲花
    石上原无藕，林间自有莲。
    开花高似雪，垂实软如绵。
    不入江妃笑，只令山鬼怜。
    芙蓉生木末，可证楚人篇。

舒岳祥　石上种剑蒲其脊成矣非陶隐居所谓溪荪者耶
    昆山片玉天生润，雁荡移来手自栽。
    禅客久亲清少病，山童勤拂净无埃。
    叶端洒洒通心露，根畔疏疏引水苔。
    必有事焉还勿助，此方端自养原来。

舒岳祥　石台纪游
    苍山面长溪，势若饮奔马。
    层台跨其脊，万古绝萧洒。
    登临惟兹时，朋从未云寡。
    迢迢因榛莽，靡靡眺原野。
    白云与翠霞，夐在履舄下。
    穷秋向摇落，霜菊摘盈把。
    赏心孰与同，幽抱欣已写。
    邈矣千载期。

舒岳祥　食莲有感戏为古兴新体
    青蘯先各秋，调遣入窗几。
    荷花如六郎，一笑忽堕水。
    美人坐生愁，揽衣中夜起。
    繁华难久持，零落自兹始。
    所思在远道，千里复万里。
    何处无芙蕖，秋江总相似。
    折取莲蓬看，蜜房缀蜂子。
    青茧初脱衣，瑶轸中含髓。
    食莲须食心，心中苦如此。

舒岳祥　食鹿肉谢正仲见{馍莫换鬼}
    山寺曾闻叫，悲哉失侣音。
    能鸣终召祸，善走竟成禽。
    设罟须新雨，寻踪恋旧林。
    衰年资血味，生杀亦何心。

舒岳祥　示儿
    蜕蝶将舒魄尚凝，如痴如梦复如醒。
    风吹海水飞成雪，月入梅花脉作冰。
    有口勿言唯饮酒，无家可著不如僧。
    眼前喜见行王政，已有添丁充践更。

舒岳祥　试杨日新笔次韵答戴帅初
    闻尔又归青嶂住，四明西畔越东头。
    山当篱外偏环屋，水到门前总合流。
    得句苦迟难附置，怀人不见更登楼。
    扫除儿女相思话，好作阆风十日游。

舒岳祥　收心
    山寒猨梦断，地远雁魂归。
    猎火云中树，渔榔月下矶。
    官梅撩枝痒，池草见天机。
    百岁风前烛，收心坐翠微。

舒岳祥　守岁行
    一年辛苦岁终成，夜杵相闻晓甑香。
    缸面浮蛆初滃滃，小槽压作春檐鸣。
    东邻麦磨连日响，饼料已蒌牙长。
    磨刀霍霍割红鲜，银鬣翻光趁湖上。
    岁阑无事且招邀，邻曲披榛共来往。
    为言今岁胜去年，来岁应须更胜前。
    去年除夜各走险，荒村千里无人烟。
    今年山舍一炉火，妻子甥孙相对坐。
    巷翁里媪在眼前，共酌瓦盆行果蓏。
    只怜旧岁去无还，惜此须臾未去间。
    多情一宿尚难别，况是相同一岁阑。
    固知无计得留驻，只怕眠中不知去。
    添灯续火甚殷勤，起写桃符觅诗句。

舒岳祥　书事
    倚徙白头杖，哀伤赤子兵。
    斜封今不用，直指近方行。
    商鞅何妨徇，桑羊儘可烹。
    击蒙须用此，尽箠惜刑轻。

舒岳祥　衰至和王达善
    衰来知已渐，老去不容迟。
    居长常先导，徐行且远期。
    相看飘鹤发，久坐绽乌皮。
    百岁休嫌短，修名千载垂。

舒岳祥　帅安屡书有相访之约且求予文集知予有藏山之志也近因弥大过我知其
    流水不还剡，落花终到鄞。
    偶逢归峡客，乃是寄书人。
    古刹藏山志，他生结愿因。
    烦君同校正，字字莫留尘。

舒岳祥　水阁新成与潘胡二子小饮
    小月龟藏意，横陈燕息初。
    一间规画舫，数板束方渠。
    隐几时听雨，开窗即钓鱼。
    天寒须共饮，吾已久捐书。

舒岳祥　水金莲
    波心隐隐金椎出，只道冯夷先导来。
    笑口渐开黄玉罋，丹心初见小莲胎。
    步花想见江妃佩，烧烛那从水殿回。
    传记无闻今始著，莫嫌闲客少诗才。

舒岳祥　睡魔
    睡魔如瘧鬼，日日应期来。
    符篆烧难却，茶枪战不开。
