<!-- { "loadSidebar": true } -->
    丝牵寸肠断，絮入万家飞。
    婀娜王恭韵，婆娑赵后姿。
    修妍张绪少，柔软沈侯羸。
    濯濯青拖地，毵毵翠绕池。
    般添花灼灼，引惹草凄凄。
    郁郁笼山馆，疏疏映酒旗。
    赠人人自泣，驻马还嘶。
    影里咿哑去，阴中轳辘归。
    凄凉装暝霭，淡薄挂斜晖。
    懊恼轻攀折，忧愁重别离。
    早衰缘停道，先茂为临溪。
    楼外蝉才噪，桥边鹝又啼。
    生憎遮望眼，死恨学妆眉。
    远客莫如数，长条曾系谁。
    经霜儘憔悴，来岁却依依。

邵雍　垂柳短吟
    临溪拂水正依依。更被狂风来往吹。
    薄春不胜烟羃羃，深春无奈日迟迟。
    谁家缥渺青罗帔，何处蹁跹金缕衣。
    犹恐离人肠未断，满天仍看乱花飞。

邵雍　春尽后园闲步
    绿树成阴日，黄莺对语时。
    小渠初潋滟，新竹正参差。
    倚杖疔吟久，携童引步迟。
    好风知我意，故故向人吹。

邵雍　春莫吟
    有意杨花空学雪，无情榆荚漫堆钱。
    穷愁不服春辜负，酒病依还似去年。

邵雍　春暮答人吟
    相违经岁意何如，漫说为邻德不孤。
    咫尺洛阳春已尽，过从能忆旧时无。

邵雍　春暮吟
    花开春正好，花谢春还暮。
    不意子规禽，犹能道归去。

邵雍　春暮吟
    春来蝴蝶乱，春去子规啼。
    安得如前日，和风初扇时。

邵雍　春暮吟
    禽不通人情，唯知春已暮。
    亦或叫提壶，亦或叫归去。

邵雍　春去吟
    春去休惊晚，夏来还喜初。
    残芳虽有在，得以绿阴无。

邵雍　春去吟
    好物足艰难，都来数日间。
    既为风搅挠，又被雨摧残。
    富贵醉初醒，神仙梦乍还。
    游人不知止，依旧倚朱栏。

邵雍　春日登石阁
    满洛城中将相家，广栽桃李作生涯。
    年年二月凭高处，不见人家只见花。

邵雍　春色
    去岁春归留不住，今年春色来何处。
    洛阳处处是桃源，小车渐转东街去。

邵雍　春水长吟
    春在水自渌，春归渌遂休。
    清非不逮渌，春奈胜于秋。
    渌向阳中得，清於冷上求。
    加於清一等，用是渌为优。
    薄薄冰初泮，微微雨乍收。
    渺瀰新岛屿，潋滟旧汀洲。
    荷芰低犹卷，{上艹下孤}蒲嫰已抽。
    苹繁虽渐出，藻荇禾全稠。
    日暖鸳鸯浴，烟晴翡翠游。
    波平双躣鲤，风静戏群鸥。
    西蜀遨争举，东瓯禊竞修。
    武陵花再识，汉曲佩还投。
    台下溶溶过，堤边漫漫流。
    槛前才泚泚，天外更悠悠。
    泛滥情怀恶，潺暖意思幽。
    远山遮不断，别浦去难留。
    二月溪桥畔，三吴野渡头。
    依前横两桨，特此送孤舟。
    画手方停笔，骚人正倚楼。
    长江飞絮外，更是动离愁。

邵雍　春水短吟
    雪消冰泮渌盈沟，翡翠鸳鸯得志秋。
    长恨远山遮不断，又疑别浦去难留。
    绕堤杨柳轻轻拂，近岸新蒲细细抽。
    满眼烟波杳无际，三吴特地送孤舟。

邵雍　春水吟
    春水{左氵右录}成波，成波无奈何。
    难将染佗物，止可染轻罗。

邵雍　春天吟
    一片春天在眼前，眼前须识好春天。
    春秋冬夏能无累，雪月风花都一连。
    能用真腴为事业，岂防他物害暄妍。
    我生其幸何多也，安有闲愁到耳边。

邵雍　春阴
    日日是春阴，春阴又复沉。
    养花虽有力，爱月岂无心。
    月满方能看，花开始可吟。
    柰何花与月，殊不谅人深。

邵雍　春阴
    花好给久观，月好难久看，
    花能五七日，月止十二圆。
    圆时仍龃龉，开处足摧残。
    风雨寻常事，人心何不安。

邵雍　春游五首
    五岭梅花迎腊开，三川正月赏寒梅。
    相去万里先一月，始知春色从南来。
    何人妙曲传羌笛。尽日清香落酒杯。
    料得天涯水归客，也应临此重徘徊。

邵雍　春游五首
    洛城春色浩无涯，春色城东又复嘉。
    风力缓摇千树柳，水光轻眜半川花。
    烟清翡翠飞平岸，日暖鸳鸯下浅沙。
    不见君王西幸久，游人但感鬓空华。

邵雍　春游五首
    二月方当烂漫时，翠华未幸春无依。
    绿杨阴里寻芳遍，红杏香中带醉归。
    数片落花蝴蝶趁，一竿斜日流莺啼。
    清樽有酒慈亲乐，犹得堦前戏彩衣。

邵雍　春游五首
    人间佳节唯寒食，天下名园重洛阳。
    金谷暖横宫殿碧，铜驼晴合绮罗光。
    桥边杨柳细垂地，花外秋千半出墙。
    白马蹄轻草如剪，烂游於此十年强。

邵雍　春游五首
    三月牡丹方盛开，鼓声多处是亭台。
    车中游女自笑语，楼下看人闲往来。
    积翠波光摇帐幄，上阳花气扑樽罍。
    西都风气所宜者，草木空妖谁复哀。

邵雍　春雨吟
    春雨细如丝，如丝霡霂时。
    如何一靟霈，万物尽熙熙。

邵雍　春园中吟
    春暖游园乃是常，城中殊不异仙乡。
    竹间日日同真侣，水畔时时泛羽觞。
    雨后鸟声移树啭，风前花气触人香。
    林间富贵一般乐，更从其来更不妨。

邵雍　淳于髠酒谏
    赐酒于君，饮不知味。
    执法在前，巩惧无既。
    当此之时，一斗而醉。
    宗族满堂，既孝且悌。
    尊卑以亲，少长有齿。
    当此之时，二斗而醉。
    宾之初筵，跄跄济济。
    献酬百拜，升降有礼。
    当此之时，三斗而醉。
    里闬过从，如兄如弟。
    时和岁丰，情怀欢喜。
    当此之时，五斗而醉。
    朋友往还，讲道求义。
    乐事赏心，登山临水。
    当此之时，八斗而醉。
    男女杂坐，杯觞不记。
    灯烛明灭，衣冠倾圯。
    当此之时，一石而醉。

邵雍　措处吟
    在未定之时，当难处之地。
    方事之危疑，见人之措置。

邵雍　答{上密下冉}秀才求诗吟
    林下闲言语，何须要许多。
    几乎三百首，足以备吟哦。

邵雍　答傅钦之
    钦之谓我曰：诗似多吟，不如少吟。
    诗欲少吟，不如不吟。
    我谓钦之曰：亦不多吟，亦不少吟。
    亦不不吟，亦不必吟。
    芝兰在室，不能无臭。
    金石振地，不能无声。
    恶则哀之，哀而不伤。
    善则乐之，乐而不淫。

邵雍　答富郑公见示正旦四绝
    正旦四篇诗，缘忻七十期。
    请观唐故事，未放晋公归。

邵雍　答和吴传正赞善二首
    洛阳城里一愚夫，十许年来不读书。
    老去情怀难状处，淡烟寒月映松疏。

邵雍　答和吴传正赞善二首
    乐静岂无病，好闲终有心。
    争如自得者，与世善浮沉。

邵雍　答会计杜孝锡寺丞见赠
    四方多善人，予善未毫分。
    有意空求志，无功漫爱君。
    闲行观止水，静坐看归云。
    老向太平里，朝廷正右文。

邵雍　答君实端明游寿安神林
    占得幽栖一片山，都离尘土利名间。
    四时分定所游处，不为移文便往还。

邵雍　答客
    人间相识几无数，相识虽多未必知。
    望我实多全为道，知予浅处却因诗。
    升沉休问百年事，今古都归一局棋。
    乘马须求似骐骥，柰何骐骥未来时。

邵雍　答客问病
    世上重黄金，伊予独喜吟。
    死生都一致，利害漫相寻。
    汤剂功非浅，膏肓疾已深。
    然而犹灼艾，用慰友朋心。

邵雍　答客吟
    说者从来太过乎，道须能卷又能舒。
    人间好事不常有，天下奇才何处无。
    年近从心唯策杖，诗逢得意便操觚。
    快心亦恐诗拘束，更把狂诗大字书。

邵雍　答李希淳屯田
    逢时虽出欲胡为，其那天资智识微。
    弊性止堪同蠖屈，薄才安敢望鹏飞。
    长因访旧欢无极，每为寻幽暮不归。
    花爱半开承露看，奈何花上露沾衣。

邵雍　答李希淳屯田三首
    去岁尝蒙远寄诗，当时已叹友朋希。
    如今存者殆非半，不纵欢游待几时。

邵雍　答李希淳屯田三首
    竹间水际情怀好，月下风前意思多。
    洛社过从无事日，非吾数辈更谁何。

邵雍　答李希淳屯田三首
    胸中日月时舒惨，笔下风云旋合离。
    老去无成尚如此，不知成后更何为。

邵雍　答人放言
    经时不见意何如，重出新诗笑语初。
    物理悟来添性淡，天心到后觉情疏。
    已全孟乐君无限，未识蘧非我有余。
    大率空名如所论，此身甘老在樵渔。

邵雍　答人见寄
    鬓毛不患渐成霜，有托琴书子一双。
    既乏长才康盛世，无如高枕卧南窗。
    明知筋力难为强，犹说云山未树降。
    多谢故人相爱甚，辙鱼幸免困西江。

邵雍　答人乞碧芦
    草有可嘉者，莫将萧艾俦。
    扶疏全类竹，苍翠特宜秋。
    风雨声初入，江湖思莫收。
    无功济天下，藉此一淹留。

邵雍　答人书
    卿相一岁俸，寒儒一生费。
    人爵固不同，天爵何尝匮。
    不有霜与雪，安知松与桂。
    虽无官自高，岂无道自贵。

邵雍　答人书言
    无位立事难，逢时建功易。
    求全自有毁，举大须略细。
    去恶虑伤恩，存恶忧害义。
    徒有仁者心，殊无仁者意。

邵雍　答人书意
    仲尼言正性，子舆言践形。
    二者能自得，殆不为虚生。
