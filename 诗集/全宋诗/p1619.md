<!-- { "loadSidebar": true } -->
    抗章叹高绝，勇退尤知愧。
    去勿穷日力，予环日月冀。
    承君送道乡，硬语吁可畏。
    毋以此自满，当为不止是。
    临别提斯言，少尽交朋谊。
    万里苟同心，吴蜀安有异。

楼钥　送刘晋父监岳
    济南刘夫子，生来逢百罹。
    乃翁负长才，宦游至京西。
    时当建炎间，寇盗纷不齐。
    转徙入湖广，一家屡阽危。
    五羊买海舟，万里向鲒埼。
    舟破投永嘉，有如鸟择栖。
    哀哀老治中，藁葬山之垂。
    母家在衡阳，孤嫠往相依。
    久臣漳滨疾，羁穷命如丝。
    事母以孝闻，执丧礼无亏。
    庐暮屏荤茹，至行彻丹墀。
    有诏宠数蕃，得官只奉祠。
    行年六十二，霜髯照庞眉。
    慨然念防墓，千里来海涯。
    西山如莲华，古今冢累累。
    况此久宿草，芜秽不复治。
    孝思虽甚切，冥漠何从推。
    行道为兴叹，智力无所施。
    有僧几九龄，自言记当时。
    君闻亟叩请，东冈指荒基。
    吾师慕泓公，少也从吾师。
    墓中有版识，仓猝不暇碑。
    素棺无石槨，灰炭周四围。
    君方感斯言，钻穴从旁窥。
    其言皆可验，自此不置疑。
    惟余盖棺木，遗骨不堪移。
    斲石表故阡，遂塞无穷悲。
    此僧老而壮，斗酒如覆卮。
    与君登山椒，下上几如飞。
    竣事才数日，溘然不可为。
    孝感人益仰，真有神相之。
    君曰某不孝，迁奉致失期。
    未得如有失，既得涕满颐。
    嗟我诚寡陋，识君顾已迟。
    一朝来短札，谓我从此辞。
    皎皎真白驹，安得施絷维。
    戴侯旧山长，参语心相知。
    谓余当诗此，颓风激浇漓。
    世出世间法，君方探玄机。
    引证即賸语，焉用骫骳词。
    衡阳尚寄书，当有鸿雁归。
    后会渺无日，为赋古别离。

楼钥　送刘仲起主簿
    刘郎鸾栖海濒色，不减向来人姓习。
    凛然躯干即之温，语恐伤人中有立。
    论交虽厚笑甘体，御吏以严无束湿。
    公余黄卷频卷舒，艺圃工夫日加葺。
    永嘉素多君子僚，休沐新盟有清集。
    伯伦忽去谁鲸吸，欲挽不留情悒悒。
    君方年盛才有余，逸骥宁容在羁馽。
    期君速蹈功名机，塞草连云朔风急。

楼钥　送吕周辅宗丞守崇庆
    从昔传家学，当今良史才。
    声名冠西蜀，风节象东台。
    朝迹何收速，归心挽不回。
    一麾从此去，万里可能来。

楼钥　送吕周辅宗丞守崇庆
    旧矣唐安郡，龙潜府号新。
    当年一绛帐，今日两朱轮。
    民意来何暮，仁声暖似春。
    剑南毋恋却，鳌禁要词人。

楼钥　送吕周辅宗丞守崇庆
    秘甚先天学，谁传陆士龙。
    上方留自近，天岂不相容。
    契托君家厚，情惟我悲钟。
    殷勤训犹子，他日使追踪。

楼钥　送内弟汪耐翁随侍因赴临川推官
    之子长才盍要津，未知此别几经春。
    且为湓浦过庭子，径作临川入幕宾。
    生长外家身已死，周旋中表意尤亲。
    从今家问须情实，莫事虚文学外人。

楼钥　送内弟汪强仲赴台州税官
    雕鞍去去不容攀，柳下门墙辍往还。
    可但征商私龙断，不妨拄颊看巾山。
    右军墨妙惟修禊，太傅才高亦抱关。
    只尺亲庭毋苦恋，有人能伴适尔床。

楼钥　送内弟汪庄仲赴浙西仓幕
    家食八经秋，兹焉嘉宦游。
    往依王仲宾，况事薛居州。
    寄信凭鸿羽，题诗记虎丘。
    云飞亲舍近，时望海东头。

楼钥　送内弟汪作德赴建德主簿
    今日望春下，送春还送行。
    簿书须著意，家世有余清。
    潇洒桐庐郡，文章陆士衡。
    公余定多暇，无废读书声。

楼钥　送倪正父尚书守南徐
    君如春柳我如松，晚岁重逢意愈通。
    日日公余搜理窟，时时史暇乐谈丛。
    友朋罕有心相照，兄弟惟应姓不同。
    此别未知何日见，掺祛无语对西风。

楼钥　送倪正父尚书守南徐
    满腔忠膜与嘉谟，空洞它无一物余。
    有语莫非忧国志，欲行犹上荐贤书。
    已欣勇退成清节，更喜高眠即故庐。
    郎庙须公经济手，不应敛惠向南徐。

楼钥　送倪正父尚书守南徐
    几回去国向吴兴，出处虽高事不平。
    兹以优恩临北固，不妨禁直寓西清。
    羡君决去行何速，愧我求归计未成。
    渏水东西又千里，壮怀堂上未忘情。

楼钥　送倪正父侍郎使虏
    经帷亲见犯天颜，口伐何劳抗可汗。
    故国应悲周黍稷，遗黎犹识汉衣冠。
    殊邻谍报终难测，累岁要盟恐易寒。
    驰至金城上方略，始知颇牧在金銮。

楼钥　送钱伯同寺丞守严陵
    去年送君来，今年送君归。
    君善全去就，我独念别离。
    君是忠孝家，袭紫传金龟。
    门户二百年，所寄在一夔。
    少年便老苍，况今更险夷。
    不独妙言语，理窟深莫窥。
    健笔照手泽，典刑从可知。
    向来御祥琴，欲把江海麾。
    促召归旧班，退食方委蛇。
    世事等飘瓦，人情叹燃萁。
    向非浑金质，百炼岂不衰。
    浩然赋归欤，洁身而去之。
    为僚曾未几，弃我忽若遗。
    君既弃我去，谪仙复追随。
    陡去二良友，掺祛重分岐。
    前别易再会，今见当何时。
    才具素绝纶，涵养日以滋。
    且为牧严陵，赤手摩疮痍。
    归来应不晚，青毡当属谁。
    愿君厚自爱，岁寒尚相期。

楼钥　送秦仲防通判
    清德曾瞻启庆碑，孙曾清更畏人知。
    只缘一介弗轻取，坐使斯民不忍欺。
    濑水家传御书卦，宣城手写送行诗。
    典刑尚继金銮旧，马氏一门谁白眉。

楼钥　送秦仲防通判
    题舆再到海东涯，嗜学深於入幕时。
    一字未通终不置，五行俱下尚嫌迟。
    情亲端有卜邻意，别后空劳望月思。
    老我无因可重见，祝君来此拥旌麾。

楼钥　送秦仲防制干
    秦郎相家子，被服一寒士。
    不味膏粱珍，嗜书如嗜芰。
    仕途乐平进，欲上行或止。
    制使护瀛壖，婉画幕中试。
    不避痴儿讥，但欲了官事。
    君贤他可及，好善无与比。
    公余仍进学，访问无巨细。
    片言苟有闻，必欲穷根柢。
    一介有可观，穷阎必躬履。
    老我甘投闲，衡门人所弃。
    惟君异时好，时来访生死。
    淡交久而敬，清谈或移晷。
    一朝语余别，掺祛不容已。
    向来二三公，颇亦同臭味。
    去去群欲空，今君又行矣。
    欲归投金濑，尚眷甬东水。
    结交多老苍，要路有知己。
    青毡我家旧，勉旃收上第。
    先听传除书，使我喜不寐。
    别后未想忘，毋爱书一纸。

楼钥　送清道者住投子山
    一钵一衲，一丘一壑。
    非去非住，无相无作。
    一脚踏著投子机，不被傍人轻摸索。

楼钥　送人之官池州
    春空吹雨　　余寒，去去扁舟不可扳。
    伊昔曾游三大水，到今独记九华山。
    想君脉脉征途远，属我悠悠梦境閒。
    回首江山固无恙，怀人倚待好诗还。

楼钥　送石应之司户归剡以室迩人远为韵
    捷径指终南，索价讥少室。
    穷达岂无命，踏地胡不实。
    之人吏海隅，所吐百未一。
    夷涂澹无营，君其有终吉。

椴　钥　送石应之司户归剡以室迩人远为韵
    年来叹离群，磨琢殆无几。
    资凡学益落，驽骀费尺箠。
    羡君富春秋，发轫方自迩。
    骅骝更著鞭，洗眼日千里。

楼钥　送石应之司户归剡以室迩人远为韵
    南明千古秀，庆源久益新。
    剡溪照人清，况复屈斯人。
    掺祛不容留，椒觞思拜亲。
    他年风雪中，扁舟傥知津。

楼钥　送石应之司户归剡以室迩人远为韵
    平生贪贤心，山川恨悠缅。
    宁知日相见，怀抱竟不展。
    樽酒了无暇，离情果深浅。
    室迩犹许痚，况今乃真远。

楼钥　送叔韶弟赴官钱清
    蕞尔钱清镇，兹行正为贫。
    九夷犹可处，十室岂无人。
    官守毋卑小，城居缓卜邻。
    老夫平日事，所至若终身。

楼钥　送叔韶弟宰华亭
    试邑云间事最多，直将心力细礲磨。
    固知三泖五茸胜，其柰千疮百孔何。
    敏手未须施霹雳，疲民正欲听弦歌。
    规橅稳作三年计，徐上青云鬓未皤。

楼钥　送苏伯昌大卿
    禁路岧巆欲问津，抗章便自乞閒身。
    闵劳剧部皇情厚，寓直中奎宠数新。
    飞輓正资经济手，典刑终念老成人。
    赤松未许长为伴，归取青毡继颍滨。

楼钥　送苏伯昌大卿
    甬东曾幸拜苏天，外府官僚复备员。
    前辈风流真在眼，名公谈笑辱忘年。
    浙江相对一卮酒，婺港欲行双桨船。
    门键马衔难作远，西风停立但茫然。

楼钥　送苏寿甫少卿赴潼川漕
    老坡送江直入海，君今归寻江之源。
    外台去乡苦不远，为持使节临潼川。
    君家家世四海闻，单于一问惊胡尘。
    归来便合上清禁，胡为日念横峨岷。
    贤哉群从传家风，夕郎名节世所宗。
    诸卿亦复载清德，况君又似尚书公。
    寿皇念旧久更深，圣明亲擢传玉音。
    君归宁能及黔突，定应召馹来追寻。
    清献入蜀携一龟，君今数鹤同载归。
