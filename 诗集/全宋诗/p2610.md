<!-- { "loadSidebar": true } -->
宋祁　寿州十咏　春晖亭
    涉园憇何处，道左荫华榱。
    幽寻乏朋往，胜晤徒自知。
    文禽弄不歇，惠风至无期。
    含情重徙倚，物色到霞霏。

宋祁　寿州十咏　清涟亭
    烟簊环曲堤，飞轩俯幽渚。
    水容静可鉴，倒见城头树。
    青蒲矗尔秀，白鸟瞥然去。
    胜晤与时新，遂歌奚能叙。

宋祁　寿州十咏　秋香亭
    兰菊被秋坂，危宇冠层巔。
    杂树自隐日，脩条争刺天。
    石斜苔附秀，樛穷蔓倒悬。
    撷英欲谁遗，伫立徒娟娟。

宋祁　寿州十咏　式燕亭
    使君班春还，于焉街吾属。
    四阿住翚棘，聊以便凉燠。
    栋表飞云逝，题端邀月宿。
    无德与斯人，式宴良自恧。

宋祁　寿州十咏　望仙亭
    尝闻淮南王，鸡犬从此去。
    至今山头石，马踖尚有处。
    使臣辞从官，终日绝尘虑。
    望望云汉间，想见宾天驭。

宋祁　寿州十咏　熙熙阁
    东谯已自高，复此构层宇。
    谁谓淮南远，风物美无度。
    飞岑纳昼碧，流月遗宵素。
    揆予乏仙气，楼居庶可慕。

宋祁　寿州十咏　狎鸥亭
    昔人有机心，鸥鸟舞不下。
    太守心异昔，寒灰与时化。
    尔既不我猜，余亦无尔诈。
    随波以全躯，于兹伴多暇。

宋祁　寿州十咏　斋云亭
    肇允缔层宇，岧岧少城隈。
    凭轩肄师孑，中坐合宾罍。
    白日披霞上，苍山障雾回。
    眷言西北道，吾师安在哉。

宋祁　书怀
    颜徒陋巷不堪忧，日晏南荣拥敝裘。
    已识交情一贵贱，宁论书置自沈浮。
    争名在昔闻探穴，嗅饵何人肯直鉤。
    强欲诛茆启三径，邑中无客继羊求。

宋祁　书怀
    功成有意避斋坛，睨柱无瑕玉更寒。
    万里长风收戍旆，三年零雨拂归鞍。
    樽中酒美催高会，圯上书閒得细看。
    岁晏雪园宾盖少，要须枚叟奉馀欢。

宋祁　书怀寄郭正
    侨籍依三辅，愁颠遍二毛。
    星灰对遒尽，泪卷掩劬劳。
    并欢丝兼路，都捐笔与刀。
    思旌初不定，离绪僪堪缲。
    丑是流离子，材真朴速曹。
    未成虞弁进，旋似郭竽逃。
    邑聚巑岏合，都城郁律高。
    惟馀故人意，恋恋剧绨袍。

宋祁　书局梅圣俞刘仲更二学士讣问继至潸然有感
    二子继沦阏，惜哉难具论。
    麈毛如昨语，墨藁未乾痕。
    翣雾迷归柩，{流氵换忄}风惨葬原。
    风流尽逝水，日月促陈根。
    从古死皆有，由来命罕言。
    病夫长恸罢，翻幸岿然存。

宋祁　书斋前柏八侏森植翠茂
    总总长柯上，离离翠实疏。
    休夸冒霜雪，仅得守门闾。

宋祁　抒怀呈同舍
    本自草茆贱，非贪箕斗名。
    客心摧似橹，官谤沸如羹。
    昼役迴肠数，秋扶病体轻。
    长年书转忘，多露涕先横。
    已分嘲扬吃，频遭詈楚伧。
    矜毗两蜗角，荣辱一棋枰。
    越蟹丹螯美，吴蒪紫線萦。
    他年五斗米，犹足代寒耕。

宋祁　抒怀恭答待制施正臣
    谁谓斯人玷玉堂，忧怀易得复难忘。
    素书不答还堆案，长簟无情但竟床。
    涸思论文成轧轧，流年著鬓有苍苍。
    病襟殊忘支离丑，为恃君家白雪章。

宋祁　抒怀上南京常山公
    缁帷怅别倏经年，荣路心危重惘然。
    宁死道边终自直，狂歌河上欲谁怜。
    魂随夜蝶星垂地，信断秋鳞水接天。
    早晚承明庆三入，愿持云汉续遗篇。

宋祁　抒怀上孙侍讲学士
    仆本寒乡士，始愿托田陇。
    偶与亨会并，遂竊空名宠。
    鼁胄信清闲，文书无倥偬。
    牵丝玷外举，挟册陪春诵。
    缥帙芸叶香，清池璧流壅。
    虽均五能知，犹冀三陌踊。
    有志慕孤直，多言畏奇中。
    往往犯怒狙，时时遭嚇凤。
    脅肩方病畦，洗足几成湩。
    言充卫士爨，赋盖吴人畒。
    但望不汝瑕，安能贾予勇。
    丛云属帝辰，焌油乐贤共。
    前追三代风，旁鼓天下动。
    方正召华鄐，贤良命晁董。
    务擢平津对，无罪贾生恸。
    裒然君隽来，烂若春葩纵。
    咨予苦涩讷，望风犹阴拱。
    愁多目似蒿，疾久带移孔。
    直虑醒而狂，遂同微且尰。
    三千御上方，八九吞云梦。
    订正清庙诗，白罢旅獒贡。
    夫宁本无志，良忧拙于用。
    击辕固歌鄙，殙金诚外重。
    中夕抚躬叹，明恩愧孤奉。
    況复年苒苒，坐惊头种种。
    闲居昔有潘，广宅今非仲。
    尘容化衣襘，雨气昏刀{左革右奉}。
    所赖庇明哲，盱衡顾閒冗。
    每辨骥垂耳，力排儒发冢。
    不尔谢病归，鉯钓事江葑。

宋祁　抒叹
    寒日不我驻，岁阴生事微。
    孤怀百感萃，双鬓二毛稀。
    樵突沉残桂，尘编拥故帏。
    况无安邑累，身托故山薇。

宋祁　舒雁
    庄周悲杀雁，本为不能鸣。
    宁识山阴误，能鸣亦就烹。

宋祁　蜀地海棠繁媚有思加腻幹豷條苒弱可爱北方所未见诸公作诗流播西人
    蜀道天馀煦，珍葩地所宜。
    浓芳不隐叶，并艳欲然枝。
    襞采分群萼，均霞点万蕤。
    迴文锦成后，夹煎燎烘时。
    蜂蕊迎衔密，莺梢向坐危。
    浅深双绝态，啼笑两妍姿。
    绛节排烟竦，丹鈍落带垂。
    童容鄣畏薄，便面到忧迟。
    媚日能徐照，暄风肯遽吹。
    惜观当晼晚，留恨付离披。
    丽极都无比，繁多僪自持。
    损香饶麝柏，照影欠瑶池。
    画要精侔色，歌须巧骋辞。
    举尊频语客，细摘玩芳期。

宋祁　树柳
    为爱当年濯濯姿，动春摇雾不胜垂。
    條供越绝千丝纲，叶斗章台半额眉。
    肯共桑榆悲日晚，宁同枳橘过江移。
    待君合抱相看岁，定是金城洒涕时。

宋祁　潄玉斋前杂卉皆龙图王至之所植各赋一章凡得八物或赏或否亦应乎至
    不枝惟叶茂，无幹信中空。
    所以免摧折，为依君子风。

宋祁　潄玉斋前杂卉皆龙图王至之所植各赋一章凡得八物或赏或否亦应乎至
    织茎寒始密，秀叶晚逾滋。
    芳意君须识，群葩摇落时。

宋祁　潄玉斋前杂卉皆龙图王至之所植各赋一章凡得八物或赏或否亦应乎至
    有名见郑风，今赏异畴日。
    采花当采根，可能治民疾。

宋祁　潄玉斋前杂卉皆龙图王至之所植各赋一章凡得八物或赏或否亦应乎至
    修茎无附叶，繁萼攒庭首。
    每欲问诗人，定得忘忧否。

宋祁　潄玉斋前杂卉皆龙图王至之所植各赋一章凡得八物或赏或否亦应乎至
    脩脩稍出类，辞卑不肯丛。
    有节天容直，无心道与空。

宋祁　潄玉斋前杂卉皆龙图王至之所植各赋一章凡得八物或赏或否亦应乎至
    移植自西南，色浅无媚质。
    不竞灼灼花，而效离离实。

宋祁　潄玉斋前杂卉皆龙图王至之所植各赋一章凡得八物或赏或否亦应乎至
    压枝高下锦，攒蕊浅深霞。
    叠采晞阳媚，鲜葩照露斜。

宋祁　潄玉斋前杂卉皆龙图王至之所植各赋一章凡得八物或赏或否亦应乎至
    红白相嗣繁，色纯香亦浅。
    相对庭户间，俗尚焉能免。

宋祁　衰感
    眩罢目还暗，花残鬓益稀。
    长吟病庄舄，孤愤老韩非。
    坊酒叨常秩，鵰花滥赐衣。
    家田耕熟未，元亮欲言归。

宋祁　衰感
    秋色遍华颠，真成私自怜。
    身慵宁复事，秋早不依年。
    作吏惟思隐，从僧寖悟禅。
    支离果如此，只称据梧眠。

宋祁　霜宇
    霜宇澹秋光，峥嵘歇岁芳。
    地形侵楚庳，渠尾入淮长。
    弜集牛初下，罗稀鸟恣翔。
    病悰多感极，身托茂陵傍。

宋祁　水声
    淙波声可爱，最与静相宜。
    激射不平处，潺湲无罢时。
    拥花含骤咽，碍石溅空危。
    便作山林趣，宁妨吏隐师。

宋祁　水亭
    地渍蚌衣接，天澄縠雾开。
    微风发琴籁，残月减珠胎。
    鸟散织条动，鱼游细浪来。
    坐堂兼伏槛，恨乏楚人才。

宋祁　水文叠石
    晓波清苍痕，貀激翠将腐。
    奔涛已东决，磊块留不去。
    巧匠取之出，入资园亭趣。
    阴罅囓馀苔。寒凹逗轻露。
    彼怪予弗谈，不转吾所慕。

宋祁　水月
    渺渺遡云波，盈盈柅霜驭。
    碎璧拥舟来，流金映沙聚。
    夜寂波已休，何人荐真趣。

宋祁　顺祀诗
    孰顺其祀，明明天子。
    天子谦让，诏群臣其议。
    惟章献、章懿，遂祔先帝。
    宜索而典，而古而今。
    顺考攸宜，慰我孝心。
    群臣稽首，不远厥成。
    伊先猷是程，伊大孝是经。
    匪祥符孰从，则莫我京。
    三代庙寝，止一帝后。
    汉制已迁，儒臣罔究。
    礼缺不称，因朴趋陋。
    亲靡祔尊，神挈斯佑。
    帝曰俞哉，予奉二慈。
    匪曰无典，实成训是依。
    促灼尔龟，爰蕝尔仪。
    琢金追玉，昭款信辞。
    不敢先后，惟以顺跻。
    孟冬十月，大飨其时。
    朕不惮勤，于庭遗之。
    吉日辛酉，帝自文德。
    至于大庆，奉宝授册。
    永怀劬劳，孝贯天极。
    虞宾在位，百官承式。
    顯顯太岁，惟册宝是将。
    和鸾有容，龙旗孔扬。
    既至于庙，是承是告。
