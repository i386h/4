<!-- { "loadSidebar": true } -->
    醉袖舞低千嶂月，钩纶翻动五湖秋。
    可怜旧日飞觞处，波影空摇百尺楼。

林季仲　中秋不见月
    淹淹一夜雨，脉脉万方情。
    勿怪云多妬，从来物恶盈。
    水浑珠自莹，垢尽镜还明。
    共赏此时月，无论阴与晴。

林季仲　中秋次韵
    一叶下庭木，初敲窗户秋。
    阴云偏妬月，衰病懒登楼。
    勋业头先白，江河泪未收。
    停桡是吾土，休梦野堂游。

林季仲　重九前一日宿灵岩
    马上衰颓只自嗟，惊心那复见黄花。
    花如相问终羞澁，底甚重阳不在家。

林季仲　州将设宴诸荐士
    化蜀文翁竟好文，坐令风物一番新。
    争飞方朔三千牍，何止平原十九人。
    棫朴伫观周室富，茅芹先傍鲁宫春。
    使君劝驾无多语，莫学公孙只为身。

林季仲　周希父赋梅次韵三首
    村舍江南雪意迟，月边初破两三枝。
    输他一点先传得，回首千花总后期。
    春事循环宁有尽，岁华晼晚漫多悲。
    君诗到眼如图画，写出行人立马时。

林季仲　周希父赋梅次韵三首
    岁华物意两俱迟，开到前村第几枝。
    抱影自怜春有信，冲寒长指雪为期。
    音传陇首人相忆，恨入楼头角正悲。
    最是一年难忘处，小桥流水夕阳时。

林季仲　周希父赋梅次韵三首
    岁寒谁复慰栖迟，篱落初横一二枝。
    试问春从何处去，又凭梅报有来期。
    巡檐索笑如相识，倚竹怀新却自悲。
    花瘦恼教人共瘦，月明风定酒醒时。

林季仲　周希父见寄次韵
    松菊荒三径，风尘走十年。
    家山忆到骨，世路厌摩肩。
    懒计诗工拙，宁分酒圣贤。
    从他诮便腹，老去只贪眠。

林季仲　周希父挽词
    忆昔同年友，吾乡有六人。
    而今如梦寐，强半委埃尘。
    云护霜天晚，梅含野迳克。
    回头赋诗处，清泪堕江滨。

林季仲　昨夜梦陪后乘次前韵
    落花迷晓径，零露点秋畦。
    节物惊衰鬓，登临忆故栖。
    苍苔痕过履，修竹湿新题。
    昨夜寒窗梦，相随叠嶂西。

岊　波斯岩
    何物波斯有此岩，岩前央后著深潭。
    双猊顾母鱼鳞脊，峙阙迎滨玉笋簪。
    立塑崩崖天入牖，垂缨宝盖佛留龛。
    使君劝课亲来此，谩与邦人父老谈。

岊　句
    山中有寺寺有阁，阁外之山横翠来。

岊　礲岩
    尝闻仙人渡海术，授以尺杖如飞龙。
    凭虚闭目不敢瞬，波涛汹涌喧天风。
    兹岩山窟飞海岸，进扫一涧声何雄。
    瞑行千步水入耳，明探万壑云生胸。
    嵚崖滴乳芝玉脆，剜穴喷泉水莲腮红。
    神仙缥缈在何许，心平意定天为通。
    此行况复匪游戏，出门借问春耕农。

岊　盘石
    卷烟阁西官道长，一水东注襟沧浪。
    山连踞虎岩如屋，栈接飞鸾石作梁。
    田野四时歌乐土，关何千里隔蛮乡。
    我来九载叨民牧，亿万斯年说太康。

岊　青田岩
    老鹤回翔去几年，至今岩壑此名传。
    跻攀分寸疑无路，飞入方壶却有天。
    白象绿狮呈怪石，神泉深洞隐真仙。
    细年滴孔流脂处，不是青田是玉田。

林杰　七夕
    七夕今朝看碧霄，牵牛织女渡河桥。
    家家乞巧望秋月，穿尽红丝几万条。

林杰　王仙君坛
    羽客已登云路去，丹砂草木尽凋残。
    不知千岁归何日，空使时人扫旧坛。

林经德　挽胡季昭
    扶植纲常抗直声，白头不惮岭南行。
    书云惟孝友兄弟，臣罪当诛王圣明。
    削籍投荒从宝庆，陟阶录后赖端平。
    朝家赐谥今方举，凛凛孤忠死亦生。

林景清　蔡琰归汉图
    文姬别子地，一骑轻南驰。
    伤哉贤王北，一骑挟二儿。
    二儿抱父啼，问母何所之。
    停鞭屡回首，重会知无期。
    孰谓天壤内，野心无人彝。
    万物以类偶，湿化犹相随。
    穹庐况万里，日暮惊沙吹。
    惜哉辨琴智，不辨华与夷。
    纵怜形势迫，难掩节义亏。
    独有思汉心，写入哀纮知。
    一朝天使至，千金赎蛾眉。
    雨露洗腥瘢，阳和变愁姿。
    出关拜汉月，照妾心苦悲。
    妾心傥未白，何以觐彤墀。
    狐死尚丘首，越鸟终南枝。
    如何李都尉，没齿阴山陲。

林景清　毗陵太平院壁间画山水熟视之有飞动势殆仙笔也
    山风不动云四寂，万顷波涛生素壁。
    三峡夜怒摇星河，九溟昼沸卷霹雳。
    谁将江海一笔吞，华阳入砚玄波翻。
    灵鳌东转坤轴动，惊浪出没蛟与鼋。
    毫端分寸千万里，人心之险亦如此。
    老僧阅世如阅画，面壁凝然悟玄理。
    嗟余老作汗漫游，寒光飞动六月秋。
    乃知瞿唐在平陆，安得竹叶吹成舟。

林景熙　白拒霜
    美人潇洒江水东，玉为肌骨冰为容。
    岂无嫣红闹别浦，自性淡伫羞迎逢。
    燕脂百斛斗宫饰，白帝有令毋纤稼。
    霜纨雾谷许在列，其敢诲冶女不共。
    阿环羽衣曾按舞，睡棠何事分春浓。
    不如淡扫粉亦却，诸姨合避虢国封。
    当时亲承香露渥，峡梦回首云无踪。
    空闻天王守太白，朝元阁下悲秋苏。
    我来殷勤为花寿，铅霜赠尔瑶兔舂。
    却向花间酌清气，叱御勿进琉璃锺。

林景熙　拜岳王墓
    寥落一杯在，英雄万古冤。
    孤忠悬白日，遗恨寄中原。
    树老残霞澹，尘深断碣昏。
    东南天半壁，往事泣寒猿。

林景熙　半云庵
    天地等蘧庐，结庐复何事。
    一间亦寄耳，况乃寄所寄，
    我身正似云，於此适相值。
    买邻不用钱，平分有余地。
    岂不爱专壑，孤立圣所惧。
    平生志八荒，泽物乃吾素。
    我行云不随，云行我复住。
    出处两何心，得非以时故。
    造物无全功，苍生竟谁吁。
    石床坐忘言，各分一半愧。

林景熙　宝积寺僧舍古梅一树皆荣而顶独枯即席为赋
    铁虬偃蹇八尺强，云屋深深吹玉香。
    开遍枝南与枝北，顶顽不受春风德。
    悄如枯禅坐瞿昙，霓旌羽葆来毵毵。
    世情冷暖异荣朽，道眼看来两何有。
    炎州岭上识袒衣，参横月落皆玄机。
    老僧与客一笑顷，醉籍莓苔弄疏影。
    醒来忽忆孤山前，系舟老树飞雪天。
    翠羽无声江色冻，夜兰秉烛浑疑梦。

林景熙　宝林寺鳗井
    云根藏海眼，灵物此中蟠。
    吐沫晴岩雨，飞阴夏木寒。
    何年化龙去，半日待潮看。
    消长从谁问，微吟倚石阑。

林景熙　辟雍
    冠带百年梦，昔游今重嗟。
    璧池春饮马，槐市暝藏鸦。
    堂鼓晨昏寂，廊碑风雨斜。
    石经虽不火，岁岁长苔花。

林景熙　避寇海滨
    偶动乘桴兴，孤筇立海头。
    兵尘何处避，春色使人愁。
    腥浪翻蛟室，痴支结蜃楼。
    神山空缥缈，水弱不胜舟。

林景熙　别方槐庭山人二首
    半生书剑孤心老，万里山川两眼醒。
    空向西陵问佳气，舜田禹穴草青青。

林景熙　别方槐庭山人二首
    夜阑深语剔寒缸，别意萧萧竹半窗。
    明日孤帆鸿影外，东风残雪过曹江。

林景熙　别所亲
    人生重离别，况此双鬓蓬。
    亭柳非故色，昨夜吹霜风。
    临分复携手，野色犹蒙蒙。
    愁深转无语，写入潺湲中。
    一水分两支，来共高高峰。
    出山暂相失，到海终相逢。

林景熙　别王监簿
    玄发相逢雪满颠，一番欲别一凄然。
    离亭落日马嘶渡，旧国西风入唤船。
    湖海已空弹铗梦，山林犹有著书年。
    蓬莱不隔青禽们，还折南枝寄老仙。

林景熙　蔡琰归汉图
    文姬别胡地，一骑轻南驰。
    伤哉贤王北，一骑挟二儿。
    二儿抱父啼，问母何所之。
    傍鞭屡回首，重会知无期。
    孰云天壤内，野心无人彝。
    凡物以类偶，湿化犹相随。
    穹庐况万里，日暮惊沙吹。
    惜哉辩琴智，不辩华与夷。
    纵邻形势迫，难掩节义亏。
    独有思汉心。写入哀弦知。
    一朝天使至，千金赎蛾眉。
    雨露洗腥瘢，阳和变愁姿。
    出关拜汉月，照妾心苦悲。
    妾心倘未白，何以觐彤墀。
    狐死尚首丘，越鸟科南枝。
    如何李都尉，没齿阴山陲。

林景熙　草花
    不入群芳谱，生机屑化工。
    十年多旷土，一种自春风。
    蛙吠残阳影，萤明细雨丛。
    令人怀洛艳，锦幄照帘栊。

林景熙　昌原怀古
    牛头一星化为石，千仞棱层垂铁脊。
    隆隆隐隐佳气藏，列峰环拱效圭璧。
    玉棺何代埋云根，三朝万乘子复孙。
    典册辉煌照九土，岁时园庙严骏奔。
    轮支自古几翻覆，山灵不守松柏秃。
    离离荒草鬼火青，麦饭无人洒林麓。
    我来吊古欲雪天，梵宫金碧栖寒烟。
    残僧相对语寂寞，苔梅隔岭春年年。

林景熙　长至日
    观物间中得化机，相随野鹤立多时。
    遗编蠹老芸空辟，旧念灰寒管不吹。
    夜气清明非药鼎，春风消息在梅枝。
    三杯美酒微微醉，细和尧夫击壤诗。

林景熙　陈子植草庐成求予赋
    老矣杜陵客，草堂倚江干。
    故人相幽筑，皇天悯生还。
    君家付楚炬，结构当时嘻。
    谓得风雅力，竹木供大官。
    城边夜归鹤，杳杳发长欢。
    朱甍昔峨峨，碧草今曼曼。
    何去荫白茅，容膝有余安。
