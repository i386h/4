<!-- { "loadSidebar": true } -->
    诗书犹见负，韦布未相辞。
    有处可弹铗，何愁无置锥。
    丈夫行止计，不必问妻儿。

曾丰　吴必显欲远出谒故旧愬情悃赋二章赞其行
    贫宁少壮贫，贫老却难禁。
    儿女婚姻逼，风霜疾病侵。
    令渠常白眼，见子亦寒心。
    况是旧相识，人人义断金。

曾丰　吾郡之望罗彦方过听以予有诗癖古风特枉杰作之贶不可虚辱赋一篇谢
    声生于气诗之体，于气要穷所从起。
    事制于义诗之理，于义要穷所从止。
    一元开辟三才矣，万世纲维十伦尔。
    我初传此无上宗，君今下我未到工。
    胸中周召次毕公，笔端雅颂余国风。
    不容阴阳作穷通，可与天地为始终。

曾丰　吾宗翔叔学诗知方矣与之商榷次勉之蹈大方焉
    浩劫以来无限诗，牢笼收拾若为齐。
    未离声病即为韵，犹涉色尘皆是题。
    三代后无濮上，百年前岂有江西。
    子其高出诸公右，恐大高时少放低。

曾丰　五凌晨七月闲赋
    二十年前到已曾，今虽重到眼犹生。
    海无弃水归斯受，山不留云用则行。
    去雁来鸿如互避，稚金老火若交争。
    天机养至相忘处，物意天心两太平。

曾丰　五羊城南野行书所见
    棘篱围败圃，石桷盖倾墙。
    人缉蕉为市，家储蔗作粮。
    断桥铺以竹，全木听成航。
    要作南中记，曾须到海乡。

曾丰　五羊遣书问董仲修二首
    八面海风乱，四时天气均。
    常馐皆药物，熟客只医人。
    笔研为谋左，烟岚与死濒。
    仅从危得饱，姑以健偿贫。

曾丰　五羊遣书问董仲修二首
    风雨犹关梦，江山不隔心。
    宁无疑信息，未得吉凶音。
    岁月催人候，春秋得趣深。
    明年天子诏，沙里得淘金。

曾丰　五羊食荔枝龙眼
    素闻岭南风，今假岭南馆。
    穷秋余夏蒸，初腊借春暖。
    披衣汗流衣，握简汗流简。
    似登头痛山，而坐身热坂。
    谁其善解纷，荔枝杂龙眼。
    满盘随情堆，入手信意拣。
    强餐饱为期，一澡得三浣。
    疑吞玄冰丸，复咽飞雪散。
    猗欤两清姿，南多北何罕。
    天曾无全功，地固有偏产。
    犹记记客闽，厌饫腹频坦。
    一离余十年，口与南味断。
    渴者易为饮，志得而意满。
    儿辈舌太饶，平章味长短。

曾丰　五羊同官真率
    小醵无妨职，嬉游不离城。
    盘随丰俭出，杯听浅深倾。
    附耳俱情话，巡檐各意行。
    归犹有余兴，后会莫寒盟。

曾丰　五羊中秋热未艾
    火气之余金气乘，岭南寒暑独无凭。
    虽非漟地亦卑温，不必梅天皆郁蒸。
    椰子簟凉肤起粟，荔枝膏冷齿生冰。
    休言恶地欠霜雪，似为贫家省絮缯。

曾丰　五月一日薄暮至三水倚樯欹枕
    皓月三江口，青苹四岸边。
    风头横立海，水面上浮天。
    阴气犹能杂，阳威不敢燃。
    夏行秋月令，造物相吾眠。

曾丰　戊辰闰月晋康久不雨上弦日祷于圣妃诸祠拜罢雨作连日沾洽倅车陈赋
    两鬓闲时为国苍，况乘五马小腾骧。
    方当赤地頾皆顣，据尔黄堂心独凉。
    雷雨影从千里快，犁锄忽起一时忙。
    少宽郡守汉丞责，幸不空餐粟一囊。

曾丰　戊申除夕送岁
    四十余番送岁回，百年身世半摧颓。
    更将四十余番送，岁定相辞不复来。

曾丰　戊戌与彭元忠相别于安城丙午皆为东广幕属遂获再集
    同郡同年五弟兄，两人犹幸窃余生。
    要闲莫苦追名路，得健休冤落选坑。
    一别九年头半白，三城重见眼增明。
    相从诗酒莫相舍，分散何时又合并。

曾丰　西蜀泉上人久留中都三首
    佛出西方打底州，西人何用更东游。
    骑驴莫说寻驴事，办取工夫一转头。

曾丰　西蜀泉上人久留中都三首
    担水人家旦过寮，骑牛来看浙江潮。
    相逢便说三生话，不管人言舌太饶。

曾丰　西蜀泉上人久留中都三首
    特地东游访祖师，东人占了钵和衣。
    幸余只履为心印，犹在西方可急归。

曾丰　檄充晋康考官舟行薄暮霞光与水相映缅怀诸幕兄二首
    水作琉璃碧，霞为琥珀红。
    因依光迭射，毕竟色俱空。
    鼓楫乘秋气，掀篷纳晚风。
    长教凉似许，判得住南中。

曾丰　檄充晋康考官舟行薄暮霞光与水相映缅怀诸幕兄二首
    同幕时相叙，清谈到夜分。
    一朝才被檄，两处便拘文。
    未学归巢雁，犹为出岫云。
    南中不闻雁，有雁不堪闻。

曾丰　檄往校旁郡艺舟行值董仲修来赴漕试复小舣相揖叙乃行二首
    吾方怀檄出，子恰负琴来。
    津次俄相值，船头且暂回。
    大鹏风翼起，老骥雪蹄开。
    南斗无多避，余星不是魁。

曾丰　檄往校旁郡艺舟行值董仲修来赴漕试复小舣相揖叙乃行二首
    命为天所左，身落广之东。
    剩有南归雁，全无北至鸿。
    夜怀浑欲恶，秋事半归空。
    重九黄花酒，相期一笑同。

曾丰　檄至德庆舟中晚眺
    雨过山毛净，潮生水面平。
    群鸦团晚色，一鹊发秋声。
    所至好为客，其容宽作程。
    吾痴愁不了，愁亦太痴生。

曾丰　暇日集越王台
    著脚卧云室，回头盖海亭。
    水为三面白，山作四围青。
    野鸟余清唘，幽人得醉听。
    篮舆不容款，科思渺南溟。

曾丰　宪使范右司具馔属属官为主人又属衡阳张宰助筵同游石鼓书院
    湘水前萦带，蒸江后引裾。
    中容齐塔阜，上建读书庐。
    气象河汾上，规模景佑余。
    帝王无异学，孔孟有遗书。
    绛帐讲之熟，青衿受以虚。
    心原逢左右，理窟悟终初。
    糟粕包高厚，精华寄起居。
    作成端若此，徵用合何如。
    学士唐全炬，经师汉石渠。
    致君登栗陆，措俗减华胥。
    访古行陪履，观光坐接祛。
    上台供瓮酒，傍县具盘蔬。
    笑脸人人醉，设眉个个舒。
    传香薰駈駀，寄傲卧籧簒。
    如浴沂中水，而观濠上鱼。
    落晖犹可却，上马不妨徐。
    纪胜俾传远，书崖字放疏。
    姓名年月日，刻罢赋归欤。

曾丰　乡友严上舍过我妙山逆旅中示二绝句随继韵谢
    相逢初不出相期，笑见熙间喜见眉。
    总是庐陵老惮客，未询其价已先知。

曾丰　乡友严上舍过我妙山逆旅中示二绝句随继韵谢
    诗交便是可忘年，要结江西一段缘。
    先觉恐犹资后觉，觉机无后亦无先。

曾丰　向察推檄至会昌赋所怀呈似二首
    文简家风淡，芗林句法清。
    今能传几世，君复拥全名。
    犹及识前辈，未尝轻后。
    崆峒风月里，许我共诗盟。

曾丰　向察推檄至会昌赋所怀呈似二首
    惟此溪山恶，其它州县无。
    岂期公肮赃，而为我驰驱。
    钱谷岂余事，音容非故吾。
    史君如问细，为道费枝梧。

曾丰　项尧章惠二长韵姑赓前篇敬复
    飘然逸思发于天，三百年间一谪仙。
    歌调谯欤追白雪，颂声行矣擅甘泉。
    山林新筑梦归处，学校旧游愁到边。
    回首不堪更开口，相过聊复茗瓯传。

曾丰　小立赣滩崖石
    崖谷崔巍千万状，舟人来往篙其上。
    数十年间人已非，非千劫后石无恙。
    吾生修短不自由，短中自有可以修。
    五言七言句外意，千古万古江东流。

曾丰　小憩月华寺问智药眉山两公遗迹
    韶溪经其前，曹溪纬其背。
    峥嵘两溪间，月华得吾爱。
    开山不知谁，立屋已忘代。
    寺碑兵火余，断石犹未废。
    始淂智药公，与法作无碍。
    梁题烟煤中，残墨犹未败。
    始得眉山公，与寺为不坏。
    余诗谩赘疣，满壁空癣疥。
    我生迟百年，生与眉山背。
    鸟为娇人声，山作傲物态。
    老大堂头僧，曾受智药戒。
    试从言下挑，要看急中对。
    寺以月华名，中包法妙界。
    方当月未生，敢问华安在。
    得月而忘华，堂头大机械。
    更和月也忘，始出机械外。
    
    晓行
    已离南康县，不知何处村。
    荒郊霜洒道，野店犬应门。
    市尾人声闹，津头水气昏。
    云开双髻出，仿佛月梳痕。

曾丰　校艺排号次成二绝呈元辅
    坡老不期遗李廳，欧公犹误取刘晖。
    点头道有朱衣吏，今古相传未必非。

曾丰　校艺排号次成二绝呈元辅
    明日谯楼榜已开，网疏宁免有遗才。
    诸生莫生冬烘看，二老曾经眊矂来。

曾丰　谢广东经略潘直阁间分贶李济墨
    灶煤不忌远，胶汁宁伤清。
    永言李廷圭，墨法能尔精。
    滴沥甚点黍，锱铢轻连城。
    胡陈梁蒲张，俊出声铮铮。
    敢与相颉颃，江西老潘衡。
    李家飒以颓，中兴有云礽。
    未空天下伎，已擅湖南声。
    公重与物交，所厚墨客卿。
    摩顶相许意，垂髫久要情。
    信手暗摸索，心已权重轻。
    乃言济妙处，而有祖典型。
    端如坡借力，独为衡主盟。
    笑捐数寸玉，增我双眼明。
    呼童诏罗文，折简延陶泓。
    来陪客卿游，欣然两相迎。
    涓涓井花落，叆叆江烟生。
    始坚苦莫揉，俄熟恬无争。
    更请毛锥子，三益相友朋。
    丙吉魏弱翁，姚崇宋广平。
    刚柔各自禀，勋业交相成。
    我无换鹅手，初不工草行。
    仅能蚯蚓势，强学蝌蚪形。
