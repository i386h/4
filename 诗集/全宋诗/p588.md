<!-- { "loadSidebar": true } -->
    空明晚逾清，更要孤月印。
    书生乃易与，俛仰更喜愠。
    凭阑天为高，举酒山欲近。
    奇书铁钩锁，丽句锦窠晕。
    兹游我辈独，难挽软红轫。
    君看笼中鸟，宁识咸池韵。

范成大　丙午东宫寿诗
    国系丁年盛，天开甲观祥。
    黄离增焕炳，赤伏衍明昌。
    一日三天见，元辰万国康。
    姿神辉玉裕，德业灿金相。
    书圣规宸藻，文心俪汉章。
    乾坤参久大，日月并升常。
    祖武瞻兴庆，新庭拱未央。
    晨昏两慈壶，诗礼一贤王。
    道统家传正，炎图国本强。
    桑弧仍谷旦，铜律又清商。
    旧事兰猗殿，新凉桂子香。
    黄华先浥露，青女缓行霜。
    史贺星同轨，农歌稼涤场。
    与龄占梦帝，多祜叶思皇。
    磐石重山固，灵源少海长。
    三宫同寿域，岁岁颂无疆。

范成大　丙午人日立春，屈指癸卯孟夏晦得疾，恰千日矣，戏书
    百年能有几春光，只合都将付醉乡。
    衰病豁除千日外，尚余三万五千场。

范成大　丙午新年六十一岁，俗谓之元命，作诗自贶
    岁复当生次，星临本命辰。
    四人同丙午，初度再庚寅。
    长狄名犹记，沙随会若新。
    童心仍竹马，暮境忽蒲轮。
    镜里全成老，尊前略似春。
    三年归汶上，千日卧漳滨。
    刚长交新泰，阴消脱旧屯。
    网蛛萦药裹，窦犬吠医人。
    窗下乌皮几，田间紫领巾。
    鲵渊方止水，鲲海任扬尘。
    波匿观河见，维摩示病身。
    颦端还一笑，默识幻中真。

范成大　丙午新正书怀十首
    不用桃符帖画鸡，身心安处是天倪。
    行年六十旧历日，汗脚尺三新杖藜。
    祝我胜周花甲子，谢人深劝玉东西。
    春风若借筋骸便，先渡南村学灌畦。

范成大　丙午新正书怀十首
    瘦骨难胜遇节衣，日高催起趁晨炊。
    病怜榔栗随身惯，老觉屠苏到手迟。
    一饱但蕲庚癸诺，百年甘守甲辰雌。
    莫言此外都无事，柳眼梅梢正索诗。

范成大　丙午新正书怀十首
    煮茗烧香了岁时，静中光景笑中嬉。
    身闲一日似两日，春浅南枝如北枝。
    朝镜略无功业到，午窗惟有睡魔知。
    年来并束床头易，一任平章济叔痴。

范成大　丙午新正书怀十首
    穷巷闲门本然，强将爆竹聒阶前。
    人情旧雨非今雨，老境增年是减年。
    口不两匙休足縠，身能几屐莫言钱。
    扫除一室空诸有，庞老家人总解禅。

范成大　丙午新正书怀十首
    厉风翻海雪漫天，百计逃寒息万缘。
    稳作被炉如卧炕，厚裁绵旋胜披毡。
    尊前现在瞢腾醉，饭后无何烂熳眠。
    斟酌出门高兴尽，从教闲却剡溪船。

范成大　丙午新正书怀十首
    俗情如絮已泥沾，因病偷闲意属厌。
    鹏鷃相安无可笑，熊鱼自古不容兼。
    灰藏榾柮多时暖，雪压蔓菁满意甜。
    温饱闭门吾事办，异时书判指如签。

范成大　丙午新正书怀十首
    炭熟香浓石鼎煨，人言小合是春台。
    蕉心翠展一冬在，梅藟粉融连夜开。
    肃肃九冰妨发育，温温三火护恢台。
    养生此外无遗说，梨枣元须趁暖栽。

范成大　丙午新正书怀十首
    经过扫轨但幽栖，巢稳林深寄一枝。
    栗里归来窗下卧，香山老去病中诗。
    东风马耳尘劳後，半夜鸡声睡熟时。
    俯仰平生尽尘迹，恰如腷膊几枰棋。

范成大　丙午新正书怀十首
    窗明窗暗篆烟駃，珍重晨光与夕晖。
    东院斋钟披被坐，南城严鼓岸巾归。
    几人霜滑骑朝马，何处灯残织晓机
    懒裹若承三昧力，始知忙里事俱非。

范成大　丙午新正书怀十首
    殊方节物记吾曾，海北天西一瘦藤。
    乌榄鸡槟尝老酒，酥花芋叶试新灯。
    瘴云度岭浓如墨，边雪窥窗冷欲冰。
    闲展两乡图画看，卧游何必减深登。

范成大　病倦不能过谷帘、三峡，寄题
    白龙青峡紫烟炉，山北山南只半涂。
    说与同来绿玉杖，他年终补卧游图。

范成大　病起初见宾僚，时上疏丐未抱陆务观云﹗春初多雨，近方晴，碧鸡坊
    迟日温风护海棠，十分颜色醉春妆。
    天公已许晴教好，说与鸣鸠一任忙。
    报事碧鸡坊里来，今年花少似前回。
    笙簧冷落遨头病，不著梁州打不开。

范成大　病中不复问节序，四遇重阳，既不能登高，又不觞客，聊书老怀
    四时变迁翻覆手，百卉于人亦何有？
    骚客颠诗亦狂酒，强惜黄花爱重九。
    少年习气似陶公，采采金英满衣袖。
    携壶木末最关情，欹帽风前几搔首。
    馋吻偏怜粽栗香，新衣不管囊萸臭。
    贪将节物趁遨头，肯向宾筵称病叟。
    如今衰飒悟空华，现在去来飞电走。
    登临旧迹如梦断，觞咏故人多骨朽。
    百年长短随隙驹，万化陈新直簄狗。
    不堪把玩堪一笑，安用岁时歌拊缶。
    家人亦复探新簄，插花洗醆为翁寿。
    蒲团困坐眼慵开，莫把故情看老丑。
    挽须儿女太痴生，更问今年有诗否。

范成大　病中绝句
    空里情知不著花，逢场将病当生涯。
    蒲团软暖无时节，夜听蚊雷晓听鸦。

范成大　病中绝句
    溽暑薰天地涌泉，变踚避湿挂行缠。
    出门斟酌无忙事，睡过黄梅细雨天。

范成大　病中绝句
    石鼎飕飕夜煮汤，乱拖芝术斗温凉。
    化儿幻我知何用？只与人间试药方。

范成大　病中绝句
    病中心境两俱降，犹忆江湖白鸟双。
    一夜雨声鸣纸瓦，听成飞雪打船窗。

范成大　病中绝句
    檐头排溜密如帘，溪上层阴定解严。
    最是看山奇绝处，白云堆絮拥青尖。

范成大　病中绝句
    夜合梢头蘸紫茸，菉葱顶上拆黄封。
    去年团扇题诗处，依旧疏帘细雨中。

范成大　病中绝句
    盆倾瓴建夜翻渠，绕屋蛙声一倍粗。
    想见西堂浑不睡，明朝踏湿看菖蒲。

范成大　病中绝句
    睛色先从喜鹊知，斜阳一抹照天西。
    竹鸡何物能无赖，如许泥深更苦啼。

范成大　病中三偈
    扰扰随流无定期，波停浪息始应知。
    一尘不偶同归处，四海无亲独步时。
    苦相打通俱入妙，病缘才入更何疑。
    霜清木落千山露，笑杀东风叶满枝。

范成大　病中三偈
    一交销取万黄金，将病求医在用心。
    化尽此身成药树，不妨栽得病根深。

范成大　病中三偈
    莫把无言绝病根，病根深处是无言。
    丈夫解却维摩缚，八字轰开不二门。

范成大　病中闻西园新花已茂，及竹迳皆成，而海棠亦未过
    梅坞桃蹊斫竹初，三旬高卧信音疏。
    春虽与病无交涉，雨莫将花便破除。
    祗合蘧蘧随梦去，何须咄咄向空书。
    颇闻蜀锦犹相待，去岁今朝已雪如。

范成大　病中夜坐
    村巷秋舂远，禅房夕磬深。
    饥蚊常绕鬓，暗鼠忽鸣琴。
    薄薄寒相中，棱棱瘦不禁。
    时成洛下咏，却似越人吟。

范成大　病中夜坐呈致远
    似雾如烟夜气浮，鹤鸣惊睡起搔头。
    含风竹影淡留月，著雨蛩声深怨秋。
    万事心空痴已惯，百骸岁晚病相投。
    便当采药西山去，脚力蹒跚怕远游。

范成大　玻璃江一首戏效陆务观作
    玻璃江头春渌深，别时泇泇流到今。
    祗言日远易排遣，不道相思翻苦心。
    乌头可白我可去，菖花易青君易寻。
    人生若未免离别，不如碌碌无知音。

范成大　泊长沙楚秀亭
    雨从湘西来，波动南楚门。
    不知春涨高，但怪江水浑。
    舟行风打头，陆行泥没鞍。
    且登裴公台，半日心眼宽。

范成大　泊衡州
    客里仍哦对雨吟，夜来星月晓还阴。
    空江十日无春事，船到衡阳柳色深。

范成大　泊湘江鱼口滩
    知时社燕语樯竿，游子奔波自鲜欢。
    趁客卖鱼双浆急，隔林沽酒小旗寒。
    潇湘浑似日南落，岳麓已从天外看。
    薄暮滩前收百丈，卧闻三老报平安。

范成大　不寐
    春宵似暖非暖，晓梦欲成未成。
    风竹时惊雀噪，月窗谁伴梅横？

范成大　不寱
    南风酿卑湿，滑滑病履舄。
    竟日隐几坐，拳局不得适。
    丹田恍澒洞，银海眩眵黑。
    髀弱类跨鞍，臂强如运甓。
    合体竞酸嘶，莫夜辄增极。
    奏床不得眠，耿耿到明发。
    黄嬭共住久，来梦乃其职。
    睡魔吾故人，曩是不速客。
    招呼各偃蹇，莫效尺寸力。
    周公无由来，咫尺今古隔。
    彭尸不得去，罡骑无行色。
    主客两愁绪，虚室浪生白。
    人言老禅师，两肋不到席。
    兹事恐未暇，但愿了今夕。
    平生北转窗，栩栩即圣域。
    睡僲吾所慕，行步亦鼾息。

范成大　步入衡山
    应有人家往隔溪，绿阴亭午但闻鸡。
    松根当路龙筋瘦，竹笋漫山凤尾齐。
    墨染深云犹似瘴，丝来小雨不成泥。
    更无骑吹喧相逐，散诞闲身信马蹄。

范成大　采莲
    溪头风迅怯单衣，两桨凌波去似飞。
    折得苹花双叶子，绿鬟撩乱带香归。

范成大　采莲
    藕花深处好徘徊，不奈华筵苦见催。
    记取南泾茭叶露，月明风熟更重来。

范成大　采莲
    柔橹无声坐钓鱼，浪花飞点翠罗裾。
    空江日暮无来客，肠断三湘一纸书。

范成大　采菱户
    采菱辛苦似天刑，刺手朱殷鬼质青。
