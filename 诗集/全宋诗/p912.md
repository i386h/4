<!-- { "loadSidebar": true } -->
    不着画罗金缕衣，寻常打扮最相宜。
    春风燕子楼前过，飘落梨花雪一枝。

何应龙　有所思
    曾倚空屏唱柳枝，一声娇逐暮云低。
    重来只见流莺在，立尽斜阳不肯啼。

何应龙　元夕戏题
    从教香月转亭西，贪看灯毬忘却归。
    挨得玉梅零落尽，蛾儿犹傍鬓边飞。

何应龙　赠友人
    我向诗中为活计，君於酒里作生涯。
    世间乐事惟诗酒，各自风流占一家。

何应龙　舟中偶成
    黄帽招呼急下船，天明仅可过涵山。
    朦朦一枕梅花梦，犹在寒窗纸帐间。

何英　句
    羊肠有路地多险，马脊无人天一隅。
    自从二水分新旧，南北烟波各自愁。

何永锡　如归亭
    独临朱槛爱平波，安稳归舟两两过。
    数岛云霞栽橘社，一汀烟月采菱歌。
    湖心日定施青黛，砌下风恬展碧罗。
    好寫仙源槎阁主，便教從此上银河。

何元泰　挽修撰先生
    在昔虞庠日，尝陪陈少阳。
    词倾三峡水，忠烈九秋霜。
    药石尘丹扆，琅玕宝皂囊。
    后来门下士，多有紫薇郎。

何约　留题灵岩
    天下名蓝称四绝，灵岩雄与岱山连。
    古渊堂上凭栏处，似在栖岩太华边。

何云　西施吟
    曾将分镜泪，洒向馆娃宫。
    狐到亡吴日，天留霸越功。
    魄堪寒夜月，香亦扑秋风。
    愧杀辘轳辈，鱼须出袖中。

何昭德　赠山房先生得宣命
    飞凤翩翩下九阍，先生出处重斯文。
    不将钟鼎易朱绂，要老桐山守白云。
    处士一生纯是晋，逸民千古尚为殷。
    皇家恩意如天大，定把三峰乞与君。

何拯　登第后作
    自古賨城继踵希，吾门多幸感昌时。
    姮娥不惜蟾宫桂，從此何家第二枝。

何正臣　送程给事知越州
    史君承诏出黄扉，急桨翩翩画鷁飞。
    天上鹓鸾惊暂别，江边猿鹤喜频归。
    列城将吏瞻戎节，夹道乡人看锦衣。
    今古蓬莱足吟咏，更留风月待珠玑。

何正臣　送程给事知越州
    立京金城漳海边，从来经制祗茫然。
    一千里候无宵警，十万人家自晏眠。
    异域早闻回陈马，将车从此罢楼船。
    功成事往翻然去，用舍如公信可贤。

何致　题太平兴国宫留云阁
    隐约山光到户，萧疏竹影侵窗。
    昼静几声啼鸟，夜深一枕寒江。

何中太　留题延庆院
    一峰环合柏苍苍，中有金仙古道场。
    夜半雨声来枕上，顿令炎热变清凉。

何舟　句
    野市人烟归落日，渔家风景占高秋。

何舟　句
    鲁望隐时曾为钓，季鹰归日已成名。

何子举　灵岩
    灵岩之境最超卓，高隐翠微浸碧落。
    迢迢一迳倒青松，壁阙危门敞虚阁。
    敞虚阁，见寥廓，
    万叠青山连海角。山田痚密布棋文，
    行看远近分凫雀。入虚堂，
    真邃寞，太古以来天所凿。
    上如屈曲老龙腰，下似空明巨鳌壳。
    豁然平铺如琢削，低不碍人高可摸。
    洞彻中开隐籁传，虚通远映飞光铄。
    烟岚前后如帘幙，洞户东西迢锁角。
    明月宵涵两玉壶，白云晓度长银索。
    壶天春秋长不恶，琼室夏凉冬燠若。
    老僧雪夜不新炉，童子炎天尚孤貉。
    夜静风清冰露薄，天碧境寒河汉烁。
    泠泠风吹叱斗牛，浩浩清声生万壑。
    我欲飞王乔之凫，呼丁令之鹤。
    架羽仗之轻车，奏灵台之妙乐。
    披星机绘素以为衣，举金茎沆瀣以为酌。
    呼群仙以遨游，休此岩而宴乐。
    酒容渔父参，棋许樵夫著。
    不知乌之东飞，兔之西跃。
    相钭远逐无穷滨，逍遥永脱尘缘缚。

何子举　清渭八景　北涧双流
    华溪有水绿如苔，迎会双溪右涧来。
    二派合流川两道，四山环拥翠千堆。
    寻源未许停渔棹，修禊应堪泛羽杯。
    夹岸桃开烂漫，落红随浪泛天台。

何子举　清渭八景　大陇秋云
    迢迢大陇似眠牛，多少村庄筑此丘。
    玄室幽深埋玉树，晓云飞绕护松楸。
    栖迟每入林间渺，变化长从海上浮。
    正是苍生多渴望，作为霖雨济田畴。

何子举　清渭八景　高村夜月
    缓步高村纳晚凉，徘徊更觉景难忘。
    一轮月照碧梧影，万壑风飘丹桂香。
    苏子何须游赤壁，群仙正好泛琼觞。
    洞箫吹彻东方白，玉兔还留不夜光。

何子举　清渭八景　箭山晚翠
    日落衔山照画屏，箭山郁郁岁寒青。
    昂霄巨榦成梁栋，裂石盘根长茯苓。
    风撼碧涛惊鹤梦，雷轰铁锁悦龙形。
    由来秀荫观音庙，血食千年显电灵。

何子举　清渭八景　派溪钓隐
    派溪有水碧无瑕，结屋临溪钓隐家。
    穉子敲针依柳树，扁舟罢钓泊芦花。
    子陵辞汉千年远，尚父归周两鬓华。
    只恐客星难障掩，一竿未足了生涯。

何子举　清渭八景　清渭晴岚
    清渭盘旋似太行，岚光过雨郁苍苍。
    氤氲如雾凌空起，缥缈随风到处扬。
    谷转孤村芳树绿，水流双涧落花香。
    兴来秣马寻高隐，泉石徜徉乐更长。

何子举　清渭八景　桐畈犁耕
    村北村南布谷声，豳风歌罢足关情。
    携朋日向东园酌，佩犊时从谷口耕。
    花雨一犁春信早，稼云万顷岁功成。
    君王正此招贤用，胡不当初显姓名。

何子举　清渭八景　指崖一览
    指崖屹立镇山川，万丈巍巍势插天。
    风日双清时有限，乾坤一览景无边。
    东西岘丹青与献，南北群峰紫翠边。
    我欲凌风登绝顶，一声铁笛叫飞仙。

何宗斗　题钓台
    贫赋渔蓑却耐交，故人牵率政徒劳。
    十分拂袖归来是，何似当时莫去高。

和庵主　题壁三首
    自从南岳来雪宝，二十馀年不下山。
    两处居庵身已老，又寻幽谷养衰残。

和庵主　题壁三首
    十方世界目前宽，抛却云庵过别山。
    三事坏衣穿处补，一条藜杖伴清间。

和庵主　题壁三首
    黄皮裹骨一常僧，坏衲蒙头百虏澄。
    年老懶能频对客，攀萝又上一崚嶒。

和蒙　题义门胡氏华林书院
    累叶聚居旌孝行，一斋崇讲待儒注。
    满堂书史胜金玉，入槛峰峦逼斗牛。
    墨客四来深慕义，本奴千树等封侯。
    南昌旧令曾羁宦，悔不当初命驾游。

和请　林潘张三友会于新楼
    又携诗卷到南州，尘满征衫雪满头。
    桃李春风故国梦，江山落日异乡愁。
    樽前一笑真奇事，坐上诸君尽胜流。
    政倚清谈洗胸臆，莫教王粲赋登楼。

贺德英　赋雪
    谁翦银河水，飞花出汉霾。
    月明人竞往，踏破水晶街。

贺德英　句
    易描通臂状，难写断肠声。
    只因错写天文表，流落人间一纪零。

贺德英　圣小儿诗
    英秀钟河岳，生来号圣儿。
    虽云年尚小，不待学而知。
    博古通今识，超群迈秀姿。
    浩然食牛气，非若聚鱼嬉。
    祖莹耽书日，甘罗入相时。
    看看头角长，身到凤凰池。

贺德英　题县厅壁
    昆明池里跃金鳞，怒目扬鬵不露身。
    想是龙门曾点额，至今羞见钓鳌人。

贺亢　句
    但存方寸地，留与子孙耕。

贺允中　李伯纪丞相挽诗
    已矣经邦业，茫然造物心。
    人生固有定，天意颇难谌。
    此日嗟亡鉴，当年用作霖。
    吾皇方愿治，十事想遗箴。

贺允中　题石桥
    敢祈方广现危梁，千古灯燃共此光。
    聊试茶花便归去，杖头挑得晚风凉。

贺铸　罢官有期怀寄历阳朋好
    迅雨荡阑暑，层飚披滞云。
    澄川缭楚甸，新阳丽秋昮。
    物候岂不嘉，中怀怆离群。
    亲朋满城邑，系滞此江濆。
    及瓜信匪遥，遂作河梁分。
    何人具供帐，樽酒展殷勤。
    一聆雪儿歌，载凄游子魂。
    津鼓惊朝梦，□烟生夕曛。
    所悲紫兰缨，复染京洛尘。
    春风有归雁，报我相思文。

贺铸　宝应野泊
    伏枕漳演後，维舟楚泽边。
    筋骸非壮日，节物迫穷年。
    夜雨侵床漏，晨炊凑鼻烟。
    劳生我其分，十口亦飘然。

贺铸　北园初夏
    天气清和树荫浓，冥蒙薄雨湿帘栊。
    蔫红半落生香在，向晚玫瑰架上风。

贺铸　汴渠夜泊示毕绍彦祖
    耿耿度中夜，浩歌谁与酬。
    屋头风罨岸，枕底浪澎舟。
    春物行飘忽，乡心久滞留。
    须明投吏部，一醉驿西楼。

贺铸　汴上留别李智父
    一马西投汴水滨，自惊秋鬓带尘纷。
    秋风尽日吹黄叶，心事经年寄白云。
    去矣尺书勤访我，醉来樽酒强酬君。
    北窗络纬寒声急，明夜伤心独自闻。

贺铸　汴上有怀李易初
    何处经行特惘然，津头曾送木兰船。
    桃花春水生前夜，杨柳秋风忆故年。
    驿路尺书疑断绝，官仓斗米愧留连。
    飘颻复作江湖计，从此长安是日边。

贺铸　汴下晚归
    隋渠经雪已流冰，乘兴东游恐未能。
    试问何人知夜永，一樽相伴小窗灯。

贺铸　变竹枝词九首之八
    危构压江东，江山形胜雄。
    但闻竹枝曲，不见胡床公。

贺铸　变竹枝词九首之二
    隔岸东西州，清川拍岸流。
    但闻竹枝曲，不见青翰舟。

贺铸　变竹枝词九首之九
    蒹葭被洲渚，凫鹜方容与。
    但闻歌竹枝，不见题鹦鹉。

贺铸　变竹枝词九首之六
    南浦下鱼筒，孤篷信晚风。
    但闻竹枝曲，不见沧浪翁。

贺铸　变竹枝词九首之七
    胜概今犹昨，层楼栖燕雀。
