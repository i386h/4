<!-- { "loadSidebar": true } -->
    喜得君家好兄弟，相逢如对古人书。

王灼　次韵晁子与
    大晁富丽比南金，令弟清新敌楚琳。
    死却庐陵老居士，二苏那得有知音。

王灼　次韵晁子与
    韩门今日有真传，兴起斯文四百年。
    可惜飞龙卧荒枥，闲看翠翮落虚弦。

王灼　次韵晁子与
    长贫我欲为巴叟，高咏君能继洛生。
    自许一丘成小隐，仰瞻千载立修名。

王灼　次韵次尹俊卿梅花绝句
    人间几桃李，漫漫化泥尘。
    不恨收功晚，新年第一春。

王灼　次韵次尹俊卿梅花绝句
    饭颗从嘲瘦，湘流独占清。
    失身到东阁，聊复对簪缨。

王灼　次韵次尹俊卿梅花绝句
    未学回风舞，初成拜月妆。
    故令青女妒，一夕月阶霜。

王灼　次韵次尹俊卿梅花绝句
    急霰争璀璨，仙摽不解寒。
    汉家赵飞燕，偏许雪中看。

王灼　次韵次尹俊卿梅花绝句
    云澹飞江卑晚，飞香到短蓬。
    望穷浑不见，恨满白蘯风。

王灼　次韵次尹俊卿梅花绝句
    袖寒倚修竹，暗起着人香。
    联影黄昏月，亭亭上璧珰。

王灼　次韵次尹俊卿梅花绝句
    虽无适俗韵，亦有可怜香。
    定自嫌朱粉，翻成点点黄。

王灼　次韵次尹俊卿梅花绝句
    堕蕊香犹嫩，空枝影半横。
    江湖无限思，不独不莼羹。

王灼　次韵答张乃直
    才如如海岂云疏，局促从来笑腐儒。
    衹作文章希屈马，不将门户敌崔卢。
    公车奏议三千牍，京洛风尘十二衢。
    回首知君几多恨，肯甘华发老江湖。

王灼　次韵答赵之源仍简演师
    年年春事寄征鞍，一笑归来已强颜。
    但得从今千日醉，宁论自古四并难。
    怜君不怕凭乌几，顾我犹知爱碧山。
    应许相携学寒拾，同参饶舌老丰干。

王灼　次韵大受登天法塔见刘王二陵
    试纵浮图目，闲纾客子情。
    轩腾超世界，指点识乡程。
    天大云欹野，江蒸气抱城。
    长风饶振薄，落日倒光晶。
    古色千年在，悲歌百虑盈。
    战争初自苦，成败几堪惊。
    狐兔窗蓬颗，珠玑入里氓。
    剑关犹北向，巫峡只东倾。
    往意平三叹，馀踪付一瞠。
    誓言逃俗网，碧海跨飞鲸。

王灼　次韵冯舜陟见赠
    梁山回首几悲辛，来对江城拂塞尘。
    枕麴漱醪真下策，推书扑笔更痴人。
    如君自是声华旧，及我相逢笑语新。
    便倒诗筒费褒饰，坐知摇落变青春。

王灼　次韵顾次凤
    笔端文字照千春，仙籍班联透几尘。
    黄卷肯交同长物，白袍未信裹闲身。
    至言落落常难合，俗眼悠悠少识真。
    谁似江东顾夫子，月台对影只三人。

王灼　次韵何子应留诗为别
    迩迹韩门尚壮年，老陪杖屦本因缘。
    早知决定书青史，湜籍诸人继有传。

王灼　次韵何子应留诗为别
    兰若生祠付百年，曾将秀笔纪夤缘。
    涪江口口歌遗爱，碑版悬知四裔传。

王灼　次韵何子应留诗为别
    追攀笔墨幸同时，苏季如今不愿师。
    自托柳州曾指授，年来稍稍许言诗。

王灼　次韵何子应留诗为别
    周南底事苦淹留，杯水那容万斛舟。
    稳驾长风归去好，凤凰池上醉遨游。

王灼　次韵何子应留诗为别
    主领风光春复秋，西山蜡屐北池舟。
    羲皇以上同真乐，俯仰之间忆旧游。

王灼　次韵何子应留诗为别
    出头自合持文柄，失脚因循作吏师。
    记取舂陵好邦伯，临风对月有清诗。

王灼　次韵何子应游金壁池
    景色遽如许，欢声阿那边。
    绮罗沽酒市，丝竹泛花船。
    越客知何夕，壶公自有天。
    兹游倾泽国，宁问压马川。

王灼　次韵何子应游金壁池
    柳树浓垂岸，荷花满覆塘。
    日供无限影，风递自然香。
    酒艳浮瑶席，歌声绕杏梁。
    空惭长卿病，不作次公狂。

王灼　次韵李士举丈除夕
    儿孙思故国，诗酒送穷年。
    禄近禾三百，人惭员半千。
    壮心非曩昔，尊足幸轻便。
    投晓椒觞尽，春风共醉颠。

王灼　次韵李士举丈除夕
    暗灯延鼠辈，残漏付鸡人。
    柏酒浮三酌，蔬盘荐五辛。
    冻吟多累句，孤坐绝来宾。
    镜里丝丝发，平时六十春。

王灼　次韵李士举丈除夕
    藜杖初防老，桃符又换新。
    惊回潼水梦，喜见义城春。
    浪走何为者，流光岂贷人。
    翻思大傩氏，阔步过天津。
　¨宋诗　王灼　次韵李士举丈感春
    四时平分春大好，春虽强半未甘老。
    轻车矮马恣搜寻，始信天工为春巧。
    中园层层乱风花，长路青青被烟草。
    讵知阳熙变阴惨，顿令光事成忧悄。
    儿曹浪语甜如蜜，欲观俘囚数军实。
    貔貅万屯移蜀塞，胡人喜躶秦人泣。
    孤坐唯防酒盏空，馀塞颇觉莺声涩。
    贪嗜五斗不自谋，几时归作山客。

王灼　次韵李知岁
    密雨连三日，青天未肯开。
    庭除舞蚯蚓，几席上莓苔。
    又说边声急，浑无乡信来。
    愁心似流水，空费宝刀裁。

王灼　次韵吕阆州锦屏之集
    飞檐依绝巘，朱槛俯清流。
    剑外谁堪似，城南独占优。
    浓春牵酒兴，胜践与诗谋。
    日落江烟起，旌麾更少留。

王灼　次韵米太初
    元知文采冠多邦，床下如今拜老庞。
    短刃何能排贾垒，轻舠敢问绝潘江。
    初闻毛颖衹供笑，退诵溪堂但乞降。
    谁拟一台称二妙，如公才气本无双。

王灼　次韵任元受除夕
    九重无路扣天阍，万里何进返荜门。
    岁晚浓愁催白发，夜来只影落寒樽。
    谁令兴发水云国，独忆春归花柳村。
    知有笔端三昧力，试将些语为招魂。

王灼　次韵日新见招
    闻道山中熟腊醅，悬知瓮面唤春回。
    桃花亦解相勾引，前度刘郎攎独来。

王灼　次韵韶美义夫两家举孙
    两翁连诗轴，夸我新生孙。
    种德固有后，扰龙同一门。
    祥应偶然耳，矫激知刘昆。
    要令百世祀，那止一饭恩。
    遥知汤饼局，欢传溪上村。
    茅堂满宾客，秫酒对鸡豚。
    我亦劝两翁，自放琴与樽。
    此生复何事，醉吟阅朝昏。

王灼　次韵师浑甫
    春愁早觉费驱除，青酒何人赠百壶。
    投老残年无处著，只堪脱帽见霜颅。

王灼　次韵师浑甫
    五字长城外让登，云梯更羡最高层。
    别来大有离群恨，今日西南又得朋。

王灼　次韵许唐臣丈
    目断扬州泪似江，龙舆半夜狩南邦。
    徒闻四野方多垒，可惜黄旗漫绕杠。
    浊酒有神磨岁月，愁山无赖入轩窗。
    青萍三尺将生鏽，愤气峥嵘只自降。

王灼　次韵赵当可
    元礼门墙岂敢疏，拟题刺字拂尘裾。
    颓颜此去歌无奈，闻道从来恨不如。
    食蛤未妨期汗漫，堆芦或可作蘧蓏。
    西园飞盖成何事，要见枕中鸿宝书。

王灼　次韵诸公赠将官鹿浩然
    休把长缨便请行，如今正属泰阶平。
    醉看夜月清樽倒，卧对秋风白发生。
    羞向热官称命薄，喜随寒士以诗鸣。
    他年采药鹿门去，不许人间知姓名。

王灼　次韵子春
    微风度疏竹，青灯照孤影。
    起寻千载书，坐对一夕永。
    念昔走京师，噉蔗入佳境。
    注传拟杜癖，说诗配康鼎。
    讵识豹雾深，但爱虎文炳。
    荐绅满朱紫，人物称袖领。
    经义有寸长，富贵在食顷。
    弹冠欲慕贡，洗耳宁思颍。
    自从铁林骑，来污金华省。
    几年强求活，百事付幽屏。
    慵便麈柄闲，病怯牛衣冷。
    借书试探讨，掩关谢驰骋。
    新闻渺无得，旧学粗可整。
    铅笔伴曹褒，虮{上迅去辶下虫虫}欺王猛。
    自怜亡奇者，才拙乃素禀。
    誓为漫浪叟，毕此须臾景。
    升沉岂殊致，行止贵深省。
    嘉言谁起予，虚心期一请。

王灼　次韵子就游鹤鸣
    夕雨方开霁，晨鸡亦罢鸣。
    四郊知按堵，千骑得徐行。
    再阅天章丽，还同佛日明。
    抽毫出佳句，压倒谢宣城。

王灼　次韵子应同游灵泉
    香火寻幽寺，麾幢度广川。
    坞深斜透日，溪涸细流泉。
    玉料新炊饭，金花侧布田。
    归途动诗兴，健笔写江天。

王灼　次昭觉圆老韵
    丈室曾窥金锡光，汾阳宗绪故应长。
    不嫌俗子堪传授，更借馀波到乐浪。

王灼　答伯秋
    足为春游茧，头因午醉科。
    神交尝恨少，诗债敢嫌多。
    几日登庐阜，他年梦苧罗。
    故应三峡外，渔艇老烟波。

王灼　答伯秋
    刍荛传吉语，诏旨缓追科。
    疲俗今当复，诸公众所多。
    谁能齐卓茂，我亦怖阎罗。
    种德无馀事，流光付逝波。

王灼　答伯秋
    半生沉俗学，中路堕严科。
    白眼遭非类，黄泉愧阿多。
    无勋封柱国，有志捽何罗。
    慎勿相料理，因风又起波。

王灼　答戴时行
    如今四十已知非，誓学宗门第一机。
    养就纯乾犹细事，直须空劫问音威。

王灼　答戴时行
    佛祖由来命脉通，大千世界一光中。
    药王菩萨知君是，乞取刀圭救病翁。

王灼　答李知几
    答李知几：按：以下空白，据本集目录，
    除缺本题诗外。

王灼　大雷雨中舟过苍溪怀杜子美
    疾雷欲破岳，疾风欲翻海。
    昏昏云气中，稍辨□{上山下田田田}嵬。
    飘雨杂飞雹，蓬屋响珠琲。
