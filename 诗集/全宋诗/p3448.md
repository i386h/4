<!-- { "loadSidebar": true } -->
    壮岁能官不厌卑，怆怀霜露蚤知几。
    扣其学问中心得，如此典型今代希。
    天子诏之坚逊避，朝端达者夙瞻依。
    甲辰重晤言前定，痛述生平泪忍挥。

徐元杰　挽辛宪若五首
    在昔我先翁，礼廑先正隆。
    潭潭带湖府，凛凛玉溪￡　。
    夜韭觞筹里，春花唱咏中。
    怀哉秋水去，世好孰如公。

徐元杰　挽辛宪若五首
    荣显宜超躐，威声憺外陲。
    边疆多巑历，麾节两朝推。
    范子甲兵有，张名草木知。
    急流缘底勇，路口岘山碑。

徐元杰　挽辛宪若五首
    十载居间学，瓢泉映洁清。
    陶潜黄菊趣，杜老白鸥盟。
    云自无　　出，春随有脚行。
    知非古巴蜀，使指若为情。

徐元杰　挽辛宪若五首
    旌廉优召节，丐佚得临漳。
    静退家庭旧，清芬滋味长。
    病中知命见，力上赴冠章。
    了了遗言善，虽亡实不亡。

徐元杰　挽辛宪若五首
    着义门墙旧，交游手足如。
    方勤来妣赙，忍写慰公书。
    继世多先烈，诸郎总令誉。
    观音山路黯，飞些重欷嘘。

徐元杰　挽宜春赵别驾二首
    丛桂论文旧，辛酸话早年。
    虀盐朝惯苦，膏火夜无眠。
    一第酬初韦，殊勋策步仙。
    激昂英气宇，缓步亦霄躔。

徐元杰　挽宜春赵别驾二首
    诗债松边了，鉯荒賸种花。
    云程衡麓雁，风味仰山茶。
    白玉楼成速，金銮事可嗟。
    桃源千古恨，寒日惨啼鸦。

徐元杰　戊戌恭和御制
    明庭亲策广蒷贤，识治朋来谊少年。
    肆秩琼林宾燕衎，载颁宾画宠光延。
    此时礼乐三千字，他日丹青数百篇。
    蝼蚁怀忠赓帝咏，相先事业誓神仙。

徐元杰　戊戌馆中分韵饯刘秘书
    圣明钦恤重皋陶，一日飞星五使轺。
    方幸蓬山陪末属，遽瞻英簜隔层霄。
    谆谆天语扶邦计，念念民生弼教条。
    轻重适权孚简眷，金鸡山色谶鸡翘。

徐元杰　席间和周颖斋韵
    清泉白石诱登临，净瞰轩窗竹一林。
    隽永如君真有味，膏肓和我不须鎝。
    流行坎止人难必，果育蒙亨力要深。
    一笑相逢邀一勺，喜渠介洁似侬心。

徐元杰　雪
    瓦声初听响疏疏，顷刻庭除百斛珠。
    寒雀不知来啄米，群鸡粥粥亦相呼。

徐元杰　讯剑浦主簿詹栋斋
    竹林饥午隐禅扉，合傍鸾栖亦此栖。
    时一参寮茶供罢，可能无语到双溪。

徐元杰　丫头岩
    丫头不是女丫鬟，把作坚牢担拄看。
    撑定东南天半壁，镇教双耸碧云端。

徐元杰　以琴送郡守二首
    诗翁雅镇玉溪山，褒玺飞来玉节还。
    为报佳音天日近，南薰殿里正催班。

徐元杰　以琴送郡守二首
    天朝交口重声名，公自翛然物外情。
    氓有焦桐旌往恋，当年靖献与俱清。

徐元杰　咏以人与天地万物为一体刻印章诗
    三才中立囿形均，昧者拘拘利乃身。
    不道有身皆有血，岂应知我不知人。
    其间一物容亏性，是即四肢顽不仁。
    洞洞八荒皆我闼，豁然窥见等天真。

徐元杰　游鹫峰赠埜堂和尚
    目断天鹅影不留，梵风吹落鹫峰头。
    野堂四大无窗壁，散诞当年个野牛。

徐元杰　又用韵答何上舍
    腊雪多为瑞，丰穰隔岁知。
    林峦银劒戟，苑囿玉壶池。
    映几孙书饱，卧冰祥母饥。
    疾风看正色，余事付清诗。

徐元杰　又赠日者曰清朝贵官
    歆艳清朝作贵官，人人都把命来看。
    未言造化穷天理，且据干支铺卦盘。
    富贵热中从古有，功名向上每才难。
    荣枯勘破花开落，始识霜松自岁寒。

徐元杰　又赠术士薛镜台二首
    儒流今以术为资，满腹星躔洞隐微。
    自号镜台须自照，逢人休浪泄天机。

徐元杰　又赠术士薛镜台二首
    始吾为养喜徼荣，今恨孤孱感慨增。
    白发满头何所用，只存忧愿数年登。

徐元杰　云锦堂
    太湖之阳景绝奇，乾坤轩豁呈端倪。
    分将一派清涟漪，南宫幻出红琉璃。
    朝暾未吐烟露垂，碧纱裯里眠江妃。
    六月火繖张赫曦，姑射山寒冰雪肌。
    妖嫺万态不敢窥，净洗却面凝西施。
    欲雨未雨多峰奇，霞生岛上乘冯夷。
    来从西蜀江水肥，似绚吴江枫落时。
    水乡月午舟叶携，何处更觅昆明池。
    问渠为此堂者谁，人与鸥鹭相忘机。
    丹心缅慕周濂溪，爱其莹质生淤泥。
    推门清风故人来，一一君子遍追随。
    六郎姿貌当年非，肝肠染透铅与脂。
    拈花摘叶儿女痴，弛却蚕丝牵藕丝。
    纷华一扫&nbsp;金飚吹，皮肤剥尽实不亏。
    昼清人静茶烟飞，观云叶叶无停披。
    千骑万缬古宝遗，底用漫天锦障帏。
    恶其文著尚絥衣，浇灌道义培根基。
    氤氲妙毓山泽姿，肤寸弥满天地维。

徐元杰　赞勉昶道者题经
    念佛直须参佛透，看经容易悟经难。
    声音未必如来见，盂钵长教岭上观。
    了得含嗔痴一集，更超戒定慧三般。
    祖师食尽人间蔗，千古留楂咬嚼看。

徐元杰　早起玉堂窗前俯方池有感
    玉堂窗外小池深，香雾朝浮花气沈。
    村杪亭亭鸦点墨，萍根发发鲤跳金。
    中涵一勺渊泉定，上有九重天日临。
    充广恩波无尽意，敢渝洁白寸丹心。

徐元杰　赠刀镊王诚三首
    刀镊王生勇黜妻，痛怜白发有亲慈。
    纷纷世上私妻子，闻有斯人死愧之。

徐元杰　赠刀镊王诚三首
    汝家住近里仁坊，不恋妻儿恋侍旁。
    父子性天非可夺，亲亲仁也盍揄扬。

徐元杰　赠刀镊王诚三首
    妇人盖亦有仁心，只为冥顽溺爱深。
    今此警之当愧死，何妨重理旧弦琴。

徐元杰　赠方介石
    介石翁来契所思，骚吟风雅尽追随。
    庾清鲍逸可无酒，岛瘦郊寒只有诗。
    原不染尘圭窦适，未能忘世璧雍驰。
    赋违恰限江天雪，说向梅花心事知。

徐元杰　赠风鉴神眼
    世道支撑尽要人，阅人多后眼通神。
    一朝相去三丞相，今昔同归识认亲。

徐元杰　赠鉴堂
    方寸无尘眼有筋，如他图了几勋臣。
    更烦提起丹青手，写出惊天动地人。

徐元杰　赠临川胡丈文求丛桂书院字
    莫讶书斋小，其中天地宽。
    毓成岐嶷粹，立取本原端。
    掇拾童科易，恢弘道术难。
    好培丛桂种，休作浪花看。

徐元杰　赠毛梅谷
    弹琴须会钟子期，画梅莫逊杨补之。
    墨妙坡仙助挥扫，雪晴霜夜月明时。

徐元杰　赠欧阳奇父偕弟卿赴省
    中朝耆旧半沦亡，忧爱胡为畎亩忘。
    我病不禁心痛折，天灾惟有涕流滂。
    救时议论须知体，医国文章要识方。
    期子声名相照映，好风天际雁成行。

徐元杰　赠日者李成斋
    谭天玄彻李成斋，豫讯东风著早梅。
    自昔不离三正备，谓予带得五行来。
    穷通於我何加者，演测如君亦伟哉。
    说到常人难说处，灵台湛处现星台。

徐元杰　赠日者林雪庵
    雪庵笑我头如雪，雪干须知立岁寒。
    会面炎炎朱夏日，门庭雪澹自相看。

徐元杰　赠日者庐生
    相逢未纵谈天口，开口便教侬赋诗。
    我语只堪供覆瓿，子行聊赠若为资。
    忘忧对草閒供咏，溅泪看花重感时。
    何日重来当刮目，只谈风月得舒眉。

徐元杰　赠日者杨应斋
    烂柯山客命能知，人事更番一局棋。
    甜卦易穷行苦卦，此时相语验他时。
    穷通任理胡不可，灾福缘人要自持。
    我老只堪渔钓隐，衰慵梦不到苍姬。

徐元杰　赠谈星叶生
    至诚之道可前知，知命如君亦甚奇。
    二十八星轮指掌，两三年事印蓍龟。
    春来春去无元尽，花落花开自有时。
    门外青山知此意，只教松柏镇如新。

徐元杰　赠香溪留君东上
    近代骚人咏性情，随心而发自分明。
    吐吞风月咽喉爽，咀嚼江山齿颊清。
    溪邑近闻工比兴，君诗端可派宗盟。
    马头雪絮吟鞭快，好办佳篇奏集英。

徐元杰　赠徐鉴堂
    鉴堂均此号，兄与弟相先。
    画以名家显，神於活法传。
    以眸蟾皎洁，两袖羽蹁跹。
    落笔人人似，柯山本是仙。

徐元杰　赠章酉仲
    满门贤粹鹗横秋，文藻如君行愈修。
    道本虚灵天内有，学於平实地中求。
    坚凝力量诚无息，收敛精神外不浮。
    充养腴丰随用显，大而敦化小川流。

徐元杰　蜘蛛
    倦倚阑干小院东，蜘蛛惊雀堕虚空。
    细看缕缕挂枝上，旋复丝丝收腹中。
    偶尔得生诚险道，幸而不堕赖无风。
    如何薄相才安迹，便欲经营网众虫。

徐元杰　直宿禁中
    清和时候玉堂宣，愚亦何人厕讲筵。
    但觉梦回深夜爽，不知身在九宵眠。
    志裨君德从容地，恋切宸恩咫尺天。
    愿散辉光烛幽隐，肯专荣耀贲金莲。

徐元娘　绝命诗
    毓秀含华十六龄，慈韩口授十三经。
    奇文不欲撑天地，大节偏教揭日星。
    何姓移剑亡汉室，谁人复楚乞秦廷。
    顾从一死明忠孝，碧血应留万古青。
    弱质原归玉女峰，家亡国破恨重重。
    椿萱已遂抒忠顾，昆弟先教殉难从。
    热血千年啼杜宇，寒泉三尺照芙蓉。
    堪灶宫院齐收北，忍听天朝长乐钟。

徐圆老　仙人石
    花开炫红霞，景接长春壑。
    终古斯石存，苍苔涴双脚。
    安得洞仙来，重游跨白鹤。

