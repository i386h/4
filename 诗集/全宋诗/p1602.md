<!-- { "loadSidebar": true } -->
楼钥　次韵伯父与心闻偈
    法器何妨待晚成，一朝点铁便成金。
    拽开鼻孔力无限，坐断舌头功更深。
    扬子江头言在耳，灵山会上笑传心。
    自怜钝置无香气，四十年来只似今。

楼钥　次韵东坡武昌西山诗
    党论一兴谁可回，贤路荆棘争先栽。
    窜流多能擅笔墨，囚拘或可为盐梅。
    雪堂先生万人敌，议论磊落心崔嵬。
    向来罗织脱一死，至今诗话存乌台。
    凭高望远想宏放，眼界四海空无埃。
    黄冈踏遍兴未尽，绝江浪破琉璃堆。
    漫郎神交信如在，石为窊樽胜金罍。
    邓侯先曾访遗迹，铭文深刻山之隈。
    山荒地僻分埋没，二公前后搜莓苔。
    元佑一洗人间怨，天地清宁公道开。
    玉堂同念旧游胜，笔端万物挫欲摧。
    时哉难得复易失，弟兄远过崖与雷。
    北归天涯望阳羡，买田不及归去来。
    我为长歌吊此老，恸哭未抵长歌哀。

楼钥　次韵胡元用末利花
    残暑未尽秋欲来，玉刻万叶琼英开。
    孤标雅韵一枝足，江上紫翠空成堆。
    素娥长与明月约，青女细把轻绡裁。
    主人好事趁时买，买置此地真宜哉。
    墙间闲地方丈所，几年累甓装层台。
    春花秋卉纷互发，胡葵芍药参徘徊。
    眼明忽见此奇绝，弟畜素馨兄事梅。
    夜深飞香性幽独，未许蜂蝶来相陪。
    糖畓封余有闽土，会须扫取添花栽。
    吾闻闽山千万本，人或视此齐蒿莱。
    何如航海上天阙，玉色照映瑠璃杯。
    新凉徙倚看不足，坐见日影欹庭槐。

楼钥　次韵黄文叔正言送日铸茶
    古人养老食而醩，后人既饱须啜茗。
    唐称阳羡顾渚茶，惠建之名犹未省。
    小团花{左革右夸}矞云龙，竞巧争妍动天听。
    要之造化生万物，甘苦酸盐适其性。
    古来水品多异同，茶品知谁真得正。
    芽新火活善调汤，种类虽殊俱隽永。
    坡翁立论亦颇当，一眨一褒何太猛。
    北苑固为天下最，未必余茶尽邪懭。
    越山日铸名最高，种在阳坡性非冷。
    父老不堪痛摧抑，待以奴隶心若鲠。
    草木端有地所宜，此品标奇惟一岭。
    只因杂取应人须，寖使虚名成画饼。
    坡公殆未识吾真，真者如珠光自炯。
    白头拾遗辨真赝，非是容心为乡井。
    寄来双缶纱绝伦，病叟新尝信侥倖。
    七碗自煎成水厄，笑看腹似支离瘿。

楼钥　次韵蒋德言壁间旧题
    一铃檐角自吟风，两面松篁翠扫空。
    山卉更藏无尽意，枝头未作去年红。
    
    
楼钥　次韵蒋德言游太白玉几两山
    西山不到几经春，玉山犹能一再临。
    太白峰前成梦境，直从总角到于今。

楼钥　次韵蒋德言游太白玉几两山
    少日游山不要归，老来腰脚不相宜。
    羡君胜具了无倦，踏雪寻幽更一奇。

楼钥　次韵蒋德言游太白玉几两山
    賸欲扶筇随意行，要令心迹得双清。
    何时同入翠微去，丈室先参老净名。

楼钥　次韵蒋德言游太白玉几两山
    落花影里步春阑，飞鸟翩翩相与还。
    若得把茅成小隐，等閒来往两山间。

楼钥　次韵蒋德言游太白玉几两山
    谁能饶舌强参禅，何用谈因更说缘。
    生死本来无大事，晨朝须起夜须眠。

楼钥　次韵蒋德要三径
    居山或称囚，得闲乃赋谪。
    我方乐静退，来作三径客。
    西山致朝爽，膏肓在泉石。
    况当秋空净，万里看一碧。

楼钥　次韵雷知院观音诗因叙家中铜像之详
    鼻祖家住江东边，推择为吏心静渊。
    朝朝趋邑过圮上，时见暗碛光煜然。
    平时奉佛心至谨，建立塔庙崇诸天。
    试令便介识所在，退公始得来其前。
    挥鉯去沙若有物，微见铜像伤其颠。
    须臾众觛全体见，端严相好巧且坚。
    迎归供养备精洁，我家旧物犹青毡。
    铢衣飘摇俱梵相，珠缨垂袅穿淮蠙。
    虽非丈六黄金身，他处像设无能先。
    不知何人妙陶冶，底用五色增华妍。
    自兹累叶永为宝，如以衣钵更相传。
    是时承平最盛际，正是景德咸平间。
    画工难貌天入妙，劫风不动神光圆。
    益知佛教来已远，遍满震旦尊金仙。
    慈悲无量应成祷，影响若与人周旋。
    耳则闻音目可观，此有妙理谁能诠。
    宝光燄燄拥身后，贝花叶叶俱成全。
    顶戴天冠工莫及，中有一佛立不偏。
    有孙是为乡先生，决科衣冠遂蝉联。
    大父持丧久庐墓，曾以此事形碑镌。
    起身月卿出为君，殿上寤主以一言。
    易守乡邦凡五年，宠光赫奕当政宣。
    移至湖心值兵爏，精庐灰灭因亡焉。
    初闻诸父话遗迹，兴叹欲见无因缘。
    扬州伯父初赋归，慨念孝感如参骞。
    零丁以十万钱，里巷响应庆愈绵。
    木要先为小台殿，居以古像□□旃。
    后人事之加笃敬，日袅香篆长蜿蜒。
    衰宗幸有此奇特，信知福利非唐捐。
    安得东归奉香火，晏坐终老甘三椽。

楼钥　次韵李季章监簿泛湖
    仙舟共泛沧波去，且向苏公堤下住。
    西风吹就芙蓉城，青镜闲妆两呈露。
    皇家家法崇俭素，宸心但欲乘商辂。
    离宫别殿无兴作，天以西湖供一豫。
    吾侪公退得清赏，酒醆棋枰不知暮。
    深知夕照恋狎鸥，又恐昕朝追振鹭。
    自怜三入凤凰城，岁月黄尘等闲度。
    湖光正欲捲帘看，风色更烦搴幕护。
    孤山不见处士庐，司马空寻苏小墓。
    酒乾人醉欢有余，联骑还趋涌金路。
    归来健倒浑不知，睡觉灯前袅香雾。
    丈人公子真冰玉，曾为出遨挥妙句。
    匆匆借韵仅成章，敢诧樽前鹦鹉赋。

楼钥　次韵李孟达使君与林雪巢子季武诗
    古梅巨石瞰清池，觞咏曾陪老启期。
    别我遂成千古恨，传家空有一编诗。
    使君尚尔悲陈迹，处士惜非同此时。
    若使南楼与清赏，胡床应奉庾元规。

楼钥　次韵六和塔秀江亭璧閒留题
    江外参差列万山，我家深在万山间。
    好山正不用钱买，但要未老身先闲。
    长江比愁终似少，江水能回愁不了。
    扁舟何日过西陵，鄮山佳处吾归老。

楼钥　次韵沈史君怀冈梅花
    玉人迥立山谷里，不有使君谁与怜。
    毋庸高牙煞风景，为著佳句增孤妍。
    寒溪照影谩千树，横笛吹残又一年。
    传闻年后更多在，便思跃马趋平川。

楼钥　次韵十绝　安心
    但使心如水在槃，坐令四体自然胖。
    有人来问安心法，将汝心来与汝安。

楼钥　次韵十绝　病起
    老去情怀百不宜，上楼腰腰觉舒迟。
    适斋异禀人难及，病起精神略不衰。

楼钥　次韵十绝　出谒
    杜门却扫寖多时，间傍人门亦漫为。
    茶灶笔床烟浪去，自疑身是老天随。

楼钥　次韵十绝　读书
    佚老无如水在磐，聊将遮眼度三余。
    有时忠义忽相激，间遇包糈与子胥。

楼钥　次韵十绝　发书
    故人惟赖几行书，今日谁能更访吾。
    旧日热心今就冷，向来已自得揶揄。

楼钥　次韵十绝　赴会
    幸身未老已先闲，到处时时尽醉还。
    更欲相邀莲社客，共寻精舍上孱颜。

楼钥　次韵十绝　见客
    客至何妨送与迎，门前罗爵亦人情。
    可怜寒士犹相望，时有饥来柳絮轻。

楼钥　次韵十绝　染须
    染须欲学少年时，笑杀当年荣启期。
    公道世间惟此耳，年来犹幸不相欺。

楼钥　次韵十绝　休官
    人生宁问草堂资，乞得闲身且径归。
    憀愧舅甥俱就隐，澹然相对两忘机。

楼钥　次韵十绝　修养
    闻道壶中别有天，能将俄顷比千年。
    千年俄顷俱成梦，只任天真却晏然。

楼钥　次韵十诗　晨朝懒起
    坐见一翁双鬓皤，只赢晓梦到无何。
    窗凉风透真成适，日出事生还更多。
    足弱已难堪蜡屐，齿摇初不为邻梭。
    回思螭陛班心处，日日奔趋向馺娑。

楼钥　次韵十诗　读香山诗
    诗到香山不计篇，想逢佳处辄欣然。
    明知无子可传业，每遇为文自入编。
    举世慕名多讽诵，惟公著句得纯全。
    胸中相似诗方似，一等不为名利牵。

楼钥　次韵十诗　即事
    旋插杉枝蔽晓曦，缓摇轻箑自融怡。
    调琴不用求成曲，得句何须凑作诗。
    无复趋炎同褦襶，但能寻睡学希夷。
    太仓日食五升米，老矣不嫌人更嗤。

楼钥　次韵十诗　见客
    车辙长多长者临，相过肯笑席门深。
    寒暄固有三分话，臭味还倾一寸心。
    客至自应闲不厌，年来寖觉老难禁。
    应酬　￠了无余事，面壁何妨学少林。

楼钥　次韵十诗　老态
    舅甥身退不为迟，肥遯犹当未老时。
    东晋虽憀古元亮，晚唐知慕老天随。
    公开九秩身方健，我甫六旬心已疲。
    不敢自言成酷似，腹心惟喜两相知。

楼钥　次韵十诗　棋会
    归来乡曲大家闲，同社仍欣取友端。
    无事衔杯何不可　　有时会面亦良难。
    少曾环坐坐长满，赖有主盟盟未寒。
    琴弈相寻诗间作，笑谈终日有余欢。

楼钥　次韵十诗　西山
    两岸杉松翠荫长，轻舆连日得彷徉。
    绝怜林下朝还莫，不问人间炎与凉。
    睡起闲情方自乐，斋余归路未须忙。
    何时更向月溪去，愿著青鞋走侍旁。

楼钥　次韵十诗　喜闲
    投闲时以醉为乡，人既相忘我亦忘。
    雨足已期南亩熟，风清更爱北窗凉。
    昼观碧落云千叠，夜看中庭月一方。
