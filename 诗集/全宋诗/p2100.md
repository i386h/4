<!-- { "loadSidebar": true } -->
    拏痾如可强，犹拟尊生刍。

秦观　德清道中还寄子瞻
    投晓理竿栧，溪行耳目醒。
    虫鱼各萧散，云日共晶荧。
    水荇重深翠，烟山叠乱青。
    路回逢短榜，崖断点孤翎。
    丛薄开罗帐，沦漪写镜屏。
    疏篱窥窅窕，支港泛笭箵。
    远漵依微见，哀猱断续听。
    梦长天杳杳，人远树冥冥。
    旅思摇风旆，归期数月蓂。
    何时燃蜜炬，复听合前铃。

秦观　觌觏二弟作小室请书鲁直名曰寄寂作此寄之用孙子实韵
    力田不逢年，识者未宜闵。
    他时岁在金，百两无虚稛。
    士生当自量，天道平如准。
    汝兄鲁叔山，正坐不前谨。
    有琴亦无弦，何心尚求轸。
    客来欲颓玉，大白辄满引。
    官长既屡骂，诸生亦时冁。
    一口吸西江，玄哉居士蕴。
    岁寒知苍松，日暮识丹槿。
    梦想八九椽，森然罗玉笋。

秦观　东城被盗得世字
    野人无机心，触事少防卫。
    所至辄酣寝，屡堕穿窬计。
    孤亭夜深墨，风死雨初霁。
    有盗穴壁来，攘取逮衾袂。
    微思不敌怒，弱力鼓虚锐。
    起搏且复呼，可否难量势。
    谁云同室斗，函丈莫相继。
    两奴眠牖旁，矫首但睥睨。
    弃之倚柱休，盗亦从此逝。
    惭无牛缺贤，幸脱燕人毙。
    亡弓岂须求，失马不必涕。
    黎明成感叹，事往若异世。
    良贾号深藏，无阂称善闭。
    君子勿我夸，得丧求无际。

秦观　东平夫人挽章
    相阀风流监，王家地势雄。
    室中兰作佩，庭下玉成丛。
    啼鸟悲春槛，荒原入夜宫。
    遗芳得鸿笔，论次诏无穷。

秦观　东坡守杭
    十里荷花菡萏初，我公所至有西湖。
    欲将公事湖中了，见说官闲事亦无。

秦观　冬蚊
    蚤虿蜂虻罪一伦，未如蚊子重堪嗔。
    万枝黄落风如射，犹自传呼欲噬人。

秦观　对淮南诏狱二首
    一室如悬磬，人音尽不闻。
    老兵随卧起，漂母给朝曛。
    樊雉思秋野，鞲鹰望暮云。
    念归忘食事，日减臂环分。

秦观　对淮南诏狱二首
    淮海行摇落，文书亦罢休。
    风霜欺独宿，灯火伴冥搜。
    笳动末楼晓，参横粉堞秋。
    更拚飞镜破，应得大刀头。

秦观　反初
    昔年淮海未，邂逅安期生。
    记我有灵骨，法当游太清。
    区中缘未断，方外道难成。
    一落世间网，五十换嘉平。
    夜参半不寝，披衣涕纵横。
    誓当反初服，仍先谢诸彭。
    曦发阳之阿，餵饀太和精。
    心将虚无合，身与元气并。
    陟降三境中，高真相送迎。
    琅函纪前绩，金薄鍚嘉名。
    耿光洞寥廓，不借日月明。
    故栖黄埃裹，绝想空复情。

秦观　奉别牛司理
    堂堂先德擅才名，词赋高凌墨客卿。
    之子妙龄初筮仕，好修文史继家声。

秦观　奉和莘老
    童子何知幸最深，父班籍湜奉登临。
    挟经屡造芝兰室，挥尘常聆金玉音。
    黄卷香焚春晼晚，绛纱人散夜萧森。
    明朝只死丝纶下，回首青云万里心。

秦观　赴杭倅至汴上作
    俯仰觚棱十载间，肩舟江海得身闲。
    平生孤负僧床睡，准拟如今处处还。

秦观　观宝林塔张灯次胡瑗韵
    飞来峰上塔，然蜜奉慈观。
    互照三山冢，分辉七宝栏。
    势擎金界迥，影蘸玉奁寒。
    次第边烽举，高低祭烛攒。
    虹旌排阵堞，火伞御灵官。
    魏乘珠千颗，隋帆锦万端。
    华敷连藏海，光集匝宫坛。
    冏冏连青昊，荧荧逼翠峦。
    月卿秋抒思，星将夜濡翰。
    继听钧天奏，尤知属和难。

秦观　观辱户部钱尚书和诗饷禄米再成二章上谢
    本欲先生一解颐，顿烦分米忍长饥。
    客无贵贱皆蔬饭，惟有慈亲食肉糜。

秦观　观辱户部钱尚书和诗饷禄米再成二章上谢
    梦里光阴挽不回，掩关独坐万缘灰。
    偶因问讯维摩病，香积天中施饭来。

秦观　观易元吉獐猿图歌
    参天老木相樛枝，{上山下欺}空怪石衔青漪。
    两猿上下一旁挂，两猿熟视苍蛙疑。
    萧萧丛竹山风吹，海棠杜宇相因依。
    下有两獐从两儿，花餐草囓含春嬉。
    艺老笔精湖海推，画意忘形形更奇。
    解衣一扫神扶持，他日自见犹嗟咨。
    金钱百万酒千鸱，荆南将军欣得之。
    老禅豪取橐为垂，白昼掩门初许窥。
    房栊炯炯明冬曦，榛丛羽革分豪厘。
    残编未终且归读，岁暮有间重借披。

秦观　观音洞
    匹马骄嘶石路斜，观音洞口踏烟霞。
    普陀风景差相似，只欠潮音小白花。

秦观　光华寺
    
    霞通海天曙，月来东山白。
    共是凭栏人，谁足当秋色。

秦观　广陵五题其二次韵子由题平山堂
    栋宇高开古寺间，尽数佳处入雕栏。
    山浮海上青螺远，天转江南碧玉宽。
    雨槛幽花滋浅泪，风卮清酒涨微澜。
    游人若论登临美，须作淮东第一观。

秦观　广陵五题其三次韵子由题蜀井
    蜀冈精气滀多年，故有清泉发石田。
    乍饮肺肝俱澡雪，久窥杖屦亦轻便。
    炊成香稻流珠滑，煮出新茶泼乳鲜。
    坐使二公乡思动，放杯西望欲挥鞭。

秦观　广陵五题其四次韵子由题摘星亭
    昆仑左右两招提，中起孤高雉堞西。
    不见烧香成宿雾，虚传裁锦作障泥。
    萤流花苑飞星乱，芜满春城绿发齐。
    长忆凭栏风两後，断虹明处海天低。

秦观　广陵五题其五次韵子由题光化塔
    古佛悲怜得度人，应缘来现比丘身。
    水流月落知何处，花发莺啼又一春。
    方外笑谈清似玉，梦中烦恼细如尘。
    老僧自说从居此，却悔平时事远巡。

秦观　广陵五题其一次韵子由题九曲池
    萧瑟通池閟茂林，岸傍无复属车音。
    涵春似恨隋家远，涨晓疑连蜀井深。
    斗草事空烟冉冉，司花人远树阴阴。
    劳生俛仰成陈迹，纵有遗声可用寻。

秦观　过六合水高怀裴博士次韵
    晚憩孤亭上，羸骖系断柯。
    荒门寒带路，空槛阔增波。
    往事青山在，余生白鸟过。
    诵言成绝唱，亹亹迫阴何。

秦观　海康书事十首
    白发坐钩党，南迁海濒州。
    灌园以餬口，身自杂苍头。
    篱落秋暑中，碧花蔓牵牛。
    谁知把锄人，旧日东陵侯。

秦观　海康书事十首
    荔子无几何，黄柑遽如许。
    迁臣不惜日，恣意移寒暑。
    层巢俯云木，信美非吾土。
    草芳自有时，鹎鵪何关汝。

秦观　海康书事十首
    卜居近流水，小巢依嶔岑。
    终日数椽间，但闻鸟遗音。
    炉香入幽梦，海月明孤斟。
    鹪鹩一枝足，所恨非故林。

秦观　海康书事十首
    培塿无松极，驾言出焉游。
    读书与意会，却扫可忘忧。
    尺蠖以时诎，其信亦非求。
    得归良不恶，未归且淹留。

秦观　海康书事十首
    粤女市无常，所至辄成区。
    一日三四迁，处处售虾鱼。
    青裙脚不袜，臭味猿与狙。
    孰云风土恶，白州生绿珠。

秦观　海康书事十首
    海康腊己酉，不论冬孟仲。
    杀牛檛祭鼓，城郭为沸动。
    虽非尧历颁，自我先人用。
    大笑荆楚人，嘉平猎云梦。

秦观　海康书事十首
    粲粲庵摩勒，作汤美无有。
    上客赋骊驹，玉奁开素手。
    那知苍梧野，弃置同刍狗。
    荆山玉抵鹊，此事繇来久。

秦观　海康书事十首
    裔土桑柘希，蚕月不纺绩。
    吴绡与鲁缟，取具{左舟右网}船客。
    一朝南风发，家室相怵迫。
    半贾鬻我藏，倍称还君息。

秦观　海康书事十首
    一雨复一阳，苍茫飓风发。
    怒号兼昼夜，山海为颠蹶。
    云何大块噫，乃尔不可遏。
    黎明众窍虚，白日丽空阔。

秦观　海康书事十首
    合浦古珠池，一熟胎如山。
    试问池边蜑，云今累年闲。
    岂无明月珍，转徙溟渤间。
    何关二千石，时至自当还。

秦观　韩枢密夫人挽词二首
    奕叶貂蝉後，宗姻乐静间。
    从夫登两地，看子入三山。
    旧像瞻榆阙，遗音想佩环。
    百年川阅水，不复更西还。

秦观　韩枢密夫人挽词二首
    天上开华屋，丘山忽返真。
    内人归賵盛，挽者转哀新。
    鸾诏初乾墨，鱼轩已暗尘。
    蔼然多德善，论次有苍珉。

秦观　和蔡天启赠文潜之什
    蔡侯饱学困千釜，濯足清江起南土。
    剧谈颇似燕客豪，快夺范雎如坠雨。
    东城桥梓未足论，柏直何为口方乳。
    蒋侯山中伴香火，三年不厌长蔬苦。
    平生瑰玮有谁同，要得张侯三日语。
    昼闲那自运甓忙，时清不用闻鸡舞。
    桓荣欢喜见车马，书册辛勤立门户。
    要当食肉似班超，猛虎何尝窥案俎。

秦观　和程给事贇阛黎化去之什
    风流云散越王城，珍重阛黎愿力成。
    不使邓尼惊倒化，只教白傅叹先行。
    早因妙契窥曹洞，竟以清芬继肇生。
    回首中庭旌骑散，月华还可一方明。

秦观　和程给事赠虞道判六首
    刀圭云母具晨餐，门对三层步斗坛。
    夜考鹤经分七九，晓占岁气辨{左黄右令}丹。

秦观　和程给事赠虞道判六首
    人枣交梨近可餐，不须地肺及天坛。
    龟藏坎海毛皆绿，凤宿离宫色自丹。

