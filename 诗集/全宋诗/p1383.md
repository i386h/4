<!-- { "loadSidebar": true } -->
    一醉堂上樽，莫运机与筹。

梁介　登卧龙山送酒
    五马携壶上卧龙，四夔联骑与游从。
    山中古柏岁寒色，应为清流作意浓。

梁介　芙蓉桥
    法{左氵右剧}瘴疠乡，六月旱烁石。
    榆柳秋不枯，蛇虺冬不蛰。
    长桥坐清虚，足以度朝夕。
    汲井埋深盆，芙蕖间红白。
    幽香自氲氛，南薰为披拂。
    虽无十丈花，有藕亦如蜜。

梁介　南定楼
    堂堂百尺楼，制作极华丽。
    山围与水绕，秀色相妩媚。
    上无狐鼠窥，下有鱼龙畏。
    宾友升清虚，夷落耸瞻视。
    南陲粗安堵，北鄙方举燧。
    倚楼独何为，尚下忧国泪。

梁介　整暇堂
    是邦无征科，为吏不劳力。
    今年到官初，牒诉颇纷集。
    大家张空簿，小家称倍息。
    弃责尔未能，义取犹可给。
    风晓便革心，老我多暇日。
    梦回黯空庭，小憩华胥国。

梁介　止水亭
    惊涛渺半空，怒势突千里。
    此岂水性哉，物有激之耳。
    方塘寻丈间，一泓清且泚。
    镜面烛须眉，水壑绝尘滓。
    道人修净观，此心如此水。
    不从苦海中，更放波澜起。

梁君贶　春贴子
    东方和气斗回杓，龙角中星转紫霄。
    圣主间安天未晓，求衣亲记玉宸朝。

梁克家　次陈休应烹茗廓然亭见送韵
    已行更为玉泉留，好景烦公杰句收。
    紫帽峰前双鹭下，几多清兴满沧洲。

梁克家　赋九月梅花
    老菊残梧九月霜，谁将先暖入东堂。
    不因造物於人厚，肯放南枝特地香。
    九鼎燮调端有待，百花羞涩敢言芳。
    看来水玉浑相映，好取龙吟播乐章。

梁平叔　与晦庵先生同宿清虚庵
    幽斋共坐论功夫，借问先生识此无。
    悟得此中真妙诀，人间始信有仙壶。

梁泰来　龟山亦好轩
    人在远堂山下居，家有远堂堂上书。
    阶苔帘草意自如，有书可读山可庐。
    人於富贵不肯足，我於贫贱乐有余。
    相逢休问我何好，亦有好处人未知。
    一池斗大泉可掬，一波掌平数丛菊。
    菊吾金，泉吾玉，何用土封侯万锺粟。
    君不见孔门乐处无日无，疏食饮水肱常曲。

梁泰来　题周垣戴氏桂林池馆
    地偏不受点尘侵，日涉园亭得趣深。
    竹外移梅曾辟径，月中分桂定成林。
    云山环碧醉人眼，池水澂泓鉴此心。
    净几明窗潇洒尽，时携好客一凭临。

梁顀　题灵洞天福院
    门外落将三市隔，此中人是几生修。
    千寻古木含云翠，一派寒泉绕槛流。

梁文奎　题增城进士单有明清白传家巷
    清如增江水，白如白石山。
    羡尔清白人，栖迟山水门。
    至清不可淆，至白不可淫。
    传子复传孙，一心如一辙。
    山同今古色，水同今古流。
    载阅清白卷，山水两悠悠。

梁文奎　迎翠楼自赋
    江山诗兴动，宇宙画图开。
    风卷软红去，云迎霏翠来。
    行藏老身矣，临眺意悠哉。
    倚遍栏杆曲，残阳入酒杯。

梁相　春日田园杂兴二首
    膏雨初晴布过啼，村村景物征熙熙。
    谁知农圃无穷乐，自与莺花有旧期。
    彭泽归来惟种柳，石湖老去最能诗。
    桃红李白新秧绿，间著东风总不知。

梁相　春日田园杂兴二首
    麦畴连草色，蔬迳带芜痕。
    布过叫残雨，杏花开半村。
    吾生老农圃，世事付儿孙。
    但遇芳菲景，高歌酒满尊。

梁意娘　述怀
    踪迹浮萍落五湖，一番相别一番疏。
    不知此去从何处，还许春风得见无。

梁藻　题南山池
    悲翠戏翻荷叶雨，鹭茑飞破竹林烟。
    时沽村酒临轩酌，旋碾新茶靠石煎。

梁真素　冲虚观
    三千六百丈罗浮，来今往古得仙游。
    转头丹葛如昨日，接武苏辕能几秋。
    石洞尚听黄鹤语，铁桥仍见紫云留。
    当时野老呕吟地，试问山灵记得否。

梁知录　廊然亭
    危亭缥缈斗星傍，俯槛连云挂碧苍。
    航快远随飞鸟下，树秾阴覆酒樽凉。
    胡床坐久景方见，诗句评多味最长。
    况有青山对挥尘，每逢高论赏仇香。

梁周翰　禁林讌会之什
    宝书惊绝耀天章，飞白亲题赐玉堂。
    瑞彩上腾流素月，朗河下注映丹墙。
    鹤盘吴屿双翎健，鹊雇雕陵巨翼长。
    游雾半收悬组练，轻云斜拂驻鸾皇。
    墨池并犹三奇宝，翠琰俱生五色光。
    陪讌禁林知有幸，叩头遥祝万年觞。

梁周翰　句
    宿雨一番蔬甲拆，春山几处茗旗香。

梁周翰　句
    谁似金华杨学士，十联诗在御屏间。

梁周翰　句
    百花将尽牡丹坼，十雨初晴主液春。

梁周翰　题义门胡氏华林书院
    知有英儒伯始孙，聚书讲学贲邱园。
    征搜合副来贤诏，旌表宜题遍德门。
    举族为人俱孝弟，深幽何草不兰荪。
    小冠子夏来相示，诗版因凭寄竹轩。

梁子固　古木空烟
    淡烟漠漠古城头，老树拿云瞰碧流。
    鸦背夕阳添晚景，就中描出一天秋。

梁宗范　题画竹绢扇面
    团团纨扇阿谁绷，露出琅玕三两茎。
    密叶旋从人意长，劲枝全藉笔毫生。
    翠筠不动风常在，直节无根色自荣。
    只恐半天雷雨夜，化龙应向手中成。

梁佐　高山堂
    巍巍层阁倚云平，一凭阑干醉魄醒。
    霁雨乱山生淡碧，带风寒竹有余青。
    孤猨傍石为深磵，幽鸟冲烟入画屏。
    却重高僧仙景象，蓬莱不独在沧溟。

梁佐厚　高山堂
    危巅层阁倚云平，一凭阑干醉魄醒。
    霁雨乱山生淡碧，带风寒竹有馀青。
    孤猿傍石来深涧，幽鸟冲烟入画屏。
    却让高僧占仙境，蓬莱不独在沧溟。
    
    句
    泪多陈后愁离殿，浴出杨妃困倚阑。

廖君玉　句
    清人耳目中流水，壮客精神两岸山。

廖君玉　留题碧落洞
    一洞清虚锁茂林，我来寻访叹何深。
    游人刻石有兴废，流水穿岩无古今。
    岭上烟云长带雨，路旁松桂日成阴。
    到难未得言归去，且对金樽满满斟。

廖齐　永州有感
    下马连声叩竹门，主人何事感遗恩。
    回头泣向儿童道，重见甘棠旧子孙。

廖融　句
    云穿捣药屋，雪厌钓鱼船。

廖融　句
    松风吹发乱，岩溜溅碁寒。

廖融　句
    圭宝先知晓，盆池别见天。

廖融　梦仙谣
    琪木扶疏系辟邪，麻姑夜宴紫皇家。
    银河旌节摇波影，珠阁笙箫吸月华。
    翠凤引游三岛路，赤龙齐别五云车。
    星稀犹倚虹桥立，攎就张骞搭汉槎。

廖融　书伍彬屋壁
    圆塘绿水平，鱼跃紫莼生。
    要路贫无力，深村老退耕。
    犊随原草远，蛙傍堑篱鸣。
    拨棹茶川去，初逢谷雨晴。

廖融　题寺古桧
    何人见植初，老对梵王居。
    山鬼暗栖托，樵夫难破除。
    声高秋汉迥，影倒月潭虚。
    尽日无僧绕，清风长有余。

廖融　退宫妓
    神仙风格本难俦，曾从前皇翠辇游。
    红踯躅繁金殿暖，碧芙蓉笑水宫秋。
    宝车钿剥阴尘覆，锦帐香消画烛幽。
    一旦色衰归故里，月明犹梦按梁州。

廖融　谢翁宏惟诗百篇见示
    高奇一百篇，见造化工全。
    积思游沧海，冥搜入洞天。
    神珠迷罔象，瑞玉菲雕鑴。
    休叹不得力，离骚千古传。

廖融　赠狄涣
    高卧白云乡，崖泉对阁凉。
    守贫无属道，多病数求方。
    耕犊惊雷毙，寒芜入圃荒。
    如何帝未梦，吟苦顶铺霜。

廖融　赠天台逸人
    移桧托禅子，携家上赤城。
    拂琴天籁寂，欹枕海涛生。
    雪白寒峰晚，鸟歌春谷晴。
    又闻求桂楫，载月十洲行。

廖融　赠王正己
    吟高鄙俗流，傲逸访巢由。
    古寺寻僧饭，寒岩衣鹿裘。
    园桃山鼠啮，崖蜜猎人命。
    遂这个清性，浮生不苟求。

廖斯任　游金精次谢东野韵
    跨鹤仙妹已九霄，尚馀胜地景偏饶。
    石盘洞口疑无路，水绕山根忽有桥。
    楼殿云栖迷晓日，筠松风度响寒潮。
    番君可笑成痴绝，妄拟阳台佩辇邀。

廖挺　句
    余波下作双溪水，只欠休文八咏楼。

廖行之　半隐诗
    远引未能忘世，端居且学灰心。
    定自随时隐见，应非与俗浮湛。

廖行之　别蒲圻徐丞于金鸡驿次李和卿韵
    金鸡亭上小舂容，日射湖光照眼沈。
    痛饮壮君堪八斗，剧谈应我避群锋。
    笑看天际孤飞鹜，惊起波中老蛰龙。
    明日东西各奔走，莫随流俗浪迎逢。

廖行之　病中寄武公望二首
    四十余年尚转蓬，渠论南北与西东。
    但知爱子三迁教，不办谋生一亩宫。
    北海可怜真意广，步兵良苦漫途穷。
    人生择术须循分，鹏鷃逍遥自不同。

廖行之　病中寄武公望二首
    轻去千金若弃遗，高情勇决固应稀。
    端来共我茅一把，不肯折君腰十围。
    世事弹棋无定局，人情蒙穽有深机。
    生涯也趁身强健，况是平阳德可依。

廖行之　呈四表兄求栖碧遗文
    诗亡自昔周之东，末乃赖有三闾翁。
    三闾避谗思去国，当时无人歌雨濛。
    忠怀义概不见省，独以文字涂幽穷。
    高情寓物发叹咏，忧深思远言非空。
    富如渤澥产百怪，浩若九万扶摇风。
    后来文士引继出，思援弓缴随冥鸿。
    二都以降更七代，浸堕侈靡淫哇中。
    新奇妩媚乏典则，往往体制多称宫。
