<!-- { "loadSidebar": true } -->
    不道诸郎少欢笑，经年相别忆侬无。

徐铉　赋得彩燕
    缕彩成飞燕，迎和启蛰时。
    翠翘生玉指，绣羽拂文楣。
    讵费衔泥力，无劳剪爪期。
    化工今在此，翻怪社来迟。

徐铉　赋得捣衣
    江上多离别，居人夜捣衣。
    拂砧知露滴，促杵恐霜飞。
    漏转声频断，愁多力自微。
    裁缝依梦见，腰带定应非。

徐铉　赋得有所思
    所思何在杳难寻，路远山长水复深。
    衰草满庭空伫立，清风吹袂更长吟。
    忘情好醉青田酒，寄恨宜调绿绮琴。
    落日鲜云偏聚散，可能知我独伤心。

徐铉　赋石奉送德林少尹员外
    我爱他山石，中含绝代珍。
    烟披寒落落，沙浅静磷磷。
    翠色辞文陛，清声出泗滨。
    扁舟载归去，知是泛槎人。

徐铉　赋是风光草际浮
    宿露依芳草，春郊古陌旁。
    风轻不尽偃，日早未晞阳。
    耿耿依平远，离离入望长。
    映空无定彩，飘迳有余光。
    飐若荷珠乱，纷如爝飐火飏。
    诗人多感物，凝思绕池塘。

徐铉　赋是霍将军辞第
    汉将承恩久，图勋肯雇私。
    匈奴犹未灭，安用以家为。
    郢匠虽闻诏，衡门竟不移。
    宁烦张老颂，无待晏婴辞。
    甲乙人徒费。亲邻我自持。
    悠悠千载下，长作师臣师。

徐铉　赋是秋江晚照
    落日照平流，晴空万里秋。
    轻明动枫叶，点的乱沙鸥。
    罾网鱼梁静，笞簦稻穗收。
    不教行乐倦，冉冉下城楼。

徐铉　阁皂山
    殿影高低云掩映，松阴缭绕步徘徊。
    从今莫厌簪裾累，不是乘轺不得来。

徐铉　观灯玉台体十首
    吴歌楚舞玉诗新，华灯兰焰动鱼鳞。
    台前共道明如昼，醉里唯愁夜向晨。

徐铉　观灯玉台体十首
    绮席金炉香正燃，铜壶银箭漏初传。
    天回星月迷灯烛，风过楼台度管弦。

徐铉　观灯玉台体十首
    双阙生闉夜不关，金车宝马晓应还。
    亭亭明月临瑶席，灼灼华灯照玉颜。

徐铉　观灯玉台体十首
    火树灯山高入云，红筵翠幄自成春。
    游女有时还解佩，青楼何处不留人。

徐铉　观灯玉台体十首
    帝京风景不曾秋，万户千门夜更游。
    珃瓅银鞍连锈轂，昌荧珠网挂琼钩。

徐铉　观灯玉台体十首
    夜未央，明月光，
    荧煌九华烛，交影照河梁。

徐铉　观灯玉台体十首
    敞丽谯，披绮寮。
    歌声和夜漏，火树似花朝。

徐铉　观灯玉台体十首
    星汉斜，乐无涯。
    明月千门雪，银灯万树花。

徐铉　观灯玉台体十首
    抚云環，吹玉箫。
    艳舞回罗袂，香风闪步摇。

徐铉　观灯玉台体十首
    日照花，七香车。
    歌舞平阳第，经过赵李家。

徐铉　观吉王花烛
    王门嘉礼恨人观，况是新承置醴欢。
    花烛喧阗丞相府，星辰摇动远游冠。
    歌声暂阕闻宫漏，云影初开见露盘。
    帝里佳期频赋颂，长留故事在金銮。

徐铉　观人读春秋
    日觉儒风薄，谁将霸道羞。
    乱臣无所戄，何用读春秋。

徐铉　光穆皇后挽歌三首
    仙驭期难改，坤仪道自光。
    閟宫新表德，沙麓旧膺祥。
    素帟尧门掩，凝笳毕陌长。
    东风惨陵树，无复见亲桑。

徐铉　光穆皇后挽歌三首
    永乐留虚位，长陵启夕扉。
    返虞严吉仗，复土掩空衣。
    功业投三母，光灵极四妃。
    唯应彤史在，不与露花晞。

徐铉　光穆皇后挽歌三首
    隐隐阊门路，烟云晓更愁。
    空瞻金辂出，非是濯龙游。
    德感人伦正，风行内职修，
    远随偶物化，同此畏轩丘。

徐铉　过江
    别路知何处，离肠有所思。
    登楼望城远，摇橹过江迟。
    断岸烟中失，长天水际垂。
    此心非橘柚，不为两乡移。

徐铉　寒食成判官垂访在赠
    常年寒食在京华，今岁清明在海涯。
    远苍蹋歌深夜月，隔墙吹管数枝花。
    鸳莺得路音尘阔，鸿雁分飞道里赊。
    不是多情成二十，断无人解访贫家。

徐铉　寒食日作
    厨冷烟初禁，门闲日列斜。
    东风不好事，吹落满庭花。
    过社纷纷燕，　°晴淡淡霞。
    京都盛游观，谁访了云家。

徐铉　寒食宿陈公塘上
    垂杨界官道，茅屋倚高坡。
    月下春塘水，风中牧竖歌。
    折花闲立久，地酒远情多。
    今夜孤亭梦，悠扬奈尔何。

徐铉　翰林游舍人清明日入院中涂见过余明亦入西省上直因寄游君
    榆柳开新焰，梨花发故枝。
    辎輟隘城市，圭组坐曹　　。
    独对芝泥检，遥怜白马儿。
    禁林还视草，气味两相知。

徐铉　和白州钱使君上元夜侍宴
    御宴宵陈敞百层，君恩芳景两难胜。
    风传天上九成乐，月映楼前万树灯。
    醉捧玉觞疑梦寐，静临丹槛似飞腾。
    因观谢守窗中咏，自愧灜洲是滥登。

徐铉　和表弟包颍见寄
    平生中表最情亲，浮世那堪聚散频。
    谢胱却吟归省阁，刘桢犹自卧漳滨。
    旧游半似前生事，要路多逢后进人。
    且喜新吟报强健，明年相望杏园春。

徐铉　和陈表用员外求酒
    暑天频雨亦频晴，帘外闲云重复轻。
    珍重一壶酬绝唱，向风遥想醉吟声。

徐铉　和陈处士在雍丘见寄
    衰薄喜多幸，退公谁与闲。
    高人乘兴去，相望两程间。
    卷箔有微雪，登楼无远山。
    清谈胜题赠，何日杖藜还。

徐铉　和陈洗马山壮新泉
    已开山馆待抽簪，更要岩泉欲洗心。
    常被松声迷细韵，急流花片落高岑。
    便疏浅濑穿莎径，始有清光映竹林。
    何日煎茶酝香酒，沙边同听暝猿吟。

徐铉　和陈赞善致仕还京口
    海门山下一渔舟，中有高人未白头。
    已驾安车归故里，尚通闺籍在龙楼。
    泉声潄玉窗前落，江色和烟槛外流。
    今日君臣厚终始，不须辛苦画双牛。

徐铉　和方泰州见寄
    逐客凄凄重入京，旧愁新恨两难胜。
    云收楚塞千山雪，风结秦淮一尺冰。
    置醴筵空情岂尽，投湘文就思如凝。
    更残月落知孤坐，遥望船窗一点星。

徐铉　和复州李太保酬笔
    处处良工事笔锋，宣毫自昔最称雄。
    因思南国巾箱学，愿入兰台掌握中。
    委质幸归彫玉匣，操词曾侍兔园公。
    一篇丽藻真闲暇，共仰才多道不穷。

徐铉　和翰长闻四枢副翰邻居夜宴
    开筵别有邻居兴，卜夜应怜惜禁漏长。
    旧友不期争命驾，新姬凭宠剩传觞。
    香烟结雾笼金鸭，烛焰成花照杏梁。
    京邑衣冠多胜赏，鲈鱼争敢道思乡。

徐铉　和集贤钟郎中
    石渠册府神仙署，当用明朝第一人。
    腰下别悬新印绶，堂中皆是故交亲。
    龙池树色供清景，浴殿香风接近邻。
    从此翻飞应更远，偏寻三十六天春。

徐铉　和贾员外戬见赠玉蕊花栽
    琼瑶一族带花来，便斸苍苔手自栽。
    喜见唐昌旧颜色，为君判病酌金罍。

徐铉　和江西肃少卿见寄二首
    身遥上国三千里，名在朝中二十春。
    金印须辞入幕，麻衣曾此叹迷津。
    卷舒由我真齐物，忧喜忘心即养神。
    世路风波自翻覆，虚舟无计得沉沦。

徐铉　和江西萧少卿见寄二首
    亡羊岐路愧司南，二纪穷通聚散三。
    老去何妨从笑傲，病来看欲懒朝参。
    离肠似线常忧断，世态如汤不可探。
    珍重加餐省思虑，时时斟酒压山岚。

徐铉　和江州江中丞见寄
    贾傅南迁久，江关道路遥。
    北来空见雁，西去不如潮。
    鼠穴依城社，鸿飞在泬寥。
    高低各有处，不拟更相招。

徐铉　和金州钱太保春雨
    蒙蒙膏雨远空迷，点滴圆纹水绕堤。
    柳带喜如和醉舞，花房愁似宿妆啼。
    烟笼麦陇连天阔，云映渔舟掠岸低。
    廉使解分天子念，一篇骚雅慰蒸黎。

徐铉　和筠州谈鍊师见寄
    共叹昆冈火，谁知玉自分。
    寂寥人境外，萧索数峰云。
    真籾终年秘，空歌偶得闻。
    应怜霸陵上，衰病故将军。

徐铉　和李太保寄刁秘书
    名位虽插道自光，讼庭无事俗平康。
    帘间尚觉琴床暖，院静偏闻酒瓮香。
    养性已知无病染，持廉唯恐有名彰。
    主人莫讶暌违远，千仞由来有凤翔。

徐铉　和李秀才端午日风寄
    角黍菖蒲酒，年年旧俗谙。
    采衣君自乐，白发我何堪。
    静味瑶华句，闲思玉柄谭。
    报之长命缕，祝庆在图南。

徐铉　和李秀才雪中求酒
    雪英飘洒绕虚廊，晓景沉沉朔吹狂。
    银阙晶荧标帝里，桂华纷糅认仙乡。
    少年风味新吟动，老叟襟怀万事忘。
    自倒空罇酬绝唱歌，书帏聊得泛寒光。

徐铉　和李宗谔秀才赠蒯员外
    性僻时难偶，神清寿有余。
    曾施卓鲁政，旧講老庄书。
    贱更襟怀旷，贫犹世利疏。
    圣君将就见，慎无买山居。

徐铉　和门下殷侍郎新茶二十韵
    暖吹入春园，新芽竞粲然，
    才教鹰嘴拆，未放雪花妍。
    荷杖青林下，携筐旭景前。
    孕灵资雨露，钟秀自山川。
    碾后香弥远，烹来色更鲜。
    名随土地贵，味逐水泉迁。
    力藉流黄暖，形模紫箂圆。
    正当鑽柳火，遥想湧金泉。
    任道时新物，须依古法煎。
    轻瓯浮绿乳，孤灶散馀烟。
