<!-- { "loadSidebar": true } -->
    览君十首诗三遍，胜我再游乡一回。
    故国不知新想望，家山如见旧崔嵬。
    功名时事人休问，只有两行清泪揩。

邵雍　还圆益上人诗卷
    瓶锡相从更一巾，一巾曾拂十州尘。
    心通佛性久无碍，口道儒言殊不陈。
    吴越江山前日事，伊嵩风月此时身。
    闲行坐闲松阴下，应恃眼明长笑人。

邵雍　皇极经世一元吟
    天地如盖轸，覆载何高极。
    日月如磨蚁，徃来无休息。
    上下之岁年，其数难窥测。
    且以一元言，其理尚可识。
    一十月二万，九千馀六百。
    中间三千年，迄今之陈迹。
    治乱与废兴，著见于方策。
    吾能一贯之，皆如身所历。

邵雍　黄金吟
    身上有黄金，人无走陆沉。
    求时未必见，得处不因寻。
    辩捷非通物，涵容是了心。
    会弹无弦琴。然后能知音。

邵雍　恍惚吟
    恍惚阴阳初变化，氤氲天地乍回旋。
    中间些子好光景，安得功夫入语言。

邵雍　击壤吟
    击壤三千首，行窝二十家。
    乐天为事业，养志是生涯。
    出入将如意，过从用小车。
    人能知此乐，何必待纷华。

邵雍　击壤吟
    人言别有洞中仙，洞里神仙恐妄传。
    若俟灵丹须九转，必求朱项更千年。
    长年国里花千树，安乐窝中乐满悬。
    有乐有花仍有酒，却疑身是洞中仙。

邵雍　即事吟
    事到患来频，何由得任真。
    就新须果敢，从善莫因循。
    盗亦自有道，人而或不仁。
    义缘无定体，安处是行身。

邵雍　即事吟
    生求媚于人，死求媚于鬼。
    媚人幸富贵，媚鬼免罪戾。
    生死虽殊途，人鬼岂异理。
    哀哉过用心，妄意何时已。

邵雍　极论
    下有黄泉上有天，人人许住百来年。
    还知虚过死万遍，都似不曾生一般。
    要识明珠须巨海，如求良玉必名山。
    先能了尽世间事，然后方言出世间。

邵雍　疾革吟
    有命更危亦不死，无命极医亦无效。
    唯将以命听於天，此外谁能闲计较。

邵雍　寄曹州李审言龙图
    向日所云是，如今却是非。
    安知今日是，不起后来疑。

邵雍　寄曹州李审言龙图
    向日所云我，如今却是伊。
    不知今日我，又是后来谁。

邵雍　寄毫州秦伯镇兵部
    三川地正得中阳，气入奇葩亦自王。
    善识好花人不远，好花无恡十分芳。

邵雍　寄毫州秦伯镇兵部
    人事纷纷积有年，何烦颦蹙向花前。
    万般计较头须白，饶了胸中不坦然。

邵雍　寄毫州秦伯镇兵部
    无限有情风月间，好将醇酒发酡颜。
    奈何人自生疑阻，利害嫌轻更设关。

邵雍　寄毫州秦伯镇兵部
    虽贫无害日高眠，人不堪忧我自便。
    锻练物情时得意，新诗还有百来篇。

邵雍　寄毫州秦伯镇兵部
    天心复处是无心，心到无时无处寻。
    若谓无心便无事，水中何故不生金。

邵雍　寄毫州秦伯镇兵部
    酒涵花影满巵红，泻入天和胸臆中。
    最爱一般情味好，半醺时与太初同。

邵雍　寄和长安张强二机宜
    二公诗美过连城，欲报才非{左衤右爾}正平。
    本谓柏舟终不遇，却惊华衮重为荣。
    岷峨雨后方知峭。风月霜馀始见清。
    前有古人称寡和，阳春白雪岂虚名。

邵雍　寄李景真太博
    花前静榻闲眠处，竹下明窗独坐时。
    着甚语言名宇泰，林间自有翠禽知。

邵雍　寄前洛阳簿陆刚秘校
    洛阳官满归吴会，男子雄图志未伸。
    若到江山最佳处，举杯无惜望天津。

邵雍　寄三城旧友卫比部二绝
    虽老未龙锺，篱边菊满丛。
    乍凉天气好，里闬正过从。

邵雍　寄三城旧友卫比部二绝
    景好身还健，天晴路又乾。
    小车芳草软，处处是清欢。

邵雍　寄三城王宣徽二首
    林下居虽陋，花前饮却频。
    世间无事乐，都恐属闲人。

邵雍　寄三城王宣徽二首
    路上尘方坌，壶中花正开。
    何须头尽白，然后赋归来。

邵雍　寄陕守祖择之舍人
    记得相逢否，当时在海东。
    别离千里外，倏忽十年中，
    迹异中尤异，心同齿更同。
    终期再清会，文酒乐无穷。

邵雍　寄商守宋郎中
    初返洛城无限事，闲人体分似相违。
    如今一向觉优逸，却类商颜啸傲时。

邵雍　寄寿安令簿慰诸君
    锦屏山下好安凄，花月风烟未改移。
    闻说近来长袖过，林前立马尽多时。

邵雍　寄吴传正寺丞
    天津风月一何孤，似我经秋相忆无。
    每仗晴波寄声去，不知曾得到东都。

邵雍　寄谢三城太守韩子华舍人
    洛阳自为都，二千有余年。
    举步图籍中，开目今古间。
    西北岌宫殿，东南倾山川。
    照人伊洛清，迎门嵩少寒。
    水竹最佳处，履道之南偏。
    下有幽人室，一径通柴关。
    蓬蒿隐其居，藜藿品其飡。
    上亲下妻子，厚薄随其缘。
    人虽不堪忧，已亦不改安。
    阅史悟兴亡，深经得根源。
    有客谓予曰，子独不通权。
    清朝能用才，圣主正求贤。
    道德与仁义，不徒为空言。
    功业贵及时，何不求美官。
    上食天子禄，下拯苍生残。
    通衢张大第，负郭广良田。
    朱门烂金紫，青楼繁管弦。
    外厩列肥骏，后庭罗纤妍。
    入则坐虚堂，出则乘华轩。
    冠剑何烨烨，气体自舒闲。
    高谈天下事，广坐生晴烟。
    人莫敢仰视，屏息候其颜。
    此所谓男子，志可得而观。
    又何必自苦，形容若枯{左鱼右亶}。
    道古人行事，拾前世遗编。
    而临水一沟，而爱竹数竿。
    此所谓匹夫，节何足而攀。
    予敢对客曰，事有难其诠。
    身非好敝{左纟右昷}，口非恶珍膻。
    岂不知系匏，而固辞执鞭。
    盖惧观朵颐，敢忘贲丘园。
    深极有层波，峻极有层巅。
    履之若平地，此非人所艰。
    贫贱人所苦，富贵人所迁。
    处之若无事，此诚人所难。
    进行已之道，退养已之全。
    既未之易地，胡为乎不坚。
    敢谓客之说，曾无所取焉。
    猗嗟乎玉兮，产之于荆山。
    和氏虽云知，楚国未为然。
    污隆道屈伸，进退时后先。
    苟不循此理，玉毁谁之愆。
    道之未行兮，其命也在天。
    近日游三城，薄言尚盘恒。
    当世之名卿，加等为之延。
    或清夜论道，或后池漾船。
    数夕文酒会，有无涯之欢。
    十月初寒外，万叶清霜前。
    归来到环堵，竹窗晴醉眠。
    仰谢君子知，代书成此篇。

邵雍　寄杨轩
    淇水清且泚，泉源发吾地。
    流到君家时，尽是思君意。

邵雍　家国吟
    邪正异心，家国同体。
    邪能败亡，正能兴起。

邵雍　笺年老逢春八首　好花看到半开时
    笺云：风轻如笑处，露重似啼时。
    只向笑啼处，浓香惹满衣。

邵雍　笺年老逢春八首　美酒饮教微醉后
    笺云：瓮头喷液处，盏面起花时。
    有客来相访，通名曰伏羲。

邵雍　笺年老逢春八首　年老才会惜芳菲
    笺云：一岁正荣处，三春特盛时。
    是花堪爱惜，况见好花枝。

邵雍　笺年老逢春八首　年老逢春春莫疑
    笺云：物理窥开后，人情照破时。
    且无形可见，只有意能知。

邵雍　笺年老逢春八首　谁让万金无孑遗
    笺云：白日偏催处，黄金欲尽时。
    侈心都用了，始得一开眉。

邵雍　笺年老逢春八首　这般意思难名状
    笺云：阴阳初感处，天地未分时。
    言语既难到，丹青何处施。

邵雍　笺年老逢春八首　只恐人间都未知
    笺云：酒到醺酣处，花当烂漫时。
    醺酣归酩酊，烂漫入离披。

邵雍　笺年老逢春八首　自知一赏有分付
    笺云：群卉争妍处，奇花独异时，
    东君深意思，亦恐要人知。

邵雍　见物吟
    见物即讴吟，何尝曾用意。
    闲将箧笥诗，静看人间事。

邵雍　见义吟
    见善必为，不见则已。
    量力而动，力尽而止。

邵雍　教劝吟
    若圣与人吾岂敢，空言犹足慰虚生。
    明开教劝用常道，永使子孙持善名。
    此日贻谟情未显，他时受赐事非轻。
    庶几此意流天下，天下何由不太平。

邵雍　教子吟
    为人能了自家身，千万人中有一人。
    难用知如未知说，在乎行兴不行分。
    该通始谓才中秀，杰出方名席上珍。
    善恶一何相去远，也由资性出由勤。

邵雍　接花吟
    物为万发生，人为万物灵。
    人非物不活，物待人而兴。
    男女天所生，夫妻人所成。
    天人相与外，率是皆虚名。

邵雍　解字吟
    人言为信，日月为明。
    止戈为武，羔美为羹。

邵雍　诫子吟
    善恶无佗在所存，小人君子此中分。
    改图不害为君子，迷复终归作小人。
    良药有功方利病，白圭无玷始称珍。
    欲成令器须追琢，过失如何不就新。

邵雍　诫子吟
    鸡能警旦，马能代行。
    犬能守御，牛能力耕。
    有禀天地，万物之灵。
    妒贤嫉能，不如不生。

邵雍　诫子吟
    至宝明珠非有纇，全珍良玉自无瑕。
    为珠为玉尚如此，何况为人多过差。

邵雍　诫子吟
    有过不能改，知贤不肯亲。
