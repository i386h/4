<!-- { "loadSidebar": true } -->
    行路阻艰催老病，骚骚落雪满晨梳。

范成大　离堆行
    残山狠石双虎卧，斧迹鳞皴中凿破。
    潭渊油油无敢唾，下有猛龙踚铁锁。
    自从分流注石门，西州粳稻如黄云。
    刲羊五万大作社，春秋伐鼓苍烟根。
    我昔官称劝农使，年年来激西江水。
    成都火米不论钱，丝管相随看蚕市。
    款门得得酹清尊，椒浆桂酒删膻荤。
    妄欲一语神岂闻？更愿爱羊如爱人

范成大　离巫山好晴，午後入瞿唐关，憩高齐半日
    一昨题诗诉苦霖，果然连夜卷曾阴。
    尽收行雨瑶姬赐，不徇世情巫峡心。
    喜鹊满枝朝日淡，哀猿何处宿云深？
    水门山径高齐外，一枕清风屏万金。

范成大　李次山自画两图，其一泛舟湖山之下，小女奴坐船头吹笛；其一跨驴
    船头月午坐忘归，不管风鬟露满衣。
    横玉三声湖起浪，前山应有鹊惊飞。

范成大　李次山自画两图，其一泛舟湖山之下，小女奴坐船头吹笛；其一跨驴
    黄尘车马梦初阑，杳杳骑驴紫翠间。
    饱识千峰真面目，当年拄笏漫看山。

范成大　李粹伯侍御挽词二首
    奕叶邯郸後，乘骢第一人。
    交情多旧雨，到处有阳春。
    磊落功名意，摧颓梦幻身。
    黄垆高可隐，何地著经纶。

范成大　李粹伯侍御挽词二首
    公昔参敷纳，人期到辨章。
    珠光空月皎，玉气忽虹藏。
    岁晚东方骑，生平北海觞。
    玳簪风雨散，几客奠楸行　

范成大　李固渡
    洪河万里界中州，倒卷银潢聒地流。
    列弩燔梁那可渡？向来天数亦人谋！

范成大　李耬知县作亭西湖上，余用东坡语名之曰饮绿，遂为胜概
    芷葺莲巢唤客游，芦鞭席帽为君留。
    未论吹水堪添酒，且要移床学枕流。
    乍霁却阴梅酿雨，暂暄还冷麦催秋。
    石湖也似西湖好，烦向苍烟问白鸥。

范成大　李郎中挽词二首
    剧郡思贤牧，名曹失望郎。
    六参能几日，两鬓未全霜。
    霅水新阡远，桐川旧隐荒。
    绝怜垂白母，泪身独还乡。

范成大　李郎中挽词二首
    忆昔单画使，惟君勇辅行。
    马雙招共载，羝乳约同盟。
    老去长怀旧，悲来遽隔生。
    故人凋落尽，衰涕不胜横。

范成大　李深之西尉同年谈吴兴风物，再用古城韵
    李侯昔游吴，莲舟镜苍茫。
    风鬟与雾鬓，共濯玻璃光。
    采花不盈舫，日暮云水香。
    还登缥缈楼，罗襟酒淋浪。
    卷箔纳星月，踏筵按伊梁。
    安知有恨事，但恐蒹葭苍。
    风吹落穷谷，草深麋鹿场。
    高冈苦炎热，游子悲异乡。
    尚喜简书省，期会无匆忙。
    犹余作诗苦，消瘦如东阳。

范成大　李正之提点行至郴，用予忙字韵寄，和答
    天涯逢我病，秋晚送君忙。
    感慨交情厚，留连别恨长。
    宾筵犹雪观，客路已云庄。
    摇落郴江路，应须忆醉乡。

范成大　李仲镇懒窝
    求名当著鞭，访道亦重趼。
    二边俱不住，三昧不如懒。
    向来南岳师，自谓极萧散。
    收涕且无绪，客至那可款。
    争如懒窝高，门外辙常满。
    殊不妨啸歌，秉烛苦夜短。
    天寒雪欲花，屋角黄云晚。
    径须烦二妙，对洗玻璃盏。

范成大　李子永赴溧水，过吴访别，戏书送之
    万壑断流冰塞川，千岩森玉雪漫天。
    匆匆叶县双凫舄，换却山阴访戴船。
    犯寒书剑出春萝，风雪桥边得句多。
    牒诉缤纷似烟海，梅花时节奈君何。

范成大　醴陵驿
    绿水桥通县，门前柳已黄。
    人稀山木寿，土瘦水泉香。
    乍脱泥中滑，还嗟堠子长。
    槠州何日到？鼓枻上沧浪。

范成大　立春
    候管灰初動，條飈已发春。
    萬靈歸化育，一氣驗平均。
    農事牛先示，人情蠖欲伸。
    忧哉漢疏弙，樽酒過嘉辰。

范成大　立春
    彩胜金旛梦里，茶槽药杵声中。
    索莫两年春事，小窗卧听东风。

范成大　立春大雪，招亲友共春盘，坐上作
    积雪锢万瓦，云容如死灰。
    岂惟梅柳寒，小槽冰春醅。
    东风乃多事，仍将六花来。
    儿妇晓翻饼，呵手把一杯。
    菘甲剪翠羽，韭黄{上绝下刀}金钗。
    齿牙幸牢洁，对案心眼开。
    华年惜节物，况此霜鬓摧。
    如何千日病，三见寅杓回。
    旁人不堪忧，我心犹始孩。
    衰翁岂知道，痴绝忘形骸。
    化儿任恶剧，欢伯有奇怀。
    余寒会退听，一笑当安排。

范成大　立春后一日作
    浮生万法本悠哉，大笑羲娥转毂催。
    官事已邀痴作伴，春风应共老俱来。
    云容雪意将诗问，柳眼花心待酒媒。
    九十韶光天不斳，人间笑口自难开。

范成大　立春日郊行
    竹拥溪桥麦盖坡，土牛行处亦笙歌。
    麴尘欲暗垂垂柳，醅面初明浅浅波。
    日满县前春市合，潮平浦口暮帆多。
    春来不饮兼无句，奈此金旛彩胜何。

范成大　立春日陪魏丞相登三江亭
    佳节登临始此回，聊从晻霭望蓬莱。
    水分江北渡头去，风自海东潮外来。
    太白天寒犹带雪，十洲池暖已浮醅。
    一尊往＊发船鼓，我亦归帆相次开。

范成大　立春枕上
    择蔬翻饼闹残更，儿女喧喧短梦惊。
    想得春风连夜到，东禅粥鼓忽分明。

范成大　立冬夜舟中作
    人逐年萢老，寒雜雨意増。
    山頭望樵火，水底见漮燈。
    浪影生千叠，沙痕没幾稜。
    峨眉欲還觀，須待到晨興。

范成大　立秋二绝
    三伏熏蒸四大愁，暑中方信此生浮。
    岁华过半休惆怅，且对西风贺立秋。

范成大　立秋二绝
    折枝楸叶起园瓜，赤小如珠咽井花。
    洗濯烦襟酬节物，安排笑口问生涯。

范成大　立秋后二日泛舟越来溪
    西风初入小溪帆，旋织波纹绉浅蓝。
    行入闹荷无水面，红莲沉醉白莲酣。

范成大　立秋月夜前堂观月
    箕踞绳床政自豪，远游何暇续离骚。
    萧森万竹秋逾瘦，突兀双楠夜更高。
    东郭风喧三鼓市，西城石汹二江涛。
    色尘声界如如现，本自无禅不用逃。

范成大　连日风作，洞庭不可渡，出赤沙湖
    金沙堆前风未平，赤沙湖边波不惊。
    客行但逐安稳去，三十六湾涨痕生。
    沧洲寒食春亦到，荻芽深碧蒌芽青。
    汨罗水饱动荆渚，岳麓雨来昏洞庭。
    大荒无依飞鸟绝，天地惟有孤舟行。
    慷慨悲歌续楚些，彷佛幽瑟迎湘灵。
    黄昏惨淡舣极浦，虽有渔舍无人声。
    冬湖落＊此蹔住，春潦怒长随佣耕。
    吾生一叶寄万木，况复摇落浮沧溟。
    渔蛮尚自有常处，羁官方汝尤飘零。

范成大　连夕大风，凌寒梅已零落殆尽三绝
    枝南枝北玉初匀，夜半颠风卷作尘。
    春梦都无三日好，一冬忙杀探梅人。

范成大　连夕大风，凌寒梅已零落殆尽三绝
    玉雪飘零贱似泥，惜花还记赏花时。
    赏花不许轻攀折，只许家人戴一枝。

范成大　连夕大风，凌寒梅已零落殆尽三绝
    花开长恐赏花迟，花落何曾报我知。
    人自多情春不管，强颜犹作送春诗。

范成大　良乡
    新寒冻指似排签，村酒虽酸未可嫌。
    紫烂山梨红皱枣，总输易栗十分甜。

范成大　两虫
    鹧鸪忧兄行不得，杜宇劝客不如归。
    天涯羁思难绘画，惟有两虫相发挥。

范成大　两木
    枇杷昔所嗜，不问甘与酸。
    黄泥裹余核，散掷篱落间。
    春风拆勾萌，朴樕如榛菅。
    一株独成长，苍然齐屋山。
    去年小试花，珑珑犯冰寒。
    化成黄金弹，同登桃李盘。
    大钧播群物，斡旋不作难。
    树老人何堪，挽镜觅朱颜。
    颔髭尔许长，大笑欹巾冠。

范成大　两木
    绿橘生西山，得自髯翁家。
    云此接活根，是岁当著花。
    俛仰乃十霜，垂蠹纷相遮。
    芳意竟寂莫，枯枝谩槎牙。
    风土谅非宜，翁言岂予夸。
    会令返故山，高深谢污邪。
    石液滋旧根，山英擢新葩。
    黄团挂霜实，大如崆峒瓜。
    当有四老人，来驻七香车。

范成大　两头纤纤
    两头纤纤探官茧，半白半黑鹤氅缘。
    腷腷膊膊上帖箭，磊磊落落封侯面。

范成大　两头纤纤
    两头纤纤小秤衡，半白半黑月未明。
    腷腷膊膊扣户声，磊磊落落金盘冰。

范成大　邻山县
    山顶嘘云黑似烟，修篁高柳共昏然。
    鸟啼一夜劝归去，谁道东川无杜鹃？

范成大　林夫人挽词
    翰墨门阑正岿然，故应婉娩亦儒先。
    与闻古学三千礼，能诵家书四百篇。
    卜协妫姜占永世，梦呼辰已谶凋年。
    班姬合有遗文在，後日从容访孟坚。

范成大　林屋洞
    击水搏风浪雪翻，烟销日出见仙村。
    旧知浮玉北堂路，今到幽墟三洞门。
    石燕飞聁遮炬火，金笼深阻护嵌根。
    宝钟灵鼓何须叩，庭柱宵晨已默存。

范成大　林元复挽诗
    胸次峥嵘满贮书，十年名字满江湖。
    张公阅世诗千首，扬子传家宅一区。
    谩道春风须得意，那知秋雨不成珠。
    自从雪魄冰魂散，鲁国今谁更服儒？

范成大　临洺镇
    竟日霜寒暮解围，融融桑柘染斜晖。
    北人争劝临洺酒，云有棚头得兔归。

范成大　临平道中
    烟雨桃花夹岸栽，低低浑欲傍船来。
    石湖有此红千叶，前日春寒总未开。

