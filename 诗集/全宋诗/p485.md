<!-- { "loadSidebar": true } -->
    纯精与之相感并，孕育万状流千名。
    黄昏鬼器不忍听，且为白鹅了黄庭。

崔仰　句
    落潮鸣下岸，飞雨暗中峰。

崔仰之　句
    山色监色回，江流入汉清。

崔峄　莱公泉
    二相南行至道初，记名留咏在精庐。
    甘泉不洗天崖恨，留与行人鉴覆车。

崔与之　柴秘书分符章贡同舍饯别用蔡君谟世闲万事皆尘土留取功名久远看之
    玉立蓬山巅，声望高一世。
    清秋玉壶露，耿耿无织翳，
    中流屹砥柱，愈激而愈厉。
    平生学古胸，非为次身计。
    中边事方殷，命脉实关击。
    忧世危明主，谁流洛阳涕。
    直谏逆批鳞，言言皆献替。
    胡为厌承明，奶飞能且锐。
    有山服而取，雄跨虎头势。
    兆民困科扰，椎剥已无艺。
    独獠丛篁中，跳梁无虚岁。
    弄印无以易，要起百年弊。
    西风吹马耳，新凉雨初霁。
    尺劄闻先声，远氓已怀惠。
    旌旗簇小队，画戟森兵卫。
    一方覆盂安，中原谁共济。
    顾我亦漫仕，空山老松桂。
    倦梅作归梦，乞身尚濡滞。
    著夫公已先，脂秣以相继。

崔与之　陈秘书分符星渚同饯别用杜甫老手便剧郡之句分韵赋诗得老字
    天生一代奇，人瑞国之宝。
    少游翰墨场，声誉日杲杲。
    蟠胸三万卷，致君应有道。
    怀璧掩其光，几书州县考。
    翩翩凤新雏，飞上群玉岛。
    郎星粲光躔，同舍未为老。
    自诡乘一障，决计何太早。
    分以星子符，庐阜足幽讨。
    荣途竞奔逐，砥柱回澜倒。
    自顾孤危踪，归意万浩浩，
    白头频送客，可以慰离抱。
    江头潮正平，西风一帆好。

崔与之　答李侍郎嘉定庚长冬这官成都至城外驿侍郎亦镇常得相是同于道惠答
    柏竹老岁寒，梅矾澹春风。
    邂后万里桥，相对双鬓蓬。
    论心岂无酒，举盏不忍空。
    恐渠道旁嗤，咄咄醉颊红。
    送以静观颐，答以晦养蒙。
    障尘马上去，意气如飞鸿。
    荆州旧分虎，武陵世凭态。
    所至相劳苦，父老携儿童。
    地偏舞袖长，鸡脊牛鼎丰。
    甘棠子孙枝，蒙密成芳丛。
    闻之白玉堂，起草谁其工。
    要为官择人，颇牧还禁中。
    胸藏经济方，医国收全功。
    世事俱尘土，惟有汗竹公。
    雨足芎茁苗，风暖蒲长茸。
    离索抱孤影，目断三峡东。

崔与之　关成嘉父
    诸老不敢吏，我来容友之。
    调高械夏曲，局熟弈秋棋。
    南斗捩船柁，西风吹鬓丝。
    莫将金玉质，膏沐画长眉。

崔与之　寄黄州赵驾庚辰入蜀舟次黄冈适赵倅奇夫檄行边不遇以诗寄之
    铜梁玉壘碧云端，尺舸西风两鬓残。
    世道多岐今已惯，人生一见古来难。
    丈夫不作谋身外，巧匠那能袖手看。
    月白风清雪堂梦，银波万顷卧龙寒。

崔与之　嘉定庚辰正月二日杨尚书率同年团拜于西湖之集适湖水四合乘兴鉴冰
    雪里同骑白玉鳌，湖山人物一时高。
    银潢下泻波千顷，宝鉴帝开水半篙。
    我欲乘风惊老大，谁将翦水戏儿曹。
    梅花纸帐扁舟构，但觉归心长羽毛。

崔与之　嘉定甲戌正月以金部郎分阃东淮正当金虏弃巢南奔之时人不愿往以君
    来到庐山日日阴，斜风细雨乱云深。
    移舟夜壑人间世，荷锸春郊物外心。
    要把封疆安社稷，谁教轩冕换山林。
    殷勤招隐知深意，五老朝来露玉簪。

崔与之　嘉定甲以礼部尚书得请便道还家作此诗
    九重天上别龙颜，万里江南衣锦还。
    圣主有怜双鬓白，老臣长抱寸心丹。
    短篷疏雨春听浪，瘦马轻寒晓度关。
    何处好寻幽隐地，长松流水白云闲。

崔与之　金精山
    翠壁丹岩倚碧穹，一壶一地画图中。
    青鸾有路三山远，玉洞无尘万虑空。
    虚室尚留丹灶冷，灵泉直与海波通。
    客游到此应忘返，始觉仙凡迥不同。

崔与之　哭赵清之
    天南□□□重临，遗爱犹存蔽□阴。
    鼓角三城新令肃，裦襦万井旧恩深。
    养民但积和平福，莅事常持敬简心。
    远业设施殊未老，巨川东逝日西沉。

崔与之　哭赵清之
    老来心事向谁论，每见移时话肺肝。
    黄甲同登今有几，白头相对古来难。
    死生转盼星辰坠，聚散酸心幕雨寒。
    病里不堪闻楚些，海山望断泪汍澜。

崔与之　李大著赴豫章别驾同舍饯别用二工部天上秋期近人间影清之句分韵赋
    精神炯炯一癯仙，弭笔蓬莱最上颠。
    光大声名揭如日，老臣议论可回天。
    星辰直上亨衢称，负月平分去意坚。
    愧我衰颜归未得，两旬三作送行篇。

崔与之　寿李参政壁
    青年老仙紫云旄，函关西度天风高。
    手携拄下五千卷，来擅一世文章豪。
    玻璃江头梅欲蕾，蟆颐山麓寒方鏖。
    飚车羽轮下霄汉，人以万鹤如云涛。
    参天挺特有乔木，大地负荷须巨鳌。
    百斛篆鼎笔端斡，五色瑞茧胸底缫。
    笑谈更化定大计，乾机坤轴回钧陶。
    苍生脱险诞登岩，沙觜闲此杭川艘。
    雁湖风物午桥似，满引鉴落歌离骚。
    酒酣耳热自击缶，世闲万事轻鸿毛。
    涂炭未苏兵未洗，云雷可使屯其膏。
    玉堂昨夜进麻草，延英趣对独红袍。
    太平事业有所属，北卷燕蓟西临洮。
    扶持世极寿国脉，突兀一柱擎天牢。
    王羊仟客起为寿，安期大枣东方桃。

崔与之　寿邕州赵守
    大厦开朱明，物态丰且硕。
    薰弦发新奏，生意转无极。
    间气清而和，融结赋有德。
    碧梧挺幽干，旷席漫九泽。
    富哉学古胸，仁义供服食。
    浑朴希世珍，外温而内直。
    骅骝开道路，声光日斯赫。
    九关通籍初，南来坠双舄，
    片心清彻底，杯水饯泥轼。
    京兆入幕宾，去天不盈尺。
    佳最入聪广，行行陟文石。
    邕为五管雄，地探西南哉。
    专阃难其人，弄印无以易。
    初却经纶手，天边树牙戟。
    独獠丛篁中，深棲而屏息，
    夜月照铜柱，警囊声寂寂。
    边人解带卧，危地成乐国。
    屏风御墨鲜，早晚来召驿。
    愧我朴樕才，潦雾甘远役。
    题坐遇知己，孤根费培植。
    崧高生申甫，好语喧井陌。
    碧油塞云端，阻莫陪贺客。
    歌咏淇奥诗，清修如圭璧。
    他年玉班头，苍髯而赤黻。

崔与之　送范漕赴召
    汲古千寻绠，通今八面窗。
    相逢俱气许，未语已心降。
    分镇中边蜀，归途内外江。
    禁城风雨放，应念鹿门庞。

崔与之　送范漕赴召
    棋於观局易，药到处方难。
    休戚君眉睫，安危我肺肝。
    别来年事晚，病起面华寒。
    东望强人意，天风送健翰。

崔与之　送洪昫岩赴班
    法吏了繁剧，儒生擅文墨。
    世多兼两长，远到须器识。
    昔在晋魂公，曾此趋幕职。
    一逢龚庄敏，期以柱天极。
    紫微得夫君，嘉禾乏栽植。
    广城底山川，融结此英物。
    精神天独饶，醉盎春可即。
    读书细妍磨，作文工组织。
    庭隅立两造，片言分曲直。
    疾顽戒已甚，争事退如默。
    武库物兼蓄，沧海蠡莫测。
    同僚总称好，载路誉声塞。
    五羊书筵重，济物多阴德。
    荣通付傥来，荐剡岂求得。
    薰凉快马耳，汗漫捧鹏翼。
    归装可对人，南物毫不殖。
    二同羞著我，握手倒巾帻。
    幽棲泉石边，喜在文溪侧。
    平章诗浩荡，指点棋黑白。
    此乐竟何如，满怀春拍拍。
    咳唾落珠玑，襟期重胶漆。
    高诵归去辞，永守兔完册。
    焉知暮岁后，苦被功名迫。
    终能幡然起，行矣各努力。
    长途希树阴，萧邸谨服食。
    悬知风月宵，定启山失忆。

崔与之　送夔门丁帅赴召
    忆昔扪三峡，班荆拥暮寒。
    宦情双鬓底，世事两眉端。
    坏证扶须力，危机发更难。
    胸中经济学，为国好加餐。

崔与之　送夔门丁帅赴召
    议论方前席，功名早上坡。
    去帆瓜蔓水，遗爱生枝歌。
    同志晨星少，孤愁暮雨多。
    倚风穷望眼，碧色涉平莎。

崔与之　送聂侍郎子述
    碧幢红旆白貂裘，去踏西风万里秋。
    要得处方医坏证，便须投矢负全筹。
    百年机会真难遇，一线光阴更易流。
    早辨出师诸葛表，祁山斜谷郁绸缪。

崔与之　送聂侍郎子述
    吴蜀相通一水长，闻公西土意差强。
    人谋合处天心顺，民力宽时国势张。
    参井光芒摇戟纛，关河事业耀旂常。
    雪山自是西人重，赤舄归来早趣装。

崔与之　送时漕大卿淮四检法
    卿月高华照楚墟，澄清雅意见登车。
    星分屯壘云中戍，风引艅艎塞下储。
    十二聚民行惠政，三千议狱谨刑书。
    最声烜赫流聪纩，圣诏今朝下玉除。

崔与之　送时漕大卿淮四检法
    越山辉映绣衣鲜，屈指重来是几年。
    濡辔按行方易地，追锋趣召已朝天。
    步趋接武星辰上，献纳依光日月边。
    到得中流须砥柱，功名事业要双全。

崔与之　送时漕大卿淮四检法
    十年宦海任飘零，岂料光华伴使星。
    落魄半生头已白，爬沙一见眼长青。
    天涯明月方依树，淮上长风忽散萍。
    别泪谁能效儿女，不堪官柳暗长亭。

