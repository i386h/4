<!-- { "loadSidebar": true } -->
曾丰　老范善画牛有学为八牛图者一犊在前又置一童持竿牧其后
    谁谓群牛戏写真，犊前牝后更精神。
    不知老牯心枯淡，岂有将身作化身。

曾丰　漓之水
    漓之水浮兮，粗资以汰。
    漓之水激兮，顽资以淬。
    漓之水清兮，垢资以洒。
    漓之水润兮，槁资以溉。

曾丰　漓之水
    漓者离也，胡离乎东而西其会。
    永言西大，不渤而汇。
    靡资弗沛，四有一逮。
    亦孔之快。

曾丰　漓之水
    漓者离也，胡离乎西而东其迈。
    永言西隘，不飓而濑。
    靡资弗碍，四无一逮。
    亦孔之慨。

曾丰　漓之水
    逮固罔功，不逮宁罔罪。
    谁谓匪诖，又谁谓无悔。
    离哉离哉，固云{爻下换心}哉，
    宁固云憝哉。离哉离哉，
    固云夬哉，宁固云{左马右兑}哉。

曾丰　李叔度与儿曹谈理道余窃听而记以一诗
    天地未分先立经，自吾道外岂常情。
    伊周孔子直方大，尧舜文王纯粹精。
    新犊生时无次刺，白羊熟后可纵横。
    有言终与一为二，予欲无言是混成。

曾丰　李熙载业儒未效转为五行家
    典谟训诰饱蟠胸，一字于君未有功。
    参到五行刘子政，转为三命李虚中。
    牛毛有底事非左，蜗角孰何人不东。
    肯自戚施相从臾，片言可送半生穷。

曾丰　立春
    羯鼓催春春尚回，况公夜拥软红灰。
    五更温厚东南气，煦煦妓围深处来。

曾丰　临安主人出冰块佐饮曾簿严宰同赋
    久在京尘里，仍当伏暑中。
    眼逢银色界，身落水晶宫。
    有客清相似，无人白与同。
    雪儿不可作，随意酒杯空。

曾丰　灵山
    三过灵山总有缘，晓无逗霭晚无烟。
    横眠吴楚中央地，高拄东南半壁天。
    芝草本为人所上，水晶犹得气之偏。
    山灵还有中原意，更为时生十数贤。

曾丰　灵洲妙高台
    水心浮出石，洲背涌成山。
    草木仙家种，楼台梵氏关。
    全输缁衲老，长与白云闲。
    隔岸风烟好，终嫌是世间。

曾丰　留别金陵故旧
    公家事毕更何为，回眷钱塘臂欲飞。
    留客故人虽意厚，倚门有母待儿归。

曾丰　龙毋庙
    母乘乾变化，儿主震神通。
    江海藩篱外，风雷掌握中。
    水居依罔极，血食至无终。
    为在扶桑国，曾收平日功。

曾丰　龙州书院
    西昌有洲龙屈蟠，爪牙润泽鳞甲寒。
    桃花水肥意腾跃，似欲上与青天干。
    西昌有士龙变化，云可以乘泥可谢。
    胪传未放雷呜春，弦诵犹挑灯破夜。
    作成况遇今赵侯，萤窗开处吞龙洲。
    儒风相高踏鹏背，士气自敢骑鳌头。
    县前洲觜年年长，图谶会当应如响。
    雁塔固无过我前，云台更要在人上。

曾丰　泷冈
    堂堂马鬣封，清淑鞠其中。
    庚戌岁行远，熙宁恩数空。
    石羊委荒草，木鹤矫清风。
    吊古凄相慨，苍然十八公。

曾丰　隆兴贡院呈彭国寿
    名士江西少，广文胸次高。
    欠人扶此道，得子慰吾曹。
    学问揉圭角，功名添二毛。
    宜春文艺传，它日蜀王褒。

曾丰　隆兴贡院彭国寿以诗见示次韵奉酬
    共阅文场幸小休，燕斋还我旧天游。
    青灯影里消除夜，黄菊杯中渐送秋。
    此念在家身在客，吾行非去坐非留。
    诸公往往离怀恶，曾悟乘流过坎不。

曾丰　陆川尉吴子实死于李接之难
    蝼蚁仆臣命，乾坤君父恩。
    难于忘所本，可以丧其元。
    生素几何字，杀青如许言。
    彼虽速亡我，我故自存存。

曾丰　陆倅连和三篇见示敬酬
    信笔挥成五七言，敲门岂复作推门。
    江河自有长流势，斧凿俱无未没痕。
    雨带客愁横白帝，风吹闺怨入乌孙。
    公于乐府有余思，更为杨妃赋所冤。

曾丰　路见
    沿途羁况恶，触鼻野花香。
    贾酒行如失，搜诗坐似忘。
    不能为醉圣，宁敢放酲狂。
    家圃含风蕊，垂聊只自芳。

曾丰　罗子琳来就广漕试予以檄出至西江峡口怀古感兴两篇寄子琳后篇救子
    自朝连夕去，由海入江来。
    紫石岩前出，青山峡外开。
    秦贪徒郡县，粤僭强楼台。
    陆贾严夫子，千年一倚桅。

曾丰　罗子琳来就广漕试予以檄出至西江峡口怀古感兴两篇寄子琳后篇救子
    摹写闲泉石，雕锼病肺肝。
    得无縻岁月，终不补饥寒。
    上固诏求上，谁将诗得官。
    何如经学熟，随计上长安。

曾丰　罗子琳谒赵香山得钱十缗米三石意若未满以诗见报为赋四绝
    广文郑子橐虽枵，司业苏君惠已饶。
    未到多多堪塞屋，也须仅仅得缠腰。

曾丰　罗子琳谒赵香山得钱十缗米三石意若未满以诗见报为赋四绝
    鲁公乞米出于真，邂逅周瑜慷慨人。
    借谓囊犹未为瘿，悬知甑已不生尘。

曾丰　罗子琳谒赵香山得钱十缗米三石意若未满以诗见报为赋四绝
    多金长者未尝悭，岂独于君故作难。
    但道归囊尚羞涩，安知不判给铜山。

曾丰　罗子琳谒赵香山得钱十缗米三石意若未满以诗见报为赋四绝
    主人长念客鸣肠，况复花封是稻乡。
    指廪何疑犹出手，归艘岂患不连樯。

曾丰　落南二年无人相牵挽诗几于废罗子琳跫然至止喜而赋长韵
    冷落江西香火缘，岭南人少问吾传。
    一行水陆余千里，两岁风花仅百篇。
    句眼竟谁知落处，古囊长是挂闲边。
    玪人常试斲泥手，客里相逢喜欲颠。

曾丰　落叶自幸
    恬受煦之赐，怪为寒所干。
    摇空然自落，卷地乱相翻。
    醉雨才狼戾，骄风又虎贲。
    顾何嫌逐末，曾不碍归根。

曾丰　买舟赴广至太和逢迓吏
    只被饥寒两字催，辄轻汹涌易崔嵬。
    篙师方借北风去，驿使忽将南信来。
    钟鼎孰非相邂逅，江山何惜且徘徊。
    松风萝月良收拾，犹胜垂囊将手回。

曾丰　梅岭有松无竹
    与梅结友问为谁，松竹中含霜雪姿。
    竹岂寒盟已仙去，宿心惟有老松知。

曾丰　梅三首
    太清储气置南荒，非我閒生谁足当。
    瘦可以风饶道骨，白难为月饱神光。
    宁教大庾有山色，莫管长安无国香。
    驿使借令不相外，孤芬未必合群芳。

曾丰　梅三首
    万物无先我得春，谁言骨立相之屯。
    御风栩栩舑仙骨，立雪亭亭苦佛身。
    不放乔松为独行，犹容修行作同人。
    彼矜香色自孤者，不道未离香色尘。

曾丰　梅三首
    受命于天已背时，形模骨相岁寒姿。
    馨香事业清风觉，枯淡生涯皓月知。
    檐下横窗谁领略，溪边照水自娱嬉。
    岭南驿使虽相爱，送入京华岂所宜。

曾丰　梅隐
    君不见岷峨春雷江发源，又不见榝楠秋风叶归根。
    时中两字万物具，他说不出吾圣门。
    挟书来就辟雍试，尧舜君民得无意。
    凤山梅隐屋数椽，区区无乃太早计。
    渊明出办三径资，初不害结松菊知。
    君今意与梅莫逆，岂梅亦具幽独姿。
    梅虽花早实亦早，早恐少年迟恐老。
    青春誓不易岁寒，归伴梅心梅却扫。

曾丰　梅雨示何柯
    屋漏床俱湿，墙颓土半乾。
    管虫淫兔颍，箱漆浥龙团。
    着火薰仍焙，教儿覆更翻。
    好收书册在，念我置时难。

曾丰　梅月客庙山厌润思霁
    云漫山若没，海涨地如沉。
    人已苦卑湿，天犹容众阴。
    非关河伯滥，自是雨师淫。
    上有太阳在，何当一照临。

曾丰　免解进士应致远过晋康见谓以上文字而忤权要听读藤州十余年得旨自
    钱塘江涌千万奇，收为词气吞虹蝩，
    敢与九关虎豹违。蜂芒虿刺攒一时，
    或疑宜州城不归。桂林山罗千万怪，
    收为诗胆吞渤澥，敢与九疑魑魅对。
    瘴雨蛮烟鏖十载，谁料儋州海上人犹在。
    一尊三酹古藤阴，少游陈矣君日新。
    还过韶石闻舜琴，混融奇怪入古音。
    韩子老来潮阳归，后固文章功更深，何当道终不负初心。

曾丰　勉王尧章归
    君气如雕不受韝，君才如骏不受辀。
    摩天历块少自许，臣视文潜雌少游。
    场屋小銛大还钝，掇第未酬方叔愿。
    二炊无日足斗升，一掷有时轻百万。
    买臣一出今几时，非取富贵誓不归。
    倚庐固秃孟母发，织锦更颦文君眉。
    凤雏知我君之友，相属逢君试相叩。
    岂有五年山上山，未尝一日口中口。

曾丰　妙山孙元济建阁江濒以馆往来士大夫余取韩文公瞰临眇空阁之句题以
    万里江山绕画栏，要犹未离色尘间。
    眼高更不著群有，独与太空相往还。

曾丰　妙山孙元济建阁江濒以馆往来士大夫余取韩文公瞰临眇空阁之句题以
    未惯观空空可观，更参向上一机关。
    大通与我合为一，眼自有余空自悭。

曾丰　妙山孙元济建阁江濒以馆往来士大夫余取韩文公瞰临眇空阁之句题以
    真空元在我胸中，自外观之枉费功。
    熟视主人参透处，也无实相也无空。

曾丰　明日大夫
    明日大夫，何嘉瑞兮。
    秋金锐兮，凉风至兮。
    公生与□，澂骨气兮。
    寝嶷嶷然，国之器兮。

曾丰　明日大夫
    明日大夫，何嘉贶兮。
    老火亢兮，白露降兮。
    公生与俱，凝骨相兮。
    寝蔼蔼然，朝之望兮。

曾丰　明日大夫
    明日大夫，何日侯兮。
    有白其苴，男爵优兮。
    匪朝伊夕，九冕旒兮。
    功崇业广，亘千秋兮。

