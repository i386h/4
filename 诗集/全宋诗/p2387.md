<!-- { "loadSidebar": true } -->
    道吾打鼓，华亭撑船。

释文准　颂古五首　勘婆
    行路难，行路难，
    最难难是过台山。唯有赵州公验正，
    昂头掉臂总闲闲。

释文准　颂古五首　楞岩我不见时
    老胡彻底老婆心，为阿难陀意转深。
    韩干马嘶青草渡，戴嵩牛卧绿杨阴。

释文准　颂古五首　提婆达多受罪
    好笑提婆达多，入捺落十小劫波。
    然得三禅妙乐，吹布毛须还鸟窠。

释文准　颂古五首　洗钵盂
    之乎者也，衲僧鼻孔，
    大头向下。若也不会，
    问取东林王大姐。

释文准　赠奇松头歌
    种松道者道情孤，往个茅庵事事无。
    屋内锄头三两柄，烟熏一只醋葫芦。
    问渠禅，回首指山前。
    问渠道，戴个簅笠去锄草。
    再三再四再问渠，拍手呵呵笑欲倒。
    却言昔老云门，参见睦州陈长老。

释文准　自赞三首
    我若自赞，云居罗汉。
    我若自毁，无主饿鬼。
    赞之不欣，毁之不嗔。
    毁誉不动，江鲁西秦。

释文准　自赞三首
    尔图我真，又求我赞。
    我真我赞，两重公案。
    家丑不外扬，已德不自谈。
    寄之以数，六九五十三。

释文准　自赞三首
    我已是妄，尔更妄写。
    妄我妄写，两重虚假。
    欲传吾真，须泯见闻。
    声色不碍，相似十分。

释无本　句
    寺接江声秋月上，楼依野色夕禽还。

释无本　马嵬
    长川几处树青青，孤驿危楼对翠屏。
    一自玉皇惆怅后，至今来往马蹄腥。

释无本　行次汉上
    习家池沼草萋萋，岚树光中信马蹄。
    汉主庙前湘水碧，一声风角夕阳低。

释悟　偈
    一切声，是佛声，
    檐前雨滴响泠泠。一切色，
    是佛色，觌面相呈讳不得。
    便恁麽，若为明，
    碧天云外月华清。

释悟本　偈
    乾闼婆王曾奏乐，山河大地皆作舞。
    争如跛脚老云门，解道腊月二十五。

释悟本　遣僧通嗣书
    射杀南山老大虫，行人从此路头通。
    年来猎犬浑无用，卧对千峰与万峰。

释悟本　浴佛
    今日当年佛降生，当年今日不多争。
    若言八十还归灭，有眼分明特地盲。

释希赐　游碧落洞
    难到不难到，一游成屡游。
    人间常拘束。物外恣冥搜。
    白隐团团露，清涵寸寸秋。
    丹砂无问处，骚客冷猿啾。

释希雅　寄礼导师
    掩关名自远，鲸浪阻相寻。
    讲罢唯澄虑，孤峰只此心。
    柏烟秋榻静，莲漏夜堂深。
    尽仰鄞江上，清风继道林。

释希昼　草
    漠漠更离离，间吟笑复悲。
    六朝争战处，千载寂寥时。
    阵阔围空垒，丛疏露断碑。
    不堪残照外，牧笛隔烟吹。

释希昼　断碑
    片玉侵寒折，零文见断虫。
    远沈冈草际，半露堑冰中。
    迹著人何在，年销事已空。
    唯闻坏陵柏，相吊起悲风。

释希昼　过巴峡
    远望知无极，穷秋日向残。
    孤泉泻空白，众木倚云寒。
    静想猿啼苦，危闻客过难。
    寸心宁可寄，前去雪漫漫。

释希昼　怀广南转运陈学士状元
    极望随南斗，迢迢思欲迷。
    春生桂岭外，人在海门西。
    残日依山尽，长天向水低。
    遥知仙馆梦，夜夜怯猿啼。

释希昼　寄答桂府黄殿院
    桂水在天末，登高生远思。
    来书逢岁阙，去梦历峰危。
    别浦珠全返，空台柏半衰。
    诗成见新月，几负郡斋期。

释希昼　寄河阳察推骆员外
    郡斋邻少室，夏木冷垂阴。
    况是多间日，应悬长卧心。
    角当中岛起，樯背远桥沈。
    独爱南楼月，终期宿此吟。

释希昼　寄怀古
    见说雕阴僻，人烟半杂羌。
    秋深边日短，风劲晓笳长。
    树势分孤垒，河流出远荒。
    遥知林下客，吟苦夜禅忘。

释希昼　寄寿春使君陈学士
    三处波涛郡，连年辍谢公。
    春斋山药遍，夜舶海书通。
    楼润星河露，川寒鼓角风。
    谁当刊惠政，一一古贤同。

释希昼　寄题武当郡守吏隐亭
    郡亭传吏隐，间自使君心。
    卷幕知来客，悬灯见宿禽。
    茶烟逢石断，棋响入花深。
    会逐南帆便，乘秋寄此吟。

释希昼　句
    剑月啼猿苦，江沙濯锦寒。

释希昼　句
    寄禅关树老，乞食塞城羗。

释希昼　句
    花露盈虫穴，梁尘堕燕泥。

释希昼　句
    风泉旧听僧窗改，云穴曾行鸟径残。

释希昼　句
    落日横秋岛，寒涛兀夜船。

释希昼　句
    去路正黄叶，别君堪白头。

释希昼　句
    晓天金马路，晚岁石霜心。

释希昼　句
    山日秋光短，江虹晚影低。

释希昼　句
    漱齿冰溪远，闻蝉雪屋深。

释希昼　句
    芳树侵云老，孤泉落石危。

释希昼　留题承旨宋侍郎林亭
    翰苑营嘉致，到来山意深。
    会茶多野客，啼竹半沙禽。
    雪溜悬危石，棋灯射远林。
    言诗素非苦，虚答侍臣心。

释希昼　书惠崇师房
    诗名在四方，独此寄间房。
    故国寒涛阔，春城夜梦长。
    禽声沈远木，花影动回廊。
    几为分题客，殷勤扫石床。

释希昼　送從律之关中
    西游无旧识，何处寄吟身。
    客路秦关暮，乡心海树春。
    河涛行不尽，岳翠望空新。
    早晚回孤锡，东浮结近邻。

释希昼　送可伦赴广南转运凌使君见招
    别语畏残漏，心悬瘴海边。
    回期无定日，去路极遥天。
    苦雾沈山郭，寒海涨隰田。
    几宵寻使府，清话废间眠。

释希昼　送李堪
    要地无深托，飘然又出关。
    秋声动群木，暮色起千山。
    岸草随秋远，江云入望间。
    何宵发孤咏，月冷洞庭间。

释希昼　送憔凤之终南山
    阙内寒生早，南山万木凋。
    长空人望绝，积雪独寻遥。
    静息非同隐，间吟忽背樵。
    几侵峰顶月，相念起中宵。

释希昼　送嗣端东归
    远念生泉石，人中事欲销。
    卷衣城木落，寻寺海山遥。
    帆影迷寒雁，经声隐暮潮。
    后期俱未定，况我鬓先凋。

释希昼　送信南归雁荡山
    千峰邻积水，秋势远相依。
    路在深云里，人思绝顶归。
    长天来月正，危木度猿稀。
    谁得同无念，寥寥此掩扉。

释希昼　送朱扆
    别业沧波外，秋风归去心。
    玉绳天阙远，金柝海城深。
    素瑟沈幽意，寒螀共苦吟。
    邻渔知有约，乘月夜相寻。

释希昼　早春阙下寄观公
    客心长念隐，早晚解书招。
    看月前期阻，论山静会遥。
    微阳生远道，残雪下中宵。
    坐见青门柳，依依又结条。

释禧誧　偈二首
    韶山近日没巴鼻，眼里闻声鼻尝味。
    有时一觉到天明，不在床上不落地。
    三级浪高鱼化龙，痴人犹戽夜塘水。

释禧誧　偈二首
    丹霞有个公案，从来推倒扶起。
    今朝普示诸人，且道是个甚底。

释先　偈颂三首
    小林三拜得吾髓，鹫岭拈花一笑新。
    莫谓藏身无影迹，月明照见夜行人。

释先　偈颂三首
    三转法轮於大千，其轮本来常清净。
    若能奉持速取证，急急如律令。

释先　偈颂三首
    十二月初一，岁事将周毕。
    腊月火烧山，旱雷轰霹雳。
    瞌睡师僧惊觉来，三九依前二十七。

释贤　举赵州勘婆话颂
    冰雪佳人貌最奇，常将玉笛向人吹。
    曲中无限花心动，独许东君第一枝。

释咸杰　磅拙庵住洪福
    瞎驴生得瞎驴儿，龌龊声名彻四维。
    更把少林无孔备，逢人应是逆风吹。

释咸杰　禅人请赞
    五戒不持，威仪破尽。
    空腹高山，言不足信。
    徒将朽木乱涂糊，衲僧添得膏肓病。

释咸杰　禅人请赞
    天无私盖，地无私载，
    如何形容，生此奇怪。
    为僧不禀僧仪，学佛力破佛戒。
    鼓舌摇唇，丛林殃害。
    若无伽梨裹浑身，便是当年屈突盖。

释咸杰　禅人请赞
    在家不读书，行脚不参禅。
    随流闲打閧，掘地觅青天。
    而今老矣方知悔，捏人痛处力加鞭。

释咸杰　禅人请赞
    眼横鼻直村僧，肚里浑无一窖。
    现金奉诏旨住持，添得丛林热闹。
    叵论直指单传，正是睡梦未觉。

释咸杰　禅人请赞
    入室爱用拳头，佛来也不放过。
    知他是圣是凡，便敢如此乱做。
    识得破，海坛马子似驴大。

释咸杰　禅人请赞
    德山临济，棒喝交驰。
    云门顾鉴，总是愚痴。
    唯有径山无伎俩，握拳端坐眼如眉。

释咸杰　禅人请赞
    水黑染成，恰似真个。
    据坐胡床，胡挥乱做。
    三十年后，此话大行。
    籍没乃翁，胶黏滞货。

释咸杰　佛日常长老请赞
    赤手全提，金圈栗棘。
    跳出三要三玄，破荡佛祖窠窟。
    试问人何神通，尽力吐露不出。
    咄咄，佛日长老，
    与麽拈出。

释咸杰　和璧书记
    掷剑挥空不住空，空轮无迹剑无锋。
    无锋无迹凭谁会，会得金沙堕眼中。

释咸杰　和无著赞大慧齿发舍利
    背独全提话已圆，孤风凛凛播皇天。
    无端更把闲毛齿，惹得丛林口耳传。

释咸杰　皇太子妃请就径山升座末后说偈
    佛身无为，不堕诸数。
    随机示现，应无所住。
