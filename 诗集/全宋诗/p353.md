<!-- { "loadSidebar": true } -->
    小{奭斗}蜀井寒冰齿，旋俯波光碧蘸空。
    更看诗翁落椽笔，弹丸句法许谁同。

陈造　次韵赵帅登平山堂
    平章景物我何功，犹博宾筵醉颊红。
    欢甚锐戈思却日，吟馀豪兴欲凌风。
    急觞泛澧春浮渌，掺鼓喧轰雁堕空。
    白雪拜嘉仍袖手，汗颜终恐坐雷同。

陈造　次韵赵帅登平山堂
    修月于今第一功，后车九万蜀笺红。
    诗供寒食莺花课，袖拂平山杨柳风。
    匝坐蕙兰歌似剪，生香笑语酒如空。
    胡床不减南楼兴，今古风流正自同。

陈造　次韵赵帅二首
    天公一笑晚云残，戏与璇穹贴白团。
    试问天风摇翠袖，玉肌何似玉笙寒。

陈造　次韵赵帅二首
    妓台香里漏声残，金步摇歌闹作团。
    羯鼓更催银字管，等闲惊破一天寒。

陈造　次韵赵帅寒食四首
    瘦岛寒郊只外臣，先生俊逸更清新。
    劝耕小出仍寒食，剩办新诗报答春。

陈造　次韵赵帅寒食四首
    日佩诗囊侍贵臣，向人肯作白头新。
    自今歌酒追随去，犹有风烟一半春。

陈造　次韵赵帅寒食四首
    散吏容陪汉鼎臣，隆隆恩意为谁新。
    重来画戟凝香地，烂醉琼枝璧月春。

陈造　次韵赵帅寒食四首
    夜雨勾芒正主臣，晴云暖霭晓来新。
    小輟径趁遨头去，共醉郊园烂熳春。

陈造　次韵赵帅蜡梅
    窗底闲寻断续香，帖金谁此憩风裳。
    汉姬懶赴昭阳燕，宫额涂成却覆觞。

陈造　次韵赵帅赏古梅
    把酒花前量自宽，花同人意惬轻寒。
    盈盈似驾翠虬起，特特为邀青眼看。
    纸贵共夸诗律细，客来旋报粉香残。
    若为白璧青钱费，可问东君博此欢。

陈造　次韵赵帅四首
    藩方人奠枕，楚尾铁为城。
    晓日熙仁惠，春雷的殷政声。
    护边一李勣，增户几王成。
    笑指琼花露，如公彻底清。

陈造　次韵赵帅四首
    酒会频频诗课忙，从公只尔了星霜，
    虚舟自昔安惊浪，左角从渠赴敌场。
    恋月每忘寒夜永，寄梅浑讶驿书香。
    吟边更厌秋蛩苦，满听青鸾啸女床。

陈造　次韵赵帅四首
    腹里群经笥，毫端五字城。
    少陵宁漫兴，侯喜欲无声。
    窍听锵金奏，仍闻破竹成。
    君知盥手处，毛骨为谁清。

陈造　次韵赵帅四首
    北归客子谩贪忙，河欲生冰野覆霜。
    他日鹳鹅常避敌，即今竿木又逢场。
    思迟正坐相如渴，文好知熏武仲香。
    妙语鼎来吾拜手，乳泉更用汲银床。

陈造　次韵赵帅四首
    我亦饱参僧，赢粮走百城。
    诸公传句法，夫子擅诗声。
    知笑屠龙误，时须画鹜成。
    峨肩出苦语，蛩夜共凄清。

陈造　次韵赵帅四首
    月姊多情闯绮窗，停云著意护飞霜。
    艳桃浓李宽围坐，舞雪歌云各擅场。
    醉倒不堪酬礼数，归来赢得梦魂香。
    明朝谁省扁舟客，但载茶铛与笔床。

陈造　次韵赵帅四首
    自昔繁雄地，芜城压锦城。
    惟公工活国，上课已蜚声。
    富庶几当日，调虞属老成。
    归应演周颂，宗祀奏维清。

陈造　次韵赵帅四首
    舟子喧呼解缆忙，驼裘答飒冷禁霜。
    行分槁项新岐路，心属毛锥旧战场。
    谈笑惯陪北海酒，馥膏拟炷后山香。
    诗筒傥肯生毛羽，飞到幽人梦蝶床。

陈造　次韵赵帅岁暮
    虚心观物变，投老得诗穷。
    玄草居然白，炉萁却暂红。
    诗缘梅隽发，愁倩酒消融。
    未用凌羁客，痚帘逗雪风。

陈造　次韵赵帅五首
    平时花酒费诗催，块坐愁城谁为开。
    六辈妖姬十从事，先生亲遣斩关来。

陈造　次韵赵帅五首
    前知红药翻阶处，别许金腰一朵开。
    名在金瓯花会得，即看飞诏下天来。

陈造　次韵赵帅五首
    一昨波光修禊事，宾奁俯枕玉奁开。
    重游鸥鹭应偷眼，定记曾陪杖屦来。

陈造　次韵赵帅五首
    红药主人修月手，渌樽许为故人开。
    肯教客子如王式，一听骊驹却悔来。

陈造　次韵赵帅五首
    南游可待再书催，芍药酴釄陆续开。
    看自花开到花落，红蕖时候却归来。

陈造　次韵赵子野赠别
    白地倒海翻重湖，赵侯涂改插架书。
    石麟角犀清而腴，了知不是山泽舑。
    舌官齿商凤将雏，一笑著我东郭竽。
    曹后鲍前君指呼，郊寒岛瘦君童奴。
    翠凤未炙口不餬，吮漱沆瀣骑兔乌。
    擘水挹取骊颔珠，挂作白月照海隅。
    丹山阿阁久榛芜，跳梁饿鸱啼鹁鸪。
    两鸟囚作辕下驹，巨灵蹶起张怒须。
    一鸟伸喙群翼趋，向来偃仆须君扶。
    大篇落手吾戒涂，春风得意揄翠裾。
    东西州尔非秦吴，犹金玉音宁所图。

陈造　次韵郑同年饯行
    一官自食天水草，群隽追奔风马牛。
    俭幕胡宁效涓滴，孔装未拟借膏油。
    交情顾我失一臂，才地较君输几筹。
    更引功名挽衰朽，天生江水不西流。

陈造　次韵钟汝楫
    钟郎耐暑如被酒，亦复不闲读书口。
    胸中莫可渚涯窥，笔下时作蛟龙吼。
    老夫瞠若终后尘，儿子徒劳汗流走。
    中年眼见花，养痾肘生柳。
    漂然振我衰懦气，此士此诗今仅有。
    亦思琢句与周旋，强敌当前难措手。

陈造　次韵周秀才
    暇日枝筇对摇落，衰年悲感为谁多。
    政疏里俗有嗫呫，身远贵游无孰何。
    耐病阻陪吹帽醉，祛愁聊复击樽歌。
    诗来起我湖海兴，梦逐狎鸥分白波。

陈造　次韵朱解元雪
    掉头取别未经旬，已积胸中几斛尘。
    密雪忽明银海夜，端忧空负玉花春。
    笔驱和气君何健，囊致新诗我未贫。
    胜日兔园当有赋，可能客右欠斯人。

陈造　次韵朱通判严上舍
    蜀庄漂泊阖闾城，独向陶朱意气倾。
    诗写闲情易为好，雨鏖炎暑欲争清。
    居同蚁穴晴犹闭，归笑鸠巢老未营。
    久拟投君渠保社，援毫空复可怜生。

陈造　次韵朱通判严上舍
    君家名酒压吴城，肯向时流取次倾。
    簄玉谁今窥正色，班荆渠定赏真清。
    双壶问字宁能许，一醉留宾不办营。
    莫惜驱车饷元亮，须防结袜要王生。

陈造　次韵朱通判严上舍
    万手抄诗遍洛城，老怀可但向来倾。
    采菱白雪方迭奏，蜚雨晓风相与清。
    价重欲输和氏璧，令严谁犯伏波营。
    即今貂尾那容续，更判工夫费此生。

陈造　次韵朱通判严上舍
    子元才望未专城，玉面醪敷且细倾。
    宠辱尽捐身外事，醺酣聊乐圣之清。
    分甘亦复怜吾老，饮湿终惭不自营。
    归去须君传此法，秫田百亩便平生。

陈造　次韵朱万卿五首
    陈雷好宾主，亹亹客风流。
    末座仍枚叟，捐金得莫愁。
    浓欢兼卜夜，暇日赖销忧。
    近按梁州谱，何妨一再讴。

陈造　次韵朱万卿五首
    风义陶朱裔，斗南地此流。
    悬知禁厨脔，不赋畔牢愁。
    笔落无千载，谈间散百忧。
    尽抄新乐府，惜欠雪儿讴。

陈造　次韵朱万卿五首
    彼姝绿窗子，欧靓亦其流。
    裙衩何因瘦，眉梢不贮愁。
    唾花新得意，庭草共忘忧。
    雌凤求凰曲，人前莫误讴。

陈造　次韵朱万卿五首
    一雨动三日，沟塍皆怒流。
    风凉欺酒力，喜色寄诗愁。
    不待桑林祷，俄宽杞国忧。
    丰登知有象，满听载涂讴。

陈造　次韵朱万卿五首
    平时歌酒伴，云散与风流。
    白发潘怀县，青衫许散愁。
    生怜自谋拙，人谓不堪忧。
    只拟江湖去，狂吟和棹讴。

陈造　次韵朱秀才二首
    萧斋愁兴倩谁宽，宠鹤昂霄顾羽翰。
    自昔诗深知武谔，肯辞雨湿过苏端。
    心期落落空轩豁，世事悠悠拙控抟。
    正枕诵君悲壮语，梦随飞将蹑韑汗。

陈造　次韵朱秀才二首
    儒冠林立更鸿生，经倚菑畲道可耕。
    便合摘髭书桂籍，未须拥鼻避时名。
    似闻眕梦成三耳，会见惊人取一鸣。
    讲易露门谁第一，伫君重席振家声。

陈造　次韵诸公绝句
    琳宇无尘夜色鲜，露明丛菊月临渊。
    世间人境双清处，诵与西风更此编。

陈造　次韵诸公绝句
    荆玉骊珠忽满前，示须攻石探涛渊。
    南帆自诧归装富，准拟重呼阿买编。

陈造　次韵诸公清樾轩诗
    尘中望青山，防有移文阻。
    诵君清樾篇，顿忘三伏暑。
    想见松风底，树羽仍设虡。
    山灵莫逆友，献岂烦缟紵。
    招隐未容反，陈迹渠能序。
    诗翁麋鹿姿，穷不问唐举。
    归诛故山茅，吴雁冯寄语。
    君宁山中人，居州定王所。

陈造　次韵自序
    丁年拾芥视功名，可但纫兰茹落英。
    深愧官曹无所补，向来志愿几馀成。
    分营伏腊耕淮壤，久绝音邮到帝京。
    尚有好贤馀习在，老怀端合向君倾。

陈造　次曾左司韵赠俞德瑞
    班荆同冒软红尘，一种东风两样春。
    隽饮放君颜似赭，幽居怜我鬓如银。
    简编自诳供良夜，要襮渠今有好人。
    把酒若歌归缓缓，不妨折简唤东邻。

陈造　次张丞送菊韵二首
    粉身免泛杯中物，并驾容陪陇首花。
    況耐岁寒双干在，周旋三益羡君家。

陈造　次张丞送菊韵二首
    寒花彭泽门阑旧，好句柯山伯仲间。
    贫负清樽只三益，诗人错笑庾郎悭。

陈造　次张节推山字韵诗留其行
    足音肯到寂寥处，风味要看樽俎间。
