<!-- { "loadSidebar": true } -->
    且如初升五，泰通人所资。
    乃於巽入坎，中含兑承离。
    通塞靡自遂，睽遇若有司。
    坎惟生於一，孚实以为基。
    世途自亨否，我德无成亏。
    属侯善疏瀹，毋俾纤尘缁。
    不食吾不即，食之吾不私。
    小大随所汲，辩义而审施。
    客来问出处，为诵亨泉诗。

魏了翁　张隐君挽诗
    触事无非学，非儒果误身。
    体中识天地，笔底定君臣。
    安乐堂前月，希夷枕上春。
    是应家有子，不止活千人。

魏了翁　张永平鎋作亭于渠河之右予请名以观而通守江君埙赋古诗二十有二韵
    渠河有水清且涟，弄丸之暇游其间。
    风轻沙暖鸥忘机，天开日烜鱼逃筌。
    山中不知岁月改，春洲六度听绵蛮。
    闻人昔游不到此，岸容山色如有冤。
    永平教孚讼亦简，为我卜筑河之干。
    临流兴怀叹不足，因思孔圣感逝川。
    岂无日景自北起，亦有天运从东旋。
    风霆流形草木贲，星辰垂象郊原宽。
    乾坤坎离更见伏，春秋代谢相回环。
    虽将此理醒群聩，更向川上观微澜。
    存神过化义亹亹，行著羽察心閒閒。
    子思渊渊达天德，子车混混穷原泉。
    东流不休发吕氏，潺湲远望悲屈原。
    圣贤分量已差等，后来承误滋可叹。
    或嗟年衰劝努力，或谓时逝宜游盘。
    须看龙见水归壑，又识雨降云蒸山。
    阴阳翕辟本无閒，俗儒但作死生观。
    河南挺生二程子，指示道体镌冥顽。
    人能於此发深省，致知格物兹其端。
    神徂圣伏二千载，是心长与江瀰漫。
    文通为挥五色笔，大篇长句垂不刊。
    春风沂泗俨在此，居人莫作渠阳看。

魏了翁　张运判□□之母吕宜人挽诗
    昔在伤皇辟，子行犹不归。
    嫠居言有则，丧事礼无违。
    轲母三迁教，莱儿七十衣。
    至今霜月夜，松竹带芳徽。

魏了翁　张运判□□之母吕宜人挽诗
    锦乡閒日月，象服俨山河。
    富贵吾无羡，平反尔几何。
    相依在岁晚，不竞得天多。
    欲报无终极，悲风振蓼莪。

魏了翁　张运判挽诗
    悃愊汉循吏，咨询周使臣。
    知心三坐主，报国两门人。
    彩绣方趋户，丝麻已在身。
    至今寒食路，孺慕镇如新。

魏了翁　赵德安挽诗
    甲甲露布告诛曦，丙戌巴台已磔禧。
    或谓禄媭非汉患，谁知田李遗唐危。
    安州得祸闻人说，荆莫上功惟我知。
    三十三年旧寮友，朔风吹泪读残碑。

魏了翁　赵广安挽诗
    蚤志周程学，期窥孔孟心。
    人千行马贵，我爱隙驹阴。
    秋树檠苍干，霜空耸翠岑。
    一生迂事业，造物作知音。

魏了翁　赵广安挽诗
    星陨南昌日，枭鸣蜀道时。
    孝诚移地轴，忠泪洒天涯。
    尽己皇它恤，求仁不复疑。
    卫公精爽在，足尉九原思。

魏了翁　赵广安挽诗
    珪组曾分寄，经纶未究才。
    冥心求己事，真气养玄胎。
    月遽中河落，兰先白露摧。
    若人嗟不淑，天意谓何哉。

魏了翁　赵深甫年七十有亲九十贫无以养索赋
    囝思郎罢久无炊，父曰子行胡不归。
    负米上堂宽带索，不妨遲地戏儿衣。

魏了翁　真除后谩记所见
    晓风鞭袖闯天关，滥缀东西两省班。
    当日入趋东杂殿，番休却逐侍臣还。

魏了翁　真除后谩记所见
    记注愆期已隔年，濡螭夹案谩云然。
    惟余一事光千古，后殿前朝听直前。

魏了翁　真除后谩记所见
    晨将榜子关宾合，辇出房时已奏知。
    陛对臣寮才下殿，朱衣丝履上东墀。

魏了翁　正月九日北山雍熙寺约同官
    自从寒陆爽乾坤，律吕还宫岁换辰。
    历纪人正才九日，斗移天位已三春。
    销磨壮士姑随俗，牵引閒心苦为人。
    终愧时艰才力短，只将民命倚洪钧。

魏了翁　正月九日上之游杨季穆以酬唱见寄走笔次韵
    雨中未放笑眉开，独守空斋著玉杯。
    观水功夫随处见，逝川意思即心来。

魏了翁　支大监挽诗
    四海李南纪，蚤从山斗韩。
    耻担兵部米，宁着大夫冠。
    人舐黄金笔，天颁白玉棺。
    平生一厚字，千古薄夫宽。

魏了翁　知崇庆府致政何君挽诗二首
    外监名父子，元方难弟兄。
    鹤空黄壤梦，雁续紫霄声。
    山远玉无胫，春多天有情。
    至今溪上月，犹傍碧梧明。

魏了翁　知崇庆府致政何君挽诗二首
    不把英雄彀，移为仕进媒。
    邑獒群怪吠，灶婢亦惊猜。
    且效功成退，宁须兴尽回。
    芸芸终有谢，赢得早归来。

魏了翁　知广安军勾侯挽诗
    突兀双楠树，翘枝照户青。
    春风吹湑湑，秋雨立亭亭。
    蚁梦迷符竹，牛涔兀屏篂。
    但令根本在，有茁媚阶庭。

魏了翁　知合州赵侯挽诗
    悃愊古循吏，宽和乡善人。
    鸾宫六老会，月墅四时春。
    转眼园松老，惊心宰木新。
    来迟伤杜牧，宾主总成尘。

魏了翁　知叙州史侯挽诗
    便乘龙岁去，吾党果何观。
    春味注眉睫，秋河悬舌端。
    仁心随处见，民事切身看。
    十载升堂梦，阶庭茁紫兰。

魏了翁　至后再见大雪杨尚书约登天开图画阁分得平字
    天公闵亦子，踊为营杯羹。
    寸白未云厌，赐以一尺平。
    微阳动黄宫，万宝随孳萌。
    蝗妖坐远屏，疠鬼亦就烹。
    东邻文昌伯，志气为我倾。
    携朋乐时丰，举酒浇空明。
    忻忻各有适，耿耿未忘情。
    不知宇宙内，肯尔同阴晴。
    前时闻帝辇，随雪登山亭。
    亭高一流盻，淮楚接神京。

魏了翁　至左绵尽怀呈荣州二兄
    岁行析木予去国，鹑尾之年才返室。
    东西南北着此身，水陆二千三百日。
    或云子非善谋身，幸生斯世同斯人。
    胡为噀噀苦自好，轻辞富贵重绝贫。
    五溪之滨有何好，兀坐六年不知老。
    夔门待汝有何恶，要把山林易旌纛。
    予闻其言心自语，吾非斯人而谁与。
    独嗟行止各有时，龙蛰鸿归亦其所。
    洋州拔将鸠余民，仰空待救人闻。
    黎州边丁戍内郡，空养赤子防西门。
    绵州近{左阝右外卢内乙}剑龙路，列雉惊奔渠不雇。
    叙州平蛮亦良苦，卒以忧劳弃予去。
    见危授命理之常，苟得死所庸何伤。
    所忧人己两无益，燕蝠晨暝徒皇皇。
    鹤山之颠一亩宫，我名吾亭日原丰。
    只祈天心速悔祸，雨禾雨麦苏民穷。
    有粮饷士可卫民，有民给耕可供军。
    军民相资护关塞，又须监牧长得人。
    规摹便立久安势，不作目前苟偷计。
    弟兄归与里父师，长对春风赋常棣。

魏了翁　制置丁少卿生日
    皜皜陵霄独鹤飞，九芙蓉里烂生辉。
    青阳少府旧弓冶，白石先生新杼机。
    阅尽世纷磨不磷，听渠公论是邪非。
    恭惟陛下方新政，小却犹应伴紫薇。

魏了翁　制置丁少卿生日
    蜀道今行第几回，天西玉帐又宏开。
    鹤归华表人如旧，龟放长河独再来。
    屈处观伸霜后菊，消中见息雪前梅。
    沪江不解西流去，引领长空酌斗魁。

魏了翁　致政宋君挽诗
    窗寒研冷一生酸，坎止流行百念宽。
    剑骑已荒江北草，简编归伴室中兰。
    孰痴孰觉从渠看，真是真非只我观。
    掩泪方相人已矣，广平遗录仅留残。

魏了翁　中秋领客
    秋中无常期，月望无常历。
    况於月之房，岁十有二集。
    云胡三五夜，赏玩著今昔。
    我观魏晋前，未有娱此夕。
    岂由夕月礼，承讹变淫液。
    天行至东北，阳升乃朝日。
    日月向南来，三务趋朔易。
    则於阴之反，顺时报阴魄。
    古人敬天运，随处察消息。
    俗学踵谬迷，列以似科级。
    广寒入万户，桂树五千尺。
    文人同一辞，只心惊俗客。
    墨墨数百年，月如有冤色。
    为作反骚吟，聊以补载籍。

魏了翁　中秋无月分韵得狂字
    金低辟老火，月琯行仲商。
    是为阴之中，正与日相望。
    浮云横相掩，人谓妒且狂。
    彼云初无心，此月亦何伤。
    水月本同体，其中根於阳。
    炯炯含内景，随时发辉光。
    天机之浅者，为人作閒忙。

魏了翁　中秋有赋
    望舒与日元非敌，震受阳光巽成魄。
    六十四象不言月，三百五篇讥月出。
    古道贵阳不贵阴，宾礼卜昼不卜夕。
    世间赏玩起何年，误却千年醉狂客。
    不知客有肺肠无，更把荒诬作真实。
    我因时序尝作诗，洗尽兔窟蟾宫迷。
    今年新作东楼成，胡为尚此穷攀跻。
    人心和平民气乐，日月昭明天宇豁。
    须知此事与政通，不是词人閒赏月。

魏了翁　仲女挽诗
    荆江春梦断，虞殡夜魂孤。
    未及陪宗室，应难袝舅姑。
    一时母从子，百岁妇随夫。
    经礼缘情制，临风老泪枯。

魏了翁　重九后三日后圃黄华盛开坐客有论近世菊品日繁未经前人赋咏惟明道
    南阳有佳人，被服长修姱。
    黄中粲有章，秀外青无华。
    圾饮晋柴桑，夕餐楚长沙。
    惟与高人处，耻作流俗夸。
    玄都有俗士，品格固尔差。
    遗之以潘沐，强欲相涂搽。
    南阳笑谢遣，於此我何加。
    游女荡春风，渔人眩红霞。
    尔比予於是，岂欲本疵瑕。
    卿自用卿法，吾亦爱吾家。
