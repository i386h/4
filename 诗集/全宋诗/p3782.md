<!-- { "loadSidebar": true } -->
    道山云气隔尘埃，制诏中书选茂才。
    藜照何须烦太一，要观数世育台莱。

岳珂　宫词一百首
    先传陕右定天都，西域新来汗血驹。
    旧府折冲三十六，尽依铜虎铸兵符。

岳珂　宫词一百首
    池上繁红心曙霞，喧天箫吹教坊家。
    龙舟近晚传回辇，催进姚黄一朵花。

岳珂　宫词一百首
    露布银台听捷铃，把呈御药属头厅。
    早朝见说天颜喜，新复河西十二城。

岳珂　宫词一百首
    丁丁宫漏滴金壶，璧筦龙煤荐玉蜍。
    灯火阑珊歌舞散，睿思殿时答边书。

岳珂　宫词一百首
    真珠鞍辔蹙双龙，西母颁来庆寿宫。
    闻道先朝开国日，降王曾服尚方工。

岳珂　宫词一百首
    曲台称制会群儒，郊庙休疑聚论殊。
    却笑执经俟临决，枉教白虎议西都。

岳珂　宫词一百首
    鸦山凌晓度先锋，泣穴鼯鼪已灭踪。
    天子圣明知万里，归徕州下拆泥封。

岳珂　宫词一百首
    万里燕云虑正深，赭袍衿甲被黄金。
    思文圣主师文母，归徕州下拆泥封。

岳珂　宫词一百首
    令仆初开政事厅，内前车马沸升平。
    翠华先幸尚书省，读遍周官四摺屏。

岳珂　宫词一百首
    乐府仙韶奏九成，披香别殿瑞烟凝。
    紫云不待传新曲，春在瑶台第一层。

岳珂　宫词一百首
    宰相初除司马家，正衙昨日听宣麻。
    京都百万人欢喜，争筑新堤十里沙。

岳珂　宫词一百首
    宝慈殿里百花香，慈德宫前春昼长。
    红繖龙舆尊圣瑞，三宫同捧万年觞。

岳珂　宫词一百首
    绣裳画衮地生云，风动槐龙舞玉宸。
    铃索不摇钟漏永，骊珠满袖宠词臣。

岳珂　宫词一百首
    鬼章夜缚下洮城，祝册先朝永裕陵。
    二圣止戈元有指，未教狡穴尽秋鹰。

岳珂　宫词一百首
    貂冠骀背侍龙颜，前殿师臣第一班。
    坐使皇基增九鼎，得贤应许继南山。

岳珂　宫词一百首
    洛京韫椟起儒珍，地讲忠规德日新。
    禁苑金丝舞垂柳，万方已被发生仁。

岳珂　宫词一百首
    凤仪鱼跃更龙拿，传宝犹矜赵璧瑕。
    一夜神光照东井，天教景命属天家。

岳珂　宫词一百首
    宫样新装锦{左衤右颉}鲜，都人争服孟家蝉。
    天心谁识开真瑞，待见中兴第十传。

岳珂　宫词一百首
    今年下诏复河湟，峡路王师出省章。
    已报龙支新拓境，更开属国处降羌。

岳珂　宫词一百首
    未央楼殿倚天开，东北偏高是月台。
    驰道都人浑惯识，星毬争指大家来。

岳珂　宫词一百首
    寿星频见大河清，宫殿金芝产九茎。
    乐府词臣初应制，敕催院使按新声。

岳珂　宫词一百首
    瑞云擎出捧珠龙，十二时堂建合宫。
    □□颁常同正朔，要令声教混华戎。

岳珂　宫词一百首
    午夜红光照禁中，贡金铸鼎效神工。
    君臣称瑞频腾奏，又见祥云鹤舞空。

岳珂　宫词一百首
    大晟新颁雅乐名，钧天九奏杂英茎。
    君王元是身为度，何待龙门听水声。

岳珂　宫词一百首
    翠麓连绵气属天，岧巃艮岳绕芝田。
    瑞禽可是曾迎驾，万岁山头识静鞭。

岳珂　宫词一百首
    神霄九府绚云霞，宝录仙衣御绛纱。
    掷火流铃传帝跸，蕊珠殿里降菁华。

岳珂　宫词一百首
    □宫璧柱带金缸，複道横虹结绮窗。
    半道牙牌奏人办，御舟才过□□□。

岳珂　宫词一百首
    宣曲长杨御宿边，期门龊立内门前。
    主人不解占星象，犹识红{倏去犬加糸}白玉拳。

岳珂　宫词一百首
    殿前舞罢听传宣，新学霓裳小绛仙。
    取赐合同教请宝，御书新样铸金钱。

岳珂　宫词一百首
    鳌山彩缔耸仙峰，万盏华灯宝籾宫。
    金字大书双凤阙，宣和众乐与民同。

岳珂　宫词一百首
    追成栗玉□□冠，纲缀红丝七宝襕。
    □□宫前看进辇，天旋地□□□欢。

岳珂　宫词一百首
    折槛朱云谏未休，一封曾斩佞臣头。
    犹怜不入先朝议，遗恨山河绕雍州。

岳珂　宫词一百首
    围场望幸绝长杨，汴水尘高御柳黄。
    成姓争传天子圣，新来有旨罢鹰坊。

岳珂　宫词一百首
    黄门紫诏下蒿莱，一札风雷众正开。
    四少倾心比葵藿，黄金已报筑燕台。

岳珂　宫词一百首
    三更内省奏边机，合子门头等御批。
    坐待报筹呼绛帻，上阳晓色已多时。

岳珂　宫词一百首
    诏旨今年法祖宗，御前无复旧斜封。
    震雷惊落奸邪胆，见说崇山放四凶。

岳珂　宫词一百首
    群才错落汇征初，犹是仁皇四世储。
    履坦幽人已逢吉，更无学术自荆舒。

岳珂　宫词一百首
    金花诏纸夜封芹，首录先朝社稷臣。
    贯日精忠格天业，狂胡勿谓汉无人。

岳珂　宫词一百首
    金城十仞据阳池，三镇高扃死不随。
    自是天恩浃肌髓，不关左衽限戎夷。

岳珂　宫词一百首
    -葱佳气蔼南都，共识强华赤伏符。
    地纪已占江渡马，天心定见屋流鸟。

岳珂　龚深父南康帖赞
    公用王氏学术，终始不易。
    虽有歉于识，然亦足以知其自信之力。

岳珂　观八阵图说
    八阵初兴黄帝时，貙刘在汉纪乘之。
    流形龙虎随雷雨，定位鸟蛇分坎离。
    地以云升高复下，天从风别正之奇。
    自然至理开成象，一气未应虚艮维。

岳珂　观八阵图说
    天分三百六十度，巧历难窥本在奇。
    万世机缄发龙卧，六军偏伍漫鱼丽。
    常山变化徒言用，斜谷崎岖不遇时。
    积石平沙人不识，尽从{左革右未}{左革右曷}说行师。

岳珂　观芙蓉有感
    芙蓉城边观芙蓉，开时淡白荐深红。
    新晴著人过於酒，聊与老面回春风。
    少年白面岂长好，花落花开不知老。
    老来会有少年时，对酒不饮将何为。

岳珂　观物四首　蝉
    乱蝉凄咽不复高，逢秋辄作升木号。
    老夫触热思静卧，夕阳畏见声嘈嘈。
    客来画册夸莫二，伐木驱蝉蝉不至。
    不辞来岁无繁阴，正恐先为斧斤费。

岳珂　观物四首　蛩
    春蚕缲纎白如霜，机妇停机待天凉。
    井蛩一夜秋已至，寸丝千结萦柔肠。
    催租吏嚣翁媪怒，裘葛未成心转苦。
    篝灯促织永夜忙，悔杀比邻日长语。

岳珂　观物四首　蛙
    鸣蛙恰恰地底鸣，池泉深澈池草青。
    秧田正枯须水活，龙骨车翻蛙不惊。
    在池固合忧涸鲋，鼓吹未妨明月步。
    可怜强聒将何为，到底官私不关汝。

岳珂　观物四首　蚊
    墙夫利口工噬肤，纤腰虿尾不受驱。
    不知一噤何所苦，拍拍攘攘歌且呼。
    清晨出帷昼藏隙，正是袢蒸炎暑日。
    但原凉风即日来，且为苍生膏血惜。

岳珂　光宗皇帝待月诗御书赞
    疏篁阴阴，长松矫矫。
    苔静云閒，山清月皎。
    乐以心会，兴因天随。
    以诗观诗，是谓管窥。

岳珂　光宗皇帝夏竦双头牡丹赋御书赞
    圣孝动天，瑞则应之。
    帝开绍熙，天实命之。
    三宫燕娱，爱且敬之。
    禁粃翠华，时联幸之。
    万葩其春，彩服映之。
    玉色怡愉，霞卮{荧去火加酉}之。
    岂乐行都，民物盛之。
    乾坤同欢，康衢咏之。
    于牣灵沼，鱼鸟泳之。
    天光下临，邦家庆之。
    煌煌牡丹，奇产并之。
    帝王称觞，亲捧迎之。
    巍巍太皇，万寿称之。
    一德隆兴，圣益圣之。
    维太平臣，尝比兴之。
    国英竦名，夏则姓之。
    农纤艳殊，美则评之。
    仁皇之祥，今亦订之。
    尧父舜子，本天性之。
    龙楼鸡鸣，久温清之。
    晦明节宣，臣或诤之。
    瑜瑕未昭，事则镜之。
    宸毫所传，神具听之。
    后三十年，臣则胜之。
    金匮名山，尚克证之。

岳珂　归自鄂双莲生于后池偶作再寄紫微
    岿然康户山，独秀莲花峰。
    派为濂溪源，下有爱莲翁。
    绝学嗣洙泗，千载同清风。
    书堂二池间，浮翠笼轻红。
    居然不染尘，涌出清泠中。
    雪藕厉坚节，一念窒以通。
    朝卷而暮舒，吸之碧玉筩。
    洁凝月露润，妖鄙桃李稼。
    食子味崖蜜，擘房透香丛。
    菰蒲俨不群，鱼鸢间相从。
    大哉君子操，视此褆其躬。
    我方赋归来，来策溪上筇。
    家池忽惊见，晴霞照秋空。
    已迎颢气澂，况复嘉瑞逢。
    双葩本共根，殊质疑并钟。
    摘奇且熟玩，比德思广充。
    尝闻古之人，即物皆至公。
    两岐美报上，同颖还居东。
    双觡赋长卿，奇木对终童。
    善推仁义端，脗合造化工。
    后世煽淫靡，世见了不同。
    联芳天泉池，合欢华清宫。
    骈花耀鲤湖，十丈闻华潼。
    徒能资丧志，谁与思念功。
    嗟予困蒺藜，坐此五技穷。
    兹瑞何自来，儆戒如倥侗。
    孤植常易摧，初戒先叶恭。
    竞妍必竞妒，次戒毋苟容。
    美祥不可恃，又以戒其终。
    恭惟天地心，常比药石攻。
    名理傥未喻，再拜师正蒙。

岳珂　过谢{左石右达}渰
    蒹葭曼衍浪萦回，波面虽平路不开。
    沟渎行舟休剡木，{左土右幻}堂浮芥欲胶杯。
    人如凫雁俱游耳，江有鱼龙安在哉。
    但说渰名吾亦畏，辅渠有路莫重来。

岳珂　过雁汊
