<!-- { "loadSidebar": true } -->
    新诗琢璠琰，叠寄两三幅。
    一听郢中歌，阳春回草木。
    行将及瓜代，暂喜摆羁束。
    鞭马径相过，连朝奉游瞩。
    只鸡与斗黍，礼意未为足。
    何以遇高阳，多营瓮头醲。

贺铸　答靳生
    轩轩陆士龙，卓卓荀鸣鹤。
    云间日下逢，此段殊不恶。
    方君嗜狂药，而吾穷病缚。
    相望不相过，赋诗聊尔谑。
    知君酒隐慕先贤，谁何合作饮中仙。
    金陵妙唱丹砂弦，当日新声传不传。
    莫学沧波弄云月，老鲛哆口馋流涎。
    访吾之居在何许，春明门东大道边。
    青鞋布袜不妨步，何待东家蹇驴乃著鞭。
    我屋真无坐客毡，蒲团柽机共萧然。
    斗鸡走狗春风颠，付与垣东恶少年。

贺铸　答僧讷
    唐代衣冠高四姓，天宗之亚荥阳郑。
    不坠家声五百年，桂籍相望三叶庆。
    上人猛谢区中缘，破冠投栉还童颠。
    寸灰已灭五经笥，来入辨才无碍禅。
    我窃官粮众人後，相逢宛是平生旧。
    一闻南国白头吟，万媿西风碧云陋。
    老鹤终辞鸡鹜群，谁将断绠绊浮云。
    它日传衣度梅岭，解留何语与将军。

贺铸　答孙休兼简清凉和上人二首之二
    渭北人游楚水东，论诗说旧偶从容。
    乡关此日几多远，春酒与愁相胜浓。
    且免牛衣愧妻子，莫将羊酪诧吾侬。
    哀王孙赖弥天释，肯学扬州饭後钟。

贺铸　答孙休兼简清凉和上人二首之一
    声迹相闻忽此逢，杖藜萧散一相从。
    平生诗酒真吾事，何处江山不尔容。
    芳草自生南北路，孤云难系往来踪。
    异时荒戍长回首，风送石城楼上钟。

贺铸　答王文举
    茫茫尘土欲安之，珍重吾人个处期。
    绿野相随一藜杖，青山正对两茅茨。
    自怜悾惚负平昔，尚敢婆娑临暮迟。
    第恐阿戎犹喜仕，它时不与五君诗。

贺铸　答王拙见寄：王字闲叟
    好在金陵王隐君，尺书忽与我相闻。
    蓴鲈久负秋风约，猿鹤终寻旧日群。
    横笛卧吹南浦月，杖藜笑度北山云。
    六朝陈迹何须问，一曲沧浪酒十分。

贺铸　答许景亮
    东嘉海上孕瓌怪，之子人英晦当代。
    发之辞章聊一噫，雷鼓霜钟警聋聩。
    投吾夜光敢不拜，相期过高幸少杀。
    君家风鉴严简汰，顾吾衰迟积尪瘵。
    久隐墙东慕牛侩，绝望仲华安石辈。
    老矣狂奴犹故态，清思屡遭俗嫀　败。
    絮衣棘径动羒碍，京尘浼人更难奈。
    行拏一舟犯滂湃，五斗无余杂糠稗。
    全家饫飧云梦{上艹下豰}，黄鹤登临指天外。
    燕子西飞书可待，访吾少明安好在。

贺铸　答致仕吴朝请潜登黄鹤楼见招
    城隅黄鹤莫登临，端使悲翁动楚吟。
    日下长安人共远，天围梦泽岁方阴。
    北风欲雪雁飞急，南渚始冰鱼伏深。
    谁似草堂安隐客，下帷隐几不求心。

贺铸　待晓朝谒天庆作
    望晓谒琳宫，荒庭雾气浓。
    曾陪羽林仗，如待景阳钟。
    薄宦情无几，劳生梦不容。
    樵朋与渔伴，它日会相从。

贺铸　丹阳客舍示曾纡公衮
    眼里铅华今日见，胸中冰炭几时除。
    欲知老子消怀处，静夜青灯一卷书。

贺铸　得周元翁蕲春道中书
    离离赤枣墙东林，开窗下榻依墙阴。
    杖藜相顾赖之子，隐几忘言知我心。
    晚契初逢一东野，清诗屡掷双南金。
    官身为米自南北，世路亡羊无古今。
    梦泽草荒孤驿远，洞庭雨入沧江深。
    相思何以祝高韵，桂树秋风吟玉琴。

贺铸　登海陵齐云楼
    楼外浮云何可攀，聊持樽酒共销闲。
    归心歨起登临际，春色来从想像间。
    晚雪曦时见芳草，沧波尽处欠青山。
    长安桃李行应好，解笑刘郎底未还。

贺铸　登黄鹤楼怀古兼寄潘豳老昆仲
    汉大将军楚国材，半生倦韵浼尘埃。
    徐夫人匕首安在，丁令威华表归来。
    紫府无踪劳彷像，白云有待久裴徊。
    楼标空阔天垠露，川势从横地纽开。
    陇鸟赋成洲共永，越人歌断棹先回。
    会招物外二三子，长啸披襟挹快哉。

贺铸　登黄楼有怀苏眉山
    登黄楼，望黄州，
    黄州望不见，楼下水东流。
    水流何可留，浮云更悠悠。
    伤心泽畔客，憔悴楚兰秋。

贺铸　登快哉亭有属
    南浦东风拂水文，汀洲芳草绿罗裙。
    桃花旧叶应相望，杨叶新声我独闻。
    酸鼻可怜香欲绝，断肠不待酒初醺。
    斜阳归去书窗下，一幅蛮笺赋梦云。

贺铸　登如方山
    楚郊十月尚闻蝉，傍道黄华亦可怜。
    特上西山最高处，长安应在夕阳边。

贺铸　登头陀寺峰顶庵
    磴道渞虚挂白虹，头陀上方黄鹄东。
    沧溟五夜浴新日，老木三伏来凄风。
    北梦南云展张阔，纵江横汉并吞雄。
    楚乡绝境此其一，付与微吟多病翁。

贺铸　登乌江宝泉寺南山望金陵作
    我爱金陵望不厌，独寻微迳蹑晴岚。
    柔桑浅草三月尾，踊塔飞楼一水南。
    苒苒流云牵仿像，迟迟艳日助醺酣。
    何须拊手歌桃叶，已觉王郎思不堪。

贺铸　登乌江泊子冈怀潘景仁
    驱车柏子冈，引首东南望。
    孤戍带寒日，长江流大荒。
    故人越五岭，旅雁留三湘。
    好待春风暖，相随还北乡。

贺铸　登兴国寺楼
    怪槐风动绿鬅鬿，廊外时闻演梵僧。
    怊怅无人共樽酒，可怜明月最高层。

贺铸　调北邻刘生
    荒园老墙百堵破，北邻刘子南邻贺。
    今朝两望不相过，端怯衡阳芒屩涴。
    吾庖无鱼未必饿，晏饭糠核烦脾磨。
    吾床何容凡物坐，书为睡媒即床卧。
    彼子刘子何所作，方学商声哦楚些，
    细君戛琴与之和。相忘之乐在江湖，
    最灵者人情不无。此日可惜难再图，
    秋风西来莫挽吾。後日相思几千里，
    书不尽言徒耗纸。

贺铸　东城马上
    彩虹桥下水关东，接畛园林狭迳通。
    繁杏半开随半落，短墙无计碍春风。

贺铸　东城送客马上
    向午孤烟起客樯，一陂春水两鸳鸯。
    渔童解唱沧浪曲，应笑尘埃马上郎。

贺铸　东华马上怀寄清凉和公兼简社中王拙居士
    鸡鸣紞五鼓，驱马东华路。
    月落潮上时，云披日生处。
    摇摇渔艇子，挂席渞江去。
    送目思悠悠，横槊聊一赋。
    鸿雁南飞江北流，亭亭双塔是升州。
    前朝物色今何见，白鹭平沙接石头。
    石头城上清凉国，中有弥天大比丘。
    右军远孙傲时者，巾鉢久从莲社游。
    吾亦明年及瓜代，一庵见寄外何求。

贺铸　东畿舟居阻雪怀寄二三知旧三首之二
    寒洛未澌结，东趋江海深。
    舟人惊朝鼓，歛繂逗长林。
    林端落滞雪，沙际起鸣禽。
    病客坐长叹，摄衣涕流襟。
    亲朋自兹远，可是慕山阴。
    兴尽莫回楫，何人知此心。

贺铸　东畿舟居阻雪怀寄二三知旧三首之三
    泇泇清川流，冉冉浮云阴。
    天寒日云莫，鱼鸟方潜沈。
    吾岂厌安隐，东浮违宿心。
    一官未足养，老境行侵寻。
    牛歌感白石，马骨要黄金。
    憀无子虚作，万里悬知音。

贺铸　东畿舟居阻雪怀寄二三知旧三首之一
    舟路江淮永，岁寒冰雪深。
    戍期良敦迫，王畿方滞淫。
    疲筋苦踚卧，行药长川阴。
    云物接平陆，不见西飞禽。
    风从城阙来，如闻钟漏音。
    昕霁更东迈，区区子牟心。

贺铸　东平周村驿观临川吴公题
    顿辔挥毫墨尚新，碧纱从此碧生尘。
    可怜庭下长杨树，犹有清阴待路人。

贺铸　冬夜怀寄周文清郭天辅
    壁缸向灭砚生澌，仰屋重哦旧卷诗。
    悬想北园闲散伴，青钱堆坐赌宫棋。

贺铸　冬夜寓直
    落月半侵窗，蛩声寒到床。
    羇人不堪此，梦後夜仍长。
    结衣出庭户，河汉正苍凉。
    浮阴暝四野，来雁不知行。
    陈物悲暮节，畏途怀故乡。
    十年泥滓贱，半生靴板忙。
    岂不志事功，筋骸难自强。
    壮毛抽寸霜，烈胆磨尺钢。
    素尚竟谁许，行歌追楚狂。

贺铸　斗岘山马上
    西来投策倦跻攀，晚叶寒华一迳间。
    尽日闲云不留雨，斜阳还照隔江山。

贺铸　读李益诗
    君虞兴圣孙，诗律早专美。
    乐府度新声，宫醫奉天子。
    鲜风猎兰苕，华月濯桃李。
    独有连眉郎，才称劣相比。
    颇闻竹窗句，流落绮纨耳。
    吏曹久失调，幕府感恩起。
    从军五十篇，王粲憀率尔。
    胡沙动霜草，开卷得千里。
    骞翔大蓬拜，转顾触排毁。
    晚升八座崇，谢事知所止。
    高文茂支庶，埋灭长已矣。
    斯人今不亡，正赖数番纸。
    咄嗟齿踰壮，日就无闻耻。
    勉哉课谣吟，请自田居始。

贺铸　度黄叶岭怀寄清凉白云庵
    黄叶岭头黄叶飞，白云庵畔白云归。
    叶随游子终相失，云伴禅翁得所依。
    会解腰间斩马剑，肯寻江上钓鱼矶。
    焚香扫地双林下，愿赎今生种种非。

贺铸　渡冷水涧投宿万岁岭
    萧萧黄叶下清沟，白鸟飞来故少留。
    今夜行人短亭宿，小窗风雨梦渔舟。

贺铸　对酒
    白驹不可驻，尺璧非所珍。
    独把一鳟酒，悲歌送徂春。
    歌阑酒亦尽，回头迹已陈。
    自笑十年仕，尚弥天下津。
    岂无濯缨水，奈尔长路尘。
    命也复何道，今人犹昔人。

