<!-- { "loadSidebar": true } -->
    过时虽不采，吾与菊花斟。

黄庭坚　次韵德孺感兴二首
    眼前尝废忘，事往更追寻。
    爱酒陶元亮，著书王仲任。
    寒蒲虽有节，枯木已无心。
    客至还须饮，逢欢起自斟。

黄庭坚　次韵德孺惠贶秋字之句
    少日才华接贵游，老来忠义气横秋。
    未应白发如霜草，不见丹砂似箭头。
    顾我今成丧家狗，期君早作济川舟。
    汉家宗庙英灵在，定是寒儒浪自愁。

黄庭坚　次韵德孺新居病起
    潭潭经略府，寂寂闭门居。
    京洛圣贤宅，江湖鱼鳖瀦。
    官如一梦觉，话胜十年书。
    稍喜过从近，扶筇不驾车。

黄庭坚　次韵定国闻子由卧病绩溪
    炎洲冬无冰，十月雷虺虺。
    及春疟疠行，用人祭非鬼。
    巫师司民命，药石不入市。
    溪弩潜发机，土风甚不美。
    苏子卧江南，感叹中夜起。
    闻道病在床，食鱼不知旨。
    寒暑战胸中，士穷有如此。
    此公夭机深，爵禄心已死。
    养生遗形骸，观妙得骨髓。
    后皇莳嘉橘，中岁多成枳。
    佳人何时来，为天启玉齿。
    湔祓瘴雾姿，朝趋去天咫。
    诸公转洪钧，国器方荐砥。
    矢诗写予心，庄语不加绮。

黄庭坚　次韵杜仲观二绝
    短舞朱裙惬醉看，惜公官守隔江干。
    遥怜得句无人赏，走马城东觅道安。

黄庭坚　次韵杜仲观二绝
    诗家二杜见仍云，佳句风流照映人。
    青眼向来同醉醒，白头相望不缁磷。

黄庭坚　次韵奉酬刘景文河上见寄
    省中岑寂坐云窗，忽有归鸿拂建章。
    珍重多情惟石友，琢磨佳句问潜郎。
    遥怜部曲风沙里，不废平生翰墨场。
    想见哦诗煮春茗，向人怀抱绝关防。

黄庭坚　次韵奉答存道主簿
    主簿朝衣如败荷，高怀千尺上松萝。
    旅人争席方归去，秋水黏天不自多。
    学到会时忘粲可，诗留别後见羊何。
    向来四海习凿齿，仱日期君不啻过。

黄庭坚　次韵奉答吉老并寄何君庸
    倾怀相见开城府，取意闲谈没臼窠。
    但取吏曹无狡兔，任呼舞女伐灵鼍。
    屡中瓮面酒几圣，苦忆尊前人姓何。
    愿得两公俱投报，不唯朱墨要渐摩。

黄庭坚　次韵奉答吉邻机宜
    黠虏乘秋屡合围，上书公独请偏师。
    庭中子弟芝兰秀，塞上威名草木知。
    千里折冲深寄此，三衙虚席看除谁。
    与公相见清班在，仁祖重来筑旧基。

黄庭坚　次韵奉答廖袁州怀旧隐之诗
    诗题怨鹤与惊猿，一幅溪藤照麝烟。
    闻道省郎方结绶，可容名士乞归田。
    严安召见天嗟晚，贾谊归来席更前。
    何况班家有超固，应封定远勒燕然。

黄庭坚　次韵奉答南山禅师二颂兼呈琦上人
    鱼吼钟鸣索饭钱，牧牛耕种别人田。
    淮师收得祖关在，一笛操江月满船。

黄庭坚　次韵奉答南山禅师二颂兼呈琦上人
    南山四至分明也，一日元来十二时。
    两个泥牛齐著力，矛头淅米剑头炊。

黄庭坚　次韵奉答文少激推官纪赠二首
    诗来清吹拂衣巾，句法词锋觉有神。
    今日相看青眼旧，他年肯作白头新。
    文如雾豹容窥管，气似灵犀可辟尘。
    憀愧相期在台省，无心枯木岂能春。

黄庭坚　次韵奉答文少激推官纪赠二首
    文章藻鑑随时去，人物权衡逐势低。
    扬子墨池春草遍，武侯祠庙晓莺啼。
    书帷寂寞知音少，幕府留连要路迷。
    顾我何人敢推挽，看君桃李合成蹊。

黄庭坚　次韵奉和仲谟夜话唐史
    贞观规摹诚远大，开元宗社半存亡。
    才闻冠盖游西蜀，又见干戈暗洛阳。
    哲妇乘时倾嫡后，大阍当国定储皇。
    伤心不忍前朝事，愿作元龟献未央。

黄庭坚　次韵奉送公定
    去年君渡河，枣下实离离。
    今年君渡河，剥枣咏豳诗。
    直缘恩义重，不惮鞍马疲。
    诗书半行李，道路费岁时。
    亲交叹存亡，学问访阙遗。
    我多後时悔，君亦见事迟。
    即此有真意，定非儿女知。
    虚名无用处，北斗与南箕。
    燕赵游侠子，长安轻薄儿。
    狂掉三寸舌，躐登九级墀。
    覆手云雨翻，立谈光阴移。
    歃血盟父子，指天出肝脾。
    从来国器重，见谓骨相奇。
    筑岩发梦寐，猎渭非熊螭。
    百工改绳墨，一世擅文词。
    全人脰肩肩，瓮盎妩且宜。
    大槐阴黄庭，女萝绵络之。
    昭阳两兄弟，还自妒蛾眉。
    工颦又宜笑，百辈来茹咨。
    班姬轻鸿毛，更合众口吹。
    引绳痛排拫，蒙蔽枉成帷。
    惟恐出己上，杀之如弈棋。
    尘埃百年琴，绝弦为锺期。
    落落虎豹文，义难管中窥。
    至今扬子云，不与俗谐嬉。
    岁晚草玄经，覃思写天维。
    脱身天禄阁，危于剑头炊。
    卧闻策董贤，闭门甘忍饥。
    五侯盛宾客，驺辔交横驰。
    时通问字人，得酒未曾辞。
    近者君家翁，天与脱馽韟。
    已为冥冥鸿，砫缴尚安施。
    养兰寻僧圃，爱竹到水湄。
    北阙免朝请，西都分保厘。
    文章九鼎重，富贵一黍累。
    赵良请灌园，但为商君嗤。
    弃甲尚文过，兕多牛有皮。
    出仕书掣肘，归来菊荒篱。
    不为五斗折，自无三径资。
    胜箭洗蹀血，归鞍悬月支。
    斯人万户侯，造物付炉锤。
    我观史臣篇，疏略记糟醨。
    譬如官池蛙，谁能问公私。
    君怀明月珠，簸弄沧海涯。
    深房佩芳兰，固是王所姬。
    南页尚包橘，汉滨莫大随。
    每来促谈麈，风生庭竹枝。
    肮脏得家法，伊优不能为。
    但听呼摴蒱，便足解人颐。
    功成在漏刻，颖利处囊锥。
    失势落坑穽，寒窀如愁鸱。
    得马折足祸，亡羊多歧悲。
    屡敌因心计，伏兵几面欺。
    长戈仰关来，吐款受羁縻。
    万事只如此，毕竟谁成亏。
    爱君方寸间，醇朴乃器师。
    安得摆俗缠，东冈竝鉯犁。
    由来在阴鹤，不必振羽仪。
    送行倾车盖，载酒满鸱夷。
    天高木叶下，潦退河流卑。
    屯云搴六幕，新月吐半规。
    人生会面难，取醉听狂痴。
    语穽发欺笑，诗锋犯嘲讥。
    悬知履霜来，少别为不怡。
    天津媚河汉，阙角挂秋霓。
    中有鬼与神，赤舌弄阴机。
    夜光但十袭，出怀即瑕疵。
    去去善逆旅，冻醪约重持。
    山药倒藤架，红梨带寒曦。
    坐须骑奴还，淹留岁恐期。
    无为出门念，牵衣婴孺啼。
    短韵愿成诵，时时寄相思。

黄庭坚　次韵盖郎中率郭郎中休官二首
    仕路风波双白发，闲曹笑傲两诗流。
    故人相见白青眼，新贵即今多黑头。
    桃叶柳花明晓市，荻芽蒲笋上春洲。
    定知闻健休官去，酒户家园得自由。

黄庭坚　次韵盖郎中率郭郎中休官二首
    世态已更千变尽，心源不受一尘侵。
    青春白日无公事，紫燕黄鹂俱好音。
    付与儿孙知伏腊，听教鱼鸟逐飞沈。
    黄公垆下曾知味，定是逃禅入少林。

黄庭坚　次韵感春五首
    我与子桑友，既往雨弥旬。
    交情未曾改，天地忽趋新。
    东风无行迹，佳气满城闉。
    麦苗生陂陇，叹息不食陈。
    谁能裹饭来，定是寂寞人。
    一曲古流水，试拂弦上尘。
    古木少生意，轮囷卧河滨。
    惭愧桃与李，相随见阳春。

黄庭坚　次韵感春五首
    张癸脱朝衣，儿褐多纯绿。
    闻道无米舂，煮术学辟谷。
    官吏但索钱，诏书哀惸独。
    东方九尺长，不得侏儒禄。
    屋中声鹅雁，日暮搅心曲。
    穷巷无桃李，縵袍非春服。
    我吟白驹诗，知君在空谷。

黄庭坚　次韵感春五首
    祁寒不可怨，天道自平分。
    及尔春风来，四肢有余温。
    丈夫力如虎，为人行灌园。
    椒兰工壅蔽，未可怨芳荪。
    寒鱼守穷辙，蒙呴一沫恩。
    一朝被湔祓，吹毛见瘢痕。

黄庭坚　次韵感春五首
    鸟声春渐长，烟雨春薄暮。
    风光不长妍，如客暂时寓。
    芸芸物争时，天地有常度。
    我行睹大河，黄流日东骛。
    喟然欲乘桴，莽不见洲渚。
    张侯但饮酒，无用恨羁旅。
    十年富贵子，今作一丘土。

黄庭坚　次韵感春五首
    茶如鹰爪拳，汤作蟹眼煎。
    时邀草玄客，晴明坐南轩。
    笑谈非世故，独立万物先。
    春风引车马，隐隐何阗阗。
    高盖相摩戛，骑奴争道喧。
    吾人抚荣观，燕处自超然。
    城中百年木，有鹊巢其颠。
    鴒鸠来相宅，日暮更谋迁。

黄庭坚　次韵高子勉十首
    雪尽虚檐滴，春从细草回。
    德人泉下梦，俗物眼中埃。
    久立我有待，长吟君不来。
    重玄锁关龠，要待玉匙开。

黄庭坚　次韵高子勉十首
    扫雪我三日，御风君过旬。
    言诗今有数，下笔不无神。
    行布佺期近，飞扬子建亲。
    可怜金石友，去不待斯人。

黄庭坚　次韵高子勉十首
    岘南羁旅井，灞上猎归亭。
    日绕分鱼市，风回落雁汀。
    笔由诗客把，笛为故人听。
    但恐苏耽鹤，归时或姓丁。

黄庭坚　次韵高子勉十首
    君不居郎省，还应上谏坡。
    才高殊未识，岁晚喜无它。
    枥马羸难出，邻鸡冻不歌。
