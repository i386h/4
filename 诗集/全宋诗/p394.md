<!-- { "loadSidebar": true } -->
    忽动归心随晚策，尚留醉兴寄春缸。
    閒行除却禅关外，牢闭柴门学老庞。

陈著　丙戌二月廿五日梅山弟为孙试周遂赋
    梅山种梅封且培，梅山种善如种梅。
    有善必报既有子，有子且复生孙来。
    萧艾中间芝挺出，今朝才为两三日。
    咿呕似欲指之无，烨烨眼光如点漆。
    中庭展席分排铺，童冠环立觇所趋。
    从容顾视前举手，干戈俎豆诗与书。
    吾家昆弟存者几，六十见孙有吾弟。
    未闻他日成人事，庶几正脉存祖祢。
    杯盘团栾家庭春，岂是闲心竞芳辰。
    危时闭门独生意，一醉有感天犹仁。
    吾弟所喜吾亦喜，亦欲含饴娱晚岁。
    自知无德开后人，有不尽泽吾先世。
    不观吕范两名家。贤子若是何其多，
    皆从世积心上出，安知他日吾非他。

陈著　丙戌人日与内侄汪景渊同饮于宜晚二首
    忆昔儿嬉祖母旁，如今甲子一周强。
    尽窗三世亲亲话，分付儿孙此意长。

陈著　丙戌人日与内侄汪景渊同饮于宜晚二首
    危世相逢三载閒，春风杯酒此时难。
    双溪不是无风月，世味何如菜芋盘。

陈著　丙戌十一月十六日迎孙试周八句
    杏林深处长孙枝，春意烘堂看试儿。
    脊硬不移匍匐手，语迟厚养粹凝姿。
    喜开三世瑶环瑞，满望重闱白发慈。
    与汝家传双色笔，文章得力岂无时。

陈著　丙戌五月朔閒坐偶成
    石火光中见岁华，溪云深处寄生涯。
    诗书屋下无嬉具，桑竹窗前有美花。
    拗境日增多活愧，嚣尘天与一贫遮。
    乾坤自隘乡邻好，犹得开门守故家。

陈著　丙子丁丑年避难南山之西坑今春投北山两雪窦閒其地名适与前同因记
    西坑曾避难，今又一西坑。
    十有四年梦，两番多事惊。
    天乎存老息，地亦定前名。
    何动不关命，怡然心气平。

陈著　病起
    西风唤起眼中仙，竹榻饶凉不爱眠。
    数树秋声窗著雨，一帘山影屋浮烟。
    案头古帖无完纸，壁上焦琴不具弦。
    小摘畦蔬炊脱粟，与妻閒话孟光贤。

陈著　泊丈亭
    丈亭亭下浦，舣棹又终朝。
    船聚市声杂，风生江气骄。
    兹行未百里，已涉第三潮。
    去住向谁问，鹭飞云影飘。

陈著　蔡峰似徐鳞卿
    老去襟怀得丧齐，东风吹暖送行藜。
    群山捧谷云居下，一岭分疆水向西。
    有路不来多事马，满村交唱太平鸡。
    主人九十清谈健，樽酒流连日又低。

陈著　长儿吉初生日以四十字示之
    吾年五十五，汝生方九年。
    虽知得子晚，亦拟寿家传。
    立己要庄重，存心无躁偏。
    人皆可向上，从否勿归天。

陈著　长儿深生日集经语示之二首
    惟友于兄弟，惟顺于父母。
    无忝尔所生，造端乎夫妇。

陈著　长儿深生日集经语示之二首
    君子之容舒，吉人之辞寡。
    有常则可矣，欲自得之也。

陈著　长桥望湖
    太湖缺处束为桥，总把吴中景物包。
    去百里閒山独立，跨三州地永平交。
    古亭休说曾垂钓，长剑何妨更斩蛟。
    欲觅鸱夷无处所，如今只自网船抛。

陈著　长孺以新生子求名命日相儿
    有女谐良偶，承宗在嫡儿。
    馆甥才匝岁，宅相果如期。
    脉发慈溪正，胞成江夏奇。
    咳名应会得，乳口见呕咿。

陈著　长孺因吾二诗有负米分邻之语因又次韵饯其归二首
    声气相投玉应金，花閒话到翠成阴。
    一清门户无同脉，万古诗书可立心。
    母子要知乌哺反，夫妻应感白头吟。
    若言相谂早须觉，难得青春长似今。

陈著　长孺因吾二诗有负米分邻之语因又次韵饯其归二首
    纷纷薄俗事轻辱，自喜衰年德有邻。
    危世孤儿华发母，归舟百里碧波春。
    不因噬指感怀切，肯学呕心搜句新。
    娱舞慈庭应细说，丹山箂蕨正宜人。

陈著　长至日山家偶成
    畴昔随班舞御香，如今忍冻坐山房。
    台云谁取书黄瑞，宫日空舒刺绣光。
    懒把酒杯心自醉，閒欹肱枕意何长。
    晚窗闭眼消详易，赖有生生不断肠。

陈著　朝归生日
    当年分得月中胎，八岁精神愈觉开。
    小学路头方谨入，平生根脚要深培。
    家贫只问子贤否，父老何妨兄教来。
    须识此身关系大，莫如流俗赴波颓。

陈著　朝归生日女洸有诗因次韵
    老爷不记汝生辰，一见杯盘便是春。
    兄姊味言儿记取，同胞皆是读书身。

陈著　呈龄叟
    寥寥古道独开门，一见无言心已闻。
    别后黄尘留四月，坐来清雨洗三分。
    鳞鳞秧活方吞水，翼翼山飞欲舞云。
    此景此生如此酒，证明耐久有南薰。

陈著　呈龄叟二首
    溪山五里眼花中，万变风光一总空。
    惟有老师无处语，依然只是旧家风。

陈著　呈龄叟二首
    老师神用笑谈中，不但能降大小空。
    自谓我心顽似铁，也随柳絮舞春风。

陈著　呈雪窦僧野翁
    雨屋又留连，回头七载前。
    同游半黄土，百感两霜颠。
    睡醒茶为祟，吟清山结缘。
    他年北窗下，谁复对床眠。

陈著　呈月窗兄
    颇有爱山心，山人交未深。
    不知回俗驾，依旧入儒林。
    乐处外何有，故书中可寻。
    渔蓑归得晚，风雨伴吾吟。

陈著　呈竹石亭
    说道疏时元是密，偶于忙处得寻閒。
    宿愁复岭重山外，新趣清风明月閒。

陈著　城归憩吴竹修家一诗写怀
    去时桃未蕊，归见石榴花。
    白首镫前酒，青山梦里家。
    鹃声心路梗，蚊毒面皮麻。
    劳苦书生事，堪嗟老未涯。

陈著　城中赴范纯甫酒有感
    杜鹃啼断洛阳桥，心与萍流絮与飘。
    风雨故都同死梦，山林晚景十年饶。
    相逢得醉有今日，万事忘言付落潮。
    见说隐居归我里，尚堪鸡黍狎招邀。

陈著　迟留又用韵
    宿留不觉久，非因恋竹房。
    山林迟老死，萍梗急贫忙。
    走俗形几秽，还家梦亦香。
    未能凭古语，安处是吾乡。

陈著　崇福寺大用堂乃魏文节祠旧有半床云一窗月在两掖取舒懒堂诗中语也
    鲁公香火寺，便道几经行。
    树老存高节，碑全见太平。
    浮云从变化，古月自分明。
    赖有文孙在，毋忘大用名。

陈著　出门寄弟睹子得
    半年腿卧近方仁，一出门来拂濯身。
    交十月天村影好，连三日雨晚晴新。
    青山无语自知我，黄叶是愁还可人。
    谁信幽居便忘世，渔樵亦自有经纶。

陈著　出门偶成
    双鹭飞飞高复低，复低飞下近山溪。
    一声樵唱山前路，却又飞归翡翠西。

陈著　出剡北门道中
    晴日烘冬扫宿阴，篮舆伊轧出山深。
    田夫忍冻妆旗帐，学子忘功走佩衿。
    三载一余多少过，万人相送独何心。
    新官便好观风俗，莫道无人识古琴。

陈著　春残
    出门随意踏苍苔，过眼时光一笑陪。
    二十四风清绣地，两三点雨试轻雷。
    缬空舞絮随春去，钿水娇荷闯夏开。
    对景伤心儿女事，刚肠无奈只衔杯。

陈著　春日偶成二首
    老景还逢春一番，尚能消受自温存。
    蚕寒风雨梨花屋，蕨熟人烟桦角村。
    无事课儿多闭户，有时见客一开樽。
    旁观莫笑谋生拙，元是诗书旧子孙。

陈著　春日偶成二首
    乌兔催更日夜番，独于衰朽尚相存。
    世情富贵鲍鱼市，老眼风流麻鸟村。
    牢立诗肩撑雨屋，施营酒料续春樽。
    芒鞋又办游山计，我亦兴公不姓孙。

陈著　春色十分
    今日冠春春十分，画图深处著侬身。
    纷纷扑面狂蜂蝶，错认閒人作主人。

陈著　春晚课摘茶
    玉川子后是吾生，自课园中拾晚荣。
    搀雨金芒排世好，饱春香瓣见天成。
    不烦钲鼓腾山噉，剩有旗枪战酒兵。
    凤舞赐团今绝想，只凭苦硬养幽清。

陈著　春午二首
    春城那被酒缠绵，燕姹莺娇近午天。
    花影满帘庭院寂，碧纱窗迥淡如烟。

陈著　春午二首
    著雨扬花困舞绵，暖风扬作晚晴天。
    一场春色归何处，芳草斜阳淡淡烟。

陈著　春雪
    夜来风雪借冬威，不是东君喜弄奇。
    也怕春浓花易过，故将寒力顿花期。

陈著　春夜梦中得四句
    北海座上客常满，陈平席门车亦多。
    贫富不关交际事，二公门户亦山河。

陈著　次戴帅初与次儿瀹诗
    世变纷绿蜂蝶丛，人情落落马牛风。
    山林犹喜典刑在，师友相从气义同。
    坎有亨心方善处，兑为丽泽要深穷。
    暮春乐处儿知否，好趁曾门咏舞童。

陈著　次单君范袖来汪西皋所譶咏秋十章以示因和之十绝
    鸦带残阳入翠微，纷纷黄叶向人飞。
    西风不管人閒事，雁自南飞燕自归。

陈著　次单君范袖来汪西皋所譶咏秋十章以示因和之十绝
    苹蓼汀洲红白分，忧心触景自如醺。
    鸿飞本欲冥冥去，万里长天不放云。

陈著　次单君范袖来汪西皋所譶咏秋十章以示因和之十绝
    平生念不到轻肥，砧杵凄凄捣布衣。
    说与妻孥贫自好，相看一笑有春晖。

陈著　次单君范袖来汪西皋所譶咏秋十章以示因和之十绝
    自古年年自有秋，悲秋元只是閒愁。
    感时只有长庚子，说到衣冠成古邱。

陈著　次单君范袖来汪西皋所譶咏秋十章以示因和之十绝
    飞飞鸿雁旧山川，有泪沾衣感昔贤。
    猛拍阑干因猛省，从来沧海变桑田。

陈著　次单君范袖来汪西皋所譶咏秋十章以示因和之十绝
