<!-- { "loadSidebar": true } -->
    天上行云曳白衣，斗衔晴日在林扉。
    盘花落雁惊还起，啄食饥乌趁不飞。
    榆荚青钱飘已尽，月堤流水漭相围。
    征途处处尘随眼，多病长年与世违。

杨时　别西斋诸友
    浮云如积酥，凉飚劲弦疾。
    溶溶渺天末，飘忽易相失。
    悬弧四方志，匏系非予匹。
    平生结欢久，始愿胶投漆。
    别离伤素怀，此身任萍迹。

杨时　别游定夫
    黾勉吾将仕，谋身力已分。
    漆雕惭未信，子夏又离群。
    惨淡交情重，间关道路勤。
    至言宜远寄，孤陋愿频闻。

杨时　病起
    竹风带雨作秋声，半睡惟闻鸟雀争。
    老病衰残惟骨立，白头看镜不须惊。

杨时　病中作
    通衢隔辙断经过，门巷空无雀可罗。
    驱去儿童卧虚室，萧然惟一病维摩。

杨时　病中作
    此身如幻病何伤，白日无人景自长。
    寄傲南窗容膝地，时时飞梦到羲皇。

杨时　病中作
    过檐赫日昼如燔，睡转庭阴始一反。
    纵有诸人来问疾，毗耶居士已忘言。

杨时　病中作
    寄形一榻日蘧然，倚杖支颐髻指天。
    莫逆过门无子祀，时来鉴井自踡跹

杨时　病中作
    古椿朝菌已忘年，贫病宁须更问天。
    石弹不妨随物化，自求鸮炙自应便。

杨时　藏春峡
    山衔幽径碧如环，一壑风烟自往还。
    不似武陵流出水，残红那得到人间。

杨时　藏春峡　老圃亭
    昔君居隐鳞，投竿拂珊瑚。
    今来寓谷口，结亭事春锄。
    亭下十余畦，蔚蔚富嘉蔬。
    野果衔朱蕤，蔓实垂青桴。
    篱根有蹲鸱，晨炊胜凋胡。
    岂惟充君腹，邻里亦厌余。
    疏泉动地脉，硗确成膏腴。
    谅彼汉阴人，假修匪吾徒。
    避俗柴桑翁，不复叹荒芜。
    卷怀经纶手，治此一亩居。
    知子非隐沦，聊以寓壮图。
    人生出处分，礼义安可逾。

杨时　藏春峡　咏归堂
    结庐东山阿，屹然俯全闽。
    下有黄龙渊，浮光抱层云。
    彼美谷口翁，杖策来往频。
    明月自为友，顾影相为邻。
    撷芷佩芳兰，不与麋鹿群。
    虚堂发辉素，黄卷日相亲。
    采薇芼晨羹，弋凫侑清樽。
    曝日负岩窦，为童浴溪濆。
    微吟曳双屐，踏破青苔纹。
    归与自乐只，此意将谁论。

杨时　陈留书事
    乌樯风缆欲飞聁，拍岸惊涛挽不前。
    曲浦涨沙仍积冻，疏林余日自生烟。
    崎嵚道路真堪笑，放浪江湖已判年。
    一枕昼眠无好梦，空惭边老腹便便。

杨时　齿落书怀
    身上萧条事事空，齿牙凋落剩衰翁。
    渴心尚欠冰凌解，病骨长思药力攻。
    文几倦亲尘土暗，断编慵理蠹鱼封。
    南床稳卧陶公宅，枕上悠扬一榻风。

杨时　酬林志宁
    君不见昔时卜年公，坼龟食墨瀍涧东。
    伊流洛水环紫宫，广轮千里天地中。
    真人一往不复见，鼎湖弓剑空遗踪。
    阴阳所交风雨会，和气自古生英雄。
    迩来百千岁，零落多奇穷。
    鸣皋少室峥嵘倚天阙，下有回渊万仞蟠双龙，
    蒸云结雨气蒙蒙。惟有苍髯紫颔包玄珠，
    时发光焰凌烟虹。成周太平郁余策，
    但令洙泗生清风。羡君妙龄有仙骨，
    乘槎暗与天潢通。万里不一息，
    去若孤征鸿。决开银河浪，
    分出一派悬秋空。顾予山野姿，
    未老心已慵。谬从君子游，
    营道术偶同。有如退之与东野，
    自渐青蒿倚长松。感君惠然抵山谷，
    开谈冰雪清吾胸。高堂黑发颜如童，
    未须念此心忡忡。幸有山前清泉冷可酌，
    与君啜甘茹草忘春冬。

杨时　出郊
    云根修蔓绿成阴，风雨园林懒重寻。
    春日去来人不问，碧桃朱李付幽禽。

杨时　出京
    旅泊惊秋意，尘沙变客衣。
    明星烂河汉，残月暗帘帷。
    风柳斜斜转，云帆片片飞。
    穷愁添别病，衰晚意多违。

杨时　出尉氏
    隔林残雪弄轻风，日射晴光玉缕红。
    桃杏浑如梅欲绽，直疑身在故园中。

杨时　初夏侍长上郊行分韵得偕字
    讲习岂无乐，鑽磨未有涯。
    书非贵口诵，学必到心斋。
    酒可陶吾性，诗堪述所怀。
    谁言曾点志，吾得与之偕。

杨时　除夜感怀
    岁律已云尽，思家日日深。
    二年为客恨，千里倚门心。
    节物罗樽俎，儿童学语音。
    眩然如在目，恍惚梦难寻。

杨时　除夜感怀
    爱日乖予愿，亲颜长在心。
    远游仍换岁，华发想盈簪。
    永夜谁同席，残盃忆共斟。
    相思空有泪，挥洒满衣襟。

杨时　春波亭上
    城头飞盖映朝晖，向晚游人兴未移。
    安得鲁阳酣战手，为留羲驭更迟迟。

杨时　春日五首
    春深不见鷅鹠，百舌时闻自在鸣。
    独步移床卧深屋，细看新燕巧经营。

杨时　春日五首
    蔷薇正好结花棚，拟为幽轩作锦屏。
    穷巷寂寥人不到，空藏春色锁深扃。

杨时　春日五首
    一番微雨一番晴，淡淡春容照眼明。
    庭外幽花自开落，飞扬无处觅残英。

杨时　春日五首
    晴明百鸟啭新声，摧啄幽花折粉英。
    冷坐隔帘呼不起，惜春无计若为情。

杨时　春日五首
    雨余残日照窗明，风弄行云点点轻。
    坐对庭阴人閴寂，时闻蛛网挂虫声。

杨时　春日有怀诸友
    凭几无聊昼掩扉，芬芬晴气减春衣。
    隔帘相应莺初语，背日连飞雁北归。
    莫逆交游千里别，远来音信两年稀。
    追寻旧事成幽梦，触物心行事事非。

杨时　春晓
    云霭浮空半雨晴，茅檐未忍扫残英。
    欲寻春物飘零尽，只有黄鹂一两声。

杨时　春晓
    浮花浪蕊自纷纷，点缀梅苔作绣茵。
    独有猗兰香不歇，可纫幽佩系余春。

杨时　春早
    云天羃羃漏微光，疏懒惟添睡思长。
    枕上隔篱闻鸟语，半残春梦更悠扬。

杨时　此日不再得示同学
    此日不再得，颓波注扶桑。
    跹跹黄小群，毛发忽已苍。
    愿言绩学子，共惜此日光。
    术业贵及时，勉之在青阳。
    行己慎所之，戒哉畏迷方。
    舜跖善利间，所差亦毫芒。
    富贵如浮云，苟得非所臧。
    贫贱岂吾羞，逐物乃自戕。
    胼胝奏艰食，一瓢甘糟糠。
    所逢义适然，未殊行与藏。
    斯人已云没，简编有遗芳。
    希颜亦颜徒，要在用心刚。
    譬犹适千里，驾言勿徊徨。
    驱马日云远，谁谓阻且长。
    末流学多岐，倚门诵韩庄。
    出入方雨间，雕镌事辞章。
    学成欲何用，奔趋利名场。
    挟策博塞游，异趣均亡羊。
    我懒心意衰，抚事多遗忘。
    念子方妙龄，壮图宜自强。
    至宝在高深，不惮勤梯航。
    茫茫定何求，所得安能常。
    万物备吾身，求得舍即亡。
    鸡犬犹知寻，自弃良可伤。
    欲为君子儒，勿谓予言狂。

杨时　次韵安礼见寄
    末俗相看老尚新，交游千里更谁亲。
    萧条身世聊安分，迂阔行藏懒徇人。
    宦路竞羞关柝吏，劳生谁息利名身。
    我惭抱瓮无机械，幽兴惟思水石滨。

杨时　次韵蔡武子书怀
    放形锄色恐成光，斲垩能令鼻不伤。
    自信放鱼真得计，却怜挟策亦亡羊。
    刃投有间多余地，语到无言辄自忘。
    扰扰世纷何足问，松窗终日独彷徨。

杨时　次韵晁发道
    谁能载酒寻元亮，共寄无何作醉乡。
    便好收心事农圃，不须惊世露文章。
    壶中日月春长在，塞上烟尘客自忙。
    千里同风无远近，未分秦陇与潇湘。

杨时　次韵何吉老游金銮寺
    荣名嗟何为，病木自生瘿。
    彭殇一梦觉，乌用论久顷。
    寄身渊明庐，翛然在人境。
    卫生鄙樊雉，放浪任流梗。
    相忘到形影，世累不须屏。
    锉针聊自营，宁复事干请。
    负暄有余燠，蓬鬓乱垂颈。
    客来坐无毡，谁顾广文冷。
    忽闻过吾门，冠屦不暇整。
    邀我招提游，并辔相与聘。
    僧关叩禅寂，未语心已领。
    并游皆韩徒，辞刃淬锋颍。
    多闻富如坻，吾方拾遗秉。
    顾惭管窥陋，未睹豹文炳。
    谬追俊游后，如渴得甘井。
    愿从借金篦，为割眼中眚。
    鼻端垩墁久，妙质愧非郢。
    赓酬困诗律，恐坐杜陵{疗了换省}。
    相携上层岗，出户畏深阱。
    每虞参也鲁，跬步辄三省。
    迟回月初上，云间挂金饼。
    昏鸦鸣相呼，更觉林逾静。
    湖光湛星汉，渺渺天水永。
    归蹊暗尘土，回首失清景。
    角声下谯门，归步怯修岭。
    晚市人迹稀，青灯耿疏影。

杨时　次韵钱帐计
    髒髒羲驭定难羁，过隙跳丸日夜驰。
    但见光阴如掣电，却寻稽览已当期。
    飞黄汗血宜千里，秋鹗乘风此一时。
    芝草凤凰真美瑞，清名应有退之知。

杨时　次韵思睿见寄
    圣贤千古愧难攀，力学方忧敢自閒。
    顾我久抛声迹外，惭君犹挂齿牙间。
    平生拙计心长在，解带高风志未还。
    捧檄于今非得已，漫劳魂梦绕溪山。

杨时　寸碧轩
    隐隐遥山列画屏，檐间寸碧与云平。
    低回席上遗簪露，仿佛墙东翠黛横。
    虚景远涵千里色，晚晖仍借一溪清。
    春风景物知多少，可称收身乐此生。

杨时　登桐君祠堂
