<!-- { "loadSidebar": true } -->
    文章自古多憎命，狗监无劳诵子虚。

林景熙　寄呈方蛟峰尚书
    野鹤松根认履声，梦中钧乐尚泠泠。
    南山老翠几千尺，北斗寒芒第一星。
    泉石好春归健笔，乾坤正气寄遗经。
    神功未展潜蛟在，还卷风雷付六丁。

林景熙　寄葛秋岩
    吴地繁华半劫灰，故山秋远梦频回。
    琵琶亭老春风棹，桑落洲寒夜雨杯。
    岁月悠悠人几换，关河渺渺雁空来。
    酒酣欲寄登临眼，黄叶斜阳满废台。

林景熙　寄怀
    图上追三笑，诗中寄七哀。
    孤栖非绝物，多难亦成才。
    岁俭米生竹，春寒衣上苔。
    不知辽海客，化鹤几时回。

林景熙　寄怀
    风雨知何夕，干戈寄此身。
    青灯少年梦，白发异乡春。
    水驿逢花使，丹田守谷神。
    行窝随处乐，聊自得吾真。

林景熙　寄林编修
    大雅凋零尚此翁，醉乡一笑寄无功。
    衣冠洛社浮云散，弓剑桥山落照空。
    东鲁有书藏古壁，西湖无树挽春风。
    巾车莫过青华北，城角吹愁送暮鸿。

林景熙　寄七山人
    十年疏鬓为谁斑，天借儒冠日月间。
    欹枕寒生双瀑涧，开门春满七星山。
    鹤归尚觉辽城是，鹃老空闻蜀道难。
    欲觅九还凭寄语，青牛何日度函关。

林景熙　寄四明陈楙阳
    高人谢世纷，诛茅在绝壁。
    十年不下山，旧路掩深棘。
    出门复踟蹰，触步有崩石。
    下临千仞渊，毒鳞正纷籍。
    腥风鼓洪涛，石齿鸣咋咋。
    失势倘一落，万绠那可及。
    不如息我躯。猿鹤与朝夕。

林景熙　寄芗林故人
    狺狺多楚狗，何处续离骚。
    草径无尘入，秋峰与节高。

林景熙　寄郑宗
    城南怀旧别，谷口寄春耕。
    野鹳巢云老，林僧管瀑清。
    养花疏石髓，练药伏山精。
    见说孤灯雨，年来著易成。
    
    
林景熙　寄周计院
    海桑变纷纷，秀色见孤屿。
    山林华发尊，党遂深衣古。
    独余钧天梦，翛然在岩户。
    翳翳桂魄秋，沈沈槐梦雨。
    江涛岂不深，修鳞挂纲罟。
    不知义井船，秋风系何许。

林景熙　简卫山齐
    虎林一倾盖，草窗雪初残。
    酒酣夜剪烛，妙语铿琅玕。
    回首隔吴越，清风渺难攀。
    焉知白首余，远访沧波间。
    大鹏九万里，神骏十二闲。
    天风非不高，乃乐烟水宽。
    乾坤寄一齐，江湖浮九山。
    何当蹑飞佩，跨鹤青云端。

林景熙　饯盛影则教授
    空明仙人朝帝所，跨鹤凌虚堕霜羽。
    洞中石髓流不乾，圣泉写入君肺腑。
    潘江陆海一目尽，自提修绠汲千古。
    碧芹水泠涵夜灯，丹凤山空鸣晓鼓。
    有时白战风骚场，小巫见之缩双股。
    饭虽不足仁义腴，墙阴老荠羹春苦。
    丈夫出处各有道，天地网常要撑拄。
    俗吏惟知骋刀笔，腐儒亦或拘训诂。
    云雾窗寒森宝书，广文袖有修月斧。
    离亭酒短秋帆开，雁荡峰前桂花雨。

林景熙　剑池
    凿开神斧是何年，珠雁金凫锁冷烟。
    薜荔带云悬古木，辘轳卷月出秋泉。
    岩前洗剑精疑伏，林下烹茶味亦禅。
    高倚石阑清啸发，恐惊池底老龙眠。

林景熙　江东岩为余写容求赠诗余以其学佛者也故后章及之
    丰神间整坐凝然，一笑聊凭笔意传。
    却有丹青难画处，独遗好丑在千年。
    因形有像转支离，妙笔从君压画师。
    若向禅中参一指，写余父母未生时。

林景熙　江心寺
    佛借龙宫五百年，平分城树与村烟。
    丛林忽涌中流地，双塔曾擎半壁天。
    石色带云笼客袖，磬声和月落渔船。
    袈袍不限侵门水，十载何人坐象筵。

林景熙　焦山寺
    山裹中流小梵林，宝莲鳌背翠沈沈。
    半空但觉烟岚合，三面不知风浪深。
    仙井浴丹开晓日，海门浮玉澹秋阴。
    洞深瑶草无人采，瘗鹤残碑浸碧浔。

林景熙　竭陆宣公祠
    冰玉为骨秋为神，堂堂内相真天人。
    谏草数百垂清芬，仁义一洗功利尘。
    刳肝沥血空排云，白日不鉴吾忠勤。
    奉天诏下哀痛新，将士感泣天亦闻。
    皇威雷动清九垠，一纸可敌百万年军。
    草茅学古期致君，以额扣阍九虎嗔。
    玉堂云雾当华津，秋耿何不批龙鳞。
    一尊酹古凄夕曛。鵷湖之水春复春。

林景熙　金山寺
    吴楚风烟画裹看，中流树色拥禅关。
    一星化石江成陆，双塔摩空寺裹山。
    衲寄云林清海怪，泉移蛟窟照僧间。
    千年天堑今如掌，寂寞寒潮自往还。

林景熙　锦屏山
    锦障郁嵯峨，秀出城之西。
    直是神气积，宛若屏障开。
    苍翠接重壤，上与浮云齐。
    幽花被晴壁，古树欹层崖。
    下有张夫子，读书事幽栖。
    于今几百岁，衣冠世多才。
    伟哉据名胜，林泉足徘徊。
    兹晨幸休暇，杖屦同攀跻。
    和风袭轻裾，好鸟鸣喈喈。
    勇往遽忘疲，穷深陟崔嵬。
    极目万里外，顿觉群山低。
    长啸倚苍松，畅然舒我怀。

林景熙　京口月夕书怀
    山风吹酒醒，秋入夜灯凉。
    万事已华发，百年多异乡。
    远城江气白，高树月痕苍。
    忽已凭楼处，淮天雁叫霜。

林景熙　精卫
    形微意良苦，前身葬长鲸。
    天高不可诉，宿愤何时平。
    欲填东海深，能使西山倾。
    山倾海乃深，日夜空悲鸣。

林景熙　九日会连云楼分韵得落字
    冉冉海雾深，荒荒山日薄。
    登高集华裾，纵目天宇廓。
    落叶悲徂年，寒英照深酌。
    心醉乃文字，意行非涧壑。
    缅怀斜川游，此道久寂寞。
    胡为吹帽人，白道恋宾幕。
    穷途谬行藏，异代悬美恶。
    吾爱漉酒巾，西风不能落。

林景熙　久雨
    闭门荒草合，宿雨掩春华。
    西海无回日，东风几落花。
    雾冥猿自啸，荡冷雁犹家。
    谁是补天手，空怀练石娲。

林景熙　句
    君不记，犬之年，
    羊之月，辟历一声天地裂。

林景熙　客怀
    道出箫台北，青鞋第几山。
    看云生远思，临水觉衰颜。
    石室猿空老，花时燕独还。
    春光已愁寂，况复在兵间。

林景熙　客意
    独夜愁如此，殊乡老奈何。
    故人经乱少，归梦入秋多。
    衣敝邻砧动，书沈海雁过。
    灯前空拂剑，酒薄不成歌。

林景熙　枯树
    凋悴缘何事，青青忆旧丛。
    有枝撑夜月，无叶起秋风。
    暑路行人惜，寒巢宿鸟空。
    倘留心不死，嘘拂待春工。

林景熙　哭德和伯氏六首
    棣陨双葩泪洒红，百年已短更匆匆。
    祗今风雪栖栖景，地老天荒一个鸿。

林景熙　哭德和伯氏六首
    风尘何处托清魂，家世梅花水月村。
    旧箧已无封禅稿，独邻渴病似文园。

林景熙　哭德和伯氏六首
    空遗破砚孤心苦，只博生绡两鬓华。
    小婢灯前泣秋雨，竹房不见夜呼茶。

林景熙　哭德和伯氏六首
    溪冷浣花宗武哭，池荒梦草惠连愁。
    行人犹说春风夜，灯影书声共水楼。

林景熙　哭德和伯氏六首
    伯兮癯似松间鹤，季也孤於云水僧。
    昨夜梦中闻笑语，觉来秋在影堂灯。

林景熙　哭德和伯氏六首
    草枯霜白泣原鴒，五十三年老弟兄。
    风雨对床缘未了，荆花重合在来生。

林景熙　哭郭同舍
    寂寞青灯旧，流离白发新。
    病犹依故国，死乃见全人。
    残墨家无子，高风墓有邻。
    斯文堪一哭，落日冷湖滨。

林景熙　哭薛榆溆同舍
    桂花月亦灰，鹏枯海为陆。
    自我哭斯文，老泪几盈掬。
    故国忽春梦，故人复霜木。
    矫矫榆溆君，白首尚儒服。
    解后一写心，乾坤两眉蹙。
    无力能怒飞，有道欲私淑。
    忆游东浦云，马帐肯同宿。
    孤灯照寒雨，萧萧半窗竹。
    君器硕以方，有如舟万斛。
    斂华就本根，耆年谓可卜。
    昨别犹是人，今乃在鬼录。
    为善未必遐，咆呼真宰酷。
    往年海若怒，风涛卷人屋。
    脱身鲸鱼吻，长寐固应熟。
    寡妻泣帷荒，有子继经术。
    彼哉暴殄夫，食必馔金玉。
    一士苜蓿肠，夺之胡忍速。
    问天天梦梦，秋声满岩谷。

林景熙　昆岩
    神斧何年凿，南山片石盘。
    玉藏仙笥古，翠落县门寒。
    老木天边瘦，归云雨外残。
    市尘吹不到，朝夕静相看。

林景熙　栝城
    寒芒曾动少微星，一水溶溶叠嶂横。
    落日渔舟吹远笛，断烟戍屋带荒城。
    沙鸥欲近如招隐，关树无多亦厌兵。
    却忆莺花亭外路，太平箫鼓沸春声。

林景熙　老松旧隐为曹许山赋
    七十五松在，当年手植翁。
    龙髯云满壑，鹤泪月当空。
    三品非秦爵，诸郎有晋风。
    夜深清籁发，归佩玉丁东。

林景熙　礼闱
    枫陛将亲策，兰宫此并驰。
    凡鳞风雨花，澹墨鬼神司。
    染柳春衣净，看花晓马迟。
    偶来追昨梦，戍屋草离离。

林景熙　李两山侍郎仲氏儒而医解后会稽索诗识别
    我怀两山翁，夙抱经济略。
    曾驱部使车，所至问民瘼。
    昆阳斗大州，渔吏久竭泽。
    三尺行风霆，四知厉冰蘖。
    公余接寒士，捉膝谈礼乐。
    以我独闭门，前茅访林壑。
