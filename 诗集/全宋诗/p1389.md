<!-- { "loadSidebar": true } -->
    年年六月二十一，举酒华堂祝诞辰。
    此意肯为身快乐，须知所喜寿慈亲。

廖行之　寿五一弟四首
    等观性空两居士，世谛宁忘儿与孙。
    殷勤须若兴门户，力去骄淫是法门。

廖行之　寿五一弟四首
    奉养焌尝子职共，盍迎尔相重承宗。
    人生正始严昏娶，嬖御虽贤礼不容。

廖行之　寿五一弟四首
    哲命天年本自贻，若为五福具期颐。
    义方端是长生药，安用金丹与玉芝。

廖行之　寿岳阳林倅
    南风舞山木，几日天好晴。
    骤雨洗空翠，当暑气倏清。
    湖光散瀰{左氵右淼}，宇鉴浮青冥，
    鱼龙戏吹浪，草木摇芳馨。
    祥氛郁华居，喜色生缇屏。
    缇屏一何喜，别驾今甫中。
    丰神禀崧岳，仙骨标蓬瀛。
    间世出王佐，生贤果天心。
    当时三更月，尚记七荚蓂。
    居然熊罴梦，况乃星宿荧。
    堂堂问礼家，岂但工梅吟。
    西湖耿澄澈，泰山愧峥嵘。
    德器重九鼎，材猷冠千英。
    鸣弦了岩邑，展骥开修程。
    岳阳千乘邦，楼观万古名。
    形胜以人重，民安须政平。
    谁问蕃宣功，正藉太守丞。
    要令范公记，亹亹增清芬。
    十行东北来，六月西南征。
    心源不受暑，王命无留行。
    邦人徯膏泽，邑尉觇车尘。
    敛板慰所慕，执鞭欣且荣。
    匪私一身遇，所冀千里均。
    佳辰迫开府，善颂腾欢声。
    纷纷祝龟鹤，恳恳祈松椿。
    人情亶忱切，天理尤著明。
    维仁必寿祉，称德斯钧衡。
    福禄方鼎来，何者当拟伦。
    茫洋洞庭波，中有君山青。

廖行之　书陈颐刚墨梅扇
    玉斧琢成明月，陈玄幻出横枝。
    依旧西湖风景，素衣聊受尘缁。

廖行之　书怀
    莱衣喜气着青衫，世路从渠裂两骖。
    试问虚名空斗北，何如荣养乐陔南。
    邻墙饱听新诗句，尊酒相从几笑谈。
    闻道秋郊足佳趣，好奇谁复似岑参。

廖行之　书怀寄黄梦立
    荆山之璞天下奇，韫藏待价其谁知。
    楚庭已作再献客，楚国未识连城姿。
    世间万事乃如此，遇否在天而已矣。
    龙暾尚尔困泥蟠，可是纷纷肆蛍虺。
    人生安可论穷通，失马有时同塞翁。
    会须决起凌云志，高抟九万扶摇风。

廖行之　书诗隐何元仲诗卷
    相马玄黄牝牡，斲轮甘苦疾徐。
    元亮得琴中趣，弥明非世间书。

廖行之　书诗隐何元仲诗卷
    歌舞纯周雅，风流见忧时。
    可能供痛饮，无畏误雌霓。

廖行之　书田俊卿北征纪行诗
    南北东西一个天，区区二偶漫相怜。
    而今若说悲游子，不似当时王仲宣。

廖行之　书湘阴驿壁
    舍舟湖头烟水昏，假榻邮传犹柴门。
    可能濁酒浇客吻，莫厌明月撩诗魂。

廖行之　水仙
    擢擢琼簪秀，盈盈玉颊新。
    陇梅真季孟，洛浦是精神。
    好在临江佩，遥怜步月尘。
    对花恼诗思，何必霅溪莼。

廖行之　宋伯华趋朝用川字衫字韵作二诗送之
    微雨轻寒透客衫，十分秋色相征骖。
    人占逸驾应空北，君自良图已运南。
    须信由来非枉尺，谁云领取勿多谈。
    而今吐握逢知己，会听新除趁六参。

廖行之　宋伯华趋朝用川字衫字韵作二诗送之
    驰名衮衮甚长川，君独乘风万里船。
    得意正看期汗漫，趋时宁肯媚连娟。
    升沈百辟方公道，扶植斯文要众贤。
    元献景文今棣萼，还须柱石汉中天。

廖行之　送鲍判官解官归浙西
    蚤行吴越得清名，岁久湘中始识君。
    人物自堪交仲父，才华端可继参军。
    一州从事曾游刃，万里封侯好策勋。
    江上今朝话离别，西风吹起楚天云。

廖行之　送伯华醉归不寐又用韵杂言二首
    十幅风蒲下碧川，别怕何惜醉金船。
    娄公正遣江流稳，庾老宁辜月影娟。
    善世如君皆夙望，泽民应我愧前贤。
    荣华莫美城南杜，早晚还亲尺五天。

廖行之　送伯华醉归不寐又用韵杂言二首
    休论决处甚防川，刚道呼来不上船。
    正使涓流鸣虢虢，终然修竹净娟娟。
    浮沈与世鱼潜跃，清濁从渠酒圣贤。
    富贵功名皆自有，可怜邀月问青天。

廖行之　送长兄赴调上都次田俊卿韵二首
    霜熟林空月满川，冲寒突兀耸诗肩。
    便应策骥行夷路，不用燃犀照碧渊。
    从昔正人终遇世，到今方士漫求仙。
    老成谋国须吾辈，可笑轻痚贾少年。

廖行之　送长兄赴调上都次田俊卿韵二首
    从今日日听新除，去马加鞭不用徐。
    最是好为三釜计，不妨频寄万金书。
    君行霄汉无留轫，我得江湖欲纵鱼。
    更念起家人底事，百年门户正关渠。

廖行之　送陈必强赴宜春理官掾三绝
    万顷烟光入客舟，不堪风雨扰离愁。
    殷勤小竚江头话，试问垂杨可系不。

廖行之　送陈必强赴宜春理官掾三绝
    君向春台好宦游，刑清今已狱无囚。
    会闻宽恕求黄霸，肯复公卿憀太丘。

廖行之　送陈必强赴宜春理官掾三绝
    三年同此日追游，樽酒相欢几献酬。
    别后临风重凝想，湘云东去是袁州。

廖行之　送程正翁解官归徽州
    夫君貌瘠中甚腴，万卷抑塞蟠胸书。
    文章有神贵有骨，小住金马论石渠。
    青云可上不自喜，却下枳棘如栖梧。
    勾稽五载信留滞，澹泊一意忘奔趋。
    心研典坟畧韖帨，腕脱笺牍疲鸿鱼。
    诸公要人遍知己，争欲迎致沾波余。
    代来秩满不得去，恳恳至挽桓君须。
    平生不顾受知广，高兴忽动歌归欤。
    湘江水落清彻底，桂棹可理真良图。
    人生适意贵自得，怀土不为西风鲈。
    一杯别酒聊复尔，千里明月非人殊。
    修身善世本一理，聚首分袂皆同区。
    它时用否犹故吾，寄书当道今何如。

廖行之　送春
    煮醖青梅且共尝，游峰飞蝶为谁忙。
    秋千彩索迷青草，车马红桥销绿杨。
    春事战加蒲剑老，诗肠结尽柳丝长。
    韶光赋别休匆遽，凝佇东风更一觞。

廖行之　送邓彦霄
    四海一畎亩，万事均农桑。
    汙莱傥辍功，馌饷安取偿。
    斯言愧田叟，为吏轻官常。
    悠悠但愒日，往往俱亡羊。
    邓侯独古意，枳棘宁鸾凰。
    所怀将志行，身诎庸何伤。
    高士岂徇俗，济时乃褰裳。
    功名始一邑，图籍皆甘棠。
    古人正如是，远业讵可量。
    薰风入虞弦，万宇须阜康。

廖行之　送湖南张仓解官还建昌九首
    一节三湘两载留，高怀宁羡子公谋。
    由来奇士为时用，未信林泉得久游。

廖行之　送湖南张仓解官还建昌九首
    灼灼声华简帝聪，得君元不藉先容。
    趣装已就朝天路，行有新除下九重。

廖行之　送湖南张仓解官还建昌九首
    江海无忘魏阙思，不妨身佩国安危。
    太平基业须贤辅，政赖君王用及时。

廖行之　送湖南张仓解官还建昌九首
    湘俗湘人自戚休，亲民谁复念承流。
    公归若也嫌名迹，论奏何由达冕旒。

廖行之　送湖南张仓解官还建昌九首
    扶持根本恃纲维，叹息论功到鼓鼙。
    蠢蠢潢池皆赤子，埋轮何必问狐狸。

廖行之　送湖南张仓解官还建昌九首
    衮衮诸公竞朵颐，具文天亦厌谩欺。
    啬夫不拜非难事，会有公车访释之。

廖行之　送湖南张仓解官还建昌九首
    从来唐治数开元，百辟谁知产乱原。
    惟有曲江金鉴在，从昆能不效忠言。

廖行之　送湖南张仓解官还建昌九首
    稔见银河派里人，眼高余子似纷纷。
    君今绰有前风烈，愿振家声稔旧闻。

廖行之　送湖南张仓解官还建昌九首
    见说龙门不可攀，自惊容易得承颜。
    从今洗眼湘江上，看取功成鬓未斑。

廖行之　送黄尉解官因简黄德亨
    夫君解纽去通泉，十幅风帆下碧川。
    宝剑诗成光射斗，扶摇路稳翼垂天。
    湖山桂老乘秋兴，越水梅开近日边。
    丹扆须贤方侧席，会听鸣履上星躔。

廖行之　送黄尉解官因简黄德亨
    平生饱听无双誉，一见全胜得异书。
    妙语从君闻梗概，清尊酌我更踌躇。
    希踪伯氏情何限，惜别吾曹意有余。
    若见滁州新博士，为言湘水愧汙渠。

廖行之　送乐贡父赴书馆
    秀出书堂隽有声，又携琴剑主文盟。
    师承自得春秋学，经行俱高月旦评。
    援缴解令专志虑，窥园那肯乱精明。
    安昌异日多成就，何止从宣一二名。

廖行之　送许兄还侍兼简广南监场二首
    君家畴昔汝南龙，渊有骊珠自不穷。
    黄卷乃翁廉取位，碧梧之子秀参空。
    儒冠底误资身术，盐筴聊成富国功。
    莫倚沃饶云近眞，图南九万看抟风。

廖行之　送许兄还侍兼简广南监场二首
    旧游历历记湟川，南下番禺稳可沿。
    知有文星冲斗去，遥怜海水绕城边。
    而今五岭多宜客，见说群卿賸好贤。
    问讯夫君聊吏隐，云胡三月未官迁。

廖行之　送岳阳陈倅秩满还朝八首
    千古太丘长，风流世淳庞。
    衮衮多公卿，他姓渠可双。
    只今廪贤隽，半刺均麾幢。
    朝天建长策，致主新周邦。

廖行之　送岳阳陈倅秩满还朝八首
    闽为多士乡，三山最英特。
    问学可经世，文章更华国。
    公维太宰出，宅相有令德。
    无忌独何人，犹能弭凶慝。

廖行之　送岳阳陈倅秩满还朝八首
    先汉郡有丞，选置不浪取。
