<!-- { "loadSidebar": true } -->
    宝峰瑞草无根蒂，不待春功色自鲜。

释子淳　颂古一○一首
    曹溪源派古之今，意识徒将渡浅深。
    好是昔人游戏处，虽然入井不曾沉。

释子淳　颂古一○一首
    前后三三不失宗，迥迢午圣数难穷。
    金刚脑后全轩露，叠叠青山锁翠空。

释子淳　颂古一○一首
    少林续焰事堪可，腊夜梅开雪后枝。
    黄蘖昔年曾有语，大唐国里没禅师。

释子淳　颂古一○一首
    带角披毛异类身，寒灰枯木眼中尘。
    虽然未曾先师意，争奈临行一著亲。

释子淳　颂古一○一首
    多是从人学得来，一生空反口胡开。
    欲穷此片虚明地，七佛前前总不该。

释子淳　颂古一○一首
    虽然答尽深深意，争奈投机句未亲。
    欲曾本来无垢的，更须入水见长人。

释子淳　颂古一○一首
    寂光影里现全身，贵异天然迥出伦。
    家富儿奴偏得力，夜分灯火照西邻。

释子淳　颂古一○一首
    海底泥牛耕白月，云中木马骤清风。
    胡僧懒捧西乾钵，半夜乘舟过海东。

释子淳　颂古一○一首
    芳草漫漫岂变秋，牧童白牯恣优游。
    异中有路人难见，却谓骑牛不识牛。

释子淳　颂古一○一首
    月沉碧海龙非隐，才锁苍梧凤不知。
    劫外森森无影木，垂阴自有未萌枝。

释子淳　颂古一○一首
    依依半月沉寒水，耿耿三星落碧巑。
    昔日云岩曾漏泄，金轮王子宝花冠。

释子淳　颂古一○一首
    身光炽盛相巍巍，妙手如何彩绘伊。
    休问僧繇吴道士，志公佗日不能知。

释子淳　颂古一○一首
    腥臊红烂不堪亲，触动轻轻血污身。
    何事杳无人著价，为伊非是世间珍。

释子淳　颂古一○一首
    家家门掩蟾蜍月，处处莺啼杨柳风。
    若谓纵横无变异，犹如掷剑拟虚空。

释子淳　颂古一○一首
    月中玉兔夜怀胎，日里金乌朝抱卵。
    黑漆昆仑踏雪行，转身打破琉璃椀。

释子淳　颂古一○一首
    寒月依依上远峰，平湖万顷练光封。
    渔歌惊起沙洲鹭，飞放芦花不见踪。

释子淳　颂古一○一首
    清风吹动钓鱼船，鼓起澄波浪拍天。
    堪笑锦鳞争戏水，到头俱被钓丝牵。

释子淳　颂古一○一首
    京师出大黄，熟处最难忘。
    道吾常作舞，元是谢三郎。

释子淳　颂古一○一首
    沧海无风波浪平，烟收水色虚含月。
    寒光一带望何穷，谁辩个中龙退骨。

释子淳　颂古一○一首
    门头户尾事千差，了尽犹来未到家。
    明月堂前无影木，严凝雪夜正开花。

释子淳　颂古一○一首
    长江澄澈即蟾华，满目清光未是家。
    借问渔舟何处去，夜深依旧宿芦花。

释子淳　颂古一○一首
    声前一句口如眉，佛祖从来总不知。
    昨夜昆仑闲说梦，白头生得黑头儿。

释子淳　颂古一○一首
    色自色兮声自声，新莺啼处柳烟轻。
    门门有路通京国，三岛斜横海月明。

释子淳　颂古一○一首
    九重深密视听难，玉殿琼楼宿雾攒。
    燮理尽归臣相事，轮王不载宝花冠。

释子淳　颂古一○一首
    肓聋瘖痖迥天真，眼似眉毛道始邻。
    昨夜东君潜布令，黄莺啼处绿杨春。

释子淳　颂古一○一首
    三番白纸问寒暄，千里同风月满船。
    夺得高标全用处，盘蛇口内秋千。

释子淳　颂古一○一首
    宝杖亲携挂翠缨，徘徊常绕玉阶行。
    转身就父无标的，拈却花冠不得名。

释子淳　颂古一○一首
    昆冈片玉火中润，碧落孤蟾水底圆。
    一念翛然无异色，任从沧海变桑田。

释子淳　颂古一○一首
    金乌玉兔两交驰，照破威音未净时。
    若谓青霄别有路，木人依旧皴双眉。

释子淳　颂古一○一首
    瑞霭祥烟锁玉楼，妙年王子恣优游。
    琉璃殿上骑金马，明月堂前辊绣毬。

释子淳　颂古一○一首
    白头童子智尤长，半夜三更渡渺茫。
    任支往来无间断，不消船艇与浮囊。

释子淳　颂古一○一首
    秘殿重围晓尚寒，丹墀苔润未排班。
    宝香凤烛烟云合，寂寂檐生东露颜。

释子淳　颂古一○一首
    故国清平久有年，白头犹自恋生缘。
    牧童却解忘功业，懒放牛儿不把鞭。

释子淳　颂古一○一首
    曹溪古路绿苔生，车马登临已涉程。
    野老痿羸兼破挈，手携玉杖夜深行。

释子淳　颂古一○一首
    四十九年成露布，五千余轴尽言诠。
    妙明一句威音外，折角泥牛雪里眠。

释子淳　颂古一○一首
    乾坤尽是黄金国，万有全彰净妙身。
    玉女背风无巧拙，灵苗花秀不知春。

释子淳　颂古一○一首
    一念萧萧不记年，皮肤脱落自远全。
    长天夜夜清如镜，万里无云孤月圆。

释子淳　颂古一○一首
    日午烟凝山突兀，夜央天淡月婵娟。
    混然寂照寒宵永，明暗圆融未兆前。

释子淳　颂古一○一首
    云自高飞水自流，海天空阔泳孤舟。
    夜深不向芦湾宿，迥出中间与两头。

释子淳　颂古一○一首
    法尔非修本十成，平常酬答最分明。
    端然指出长安道，无奈游人不肯行。

释子淳　颂古一○一首
    无相光中未兆身，清虚渺邈岂为邻。
    一轮明月当轩照，玉殿萧萧不见人。

释子淳　颂古一○一首
    虚堂寂寂夜深寒，携得瑶琴月下弹。
    不是知音徒侧耳，悲风流水岂相干。

释子淳　颂古一○一首
    祖代家风没一文，清贫中更是清贫。
    著衣吃饭随丰俭，物物头头用最亲。

释子淳　颂古一○一首
    三脚灵龟荒径走，一枝瑞草乱峰垂。
    昆见闻含山先润，闵兔怀胎月未知。

释子淳　颂古一○一首
    出门遍界无知已，入户盈眸不见新。
    虚室夜寒何所有，碧天明月颇为邻。

释子淳　颂古一○一首
    四海烟尘已晏然，当轩明月照人寒。
    大功不赐将军赏，宝马金枪顿懒观。

释子淳　颂古一○一首
    一点灵明六不收，照然何用更凝眸。
    个中消息人难委，独有虚空暗点头。

释子淳　颂古一○一首
    体妙探玄尽涉程，争如野老异中行。
    功忘日用平怀稳，免事君王宠辱惊。

释子淳　颂古一○一首
    夜明帘外月朦胧，骑象翻身击宝钟。
    洪韵上腾三界外，聋夫何事睡犹浓。

释子淳　颂古一○一首
    白藕未萌非隐的，红花出水不当阳。
    游人莫用传消息，自有清风透远香。

释子淳　颂古一○一首
    这边那圉总难逢，一句无私不处中。
    红日暮沉西嶂外，空留孤影照溪东。

释子淳　颂古一○一首
    妙湛圆明第一机，降生成道涅槃时。
    迦维摩竭双林树，认著元来不是伊。

释子淳　颂古一○一首
    妙体堂堂相好全，青霄独步蹑金连。
    千华驯犹慵坐，弊垢襕衫岂肯穿。

释子淳　颂古一○一首
    瑞乷丛中懒欲眠，徐行处处迥翛然。
    披毛戴角人虽识，为报芒童不用鞭。

释子淳　颂古一○一首
    一句相酬难取则，轮王不化阎浮国。
    无边刹海浪痕平，独驾泥牛耕月色。

释子淳　颂古一○一首
    妙圆无相劫前人，随类权分百亿身。
    月夜御楼才报晓，平明六国尽逢春。

释子淳　颂古一○一首
    虚空为鼓须弥槌，击者虽多听者稀。
    半夜髑髅惊破梦，满头明月不思归。

释子淳　颂古一○一首
    灵山会上言虽普，少室峰前句未形。
    瑞草蒙茸含月秀，寒松蓊郁出云青。

释子淳　颂古一○一首
    劫火洞然无相宅，金门不睹玉楼家。
    宝天云淡银河冷，浩浩波澜岂动沙。

释子淳　颂古一○一首
    不挂唇皮一句奇，少林冷坐最慈悲。
    须知此道非传授，立雪神光已强为。

释子淳　颂古一○一首
    荆山美玉何须辨，赤水玄珠不用拈。
    罔象无心黄帝重，卞和有智楚王嫌。

释子淳　颂古一○一首
    珊瑚枝上玉花开，风递清香遍九垓。
    勿谓乾坤成委曲，韶阳亲见睦州来。

释子淳　颂古一○一首
    水澄月满道人愁，妙尽无依类莫收。
    劫外正偏兼带路，不萌枝上辨春秋。

释子淳　颂古一○一首
    六国清平贺圣年，珠檐高卷月明前。
    金轮那肯当堂坐，不用丹墀击静鞭。

释子淳　颂古一○一首
    等闲应问岂安排，一句全提隐顕该。
    薄雾依依笼古径。孤峰终不露崔嵬。

释子淳　颂古一○一首
    星流水国夜然灯，月印江天明似镜。
    隐顕无私位不该，依稀拟动成偏正。

释子淳　颂古一○一首
    道合平常绝异端，行人何必历艰难。
    从今莫信孙膑卜，龟壳无灵不用鑽。

释子淳　颂古一○一首
    此树不从天地生，登山涉水承渠力。
    如今掷向乱峰前，免致丛林为轨则。

释子淳　颂古一○一首
    灵然不涉古来今，三界都卢一点心。
    槛外桃花春蝶舞，门前杨柳晓莺吟。

释子淳　退居后以二偈示预环二禅者
    十年同此振纲维，万种譫讹悉共知。
    今日脱然无一事，坐观明月照琉璃。

释子淳　退居后以二偈示预环二禅者
    水最为清月最圆，月光含水水涵天。
    混融不落威音世，到此如何语正偏。

释子淳　无缝塔
    月皎渔舟瑞气旋，芦花深处夜涛寒。
    可怜无限垂丝者，随例忙忙失钓竿。

释子淳　五位
    正中偏，宝殿烟笼月色前。
    井底燃灯天未晓，暗中夜辨往为源。

释子淳　五位
    偏中正，嫫母临妆羞照镜。
    三更玉户不挑灯，混融非露当年影。

