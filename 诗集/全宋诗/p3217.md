<!-- { "loadSidebar": true } -->
    两州将相为交代，三径渔樵阻接陪。
    犹赖雅章留刻石，时时闲看拂尘埃。

魏野　送李主簿之任南陵
    无叹徒劳向宦途，不群气岸有谁如。
    南陵暂掌仇香印，北阙终行贾谊书。
    且喜江山寻胜境，莫辞韦杜别幽居。
    少年跃马同星使，免得诗中道跨驴。

魏野　送刘大著赴任益州司理
    金口亲除向锦川，一般监郡最荣迁。
    从来才已欺鹦鹉，此去冤应雪杜鹃。
    迎接僧携筇竹杖，歌谣民写浣花笺。
    移风定不妨吟笑，绝唱宜磨玉垒镌。

魏野　送刘法曹东归
    上官多是叹穷途，得替行装尽有余。
    唯有甘棠刘法掾，来时骑马去骑驴。

魏野　送刘烨大著移任龙门知县
    天上书先梦里传，到施仁政减春寒。
    尚虚鰲岭神仙任，暂作龙门父母官。
    愁闷岂惟增假寐，笑谈直恐绝真欢。
    不缘潦倒长相逐，免得离情有万端。

魏野　送马共之任内江县尉兼主簿
    驴上吟诗贾岛同，同江归去指江东。
    封疆半在猿声里，道路多穿竹箐中。
    想得两衙长锁印，应过三载不张弓。
    重登制策高科在，笔砚公馀莫废功。

魏野　送秘丞王利通倅阆州
    到想行仁政，民间岂复言。
    冤思雪蜀魄，哀欲吊巴猿。
    山水州城僻，烟岚路径昏。
    遥思上事日，正值海棠温。

魏野　送丕上人南游
    江山独去游，游遍始应休。
    云外敲清磬，船中剃白头。
    阻风孤岛晚，听雨二林秋。
    南国多嘉境，诗牌几处留。

魏野　送钱国博知坊州
    遥为坊民贺一方，寿星偏去照光芒。
    解携朋友龙三处，随侍儿孙雁两行。
    芳草路中车突兀，落花风里旆悠飏。
    眠云客恨难陪从，空遣吟魂倍惨伤。

魏野　送钱中舍移任洋州兴道县兼呈知郡李屯田
    鸳鸿出宰去如何，莫为辞亲发浩歌。
    淹抑暂因民制锦，骞翔终预帝搜罗。
    樽前老泪流虽尽，林下离肠断已多。
    却羡使君为旧友，公馀开宴日相过。

魏野　送乔职方赴阙
    一种徵书下九重，汉唐贤士岂能同。
    定归金马殊黄散，不解银鱼胜白公。
    千骑拥行歧路满，万人泣送郡城空。
    他时若继前交代，肯意棠郊鹤发翁。

魏野　送任秉南归
    归觐江山远，如何叙别离。
    数杯村店酒，一首野人诗。
    趁渡怜舟稳，贪程恨马羸。
    遥思到家日，已过落花时。

魏野　送闰师之长安谢紫衣
    送闰师之长安谢紫衣。

魏野　送润上人南游
    山水兴如烧，难留住陕郊。
    五湖携磬去，几夜在船敲。
    犀迹来沙岸，蝉声起树梢。
    南方未迴日，何处暂编茆。

魏野　送三门发运辛寺丞赴阙
    山河仗忠信，尽室去安然。
    白浪为行路，戏旗认坐船。
    禹门辞有燕，隋柳到无蝉。
    岂羡乘槎客，风流载管弦。

魏野　送陕尉邵国华南归
    召棠阴里邵梅仙，守选南归路七千。
    辛苦已伤过岭外，别离那忍向花前。
    到京店舍逢新火，度越封疆入瘴烟。
    相顾与君头尽白，不知后会是何年。

魏野　送师刑部赴阙
    白首休嗟叹，君方任老臣。
    凤书才入手，鹊印喜离身。
    锦帐眠来旧，花砖步去新。
    离情棠树晓，吟思洛阳春。
    御札催应并，天文动已频。
    拜迎台有吏，泣送巷无人。
    寺宿知题璧，山行想驻输。
    从兹归近密，闲谒转无因。

魏野　送石太尉移镇许昌
    厌居棠树远京师，新自飞章白玉墀。
    许郡虎符依口得，凉州龙节逐身移。
    离声银字调家乐，行李金函锁御诗。
    想到即徵归密地，碧波亭上不多时。

魏野　送寿师新加命服后归蜀
    日照孤云作彩霞，帝乡风送去天涯。
    野人遥望归何处，万里峨嵋便是家。

魏野　送司马池归夏台
    芳草垂杨弄色初，山中好酒想踌踟。
    他时驷马乘如祖，莫忘今朝跨蹇驴。

魏野　送孙磻西游
    贫居胜宝贵，况复是贫游。
    前路谁青眼，高堂母白头。
    秦山晴望好，陇水夜听愁。
    早作归宁计，逢欢莫滞留。

魏野　送孙推官之阙下
    此去知君免叹嗟，荐章先已到京华。
    宾筵沉滞才虽久，仙省遨游路不赊。
    绿映酒旗村店柳，红迎诗笔御园花。
    几多祖席棠郊外，马上回看日已斜。

魏野　送孙状元监丞赴阙
    诏命虽殊异，行装亦等闲。
    蓬壶如得路，藜杖似归山。
    赴约过嵩岭，辞家到竹关。
    从兹位清峻，野客转难攀。

魏野　送太白山人俞太中之商于访道友王知常洎归故山
    羡我诗中偶有名，输君物外更无萦。
    水声山色为声色，鹤性云情是性情。
    四皓云间寻旧友，三清路上指前程。
    连天太白从今去，林下何时得再迎。

魏野　送太博知荣州
    莫叹迢迢远帝京，且怜叱驭继家声。
    歌钟竞出棠郊送，鼓角应过剑阁迎。
    椶叶带风惊玉勒，梅花和雪照红旌。
    下车遥想无余事，政誉遥同在陕城。

魏野　送唐殿院罢蜀中提刑赴诏兼呈孙大谏
    花骢出蜀瘦行难，急诏乘轺定峻迁。
    清雪人如辞父母，白云客似别神仙。
    堪晓望晴霞烂熳，伴宵征暑月团圆。
    寄语集贤孙大谏，莫嫌未和旧诗篇。

魏野　送唐肃察院赴东川提刑
    按察东川十四州，几多山水似蓬丘。
    清时应喜无冤雪，赢得乘骢到处游。

魏野　送唐肃察院赴阙兼呈府尹孙大谏
    东郊祖帐惨西风，愁听阳关曲调终。
    赤子泣皆牵绣袂，白驴鸣亦恋花骢。
    触邪暂立龙墀下，儤直将归凤阁中。
    大尹相逢凭仗说，官高不敢寄诗筒。

魏野　送外甥李渭进士赴举
    棠树抡材过礼闱，孤寒得解更光辉。
    进身喜逐贤侯表，裹足愁分老母衣。
    千里冬残伤独去，一家春尽待荣归。
    头方念尔还如我，到阙何人许扣扉。

魏野　送王辟赴举
    何必问龟长，知音在玉堂。
    十全才众许，双美卷亲装。
    云少离山驿，尘多近帝乡。
    花时新榜帖，先为达岩房。

魏野　送王辟太博赴阙呈刘正言
    吟坐俱头白，分携重怆情。
    才堪亲帝座，贫不似官行。
    晓雾迷山径，秋霖破驿程。
    唯应刘小谏，到阙始相迎。

魏野　送王国博赴江南提刑
    圣主忧民意，过于民自忧。
    一麾常慎选，八使更亲求。
    车马皆新赐，江山半旧游。
    蛮旌飘后骑，水驽下仙舟。
    贫爱怜吾道，宽思雪楚囚。
    莫忘相送处，村店冻溪头。

魏野　送王国博赴江南提刑
    江南按察去如何，诏敕虽然密赐多。
    不断仙舟来往处，狎鸥载鹤听渔歌。

魏野　送王国博赴江南提刑
    江南刑省到时和，十郡应从宴乐多。
    自有山迎兼水送，清阴不断胜清歌。

魏野　送王国博赴江南提刑
    江南大半旧经过，君称心多我恨多。
    好景阻陪游赏去，空萦老病动悲歌。

魏野　送王甲宰青石县
    陶潜但植当门柳，潘岳惟栽满县花。
    争似伯玄青石去，教民先只种桑麻。

魏野　送王祕丞赴阙
    诏下儒中选将臣，众推何处避君恩。
    图书官职人间美，斧钺威权阃外尊。
    兰省交朋迎适愿，棠郊寒士送销魂。
    功成佇听居藩翰，肯忆渔樵在水村。

魏野　送王迁归青社
    此别重伤情，寒天二十程。
    弟分微禄送，儿逐蹇驴行。
    雪蔽千山色，冰含万水声。
    何时再相见，去去海边城。

魏野　送王衢赴举
    独荐因公道，孤寒去若何，
    遥装行李少，近事祖筵多。
    小雪飘嵩岳，微冰结汴河。
    归来乘驷马，林下愿重过。

魏野　送王衢之任德之推官
    从军重叠继家声，雅称风流旧信灵。
    功业即看辉圣日，科名先已应台星。
    丝蚕地说连河朔，戎马尘闻近虜庭。
    正是穷秋雨多际，水堪回首向郊坰。

魏野　送王太博抽赴阙
    憲府吾皇注意偏，君今应诏合居先。
    蛾眉班缀千官上，廳角威扬万乘前。
    贵戚望风从此日，贫交披雾是何年。
    难忘枉驾相辞处，草屋门开雪满天。

魏野　送王太博出镇桂林
    主上求人镇大潘，桂林虽远莫嗟叹。
    薛能嘉树非真命，韩愈潮阳是谪官。
    甘雨将沾蛮草润，仁风先扫瘴烟残。
    龙钟不得相随去，愿寄州图枕石看。

魏野　送王太博知建昌军
    莫叹三山隔五云，建昌境好说纷纷。
    虽然尚作贫才子，犹免潜呼老使君。
    远逐朱轮输雁阵，闲亲画舸羡鸥群。
    棠郊独恨分携后，高论何时得再闻。

魏野　送王太尉赴诏二首
    功名不独世推降，五福天钟更少双。
    倚注即看宣几杖，休闲唯待让旌幢。
    家园到想倾金箧，御宴迎应倒玉缸。
    重过嵩山定回首，白云深锁旧吟窗。

魏野　送王太尉赴诏二首
    三朝元老状元稀，乞赴彤庭诏便依。
    金鼎位高将正拜，璧田家近恐妨归。
    殊恩每过莓苔径，别泪偏沾薜荔衣。
    从此征车东去后，甘棠风物减光辉。

魏野　送王希赴任衢州判官
    秋江西十有馀程，称作红莲泛去清。
    从阙到州堪羡处，船中坐卧看山行。

魏野　送王专李安赴举
    同解约同歧，情怀独若为。
    问愁离郡早，留恐到京迟。
    岁晚催行计，时丰省举资。
    前春浑化去，莫忘野人诗。

魏野　送王专推官赴任河中
    声华籍籍祖风存，况佐风流谢使君。
