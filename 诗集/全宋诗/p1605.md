<!-- { "loadSidebar": true } -->
    姻家频会聚，亲意愈绸缪。
    吉德宜多寿，奇痾竟不瘳。
    无由见安道，汎雪怅回舟。

楼钥　戴迪功挽词
    好学数仍奇，躬行家遂肥。
    时将诗自乐，晚悟世俱非。
    教子惟黄卷，高门看绿衣。
    阿连悲未泯，无泪为君挥。

楼钥　戴县丞挽词
    蚤岁乡书荐弟兄，羡君再举上青冥。
    蓝田方欲新漫壁，处士宁知却应星。
    忍向伯高将束帛，谁从小戴授遗经。
    佳城得卜真前定，忍看一翁衰泪零。

楼钥　戴县丞挽词
    小戴久仙去，何堪更哭君。
    旧游惊昨梦，陈迹怆遗文。
    晚暮期相与，死生俄遽分。
    铭成愧潜德，挥涕望新坟。

楼钥　戴县丞挽词
    高士终为簿，岂惟勾小稽。
    鸾凰虽在棘，桃李自成蹊。
    官府资关决，儒流仰品题。
    定知余庆远，遗爱满双豨。

楼钥　丹桂
    碧云步障紫金蕤，风静秋高千万枝。
    娇额涂黄元自好，是谁深传密烟脂。

楼钥　登蕺山
    晚步蕺山上，休辞脚力穷。
    八松不碍眼，万里欲乘风。
    逸兴浮沧海，高歌彻太空。
    羲之不可见，犹得想胸中。

楼钥　登马鞍岭
    轧轧轻舆上马鞍，半天岚翠逼人寒。
    从教宿霭迷清嶂，明日晴空取意看。

楼钥　登育王望海亭
    瘦藤拄破山头云，山蹊尽处开危亭。
    平田万顷际大海，海无所际空冥冥。
    乾端坤倪悉呈露，飞帆去鸟无遗形。
    蓬莱去人似不远，指点水上三山青。
    褰裳濡足恐未免，傥有飚驭吾当乘。
    是中始觉宇宙大，眼力虽穷了无碍。
    云梦八九不足吞，回视尘寰一何隘。
    曾闻芥子纳须弥，漫说草庵含法界。
    看我振衣千仞冈，笑把豪端捲烟海。

楼钥　殿上侍立寒甚
    小雪似来霜气清，今朝寒色倍严凝。
    榻前侍立无遮障，吹得半身真是冰。

楼钥　殿上闻杜鹃
    衰晚三年侍玉墀，高梧又擢凤凰枝。
    封章屡上未容去，更向殿头闻子规。

楼钥　吊陈卫道墓
    平生学博更加详，和会三家尽较量。
    一觉可怜可梦蝶，多岐终是易亡羊。
    门前修竹连岩桂，道上芙蓉间海棠。
    何似剗除闲草木，青松一色荫高冈。

楼钥　吊仅老塔
    仅老相从五十杘，来瞻遗塔我心悲。
    当时旧话无人说，空有门前洗钵池。

楼钥　吊王卿之丧次韵
    去岁同登百尺楼，相期春晚更重游。
    舟藏大壑夜俄去，桥跨清溪花自流。
    五纪情亲真是梦，四山风物总成愁。
    一朝千古尚何及，空使文皇叹薛收。

楼钥　丁寺丞挽词
    家世传经术，胶庠蔼隽声。
    上方思旧学，公乃擅专城。
    滁上功尤著，潮阳政愈明。
    哀哉锷流水，犹解不平鸣。

楼钥　丁寺丞挽词
    严冷不可向，其中实旷然。
    行藏暌素志，燕乐了余年。
    鹤化人何处，鸾孤影自怜。
    才高不尽用，流庆尚绵绵。

楼钥　东谷
    旧说东柯谷，兹来到此山。
    树深烟冉冉，花落雨潺潺。
    有客礼师塔，何人叩祖关。
    天连秋水远，此意尚人间。

楼钥　东阳遇雨
    万壑千岩已饱看，更寻佳处为开颜。
    无端早上一番雨，遮尽东阳县里山。

楼钥　读范吏部三高祠堂记
    三高之风天与高，三高之灵或可招。
    小山以后无此作，具区笠泽空寥寥。
    几从垂虹荡双桨，寓目沧浪独怊怅。
    笔端不倒三峡流，欲遽招之恐长往。
    前身陶朱今董狐，襟抱磊落吞江湖。
    瑰词三章妙天下，大书深刻江水隅。
    我来诵诗凛生气，若有人兮在江水。
    扁舟独钓脍鲈鱼，茶灶笔床归甫里。
    先生固是丘壑人，只今方迫功与名。
    谢公捉鼻恐未免，便看林薮生风云。
    他年事业满彝鼎，乞身归来坐佳境。
    不嫌俗士三斗尘，容我渔蓑理烟艇。

楼钥　独旦蕈次九五从叔韵
    朝菌晦朔虽不知，食之实冠东南味。
    庾郎二十有七品，一见流涎惊绝异。
    撷蔬剪韮皆可却，味苦应无夏虫避。
    大阮哦诗声未了，又索蒸芝今再遗。
    迩来枯卉尚未茁，拳拳上愧台无馈。
    傥容小摘寄情亲，会遣长须见芹意。

楼钥　渡扬子
    江豚吹浪雨飕飗，望断天涯人白头。
    一舸乘风渡扬子，数鸥导我过瓜州。

楼钥　端明殿学士汪公挽词
    制阃诗书帅，公朝侍从臣。
    身能全进退，人可得疏亲。
    曳履声犹在，持衡迹遂陈。
    从今几百载，更复见斯人。

楼钥　端明殿学士汪公挽词
    蚤岁声名大，婆娑始遇时。
    难兄屏隔坐，令子桂芳枝。
    人望还为用，天胡不憗遗。
    成蹊堪喻大，堕泪不须碑。

楼钥　端明殿学士汪公挽词
    道学不尽诗，功名只绪余。
    立朝惟正色，荐士有遗书。
    百赎嗟无及，九京谁与居。
    莫酬推毂意，衰涕湿巾裾。

楼钥　端明殿学士王公挽词
    片言寤主上亨途，几向专城佩左鱼。
    羊陆遐冲虽坐折，高文宿愤竟谁摅。
    平时屡草千言奏，垂绝犹腾八难书。
    汉殿履声今已矣，两州遗老倍欷歔。

楼钥　端明殿学士王公挽词
    短檠铁研用功深，万卷蟠胸不辍吟。
    故国遁身来济岱。壮年发藻向儒林。
    爱民利物平生事，忧国忘家一片心。
    史馆顷年陪润色，挽公无路涕盈襟。

楼钥　端明殿学士张公挽词
    三分已高明，乐哉贤父兄。
    勋名希葛亮，问学本诸程。
    襟满英雄泪，琴亡手足情。
    相从九泉下，何处觅三英。

楼钥　端明殿学士张公挽词
    籍甚张京兆，精神满腹中。
    才高解牛刃，手敏运斤风。
    河浒恩波远，廛间狡穴空。
    章台旧时柳，无复映金狨。

楼钥　端明殿学士张公挽词
    英略古无对，外庸今最良。
    众方期共政，人已叹云亡。
    不听尚书履，犹怀太守章。
    康庐星忽堕，丹旐袅清湘。

楼钥　端明殿学士张公挽词
    昔幸参朝列，於公更有连。
    规橅包世界，风义薄云天。
    送别诗犹在，贻书墨尚鲜。
    伟人无复见，惟务宝青毡。

楼钥　樊运使挽词
    妙龄便有老成风，孝友丹心天与通。
    师友渊源得西洛，文章声价冠南宫。
    固知夫子才难用，犹喜先生道不穷。
    他日凤皇山下路，几人下马拜茔中。

楼钥　樊运使挽词
    樊侯勋德佐中兴，百世儿孙尚典刑。
    阖境民苏御史雨，列城人仰使君星。
    宪台严冷独峩豸，道院清闲谁掣铃。
    谣颂洋洋在人耳，不须乐石更刊铭。

楼钥　樊运使挽词
    科目公余事，南宫第一人。
    七闽新使节，三署旧儒臣。
    倦拜方辞馈，哀良莫赎身。
    家声知有继，仙桂两枝春。

楼钥　樊运使挽词
    横浦云亡后，斯文付此贤。
    命其随道丧，学又绝心传。
    河洛湮来派，西州忆旧缘。
    伤心耆老尽，挥泪对霜天。

楼钥　范牛
    人问吾何爱一牛，范仙真笔倍风流。
    绳牵虽未如自放，犹胜更著金笼头。

楼钥　范叔刚舍人示文正公象笏
    千载威名文正公，忽瞻遗笏照双瞳。
    敢从象齿窥清裁，屡批龙鳞奋大忠。
    秉立定知端若植，至今犹想气如虹。
    舍人接武登廊庙，宜宝甘棠振祖风。

楼钥　范致政挽词
    义侠久无迹，吾乡见此翁。
    紫微欣税驾，飞将许同功。
    银茜联恩渥，金兰蔼义风。
    虽增嬴博恨，犹喜桂成丛。

楼钥　范致政挽词
    酒后升平曲，闲中安乐窝。
    千金曾累致，一醉竟无何。
    老骥志空在，孤鸾悲亦多。
    相望才岁许，托体共山阿。

楼钥　方兴化挽词
    庙乏著靴鬼，梦中言更明。
    起家尤感励，为吏极廉平。
    荐口声名重，朝行去就轻。
    奏篇真确论，何日遂施行。

楼钥　方兴化挽词
    雁塔深论契，鵷班试著行。
    参亡闻易箦，越吊后除丧。
    支郡难留邓，佳城久梦方。
    吁嗟德浮位，回施与诸郎。

楼钥　方运使挽词
    圣主一见决，孤忠自致身。
    筹边满躯胆，处事掇皮真。
    气直老弥壮，言高用未伸。
    留屯十二事，公论付淮民。

楼钥　访李国器於包山同登寺后山庵
    访客包家山，相与登层颠。
    嶙峋巨石中，屈曲扶栏干。
    夜来雨初过，石罅时涓涓。
    轻舆到冈头，大江横吾前。
    亭午潮方盛，千艘散平川。
    道人茅三间，花木罗后先。
    朼来汩京尘，旷望为洗湔。
    山断塔层层，西陵渺苍烟。
    此道走邯郸，归心更翩翩。

楼钥　访留昭文於范村山閒不得见
    黄扉处士掩松关，小立松风去住难。
    可叹山中真宰相，未容神武挂衣冠。

楼钥　放鹤送潘恭叔司理
    冲霄六翮困蓬蒿，清唳时时发九皋。
    鹄立固应能独出，鸡群未免叹徒劳。
    相从顾我怜冰玉，欲去知君刷羽毛。
    幸脱樊笼随所适，平平飞去不须高。

楼钥　飞泉漱鸣玉诗
    翠巘幽深处，飞泉触石鸣。
    跳珠不胜乱，漱玉有余清。
    水落千寻险，风传万壑声。
    玲珑铿璧韵，激溅破琼英。
    汉水思遗佩，沧浪想濯缨。
    何须韩吏部，联句赋琮琤。

楼钥　分韵送卢国华福建提刑得华字
    卢侯场屋声，天马腾渥洼。
    残膏沾后人，奇芬吐天葩。
