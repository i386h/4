<!-- { "loadSidebar": true } -->
梅尧臣　醉和范景仁赋子华东轩树次其韵
    树影落东墙，影微人已醉。
    休看枝上绿，但对眉间翠。

梅尧臣　醉翁吟
    翁来，翁来，
    翁乘马。何以言醉，
    在泉林之下。日暮烟愁谷暝，
    蹄耸足音响原野。月从东方出照人，
    揽晖曾不盈把。酒将醒，
    未醒又挹玉斝向身泻，翁乎醉也。
    山花炯兮，山木挺兮，
    翁酩酊兮。禽鸣右兮，
    兽鸣左兮，翁{左鬼右页}鹅兮。
    虫蜩嚎兮，石泉嘈兮，
    翁醘醄兮。翁朝来以暮往，
    田叟野父徒倚望兮。翁不我搔，
    翁自陶陶。翁舍我归，
    我心依依。搏士慰我，
    写我意之微兮。

梅尧臣　醉中和王平甫
    王瓜未亦方牵蔓，李子才青已近樽。
    我最年高杂年少，风流还有杜陵孙。

梅尧臣　醉中留别永叔子履
    新霜未落汴水浅，轻舸惟恐东下迟。
    遶城假得老病马，一步一跛饮人疲。
    到君官舍欲取别，君惜我去频增嘻。
    便步髯奴呼子履，又令开席罗酒卮。
    逡巡陈子果亦至，共坐小室聊伸眉。
    烹鸡庖兔下筹美，盘实飣餷栗与梨。
    萧萧细雨作寒色，厌厌尽醉安可辞。
    门前有客莫许报，我方剧饮冠帻欹。
    文章或论到渊奥，轻重曾不遗毫厘。
    间以辨谑每绝倒，岂顾明日无晨炊。
    六街禁夜犹未去，童仆窃讶吾侪痴。
    谈兵究弊又何益，万口不谓儒者知。
    酒酣耳热试发泄，二子尚乃惊我为。
    露才扬己古来恶，卷舌噤口南方驰。
    江湖秋老鳜鲈熟，归奉甘旨诚其宜。
    但愿音尘寄鸟翼，慎勿却效儿女悲。

梅尧臣　昨於发运马御史求海味马已归阙吴正仲忽分饷黄鱼鲎酱鮦子因成短韵
    前欲淮南求海物，缄书未发报还台。
    陆机黄耳何时至，罂品分传事按杯。

梅尧臣　坐睡依韵和持国
    坐久既生倦，渐看冠佩斜。
    钟声传紫禁，乌影转西华。
    窃印後当致，触屏前未嘉。
    不为疏慢意，何用北窗夸。

梅应发　题灵山绢机石
    山涧山湍流，媪神閟崛奇。
    不作江湖迥，縠水清而漪。
    异哉灵山灵，幻此天然机。
    杼轴驰红女，朝朝忙茧丝。
    不见玉指劳，便制鲛室衣。
    民家得此练，应宽缕征期。
    两岸藓磴滑，谁敢拭眼窥。
    却宜就暑饮，六月霜雪飞。

梅挚　北轩敧枕
    苦无勤瘁补台网，西院西头冷峭房。
    今日铃斋一敧枕，清风不敢傲羲皇。

梅挚　酬赠王益舜良殿丞
    才地渊友笔力恢，三年粉社幸游陪。
    八吟丽赋凭高得，三咏雕触选胜开。
    玉苑早容收朴樕，兰池尝许试虺{虺虫换贵}。
    海棠风里甘棠政，祇恐星趋节召回。

梅挚　酬赠王益舜良殿丞
    风度幽间识宇高，暂分明寄握牛刀。
    贾生学赡思仪汉，李白才多合继骚。
    步武即看峨豸角，对扬几见掷麟毫。
    琴斋颁罢吟魂远，时梦钧天醉碧桃。

梅挚　酬张无梦
    一梦浮生无梦身，先生真是古之真。
    蕊函裁得瑶章秘，还寄吴门吏隐人。

梅挚　登普贤阁观桄榔树留小诗
    壮年薄宦守西瓯，一瞬流光三十秋。
    今见桄榔两嘉树，恍如重到海边游。

梅挚　观旧题再书
    方丈前诗映后诗，更无尘点碧纱围。
    老僧相顾应相笑，不似扬州刺史归。

梅挚　观旧题再书
    二十年前扣寺阁，粉墙题记墨犹存。
    重来树老无花处，又见阇梨白首孙。

梅挚　归雁亭
    东风杨柳杏花飞，曾伴先生酒一户。
    前辈风流那复见，小亭烟雨漫相思。
    城边春草路南北，山下河梁人别离。
    一尺短书湘水阔，年年愁绝雁归时。

梅挚　过白头桥
    白头桥奈白头何，旧德如存故老歌。
    不特与梁起遗爱，大都才美服人多。

梅挚　海仙花
    泥根捧入故吴宫，暖力迎随带渐红。
    栽近木兰殊有意，留连文酒系春风。

梅挚　和王益留题清凉院
    一水明如罨画溪，清凉佳胜古标题。
    香随讲雨天花烂，声入幡风地籁齐。
    暂到已能知觉路，纵游何必理禅畦。
    谢公公退多行乐，五里鸣驺出县西。

梅挚　和王益新繁县东湖瑞莲歌
    东湖七月湖水平，鳞波暗织箫籁声。
    中有植莲一万本，红漪相照擒繁英。
    地灵气粹不我测，双葩条如同一茎。
    黄姑织女渡银汉，蝩旗凤葆罗空青。
    又认英皇立湘渚，翠华不返凝怨慕。
    五十哀弦顿晓声，骈首低昂泣珠露。
    是时主人集宴喜，湖光浸筵霞脚腻。
    朋簪峨峨尽才子，椽笔交辉云藻丽。
    酒酣倚栏惜红晖，炳素徘徊萦不飞。
    魏宫甄后昼方寝，彷佛有人持玉衣。
    此邑古来无异政，室家疮痏何由庆。
    三年鼠窃例皆然，以薪救火火弥盛。
    自公柅车政克和，载途鼓腹腾讴歌，
    歌公用心日皎皎，不独于今古应少。
    因感珍芳两两开，玉贯珠联当县沼。
    况我与公高适道，芝歌肯迹商山皓。
    嘉谋嘉猷思入陈，愿将此美归华勋。

梅挚　句
    堂有虚白闲。

梅挚　句
    寺僧日扣妆钟起，园客时翻辇路耕。

梅挚　句
    珠峰塔影孤。

梅挚　灵岩
    烟抱千峰碧玉堆，一岩一穴汉天开。
    畜云泄雨通灵派，长与苍生救旱来。

梅挚　留别东郡诸僚友
    霁雨浮空涨海流，虫沙龙蜃各优游。
    津涯浩荡虽难测，不见惊澜曾覆舟。

梅挚　留别东郡诸僚友
    白璧紫金为世实，贤愚知贵莫能名。
    庙堂祭器杯盘物，随处得之光彩生。

梅挚　留别东郡诸僚友
    楚国良金百炼精，深藏求售价连城。
    岂徒丰狱吹毛利，兼有秦台照胆明。

梅挚　留别东郡诸僚友
    祖帐飘扬堤柳边，北来飞盖复翩翩。
    追随不忍轻言别，回首城楼没晚烟。

梅挚　留别东郡诸僚友
    空府同来贤大夫，短亭门外即长途。
    不辞烂醉尊前倒，明日此观重得无。

梅挚　留别新繁县灵庆院僧智公
    粉里归来十二春，怜师心依我心淳。
    他时行满重相见，兜率天上第几人。

梅挚　留题重光寺罗汉院赠宪上人
    人尽游方证佛心，师心无着外三乘。
    莲花结社新吟远，玉纸抄经旧价腾。
    药杵半和铃索响，茶烟轻共衲云蒸。
    我来与话高僧事，冷笑支公学养鹰。

梅挚　偶书小诗寄永叔内翰
    酒户棋兵孰与侪，月宵曾遇六天街。
    南燕到后怀君远，时入楼东画舫斋。

梅挚　琵琶亭
    陶令归来为逸赋，乐天谪宦起悲歌。
    有弦应被无弦笑，何况临弦泣更多。

梅挚　踏青
    绮场纷纷十里赊，望中烟景半春华。
    人游实历青丝骑，路隘土桥金犊车。
    绿衬凤头垂迳草，红攒鷁首照汀花。
    夕阳敲镫馀欢在，不惜鹴裘认酒家。

梅挚　题南园
    长洲茂苑足珍材，剩买前山活翠栽。
    客土不疏承帝力，几多臣节共安来。

梅挚　题南园
    长洲茂苑占幽奇，岩榭珍台入翠微。
    园李露浓三色秀，径桃烟暖一香飞。
    月临夕树乌频绕，风揭珠帘燕未归。
    弭盖暂欢成结恋，斜阳凭栏独依依。

梅挚　五日公宴
    虎符新合晚芳天，良会难并乐与贤。
    心愧白公求治切，下车三月始开筵。

梅挚　新繁县法要院孙太古壁画罗汉
    绝艺知君少，谁怜太古踪。
    佳名吾党出，逸格彼苍钟。
    山狖遥偷菓，田衣半剥茸。
    乡人当保此，此画世无重。

梅挚　新繁县秘藏院留别乡知
    佛住三朝恐爱生，人归一岁岂无情。
    乡亲1　友销魂地，岷水分为陇水声。

梅挚　新繁县顯曜院
    绣地萦回实势长，遍游宁倦徒胡床。
    禅斋不顾幡风影，讲席乱飞花雨香。
    苔阵暗连僧榻古，蕉旗低映佛窗凉。
    我来懒上东台上，目送霜揪感北堂。

梅挚　新橘
    千头霜熟摘来新，包贡虔修望紫宸。
    他日功成许高退，社中还结素封人。

梅挚　秀峰院
    影借金田润，香随璧月流。
    远疑元帝植，近想志公游。

梅挚　昭潭十爱
    我爱昭州水，湘漓共一源。
    本无汙泥滓，去有棹歌喧。
    沃野藤溪道，浮琛玉海门。
    有时新雨涨，多半是君恩。

梅挚　昭潭十爱
    我爱昭州士，平居富塾庠。
    兴贤遵汉诏，论秀美周乡。
    艺苑蒲开牒，书堂缥结囊。
    蟾宫前后进，一一手间香。

梅挚　昭潭十爱
    我爱昭州观，裁基压大溪。
    一楼云驻隐，双表鹤归迷。
    金剜先朝语，鸾惊旧史题。
    皇恩新雨露，祈福为焌黎。

梅挚　昭潭十爱
    我爱昭州寺，东西占景开。
    门临九峰列，僧自五天来。
    讲次花飘席，斋馀鸟下台。
    万民共行药，终讌首慵回。

梅挚　昭潭十爱
    我爱昭州路，优游不险崎。
    九疑通舜野，八桂绕秦祠。
    亭堠相望处，渔樵有让时。
    政无牙虎斗，莫信义山诗。

梅挚　昭潭十爱
    我爱昭州角，呜呼古郡衙。
    万愁萦桂水，一曲阻梅花。
    调古湘云叶，声干岭月斜。
    今愁并古恨，吹起落谁家。

梅挚　昭潭十爱
    我爱昭州月，间宵入绮楼。
    凉生荔浦树，冷熨桂江秋。
    朱户千家启，浮云万里收。
    谁夸魏公子，飞上邺门游。

梅挚　昭潭十爱
    我爱昭州乐，供官不在多。
    薰风齐乐圣，淑气且宣和。
    谒庙知神格，铺筵喜客过。
