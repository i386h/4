<!-- { "loadSidebar": true } -->
项安世　妻兄任以道生朝
    月律从渠大小旬，先生随意作生辰。
    以谦自养何嫌晦，与复俱来特地新。
    千岁日将宫线数，五方云作寿香陈。
    葭灰寂寞今无赖，拟向黄钟托此身。

项安世　祁阳县晚渡
    郭外湘江清彻底，江头石壁新如洗。
    呼舟斜日度空明，脱帽中流照清泚。
    一声歡乃忽心惊，曾与渔郎有旧盟。
    日暮征车犹未已，鬓毛发此欲何营。

项安世　钱塘道中望越州山
    隔江东望越州山，七载重来喜破颜。
    却数故人今几在，一襟清泪湿潸潸。

项安世　遣闷
    夜与影同宿，尽将书共谈。
    虚凉惟称暑，阴湿恐生岚。
    眼有思家泪，心怀报国惭。
    更须辞命绂，身已住僧庵。

项安世　清凉寺
    楚甸延诗眼，台城壮酒杯。
    山莲京口去，江自锦官来。
    百榼浇难下，千篇勇莫裁。
    非君湖海气，谁禁此崔嵬。

项安世　晴日迓江西师徐子宣
    汉殿东头玉琯回，吴城西上锦帆开。
    一天紫雾风吹散，千丈红光日射来。
    翼轸衡卢生喜气，江湖淮海绝纎埃。
    凄凉只有山前客，何日归津理去栀。

项安世　秋怀
    有营何日得无悲，无欲无时不自宜。
    竹影一窗泉一曲，山斋非是爱吟诗。

项安世　秋怀
    秋水迢迢诗思清，秋阳杲杲道心明。
    谁人得似秋光巧，画出山斋杖屦行。

项安世　秋潦
    和潦乃逢社，天寒更积阴。
    雨声便睡美，风色唤杯深。
    谷穗泥生耳，田家痛切心。
    饥人来市少，城邑亦萧森。

项安世　秋日陪使君饮章华台
    堂堂云梦接天开，荜路规模亦壮哉。
    自是边城多古意，那堪秋日更荒台。
    诸侯聚散群鸡宿，百代兴亡一雁来。
    一举使君三大白，奈何胸次郁崔嵬。

项安世　曲湘湾
    两崖左右蜜房穿，一水中间蚁线旋。
    蹙起浪涡知有石，荡开云影倒窥天。
    当洪没没青螺暗，过漱霏霏白琲圆。
    我欲濯缨渠濯足，一生输与钓鱼船。

项安世　劝醇甫酒
    欲劝临歧酒一卮，若为啼笑若为词。
    情怀作恶中年后，亲友相分久病时。
    少壮岂知人寂寞，庭闱方待子飞驰。
    饮阑百丈牵江去，挂起西川五色旗。

项安世　仁智堂
    堂前九折溪，堂后百仞屏。
    客来问仁智，相与坐中庭。

项安世　任□□生日
    盘堆郁薁粲豳风，钟泛函林拂巓筒。
    一朵杖华千晨到，六双蓂荚五云中。
    初庚恰向今晨足，鼎甲悬知后日崇。
    新息陂头多赤雁，看排行序上层空。

项安世　任安道生日
    桐川酒正夏王孙，四百遐龄旧德存。
    解与狄仪传酿去，不妨吾祖自昌言。
    三分历草初除一，百万春花欲化浑。
    夺得年头作生日，尽收芳气入芳樽。

项安世　任安道生日
    豪风横雨洗新春，掉电惊雷起蛰鳞。
    七百里开云土润，八千年庆大椿辰。
    太牢醇酎春台上，金马公车要路亲。
    凛凛河图门户在，稳将才业嗣前人。

项安世　任安道生日
    九分才是一分春，从此看春更七旬。
    行世功名初发脚，出门富贵即随身。
    棋逢要路方高著，马得亨冲定轶尘。
    伏枥自怜吾久矣，傍观甘作烂柯人。

项安世　任安抚挽诗
    已矣天难问，哀哉道竟孤。
    风流前辈似，胆备世人无。
    缓急谋谟见，寻常尺寸拘。
    明时非不用，志士自多迂。

项安世　任安抚挽诗
    新息任夫子，东坡所父师。
    只馀盘叟在，犹乃故家诗。
    閒抚伊吾剑，吟成绿野诗。
    中原遗老尽，旧事有谁知。

项安世　任司户生日
    晓殿蓂花一荚飞，晚檐桂枝小些儿。
    人间已过重阳后，天上将开瑞庆时。
    新息陂长钟世德，嘉陵滩浅报官期。
    待君饮却长生酒，又到江亭贺上卮。

项安世　任以道总干生日辘轳体
    身长如玉脸如童，抱朴存真道气冲。
    陇上木牛新拄颊，箧中芸蠹旧蟠胸。
    周正已报初阳匝，商历方开远算洪。
    不竞红尘桃李月，雪中桧桧自舂容。

项安世　任咏道生日
    月当天上连山易，日占人间闰路棋。
    华岳金精供爽气，广寒银阙献高枝。
    鳏鱼渴凤尘缘净，寿鹤灵龟内景迟。
    好把文章收富贵，却将功行享耆颐。

项安世　任至道招饮香海棠下
    眼见名花病已轻，手攀芳树思如酲。
    飘零万片都无恨，点缀残枝更有情。
    日暮莫辞银烛照，夜寒谁为宝瓶生。
    饮阑可怕留连久，满地香红忍得行。

项安世　辱井
    寺前蔬圃是台城，寺后寒泉入柳营。
    玉甽多年无旧物，银瓶终日有哀声。
    游童走卒争嗤点，弱水贫泉共姓名。
    不似冶城三尺吐，锺山回首镶峥嵘。

项安世　入湖北界
    丹楹白扁照人开，湖北封疆直面来。
    入得界头欢喜倒，恰如身已到荆台。

项安世　入江西界
    行过中村五里头，湖南地尽到袁州。
    荆南更在湖南外，一片白云天际浮。

项安世　入普州
    过尽昌州无数山，山开地辟见平田。
    田中有麦元无米，比自昌州却可怜。

项安世　瑞庆节
    引罢琳宫祝寿班，团团初日上云间。
    微风不动靴袍暖，千骑无哗锦绣环。
    一色新花迷远近，十分和气满江山。
    边城尽日闻箫鼓，岂料今朝有此闲。

项安世　三次刘寺韵赋张以道新居与约斋夹湖相望
    寒绿新轩对马头，陂南陂北□销愁。
    合添渔艇两三只，时与约斋来往游。
    欹枕孤鸿烟雨涨，钩帘宿鹭晓光流。
    何时祭灶呼邻里，我欲题诗素壁留。

项安世　三次刘寺韵赋张以道新居与约斋夹湖相望
    碧柳黄芦冷映门，荒陂寒水净涵村。
    深深留殿朝常闭，肃肃行营夜不喧。
    景似邱园宜避俗，事非风月总忘言。
    平生故有闲吟分，何物堪酬造化恩。

项安世　三次韵咏雪
    初惊簌簌响蟲书，稍觉霏霏入草庐。
    直是谢娘工说似，未腾欧叟不言知。
    相投最惜衣裾片，恋别尤怜瓦缝馀。
    谁见道山新霁后，嫩寒微峭日光徐。

项安世　三弟校尉生日用去腊见寿韵
    八千尧历畀秋春，万里嵩嵩下甫申。
    儿女只今多似栉，弟兄他日老于亲。
    共夸戏彩随鸠杖，不羡横挝倚凤宸。
    看取天台游观主，前衔虚作汉朝臣。

项安世　三和
    易简乾坤正理，宽平雅颂真情。
    何处如今更有，壁间床下秋声。

项安世　三和
    某良士某良士，古之人古之人。
    名利坐中仇敌，诗书千载交亲。

项安世　三和
    义不作进学解，分应有坐客寒。
    自省开斯未信，何言颛禄须干。

项安世　三和
    作者向来十数，名随草木俱堙。
    圣贤生世不数，文章何代无人。

项安世　三和
    万古垂名岂敢，三年费俸长闲。
    有酒似陶元亮，无愁学庾子山。

项安世　三和
    公诗百战万选，人才三少两多。
    若许追攀及格，稍容积渐盈科。

项安世　三和
    典诰残于胜建，声诗失自韩齐。
    一言蔽思无邪，三万解曰若稽。

项安世　三和
    大国并吞江汉，小家垂罄缾罍，
    贲育但叉手揖，沮溺漫穷年推。

项安世　三和
    族望与淮俱远，时名似兰斯馨。
    投老误期怀祖，作公定类东亭。

项安世　三和
    老子于此不浅，先师教我资深。
    但使发乎情性，何愁呕出肝心。

项安世　三日游澹岩火星岩朝阳岩
    一日三岩可了，半生两脚初来。
    不怕天公雨涩，青鞋飞上崔嵬。

项安世　三山矶答渔父歌
    我行如辘轳，西上复东下。
    触热泝江船，迎霜归越舍。
    齐山至禹穴，百六十长亭。
    江头矶上叟，嗤我太营营。
    朝见上江来，暮见下江去。
    君为何物官，拜罢乃尔遽。
    语叟且勿嗤，我本寒乡士。
    三年饕汉粟，中秘仍太史。
    为亲乞左官，得贰江南州。
    人淳土物美，官暇餐钱优。
    心欢亲意足，家喜朋戚贺。
    犯炎束去担，凌涨理征柂。
    心力困奔走，性命脱痾痎。
    及郊始相庆，有命从天来。
    天恩一何厚，别驾升太守。
    州名太府尊，地望潜潘旧。
    父母爱则深，未谅赤子心。
    公荣私养迫，外美内愁浸。
    问戌当几时，列宿两经天。
    问去当几程，更西行五千。
    荆南居其中，此去犹百舍。
    回橹指东越，半月可休驾。
    瓜时幸未忙，况有婚会急。
    女弟归越人，季秋迨其吉。
    半月易为费，婚会难可违。
    不辞一月内，两过钓鱼矶。
    憧憧虽可惭，盼盼实所安。
    再三谢渔父，从此事纶竿。

项安世　三十七岁初见白发诗
    亲朋相见忽相惊，绿发朝来白两茎。
    若比商州王副使，预先才得一年生。

项安世　三十日过班竹赋玉州之木一首
    玉州之南土当木，玉州之北木为竹。
    以土篵室土则荣，以木编篱木应辱。
    无木用土固其宜，有木何忍贱用之。
    鸣呼，玉州之木最可悲，
    不为楹桷为藩篱。

项安世　三送陈沅江
    苦死相留不疗饥，再三相送只添诗。
    金兰去我方嫌速，襦绔催公莫恨迟。
    碧海声名无右者，玉霄歧路合东之。
    未应只发清溪上，长傍孤篷理钓丝。

项安世　三雪诗用前韵寓三字
    令月浓于耜，丰年兆太平。
    片飞何粲者，磈落太麤生。
