<!-- { "loadSidebar": true } -->
    君不见翠华南渡江，江路八百里。
    胡儿饮马镜湖边，不逢汉兵胡自止。
    只今城阙多旌旗，报国拟将雕面儿。
    长星吐彗南扫北，转祸为福须乘时。
    虎头心事不能已，劝君勿弄毛锥子。

刘子翚　试弓
    结束拟从戎，秋堂试宝弓。
    角寒开拒手，弦劲响流空。
    巧羽穿杨技，神夸饮羽功。
    挽强吾有待，狐兔莫争雄。

刘子翚　书事
    三年玉帛走稽山，万骑凌江稍北还。
    绝塞风烟连魏阙，千官戎服立朝班。
    皇图凤历讴歌裹，紫色蛙声倔强间。
    露布更传原上捷，王师早晚下潼关。

刘子翚　书斋十咏　笔架
    刻画峰峦势，尸功翰墨余。
    锁窗閒昼永，高卧数中书。

刘子翚　书斋十咏　楮案木
    匠余留片木，楮案定欹倾。
    不是乖绳墨，人间地少平。

刘子翚　书斋十咏　灯檠
    代木收奇干，安灯创小檠。
    勿夸能自照，得助益高明。

刘子翚　书斋十咏　唤铁
    号令行惟信，人谁不我承。
    举烽诸国叛，敲铁小童应。

刘子翚　书斋十咏　剪刀
    错落双刀合，晶荧百练光。
    剪裁皆在手，终不露锋芒。

刘子翚　书斋十咏　界方
    抄书防纵逸，界墨作遮兰。
    妙用谁能识，心端笔自端。

刘子翚　书斋十咏　图书
    惭非苏子佩，聊置简书间。
    尺牍予慵理，何劳汝汗颜。

刘子翚　书斋十咏　压纸狮子
    镇浮须假重，刻石作狻猊。
    偶以形模好，儿童竞见知。

刘子翚　书斋十咏　砚瓶
    小瓶防砚渴，埏埴自良工。
    怀抱清谁儿，聊凭一滴通。

刘子翚　书斋十咏　纸佛
    拂儿虽草创，日用最相亲。
    莫遣维摩室，潜生庾亮尘。

刘子翚　双庙
    无复连云战鼓悲，英风凛凛在双祠。
    气吞骄虏方张日，恨满孤城欲破时。
    幽鸟自啼檐际树，夕阳空照路傍碑。
    平生不作脂韦意，倚棹哀吟两鬓丝。

刘子翚　双树
    猗猗映门树，团团若双盖。
    微风薄层霄，仿佛斗清籁。
    逍遥步其下，秀色吾所爱。
    秋来霜叶红，飘落不相待。

刘子翚　思贤堂怀薛令
    创始人何在，空堂草棘侵。
    冲门狐窜急，穴柱蠹藏深。
    羽化王乔舄，尘昏子贱琴。
    独嗟民困甚，谁继昔贤心。

刘子翚　四不忍
    草边飞骑如烟灭，拉兽摧斑食其血。
    此时疾首念銮舆，玉体能胜饥渴无。
    危城屑麴惊云扰，簠簋无光天座杳。
    奋戈傥未雪深仇，我食虽甘何忍饱。

刘子翚　四不忍
    黄河凿凿冰成路，人语寒空气成雾。
    此时泣血念銮舆，玉体能胜凛冽无。
    苍黄天步蒙尘去，画衮飘零伤岁暮，
    飞书傥未伐奸谋，我服虽华何忍御。

刘子翚　四不忍
    平沙月转旌旗影，擐甲为衾戈作枕。
    此时饮恨念銮舆，玉体能胜暴露无。
    问安使者空相继，清跸不回宫殿闭。
    请缨傥未缚酋渠，我榻虽安保忍寐。

刘子翚　四不忍
    渔阳叠鼓风沙战，泼水淋漓舞胡旋。
    此时太息念銮舆，玉体能胜寂寞无。
    六宫遭乱多奔迸，不复梨园歌舞盛。
    著鞭傥未蹂龙庭，我瑟虽调何忍听。

刘子翚　送杜季习四首
    结庐空谷抱沉忧，底事轩车肯为留。
    千里问涂良独苦，似君须向古人求。

刘子翚　送杜季习四首
    闻道华亭已解围，亲朋消息未全知。
    君归为遣书来报，细说从初丧乱时。

刘子翚　送杜季习四首
    寂寂家园草覆阶，乱兵飞箭入楼台。
    丁宁莫斫湖边柳，尽是刘郎手自栽。

刘子翚　送杜季习四首
    摇落难堪更语离，晓风吹月上征衣。
    送君直到长亭去，只影愁寻旧路归。

刘子翚　送瓜与胡原仲
    呼儿急走送筠篮，敌暑惟应此物堪。
    一握青瑶含秀润，满襟寒雪泎清甘。
    搔园底用修邻怨，剪棘聊应益盗惭。
    它日傥收遗瓣种，离离虎掌遍山南。

刘子翚　送惠州史君范智闻
    喜听清谈满座倾，不堪行色动双旌。
    长亭把酒分携易，暮角催人太瘦生。
    地远守臣知妙选，时危壮士耻南征。
    罗浮说与潮阳近，盍拟离骚吊二英。

刘子翚　送六四叔之茶陵
    底用匆匆便据鞍，离觞纵满不能欢。
    潇湘万里客愁远，鶗鴃一声春事阑。
    此去宦游当益显，时来功业自非难。
    似闻幕府资奇画，好借雄风弄羽翰。

刘子翚　送彭奭应礼部试
    君家诗礼冠南区，文阵堂堂尽壮夫。
    流杰姓名归大族，周官事业属吾儒。
    争题玉字传金榜，翻奋朱鸾与凤雏。
    月桂香传南北卷，千言长策耀天衢。

刘子翚　送暐侍者之湖南
    茗碗深浇破别愁，掺裾犹得小迟留。
    不将流落遇知已，故向艰难作远游。
    春动闽山迎两屐，夜凉楚月趁孤舟。
    相逢应说庞翁笑，黑頾黄髯万念休。

刘子翚　送谢中莹
    相别梦悠悠，相逢欢草草。
    送君跃马临长道。十年憔悴向尘埃，
    一段精神摧不老。

刘子翚　送元仲
    惆怅回车不可攀，故庐犹得及春还。
    遥知去路风烟好，看尽闽山看越山。

刘子翚　送原仲之荆南
    风急尘埃满汉关，送君行处路漫漫。
    不知争战几时定，常恐别离相见难。
    三径旧游松竹老，五湖新隐水云宽。
    交朋日觉知音少，绿绮从今莫浪弹。

刘子翚　送曾彦思减罢赴阙
    马首成南渡，西风木叶疏。
    去程烟雨外，孤馆别离初。
    未试平戎策，空怀逐客书。
    汉皇方问赋，谁复荐相如。

刘子翚　送致明之高沙三首
    忽惊风袂去翻翻，老子吟毫强更援。
    底事幽怀却成恶，鹅峰一点入离樽。

刘子翚　送致明之高沙三首
    不梦清淮鬓欲凋，因君行色意飘飘。
    铁头船子旧游处，三尺霜鳞镜面跳。

刘子翚　送致明之高沙三首
    棠棣阴中更唱和，嘉宾助勇气如云。
    势孤屡欲拱降手，恐辱高沙小使君。

刘子翚　宿回向寺
    清秋聊命驾，细雨独行山。
    浅淡烟云裹，回还紫翠间。
    病多新觉老，心懒旧能閒。
    宿遍山南寺，何曾兴尽还。

刘子翚　宿士特山堂怀似表
    襩被重来宿，山堂故宛然。
    池清秋过月，林静晚生烟。
    仙李朝双阙，诗翁閟九泉。
    无罪访存殃，搔首暮山前。

刘子翚　宿云际偶题
    谷雨都无十日间，落红栖草已斑斑。
    晓烟未放屋头树，春涨欲浮天际山。
    翠盖萦风沉远坂，渔舟惊浪落前湾。
    钟声认得林边寺，岁岁篮舆独往还。

刘子翚　邃老寄龙涎香二首
    瘴海骊龙供素沫，蛮村花露挹清滋。
    微参鼻观犹疑似，全在炉烟未发时。

刘子翚　邃老寄龙涎香二首
    知有名香出海隅，幽人得得寄吾庐。
    明窗小爇跏趺坐，更觉胸怀一事无。

刘子翚　潭溪十咏　海棠洲
    煌煌海棠洲，锦树临清湾。
    常恨湾头风，吹花走潺湲。
    潺湲去不息，花亦无由还。

刘子翚　潭溪十咏　怀新亭
    茅檐入竹低，旷野时寓目。
    寂寂农家春，新秧满田绿。
    何时稻登场，秋山响蓬朴。

刘子翚　潭溪十咏　橘林
    木奴困新移，憔悴雪霜侵。
    呼童翦其颠，割爱虑已深。
    会待春气回，青枝补故林。

刘子翚　潭溪十咏　莲池
    莲池一亩余，瀰瀰吞众流。
    花繁不近堤，欲往无方舟。
    不及池中鱼，随波自沈浮。

刘子翚　潭溪十咏　凉阴轩
    北窗何所见，疏竹杂遥岑。
    凉飙思有无，虚檐动萧森。
    此兴何由尽，移床入翠阴。

刘子翚　潭溪十咏　南溪
    聊为溪上游，一步一回顾。
    悠悠出山水，浩浩无停注。
    惟有旧溪声，万古流不去。

刘子翚　潭溪十咏　山馆
    春林绕舍青，门馆终日静。
    吾心乐有余，所寓皆胜境。
    更凿庭下池，溶溶浸山影。

刘子翚　潭溪十咏　醒心泉
    藤萝拨不开，石窦一镜明。
    携瓢酌清甘，漻然莹心神。
    我病不能酌，时来听泠泠。

刘子翚　潭溪十咏　宴坐岩
    青青梯树林，下荫苍鲜石。
    幽人宴坐时，怀抱忘其迁。
    不见暮樵归，寒山雨中碧。

刘子翚　潭溪十咏　悠然堂
    吾庐犹未完，作意创此堂。
    悠然见南山，高风邈相望。
    宾至聊共娱，无宾自徜徉。

刘子翚　桃源
    桃花深处蜜蜂喧，山近前峰鸡犬村。
    若有胡麻泛流水，武夷转作武陵源。

刘子翚　题大义泉
    移筇山未深，切骨寒无那。
    蜿蜒瘦苍虬，脚底飞腾过。
    幽亭护石池，庭事不敢涴。
    虚中涵月静，冷面从云呵。
    欲捶玄璧试，恐触方诸破。
    平生泉石痴，屡此箕踞坐。
    重来照清癯，白发添个个。
    凡心未痛浣，老气日以惰。
    缅怀大义风，绝唱宁无和。
    悚然听琮琤，耳观为之大。

刘子翚　题盖竹庙
    双猿啸月寒岩幽，陈侯故家官渡头。
    阴阴老木旆旌暗，渺渺惊滩云雾流。
    九旅已荷本朝渥，三雁更忻同日侯。
    我来瞻拜想遗直，叹息此道今悠悠。

刘子翚　题将军岩
    昔年栖险人何在，仿佛楼台杳霭间。
    事去长空飞鸟没，时清宴坐一僧閒。
    霜秋石壁黄金树，月夜云涛碧玉湾。
    杖策时来访奇绝，渔樵幽兴自相关。

刘子翚　题懒庵二首
    幔亭隐沦翁，作庵更名懒，
    纷纭万念繁，要以一理遣。
