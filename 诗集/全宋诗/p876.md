<!-- { "loadSidebar": true } -->
韩维　同士则游西湖
    今日西湖好，来游未觉喧。
    柳枝风处乱，花艳暖中繁。
    桥远归人渡，舟移集鸟翻。
    何须更樽酒，道胜有清言。

韩维　同魏进道晚过湖上
    春风湖上泮，奈此净绿何。
    平堤看潋滟，皎如镜新磨。
    支流别而东，下走万玉珂。
    俜俜桥边柳，芳牙缀柔柯。
    中洲嘉卉繁，条甲亦以罗。
    游禽接翅羽，沉沉鸣声和。
    避人去稍远，盘空落还多。
    我来日已暮，伫视其顷俄。
    羡尔禽类微，终年乐清波。

韩维　同象之方叔过净因琏上人
    二十年来野逸身，懒能奔走傍埃尘。
    偶逢闾里闲游伴，同过丛林燕坐人。
    世事纠纷宁有尽，劳生萧散不妨频。
    晴阳缓辔殊多适，它日重来访道真。

韩维　同辛杨游李氏园随意各赋古律诗一首
    腊近云容变，阳生日景添。
    偶然回晚辔，相与坐晴檐。
    水绿冰微泮，沙明雪尚沾。
    弄襟风力薄，著履土膏粘。
    惊鸟不成下，寒鱼犹在潜。
    翠深荒岸竹，黄折败池蒹。
    碍径藤梢曲，钩衣棘刺铦。
    辞锋怜子淬，閒癖讵予砭。
    自以清谈胜，宁非乐事兼。
    春芳有近信，频此醉厌厌。

韩维　同晏著和饮薛园坐中赋
    鄙生秉愚尚，与世实龃龉。
    寄身轩裳内，懒惰众不数。
    朼来西都游，获并丞相府。
    命驾多从君，载酒即得侣。
    洛水南北涯，胜事著自古。
    名园蔼相望，香刹屹时睹。
    最怜薛家溪，架阁在西浒。
    浑流激石来，知自嵩少雨。
    如从柁楼下，夜听潮生浦。
    采珠樱在盘，剥玉笋登俎。
    杂花虽云晚，红白尚可取。
    兴来倒冠巾，万中一尘土。
    想在京辇日，耳目塞如堵。
    出憎车马喧，坐厌名利语。
    幸兹清景对，醉死亦吾所。

韩维　同杨方叔游开宝上方有怀里中二三故人
    京都寡临观，兹地高且明。
    仲科一来望，旷然写予情。
    千载豪杰尽，夷门荆棘生。
    时平盛民物，华屋连飞甍。
    长烟冒百里，下视色正青。
    慨彼尘土间，扰扰何多营。
    往车无徐驱，来马无停征。
    顾惭托閒官，幸得游衍并。
    念我同里人，三四不在行。
    孔公老龙山，孙子令江城。
    崔閒盎有粟，辛困冠无缨。
    一回西南首，惨淡意莫平。

韩维　同阵道原谒象之
    歳炎日为倦，休架一潇洒。
    风竹来迎人，翠色欲倾写。
    神交不前约，至理非外假。
    窅然天地间，谁是忘言者。

韩维　同阵太丞游龙兴寺经藏院
    空堂洒寒水，碧楸凉漠漠。
    高眠得珍簟，委弃巾与屩。
    薰风穆然来，殿角鸣金铎。
    清香有时闻，幽鸟无声落。
    论诗爱平淡，语道造　2寞。
    非吾方外友，谁当共兹乐。

韩维　同子华兄象之宿资福院
    风尘暗西郊，野寺欣税鞅。
    虚堂清气肃，偃仰百骸放。
    至道本自简，欲语不可强。
    夜深松桧寂，明月皎相向。

韩维　同子华仲连二兄游湖
    浊酒非陶令，方池似习家。
    放舡风动柳，着岸水涵花。
    对景情无极，高歌兴转赊。
    群鸟思共济，何心问仙槎。

韩维　酴釄
    平生为爱此香浓，爷面常迎落架风。
    每至春归有遗恨，典刑犹在酒杯中。

韩维　窊樽
    闲坐闲行水际，自吟自啸云根。
    过尽春风秋月，无人共醉窊樽。

韩维　晚步颍上和曼叔
    披榛登大堤，下视何巌岌。
    野气忍雪润，河流带冰澀。
    沙禽寂不飞，行子暮逾急。
    不见洗耳人，悲风吹独立。

韩维　晚春
    春晖东去月如弦，却拂凝埃敞北轩。
    几曲云屏空白昼，一帘花雨自黄昏。
    庭芜碧合阴虫息，窗树红稀斗雀喧。
    细忆旧欢都入梦，习家池上子山园。

韩维　晚过湖上登城楼泛小舟归
    巩响渐依阶砌下，萤光乱出草莱间。
    炎蒸散尽人轻健，从此篮舆数往还。

韩维　晚过湖上登城楼泛小舟归
    绿水逶迤城两面，清风摇动稻千畦。
    独乘幽兴携樽酒，小艇归时月已低。

韩维　晚过邻几官舍三首
    炎日来休骑，红尘喜放船。
    波平凉洗马，树净晚吟蝉。
    风至披襟后，云消倚拖前。
    潭心见华月，归意一留连。

韩维　晚过邻几官舍三首
    车马东桥绝，凉风满夕轩。
    水声通沁苑，树色入夷门。
    每接渊明咏，常怀仲理言。
    沧洲如可约，杯酒会重论。

韩维　晚过邻几官舍三首
    萧洒君官舍，从来可数来。
    养莲疏浊水，藄草出荒台。
    芡散初成籍，蒲长欲映杯。
    吾知蒋生迳，不为俗人开。

韩维　晚过象之葆光亭步月
    浮沉闾里间，放志谢维挚。
    行贪月色静，归犯霜华湿。
    寒鼓出城重，飞星过楼急。
    却想竹亭下，主人犹独立。

韩维　晚过象之葆光亭戏呈一首
    萧洒崔家宅，重门一迳通。
    竹烟虚晚碧，花雨重秋红。
    傲睨怜苔石，徘徊俯桂丛。
    自朝新月色，不为主人翁。

韩维　晚霁
    时泽郁初霁，朝景烂已盈。
    幽人独坐久，春鸠相应鸣。
    清风动佳树，平地泛落英。
    方怀岁成喜，况值兹赏并。

韩维　晚坐同杨文叔赋
    浮云忽已没，仰视天正碧。
    凉风落我庭，燕子飞不息。
    门无车马宾，巾屦得自适。
    顾惭无所为，乐此朝与夕。

韩维　王家渡
    浮舟乱清洛，中流望嵩少。
    山晴水光晚，蓝碧近相照。
    倚崖睨落日，坐觉身世小。
    叹息浮生劳，临风一长啸。

韩维　王岩叟招饮南园
    翠木珍丛百亩问，我来虽晚及春残。
    未嗟流景飘蓬疾，犹喜余芳对酒看。
    斜照舒迟明埤堄，清阴迢递覆栏干。
    凭君莫剪高花尽，留插游人醉后冠。

韩维　王詹叔惠酥
    兴平产良酥，厥品为第一。
    岁时盛献馈，霜梨副冰蜜。
    东来连车轸，并走卫霍室。
    盘筵得此物，主意自为毕。
    詹叔官西州，遗我资口食。
    甘知马酒薄，素觉鹅肪失。
    我今农里人，藜藿度间日。
    多惭掷嘉味，徒用饱仁主。
    厚意如何报，还持况贤质。

韩维　闻太素绝食饮水颇甚清羸以诗见招
    曲肱饮水归寒士，服气休粮号道人。
    顾我非寒亦非道，好来相伴祭身神。

韩维　闻彝叟游展江亭
    西亭不觉又春风，弱柳微波四面中。
    更欲烦君亭下看，海棠枝上浅深红。

韩维　闻莺
    雨重朱实垂，风生绿阴乱。
    珍禽何所来，清响千万变。
    先鸣如有得，欲去不无恋。
    谁与缓哀弦，林间写幽啭。

韩维　武牢道中
    春寒驱传马，西度虎牢关。
    草树高低雪，烟云左右山。
    英豪攻战地，风物笑谈间。
    俯仰看今古，翛然百虑间。

韩维　西湖雨中同公懿诸君饮
    十月平湖上，繁霜藻荇空。
    柳枝横堕雨，波白细生风。
    水鸟飞幽碧，寒花折浅红。
    谁能尽一醉，灯火宿船篷。

韩维　西墅
    城居不为惬，言适西陂冈。
    雀噪野堂静，鸡鸣春日长。
    书棚落幽蠹，佛幔掩馀香。
    释子庐岩至，清谈殊未央。

韩维　西轩会中与辛杨诸君同赋
    一笑聊为适，非关事赏心。
    芳菲逐风尽，时序感人深。
    世事无多问，香醪且细斟。
    更须乘月色，潇洒坐中林。

韩维　西轩同诸君探题得奁
    简素与夙尚，提携得兹器。
    春芳席馀红，夏木荫初翠。
    酣游性所适，甘脆略云备。
    独愧颜氏子，终朝守箪食。

韩维　西轩席上探得丁香树子
    物生各有性，矫之理宜伤。
    如何生微木，揉结始滋芳。
    开花不满把，琐碎垂丹黄。
    岂识青桂枝，一引百丈缰。

韩维　西轩雨中期象之夜话
    积雨空堂暮，清宵独掩门。
    陈编徒自封，幽兴欲何言。
    碧草生墙角，丹花发竹根。
    聊持静者辙，一与道人论。

韩维　西轩欲雨同诸君偕赋
    轻雷隐何山，云色如黛涌。
    凉满翠竹浮，阴连芳树重。
    烦襟一披豁，清思欲飞动。
    会待急雨来，华觞与君捧。

韩维　西园
    西园日修整，竹树相缀属。
    春华犹未敷，气象郁函蓄。
    密雨错远林，轻寒傍脩竹。
    于此隐几坐，物我同一目。
    弟妹四五人，时来问幽独。
    我云忧与乐，在志所徇逐。
    无厌万钟慊，有道一簟足。
    置是不须议，春醪满樽绿。

韩维　西园暮雪
    空园响松竹，霰雪霭霏霏。
    仰视长云色，皓然同一辉。
    天寒鸣雁急，日暮行人稀。
    惟见众小禽，啾唧满林飞。
    阴风起何处，拂拂来吹衣。
    俯念当世事，幽愤不可挥。
    归来散群帙，独掩袁安扉。

韩维　席上探得游字钱两浙提刑张吉老
    圣朝用中典，前代所未侔。
    一罚有失平，天子以为忧。
    祥刑慎处纠，辍子蓬莱丘。
    御前赐印纸，尽部东南州。
    才豪勇自放，霜隼凌高秋天。
    清风翩两旗，八月下吴舟。
    勉哉树休问，考绩待其尤。
    毋忘临觞赠，义重闺台游。

韩维　喜吴冲卿重过许昌
    前君广文直，共宿官舍冷。
    携觞慰羁旅，鸣弦破愁静。
