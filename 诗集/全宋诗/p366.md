<!-- { "loadSidebar": true } -->
    红旗围皂盖，离迾碧山隅。
    水色涵云树，宾筵著画图。
    香温金凿落，花亚锦屠苏。
    醉里银丝鱠，渔舟不待呼。

陈造　陪盱眙王使君东游四首
    风林山阙处，茅舍两三家。
    小驻加鹘队，重寻粟玉花。
    痚烟横暖霭，碧溜漱晴沙。
    野兴未渠尽，数峰明晚霞。

陈造　彭尉焚巢二首
    彭家柳边堂，江色润书画。
    乃公根柢学，衣传自心会。
    唾手勋业余，探妙文字外。
    区区青紫计，韦子岂君配。
    神物护挥毫，而不告成坏。
    赫炎卷地过，椽瓦了无在。
    赖是堂间书，万轴腹中载。
    乃公洞天理，否倾则泰。
    向来荐才名，开口取猜怪。
    从今柳先生，颇为参元快。

陈造　彭尉焚巢二首
    乃翁五车读，弓剑初一命。
    九十归田园，颜丹眼如镜。
    客来不告倦，笔落有余劲。
    霜严草花落，松柏独也正。
    吾怜盼与札，徐阅襄昭定。
    济美竟寂寞，陈编漫辉映。
    翁家戏彩郎，足继贤业盛。
    雄词逼王杨，奥学窥韩孟。
    援今校古昔，两翁犹此病。
    今段天试君，处此要以静。

陈造　琵琶亭
    抱愁莫遣朱弦鸣，此声更与愁人听。
    江边一闻琵琶语，月惨风凄如动情。
    何况思妇伤幽独，少年多艺颜如玉。
    江州司马廊庙人，暮上谏书朝放逐。
    轻拢细捻忍泪弹，开樽侧耳思惘然。
    一诗说尽两心事，遗音翻入歌舞筵。
    此翁诗名自千古，诵诗亦叹琵琶女。
    谁惜亭前泊舟客，颇为漂零动凄楚。
    邻家故妓春风手，此曲每侑浇愁酒。
    今宵月影只三人，倚栏长啸空搔首。

陈造　平江府天申节致语口号
    擗麟侑酒紫皇家，降乙开祥宝祚赊。
    又见仙真奉瑶检，从教日月数金沙。
    星明丙极方呈瑞，燕敞需云共拜嘉。
    壑算的知天与人，大椿何必问南华。

陈造　七夕
    龙旌凤扇一相迎，知费青禽几寄声。
    天上经年才旧约，人间转盼便深更。
    凉河只向樽前落，微月偏来酒面明。
    后夜玉琴弹别鹤，独应乾鹊梦魂惊。

陈造　七月附米舟之浙中作
    白虫散如蛆，黑虫聚如蚁。
    循缘仍咂齧，欲寐复九起。
    吾舟玉为粒，生此果何理。
    神奇作臭腐，秋暑况如爏。
    人生托洪炉，一饱盖分尔。
    临流念雕年，胡用置身此。
    笑口忽唶惋，曼肤或疮痏。
    堤防费应俗，
    情伪良不美。短篱护松菊，
    吾归殊可喜。锥刀诧朋侪，
    嗟尔商贩子。

陈造　栖隐寺紫薇花二首
    深红浅紫碎罗装，竹树阴中独自芳。
    已伴白莲羞远供，款陪黄菊荐陶觞。

陈造　栖隐寺紫薇花二首
    绛霞影里一徜徉，甚欲搜诗与发扬。
    马自虺聩尘染袂，句中羞说紫微郎。

陈造　祈雨而应范簿有诗次韵四首
    苍黄日日冒黄尘，敢意诚通主雨神。
    晓起遽听沾足报，天心政尔念疲民。

陈造　祈雨而应范簿有诗次韵四首
    瓣香亲谒睡岩龙，高卧逶迤岂自公。
    岩下望龙须一怒，向来作止系凶丰。

陈造　祈雨而应范簿有诗次韵四首
    久无音信日边来，忧国谁怜怆老怀。
    想见天颜欢喜甚，鸳鸿入贺满尧街。

陈造　祈雨而应范簿有诗次韵四首
    山城粗满望霓心，老去私忧念自深。
    更祝今宵繼畴昔，并烦鲁史纪为霖。

陈造　祈雨齐云楼
    波凉鱼初浮，露下蝉罢警。
    胡床俯前池，妙意吾已领。
    主人绝俗姿，此地背尘境。
    霜华耿玉宇，璇汉转金饼。
    桂娥不无情，与客闲弄影。
    红妆拥千盖，环坐珠秀整。
    盘珍供剥芡，水厄停煮茗。
    清谭略迳庭，快若客酲醒。
    不辞仆频更，颇觉夜弥永。
    明朝雨一尺，重约追霁景。
    但恐闲麈尾，鼓吹闹蛙黾。
    适听步虚声，缥缈碧云顶。

陈造　骑过山村
    烟村面势枕苍山，一径循山作屈蟠。
    入望高幢罗翠密，挂空匹练噀清寒。
    吟髭撚白迎风去，妆面骈红倚户看。
    颇似骑驴后山老，倩谁粉墨洒豪端。

陈造　钱弊
    为家重墙垣，为民须货殖。
    扬户国北户，东南赖控扼。
    淮民鱼米余，百货仰殊域。
    用铜防外泄，用铁乃奇画。
    一利伏一弊，救弊要得策。
    持货贸官券，舍此莫衣食。
    钱货天下用，铁乃限南北。
    坐令两淮民，块处断留易。
    计铁取券直，十九收六七。
    朝贤爱淮民，此困盍矜恤。
    铜铁均国宝，通变岂无术。
    近甸视远地，未可岐畛域。
    况今苦倒垂，倚待振焚溺。
    缘江八郡尔，杂用顾何失。
    官券朝北来，淮俗暮安宅。
    即今私铸断，胡尚胶今昔。
    吾贫复淮人，计势不容默。

陈造　遣兴次前韵
    斫水蕲断流，捻盐宁疗渴。
    区区守荒学，笼鸟眩樊遏。
    向来麋鹿姿，只可樵牧活。
    始其事诵数，魄似穷鬼夺。
    文字取憎疾，见谓蜩螗聒。
    回首辈行人，班剑或朝谒。
    方嗟沈带减，正坐河鱼孽。
    分无青云上，但有枯策阅。
    峨峨指顶地，群口免骚屑。
    醪敷儿为供，蜜脾手亲割。
    蔽帚非世用，槁梧取已说。
    非君莫逆者，此怀谁与说。
    反求每日诳，百行收一节。
    西来倾藁册，又满三百叶。
    暮年了无得，付子镜中雪。

陈造　强同年次子挽诗二首
    识子初衿佩，暂然自夙成。
    风猷乃公似，文字老夫惊。
    遽陨连城器，难推造物情。
    新宫漫仙伯，政复待君铭。

陈造　强同年次子挽诗二首
    弱岁不好弄，俯窥同队鱼。
    开编便头角，诸老办吹嘘。
    囊锦馀诗草，悲风忽輤车。
    人今埋玉恨，清泪洒衣裾。

陈造　清明西湖再次韵
    苏公旧堤东，增筑更千步。
    右为萦回溪，夹以葱青树。
    晴湖映碧山，诗客独多助。
    醉乡赴新约，书痴悔前误。
    况此好清明，清果随意具。
    向来计追欢，几为阴雨沮。
    今者成清游，仍免俗子污。
    斜阳不无情，似恋花柳住。
    春光念报答，襞笺须好句。
    此笔付此人，游客半鸳鸯。

陈造　庆元冬再到盱眙四首
    虎头山下参天柳，亲见栽时共我长。
    柳自摧残人自老，半生不抵熟黄粱。

陈造　庆元冬再到盱眙四首
    平日朝京此问途，如今一水剪坤舆。
    客来羡杀闲鸥鹭，北煮南飞得自如。

陈造　庆元冬再到盱眙四首
    醴筵曾作二年留，静镇人今郭细侯。
    望断江南空梦到，西风斜照白杨秋。

陈造　庆元冬再到盱眙四首
    日行荦确面孱颜，旧惯山居意易阑。
    见说烟云暝崷崒，北人争指画图看。

陈造　秋日
    梦蚁浪多忧，隙驹如许遒。
    凄凉一霜早，黄落万山秋。
    得失古青简，漂零予白头。
    不因多病过，始觉此生浮。

陈造　劝农书净居壁
    小出成休务，徐驱免戴星。
    风枝禽磔磔，烟陇麦青青。
    萧寺蜚尘外，行轩数刻停。
    剩呼黄发叟，看卧碧香瓶。
    庶富几无憾，耕桑饱所经。
    由衷痚直语，或可比闾听。

陈造　仁于庵
    {禾罢}稏围僧屋，檀栾隔槿篱。
    月池聊濯足，雪壁剩留诗。
    里社皆囷廪，钟鱼亦岁时。
    平生松隐赋，回首十年迟。

陈造　任满交割粹事致语口号
    黄堂冰峙两飞仙，不遣纤尘到绣筵。
    龙麝香中挥玉麈，蕙兰丛里釂金舡。
    即今别乘符初合，伫看丹墀璧再联。
    来岁凉颸生殿阁，帝觞同捧听钧天。

陈造　任满交割郡事致语口号
    星屏已喜一樽俱，嗣启芳筵合郡符。
    袅袅细香生玉醴，颸颸凉吹度冰壶。
    锦纹眩旋明回雪，云影依微觅贯珠。
    乘醉言分当卜夜，火城璧月共通衢。

陈造　瑞岩寺三首
    岭岫周围罅缝无，胜流三百鏁冰壶。
    客来误作囚山想，猛忆门前自坦途。

陈造　瑞岩寺三首
    横前石廪疑无地，步入莲宫别有天。
    说道三山环弱水，不应回首羡巢仙。

陈造　瑞岩寺三首
    已到平生未到山，朝来白水涨田间。
    要须乐事成三绝，更倩诗翁露一斑。

陈造　三山矶
    江头数群山，骈踪各峥嵘。
    兹山挺秀出，乃以三山名。
    三山戟拔立，离合烟云横。
    巨麓截水出，石转为微行。
    倒影射江北，阴森如未晴。
    盘涡触岸去，势若蛟龙争。
    狭岸束洪流，突怒起不平。
    舟楫复往来，立者胆为惊。

陈造　三月初晚晴寄高缙之三首
    东风扫积阴，残雨不敢漂。
    坏云裂裳帛，倒挂磴岭腰。
    鸟影不作暝，夕阳明山椒。
    安得上上头，风露永清宵。

陈造　三月初晚晴寄高缙之三首
    人家绣闺闲，湖上妆面新。
    湖山箫鼓中，鱼鸟安得驯。
    山灵建飞雨，净洗绮罗尘。
    即今堤边柳，为谁管残春。

陈造　三月初晚晴寄高缙之三首
    曲栏倚青冥，万井入指顾。
    湖光漾明霞，照我凭栏处。
    森木倦鸟归，遥空征鸿度。
    定知待月人，破竹有奇句。

陈造　散花注重晚泊
    略眼毛山夹，枯涸不可留。
    风帆劈箭去，辽少吹一沤。
    长年面死灰，死争如赴仇。
    一饭六十里，幸泊散花洲。
