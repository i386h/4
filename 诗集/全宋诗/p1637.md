<!-- { "loadSidebar": true } -->
    观书自适非求解，杖策徐行莫厌迟。
    俭素何妨贫胜富，优游真是乐忘饥。
    虽然调乐无千指，尽喜当歌有十眉。
    报谒要须亲自到，赴筵直以散为期。
    醉翁雅意非谋醉，棋社清欢岂为棋。
    白发只宜甘散诞，红尘任彼自奔驰。
    安舆来往长陪侍，此意终身誓不移。

楼钥　朱季公寄诗有怀真率之集次韵
    伊昔羊尹临丹阳，真率之名初滥觞。
    香山尚齿当会昌，卧云不羡坐岩廊。
    七人各列官与乡，年德俱高世所臧。
    丙午同甲遥相望，清谈生风相琅琅。
    耆英人物尤轩昂，赋诗远追白侍郎。
    文富归休寿而康，衣冠十二何锵锵。
    吾乡五老如雁行，至今月评尚推扬。
    家舅仕宦接王杨，眉寿遂及渭水姜。
    我如伤禽趁鸾凤，忽惊骑箕归银潢。
    向来雅约犹宝藏，菜羹草具烹彘肪。
    四皓中间有夏黄，蔼蔼义风夸句章。
    年来抱痾久在床，同社阔别如河梁。
    君尝远宦踰沅湘，又向封川憩甘棠。
    瘴雨蛮烟暗桄榔，何时归安朝士坊。
    忽传新诗几生光，敛衽正色而寒芒。
    诗境几成破天荒，徐为续貂未须忙。
    静揣归期应未央，归纵未衰亦老苍。
    莫年甘与子同裳，何事相望天一方。

楼钥　朱南剑挽词
    再世文章伯，三朝侍从臣。
    传家推笃学，游宦肯谋身。
    别驾歌章水，甘棠想剑津。
    虚堂两遗像，谁不倍伤神。

楼钥　朱南剑挽词
    朔望第一客，巡寮意更亲。
    有诗欣和韵，不饮喜娱宾。
    名帖藏中古，珍茶试早春。
    据鞍犹矍铄，何遽迹成陈。

楼钥　朱南剑挽词
    棋战久不对，对盟亦寖寒。
    方期会真率，乃尔变悲欢。
    岁晚本无憾，情深那忍看。
    佳城何处是，东望涕汍澜。

楼钥　朱坡史居士挽词
    岩邑富人物，才惟史氏多。
    流传有丹桂，遗逸叹朱坡。
    学饱终难售，诗成只自哦。
    空余著书在，令子挹余波。

楼钥　朱坡史居士挽词
    交友俱名士，仪曹礼意周。
    使华临夏口，诗兴共南楼。
    喜得江山助。还同汗漫游。
    更烦贤宅相，相与发潜幽。

楼钥　朱婺州挽词
    治行古循吏，风稜真谏官。
    锄奸清远徼，持重息群讙。
    久弄赵尧印，重弹贡禹冠。
    去天才尺五，惜不见长安。

楼钥　诸莹拜扫晚归长汀
    雨意早垂垂，寒云晚更低。
    空中时散点，道上不成泥。
    绿柳桃相映，黄花麦与齐。
    迂回余百里，喜见旧松堤。

楼钥　竹
    蛰宫惊起两龙角，蛟室未呈双水犀。
    同本君为分鲁卫，清风应不愧夷齐。

楼钥　祝通判挽词
    坦坦曾无我，休休蚤见几。
    虚舟宁忤物，抱瓮自忘机。
    老去心逾肝，归来事已非。
    赏延推不及，有子尚家肥。

楼钥　祝通判挽词
    花县弦歌化，莲城水竹居。
    旧寮情义厚，近别信音疏。
    不作三刀梦，空垂别驾车。
    新阡何处是，东望倍欷歔。

楼钥　资圣寺
    野溪清浅度危桥，径策枯筇上紫霄。
    晓雾暗蒸山寺雨，松风深隐海门潮。
    浮杯水涨人何在，洗钵池清意已消。
    又上乐亭基上望，云山万里更逍遥。

楼钥　子成兄年八十六史子久八十二舅氏八十一会于适斋次韵二绝
    堂中三寿喜同时，黄发相逢齿更儿。
    参坐共谈宣政旧，风流不许后生知。

楼钥　子成兄年八十六史子久八十二舅氏八十一会于适斋次韵二绝
    闾里旧游能几人，适斋犹有笔如神。
    莫言二老升沈异，各现宰官居士身。

楼钥　子方移守四明见於浙江亭
    春初送别欠诗篇，岁晚还欣受一廛。
    都骑始闻临浙水，先声久已讋鄞川。
    里人见说俱延颈，海峤从今定息肩。
    夜夜故山频入梦，为君端欲买归船。

楼钥　自柯山归再过苍岭
    雨后过苍岭，平生行路难。
    危层惊步滑，绝涧觉心寒。
    就岭山逾险，趋平谷更盘。
    年来轻世故，不作险涂看。

楼钥　走笔送僧义冲
    一气行太虚，流形纷不齐。
    要之本无物，洞然无足疑。
    梵志有至言，还我未生时。
    烧了似不曾，亦有毛僧词。
    冲师名家子，少年习裘箕。
    谈吐霏木屑，落笔皆珠玑。
    自称十年来，不复念作诗。
    空门坐枯禅，绮语知昨非。
    闻之意已消，谈笑到日西。
    习气终未尽，旧编还自携。
    秀句堪供佛，古作力可追。
    爱玩不去手，未免成一痴。
    又欲上西湖，驻锡来语离。
    我生堕宿业，笔砚置藩篱。
    拔擢困胃肾，未老神已疲。
    几欲焚故藁，要使心清夷。
    君诗既不作，何不等弃之。
    万事都放下，一意探玄机。
    语罢复自笑，无使高人知。
    作诗固无用，参禅亦胡为。
    劝人反自蹈，此纸何必挥。
    不如两俱忘，他时赤体归。

楼云卧　都下作
    红尘车怼道，曾向闹中看。
    贵贱人多等，利名心一般。
    侯门崇嗜欲，客路薄孤寒。
    谁肯翻然悟，寻仙求大丹。

卢宾　游虎丘
    相期到虎丘，出郭始乘舟。
    旷野云山路，平原水国秋。
    客心还未喜，木叶已先愁。
    那得真僧在，重教石点头。

卢察　留题浯溪
    口后声名人始贵，真卿笔札次山文。
    二贤若使生同世，□□口悲不放君。

卢察　再题浯溪
    逆孽滔天乱大伦，忠邪淆杂竟何分。
    欲知二圣巍巍力，止在浯溪一首文。

卢传霖　句
    寒乡只顾春来早，暖日暄风尽荡摩。

卢蹈　绝句
    客怀耿耿自难宽，老傍京尘更鲜欢。
    远梦已回窗不晓，杏花同度五更寒。

卢多逊　哀挽诗
    军门半掩槐花宅，每过犹闻器临声。
    渐穷老仆慵看马，着惨佳人懒按筝。
    诗侣酒徒消散尽，一场春梦越王城。

卢多逊　南水村
    珠崖风景水南村，山下人家林下门。
    鹦鹉巢时椰结子，鹧鸪啼处竹生孙。
    渔监家给无虚市，禾黍年登有酒尊。
    远客杖藜来往熟，却疑身世在桃源。

卢多逊　新月应制
    太液池边看月时，好风吹动万年枝。
    谁家玉匣开新镜，露出清光些子儿。

卢方春　寄赵东阁
    栈阁传铃夜已深，下方方沸管弦音。
    霜飞初气侵清坐，月耿斜晖促苦吟。
    蓍草只知浮世呈，灯花难说隐人心。
    依然流水高山意，我欲从之学鼓琴。

卢方春　莲塘
    莲塘有清气，永认千周窗开。
    引滴不待瓢，折筩为酒杯。
    饮罢坐閒石，林杪风徐来。
    仰天忽大笑，微吟行绿苔。

卢方春　水云园池
    贪山上水楼，一望一层秋。
    幽抱发朗咏，惊飞双白鸥。
    斯文今寂寞，诸老旧风流。
    渔者亦乐此，扣舷清夜游。

卢方春　送陆侍御归越
    喈喈风雨余，出昼意何如。
    镜里无惭色，囊中有谏书。
    寒崖立松柏，清庙失璠玙。
    海内看霜月，光明只似初。

卢方春　窄岭
    危岭恶有名，窄岭险无数。
    石鼻卷我车，石牙隐我步。
    空冈虫九头，黑身眼四顾。
    掷之声愈厉，飞前使人怖。
    想当开陃时，已是樵猎路。
    茅臭不成山，瀑断不成布。
    丫岩升恶猿，蹄涔立饥鹭。
    芦花大如钱，况乃时寒泎。
    遐征误假道，抚景自作恕。
    林壑非出伦，笔砚不入务。
    脚怠宿未投，天低日俄暮。

卢方春　赵几道处见赵端行所作
    新诗夺我目瞳光，哦出松根琥珀香。
    李白未题芸草署，郄诜重入桂花乡。
    远天閴寂无雷电，南地清凉有雪霜。
    欲到琴□先谒府，满城清嶂照斜阳。

卢方春　陟驼巘
    雨凉陟驼巘，转历九十折。
    短竹亦自阴，小家亦自洁。
    寻草补断蹊，行人以旱说。
    农哭眼睛落，天懒霹雳歇。
    斯民谓天懒，对此予心热。
    凭高览清旷，一峰一气结。
    峰下桔槔人，踏水脚如血。
    短短赤赤秧，传供毒蝗舌。
    太息重凝眸，青青天骨出。

卢刚　灵岩感怀
    摩挲石刻拜方兴，误国从初恨老秦。
    十六州归仍遗虏，百馀年事语谁人。
    出师表在今如始，堕泪碑存旧似新。
    江水江花岂终极，风光一任转青春。

卢革　诗一首
    痓嶂最惊目，排青隐星络。
    双溪颇醒心，激素出林薄。

卢革　送程给事知越州
    金门人访竹林人，云向蓬莱驻书轮。
    百越江山初作主，五湖图史未生尘。
    劝耕定带齐船雨，卷白应留燕榭春。
    论道频年有虚席，捕风一声好收身。
    校书朱君示及园居胜概新篇一轴皆有標目轧成长调格诗奉记清{左足右属}。
    姑苏右浙会，园榭森相望。
    之子脱名锁，自主无何乡。
    虚堂布遗经，周孔之文章。
    静斋播风雅，弦音日洋洋。
    吮豪濯曲溪，泚墨散芳塘。
    抱琴独登台，望山闲涉罔。
    钓渚阅游泳，竹路排青苍。
    亭幽小勺迥，红白相低昂。
    予此谢病归，旅吴岁月长。
    常闻君园胜，欲往两足僵。
    开缄味题咏，恍若披图详。
    吾闻玉川子，破屋洛之阳。
    东野废官守，止坐丛濑傍。
    岂如吾子乐，游息蔼有方。
    朝延日清明，百官良弛张。
    子既难其进，论撰亦有光。
    退之谓子厚，穷久道益强。
