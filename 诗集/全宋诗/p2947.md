<!-- { "loadSidebar": true } -->
王安石　集禧观池上咏野鹅
    池上野鹅无数好，晴天镜里雪毰毸。
    似怜喧暖鸣相逐，疑恋宽闲去却回。
    京洛尘沙工点污，江湖砫弋饱惊猿。
    羽毛的的人难近，嗟此谋身或有才。

王安石　己未耿天骘著作自乌江来予逆沈氏妹于白鹭洲遇雪作此诗寄天骘
    朔风积夜雪，明发洲渚净。
    开间望锺山，松石皓相映。
    故人过我宿，未尽跻攀兴。
    而我方渺然，长沙一归艇。
    款段庶可策，柴荆当未暝。
    与子出东冈，墙西扫新径。

王安石　记梦
    月入千江体不分，道人非复世间人。
    锺山南北安禅地，香火他时共两身。

王安石　季春上旬苑中即事
    辇路行看斗柄东，帘垂殿阁转春风。
    树林隐翳灯含雾，河汉欹斜月坠空。
    新蕊漫知红簌簌，旧山常梦直丛丛。
    赏心乐事须年少，老去应无日再中。

王安石　既别羊王二君与同官会饮于城南因成一篇追寄
    赤车使者白头翁，当归入见天门冬。
    与山久别悲匆匆，泽泻半天河汉空。
    羊王不留行薄晚，酒肉从容追路远。
    临流黄昏席未卷，玉壶倒尽黄金盏。
    罗列当辞更缱绻，预知子不空青眼。
    严徐长卿误推挽，老年挥翰天子苑。
    送车陆续随子返，坐听城鸡肠宛转。

王安石　寄碧岩道光法师
    去马来车扰扰尘，自难长寄水云身。
    碧岩後主今为客，何况开山说法人。

王安石　寄伯兄
    身留海上去何时，只看春鸿北向飞。
    安得先生同一饮，蕨芽香嫩鯻鱼肥。

王安石　寄蔡氏女子二首
    建业东郭，望城西堠。
    千嶂承宇，百泉绕溜。
    青遥遥兮纚属，绿宛宛兮横逼。
    积李兮缟夜，崇桃兮炫昼。
    兰馥兮众植，竹娟兮常茂。
    柳蔫绵兮含姿，松偃蹇兮献秀。
    鸟跂兮下上，鱼跳兮左右。
    顾我兮适我，有斑兮伏兽。
    感时物兮念汝，迟汝归兮携幼。

王安石　寄蔡氏女子二首
    我营兮北渚，有怀兮归女。
    石梁兮以苫盖，绿阴阴兮承宇。
    仰有桂兮俯有兰，嗟汝归兮路岂难。
    望超然之白云，临清流而长叹。

王安石　寄蔡天启
    杖藜缘堑复穿桥，谁与高秋共寂寥。
    伫立东冈一搔首，冷云衰草暮迢迢。

王安石　寄茶与和甫
    彩绛缝囊海上舟，月团苍润紫烟浮。
    集英殿里春风晚，分到并门想麦秋。

王安石　寄茶与平甫
    碧月团团堕九天，封题寄与洛中仙。
    石楼试水宜频啜，金谷看花莫漫煎。

王安石　寄陈宣叔
    扁舟欲动更徘徊，一笑相看病眼开。
    事忤贵人今见节，政行豪县众称材。
    忽惊岁月侵双鬓，却喜山川共一杯。
    落日乱流江北去，离心犹与水东回。

王安石　寄程给事
    忆昔都门手一携，春禽初向苎萝啼。
    梦回金殿风光别，吟到银河月影低。
    舞急锦腰迎十八，酒酣金盏照东西。
    何时得遂扁舟去，邂逅从君访剡溪。

王安石　寄酬曹伯玉因以招之
    寒鸦对立西风树，幽草环生白露庭。
    清坐苦无公事扰，高谈时有故人经。
    思君异日投朱绂，过我何时载渌醽。
    及此江湖气萧爽，最宜相值倒吾瓶。

王安石　寄纯甫
    塞上无花草，飘风急我归。
    梢林听涧落，卷土看云飞。
    想子当红蕊，思家上翠微。
    江寒亦未已，好好著春衣。

王安石　寄道光大师
    秋雨漫漫夜朝复，可嗟蔀屋望重霄。
    遥知宴坐无余念，万事都从劫火烧。

王安石　寄丁中允
    人生九州闲，泛泛水中木。
    漂浮随风波，邂逅得相触。
    始我与夫子，得官同一州。
    相逢皆偶然，情义乃绸缪。
    我於人事疏，而子久矣修。
    磨砻以成我，德大不可酬。
    乖离今六年，念子未尝休。
    岂不道相逢，但得顷刻留。
    欢喜不满颜，长年抱离忧。
    古人有所思，千里驾车牛。
    如何咫尺间，而不与予游。
    顾惜五斗米，无辜自拘囚。
    念彼磊落者，心颜两惭羞。
    剡山碧榛榛，剡水日夜流。
    山行苦无巇，水浅亦可舟。
    使君子所善，来檄自可求。
    何时子来意，待子南山头。

王安石　寄二弟时往临川
    萧条冬风高，吹我冠上霜。
    我行岁已寒，悲汝道路长。
    持以犬马心，千里不得将。
    使汝身百忧，辛苦冒川梁。
    青灯照诗书，仰屋涕数行。
    不有亲戚思，讵知远游伤。

王安石　寄福公道人
    帝力护禅林，沧洲侧布金。
    楼依水月观，门接海潮音。
    开士但软语，游人多苦吟，
    曾同方丈宿，灯火夜沉沉。

王安石　寄国清处谦
    三江风浪隔天台，想见当时赋咏才。
    近有高僧飞锡去，更无余事出山来。
    猿猱历历窥香火，日月纷纷付劫灰。
    我欲相期谈实相，东林何必谢刘雷。

王安石　寄韩持国
    渌绕宫城漫漫流，鹅黄小蝶弄春柔。
    问知公子朝陵去，归得花时却自愁。

王安石　寄和甫
    水村悲喜拆书看，闻道并州九月寒。
    忆得此时花更好，举家怜女不同盘。

王安石　寄黄吉甫
    学兼文武在吾曹，别後应看虎豹韬。
    欲问庙堂谁镇抚，尚传边塞敢惊骚。
    旌旗急引飞黄下，烽火遥连太白高。
    闻说荆人亦憔悴，家家还愿献春醪。

王安石　寄黄吉甫
    朱颜去似朔风惊，白发多於野草生。
    挟策读书空有得，求田问舍转无成。
    解鞍乌石冈边坐，携手辛夷树下行。
    今日追思真乐事，黄尘深处走鸡鸣。

王安石　寄金陵传神者李士云
    衰容一见便疑真，李子挥毫故有神。
    欲去锺山终不忍，谢渠分我死前身。

王安石　寄郎侍郎
    两朝人物叹贤豪，凛凛清见晚见褒。
    江汉但归沧海阔，丘陵难学太山高。
    放怀诗酒机先息，回首功名世自劳。
    久愿作公樽俎客，恨无三亩斲蓬蒿。

王安石　寄李道人
    李生富汉亦贫儿，人不知渠只我知。
    跳过六轮中耍峭，养成三界外愚痴。

王安石　寄李士宁先生
    楼台高耸间晴霞，松桧阴森夹柳斜。
    渴愁如箭去年华，陶情满满倾榴花。
    自嗟不及门前水，流到先生云外家。

王安石　寄平甫
    少时为学岂身谋，欲老低徊各自羞。
    乘马从徒真扰扰，求田问舍转悠悠。
    弦歌旧国平生乐，鞍马新年几日留。
    坐想摇鞭杨柳路，春风先我入皇州。

王安石　寄平甫弟衢州道中
    浅溪受日光炯碎，野林参天阴翳长。
    幽鸟不见但闻语，小梅欲空犹有香。
    长年无可自娱戏，远游虽好更悲伤。
    安得冬风一吹汝，手把诗书来我旁。

王安石　寄虔州江阴二妹
    贡水日夜下，下与章水期。
    我行二水间，无日不尔思。
    飘若越鸟北，心常在南枝。
    又如岐首蛇，南北两欲驰。
    逝者日已远，百忧讵能追。
    生存苦乖隔，邂逅亦何时。
    女子归大道，善怀见於诗。
    庶云留汝车，慰我堂上慈。

王安石　寄阙下诸父兄兼示平甫兄弟
    父兄为学众人知，小弟文章亦自奇，
    家势到今宜有後，士才如此岂无时。
    久闻阳羡溪山好，颇与渊明性分宜。
    但愿一门皆贵仕，时将车马过茆茨。

王安石　寄深州晁同年
    秀色归荒陇，新声换氄毛。
    日催花蕊急，云避雁行高。
    驻马旌旗暖，传觞鼓吹豪。
    班春不知负，短发为君搔。

王安石　寄沈道原
    城郭千家一弹丸，蜀冈拥肿作蛇蟠。
    眼前不道无苍翠，偷得锺山隔水看。

王安石　寄沈鄱阳
    离家当日尚炎风，叱驭归时九月穷。
    朝渡藤溪霜落後，夜过麾岭月明中。
    山川道路良多阻，风俗谣言苦未通。
    唯有鄱君人共爱，流传名誉满江东。

王安石　寄慎伯筠
    世网挂士如蛛丝，大不及取小缀之。
    宜乎倜傥不低敛，醉脚踏倒青天低。
    前日才能始谁播，一口惊张万夸和。
    雷公诉帝喘欲吹，咸恐声名塞天破。
    文章喜以怪自娱。不肯裁缩要有余。
    多为峭句不姿媚，天骨老硬无皮肤。
    人传书染莫对当，破卵惊出鸾凤翔。
    人间下笔不肯屈，铁索急缠蛟龙僵。
    少年意气强不羁，虎胁插翼白日飞。
    欲将独立夸万世，笑诮李白为疾儿。
    四天无壁才可家，醉胆愤痒遣酒拏。
    欲偷北斗酌竭酒，力拔太华镳鲸牙。
    世儒口软声似蝇，好於壮士为忌憎。
    我独久仰愿一见，浩歌不敢儿女声。

王安石　寄胜之运使
    萧然生事委江皋，壮士何尝似钓鳌。
    千里得书来见约，一朝乘兴去忘劳。
    已将流景休谈笑，聊为知音破郁陶。
    正是东风将欲发，湖山春色助挥毫。

王安石　寄石鼓寺陈伯庸
    鲸海无风白日闲，天门当面险难攀。
    尘埃掉臂离长陌，琴酒和云入旧山。
    仁义未饶轩冕贵，功名莫信愧神悭。
    郭东一点英雄气，时伴君心夜斗间。

王安石　寄四侄旊二首
    数篇持往助欢咍，想见封题手自开。
    春草已生无可句，阿连空复梦中来。

王安石　寄四侄旊二首
    一日东冈上几回，百重云水隔苏台。
    遥知别後诗无数，黄犬归时总寄来。

王安石　寄孙正之
    少时已感韩子诗，东西南北俱欲往。
    新年尤觉此语悲，恨无羽翼超惚恍。
    肺肝欲绝形骸外，涕洟自落衣巾上。
