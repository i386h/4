<!-- { "loadSidebar": true } -->
    嘘呵可云兴，涵煦草木茂。
    皆由一静功，变化生万有。
    千古无动摇，两仪等悠久。
    吁嗟人心危，六凿互攻斗。
    眇焉方寸微，怵彼群物诱。
    扰扰无宁期，得不易衰朽。
    汝今志于学，一念贵操守。
    天真浚其源，人伪窒其窦。
    冶容命之斧，妖声性之寇。
    腊毒由厚味，乱德本醇酎。
    当如御雠敌，岂但恶恶臭。
    斂然肃襟灵，神物森左右。
    融融湛虚明，役役息纷揉。
    还吾性之仁，万善此其首。
    但存达德三，可卜与龄九。
    不胜玉女心，持用荐杯酒。

真山民　百舌
    花间报晓晴，巧弄百般声。
    未可嫌饶舌，犹胜雁不鸣。

真山民　兵后刘秀宽见过
    冉冉岁云暮，閒居安所之。
    途穷身是累，痛定语犹悲。
    衰鬓数茎雪，空囊一卷诗。
    儒衣例如此，惜也不逢时。

真山民　兵后寓舍送春
    触景多怀旧，凭栏易怆神。
    飞花游荡子，古木老成人。
    世换山如醉，田荒草自新。
    乡关渺何处，回首暗风尘。

真山民　泊白沙渡
    日暮片帆落，渡头生暝烟。
    与鸥分渚泊，邀月共船眠。
    灯影渔舟外，湍声客枕边。
    离怀正无奈，况复听啼鹃。

真山民　泊舟严滩
    天色微茫入暝钟，严陵滩上系孤篷。
    水禽与我共明月，芦叶同谁吟晚风。
    隔浦人家渔火外，满江愁思笛声中。
    云开休望飞鸿影，身即天涯一断鸿。

真山民　草
    草枯根不死，春到又敷荣。
    独有愁根在，非春亦自生。

真山民　陈云岫爱骑驴
    君不学少陵骑驴金华春，一生旅食长悲辛。
    又不学浪仙骑驴长安市，凄凉落叶秋风里。
    却学雪中骑驴孟浩然，冷湿银镫敲吟鞭。
    梅花溪上日来往，身迹懒散人中仙。
    有时清霜松下路，松风萧萧驴耳竖。
    据鞍傲兀四无人，牧子骑牛相尔汝。
    劝君但骑驴，行路稳，
    姑徐徐。九折畏途鞭快马，
    年来曾覆几人车。

真山民　初冬
    林叶新经数夜霜，地炉独拥一山房。
    尘书邀我共高阁，浊酒劝人归醉乡。
    费省家贫还似富，身閒日短亦如长。
    梅花苦欲催吟兴，又破梢头半点香。

真山民　初夏
    一叶薰风带暑回，雨添浓翠暗庭槐。
    不随春去莺犹在，好竞时妆榴又开。
    剪尺旋栽新白苧，杯盘聊荐旧青梅。
    箧中敝扇投閒久，依旧团团入手来。

真山民　初夏访刘道士
    白云随杖履，伴我到山房。
    暑薄疑天别，林深见路长。
    {术八换儿}芝皆道味，花竹亦诗香。
    更待荷花后，来分半榻凉。

真山民　除夜约张梅境饮
    今日又除夕，君能为我来。
    烛光红照席，酒浪绿摇杯。
    腊带愁吟去，春随笑脸回。
    相看俱健在，莫管几华催。

真山民　春感
    春光元自好，我却为春愁。
    但见柳青眼，不知人白头。
    一身浮似寄，百岁去如流。
    赖有芒樽在，花前日醉游。

真山民　春闺词
    愁锁眉尖未肯消，何心更待两蛾娇。
    一春螺黛浑无用，付与东风染柳条。

真山民　春日
    韶光今几许，我欲问流莺。
    花影扫不去，草根锄又生。
    心空诸妄息，身老万缘轻。
    正是春风好，幽兰不肯争。

真山民　春晓山行
    风扫连阴作快晴，瘦筇伴我出山扃。
    路从初日红边过，人在野花香里行。
    古木殊无趋世态，幽禽懒作弄春声。
    棕鞋踏遍山南北，只与白云相送迎。

真山民　春晓雨
    破晓檐花未放乾，披衣和梦倚阑干。
    酿成苔晕地犹湿，老尽莺声风正寒。
    无客醉敲金镫响，有人睡怯翠衾单。
    牡丹一夜成消瘦，下却珠帘不忍看。

真山民　春晓园中
    绿阴留我立，清晓小阑东。
    林外一鸠雨，柳边双燕风。
    吟怀愁渺渺，春事去匆匆。
    莫恨芳菲尽，葵榴花又红。

真山民　春行
    东风物物新，花外步清晨。
    蕉叶卷舒雨，鸠声问答春。
    园林三月景，诗酒百年身，
    试数交游侣，如今有几人。

真山民　春行
    短帽轻衫步履迟，微暄天怕乍晴时。
    池融嫩碧消残冻，春剪新红缀旧纭。
    岚翠滴衣堪入画，禽声到耳足供诗。
    东风苦欲招人醉，频掉桥西卖酒旗。

真山民　春游和胡叔芳韵
    春光泼眼明，占胜得新亭。
    棠醉风扶起，柳眠莺唤醒。
    非无杯泛绿，安得鬓皆青。
    且事日为乐，歌声莫暂停。

真山民　春游阻雨次韵
    田里熈熈便是春，追游何必艳阳辰。
    打门吏少花村静，听雨高眠亦可人。

真山民　次李林居春晓游园
    灭没晨曦弄淡晴，追随杖履行间亭。
    花逢酒侣容先醉，柳见诗人眼乘青。
    三月光阴半流水，百年身世一浮萍。
    啼鹃只管催春去，不道衰翁已怕听。

真山民　次韵潘恕堂见寄
    抱瓮区区老汉阴，空斋拥鼻日长吟。
    青山隔截市朝面，白发消磨豪杰心。
    书即无成休学剑，贵无可买耻言金。
    情知不入鸳鸾侣，赖有鸥盟尚可寻。

真山民　次韵章剑溪山居
    想无书赴陇，林鹤莫惊猜。
    曳杖云同出，开檐山自来。
    池堪供洗砚，篱不碍观梅。
    静倚长松立，藤花点翠苔。

真山民　丹山书堂
    作室悬知要肯堂，而翁家学颇增光。
    一朝衿佩儒簪合，千古诗书屋壁香。
    临曲烟霞归羽馆，钟山风月落僧房。
    如何只揭精庐扁，解续斯文气焰长。

真山民　道逢过军投宿山寺
    穷途欲焉往，薄暮此相投。
    蟋蟀数声雨，芭蕉一寺秋。
    乡关来枕畔，时事上眉头。
    长叹为僧好，今逢更说愁。

真山民　东粤庙
    颓阑斜照纲昧丝，陈迹凄凉万古悲。
    柘水尚鸣亡国怨，山松曾见受封时。
    碑因苔蚀无完字，城为田侵失旧基。
    当日东瓯知几战，如今赢得一荒祠。

真山民　冬暮小斋
    布袜青鞋敝絮袍，松扉柴几小衡茅。
    云酣才酿腊三月，梅吐又横春一梢。
    炭为骤寒偏索价，酒因不饮懒论文。
    穷年兀兀从人笑，未用多方作解嘲。

真山民　冬雪
    雪冻飞禽少，林深落叶多。
    寒塘倒山影，空欲答樵歌。
    不有梅花在，其如诗思何。
    霜风吹落帽，应叹鬓丝皤。

真山民　读刘元城言行录
    一扫权奸九十章，七州不惮历炎荒。
    黄粱富贵百年短，青史是非千载长。
    丞相虽存心已死，先生既葬骨犹香。
    向令铁汉常留在，天下何缘有靖康。

真山民　独坐
    寒斋淡无味，孤坐思悠悠。
    时事三缄口，年光一转头。
    有书遮老眼，无药疗閒愁。
    假使丹心在，衰迟也合休。

真山民　杜鹃花得红字
    愁锁色云往事空，只将遗恨寄芳丛。
    归心千古终难白，啼血万山多是红。
    枝带翠烟深夜月，魂飞锦水旧东风。
    至今染出怀乡恨，长挂长人望眼中。

真山民　渡江之越宿萧山县
    昨夜大江舟，今宵小驿楼。
    只身千里客，孤枕一灯秋。
    市酒难成醉，乡书莫寄愁。
    胸中无史记，浪作会稽游。

真山民　访李延不值
    白云满空山，山空不未归。
    拄杖莫敲门，恐惊白云飞。

真山民　奉和颇动游兴呈云耕叔祖
    节遇中和景渐暄，自摩倦眼望前村。
    雕锼花柳春无迹，沐浴山川雨有恩。
    忆昔踏青终日醉，如今垂白几人存。
    未应便作衰翁看，藉草犹堪倒一樽。

真山民　高帝
    未央前殿养亲时，想记当年俎上危。
    借问杯羹何等语，如今安用玉卮为。

真山民　孤标上人留宿
    山僧留我宿，我亦似山僧。
    香茗半瓯雪，寒虀一筹冰。
    廊风响黄叶，壁雨暗青灯。
    参透诗三昧，何须契一乘。

真山民　观书自叹
    皓首抱遗经，堪怜误一生。
    空共蠹虫饱，自作忍饥声。

真山民　光霁阁晚望
    一阁纳万象，危阑俯渺茫。
    白沙难认月，黄叶易为霜。
    宿鸟投烟屿，归樵趁野航。
    孤吟谁是伴，渔笛起沧浪。

真山民　吉水夜泊
    入夜始维舟，黄芦古渡头。
    眠鸥知让客，飞过蓼花洲。

真山民　寄郭月篷
    烟波秋草外，活计一渔篷。
    淡月明寒苇，新霜醉晓枫。
    身虽殊出处，道岂有穷通。
    俯仰看人面，何如数过鸿。

真山民　閒居
    虚明两竹窗，济楚一书房。
    风动鸟移树，花香蝶过墙。
    身安知病少，昼静觉春长。
    未必全无事，终焉也胜忙。

真山民　閒居漫赋
    纷纷裘马走红尘，赖得閒边可著身。
    商岭定无屠狗客，云台岂有钓鱼人。
    溪山萧散青芒履，风月夷犹乌角巾。
    万事如棋君看取，一番局面一番新。

真山民　閒吟初冬
    一架琴书一笔床，杜门荏苒送年光。
    囊空儘可偿诗债，脚倦犹能入醉乡。
    即老菊花偏耐久，未开梅蕊已先香。
    眼边管领閒风景，不识人间更有忙。

真山民　閒中
    敢咎章缝解误人，甘於閒处著閒身。
    腹中书在温仍熟，梦里诗成记不真。
    引鹤徐行三迳晓，约梅同醉一壶春。
    今朝有喜谁知得，新换衔头号散民。

真山民　江楼秋夕
    楼高古城绕，无奈漏声催。
    幽梦风吹断，新吟月送来。
