<!-- { "loadSidebar": true } -->
    晴陌便当联骑去，春风任放百花开。
    文章纸贵争驰誉，朝野人言庆得才。
    共向丹墀侍临选，莫惊鳞鬣化风雷。

欧阳修　和丁宝臣游甘泉寺
    江上孤峰蔽绿萝，县楼终日对嵯峨。
    丛林已废姜祠在，事迹难寻楚语讹。
    空余一派寒岩侧，澄碧泓渟涵玉色。
    野僧岂解惜清泉，蛮俗那知为胜迹。
    西陵老令好寻幽，时共登临向此游。
    欹危一迳穿林樾，盘石苍苔留客歇。
    山深云日变阴晴，涧栢岩松度岁青。
    谷里花开知地暖，林间鸟语作春声。
    依依渡口夕阳时，却望层峦在翠微。
    城头暮鼓休催客，更待横江弄月归。

欧阳修　和对雪忆梅花
    昔官西陵江峡间，野花红紫多斓斑。
    惟有寒梅旧所识，异乡每见心依然。
    为怜花自洛中看，花上蜀鸟啼绵蛮。
    当时作诗谁唱和，粉蕊自折清香繁。
    今来把酒对残雪，却忆江上高楼山。
    群花四时媚者众，何独此树令人攀。
    穷冬万木立枯死，玉艳独发陵清寒。
    鲜妍皎如镜里面，绰约对若风中仙。
    惜哉北地无此树，霰雪漫漫平沙川。
    徐生随我客此郡，冰霜旅舍逢新年。
    忆花对雪晨起坐，清诗宝铁裁琅玕。
    长河风色暖将动，即看绿柳含春烟。
    寒斋寂寞何以慰，卯杯且醉酣午眠。

欧阳修　和公仪试进士终场有作
    朝家意在取遗才，乐育推仁亦至哉。
    本欲励贤敦古学，可嗟趋利竞朋来。
    昔人自重身难进，薄俗多端路久开。
    何异鱣鲂争尺水，巨鱼先已化风雷。

欧阳修　和公仪赠白鹇
    梅公怜我髭如雪，赠以双禽意有云。
    但见寻常思白兔，便疑不解醉红裙。
    吟斋虽喜留闲客，野性宁忘在岭云。
    我有铜台方尺瓦，◇非玉案欲酬君。

欧阳修　和韩学士襄州闻喜亭置酒
    ◇巐高城汉水边，登临谁与共跻攀。
    清川万古流不尽，白鸟双飞意自闲。
    可笑沉碑忧岸谷，谁能把酒对江山。
    少年我亦曾游目，风物今思一梦还。

欧阳修　和江邻几学士桃花
    草上红多枝上稀，芳条绿萼忆来时。
    见桃著子始归後，谁道仙花开落迟。

欧阳修　和较艺将毕
    槐柳来时绿未匀，开门节物一番新。
    踏青寒食追游骑，赐火清明忝侍臣。
    拂面蜘蛛占喜事，入帘蝴蝶报家人。
    莫瞠年少思归切，白发衰翁尚惜春。

欧阳修　和较艺书事
    相随怀诏下天阍，一锁南宫隔几旬。
    玉麈清谈消永日，金◇美酒惜余春。
    杯盘饧粥春风冷，池馆榆钱夜雨新。
    犹是人间好时节，归休过我莫辞频。

欧阳修　和景仁试明经大义多不通有感
    庠序制犹阙，乡闾教不行。
    古於经学政，今也艺虚名。
    来者益可鄙，待之因愈轻。
    无徒诮其陋，讲劝在公卿。

欧阳修　和刘原甫平山堂见寄
    督府繁华久已阑，至今形胜可跻攀。
    山横天地苍茫外，花发池台草莽间。
    万井笙歌遗俗在，一◇风月属君闲。
    遥知为我留真赏，恨不相随暂解颜。

欧阳修　和刘原父澄心纸
    君不见曼卿子美真奇才，久已零落埋黄埃。
    子美生穷死愈贵，残章断◇如琼瑰。
    曼卿醉题红粉壁，壁粉已剥昏烟煤。
    河倾昆仑势曲折，雪压太华高崔嵬。
    自从二子相继没，山川气象皆低摧。
    君家虽有澄心纸，有敢下笔知识哉。
    宣州诗翁饿欲死，黄鹄折翼鸣声哀。
    有时得饱好言语，似听高唱倾金罍。
    二子虽死此翁在，老手尚能工翦裁。
    奈何不寄反示我，如弃正论求俳诙。
    嗟我今衰不复昔，空能把卷阖且开。
    百年干戈流战血，一国歌舞今荒台。
    当时百物尽精好，往往遗弃沦蒿莱。
    君从何处得此纸，纯坚莹腻卷百枚。
    官曹职事喜闲暇，台阁唱和相追陪。
    文章自古世不之，间出安知无後来。

欧阳修　和刘原父从幸後苑观稻呈讲筵诸公
    禁御皇居接，香畦镂槛边。
    分渠自灵沼，种稻满滮田。
    六毇名居首，三农政所先。
    擢茎蒙德茂，养实以时坚，
    擢茎蒙德茂，养实以时坚。
    晓谒龙墀罢，行瞻凤盖翩。
    粹容知喜色，嘉瑞奏丰年。
    衰病惭经学，陪游与俊贤。
    安知帝力及，但乐岁功全。
    拜赐秋风里，分行黼座前。
    自怜台笠叟，来缀侍臣篇。

欧阳修　和陆子履再游城西李园
    京师花木类多奇，常恨春归人不归。
    车马喧喧走尘土，园林处处锁芳菲。
    残红已落香犹在，羇客多伤涕自挥。
    我亦悠然无事者，约君联骑访郊圻。

欧阳修　和梅公仪尝茶
    溪山击鼓助雷惊，逗晓灵芽发翠茎。
    摘处两旗香可爱，贡来双凤品尤精。
    寒侵病骨惟思睡，花落春愁未解酲。
    喜共紫瓯吟且酌，羡君萧洒有余清。

欧阳修　和梅龙图公仪谢鹇
    有诗鹤勿喜，无诗鹇勿悲。
    人禽固异性，所趣各有宜。
    朝戏青竹林，暮栖高树枝。
    咿呦山鹿鸣，格磔野鸟啼。
    声音不相通，各以类自随。
    使鹤居笼中，垂头以听诗。
    鶢鸥享锺鼓，鱼鸟见西施。
    鹇鹤不宜争，所争良可知。
    蚍蜉与蚁子，为物固已微。
    当彼两交◇，勇如闻鼓鼙。
    有心皆好胜，未免争是非。
    於我一何薄，於彼一何私。
    栏槛啄花卉，叫号惊睡儿。
    跳踉两脚长，落泊双翅垂。
    何足充耫好，於何定妍媸。
    鹇口不能言，夜梦以告之。
    主人起谢鹇，从我今几时。
    僮奴谨守护，出入烦提携。
    逍遥遂栖息，饮啄安雄雌。
    花底弄日影，风前理毛衣。
    岂非主人恩，报效尔宜思。
    主人今白发，把酒无翠眉。
    养鹤鹇又◇，我言堪解颐。

欧阳修　和梅圣俞杏花
    谁道梅花早，残年岂是春。
    何如艳风日，独自占芳辰。

欧阳修　和梅圣俞元夕登东楼
    游豫恩同万国懽，新年佳节候初还。
    华灯烁烁春风里，黄伞亭亭瑞雾间。
    可爱清光澄夜色，遥知喜气动天颜。
    自怜曾预称觞列，独宿冰厅梦帝关。

欧阳修　和人三桥
    笳鼓下层台，旌旗转长屿。
    桥响骛归轩，溪明望行炬。
    北临白云涧，南望清风阁。
    出树见人行，隔溪闻鱼跃。
    断虹跨曲岸，倒影涵清波。
    为爱斜阳好，回舟特特过。

欧阳修　和圣俞百花洲二首
    野岸溪几曲，松蹊穿翠阴。
    不知芳渚远，但爱绿荷深。

欧阳修　和圣俞百花洲二首
    荷深水风阔，雨过清香发。
    暮角起城头，归桡带明月。

欧阳修　和圣俞春雨
    檐瓦萧萧雨势疏，寂寥官舍与君俱。
    身遭锁闭如鹦鹉，病识阴晴似鹁鸪。
    年少自愁花烂熳，春寒偏著老肌肤。
    莫嫌来往传诗句，不尔须当泥酒壶。

欧阳修　和圣俞感李花
    昨日摘花初见桃，今日摘花还见李。
    晴风暖日苦相催，春物所余知有几。
    中年多病壮心衰，对酒思归未得归。
    不及墙根花与草，春来随处自芳菲。

欧阳修　和圣俞聚蚊
    颓阳照穷巷，暑退凉风生。
    夫子卧环堵，振衣步前楹。
    愁烟四邻起，鸟雀喧空庭。
    余景蔼欲昏，众蚊复薨薨。
    群飞岂能数，但厌声营营。
    抱琴不暇抚，挥麈无由停。
    散帙复归卧，咏言聊写情。
    覆载无巨细，善恶皆生成。
    朽木出众蠹，腐草为飞萤。
    书鱼长阴湿，醯鸡由郁蒸。
    豕鬣固多虱，牛闲常聚虻。
    元气或台郁，◇之为孽腥。
    卑臭乃其类，清虚非所经。
    华堂敞高栋，绮疏仍藻扃。
    金鈍莹椒壁，玉壶含夜冰。
    终朝事薰祓，岂敢近檐甍。
    富贵非苟得，抱节居茅衡。
    阴墙百虫聚，下偃众秽盈。
    何尝曲肱乐，但苦聚雷声。
    江南美山水，水木正秋明。
    自古佳丽国，能助诗人情。
    喧嚣不可久，片席何时征。

欧阳修　和圣俞李侯家鸭脚子
    鸭脚生江南，名实未相浮。
    绛囊因入贡，银杏贵中州。
    致远有余力，好奇自贤侯。
    因令江上根，结实夷门秋。
    始摘才三四，金奁献凝旒。
    公卿不及议，天子百金酬。
    岁久子渐多，累累枝上稠。
    主人名好客，赠我比珠投。
    博望昔所徙，蒲萄安石榴。
    想其初来时，厥价与此侔。
    今也◇中国，篱根及墙头。
    物性久虽在，人情逐时流。
    惟当记其始，後世知来由。
    是亦史官法，岂徒续君讴。

欧阳修　和圣俞唐书局後丛莽中得芸香一本之作用其韵
    有芸黄其华，在彼众草中。
    清香濯晓露，秀色摇春风。
    幸依华堂阴，一顾曾不蒙。
    大雅彼君子，偶来从学宫。
    文章高一世，论议伏群公。
    多识由博学，新篇匪雕虫。
    唱酬烂众作，光煇发幽丛。
    在物苟有用，得时宁久穷。
    可嗟凡草木，粪壤自青红。

欧阳修　和太傅杜相公宠示之作
    平生孤拙荷公知，敢向公前自衒诗。
    忧患飘流诚已甚，文辞衰落固其宜。
    非高仅比巴音下，少味还同鲁酒漓。
    两辱嘉篇永为宝，岂惟荣耀托当时。

欧阳修　和武平学士岁晚禁直书怀五言二十韵
    多病淹残岁，初寒卧直庐。
    朝廷务清静，铃索少文书。
    向学今为盛，优贤古莫如。
