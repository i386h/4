<!-- { "loadSidebar": true } -->
范成大　临溪寺
    万山绕竮伶，二水奔澒洞。
    亭亭林中寺，金碧灿檐栋。
    解鞍得蒲团，卧受瓦炉供。
    少捐一炊顷，暂作百年梦。
    无人自惊觉，幽禽正清唘。
    倦客如残僧，无力供世用。
    此行端为山，紫翠迭迎送。
    漱井出门去，惊尘扑飞鞚。

范成大　蔺相如墓
    玉节经行虏障深，马头酾酒奠疏林。
    兹行璧重身如叶，天日应临慕蔺心。

范成大　灵泉
    泉螭无语笑经过，欲拊茕鳏奈拙何。
    孤奉明恩虽出岭，欢颜终少汗颜多。

范成大　灵山口
    陵高类登天，斗下剧窥井。
    衡从十里近，底用许多岭？
    秋雨酿春泥，掀淖力扛鼎。
    仆夫负隅哭，邂逅忧性命。
    旧嗤子猷狂，夜半桨归艇。
    方知兴尽处，顷步令人瘿。

范成大　灵佑观
    阳谷西门锁洞宫，古苔斑驳桧蒙茸。
    百廊三殿惟眢井，万壑千岩有瘦筇。

范成大　岭上红梅
    雾雨舉脂照松竹，江南春风一枝足。
    满城桃李各嫣然，寂莫倾城在空谷。
    城中谁解惜娉婷？游子路傍空复情。
    花不能言客无语，日暮清愁相对生。

范成大　凌云九顶
    聊为东坡载酒游，万龛迎我到峰头。
    江摇九顶风雷过，云抹三峨日夜浮。
    古佛临流都坐断，行人识路亦归休。
    酣酣午枕眠方丈，一笑闲身始自由。

范成大　刘德修少卿避暑惠山，因便寄赠
    鸣凤朝阳尺五天，匆匆忽过白鸥边。
    遥怜海内无双士，独酌人间第二泉。
    决去君今身似叶，赠行谁有笔如椽。
    老夫但祝重相见，未拟消魂赋黯然。

范成大　留侯庙
    功成轻举信良谋，心与鸱夷共一舟。
    吕媪区区无鸟喙，先生轻负赤松游。

范成大　留简伯俊
    我昔赋远游，万里无亲朋。
    惟君同怀抱，相从共茵凭。
    踰岭穿瘴茅，扪参倚枯藤。
    随行一瓶钵，澹如云水僧。
    火驰炎热场，见此玉壶冰。
    东归常愧君，无力相引绳。
    长材屈小邑，果以循吏称。
    岂不有荐墨，翩然支郡丞。
    五溪在何许　水驶在崚嶒。
    漫仕不择地，搏扶笑鲲鹏。
    独有故意长，问疾访姜肱。
    亹斖谈昨梦，一一记吾曾。
    中年畏离别，况我雪鬅鬿。
    此意君自解，少留对青灯。

范成大　留游子明
    得得跫音喜，匆匆笑口开。
    牢愁攻易破，归梦挽难回。
    我已疏茶碗，君今减酒杯。
    不知乘兴棹，更得几回来。

范成大　琉璃河
    烟林匆蒨带回塘，桥眼惊人失睡乡。
    健起褰帷揩病眼，琉璃河上看鸳鸯。

范成大　柳公亭
    主人敬客有余情，催唤绳床坐柳亭。
    曲水流觞非故物，马鞍山色旧青青。

范成大　六月七日夜起坐殿庑取凉
    畏暑中夜起，出门月露清。
    晶荧卧银汉，错落低玉绳。
    网户闭妙香，石楼栖古灯。
    风从何处来？殿阁微凉生。
    桂旗俨不动，藻井生上征。
    榱楣共突兀，鬼物相枝撑。
    彭觥铁拄杖，磔磔栖燕惊。
    俗人岂解事，鼻息春雷鸣。
    大星送晓来，四窗炯微明。
    颢气澡肌骨，栩栩两腋轻。
    乘风欲归去，骖鸾羾青冥。
    鄐恐方平知，浪得狡狯名。

范成大　六月十五日夜泛西湖，风月温丽
    暮舣金龟潭，追随今夕凉。
    波纹挟月影，摇荡舞船窗。
    夜久四山高，松桂黯以苍。
    长烟界岩腹，浮空余剑鋩。
    棹夫三弄笛，跳鱼翻素光。
    我亦醉梦惊，解缨濯沧浪。
    多情芙蕖风，嫋嫋吹鬓霜。
    会心有奇赏，天涯此何方？
    清润不立尘，空明满生香。
    过清难久留，俛俯堕渺茫。

范成大　龙津桥
    燕石扶栏玉作堆，柳塘南北抱城回。
    西山剩放龙津水，留待官军饮马来。

范成大　龙门峡
    插天千丈两碧城，中有玉堑空岩扃。
    瀑流悬布不知数，乱落嵌根飞白雨。
    瑶琨为室云为关，龙君所居朱夏寒。
    不辞击棹更深入，万一龙惊雷破山。

范成大　龙母庙
    孝龙分职隶湘西，天许宁亲岁一归。
    风雹春春损桃李，山中寒食尚冬衣。

范成大　龙学尚书新安侯罗公挽词
    今代丹台籍，频年绿野居。
    铁冠真御史，革履旧尚书。
    短世浮云尽，平生半稿余。
    人言公不朽，兰玉照前除。

范成大　龙学尚书新安侯罗公挽词
    一昨更调瑟，如闻欲赐环。
    途殚泣西狩，望绝起东山。
    华屋林霏惨，新阡草露班。
    春风埋玉泪，重为庚公潸。

范成大　龙学侍郎清河侯张公挽词
    白水名多士，清河最有声。
    人危孔北海，帝识柳宜城。
    蜀险谈间固，蛮讧檄到平。
    凌烟何处在？风雨上铭旌。

范成大　龙学侍郎清河侯张公挽词
    太息逢萋锦，平生付薄冰。
    沧溟淙赤舌，白日照青蝇。
    岳麓身犹健，星维驭已升。
    天如遗一老，人亦望三登。

范成大　卢沟
    草草鱼梁枕水低，匆匆小驻濯涟漪。
    河边服匿多生口，长记轺车放鴈时。

范成大　泸州南定楼
    归艎东下兴悠哉，小住危阑把一杯。
    楼下泇泇内江水，明朝同入大江来。

范成大　鲁家洑入沌
    过尽巴东巫峡长，荆川鼓棹更茫茫。
    避风怕入三江口，乘月贪行百里荒。
    夜后逢人尽刀剑，古来踏地皆耕桑。
    可怜行路难如此，一簇寒芦尚税场！

范成大　鲁如晦郎中挽词
    术业推游刃，功名苦溯洄。
    著鞭孤壮志，筹算老奇才。
    星省庞眉去，云山袖手来。
    知公了时命，何必诔余哀。

范成大　鲁如晦郎中挽词
    自古归来引，于今遂隐篇。
    棋灯荧夜观，歌板聒春船。
    陈迹空华似，佳城露草边。
    寂寥鸡黍约，望眼一潸然。

范成大　陆务观作春愁曲悲甚，作诗反之
    东风本是繁华主，天地元无著愁处。
    诗人多事惹闲情，闲门自造愁如许。
    病翁老矣痴复顽，风前一笑春无边。
    糟床夜鸣如落泉，一杯正与人相关。

范成大　鹿鸣席上赠贡士
    登陆由来说四明，台星光处更魁星。
    海滨二老尊周室，馆下诸生右汉廷。
    秋赋重增人物志，春闱俱上佛名经。
    一飞好趁扶摇便，咫尺西兴是北溟。

范成大　鹿鸣宴
    岷峨钟秀蜀多珍，坐上儒先更逸群。
    墨沼不忧经覆瓿，琴台重有赋凌云。
    文章小技聊干禄，道学初心拟致君。
    富贵功名今发轫，愿看稽古策高勋。

范成大　绿萼梅
    朝罢东皇放玉鸾，霜罗薄袖绿裙单。
    贪看修竹忘归路，不管人间日暮寒。

范成大　栾城
    颓垣破屋古城边，客传萧寒爨不烟。
    明府牙绯危受杖，栾城风物一凄然！

范成大　罗江
    岭北初程分外贪，惊心犹自怯晴岚。
    如何花木湘江上，也有黄茅似岭南。

范成大　落鸿
    落鸿声里怨关山，泪湿秋衣不肯乾。
    只道一番新雨过，谁知双袖倚楼寒。

范成大　麻线堆
    云木汤胸起，郁峨一峰危。
    上有路千折，縺缕如萦丝。
    是为麻线堆，厥险天下稀。
    逼仄容半足，颠坠宁复稽。
    腾猱尚愁苦，游子将安之？
    浮屠德宝者，悲智绪等慈。
    随山刊古木，寻壑得长矶。
    舆梁捷飞度，布石绵阶梯。
    自从新路改，重趼无斋咨。
    县有孙少府，琬琰劖文词。
    勿云此事小，惟有行人知。
    况观峡山路，由来欠平治。
    官吏既弗迹，谁肯深长思？
    天险固自若，当令略成蹊。
    土工运畚锸，石工操凿椎。
    烈火败硗确，筑沙填隙巇。
    多用百夫力，远无五旬期。
    但冀米盐给，不烦金币支。
    非客敢窃议，道傍询旄倪。
    身虽雪山戍，亦愿助毫厘。
    工费嗟小哉，政须贤有司。
    东有管夷陵，西有叶秭归。
    上维沈隐侯，夔台今吏师。
    下维熊绎孙，长材佐州麾。
    岂吾金闺彦，不如林下缁。
    悬知议克合，了此一段奇。
    舟檞避潢潦，置邮疾飞驰。
    憧憧吴蜀客，来往当无时。
    仍磨钻天石，大书四贤诗。
    不佞愿秉笔，远寄峡口碑。

范成大　马鞍驿饭罢纵步
    食饱倦舆马，散策步前冈。
    意行踏芳草，萧艾蓊生香。
    春事甚寂寥，山桃带松篁。
    游蜂入菜花，此岂堪蜜房？
    今年蚕出迟，柘叶分寸长。
    好晴才数日，岁事未渠央。

范成大　马当洑阻风，居人云﹗非五日或七日风不止，谓之重阳信
    拍岸回流逆上矶，枯杨折苇静相依。
    趁墟渔子晨争渡，赛庙商人晚醉归。
    重九信来风未恐，大千行行昨俱非。
    羁愁万斛从头数，带眼今秋又减围。

范成大　马迹石
    跨马凌空亦快哉，龙腰鹤背谩徘徊。
    游人欲识仙踪处，但觅苍崖白塔来。

范成大　卖痴獃词
    除夕更阑人不睡，厌禳钝滞迎新岁；
    小儿呼叫走长街，云有痴獃召人买。
    二物于人谁独无　就中吴侬仍有余；
    巷南巷北卖不得，相逢大笑相揶揄。
    栎翁块坐重帘下，独要买添令问价。
    儿云翁买不须钱，奉赊痴獃千百年。

范成大　蛮触
    蛮触纷拏室未虚，心知惩忿欠工夫。
    腹须空洞方容物，事过清凉已丧吾。
    万仞我山高不极，一团心火蔓难图。
