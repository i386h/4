<!-- { "loadSidebar": true } -->
    子孙立足满庭除，前人于此见心事。
    近年乔木几家存，是中林壑何阴翳。
    前人种树爱读书，种时已喻书中义。
    后人读书念前人，对树类能歌蔽芾。
    八月九日秋风高，金丹变化乘飘飘。
    朝元顾祖归寒殿，仙香直入干云霄。
    老兔痴蟾开鼻孔，奏彻虚皇应得宠。
    虚皇锡赍万琼瑶，赏君爱护月中种。

杜如篪　昌溪水
    险绝昌溪水，如何亦问津。
    命分毫发地，利役古今人。

杜汝能　海棠
    几树繁红一径深，春风裁天剪锦成屏。
    花前莫作渊材恨，且看杨杨妃睡未醒。

杜汝能　寄吴梦鹤
    怜君如泛梗，漂泊竟何之。
    经岁无来信，还家是几时。
    秋高鸿过少，地冷菊开迟。
    屡夕寒灯下，秋吟只自知。

杜汝能　寄薛泳
    长安君别后，动即是相思。
    料想还家日，胜如为客时。
    江寒惊梦断，路远得书迟。
    几度空凝望，春风又柳丝。

杜汝能　句
    闲立绿杨影，交眠红藕花。

杜汝能　时思荐福寺
    □知山不厌，高处更营亭。
    对面开诗景，当空列画屏。
    药生香草异，盖结古松灵。
    见说师斋暇，时来此读经。

杜汝能　丝瓜
    寂寥篱户入泉声，不见山容亦自清。
    数日雨晴秋草长，丝瓜沿上瓦墙生。

杜汝能　送雇梅山之杨州
    高人必见知，已是渡淮迟。
    路远飘零客，囊多绝妙诗。
    早蝉何处听，归棹几时期。
    到定陪吟宴，琼花惜过时。

杜汝能　赠陈随隐
    父子名相继，如君又出奇。
    乾坤钟秀气，湖海诵新诗。
    放鹤春风远，横琴夜月迟。
    未应随大隐，闲过圣明时。

杜师旦　苍岭
    休嗟道险未堪行，却到层峦足较轻。
    山险还如山险否，心平履险险仍平。

杜氏　北行作
    江淮幼女别乡闾，好似明妃远嫁无。
    默默一心归故国，区区千里逐狂夫。
    慵拈箫管吹羌曲，懒击罗裙舞鹧鸪。
    多少眼前悲泣事，不如花柳旧江都。

杜司直　送戴太博
    昨者题舆政未成，邻封骑竹已欢迎。
    翱翔忽看天边举，天去从教境上争。
    玉笥江山应改色，青原风月未忘情。
    两邦父老休啼哭，总在甘棠荫里行。

杜司直　送戴太博
    琼佩霞裾云锦裳，胸中指塞贮琳瑯。
    词章莫测波澜阔，谈笑惟图书传香。
    与我多应邻臭味，于人宁有别肝肠。
    一州斗大非公处，早晚催归白玉堂。

杜思恭　忆东山
    上山月正高，下山月已黑。
    谢公风流远，抵掌恨陈迹。
    揪枰一局笑未阑，捷书喜报收河山。
    我今念此几废食，诸公都作新亭泣。

杜汪　□韵呈徐□勘□□□
    规广前贤迹，相期幸有君。
    搜奇辱佳句，纪实待高文。
    古木风长悄，阴崖日易曛。
    何时陪胜赏，举手上霄云。

杜汪　集杜工部句咏寒亭
    湖南清绝地，长夏想为情。
    六月风日冷，炎天冰雪生。
    蓬莱如可到，心迹喜双清。
    去郭轩楹敞，幽居不用名。

杜汪　集工部句题暖谷
    作尉穷谷僻，官高何足论。
    温温有风味，忆昔李公存。

杜衍　宝林寺
    中怀无绊外缘间，深掩禅扉客到难。
    胜景可曾飞锡去，好山多祇捲帘看。
    画升讲座天花落，夜步吟轩海月残。
    今日逢师堪论道，归心愁思一时宽。

杜衍　长平
    凭亭献地豹言非，秦间谦颇又不疑。
    四十万兵降死后，浑轮括母一先知。

杜衍　过仇池
    仇池行馆最清虚，按部由兹得柅车。
    对竹祇宜思穴凤，临流不可见渊鱼。

杜衍　和孙珪秘丞
    老来楷法不如初，试向间齐习草书。
    落笔何曾见飞动，雕章早已过吹嘘。
    伯英比圣功难到，怀素称狂力有馀。
    若谓伊余堪继踵，祇应缘木可求鱼。

杜衍　荷花
    芙蓉照水弄娇斜，白白红红各一家。
    近日新花出新巧，一枝能著两般花。

杜衍　霍岳
    万古神山入盛谈，而今真得对晴岚。
    禅门邂逅能留客，茶泛磁瓯酒欲酣。

杜衍　句
    独无风雅可流传。

杜衍　句
    辨色争朝咫尺颜。

杜衍　句
    如何九老人犹少，应许东归伴醉吟。

杜衍　聚星堂咏雪赠欧公
    尝闻作者善凭议，咏雪言白菲精思。
    及窥古人今人诗，未能一一去其类。
    不将柳絮比轻扬，即把梅花作形似。
    或夸琼树斗玲珑，或取瑶台造嘉致。
    散临舞鹤实有徒，吮墨含毫不能既。
    深悼无人可践言，一旦见君何卓异。
    万状躯從物外来，终篇不涉题中意。
    宜乎众目诗之豪，便合登坛推作帅。
    回头且报郢中人，從此阳春不为贵。

杜衍　帘
    编竹状玲珑，庭闱尽处中。
    不由经纬力，安有卷舒劲。
    春画曾妨燕，寒宵岂隔风。
    都堂重献赋，明处忆牢笼。

杜衍　莲
    谁种幽花傍浅清，含红怨绿影亭亭。
    云归巫女妆犹润，浴出杨妇困夫醒。
    好把芳杨临晚岸，莫教飞片逐浮萍。
    相看最忆吴船路，万里芙蓉水满泾。

杜衍　联句
    古木含清吹，池上增晚凉。
    余怀本达旷，联此傲羲皇。
    孤鸥可与狎，幽岸足以觞。
    幸有彭泽酒，便同永嘉堂。
    潘生起为寿，五子齐陈章。
    林端见新月，草际闻寒蛮。
    照水萤影乱，拂筵蓼花香。
    徘徊恋嘉境，坐使归兴忘。

杜衍　林下书怀
    從政区区到白头，一生宁肯顾恩仇。
    双凫乘雁常深愧，野马黄牛亦过忧。
    岂是林泉堪佚老，祇缘蒲柳不禁秋。
    始终幸会承平日，乐圣唯能击壤讴。

杜衍　钱光禄两张卿退居
    七十引年遵礼经，君家何事最为荣。
    清朝叔侄同辞禄，归去田无尽列卿。
    远近溪山资胜尝，往还舟楫称闲行。
    谁知东路贤哉叹，二阮方能继此声。

杜衍　圣俞诗名闻固久矣加有好事者时传新什至此每一讽诵益使人忻慕故书
    李杜诗垂不配名，君能刻意继芳馨。
    清才绰绰臻神妙，逸韵飘飘入杳冥。
    动与四方明得失，时教万物被丹青。
    斯文期主宜推轂，无使沉吟向外庭。

杜衍　送王周归江陵
    早修天爵邀人爵，才近耆年便引年。
    出处对扬多称职，始终操履众推贤。
    鉴湖贺老非陈迹，荆渚朱公合比肩。
    此去优游益吟咏，枝江集外别成编。

杜衍　睢阳五老图
    五人四百有馀岁，俱称分曹与挂冠。
    天地至仁难补报，林泉幽致许盘桓。
    花朝月夕随时乐，雪鬓霜髯满座寒。
    若也睢阳为故事，何妨列向画图看。

杜衍　题怀素自序卷后
    狂僧草圣继张颠，卷后兼题大历年。
    堪与儒门为至实，武功家世久相传。

杜衍　乡有好事者出君谟行草八分书数幅中有梅圣俞诗一首用成拙句以识二
    莆田笔健与文豪，忧爱南山县咏高。
    欲使英辞长润石，每逢佳句即挥毫。
    清如韶瀋谐音律，逸似鸾皇振羽毛。
    羲献有灵应怅望，当时不见此风骚。

杜衍　新居感咏
    无似老且病，惟恐归田迟。
    一旦得引年，九天还听卑。
    尚沾二品禄，俾尽百年期。
    恩深沦骨髓，感极横涕洟。
    始营菟裘地，来向濉水湄。
    城隅最穷僻，匠者宁求奇。
    卜篵悉由己，轩牖亦随宜。
    外以蔽风雨，向内安妻儿。
    燕雀莫群噪，鹪鹩才一枝。
    因念古圣贤，名为千古垂。
    何尝广居室，俭为后人师。
    亚圣乐箪食，寝丘无立锥。
    文终防势夺，去病耻家为。
    文园四壁立，郑公小殿移。
    伊余具员者，适会承平时。
    无术毗万务，无才抚四夷。
    为郡亦龊龊，劳心徒孜孜。
    促身已天幸，拊己宜自知。
    开卷颜间厚，复懼来者嗤。
    勗哉知止足，清白犹可追。

杜衍　咏莲
    凿破苍苔涨作池，芰荷分得绿参差。
    晓开一朵烟波上，似画真妇出浴时。

杜衍　幽居即事
    寂寂复寂寂，告老间居日。
    径草高于人，林鸟熟如客。
    黄卷不释手，清风常满室。
    内顾平生心，无过此时适。

杜衍　雨中荷花
    翠盖佳人临水立，檀粉不匀香汗湿。
    一阵风来碧浪翻，珍珠零落难收拾。

杜衍　远蒙运使度支以资政范公所寄黄素小字韩文公伯夷颂许昌文公淮西富
    希文健笔钞韩文，文为首阳山下人。
    宁止一言旌义士。欲教万古劝忠臣。
    颂声益与英声远，事迹还随墨迹新。
    当世宗工复题咏，忧宜率土尽书绅。

杜衍　赠孙沔
    四明山水饶灵粹，唐有希韩敻出伦。
    又见贤侯光乃祖，暂还仁里庇斯民。

杜衍　赠应天寺昭净法华
    出俗皆言为息机，性灵净僻似师稀。
    前山月落夜吟罢，深院菊荒秋讲归。
    豨雾锁窗灯焰短，雪风敲竹磬声微。
    会期双阙重相见，应换当年旧衲衣。

杜尧臣　留题灵岩寺
    四绝精蓝冠古今，千山影里寺难寻。
    年来踪迹如萍梗，不得登临恨更深。

杜抑之　句
    雷霆真自地中出，河汉莫从天上翻。

杜应然　融州老君洞敕赐真仙岩之图
    古号黔南今号融，真仙第一胜高嵩。
    仙关标榜门增丽，圣像威灵民名崇。
    帝赐御书藏宝阁，天生石像老仙翁。
    瓶炉罗列非雕琢，幢盖周围夺巧工。
    足履分明深踏石，仙衣仿佛挂令珑。
    青牛水畔藏头角，白鹤溪边饮羽宗。
