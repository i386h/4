<!-- { "loadSidebar": true } -->
    自天持一节，到日是新年。
    身退名逾重，今稀古则然。
    黄花非不好，只是插离筵。

杨万里　送丁子章将漕湖南三首
    湖外游曾漫，荒余好在麽。
    山应依样瘦，民岂似田多。
    不是无风物，其如费拊摩。
    人言补外乐，且道定如何？

杨万里　送丁子章将漕湖南三首
    半世行天下，同心寡友生。
    故人今又去，此意向谁倾。
    白发三更语，青灯一点明，
    看渠还玉署。老我正归耕。

杨万里　送分宁主簿罗宏材秩满入京
    要知诗客参江西，政似禅客参曹溪。
    不到南华与修水，於何传法更传衣。
    吾家亲党子罗子，只今四海习凿齿。
    花红玉白几百篇，塞破锦囊脱无底。
    三年簿领修水涯，夜半亲传双井芽。
    定知诵向百僚上，不道长江与落霞。

杨万里　送傅安道郎中将漕七闽二首
    一代风骚将，百年忠义家。
    出关称使者，蹈雪度梅花。
    梦破南宫被，春生北斗槎。
    悬知入奏月，不待贡新茶。

杨万里　送傅安道郎中将漕七闽二首
    把酒春如许，论诗夜未央。
    相逢便金石，何必试冰霜。
    离合知难免，愁思自不忘。
    他年一茅屋，公肯访荒凉？

杨万里　送傅山人二绝句
    江山有约未应疏，浪自忙中白却须。
    我昔属官今属我，子能略伴瘦藤无。

杨万里　送傅山人二绝句
    谈天渠外更谁先，聊复怜渠与酒钱。
    富贵不愁天不管，不应丘壑也阕天。

杨万里　送赣守张子智左史进直敷文阁，移师八桂二首
    龙尾名臣进宝奎，虎头移镇赴榕溪。
    握刀将师迎牙纛，解辫戎蛮贡象犀。
    翠浪玉虹余昨梦，碧篸罗带入新题。
    凤池鸡树公栖处，早个云飞不要梯。

杨万里　送赣守张子智左史进直敷文阁，移师八桂二首
    抛官九载卧柴荆，有底生涯底友生。
    白鹭鸬鹚双属玉，青鞋布袜一笭箸。
    赣江府主怜逋客，尊酒绨袍笃故情。
    天上故人今又去，碧云西望暮天横。

杨万里　送广帅秩满之官丹阳二首
    北门卧护要耆英，小试胸中十万兵。
    天借金山吟落月，身兼铁瓮作长城。
    何如岭上因归路，摘取梅酸去作羹。
    已有紫泥教诣阙，便应留住付钧衡。

杨万里　送广帅秩满之官丹阳二首
    南海元戎禁从臣，却升北斗捧星辰。
    回头五岭忽千里，屈指十贤添一人。
    笑别广平堂下月，归看太极殿前春。
    一尊话别端何有，绿水青山更白云。

杨万里　送韩漕华文移节江东
    公家文公天斗星，可双孟氏再六经。
    姓名不上凌烟去，只与日月争光明。
    君家魏国天一柱，柱天无倾日无雾。
    唯天唯尧唯永昭，皋且以还俱避路。
    只今百年三百年，文献衣被芝与兰。
    华文使者典刑存，一生流坎晚乃骞。
    台家拔士兼人门，如君两有今谁先。
    德星缯照翼轸地，寒士髈呼细民喜。
    锺山石城何物神，夺与东民天不嗔。
    寄语东民也未稳，渠是鸾台凤阁人。

杨万里　送韩子云捡正将漕江东二首
    宰士仍名士，诗人更德人。
    还家桐树古，揽辔绣衣新。
    不以髯边雪，而忘句里春。
    登庸衣钵在，得恋大江滨。

杨万里　送韩子云捡正将漕江东二首
    名下得佳句，梦中哦半生。
    未逢心已契，相见眼偏明。
    复此匆匆别，苍然惘惘情。
    非关风外树，侬自作离声。

杨万里　送何一之右司出守平江
    十年一别再从游，又见鱼书拜彻侯。
    人物只今何水部，风流不减柳苏州。
    白苹洲上春传语，乌鹊桥边草唤愁。
    报政不应迟五月，莺花紫禁伫归舟。

杨万里　送何主簿归丰城
    众里非无士，难中却几人。
    如何新帅泽，偏作此邦春？
    未要栖鸾恨，方看报主身。
    青灯一樽酒，聊复话酸辛。

杨万里　送胡端明赴召
    紫泥夜下日星晖，赤舄朝看衮绣归。
    中国如今相司马，四夷见说问非衣。
    金鱼玉带明霜鬓，斗极台符拱太微。
    卫武年龄子仪考，一身双美古来稀。

杨万里　送胡季永赴漕
    兔目着花官檨黄，永轮飘子秋风香。
    谁骑瘦马蹈词场，澹翁庭阶玹雪向，
    天於贤佞真不省，不应阿翁有阿汞。
    景升儿子漫谷量，未识一丁惟啖饼。
    阿汞胸中几许书，石渠奄有仍更余，
    毛锥半点不籧簒，羽镞一脱无犀渠。
    当家衣钵更谁付？锁厅小借梯云路。澹翁严冷纵不嬉，归来腠上安文度。

杨万里　送胡圣闻入太学
    春风吹开孝廉船，撞星犯斗上九天。
    夜书细字灯前月，朝茹寒虀瓮中雪。
    何蕃省亲间一归，陆畅擢第各一时。
    此行归来上亲寿，桂枝满把香满袖。

杨万里　送黄几先司户
    吾友黄编修，用不究其挟。
    有子傅父书，潜心泣麟业。
    胸中石渠胜，笔底秋鹰捷。
    蟾兔赠一枝，衣钵续四叶。
    不应千里来，乃欲一揖别。
    恰当新酒熟，幸与故人接。
    细酌且短檠，软语更长铗。
    去去谒九扉，天路看高蹑。

杨万里　送黄岩老通判全州
    潇湘之山可当一枝笔，潇湘之水可充一砚滴。
    白石得官斑竹林，天鍚笔砚供醉吟。
    好将湘山点湘水，洒满青天一张纸。
    台家旁搜清庙珍，奇珍随在湘水滨。
    乌衣枢相今水镜，手提一道人材柄。
    外台况复有三贤，看即吹嘘送上天。
    皈来肯过诚斋里，分似锦囊新句子。

杨万里　送黄仲委秉少卿知泸州二首
    澧澦方如象，余皇底似飞。
    相将剌天去，收拾大名归。
    西掖桐阴静，泸南荔子肥。
    未应经世具，便欲闭山扉。

杨万里　送黄仲委秉少卿知泸州二首
    补外公何辛，来归我尚留。
    还为万里别，又费半生愁。
    安得欹黄帽，相从却白头？
    醉中有话在，欲说忘来休。

杨万里　送吉守赵山父移广东提刑
    越台海山清更雄，曲江间出曲江公。
    宪台师表光且耿，濂溪留下濂溪井。
    赵俣端是宋间平，妙年策名千佛经。
    阳春有脚来江城，银汉乘槎移使星。
    岭上梅花莫迟发，先遣北枝迎玉节。
    寄声多贺帽子峰，今岁峰头有霜雪。

杨万里　送吉州解魁左人杰诣太常
    高皇一马化龙日，临轩策士谁第一。
    玉山山下汪端明，年财十八第一人。
    圣上来年集英殿，黄繖中央横玉案。
    何人再续老尚书，禾水左家千里驹。
    春秋三傅贮胸臆，买纸待傅晁董策。
    君才盍与汪相先，君年更少汪两年。

杨万里　送吉州太守胡平一寺正赴召
    忆昔乾道游璧水，君为秀孝侬博士。
    逮今嘉泰归青原，侬为州民君剌史。
    人生离合风中云，白发相逢有几人。
    与君相逢又相别，不待折柳眉先颦。
    如君岂弟民父母，春风风人夏雨雨。
    忽然一夜飞秋霜，惊杀鴈骛兼豺狼。
    政声无翼到天上，玉皇诏君登庙廊。
    郎星卿月小借路，金华玉堂即高步。
    中与贤关育凤麟，向来未有秉鸿钧。
    秪今丞相破荒了，第一衣钵当传君。

杨万里　送吉州通判赵德辉上印起阙
    太守九秋霜，通守三春风。
    太守镜照胆，通守渊涵空。
    古来人才在寒士，皇家人才在宗子。
    君看二赵作庐陵，宽猛晦明两相济。
    太守已乘八使车，通守合分五马符。
    行看二赵俱法从，老夫别献中和颂。

杨万里　送简寿玉主簿之官临桂二首
    兰溪倾盖杏风残，桂岭离裾菊露寒。
    听子新诗过夜半，吹侬秋思入云端。
    往吟平地千苍玉，还忆孤舟一钓竿。
    四海如今习凿齿，大官莫作小官看。

杨万里　送简寿玉主簿之官临桂二首
    柴门草径尽莓苔，不放黄尘俗子来。
    诗客清晨冲雨入，梅花一夜为君开。
    飘萧落叶残灯火，陆续清谈浊酒杯。
    二十六年才四见，骊驹抵死秪相催。

杨万里　送江东集与王谦仲枢使，枢使和至後睡觉一首
    池塘春梦草初生，江左诗来得我惊。
    开秩快观醒倦眼，挑灯细读度寒更。
    追参李杜今无敌，挥斥侯刘独有声。
    一首敬酬三百首，深惭坡老和渊明。

杨万里　送姜夔尧章谒石湖先生
    钓璜英气横白蝩，欬唾珠玉皆新诗。
    江山愁欣莺为泣，鬼神露索天泄机。
    彭術波心弄明月，诗星入肠肺肝裂。
    吐作春风百种花，吹散濒湖数峰雪。
    青鞋布袜软红尘，千诗只传一字贫。
    吾友夷陵萧太守，逢人说君不离口。
    袖诗东来谒老夫，惭无高价当璠璵。
    翻然却买松江艇，径去苏州参石湖。

杨万里　送金元度教授辞满赴部改秩
    金华唐吕两儒先，夜半黄梅君并传。
    不日经筵重坐席，蹔时黉舍冷无毡。
    引班晓漏槐枫里，出宰春风桃李边。
    莫遣垂杨知别恨，一篙新涨解归船。

杨万里　送客归登净远亭二首
    犯寒送客只劳神，上到危亭眼顿新。
    雪汁滈人清入髓，莫将杉袖障头巾。

杨万里　送客归登净远亭二首
    池冰动处水生澜，未觉今朝抵死寒。
    便恐雪销难再得，不辞鞋湿数来看。

杨万里　送客归至郡圃残雪销尽
    三日东风入万家，草间残雪不留些。
    儿童道是雪犹在，笑指梅花作雪花。

杨万里　送客既归，晚登清心阁
    谁不知侬懒，其如送客何？
    叶声和雨细，山色上楼多。
    出处俱为累，升沉尽听他。
