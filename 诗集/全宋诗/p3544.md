<!-- { "loadSidebar": true } -->
    红红白白花临水，碧碧黄黄麦际天。
    政尔清和还在道，为谁辛苦不归田。

杨万里　过杨二渡三首
    春迹无痕可得寻，不将诗眼看春心。
    莺边杨柳鸥边草，一日青来一日深。

杨万里　过杨二渡三首
    两日山寻尽野花，今晨水眺如桑麻。
    春风娇得千垂柳，恰限身才个个斜。

杨万里　过杨二渡三首
    柳见风时舞便轻，解将衮遍趁莺声。
    道他夸逞腰肢著，风罢元来倦不胜。

杨万里　过杨子江二首
    秪有清霜冻太空，更无半点荻花风。
    天开云雾东南碧，日射波涛上下红。
    千载英雄鸿去外，六朝形胜雪晴中。
    携瓶自汲江心水，要试煎茶第一功。

杨万里　过杨子江二首
    天将天堑护吴天，不数殽函百二关。
    万里银河泻琼海，一双玉塔表金山。
    旌旗隔岸淮南近，鼓角吹霜塞北闲。
    多谢江神风色好，沧波千顷片时间。

杨万里　过杨子桥
    浪说春皈已四旬，淮南元自不知春。
    明朝却是中和节，野火谁怜寂寞人。

杨万里　过杨子桥
    客愁满目政无聊，忽报船经杨子桥。
    未到江南心已喜，隔江山色碧相招。

杨万里　过宜福桥
    水乡泽国最输农，无旱无乾只有丰。
    碧豆密争桑荫底，绿荷杂出稻花中。
    是田是沼浑难辨，何地何村不一同。
    若遣明年无种子，却愁闲杀雨和风。

杨万里　过莺斗湖三首
    画舫如山水上奔，小船似鸭避河滨。
    红旗青盖鸣钲处，都是迎来送往人。

杨万里　过莺斗湖三首
    忽闻江上四髈呼，知近吴江莺斗湖。
    火炬灯笼不须辨，使家行住按程涂。

杨万里　过莺斗湖三首
    春来已自两旬余，欲借春看未见渠。
    烟树隔湖三十里，寒梢依旧向人疏。

杨万里　过玉山东三塘五首
    笋舆拾得小凉天，旋与开窗急卷帘。
    十里轻云阁秋日，日光移在远峰尖。

杨万里　过玉山东三塘五首
    远峰隔水醒人心，一半斜阳一半阴。
    僲子更衣晚妆束，紫茸领子翠毛衿。

杨万里　过玉山东三塘五首
    赤日中涂绿树阴，肯将碧繖借行人。
    片云忽在树头上，失却勋劳庛得身。

杨万里　过玉山东三塘五首
    身行衢信两中间，夹路尖峰面面寒。
    只道秋山似春笋，不知春笋似秋山。

杨万里　过玉山东三塘五首
    缲车香里过征衫，白茧黄丝两两三。
    不是秋风上饶路，一生不信有冰蚕。

杨万里　过皂口
    赣石三百里，春流十八滩。
    路从青壁绝，船到半江寒。
    不是春光好，谁供客子看？
    犹须一尊渌，并遣百忧宽。

杨万里　过霅川大溪
    菰蒲际天青无边，只堪莲荡不堪田。
    中有一溪元不远，摺作三百六十湾。
    政如绿锦也衣上，玉龙盘屈於其间。
    前船未转後船隔，前湾望得到不得。
    及至前湾到得时，只与後湾才咫尺。
    朝来已度数百萦，问知德清犹半程。
    老夫乍喜棹夫闷，管有到时君莫问。

杨万里　过张王庙
    地迥人烟寂，山盘水势回。
    怪松欹岸出，古庙背河开。
    晚色催征棹，斜阳恋去桅。
    丹徒谁道远，一眺正悠哉。

杨万里　过章戴岸二首
    山水教无暑，牛羊报有村。
    近沙经雨净，远树入烟昏。
    奔走何时了，升沉未要论。
    江鸥大自在，雪影正孤翻。

杨万里　过章戴岸二首
    港汊村村出，江流节节添。
    可怜千嶂好，输与一峰尖。
    过雨日初软，顺风波更恬。
    旋寒篷作屋，更挂簟为帘。

杨万里　过招贤渡
    归船旧掠招贤渡，恶滩横将船阁住。
    风吹日炙衣满沙，妪牵儿啼投店家。
    一生憎杀招贤柳，一生爱杀招贤酒。
    柳曾为我碍归舟，酒曾为我消诗愁。

杨万里　过招贤渡档四首
    归舟曾被此滩留，说著招贤梦亦愁。
    五月雪飞人不信，一来滩下看涛头。

杨万里　过招贤渡档四首
    一江故作两江分，立杀呼船隔岸人。
    柳上青虫宁许劣，垂丝到地却回身。

杨万里　过招贤渡档四首
    倦游客子自无聊，不是江山景不饶。
    危岸崩沙新改路，断渠横石自成桥。

杨万里　过招贤渡档四首
    岸上行人莫叹劳，长年三老政呼号。
    也知滩恶船难上，仰蹈桅竿卧著篙。

杨万里　过赵受庄
    老子方孤闷，西山忽在旁。
    回头邬子砦，明眼赵家庄。
    试饮章江味，中涵吉水香。
    望乡侬已喜，而况到吾乡。

杨万里　过真阳峡六首
    玉削双崖一水通，一重一掩更重重。
    平生山水看多少，最爱真阳第二峰。

杨万里　过真阳峡六首
    莫道无人迳亦穷，尚余碧筱伴青枫。
    白云不是从天降，坐看生从翠崦中。

杨万里　过真阳峡六首
    仰见青天尺许青，无波江水不胜平。
    只惊白昼山竹裂，杜宇初闻第一声。

杨万里　过真阳峡六首
    堪笑跳波数百滩，如何入峡顿无喧？
    人言此峡如巴峡，只欠三声随泪猿。

杨万里　过真阳峡六首
    榕树阴中一苇横，鹧鸪声里数峰青。
    南人到此亦肠断，不是南人作麽生。

杨万里　过真阳峡六首
    百滩千港几涛波，聚入真阳也未多。
    若遣峡山生塞了，不知江水倒流麽？

杨万里　过郑步
    渐有人家松桂丛，韶州山水胜南雄。
    未须青惜峰峦过，过了诸峰得好峰。

杨万里　过周陂江
    溪暖无冰可得销，清波白石小鱼跳。
    忽逢寸碧翩然起，翡翠惊飞上柳条。

杨万里　过主岭
    昨日山行尚有村，今朝岭塞更无门。
    仰攀苔磴上绝顶，却倒篮舆下峻峦。
    身觉去天才寸许，岸临无地不堪看。
    前头尚有芙蓉在，此岭难登未是难。
    
    
杨万里　过翥山渡
    千重溪水万重山，半月深行井底天。
    井外还来天大在，江心一眼四无边。

杨万里　海岸七里沙二首
    大风吹起翠瑶山，近岸还成白雪团。
    一浪挽先千浪怒，打崖裂石与君看。

杨万里　海岸七里沙二首
    行人莫近岸边行，便恐波头打倒人。
    若道岸高波不到，玉沙犹湿万痕新。

杨万里　海岸沙行榕树
    海滨半程沙上路，海风吹起成烟雾。
    行人合眼不敢觑，一行一步愁一步。
    步步沙痕没芒履，不是不行行不去。
    若为行到无沙处，宁逢石头啮足拇。
    宁蹈黄泥贱袍裤，海滨涉路莫再度。

杨万里　海棠四首
    小园不到负今晨，晚唤娇红伴老身。
    落日争明那肯暮，艳妆一出更无春。
    树间露坐看摇影，酒底花光并入唇。
    银烛不烧渠不睡，梢头恰恰挂冰轮。

杨万里　海棠四首
    暖醉寒醒各自奇，千花谁是复谁非。
    燕支浓透春风面，翡翠新裁生色衣。
    破落东皇能许劣，庄严西子较些肥。
    痴儿犹恨无香在，紫蝶黄蜂政打围。

杨万里　海棠四首
    竞艳争娇最是他，教人嫌少不嫌多。
    初酣晓日红千滴，晚笑东风淡一涡。
    自是花中无国色，非关格外占春窠。
    开时悭为渠侬醉，却恨飘零可若何。

杨万里　海棠四首
    吾诗多为海棠哦，花意依前怨不多。
    已拆未开浑是韵，乍浓还淡总由他。
    留连春色能销底，请托东风定肯麽。
    岂是少陵无句子，少陵未见欲如何。

杨万里　含笑
    大笑何如小笑香，紫花不似白花妆。
    不知自笑还相笑，笑杀人来断杀肠。

杨万里　寒灯
    老稚都眠我独醒，寒灯半点伴三更。
    双花忽作蜻蜓眼，孤焰仍悬玉胆瓶。

杨万里　寒鸡
    寒鸡睡著不知晨，多谢锺声唤起人。
    明晓莫教锺睡著，被他鸡笑不须嗔。

杨万里　寒雀
    百千寒雀下空庭，小集梅梢话晚晴。
    特地作团喧杀我，忽然惊散寂无声。

杨万里　寒食对酒
    荔支园园花，寒食日日雨。
    先生老多病，颇已疏绿醑。
    儿童喜时节，笑语治樽俎。南烹俱前陈，北杲亦草具。
    蝤蛑方绝甘，笋蕨未作苦。
    先生欲独醒，儿意难多拒。
    初心且一杯，三杯亦漫许。
    醒时本强饮，醉後忽快举。
    一杯至三杯，一二三四五。
    偶然问儿辈，卒爵是何处。
    儿言翁但醉，已忘酒巡数。

杨万里　寒食前三日行脚遇雨
    信脚那知远，虽劳亦快哉。
    如何寒食近，无数野花开。
    碧草望中去，黑云头上来。
    吾行吾自返，雨子不须催。

杨万里　寒食前一日行部过牛首山七首
    岭花袍紫不知名，涧草茸青取次生。
    便是常州草虫本，只无蚱蜢与蜻蜓。

杨万里　寒食前一日行部过牛首山七首
    头上高垂碧玉盆，谁将漂絮尚残痕。
    青天幸自秋江样，须若三丝两缕云。

杨万里　寒食前一日行部过牛首山七首
    帛山恨骨已寒灰，尽禁厨烟肯更回。
    老病不禁馊食冷，杏花饧粥汤将来。

杨万里　寒食前一日行部过牛首山七首
    出了长于过了桥，纸钱风裹树萧骚。
    若无六代英雄骨，牛首诸山肯尔高。

杨万里　寒食前一日行部过牛首山七首
    单车一节又行春，敢为观风惜病身。
    只是担头无櫑子，枉教唤作蹈青人。

杨万里　寒食前一日行部过牛首山七首
    檮蓝作雨两宵倾，生怕难乾急放睛。
    一路东皇新晒染，桑黄麦绿小枫青。

杨万里　寒食前一日行部过牛首山七首
    一春今岁雨中和，信道韶华定较多。
    二月半头花已尽，脱空日月退还他。

