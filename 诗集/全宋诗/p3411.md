<!-- { "loadSidebar": true } -->
    古来抱关人，玩世可无闷。
    内省既不愆，得仁又何怨。

熊禾　送税官仇副使诗十首
    正直男子身，自有神与谋。
    世治天理现，何必事祷求。

熊禾　送税官仇副使诗十首
    彦修但自修，逆境堪进德。
    知我自有天，纯固在学力。

熊禾　送税官仇副使诗十首
    世事良可见，浩荡书生心。
    先民亦会计，儒道终当行。

熊禾　索茶
    两帙诗课早已了，三杯酒债亦可休。
    我去问君去无去，君留任我留不留。
    门前雨深泥滑滑，道人四壁风飕飕。
    且留看诗可罢酒，请烧香鼎调茶瓯。

熊禾　探梅
    我归及初夏，正值梅黄时。
    曾得二三友，共赋梅仁诗。
    当时梅树下，捋实攀条枝。
    顾此廊庙物，弃之或涂泥。
    岂不盘实供，酸涩终见遗。
    古来偶不遇，物理亦可推。
    凉风八九月，叶尽条枝痿。
    精华虽内腴，知者良亦希。
    而况腔壳中，认此一性微。
    古今咏梅者，此趣谁得知。
    仁者天地心，生生无穷期。
    维此生之性，物物皆有之。
    安得似此梅，独秉纯阳姿。
    一枝一太极，静动常相随。
    却於坤复间，微微见端倪。
    凝阴不翕固，阳德无繇施。
    所以探梅人，用意常在兹。
    清霜十月旦，吟边发新题。
    梅亦顾我笑，笑我世俗为。
    无华亦无实，此境正自奇。
    半年不我问，觌面当何辞。
    见花始知树，识趣毋乃卑。
    我今对梅语，此道何足疑。
    自守固尔分，求知岂其宜。
    伯夷合饿死，箕子当明夷。
    啮雪海上郎，履霜野中儿。
    今我故来意，岂伊常情窥。
    入冬雨霜多，玄冥张其威。
    婉娈荆棘间，正恐不自持。
    探梅愿梅早，我独愿梅迟。
    腊前与冬后，生意真如丝。
    微阳不爱护，迓续今其谁。
    忆昔少年日，看花来京师。
    买舟西湖上，曾造孤山涯。
    孤山不可往，葛岭高巍巍。
    豺枭正嘷舞，龙鵷何处飞。
    不待岁月换，已觉人民非。
    逋仙唤不起，岁晏亦径归。
    归来三十年，清梦常依依。
    春事有代换，梅心无改移。
    春光年年有，我发自早衰。
    但与梅久要，处处不暂离。
    所至必种梅，殷勤废培滋。
    培滋不见盛，雪压还霜欺。
    气候固多乖，人事亦如违。
    行行去寻芳，三年海南陲。
    雪霜不到地，生意当融怡。
    旧来种梅处，更自荒弗治。
    甚者斧为薪，令人重怀悲。
    拂衣归去来，天风吹人衣。
    舍南有古树，久矣阅岁期。
    至刚肯受磷，至洁宁为缁。
    廊庙未觉高，山林岂云卑。
    但得余蕂在，一任羌管吹。
    明年烟雨中，青子还累累。
    更看萌蘖生，生性常不亏。
    新极连旧根，不断生生机。
    生机日以长，清阴渐成蹊。
    从此种千树，春暗花垂垂。
    东风一解冻，万卉纷芳菲。

熊禾　题东坡诗集后
    东坡真天人，再拜当敛裧。
    千古岷峨英，浩气发耿耿。
    用世固磊落，作诗更雄骋。
    熙宁化宜更，当国惜已甚。
    胡为叫怒呶，使我毛发懍。
    九天忠臣心，欲发不暇忍。
    雪堂何从容，人事得尽屏。
    江山拓胸次，风月动佳兴。
    我观此时诗，下语已清永。
    晚喫惠州饭，晨夕对蔬笋。
    和陶数十篇，习气脱略尽。
    岷江几百阻，到海渺万顷。
    公诗盖三变，每变辄近正。
    少年纵横习，岂意造此境。
    偶於玄寂中，佳处得深省。
    学道便为真，此语吾敢信。
    文固气所充，要在以理胜。
    洋洋大雅音，千载叹寥泯。
    言诗抑小技，所入宜重慎。
    我诗难示人，特此聊自警。

熊禾　题林氏药圃
    采药来，神山在何许。
    忽闻瀛海头，居然一玄圃。
    天风吹轻帆，至人展良晤。
    圃中药千本，历历皆手树。
    我生抱奇痬，岁久不得愈。
    三年蓄艾心，有此一朝聚。
    惠我方匕剂，翛然脱沈痼。
    吾观此圃中，来游亦无数。
    夫岂独我私，一一随听取。
    同游二三友，牵连亦遭遇。
    餐此霞屑余，腾身即飞翥。
    人生各有累，那得免患苦。
    至人略形骸，一视等胞与。
    过之或忘情，我独刻肺腑。
    世人持狭见，一膜便尔汝。
    比邻立藩墙，边幅生龃龉。
    老矣多阅人，知君用心处。
    斯人匪斯今，意度一何溥。
    我尝读西铭，一初混中处。
    茫茫大化运，上下四方宇。
    当作一圃观，何物不储賏。
    岂但百草性，曾入农氏谱。
    奇葩与异石，海陆细分部。
    金膏丹空青，亦不惮远阻。
    是中富台沼，飞泳供盼顾。
    有时钓弋娱，遗坠拾鳞羽。
    铺陈盛筵旦，咳唾好宾侣。
    歌阑车马散，溲渤遗败鼓。
    我知太医生，适用随细钜。
    水火各燥湿，阴阳互寒暑。
    刚汞或柔砂，炎硝或寒附。
    峻或蓬稜攻，平或参术补。
    生材天岂靳，所恨辨者瞽。
    生人倘有济，我圃足供具。
    玄枢掌握间，调齐有其所。
    悠悠动我思，无怀大庭古。
    八荒登春台，一气调律吕。
    人人无鄙夭，物物不疵窳。
    胡然降大厉，使我重悽楚。
    薰蒸始一气，俄顷遍九土。
    缅怀有生初，恫瘝入心膂。
    恭惟生物心，孰不同父母。
    我欲代一笺，飞上九天诉。
    冥冥天阍深，重关列蛟虎。
    至人对我言，天高不堪吁。
    无宁苍苍求，我圃自有趣。
    圃中别有圃，妙处子未睹。
    中藏六六天，玄玄岂无主。
    我尝偕子游，相与诘其故。
    虽然只方雨，此妙谁赋予。
    包括尽六合，剖析入毫缕。
    一粒蕊珠中，太极有玄姥。
    但得斯心存，充拓何可御。
    至人岂易逢，再拜致我语。
    授药不授方，药尽力已去。
    似闻海上秘，久藏龙宫府。
    君今得妙诀，授我勿我拒。
    珍重千金传，为君广流布。
    别君怀不忍，回首重凝竚。
    千山莽愁人，沧波正烟雨。

熊禾　题山云海月楼
    壶山一片云，沧海一轮月。
    仁人典刑静，志士胸次阔。
    我来登斯楼，抚景亦奇绝。
    一天任舒卷，万古看出没。
    吟情俯八极，酒兴小溟渤。
    云来地脉动，云去悄无迹。
    月出天光生，月落万山黑。
    归来一梦觉，东窗又明发。

熊禾　闻崇安县学立碑
    出山未逾月，辄复入山去。
    平生武夷志，兹游适真遇。
    诛茅倘可遂，岂但山水趣。
    扶摇欣夙心，踌躇动长虑。
    恭惟文公学，倡道匪虚语。
    向微剖析功，斯人遂聋瞽。
    斋居一原叹，此叹无人悟。
    晚年制作心，门人未轻许。
    真实浸泬寥，枝叶谩夸诩。
    漂沦未百年，剽窃立门户。
    吾党固有愆，斯道自今古。
    扶偏须忠臣，邪说可无距。
    同志此来游，兴言激余素。
    礼乐愧河汾，兴唐竟谁予。
    大隐堂前水，滔滔自东注，
    回薄万古心，无言对天柱。

熊禾　闻读书有感
    万叠青山锁暮阴，倚栏凝竚意深深。
    趁时士女忺秦服，学语儿童解楚吟。
    当日繁华逐流水，何年拱把秀穹林。
    辽东俎豆铜川筮，认取斯人万古心。

熊禾　芜湖过繁昌旅舍萧然偶书
    竹窗渐白卷寒衾，上巳才过节物深。
    野杏出篱明望眼，萋蒿满地蔼愁心。
    已知赋分多行役，焉用诗鸣得赏音。
    春在江山无限好，缓驱羸马度烟林。

熊禾　兴程县尹
    我思程伯子，试令晋城邑。
    岂第父母人，一念诚恳恻。
    存心民必济，正己吏自格。
    虽然一邑小，允矣天下式。
    槃槃古东阳，亶为礼义国。
    弦歌视曲阜，岂惟文公泽。
    尚想兴学功，百年未陈迹。
    古来号难治，此语谅非必。
    人怀学道心，功化亦俄刻。
    重惟伊洛传，道南此其脉。
    家传余政谱，师授存学则。
    此邦有美俗，文献犹可及。
    接畛皆儒黉，兴起易为力。
    当今尚文化，乡校首扶植。
    非无善政人，教化岂遑急。
    明公下车来，声誉已洋溢。
    三年田里间，公来始休息。
    简静公优为，不扰知政绩。
    山人重期望，亹亹慎无斁。
    四海文公邦，正学自兹出。
    政教岂殊途，饰吏贵儒术。
    善化必因俗，吾世俱有责。
    到手事必为，莫让功第一。

熊禾　乙巳元日鳌峰书院会拜五十五人
    晓日瞳瞳一岁初，乡闾盛会说吾庐。
    运当尧历三千六，数协羲图五十余。
    修竹岁寒欣得友，野花春色且攜书。
    大篇听取艰贞训，万區¤天心定不虚。

熊禾　乙酉端午联句
    离骚读罢意沈沈，痛饮狂歌作楚吟。
    鱼腹有灵应瞑目，后来犹自有孙心。

熊禾　阴字亭
    涌翠岂兰亭，唐峰非山阴，
    一渠疏曲水，四野成茂林。
    对此坐叹息，超然起遐心。
    当年诸王集，幽情畅登临。
    虚旷非远识，绝胜名利襟。
    近代翁李游，至理穷高浀±。
    云何夸毗子，清谈且駸駸。
