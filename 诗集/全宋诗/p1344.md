<!-- { "loadSidebar": true } -->
    湘流得雨掌来平，艇子乘风羽样轻。
    过眼千山才岭粤，转头一水又衡荆。
    大江东下怀乡国，落日西边是戍城。
    鸣鴃数声青嶂晚，客心如铁如关情。

李曾伯　庚戌过浯溪读中兴碑
    峿山一何青，浯水一何绿。
    上有唐朝碑，苍崖与天矗。
    清庙倣遗音，灵武号实录。
    其笔走风雷，其文贵金玉。
    曾经两贤手，足耀千载目。
    后来纪名氏，前鑱后且续。
    岂无黄绢辞，中寓白圭读。
    一辞不敢措，我惧此碑辱。
    虽然勿泥古，咏叹岂不足。
    岳将降甫申，吾皇车攻复。
    将墨东海水，且汗南山竹。
    勒功岱嵩顶，岂但清溪曲。

李曾伯　庚戌题雪观用方孚若韵
    才见春从沙际归，堂堂背我迅於飞。
    病余窥圃心成怯，老去登楼力苦微。
    岸柳含烟犹绿瘦，海棠裛雨正红肥。
    山川信美非吾土，强作清吟祗遂非。

李曾伯　庚子祈雨蒋山赠月老
    欲知计寺金谷吏，便是钟山粥饭头。
    尔欲朝朝动鱼鼓，我期日日饱貔貅。
    几为晓灶炊烟喜，又作秋田渴雨忧。
    自有宝公能办供，元凭心上细推求。
    
    固城湖边即事
    孤舟横岸水潺湲，野色天成一段闲。
    十数牧儿黄犊侧，两三钓叟白鸥间。
    丛丛烟树谁家市，浅浅云峦甚处山。
    风定浪平归路稳，更无魂梦到萧关。

李曾伯　管顺甫以湘竹为青奴儿贶为名湘夫人赋以谢之
    妾家淇园北封君，劂祖慈事宗苍筼。
    子孙异代贞节闻，枝分一派从南巡。
    千古流落湘江滨，几番雨露敷新荣。
    斑斑不改啼红痕，膏煎漆伐悔自矜。
    卒以取祸罹斧斤，工巧斲削资它人。
    管城夫子出意新，作涌取义何其云。
    致之千里充吾庭，命以汤沐虞嫔名。
    彷佛太伯之文身，虚中直外圆且明。
    不丝不谷不受尘，一笑不用捐千金。
    曲眉丰颊从杂陈，虽有多喙无一嗔。
    晨夕荐我眠风棂，曲肱时复呼真真。
    骨虽非玉肌似冰，蝶梦不到巫山云。
    白家蛮素卿自卿，老我祝洋毋忘盟。
    以例吾体全吾神，招魂共读离骚经。
    推枕同作华胥民，只虞一夜秋气清。
    犹筐中扇墙角檠，盍为青奴亦作白头吟。

李曾伯　归善权谢福岩
    强健南游抱病还，鬓毛剥落足蹒跚。
    喜观云衲酬前约，莫听家僮说旧官。
    幸免如陵羞在陇，将期同愿老於盘。
    当家公案师拈出，更向三山石上看。

李曾伯　癸卯制参黎用之为八仙领客和韵
    扑面惊埃扫不开，都忘柳色暗章台。
    偏饶玳席嘉宾乐，特遣瑶池仙子来。
    自分铁心徒自苦，相逢玉兔莫相陪。
    樽前休讶清香少，待约琼花共一杯。

李曾伯　桂林即事
    每测南方候，时惊北客心。
    一冬无雁过，三月有蛩吟。
    槐暑常临午，梅霖不待壬。
    近来知节适，不怕瘴烟侵。

李曾伯　桂林即事
    一日四时具，从来五岭然。
    留连落花雨，依约熟梅天。
    瘴重常垂箔，春深未脱绵。
    新来那戒饮，未夜已思眠。

李曾伯　桂林鹿鸣宴乐语口号
    玉帐宏开会众英，崭崭头角露峥嵘。
    人才数半凌烟赞，姓氏推先月旦评。
    桂子风前鹏翮健，梅花雪外马蹄轻。
    两魁衣钵须争继，联辔归来昼锦荣。

李曾伯　桂林宴交代董侍郎乐语口号
    同是虚皇老从臣，海山深处细论心。
    金兰谊笃新藩翰，玉笋班趋旧禁林。
    对月不妨延桂影，思人惟有护棠阴。
    公归定是调商鼎，莫忘梅花雪片吟。

李曾伯　桂林宴提刑乐语口号
    鹭州鸳渚久相知，弭节开藩并此时。
    越俎况当交使事，举觞何惜话心明。
    欣逢桂子三秋候，细和梅花万里诗。
    指日骖鸾天上去，倚看接武步丹墀。

李曾伯　过鄂渚登南楼
    壮游几度上南楼，今度重来二十秋。
    俯仰之间只犹昨，登临何处是无愁。
    好山常在世青眼，此水如斯人白头。
    老兴未阑明月上，归欤笠泽有扁舟。

李曾伯　过樊城用刘清叔韵
    古垒连边色，烟芜带夕阳。
    千年周翰祀，一瓣楚人香。
    楼堞新宏壮，丘墟几废荒。
    客怀明哲戒，飞梦绕吴乡。

李曾伯　过涪州怀伊川涪翁两先生
    昌黎昔作潮州游，潮人百世称名州。
    又闻柳州柳子厚，柳人至今爱其柳。
    二公皆以人鸣唐，所至不偶为异常。
    卒今江海流落地，化作文物声名乡。
    涪南僻在巴子国，地绝中州少人物。
    天将儒道淑是邦，曾向先朝处羁客。
    河南夫子间世贤，山谷老叟人间仙。
    一时辙迹相继至，顿使光价增山川。
    尝嗟道从孟轲死，一贯谁能接原委。
    又嗟诗自杜甫亡，四海谁能造诗垒。
    幸生伊洛续圣传，鸢鱼遂复穷天渊。
    从而江右振余响，清庙又得存遗弦。
    今踰元佑二百载，草木涪人尚知爱。
    文章性命虽匪倖，气象风流久皆在。
    惜乎两公生盛时，下与屈贾同驱驰。
    涪人则幸公不幸，天下应怨涪人私。

李曾伯　过衡阳晚宿
    雨后春寒冽，山前夕照斜。
    身犹寻垒燕，声杂宿林鸦。
    过岭尚千里，隔村能几家。
    毋嫌茅店恶，窗下有梅花。

李曾伯　过衡州值雨人遇赋
    行尽潇湘第几山，短舆轧轧费跻攀。
    柳边官驿堠十里，竹里人家屋数间。
    宿霭弄阴风料峭，春泥障路雨斓斑。
    韶华衮衮成虚掷，强托清吟解病颜。
    
    
李曾伯　过黄州和共山高寒韵
    千古江山一览间，老瞒於此胆曾寒。
    凭高要起乘风志，肯把闲情作鸭栏。

李曾伯　过江陵和黄虚舟韵四首
    诗从双井来，太史氏复作。
    一苇天地旋，玄酒滋味薄。
    有田付鴒原，比屋赖虎幄。
    却笑草玄池，投阁嗟寂寞。

李曾伯　过江陵和黄虚舟韵四首
    达人乐所乐，小智忧其忧。
    平生见飞鸢，常忆马少游。
    门前车骑喧，孰与园林幽。
    虚舟苟欲去，鸥鹭犹当留。

李曾伯　过江陵和黄虚舟韵四首
    闻公有泊渚，不远在异林。
    想胜辋川画，时作梁父吟。
    绛帐岂陈迹，草堂向遗音。
    朝市有真隐，入山无求深。

李曾伯　过江陵和黄虚舟韵四首
    士有似之音，异世而同科。
    草亭今兰亭，人物晋永和。
    於水鲜可钓，有酒旨且多。
    叩舷欠孺子，一赋沧浪歌。

李曾伯　过江陵寄陈次贾
    担簦往解蜀山纷，归舸经行老几分。
    楚国喜夸新令尹，霸陵畴识故将军。
    相逢举酒酹江月，一笑携书访岫云。
    乞得身闲了无事，但知耕凿感吾君。

李曾伯　过京山
    总角嬉游处，重来转盼然。
    溪山犹昨日，朋友尽中年。
    旧话逢人说，新诗为客传。
    唤回风雨梦，犹记北窗眠。

李曾伯　过邻水道间
    竹新得雨笋争绿，蕉不知霜花自红。
    时候江南二三月，调胹元气此杯中。

李曾伯　过灵川县
    去去灵川境，晴岚带暮烟。
    槟榔新满市，榕树老参天。
    舂委工於水，犁资手以佃。
    凄凉海天角，何事羽书传。

李曾伯　过庐山
    问讯匡庐几度经，何时袖手摘天星。
    世如春梦空头白，山似故景眼色青。
    便欲移文寻鹤帐，又还呼渡过鸥汀。
    它年学得香山士，定结茅庵入翠屏。

李曾伯　过清汀洮阳驿和方孚若韵
    问驿寻梅路渐深，壁间谁帖迈来禽。
    困诗感叹人才旧，投笔惭书岁月今。
    访古暂陪湘水浒，忧时远到雪山阴。
    牧羝持节畴能似，空倩宾鸿为寄音。

李曾伯　过三衢道士郑云谷出示谢叔达诗因和韵
    世事阅江浪，高情寄空云。
    佳气挹西爽，好风来南薰。
    交情怀契阔，行役苦缤纷。
    一节岁寒在，东山有此君。

李曾伯　过西海隘即事
    江带湖襟护一堤，人烟落落柳依依。
    白鸥世界秋容澹，红蓼汀州水际肥。
    断岸马危迟弗骤，中流舟顺疾於飞。
    归来得自推敲了，更共登楼对夕晖。

李曾伯　过小孤
    孤立江淮地，中分南北天。
    洪汉冲巨块，对峙束平川。
    屹若壁千仞，过错螺一拳。
    谁将牛女比，斯事岂其然。

李曾伯　过新滩作出峡行
    蜀道登天难，尤难泝流入。
    自峡上夔渝，江险滩节密。
    前年冲寒来，水落且石出。
    寄命竹一缕，寸挽退或尺。
    旬宣愧罔功，征戍幸逭责。
    仁哉圣主恩，有诏许归佚。
    匆匆乘月下，初值朱明律。
    常年桃涨后，此际梅潦溢。
    危漩若釜沸，惊湍如矢激。
    今年独何异，水势平於席。
    仅添半篙绿，稳泛万顷碧。
    纵横顺濆淖，隐见辨沙碛。
    毋庸事盘滩，了不懼触石。
    一日涪州岸，三宿云安邑。
    滟澦露山骨，底柱屹中立。
    巫峰披宿雾，奇哉翠欲滴。
    建瓴高屋易，百里一瞬息。
    安然中流坐，恍若前山失。
    舟轻蜚鸟过，岸鴂脱兔疾。
    伊滩以新名，此水虑微涩。
    黎明报船步，数尺长一夕。
    波臣信有助，棹师喜何剧。
    前竿与后枕，橹六视听一。
    招呼左右向，心手应相得。
    所取无釐差，其矢如绳直。
    载瞻洺川祠，不远西陵驿。
    倏焉飞廉怒，卷起浪涛白。
    篙篷掀欲舞，绠缆系惟亟。
    凡我同舟人，相雇几动色。
