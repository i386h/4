<!-- { "loadSidebar": true } -->
    想见溪边亭上，故人待我衔杯。

周弼　岁除思归
    春风冰断千尺，晓霁云开百重。
    何处溪桥争渡，谁家山寺闻钟。

周弼　岁除思归
    野屋定堆落叶，山径应铺石芜。
    一别径秋不到，隔篱黄犬谁呼。

周弼　孙伯符墓下
    梧叶萧萧墓草长，梦魂曾断九回肠。
    空闻绛帕离章水，谁见黄旗入洛阳。
    鸦噪暮园江阪迥，龙盘春戍石城荒。
    赤乌不识桑田变，犹自悽悽守白杨。

周弼　孙季蕃故居
    笑语失诙谐，人谁不怆怀。
    梦残秋雨寺，魂散夕阳街。
    缺灶粘煎药，乾炉积燎柴。
    风流何必葬，便拥菊花埋。

周弼　韬光庵
    谷鸟与我言，怨杀白太传。
    借问何以然，携却山僧去。
    山僧未去时，前盘一尾蛇，
    后踞一头虎，吸云啸风绕窗户。
    山僧已去了，鹤来踏翻藤，
    猿到拗折树，乱筱枯柴塞行路。
    抑将庐于嵩高之阳，温洛之浒，
    诸天散花复呵护。抑将慕羶逐臭，
    亡魂丧魄，委枯骸於北邙之狐兔。
    荒台兮尚存，破屋兮如故，
    惟有山僧不知处。世间万事谁始终，
    极目寒江起烟雾。

周弼　题葛稚川移家图
    稚川移家入空谷，手招白云守茅屋。
    惟恐人窥鍊药鑪，锁断青峦泻垂瀑。
    只留一径通飞鸟，其间想透三仙岛。
    野童犹摘凤文梨，村老闲锄燕胎草。
    人将外物为真物，反笑山栖衰草窟。
    玉臼丹成兔欲眠，蚯蚓黄蒿几钻骨。
    此去世间应不远，尚存犹可分苔藓。
    两幅生绡若为凭，先寄胡麻与鸡犬。

周弼　题湖上壁
    寒食风埃满客襟，西湖烟雨送愁频。
    日高未起鸟呼梦，春晚不归花笑人。

周弼　题蕺山僧竹阁
    高阁俯人世，越香清古岑。
    林表山烟薄，竹多苔色深。
    露笋翻晓箨，云房生昼阴。
    天风自然来，明月照我琴。
    景豁谢幽事，竟日聆仙禽。
    佳言出奇观，清梵扬空音。
    子猷昔好此，故园今陆沈。
    眷然顾兹赏，萧萧生道心。

周弼　题僧子温画水墨蒲萄
    袅袅多应半熟时，落斜高挂冷攒枝。
    分明记得山窗下，一架寒藤带雨垂。

周弼　题滕王阁
    高阁巍峨接水滨，兴亡才问便伤神。
    鸣鸾东阁知何处，跨鹤西山别有人。
    柳映落霞江渚暮，草铺斜日野田春。
    群鸥亦厌多悲感，偏与忘机客最亲。

周弼　题夏肯父晓山图
    旦旦自天成，中全一气清。
    渐分平与峻，俄转晦为明。
    竹閟铺沙影，松涵出谷声。
    机心都不动，稳看日初生。

周弼　题逸人壁
    深僻人稀到，天然野意成。
    荷冲崩岸出，草入废泉生。
    曝杧充山货，抽茶当地征。
    未须寻伴侣，时有自来莺。

周弼　天津桥
    袅袅朱栏倚细波，绿云相对閟嵯峨。
    中天车驾曾擒虏，何日楼船定入河。
    霁柳午阴随岸远，露桃春色过墙多。
    黄旗适应东南运，已办箫铙几曲歌。

周弼　天申宫苏文忠画像
    大泽沾荒裔，灵山识老臣。
    微茫云外迹，衰病瘴中身。
    湿草寒碑夕，晴花午殿春。
    高檐风雨断，犹避六丁神。

周弼　天章寺前小楼
    客怀依古寺，曲水茂林边。
    俯听磵鸣石，静看山出烟。
    傍花清晚漱，对竹冷春眠。
    深羡溪僧乐，幽居动岁年。

周弼　庭下枯梅有感
    庭下同栽两树梅，一株摇落一株开。
    无缘春色相亏曲，有分晴光亦往来。
    雪打枯枝愁汉驿，雨翻雕萼梦荆台。
    绮窗不断横斜影，犹有东风管碧苔。

周弼　同李雪林饮山村
    本来无饮兴，偶此到溪滩。
    屋角悬双瓠，船头系一竿。
    塔高风便响，桥峻雨随乾。
    莫怕城门闭，行归亦不难。

周弼　晚泊
    芳草渡头猿夜吟，孤舟一系百年心。
    旧游零落不知数，客路经过客复寻。
    暮雪关山千里雁，夕阳烟火数家林。
    明朝叹息东征士，发垢冠欹不欲簪。

周弼　晚登黄鹤楼
    戚戚登临地，凄凄欲暮天。
    相看数株柳，不听一声蝉。
    山冷云生絮，江空月上弦。
    无缘舍尘事，闲对白鸥眠。

周弼　望太湖
    独立瀰漫灏气中，倍饶云雾杳重重。
    直西一道孤光起，指点人看是白龙。

周弼　望太湖
    眼力难穷远即昏，纵晴惟只两三分。
    今朝林屋人皆见，不似峰峦只似云。

周弼　为僧昙芳赋草堂
    把诗从我者，多是剡中僧。
    结屋何山坞，当门几树藤。
    地寒常带雪，溪峻不留冰。
    赠尔新吟去，归题木叶层。

周弼　闻友人过吴
    诗囊挂在船篷上，吟过江枫落叶中。
    为恐吴笺题不尽，秋风先燥数堆红。

周弼　乌衣巷
    日落凭栏感慨频，长干桥畔冷残春。
    桑田芜没徒多事，兰玉丛生更几人。
    风暖影翻花外燕，雨多痕蚀草间麟。
    堪嗟群从成功后，不及钟山一尉神。

周弼　吴门送同行者之毗陵
    布帆何处定逢春，身是归人又送君。
    明日隔城回首望，冷花寒叶满秋云。

周弼　吴山仁王寺
    山寺凭高夕未昏，上皇曾此定乾坤。
    瓯闽散驿缘江岛，龛赭收潮入海门。
    细雨乱花唐辇道，淡烟疏柳汉营屯。
    何时汴水东流畔，君返宸居臣故园。

周弼　吴王试剑石
    吴王铸剑成，自谓古难比。
    试之高山巅，石裂断横理。
    那无昔时人，相逢干将里。
    故宫宫中白日长，春风野田百草香。

周弼　五云门外小亭
    醉中别高峰，挥手谢平野。
    百里伴啼猿，一官骑恶马。
    飞花堕城隅，槁叶积亭下。
    从教践踏去，会有相逢者。

周弼　西湖初夏
    花飞春减绿阴成，不住风光绕禁城。
    山寺晚晴蝉欲噪，柳林犹啭数声莺。

周弼　西湖竹阁寺
    精舍萧疏近水凉，分明一径绿沉枪。
    就移山近湖皆隐，放出楼高寺倒藏。
    春透露梢齐曲槛，晓翻风箨过修墙。
    长堤花尽人稀少，来听蝉声伴夕阳。

周弼　溪馆送别
    旅馆成佳集，临觞送远征。
    厨烟含烛焰，溪雨夺琴声。
    愁动草边色，恨牵花外情。
    明朝过平望，应念隔春更。

周弼　溪亭话别
    芳时谈古调，霅浦少人同。
    化日桃花外，归船便隔春。

周弼　喜晴
    久客无别望，出门惟快晴。
    茅店局促卧，村静不打更。
    淅沥渐有间，四檐稍收声。
    俯身问僮仆，贪睡语辄惊。
    耳边嘈囋动，邻房先戒行。
    拂拭弄包裹，人健脚亦轻。
    溪舂黄粮响，窗扫巨竹倾。
    山路少泥土，意想砂砾平。
    舍梦弃衾枕，披衣散纵横。
    屈指计道里，陡觉神思清。
    菜老复命煮，小鲜岂足烹。
    旅饭任粗粝，苞苴且难成。
    值雨及雷雹，一阻三宿程。
    南北互有适，后先何必争。
    东方晓色至，隐隐大渐明。
    分手出门去，相引行水坑。

周弼　下渚秋暮
    浅滩近渚沙相接，水落渔人朝暮涉。
    摵摵风鸣若雨来，绕堤吹散乾荷叶。

周弼　夏日泛秘湖
    朝来泛舟花满湖，亭午返棹风相呼。
    已收波浪入菱芡，晚开云日媚菰蒲。
    群飞鼓翼数沙雁，一去没头双野凫。
    少留霁色定堪玩，可惜归程时已晡。

周弼　显应观桃花
    白云随鹤乘将去，深碧桃花满故宫。
    三十六簧明月夜，不知何处吸春风。

周弼　湘东苑
    湘东王好开芳甸，亭台环绕朱栏遍。
    就中应教谁最多，庾信江淹日欢宴。
    七十里围高木栅，花柳烧残少颜色。
    取次华林建邺边，奚不移归帝王宅。
    曾经行处苹芜漫，赖此名存悉歆羡。
    安知飞来旧时莺，舞去都非昔年燕。
    风擘残桃过短墙，更无人管任斜阳。
    惜春犹有伤心者，认作徐娘半面妆。

周弼　萧山县下遇雨二首
    年来沙涨卒难消，更觉西兴渡口遥。
    冷坐看他骑骒马，半鞍泥水踏春潮。

周弼　萧山县下遇雨二首
    悠悠心厌出江沙，过得丘亭转落斜。
    村店自知行客倦，劝尝新酒卖甜瓜。

周弼　行吟
    独行沙岸不相携，准拟沿溪更渡溪。
    药蔓交加虫上下，柳花撩乱蝶高低。
    杖头晓伴春云石，屐齿晴翻夜雨泥。
    诗就随山为人写，等闲抽尽锦中题。

周弼　秀野
    小作幽园傍宅开，只须数亩占楼台。
    石移林屋秋云至，水带松江暮雨来。
    径草散香迎过屐，砌花分影荫流杯。
    人家园圃应无数，不似君能日几回。

周弼　胥门
    芦苇萧萧生晚潮，伍员何地更吹箫。
    夕阳自逐寒鸦去，万片宫花共寂寥。

周弼　许市罩鱼
    网边分得尾纤纤，腥却莼丝莫厌嫌。
    自有野人相料理，柳阴茅店一包盐。

周弼　烟波亭避暑
    澄江横匹练，月洗黄罗扇。
    捲尽白云衣，常星撒沙见。
    天低欲就人，夜色凝深澱。
    歨吸动微光，时絣斗间线。
    凉亭逼旷野，轩楹敞三面。
    万象悉铺陈，随机互迁变。
    十岁逃虚空，得此方一遍。
    相对坐谈玄，终宵亦无倦。
    只恐騣騣催晓箭，涌上东方老铜片。
    须着干求大帝君，莫使旭乌眼睛转。

周弼　烟中梅
    冷花痚蕊竹间横，浅薄笼烟淡作晴。
    怊怅野桥春水断，几回相见不分明。

周弼　延山渡
    解帆登岸作山游，林木茅茨共一丘。
