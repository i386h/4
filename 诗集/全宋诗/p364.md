<!-- { "loadSidebar": true } -->
    谭客有时三不对，生涯除酒一无营。
    鸣鞭走送君能断，小印亲封定好生。

陈造　腊茶并三诗送李元诚
    池鱼千里磨蚁旋，人生出处俱可怜。
    束书结邻晏溪侧，淮安一寤三十年。
    积今成古阅飞电，我与昔人同此叹。
    悲欢离合置勿论，且喜重逢各强健。

陈造　腊茶并三诗送李元诚
    向来衮衮论风期，百年心事多好违。
    君如荆石尚衷璞，我似野马初受羁。
    射阳广阳水云屋，襄城邮城尘土衣。
    挽眉作吏一不遂，丘壑付君未觉非。

陈造　腊茶并三诗送李元诚
    北风吹霜战林樾，菊花雕零梅未发。
    留君无物供吟笔，一炷沉烟伴清绝。
    骚人悲凄为摇落，舟挽不回仍此别。
    还家试碾壑源春，何似卢郎三百月。

陈造　劳农渜居赠皎启二僧
    劳农今喜复南辕，夹道扶携亦笑諠。
    县尹庶几无疾病，山人迎送耐频烦。
    芼葱汤饼聊堪饱，出瓮春醪半带浑。
    惟有为民真实意，异时陈迹付公言。

陈造　离伏龙
    北风鏖屯云，倦鸟白昼迷。
    筛为县麻雨，寒气晚凄凄。
    何以赠行客，去和一尺泥。
    卒徒淖莫前，草棘取新蹊。
    可能辞滞留，十步九颠難。
    穷我恐非天，问子谁见挤。
    少日忧患海，有眉未肯低。
    流年况衰病，纵死非孩提。
    戚欣何足云，寿夭久已齐。
    秀色浮岭路，清音淙上溪。
    会心各姿态，捋须忘惨凄。
    山灵山无情，斩新献诗题。

陈造　离富池
    江流寂无声，明灭窗月晓。
    客枕归梦余，意先西蜚鸟。
    雪天信少风，翳面正缭绕。
    富池忽信次，肯羡雕鹘矫。
    向免犯险艰，神惠顾岂少。
    今晨有佳兴，调笑向诸小。
    波平旗脚直，康庄驰腰褭。
    鳞鳞到座隅，健鹊啅林杪。
    人家积苏间，山影横练表。
    未成官缚去，得句吾事了。

陈造　李伯成食甘豆粥和渊明诗分寄次韵
    八珍较半菽，丰悴岐两端。
    志士傃所逢，心泰体亦安。
    李侯贫食粥，吾独於此观。
    灶妇不余颦，邻券有后还。
    颜帖孰嗣之，范叔可胜寒。
    破碓砂瓶前，兰佩杂本难。
    堂堂五字律，铓锷凛莫干。
    不羡侏儒饱，宁追陋巷颜。
    挈瓶肯见分，特特扣荆关。
    读诗良起予，投匕忘悲叹。

陈造　李粹伯挽章二首
    今代论时杰，如公未易量。
    冰壶钟器质，绣段粲文章。
    遂郁鸾台望，俄成马鬣藏。
    忠贤如此尔，天意竟茫茫。

陈造　李粹伯挽章二首
    病酒漳滨久，传闻信复疑。
    为郎真地下，哭友漫天涯。
    雨绋何由挽，风松想助悲。
    自今思有道，时展蔡邕碑。

陈造　立春
    春信葭灰动，寻知寒事休。
    光阴从冉冉，身世判悠悠。
    鬓影看银胜，官期志土牛。
    羸骸更元命，惜为斗升留。

陈造　立春前一夕雪二首
    天仙几夜集瑶台，剪水筛琼不受催。
    直遣瑞花将腊去，尽驱和气与春回。
    坐窗客有吟飞絮，对酒人应唱落梅。
    雪与相如俱末至，可能草赋压邹枚。

陈造　立春前一夕雪二首
    雪龙侵夜正衔枚，破晓郊原玉作堆。
    云叶攀翻徒自舞，瑶花顷刻为谁开。
    土膏已遽宜农事，彩胜何妨映酒杯。
    幻作冰壶天一噱，梦回品物各春台。

陈造　立秋日
    酷暑如酷吏，顷刻不可对。
    万口噤不息，束湿底多罪。
    况我七十翁，形劣气已惫。
    懑若堕丹书，孰者我牍背。
    微风忽鸣秋，遽喜又无害。
    天岂刍狗我，生死置度外。
    会看三日雨，怛掉推所爱。
    甘泽洽嘉谷，生意亦萧艾。

陈造　梁广文归自襄阳作古乐章迎之
    自君之出矣，适我患祸初。
    入门悼今昔，顾影怜畸孤。
    古有鼓盆达，自笑食蘖如。
    石交不在眼，胜谈谁见娱。

陈造　梁广文归自襄阳作古乐章迎之
    自君之出矣，春意尚妖冶。
    著我愁城中，转首已中夏。
    岂地鼓吹具，尘笔置不把。
    亦欲鞭其慵，独倡无和者。

陈造　梁广文归自襄阳作古乐章迎之
    自君之出矣，无心惜流光。
    但记燕营巢，俄复蜂割房。
    烦君验节物，可孤北窗凉。
    戎葵一笑粲，竹萌十尺强。

陈造　梁广文归自襄阳作古乐章迎之
    自君之出矣，饥民日北首。
    春从二天来，共拜更生手。
    未议解倒垂，促膝此何有。
    非君面扬榷，谁有笔端口。

陈造　梁教病起
    侧听长须得好音，笑谭已复替呻吟。
    逃知二竖今无地，仇想三彭亦就禽。
    定免带围忧沈约，可须檄手待陈琳。
    尚须十日安岑寂，酒圣诗愁恐未禁。

陈造　梁教授次柘枝诗韵再和
    洞里莺花别有天，为渠蘸甲上金船。
    舞姝贪看尘生袜，饮兴浑忘雪满颠。
    弄影竞垂三昧手，倚风疑袅五枝莲。
    广寒再阅霓裳罢，笙鹤飞来末是仙。

陈造　梁元帝二首
    慢藏已重阿琳忧，君道平时况未优。
    冀北羊肠各亡社，浪言建业胜荆州。

陈造　梁元帝二首
    中外谁非肉骨恩，飆飆帝子亦王孙。
    君王日握金银笔，忍署兵威极六门。

陈造　临泽寺留题
    发冢诗书谩一官，旧游重到鬓毛斑。
    尘埃可是山灵意，不待文移始厚颜。

陈造　灵岩道中二首
    过尽南山过北山，幽花好鸟翠霏间。
    满前风物牵诗兴，可是平生马上闲。

陈造　灵岩道中二首
    涉涧登山倦不胜，松间敲户有人杂。
    竹帘琐细炉烟直，小作蒲团入定僧。

陈造　凌晨复有惠急笔次韵
    小驻江干接隽游，渭清泾浊可同流。
    假真笑我陈惊坐，造妙推君赵倚楼。
    姓字已高时辈上，功名尤忌鬓毛秋。
    等闲莫学金华伯，碧水如天拟梦鸥。

陈造　凌晨复有惠急笔次韵
    仕途决矣息交游，姑向林泉访胜流。
    短褐直甘乘下泽，异乡终胜赋登楼。
    惊心梦境檀槐战，屈指乡园秫稻秋。
    雉翳龟燋缘有用，未闻金弹中沙鸥。

陈造　刘向二首
    江边逐客楚宗卿，谏数君疏命自轻。
    可信后儒惭往哲，辄将强聒议更生。

陈造　刘向二首
    若将初节订贤愚，圣哲功名古亦无。
    一代儒宗忧国意，当年几落伪金诛。

陈造　刘有诗再次韵四首
    小点猩毫出碧鲜，技随文思各增川。
    只应月地饶般礴，心醉寒梢曳晓烟。

陈造　刘有诗再次韵四首
    已后湖州秃鬓翁，喜君挥扫有遗风。
    幻成殢雨熹晴态，尽使尘凡一洗空。

陈造　刘有诗再次韵四首
    此君高韵已萧然，更向新诗得媚川。
    谁遣小家藏二妙，为君时炷水沉烟。

陈造　刘有诗再次韵四首
    耐暑支离倚瘦筇，百金未博一襟风。
    了知诗有蠲疴力，绝胜江涛卷碧空。

陈造　留交代韦粹
    山城老稚竞攀辕，况复官曹辱后先。
    敢爱一樽追笑语，未妨五日作留连。
    天香国色酡颜去，渭北江东把臂前。
    已办明朝开煮酒，丝桐小置式微篇。

陈造　留行都
    久饫南来饭，长维北去船。
    薰衣子笑韵，入箸望潮鲜。
    意适忘漂泛，吾生计食眠。
    归期何用数，宽待藕花天。

陈造　六绝句呈赵帅兼简郑机宜
    南徐把酒送行行，话我漂零倍怆情。
    屈指六年才一梦，更消几梦了浮生。

陈造　六绝句呈赵帅兼简郑机宜
    玉笋班中第一流，冰花影里釂琼舟。
    来迟输与花前客，袖手看公笔不休。

陈造　六绝句呈赵帅兼简郑机宜
    雁塔题名尽后贤，即今十八卧重泉。
    合离荣瘁何须较，强健相过是半仙。

陈造　六绝句呈赵帅兼简郑机宜
    宦路平时欲陆沉，先生诲语每南金。
    长庚配月空回首，古井无波已此心。

陈造　六绝句呈赵帅兼简郑机宜
    蒲鞭合束久停檛，暮府人闲早放衙。
    频唤羊何把诗笔，即看姚魏用年华。

陈造　六绝句呈赵帅兼简郑机宜
    长日登临忆侍郎，芳时谭笑客凝香。
    须公多办琼花露，容我时开古锦囊。

陈造　龙泉
    神龙媚此清浅居，歨然腾陵行太虚。
    越已倚赖龙沾濡，频年岁事胜三吴。
    到仁一视无戚痚，置彼此及心缺如。
    嗟龙自伐端欺予，淮南之民如渴乌。

陈造　龙湾看初日
    江声夜寂绝，江雾晓空蒙。
    乱霞映淡日，隐隐空蒙中。
    羲驭巧呈瑞，不与他时同。
    炯然玉奁静，泛此瑛盘红。
    分明三足乌，依微绛绡蒙。
    曾穹敛氛噎，幽壑舞鱼龙。
    升从海仙府，光射河伯宫。
    遥想丽帝阙，佳气正郁葱。
    鸾鹭同虎拜，三呼并神嵩。
    散人得壮观，醉约持钓翁。

陈造　龙眼矶
    谁谓石一拳，不作江流碍。
    朝来扬帆西，瞥若骥历块。
    龙眼风火矶，培塿视华岱。
    似闻潢潦时，亦复鼓湍汇。
    凿去本不难，奇巧禹所爱。
    其上嘉树密，其侧鱼网晒。
    居惟羡渔乡，复欲老犊背。
    西归傥得此，庸敌七里濑。

陈造　漏泽院四绝句
    雪翎如扇十钧弓，霹雳声前玉斝空。
    人似堵墙争指似，少年场里著衰翁。

陈造　漏泽院四绝句
    隽游分破北窗眠，笑撚吟髭看控弦。
    久袖飞驰银管手，为渠途改角弓篇。

陈造　漏泽院四绝句
    将军弓力今羊侃，病渴归来似长卿。
    抹羽尚堪支十槊，忆看衔尾饿鸱鸣。

