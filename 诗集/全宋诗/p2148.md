<!-- { "loadSidebar": true } -->
    饮散竹轩微雨后，凌晨归路起栖鸦。

邵雍　秋日雨霁闲望
    水冷云疏霜意早，岁华虽晚黄花好。
    饶教四面远山围，奈何一片秋光老。
    上天生物固无私，圣人馀事人虽晓。
    陈言生活不须矜，自是中才皆可了。

邵雍　秋望吟
    草色连云色，山光接水光。
    危楼一百尺，旅雁两三行。

邵雍　秋夜
    耿耿银河秋夜长，起来无寐□思量。
    思量了后迷还闷，烦恼到头徒□□。
    □□□□□计较，梦中说梦转寻常。
    回头万事□□迹，空□语言争知长。

邵雍　秋游六首
    七月芙蕖正烂开，东南园近日徘徊。
    有时风向池心过，无眼香从水面来。
    罨画溪深方误入，洞庭湖晚未成回。
    坐来一霎萧萧雨，又送新凉到酒杯。

邵雍　秋游六首
    先秋颢气已潜生，洛邑方知节候平。
    庭院乍凉人共喜，园林经雨气尤清。
    回舟伊水风微溜，缓辔天津月正明。
    自有舦夔分圣念，好将诗酒乐升平。

邵雍　秋游六首
    八月光阴未甚凄，松亭竹榭尤为宜。
    况当昼夜初停处，正是炎凉得所时。
    明月入怀如有意，好风迎面似相知。
    闲人歌咏自怡悦，不管朝廷不采诗。

邵雍　秋游六首
    家住南城水竹涯，乘秋行乐未尝亏。
    轻寒气候我自家。半醉光阴人莫知。
    信马天街微雨后，凭栏僧阁晚晴时。
    十年美景追寻遍，好向风前摘白髭。

邵雍　秋游六首
    九月风光虽已暮，中州景物未全衰。
    眼观秋色千万里，手把黄花三两枝。
    美酒易消闲岁月，青铜休照老容仪。
    若言必使他人信，沥尽丹诚谁肯知。

邵雍　秋游六首
    霜天寥落思无穷，不奈楼高逼望中。
    四面溪山徒满目，九秋宫殿自危空。
    云横远峤千寻直，霞乱斜阳数缕红。
    无限伤情言不到，共谁开口向西风。

邵雍　求鉴吟
    人无鉴流水，当求鉴止水。
    流水无定形，止不有定体。
    人无鉴于水，当求鉴于人。
    人鉴见人貌，人鉴见人神。

邵雍　求信吟
    始则求人信，有知有不知。
    既而求自信，人或多知之。
    今我不求信，何人更起疑。
    无可无不可，安往不熙熙。

邵雍　趋向
    舍我灵龟，亲我朵颐。
    背义从利，我无远思。
    贲于丘园，束帛戋戋。
    既能图大，小在其间。

邵雍　娶妻吟
    人之娶妻，容德威仪。
    傥或生子，不舦则夔。

邵雍　去事吟
    君子去事，民有余祥。
    小人去事，民有余殃。

邵雍　泉布吟
    名为泉布者，无足走人间。
    善发难言口，能开不笑颜。
    償逋小续命，趒急大还丹。
    唯有商山老，非干买得闲。

邵雍　人鬼吟
    既人能事人，又焉能事鬼。
    人鬼虽不同，其理何尝异。

邵雍　人贵有精神吟
    人贵有精神，精神多不醇。
    有精神而醇，为第一等人。
    不醇无义理，是非随怒喜。
    怒以是为非，喜以非为是。
    怒是善人疏，喜非小人比。
    败国与亡家，鲜有不由此。
    娶妻娶柔和，嫁夫嫁才美。
    安得正妇人，作配真男子。

邵雍　人灵吟
    天地生万物，其间人最灵。
    既为人之灵，须有人之情。
    若无人之情，徒有人之形。

邵雍　人情吟
    人达人情，无寡无广。
    天下之事，如指诸掌。

邵雍　人情吟
    古事参今事，今人乃古人。
    只应情未浃，情浃自相亲。

邵雍　人生长有两般愁
    人生长有两般愁，愁死愁生未易休。
    或向利中穷力取，或于名上尽心求。
    多思唯恐晚得手，未老已闻先白头。
    我有何功寀　彼上，其间掉臂独无忧。

邵雍　人生一世吟
    前有亿万年，后有亿万世。
    中间一百年，做得几何事。
    又况人之寿，几人能百岁。
    如何不喜欢，强自生憔悴。

邵雍　人事吟
    人有去就，事无低昂。
    迹有疏密，人无较量。
    能此四者，自然久长。

邵雍　人事吟
    人无取次，事莫因循。
    因循失事，取次坏人。
    人无率尔，事贵丁宁。
    率尔近薄，丁宁近诚。

邵雍　人事吟
    索鍊无如事，难知莫若人。
    人情随手别，事体到头均。

邵雍　人寿吟
    人寿百年间，其间多少难。
    予今六十三，何止于一半。
    骨瘦固非清，发白岂谓算。
    便化不为夭，况且粗康健。

邵雍　人物吟
    人破须至护，物破须至补。
    补护既已多，卒归于败露。
    人有人之情，物有物之理。
    人物类不同，情理安有异。

邵雍　人物吟
    人盛必有衰，物生须有死。
    既见身前人，乃知身后事。
    身前人能兴，身后事岂废。
    兴废先言人，然后语天地。

邵雍　人心
    弟兄尚路人，它人安可从。
    人心方寸间，山海几千里。
    轻言托朋友，对面九嶷峰。
    多花必早落，桃李不如松。
    管鲍死已久，何人继其踪。

邵雍　人玉吟
    玉不自珍人与珍，人珍何谢玉之纯。
    然后粹美始终一，更看清光表里真。
    韬韫有名初在石，琢磨成器却须人。
    古人已死不复见，被褐之言不谬云。

邵雍　仁圣吟
    尽道之谓圣，如天之谓仁。
    如何仁与圣，天下莫敢伦。

邵雍　仁者吟
    仁者难逢思有常，平居慎勿恃无伤。
    争先径路机关恶，近后语言滋味长。
    爽口物多须作疾，快心事过必为殃。
    与其病后能求药，不若病前能相防。

邵雍　日月吟
    月明星自稀，日出月亦微。
    既有少正卯，岂无孔仲尼。

邵雍　日中吟
    日中为噬嗑，交易是寻常。
    彼各不相识，何复更思量。

邵雍　三皇吟
    三皇之世正熙熙，鸟鹊之巢俯可窥。
    当日一般情味好，初春天气早晨时。

邵雍　三惑
    老而不歇是一惑，安而不乐是二惑。
    闲而不清是三惑，三者之惑自戕贼。

邵雍　三十年吟
    三十年间更一世，其间堪笑复堪愁。
    天生天杀何尝尽，人是人非殊未休。
    善偶鸳鸯头早白，能啼杜宇血先流。
    须知却被才为害，及至无才又却忧。

邵雍　三十年吟
    比三十年前，今日为艰难。
    比三十年后，今日为安闲。
    治久人思乱，乱久人思安。
    安得千年鹤，乘去游仙山。

邵雍　三王
    三王之世正如秋，权重权轻事有由。
    深谷为陵岸为谷，陵迁谷变不知休。

邵雍　三月吟
    满城尽日行春去，言会行春还有数。
    真宰何尝不发生，游人其那无凭据。
    梨花著雨漫成啼，柳絮因风争肯住。
    一片清明好意多，奈何意好难分付。

邵雍　扫地吟
    管晏治时犹有体，苏张用处更无名。
    三皇五帝从何出，扫地中原俟太平。

邵雍　山中寄登封令
    初离县日谋经宿，既到山中未忍回。
    公宇若无民事决，愿携茶器上山来。

邵雍　善处吟
    善处忧难作，能持事自修。
    腹心无外物，蛮貊亦怀柔。

邵雍　善恶吟
    人善不趋，已恶不除。
    谓之知道，不亦难乎。

邵雍　善恶吟
    君子学道则务本，小人见利则忘生。
    务本则非礼不动，见利则非贿不行。

邵雍　善恶吟
    瞽鲧有子，尧舜无嗣。
    余庆余殃，何故如此。

邵雍　善恶吟
    尧舜无子，瞽鲧有嗣。
    福善祸淫，何故如此。

邵雍　善人吟
    良如金玉，重如丘山。
    仪如莺凤，气如芝兰。

邵雍　善赏花吟
    人不善赏花，只爱花之貌。
    人或善赏花，只爱花之妙。
    花貌在颜色，颜色人可效。
    花妙在精神，精神人莫造。

邵雍　善饮酒吟
    人不善饮酒，唯喜饮之多。
    人或善饮酒，唯喜饮之和。
    饮多成酩酊，酩酊身遂疴。
    饮和成醺酣，醺酣颜遂酡。

邵雍　伤二舍弟无疾而化二首
    手足情深不可忘，割心犹未比其伤。
    急能畴昔尔相济，终鲜如今我遂当。
    韡韞棣开无并萼，邕邕雁去破初行。
    自兹明月清风夜，萧索东篱看断肠。

邵雍　伤二舍弟无疾而化二首
    肠断东篱何所寻，东篱从此事沉沉。
    差肩行处皆成往，吊影伤时无似今。
    清泪已乾情莫极，黄泉未到恨非深。
    不知何日能销尽，三十二年雍睦心。

邵雍　伤心行
    不知何铁打成针，一打成针只刺心。
    料得人心不过寸，刺时须刺十分深。

邵雍　伤足
    灾由无妄得，为患固非深。
    乖已摄生理，贻亲忧虑心。
    乍然艰步履，偶尔阻登临。
    逾月方能出，难忘乐正箴。

邵雍　商君吟
    商鞅得君持法处，赵良终日正言时。
    当其命令炎如火。车裂如何都不知。

邵雍　商山道中作
    十舍到商颜，虽遥不甚艰。
    东西逆洛水，表里看秦山。
    身在烟霞外，心存人子间。
    庭闱况非远，自可指期还。

邵雍　商山旅中作
    残火香灯夜正沉，默思前事拥寒衾。
    霜天皎月虽千里，不抵伤时一寸心。

邵雍　赏雪吟
    一片两片雪纷纷，三杯五杯酒醺醺。
    此时情状不可论，直疑天在才絪纭。

邵雍　上巳观花思友人
    上巳观花花意秾，今年正与昔年同。
    当时同赏知何处，把酒独能对远风。
