<!-- { "loadSidebar": true } -->
梅尧臣　依韵和武平九月十五日夜北楼望太湖
    东吴临海若，看月上青冥。
    河汉微分练，星辰淡布萤。
    细烟沈远水，重露裛空庭。
    孤坐饶清兴，惟将影对形。

梅尧臣　依韵和武平苕霅二水
    昔爱伊与洛，今逢苕与霅。
    南郭复西城，晓色明於甲。
    尘缨庶可濯，白鸟谁来狎。
    落日潭上归，鱼歌自相答。

梅尧臣　依韵和武平升卞二山
    北峰压城苍，南岫缘溪绿。
    谁知昔人游，尚想丛桂馥。
    鸟兽安可群，呼鸣自为族。
    傥闻羡门术，一蹑尘外躅。

梅尧臣　依韵和希深立春後祀风伯雨师毕过午桥庄
    青郊谁驻马，谢客思池塘。
    野水微波绿，江梅嫩蕊黄。
    初从奠风雨，遂此乐壶觞。
    已爱幽禽语，园林即日芳。

梅尧臣　依韵和希深新秋会东堂
    何必水周堂，翛然万木凉。
    朋簪兹共乐，节物自迎商。
    巧笑承欢剧，新词度曲长。
    骖鸾悲雾扇，泛蚁釂云浆。
    并蕂榴房熟，连丛桂蕊香。
    人初投辖醉，客甚掺檛狂。
    鬓约寒鸦碧，衣轻舞蝶黄。
    流波闲任注，错席岂依行。
    亹亹谈宁倦，厌厌夜巿央。
    良时诚可惜，清燕北无荒。

梅尧臣　依韵和希深游大字院
    夫君康乐裔，顾我子真派。
    湛然怀清机，超尔寻虚界。
    暂来香园中，共憩寒松大。
    先生醉复吟，长老言不坏。
    信与赏心符，宁同俗士爱。
    杖屦恣游遨，池塘仍感概。
    焚香露莲泣，闻磬霜鸥迈。
    青板今已空，浊醪谁许载。
    软草当熊絪，低篁挂缨带。
    不觉月明归，候门僮仆怪。

梅尧臣　依韵和希深游府学
    东府尊儒日，中州进学初。
    牲牢奠商後，典籍讲秦余。
    大法存无外，群英乐自如。
    时凭游圣末，来驾折辕车。

梅尧臣　依韵和希深游乐园怀主人登封令
    竹映红蕖水榭开，门闲乳雀下青苔。
    伊人何恋五斗粟，不作渊明归去来。

梅尧臣　依韵和希深雨後见过小池
    碧池新雨後，清兴一何赊。
    有客过颜巷，无贫以阮家。
    白醪聊泛蚁，黄菊未开花。
    既至休辞醉，君其奈岁华。

梅尧臣　依韵和戏题
    杨州太守重交情，我欲西归未得行。
    寒食尚赊花水近，妻孥煎去到天明。

梅尧臣　依韵和谢副合寄新酒
    闻道芳洲景气新，却输鸥鹭日相亲，
    小槽酒熟玻璃色，谁忆高台共赋人。

梅尧臣　依韵和新栽行
    劚破烟丛带笋移，映轩临槛特为宜。
    龙孙已见多奇节，凤实新生入翠枝。
    不向阮家林下集，还思渭北水边窥。
    一花一草公休咏，惯作兰台侍从诗。

梅尧臣　依韵和行之都官芭蕉诗
    看取有心常不展，亦知随分坼佳葩。
    无端大叶映莲幕，却笑菖蒲罕见花。

梅尧臣　依韵和行之枇杷
    五月枇杷黄似橘，谁思荔枝同此时。
    嘉名已著上林赋，却恨红梅未有诗。

梅尧臣　依韵和徐元舆读寄内诗戏成
    鸳鸯同白首，相得在中河。
    水客莫惊笑，云间比翼多。

梅尧臣　依韵和许待制
    晓雨射船珠泻盘，平明水上舞英残。
    斗鸡跖恶轻泥湿，调马蹄翻软土乾。
    深屋燕巢将欲补，密房蚕蚁尚忧寒。
    为言楚客甘蔬蔌，白芷香牙长嫩珊。

梅尧臣　依韵和许待制病起偶书
    桐柳阴阴翠色参，幔房深邃静於岩。
    疾疑不是因蛇影，方秘曾传白玉函。
    炼蜜有时蜂竞至，坠膻无数蚁来衔。
    女奚困触屏风响，林鸟饥寻橐木鹐。
    趋吏喜闻开便合，舞姬排比翦春衫。
    嘉宾入幙金樽抹，贺客冲风席帽搀。
    谈出古人非骋辩，诗陈王化不言詺。
    提纲勿用铢铢较，列局缘从物物监。
    龙脑篆香蟠屈曲，虎头雕枕剔空嵌。
    年踰五十惟耽易，能格神明莫若謕。

梅尧臣　依韵和许待制春雪
    密雪犯阳和，寒阶覆短莎。
    条牙摧不展，鸟舌噤应多。
    变令已为失，易消如未苛。
    桃花禹门水，早晚见通波。

梅尧臣　依韵和许待制後园宴宾
    春来无处不幽芳，谁复樽前叹异乡。
    绕榻绮罗观旧艳，傍池桃杏照新妆。
    柳条拂拂牵丝嫩，蕊粉轻轻落酒香。
    闻道主公偏爱客，翻思当日醉莎场。

梅尧臣　依韵和许发运游泗州草堂寺之什
    入寺岂缘斋，阮公方咏怀。
    心将超紫府，手欲拍洪崖。
    云雾波初净，尘埃监已揩。
    但能倾玉醑，不假列金钗。
    远客归空速，千樯密自挨。
    醒论时事正，醉戴野巾喎。
    风俗通吴楚，清浑见汴淮。
    遥知香刹外，独与赏心谐。

梅尧臣　依韵和许发运真州东园新成
    疏凿近东城，萧森万物荣。
    美花移旧本，黄鸟发新声。
    曲阁池傍起，长桥柳外横。
    河浑远波涨，雨急断虹明。
    云与危台接，风当广厦清。
    朱鬵看自跃，翠柏种初生。
    香草犹能识，山苗未得名。
    南峰及西岭，常共酒杯平。

梅尧臣　依韵和宣城张主簿见赠
    韩子於文章，所贵不相效。
    譬彼古今人，同心不同貌。
    吉从志久慕，亦以重名教。
    鸣钟与享鼎，易厌非苦乐。
    禄仕不及亲，扬名可为孝。
    君方佐大邑，美锦同翦铰。
    遂令吾乡民，绸直无曲桡。
    既暇乃作诗，欲与前人较。
    朝来忽有赠，捧若管窥豹。
    又如捕鲸鱼，空自持网罩。
    心降醉且睡，昏昏不知觉。

梅尧臣　依韵和宣叔行舟相隔见寄
    汴涨溅溅费挽牵，轻舟难若上青天。
    只知乘駃及先去，不意迟留落那边。

梅尧臣　依韵和雪窦山昙颖长老见寄
    处山无厌山，林鸟正关关。
    月入潭心白，花明谷口闲。
    采薪能自至，流水不知还。
    闻欲观沧海，高峰峻亦攀。

梅尧臣　依韵和晏相公
    微生守贱贫，文字出肝胆。
    一为清颍行，物象颇所览。
    泊舟寒潭阴，野兴入秋萯。
    因吟适情性，秋欲到平淡。
    苦辞未圆熟，刺口剧菱芡。
    方将挹溟海，器小已潋滟。
    广流不拒细，愧抱独慊慊。
    疲马去轩时，恋嘶刍秣减。
    兹继周南篇，短桡宁及舰。
    试知不自量，感涕屡挥掺。

梅尧臣　依韵和杨敏叔吴门秋晚见寄
    方在洞庭上，秋怀那得禁。
    西风楚波恶，度雁海云阴。
    洛客吟初苦，骚人思已深。
    颠毛随日减，冉冉不胜簪。

梅尧臣　依韵和杨直讲九日有感
    也持黄菊蕊，时望白衣人。
    苜蓿从来厌，茱萸却乍亲。
    护霜云不散，吹帽客何贫。
    莫要悲摇落，秋花更胜春。

梅尧臣　依韵和杨州许待制竹拄杖
    楚竹翦霜丛，何惭汉使筇。
    鸠形殊用刻，马箠不同功。
    挺特生难变，支离分已穷。
    轻肥思比鹤，短发任如蓬。
    倚以为高趣，持之见素风。
    步郊聊实下，行乐偶从东。
    屡刺莓苔破，深穿苑圃通。
    辩繁时画地，默意或书空。
    古血有湘迹，旧林无阮踪。
    将渠谁觉老，要此岂关慵。
    莫骇倾巢鸟，须虞蠹穴虫。
    谁能求道术，跨作上天龙。

梅尧臣　依韵和雍丘尉王秘校见寄
    东瞻杞国城，半日鸟飞程。
    度雁不曾下，新文谁寄评。
    旧年因使至，秀句欲人惊。
    聊效题斋壁，先贤亦以旌。

梅尧臣　依韵和永叔澄心堂纸答刘原甫
    退之昔负天下才，扫掩众说犹除埃。
    张籍卢仝斗新怪，最称东野为奇瑰。
    当时辞人固不少，漫费纸札磨松煤。
    欧阳今与韩相似，海水浩浩山嵬嵬。
    石君苏君比卢籍，以我拟郊嗟困摧。
    公之此心实扶助，更後有力谁论哉。
    禁林晚入接俊彦，一出古纸还相哀。
    曼卿子美人不识，昔尝吟唱同樽罍。
    因之作诗答原甫，文字駃稳如刀裁。
    怪其有纸不寄我，如此出语亦善诙。
    往年公赠两大轴，於今爱惜不辄开。
    是时有诗述本末，值公再入居兰台。
    崇文库书作总目，未暇缀韵酬草莱。
    前者京师竞分买，罄竭旧府归邹枚。
    自惭把笔粗成字，安可远与锺王陪。
    文墨高妙公第一，宜用此纸传将来。

梅尧臣　依韵和永叔都亭馆伴戏寄
    去年锁宿得联华，二月墙头始见花。
    今日都亭公感物，明朝太学我辞家。

梅尧臣　依韵和永叔见寄
    春风约柳一片西，欲托鸟翼传音稽。
    昨朝偶向东城去，草草又逢骢马蹄。
    长髯御史威正峭，沙堤来坐气吐霓。
    我乘小驷虽甚瘦，喜见骖驭犹解嘶。
    适闻南都接大尹，笑我出处今何迷。
    耻趋捷径身已老，惩羹何用频吹齑。
    蛟龙失水等蚯蚓，鳞角虽有辱在泥。
    困居废井谁引手，岂得更望青云梯。
    笔锋劲发若强弩，余力曾彻七重犀。
    倦禽雄雌不饱腹，日暮徒念还巢栖。
    大椿朝菌各有尽，此物何怪庄叟齐。
    诚知豪侠自快乐，东郊南陌竞斗鸡。
    胸中有道无广狭，包括宇宙在一稊。
    何时与公去颖尾，湖水漫漫如玻璃。
    世间会合固不易，况乃仕宦多相睽。
    正似邮亭恋行者，未到止息空歌骊。
    我贫尚不给朝夕，焉得负郭置稻畦。
    筋骸幸且稍轻健，山水纵好无路跻。
    傥公他时买田宅，愿以藜杖从招携。
    吾儿诗书不足教，亦以助力於耕犁。

