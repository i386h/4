<!-- { "loadSidebar": true } -->
    宿冻即交山口路，冷波应减海门潮。
    当年右席辞空在，今日扁舟兴转遥。
    宽褐红炉温坐外，人间万事任寥寥。

强至　依韵和杨公济喜嘉定帅王待制移成都
    把诏心先剑外飞，一身与国系安危。
    玉关落日辞金印，锦水春风转绣旗。
    历见本朝归秉轴，多由全蜀出分麾。
    少陵漫为知音喜，行到花溪已恐迟。

强至　依韵和杨尉郊外怀乡
    策马长郊羡子真，独赢风物与诗论。
    惊飞雁鹜投前涧，归去牛羊识旧村。
    暴涨溪声闻远近，久阴山气乱朝昏。
    异乡我亦嗟游宦，莫说啼鹃有怨魂。

强至　依韵和尹嗣复秘校登回銮寺阁有感之什
    尹子辞才两崛奇，家声好繼汉翁归。
    人间茂器无施设，天畔危栏独据依。
    诗兴远随孤鸟逝，客心闲傍片云飞。
    登临不比江南节，何事徘徊怨落晖。

强至　依韵和尹嗣复仲春会食船场
    野色宽围四缭墙，一穿林径百忧忘。
    浓花细草青春半，语燕游蜂白日长。
    寄兴不知诗笔倦，惜时犹喜酒杯香。
    席间数点残英坠，万片随风此滥觞。

强至　依韵和栽花二阕
    前后殷勤选众芳，名园移植总成行。
    要须花笑春风里，次第迎公入醉乡。

强至　依韵和栽花二阕
    移花新了诏书来，似负迎春著意栽。
    桃李我公天下满，不须偏待此中开。

强至　依韵和择之惜春
    何门织妇为春魔，几听啼莺暗辍梭。
    美酿入唇宜莫算，芳期屈指已无多。
    迎风柳絮飘都尽，著雨花枝落半过。
    正好狂歌对馀景，休因节物叹蹉跎。

强至　依韵和张君仪职方城上观雪
    重城雉堞粉相围，乱片情多故点衣。
    浩荡关河无表里，微茫草树有光辉。
    冷侵容鬓双蓬短，急伴年华一箭飞。
    却忆水曹诗句好，群鸦接翅傍昏归。

强至　依韵和张叔毅读柳先生文
    先生萧瑟半涂休，一跌青云不再收。
    名压班行来众毁，笔鑱造化起天雠。
    王韦党破谁为地，柳播风殊愿易州。
    庙食罗池今尚否，满编遗韵掩鸣球。

强至　依韵和张文通寺丞寄鲜于子骏职方
    西州夫子善谈天，语入精微服四筵。
    交分正论诗卷里，别愁忽到酒樽边。
    马冲雪片归梁苑，莺唤年芳忆渭川。
    盛事青云看接迹，衣冠乡里旧多贤。

强至　依韵和张文通中舍寄韩师元判官
    从容须陛对，萧洒待家居。
    近阁从戎笔，闲裁寄旧书。
    青衫逾一纪，黄卷尚三馀。
    闻说山斋好，何时遂曳裾。

强至　依韵和赵晦夫书记将替写怀
    芙蓉幕里住三年，鹦鹉才高动四筵。
    风月漫劳吟杜曲，文章自好纪燕然。
    朋簪会合愁分手，官簿纵横待息肩。
    直道先难终易偶，近闻知已荐书全。

强至　依韵和镇叔送元宵之什
    一夜云衢火树空，照人唯有月华同。
    却思广陌追游处，都似南柯梦寐中。
    未分园林辜乐事，况栽桃杏有春工。
    可怜此景何时再，直待明年岁起东。

强至　依韵和正老暮秋郊行感事
    秋郊物物作秋容，目送横天一鹗雄。
    更远更疑山隔雾，或飘或聚叶随风。
    对时唯恐朱颜改，遣兴除非白酒充。
    感事子真成丽倡，恨无佳句敌才翁。

强至　依韵和正老自叹之什二首
    妙年为学耻迂疏，直欲声光擅八区。
    已是宦情嗟澹泊，可堪世态较锱铢。
    不调台鼎行吾道，便翼天兵戮汝孥。
    出入功名当若此，自馀琐细尽非夫。

强至　依韵和正老自叹之什二首
    我无尺地可耕锄，君有高田占具区。
    若论生涯犹厚薄，独於宦意等分铢。
    壮年未建鸿毛利，寸禄聊甘稚齿孥。
    不学庸庸自持者，高冠空食上农夫。

强至　依韵和郑中立秘丞将替写怀
    宰邑优游不足为，传家事业复能持。
    政兼子产那专惠，学近康成最爱诗。
    百里耕桑增日课，三年闾井见风移。
    襟怀洒落恬荣进，清节从来畏众知。

强至　依韵和志国首夏霖雨之作
    平溪涨雨欲过人，后土浮泥苦寄身。
    但得薰风如舜世，未应大水似尧民。
    渊鱼弄沫知生乐，林鸟啼饥与死滨。
    急浪横流成浩荡，阴云狂态转纷纶。
    杯觞自好消长日，草树犹疑泣晚春。
    杖策北园寻傲吏，葛衣飘洒任吾真。

强至　依韵和仲灵禅师喜贾丞相赵翰林见称辅教编之什
    浩荡藤州老，雄文鼓大编。
    声名元自重，述作许谁传。
    成诵惭空久，相逢偶未缘。
    承明内外相，交口誉师贤。

强至　依韵走笔和答徐无畏见招
    忆初识面越庠时，馀教尝蒙觉后知。
    早念儿童能刻赋，晚逢夫子许言诗。
    从容江介心方壮，蹭蹬京华鬓已衰。
    道旧不须亲握手，满篇往事略无违。

强至　乙巳十月七日过黄河中流遇巨浪偶作
    清旦绝大河，拍堤滚黄沙。
    巨舟忽摇簸，心悸眼亦花。
    咨予岂轻生，将身试鱼虾。
    忠信固所凭，此理惧或差。
    定息神魂宁，归心眇天涯。
    故乡念昔游，湖面贴碧纱。
    醉舫穿芰荷，坦腹如眠家。
    天水自照映，鸥鹭相交加。
    虽无风波忧，龌龊未足夸。
    岂如寻河源，安稳浮灵槎。
    脱略遗近观，飘飘薄飞霞。
    低头顾浊流，卑险吾汝嗟。

强至　以诗还府推杨学士无为编辱佳篇见答谨次元韵和酬
    贪讽高吟日几回，辞珍转觉意逾瑰。
    子云天禄惭馀地，工部花溪掩旧才。
    渴肺喜因秋水疗，病眸惊对夜光开。
    今朝那独夸荣贶，更贮私囊耀后来。

强至　邑舍东池近日荷花盛开辄书短篇奉邀宗哲纯甫二同僚
    前时乘暇到池上，荷花未开荷叶小。
    弥旬风雨隔追赏，期会簿领复烦扰。
    今朝始得临旧堤，花开已繁叶将老。
    古人最谓行乐急，痴儿漫欲官事了。
    钱杨与我近同趣，一樽今待共君倒。
    联镳且来趁花饮，莫待红稀并绿槁。

强至　邑斋偶书
    作邑穷山奈拙何，簿书期会损天和。
    却缘众醉独醒甚，翻觉同舟敌国多。
    岂顾有人张巧舌，第忧无术拯颓波。
    偏亲垂老妻孥少，独愧渊明归去歌。

强至　因访杨公济遂同步野夫家省其母野夫时就试南宫
    马系扬雄宅，门过孟母邻。
    升堂予独拜，同井子兼亲。
    万卷先生富，千金旧产贫。
    早将安稳字，去慰杏园春。

强至　萤
    幸藉炎蒸力，因迁腐草踪。
    清宵能自照，暗室肯相容。
    雨巷幽光晦，风帘乱点重。
    临书方汝赖，惟恐有鸣蛬。

强至　咏雁
    乾坤摇落满风霜，候雁来时道路长。
    玉塞哀音惊远戍，沧洲寒影伴残阳。
    灯前客鬓愁双白，天外乡书断一行。
    莫倚善飞江汉阔，暗中砫缴绝须防。

强至　用洪景之韵送郭子山
    别筵那得易为情，别酒连连只自倾。
    车马纵游怜客兴，江湖幽适负吾生。
    盘中异味归南食，箧里新诗记北行。
    文史藏身荣路在，未应高迹混柴荆。

强至　游宝掌院
    当年秘宝已无形，独有层峰似旧青。
    不许俗人留辙迹，却应神物护岩扃。
    山腰猨啸孤烟暝，洞口龙归暴雨腥。
    今日一来探绝赏，始知全胜考图经。

强至　游河遇雨
    翠幄初防日影侵，春云送雨信无心。
    莫愁客散妨车马，且喜农安得砭针。
    侍妓点衣重结束，游人沾盖尚追寻。
    临归未尽杯中兴，却放船头醉里吟。

强至　游华藏寺
    我今作邑水云乡，一到犹疑换俗肠。
    况在尘区正纷汩，乍来法界得清凉。
    松筠锁雾姿逾秀，楼阁摩霄势欲翔。
    更即高僧叩空理，功名富贵尽毫芒。

强至　有待
    来时帘卷昼，坐久竹移阴。
    有待无消息，南窗睡兴深。

强至　又自和二首
    万事人间若漏卮，喜情常满固难期。
    却将昨日樽前菊，零落金钿已觉衰。

强至　又自和二首
    好把悲欢付一卮，明朝北客有行期。
    劝君莫听骊驹曲，只恐催人两鬓衰。

强至　予初春被病中夏少间勉入省局偶成二十二韵
    东风吹春来，移疾聊少休。
    寒热战予躯，渐如错春秋。
    侵寻日以剧，谒告牒屡投。
    性命吾自安，所负空食羞。
    交亲每问讯，爱者或见忧。
    伏枕数晦朔，忽忽月四周。
    有叟肆嗫嚅，咄哉我何尤。
    腾口状予疾，强大实颇浮。
    背憎詋休咎，唯恐予疾瘳。
    宁独冀术胜，仍欲悦予仇。
    叟乎汝何愚，天命非尔谋。
    生死籍素定，理莫移恩雠。
    身世如寄客，日月速置邮。
    引照盍自儆，霜雪满汝头。
    胡然不如止，胁肩谄贵游。
    干进苟朝暮，利吻铦戈矛。
    予今偶不死，官意滋悠悠。
    却来坐省局，心迹逾林丘。
    北扉对新篁，阴薄干已修。
    薰风送潇洒，不博千户侯。
    富贵功名间，有待终无求。
    鸾凤志寥廓，燕雀徒啾啾。

强至　予官将满婢子始植小柏於堂下因感而书
    孤根初掘出岩隈，赤脚殷勤手自栽。
    翠叶未成官秩满，清阴别待主人来。
    阶墀好养今朝操，梁栋须归异日材。
    犹胜夭桃情意薄，刘郎去后始花开。

强至　予家畜狸花二猫一日狸者获鼠未食而花者私窃之以去家人不知以为鼠
    狸猫得鼠活未食，戏局之地或前后。
    猫欺鼠困纵不逐，岂防厥类怠其守。
    花猫狡计伺狸怠，帖耳偷衔背之走。
    家人莫究狸所得，只见花衔鼠在口。
