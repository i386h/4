<!-- { "loadSidebar": true } -->
    壮怀且付生前酒，千古英雄冢道边。

叶茵　而久交
    彼哉市道交，出语指天日。
    未逢魏与裴，三叹扁斯石。

叶茵　二十里云亭
    蔽空青不断，杉径影中行。
    僧指夜无月，客嫌春少晴。
    卧龙安旧窟，倦翼乱归程。
    吟到长虹背，人间天上惊。

叶茵　二子读诗戏成
    翁琢五七字，儿亲三百篇。
    要知皆学力，未可以言传。
    得处有深浅，觉来无后先。
    殊途归一辙，飞路自鱼鸢。

叶茵　舫齐
    居家巧作浮家样，此即人生不系舟。
    政恐风波起平地，直教砥柱屹中流。
    浪花影动重帘月，潮汛声喧万叶秋。
    梦裹不知容膝计，翻身栩栩逐轻鸥。

叶茵　废墓有感
    轩冕委尘埃，今人为古哀。
    百年丘陇废，几个子孙来。
    蔓草栖朝露，穷猿泣夜台。
    世间类如此，当乐且衔杯。

叶茵　风雨
    昨夜东风急，疏窗荐雨入。
    溪南梅正花，狼藉随尘沙。
    皓皓多易污，不得全春华。
    春华能有几，纷纷入桃李。
    时哉小兴衰，人生犹物理。
    明发檐沈声，鸟雀喧新晴。
    老农脱襲襫，一犁原上耕。

叶茵　浮世
    浮世即浮家，书车与钓车。
    梦中行熟境，尘外立生涯。
    篱落千丝柳，池塘两部蛙。
    儿曹问家事，{左禾右罢}隔田花。

叶茵　赋顺适堂
    暗触阔陵机，茅居峙竹扉。
    安时贫亦乐，闻道咏而归。
    凫鹤从长短，鸢鱼自跃飞。
    吾犹臧谷耳，夷跖是耶非。

叶茵　橄榄
    落尽红盐子更青，余甘风韵未为珍。
    从来独有茶知已，勘破生生一点仁。
    
    
叶茵　庚戍生日再拟去拟去岁挽歌辞
    忆昨岁莫止，慷慨生死机。
    拟韵追先哲，持为自寿诗。
    成篇示叔季，心然口交非。
    讵知不一霜，季兮先露晞。
    兴思发永叹，载言涕肆颐。
    万化同于尽，鼓铿空厖眉。
    日月不我与，去去气力衰。
    且进尊中醲，勿作儿女悲。
    殷勤晋鼎心，趋前舞莱衣。

叶茵　耕钓境
    一犁足春雨，一丝摇晴风。
    乐此至乐地，其惟蓑笠翁。

叶茵　古意
    悠悠涧边人，溅溅涧中水。
    水流无返时，人生流水耳。

叶茵　古意二首
    逝波不可回，白鸟不可驯。
    古人成感慨，今人犹古人。

叶茵　古意二首
    境空纳风月，心远辞埃尘。
    终日穷目力，得景亡天真。

叶茵　光风霁月
    濂溪有此天，天外得此景。
    景中一蓑翁，融入吟哦境。

叶茵　归途
    春来天气半阴晴，那更奔驰一月程。
    又恐花时成草草，还家插柳佐清明。

叶茵　桂谢
    广寒世界放新晴，景物萧疏八月深。
    窗外方疑天雨粟，风前已见地流金。
    举留清致为诗助，收拾余香付酒斟。
    但得仙根耐霜雪，不妨携囝步繁阴。

叶茵　过旧相府
    寂寞相公宅，枯杨枕绿波。
    老兵犹自语，贵客旧曾过。
    壁暗蛛生网，门空爵可罗，
    问他桃与李，何处得春多。

叶茵　过溪
    笋舆轧轧乱同中，篱落桃花泼眼红。
    小驻渡头呼艇子，一溪浅绿漾晴风。

叶茵　涵空阁
    浪说涵空未是空，一阑罗列几巃嵷。
    世人若问空中景，此景从来是梦中。

叶茵　何氏书堂
    千岁松阴护一亭，风来犹带读书声。
    虽无芳史摹勋业，自有青山说姓名。
    客抚丰碑苔剥落，春归暗径草生成。
    几年访古谋清隐，好借虚檐著短檠。

叶茵　鹤陇
    一陇以鹤名，疑是终南径。
    山灵无献嘲，出处由来定。

叶茵　洪都宗人则明盛年择宗子之秀名之曰绍弟书来欲求语则明上侍重亲承
    善积端如水涤源，源深自可羡来昆。
    岁当有室讵为老，意者重闱思弄孙。
    和乐定知江有渚，硕蕃伫见叶流根。
    河南心印元同自，秋干蚳中细讨论。

叶茵　壶中林壑
    山下水一泓，山上云一朵。
    有尘飞不来，终年风月我。

叶茵　虎丘
    心境空时喜地偏，杖藜来勘点头禅。
    重门锁住海心石，一剑截开冰底天。
    谁记珣珉曾院宇，尚传吴越共山川。
    阑风剩月知人意，塔影松声落坐边。

叶茵　虎柙
    生长古林丘，擒来铁系囚。
    休怜广变豹，尚觉气吞牛。
    槛陷终难况，咆哮亦可休。
    山中藜藿少，君合早为谋。

叶茵　机妇叹
    机声咿轧到天明，万缕千丝织得成。
    售与绮罗人不顾，看纱嫌重娟嫌轻。

叶茵　即事
    竹暗笋无数，江晴水有痕。
    田蛙喧麦陇，野犬卧柴门。

叶茵　即事
    去去晴云送客舟，客舟刚把去云留。
    云心不定客心乱，一阵飞花两岸愁。

叶茵　己酉九日次靖节是几是日韵
    采采篱下菊，熙熙白首交。
    挈觞酬佳节，先惊蒲柳凋。
    日月不两与，名位空相高。
    岿然龙山青，千古擎丹霄。
    彼美一晋士，长接辞尘劳。
    留钱寄酒家，快饮如沃焦。
    尚友前辈意，兀兀而陶陶。
    且了今日欢，谁能忧来朝。

叶茵　己酉生日敬次靖节先生掇挽歌辞三首
    放浪宇宙间，世事笑局促。
    髒髒影中人，不受时采录。
    奄然长夜归，赍志空山木。
    昔日堂上欢，今夕堂下哭。
    哭之欲其生，予亦不自觉。
    天道元无私，纷纷徒宠辱。
    素心惟坡仙，一死万事足。

叶茵　己酉生日敬次靖节先生掇挽歌辞三首
    自古皆有死，载歌酹清觞。
    嗟予早失怙，艰阻亦备尝。
    母兮岁六十，终古青松傍。
    陟冈恸伯氏，忘簪悲孟光。
    后波逐前波，同归溟漠乡。
    飘风相飞旐，举铎声央央。

叶茵　己酉生日敬次靖节先生掇挽歌辞三首
    重云翳苍柏，零露栖白萧。
    骨肉慕音容，慌惚哀空郊。
    肴核班几席，椒浆浇岧巃。
    人归天已沫。纸钱悬枯条。
    逝者如此耳，暮暮仍朝朝。
    暮菲仍朝朝，人兮柰若何。
    未死不能乐，既死空有家。
    僮仆几恩怨，闪朋几悲歌。
    若人会斯语，属和纷阳阿。

叶茵　记颜
    五十一年前素昧，相逢元是镜中人。
    他时鹤发鸡皮样，却道今番画未真。

叶茵　既次韵或非之作解嘲
    揆子初度日，抚杯拟歌辞。
    衰龄逾五十，敢必登古希。
    自传始迁固，志铭传牧之。
    谛观子俨疏，直与浮世违。
    靖节百世师，汝无轻笑嗤。
    讳之宁免殁，不讳达者为。
    假我以耆艾，年年续斯诗。

叶茵　寄社友
    近来何事倦於吟，岂是因吟误却身。
    此道自来多冷淡，郊寒岛瘦少陵贫。

叶茵　寄所思
    淅淅竹下风，活活桥畔水。
    萧萧掩柴荆，去去隐君子。
    夙夜劳我思，之德洵且美。
    瞻彼南山阿，有佳发丛蕊。
    夺手折其荣，怀袖香盈只。
    愿为灵鹊飞，递声入君耳。

叶茵　寄台守
    半世困尘埃，烟霞入梦来。
    谁能缩地脉，我已思天台。
    城古清云气，山灵秀药材。
    春时穿径去，郡守莫惊猜。

叶茵　寄越粹
    几欲扁舟载雪来，可人风月相逢莱，
    因思渭北吟春树，消得江南寄早梅。
    应接山川公事省，主盟觞咏旷怀开。
    何当身与浮云似，朝暮飘飘往又回。

叶茵　贾浪仙
    举世知心独有韩，为何无发强加冠。
    若人了得推敲事，僧服僧衣一样看。

叶茵　简閒云
    咫尺不相见，隔江应见难。
    有孤今雨约，转觉暮云寒。
    是处莲堪社，何时芋共餐。
    相思正无赖，鹊喜近阑干。

叶茵　见天地心
    百卉伏穷阴，一枝倚青色。
    因易探真机，生意何曾息。

叶茵　江湖伟观
    此地旧寒碧，留题护竹君。
    窗虚不碍月，壁老易生云。
    一水东西隔，两山南北分。
    未堪低著眼，世事正纷纷。

叶茵　江湖伟观山亭二首
    结束虚亭近太清，山光水影互逢迎。
    人心祗觉山多险，几个人心不样平。

叶茵　江湖伟观山亭二首
    软红尘外耸嵯峨，题品先曾属老坡。
    立脚愈高天愈阔，静看舟揖驾风波。

叶茵　皆春
    一气融万象，大哉造化仁。
    自耕还自凿，熙熙康衢民。

叶茵　晋子生日
    今朝阿晋纪桑弧，郎罢持杯勉读书。
    断莫绕家觅梨栗，更须为国习耕锄。
    义方授汝心还愧，阴德於予计肯疏。
    学取老莱如许寿，年年采袖拜庭除。

叶茵　酒边次徐灵渊韵
    柳外绿阴重，绿阴行远风。
    温凉三月后，醒醉百年中。
    桑秃吴蚕熟，林幽蜀鸟空。
    不祈朝市梦，高卧太湖乐。

叶茵　酒边次韵
    天末星流小似萤，因将时事语家庭。
    久晴未厌田多雨，从醉难教我独醒。
    梅下有人编野史，竹间犹子课羲经。
    昨年喜不为身累，闭户何求阮眼青。

叶茵　酒边次赵东阁韵
    竹褪粉痕新，销磨九十春。
    中年真率性，上古太平人。
    有梦诗将圣，无愁酒不神。
    静看红紫路，翻覆几回尘。

叶茵　菊
    寿客若为情，风流友黮生。
    殿秋安晚节，为隐被香名。
    曼衍南阳种，凄凉楚泽英。
    见山应自语，今古风渊明。

叶茵　可山写梅
    放出东风手段，写成江路枝梢。
    君复无声句法，要与广平解嘲。

叶茵　苦雨
