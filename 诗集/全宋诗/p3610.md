<!-- { "loadSidebar": true } -->
    闭门幸免吹乌帽，有酒何须望白衣。
    政坐满城风雨句，平生不喜老潘诗。

杨万里　舟泊吴江三首
    独立吴江第四桥，桥南桥北涉银涛。
    此身真在吴江里，不用并州快剪刀。

杨万里　舟泊吴江三首
    江湖便是老生涯，佳处何妨且泊家。
    自汲松江桥下水，垂虹亭上试新茶。

杨万里　舟泊吴江三首
    东是吴江西太湖，长桥横截万寻余。
    江妃舞倦凌波袜，玉带围腰揽镜初。

杨万里　舟次西径
    夜来徐汊伴鸥眠，西径晨炊小泊船。
    芦荻渐多人渐少，鄱阳湖尾水如天。

杨万里　舟过安仁五首
    恰则油窗雨点声，霎时花屿日华明。
    不须覆手仍翻手，可杀春云没十成。

杨万里　舟过安仁五首
    初受遥山献画图，忽然卷去淡如无。
    莫欺老眼犹明在，和雾和烟数得渠。

杨万里　舟过安仁五首
    一叶渔船两小童，收篙停棹坐船中。
    怪生无雨都张伞，不是遮头是使风。

杨万里　舟过安仁五首
    南风作雨北风休，岂是春云得自由。
    只者天时过湖得，长年报道不须愁。

杨万里　舟过安仁五首
    渭川千顷在诗胸，不管屠羊肆里空。
    蹈破菜园妨底事，莫教蹈到竹园中。

杨万里　舟过柴步寺
    野寺隔疏樾，远舟见深殿。
    独径通绝崖，长萦度微线。
    曩游携重弱，攀岸已震眩。
    前瞻足未到，下窥意先转。
    朝来经云根，尘思起清羡。
    野夫三二辈，走过疾於箭。
    俛仰二十年，今老怀昔健。

杨万里　舟过城门村，清晓雨止日出五首
    五日银丝织一笼，金鸟捉取送笼中。
    知谁放在扶桑树，秪怪满溪烟浪红。

杨万里　舟过城门村，清晓雨止日出五首
    深村可笑是居民，生长深山野水滨。
    总出篱东携稚子，走来岸上看官人。

杨万里　舟过城门村，清晓雨止日出五首
    蒙松睡起揽诗编，信手翻来诵数篇。
    忽有篙声仍绝叫，隔篷知是上滩船。

杨万里　舟过城门村，清晓雨止日出五首
    行人都上半山青，记得前朝傍险行。
    左右回身看不彻，两边已失一滩声。

杨万里　舟过城门村，清晓雨止日出五首
    地锦花铺地锦衣，碧茸上织紫花枝。
    垂杨舞罢莺停唱，不卷华絪待阿谁。
    
    【卷42】

杨万里　舟过大水旁罗滩渴甚小饮
    熟水无多吃，烹茶未要来。
    从教十分渴，连扫两三杯。
    岸树背船走，江波闪日开。
    灵山定能饮，分酬碧莲醅。

杨万里　舟过大通镇
    淮上云垂岸，江中浪拍天。
    须风那敢望，下水更劳牵。
    芦荻偏留缆，渔罾最碍船。
    何曾怨川后，鱼蟹不论钱。

杨万里　舟过德清
    人家两岸柳阴边，出得门来便入船。
    不是全无最佳处，何窗何户不清妍。

杨万里　舟过鹅行口，回望和州鸡笼山
    两月青山不暂离，入城未见有山时。
    万峰送我都回去，只有鸡笼未肯辞。

杨万里　舟过黄田，谒龙母护应庙二首
    远山相别忽相寻，水到黄田渐欲深。
    见说前头山更好，且留好句未须吟。

杨万里　舟过黄田，谒龙母护应庙二首
    南康名酒有残樽，急唤荷杯作好春。
    紫幕能排北风冷，夕阳偏惜半船温。

杨万里　舟过兰溪
    驾雨颠风过即虚，杀风急雨有还无。
    云山奔走无停住，岸树欹斜不要扶。
    船底石声知浅水，沙头笠影倦牵夫。
    金台秪在横山背，便到金台也日晡。

杨万里　舟过凌歳台，望谢家青山
    南风久别忽言还，又苦河流九曲湾。
    若要顺风兼顺水，柂头背指谢家山。

杨万里　舟过青半，望横山塔二首
    莫问兰溪双只牌，青半已见玉崔嵬。
    去年辞了横山塔，不谓今年却再来。

杨万里　舟过青半，望横山塔二首
    孤塔分明是故人，一回一见一情亲。
    朝来走上山头望，报道兰溪酒恰新。

杨万里　舟过桐庐三首
    潇洒桐庐县，寒江缭一湾。
    朱楼隔绿柳，白塔映青山。
    稚子挑窗出，舟人买菜还。
    峰头好亭子，不得一跻攀。

杨万里　舟过桐庐三首
    近县人人喜，来船岸岸移。
    偶因小泊处，恰是早餐时。
    唤仆答相乱，看山寒不知。
    横洲犹半在，今岁水生迟。

杨万里　舟过桐庐三首
    後面山无数，南头柳更多。
    人家逼江岸，屋柱入沧波。
    老去频经此，重来更几何。
    牛山动悲感，曾侍板舆过。

杨万里　舟过望亭三首
    常州尽处是望亭，已离常州第四程。
    柳线绊船知不住，却教飞絮送侬行。

杨万里　舟过望亭三首
    雨罢风回花柳晴，忽然数点打窗声。
    游蜂误入船窗里，飞去飞来总是情。

杨万里　舟过望亭三首
    此去苏州半日期，归心长是觉船迟。
    一村树暗知何处，两岸草青无了时。

杨万里　舟过谢潭三首
    风头才北忽成南，转眼黄田到谢潭。
    髣佛一峰船外影，褰帷急看紫巉岩。

杨万里　舟过谢潭三首
    夹江百里没人家，最苦江流曲更斜。
    岭草已青今岁叶，岸芦犹白去年花。

杨万里　舟过谢潭三首
    碧酒时倾一两杯，船门才闭又还开。
    好山万皱无人见，都被斜阳拈出来。

杨万里　舟过杨子桥远望
    此日淮堧号北边，旧时南服纪淮堧。
    平芜尽处浑无壁，远树梢头便是天。
    今古战场谁胜负，华夷险要岂山川。
    六朝未可轻嘲谤，王谢诸贤不偶然。

杨万里　舟人吹笛
    长江无风水平绿，也无靴文也无谷。
    东西一望光浮空，莹然千顷无瑕玉。
    船上儿郎不耐闲，醉拈横笛吹云烟。
    一声清长响彻天，山猿啼月涧落泉。
    更打羊皮小腰鼓，头如青峰手如雨。
    中流忽有一大鱼，跳破琉璃丈来许。

杨万里　舟行得风晚至灵洲
    春尽侬随去，江行兴未穷。
    时烦数点雨，轻洒一孤篷。
    岸树苍茫外，人家点缀中。
    海神能饯我，借与半帆风。

杨万里　舟至湖心，望豫章西山云起，风雨骤至
    横洲送我忽俱还，四顾无边已惨颜。
    雪浪撞天吞几子，抛云将雨起西山。
    一声霹雳从空下，万丈金蛇掣斗间。
    舟子惊呼总无色，平生忠信且今番。

杨万里　舟中不寐
    醉去昏然卧绿窗，醒来一枕好凄凉。
    意中为许无佳况，梦里分明到故乡。
    淮水打船千浪雪，燕鸿叫月满天霜。
    山城更点元无准，偏到鸡鸣分外长。

杨万里　舟中奉怀三馆同舍
    岸树枝枝瘦，汀芜节节枯。
    云留雪也且，风与屋相呼。
    一老冻欲死，群仙知也无。
    更缘诗作祟，病骨转清舑。

杨万里　舟中即事
    阿翁阿囝自相随，赏遍江淮春盛时。
    熊白同尝腊前酒，雌黄自改晓间诗。
    醉来忽笑天地窄，老去那能儿女悲。
    身後升沉各何有，到头谁黠复谁痴。

杨万里　舟中买双鳜鱼
    金陵城中无纤鳞，一鱼往往重六钧。
    脊梁尃车尾梢云，囱如大武千秋箸。
    小港阻风泊乌舫，舫前渔艇晨收网。
    一双白锦跳银刀，玉质黑章大如掌。
    洞庭枨子青欲黄，香肤作线醯作浆。
    供侬朝吃复晚吃，秃尾槎头俱避席。
    可怜秋浦好秋山，侬眼未饱即北还。
    江神挈月作团扇，一夜挥风卷波面。
    留侬看山仍看江，更荐鲜鱼庖玉霜。
    江神好意那可忘，江神恶剧那可当。

杨万里　舟中挑闷
    江流一直还一曲，淮山一起还一伏。
    江流不肯放人行，淮山只管留人宿。
    老夫一出缘秋凉，半涂秋热难禁当。
    却借楼船须流下，逆风五日殊未央。
    老夫平生行此世，不自为政听天地。
    只今未肯放归程，安知天意非奇事。
    平生爱诵謪仙诗，百诵不熟良独痴。
    舟中一日诵一首，诵得遍时应得归。

杨万里　舟中晚望二首
    河岸前头松树林，树林尽处见行人。
    行人又被山遮断，风飍酒家青布巾。

杨万里　舟中晚望二首
    晚浪翻风玉作鳞，夕阳卷玉药成金。
    忽然濯出西川锦，制就霞衣不用针。

杨万里　舟中晚酌二首
    竹陵春酒绝清严，解割诗肠快似鎌。
    雪藕逢暄偏觉爽，鹅梨欲烂不胜甜。

杨万里　舟中晚酌二首
    一日寒暄自不同，绣帘下却护轻风。
    杨花可是多情思，飞入船中落酒中。

杨万里　舟中望罗浮山
    罗浮元不是罗浮，自是道家古蓬丘。
    弱水只知断舟楫，葛仙夜偷来惠州。
    罗浮山高七万丈，下视日月地上流。
    黄金为桥接银汉，翠琳作阙横琼楼。
    不知何人汗脚迹，触忤清虚涴寒碧。
    天遣山鬼绝凡客，化金为铁琼为石。
    至今石楼人莫登，铁桥不见空有名。
    玉匙金龠牢锁扃，但见山高水冷冷。
    我欲骑麟翳鸾凤，月为环佩星为从。
    前驱子晋後安期，飞上峰头斸丹汞。

杨万里　舟中午睡
    一叶摇无定，昏然妙思通。
    化为漆园蝶，飞入大槐宫。
    有酒相勾引，无茶作寇戎。
    平生眠不足，还债橹声中。

杨万里　舟中戏题
    花处青山柳处溪，新来宿处旧曾炊。
    到家失却行程历，只捡西归小集诗。

杨万里　舟中小雨
    漠漠轻寒粟晓肤，酴醾半落牡丹初。
    颠风无赖难拘管，小雨多情为破除。
    半世光阴行路里，一年春事客愁余。
    浙西尚远江西在，何日章江买白鱼？

杨万里　舟中新暑止酒
    新暑酒不宜，作热妨夜睡。
