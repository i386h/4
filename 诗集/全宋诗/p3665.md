<!-- { "loadSidebar": true } -->
叶茵　晚年辟地为圃僭用老坡和靖节归田园居六韵
    控驴灞桥坳，纵棹剡溪曲。
    缤纷天上花，拍拍春意足。
    能追兹辰欢，独许苏玉局。
    憧憧市朝人，继晷犹秉烛。
    野翁太无营，借暖待晴旭。

叶茵　晚年辟地为圃僭用老坡和靖节归田园居六韵
    结庐田畴间，稔步东西陌。
    时哉休且休，聊以适吾适。
    汗漫游难逢，崦嵫日易夕。
    簊影延户深，苔晕补阶隙。
    而有蛙蚓居，口腹犹役役。
    顾予安一閒，顶踵蒙帝绩。
    发为四时吟，吟中自规益。

叶茵　晚秋即事
    曳筇独独倚柴扉，翠泼西山漾落晖。
    衲子顶云随雁远，牧章腰笛挽牛归。

叶茵　吴江三高祠　范蠡
    越敢吞吴皆范子，后来庙食太湖滨。
    邦人岂是忘仇怨，要勉吴臣似越臣。

叶茵　吴江三高祠　陆龟蒙
    江湖萧散乐平生，夜课图书日课耕。
    一段高风犹凛凛，逢人肯说鸭呼名。

叶茵　吴江三高祠　张翰
    脍鲈元不动乡思，拂袖西风已见几。
    江上如今来往客，但言鲈脍不言归。

叶茵　西湖
    湘桃深处五陵家，堤柳阴中百宝车。
    多是问桃寻柳去，近来山下少梅花。

叶茵　溪上偶成二首
    霜冷信冬晴，苕溪半日程。
    正篷辞月色，欹枕受松声。
    渔隐前时约，山讴古样情。
    料应朝市客，笑我独为清。

叶茵　溪上偶成二首
    新月试新晴，扁舟夜奔程。
    咿哑千万意，暧乃两三声。
    熟识旅中事，生嫌世上情。
    愿为山简醉，休问伯夷清。

叶茵　洗妆池
    离宫脂粉尚渟香，人去僧来岁月长。
    钟磬咒成功德水，根尘洗尽水清凉。

叶茵　喜义庄成
    以义名庄遗后昆，隐然文正典刑存。
    当知疏远诸亲族，同是高曾下子孙。
    先世家风传不坠，废祠香炉喜重温。
    更能培植诗书种，忠孝他年萃一门。

叶茵　相逢
    相逢疑旧识，敲火自煎茶。
    盛欲为留计，其如未是家。
    东西分地脉，南北两天涯。
    别后思君处，空斋谶烛花。

叶茵　香奁体五首
    相思独向小窗明，试翦春衣趁晚晴。
    还觉此情丝样小，欲裁不断奈何情。

叶茵　香奁体五首
    雌蝶雄蜂缀杏枝，此时此意妾心知。
    等閒绣在香囊上，寄与东风赠所思。

叶茵　香奁体五首
    千里相民两寂寥，东阳应减旧时腰。
    书中喜有归来字，携傍红窗把笔描。

叶茵　香奁体五首
    绿扬红杏闹墙头，画出眉山却带秋。
    一行珠帘休卷上，怕春知道有人愁。

叶茵　香奁体五首
    倚楼目断暮江边，约定归期夜不眠。
    香篆有烟灯有晕，笑移针线向床前。

叶茵　潇湘八景图　洞庭秋月
    长波淼淼七百里，蒹葭飒飒西风起。
    玉轮辗出琉璃宫，碧落空明无表裹。
    几峰森列青崔嵬，不知人世皆尘埃。
    夜深丝笔递清响，疑是楚王曾归来。

叶茵　潇湘八景图　江天暮雪
    痴云贴水天四垂，寒鸦冻雀无树栖。
    纷纷万顷水花乱，光眩银海迷东西。
    中有轻舠移断浦，玉笠琼蓑一渔父。
    鼓枻而歌歌丰年，田家有麦无愁苦。

叶茵　潇湘八景图　平沙雁落
    江风飘尘白如练，征翰远赴芦花岸。
    寒雾昏昏渔火明，欲飞不飞行阵乱。
    相从万里多崎岖，呼鸣警察夜有奴。
    衡阳路杳速归去，未可容易来江湖。

叶茵　潇湘八景图　山市晴岚
    岩麓新霁浮紫烟，几家鸡犬喧一鄽。
    憧憧人得蝇头利，不了青帘本酒钱。
    松阴散乱日易暝，风光渐入牛羊径。
    趙肩赤脚分途归，野唱樵歌动幽听。

叶茵　潇湘八景图　潇湘夜雨
    云气浮江天已夕，江树号风飞雨迫。
    凄凉正则赋怀沙，疑与渔翁分半席。
    一声暧乃隔中流，打篷淅霎添旅愁。
    土膏动脉晓色媚，农将有事于西畴。

叶茵　潇湘八景图　烟寺晚钟
    冥蒙一抹笼峥嵘，峥嵘深处传疏声。
    溪横石槎低欲折，隐约前村通去程。
    万里征夫不知宿，数尽飞鸦栖古木。
    输与中边三四僧，枯藤挑云归佛屋。

叶茵　潇湘八景图　渔村夕照
    家家傍水开柴扉，绿扬影裹沈斜晖。
    妻炊黄梁子挂网，独枕莓苔眠钓矶。
    得鱼博钱平生志，世间宠辰不能累。
    路近桃源多裔孙，定知秦晋兴亡事。

叶茵　潇湘八景图　远浦帆归
    水天冥冥日催暮，轻蒲饱风疾飞羽。
    回头摇指舟前湾，浪急篷欹下柔舻。
    稠杨枯桑深处村，老妻挟儿环在门。
    莼羹香滑茅柴熟。对语别时应断魂。

叶茵　小垂虹桥
    冯夷掣开潜蛟锁，御云飞过松江左。
    悬腰展鬣眠东湖，生绡描作垂虹图。
    隐君骑背占空阔，百尺阑干景轩豁。
    有亭翼然芙蕖开，风朝月夕尤佳哉。
    柳边何曾官船来，回视驿桥多尘埃。

叶茵　笑靥花
    蔟蔟琼瑶屑，花神点缀工。
    似知吟兴动，满面是春风。

叶茵　谢韩菊山道院诗
    正传国子先生印，远访松陵隐士庐。
    二十四篇风月句，几千万卷圣贤书。
    地偏自觉因人重，日涉从教与世疏。
    已戒园丁多种菊，重来对菊脍鲈鱼。

叶茵　谢朱宜中隶字
    隶法如公有典刑，拙中藏巧混天成。
    因观体制超前辈，旋辟轩窗乞扁名。
    气象晋人遒且劲，源流汉刻古而清。
    得来喜对儿曹语，一字千金胜满籯。

叶茵　新春
    老来分外喜新春，春事关心世事轻。
    棋肯输时方是著，路疑险处不须行。
    雨催农业鸠夫妇，风带边声雁弟兄。
    办得斗园邻屋角，剩栽芝术了余生。

叶茵　信步
    九十日春未老，两三番醉如泥。
    行遍菜畦麦陇，未饶十里苏堤。

叶茵　秀实长子玉麟期晬
    门左篷弧喜事新，四朝先佛庆生辰。
    峣峣已露峙头玉，表表因名系角麟。
    鼻祖同庚光后叶，卯君著瑞定前身。
    我来摩顶为儿寿，一岁从今百岁春。

叶茵　雪
    春意满庭除，红尘半点无。
    山川同变化，天地一模糊。
    石友耸冰骨，松公掀寿须。
    相望王子宅，不见夜篷孤。

叶茵　雪噔
    不记门前路，门前一尺深。
    梅花如有语，参透老逋心。

叶茵　勋业
    勋业占渔蓑，因閒学种荷。
    春秋几燕垒，人世一鸡窠。
    雨急溪声壮，堂宽野趣多。
    狂歌狂且醉，还感醉时歌。

叶茵　严子陵
    怕被刘郎认故人，披裘钓泽隐余生。
    无端伸足龙床上，多却严陵一姓名。

叶茵　严子陵祠
    横足齤齤梦御床，祗将故旧视君王。
    意嫌汉室乾坤小，归占严江日月长。
    独茧丝头忘宠辱，生刍庭上阅兴亡。
    留题多是功名士，也为留题姓字香。

叶茵　野堂即事
    纤尘不到芰荷边，好向阑干系小船。
    得句未工吟竞病，有书可读笑便眠。
    老於胶扰宁中圣，暂尔萧閒即半仙。
    人境两忘天地寂，一声柳外咽新蝉。

叶茵　野望
    白水沿堤护绿苗，鸡鸣犬卧柳边桥。
    数家虽不成村落，一梦何曾到市朝。

叶茵　野云庵
    变熊分阴晴，悠悠浮太虚。
    冥与此心契，时哉道卷舒。

叶茵　夜坐
    秋院稚凉生，看书睡未能。
    扇閒萤扑袂，窗破鼠窥灯。
    晚境物华异，清宵道气增。
    邻家犹不寐，席地话丰登。

叶茵　夜坐偶成
    莼鲈江上乡，稳处著虚堂，
    却扫百念息，贪吟万景忙。
    萤流风户牖，蛙闹雨池塘。
    梦熟田家事，牛衣趁莳秧。

叶茵　一片峰
    十丈苍圭似削齐，摩挲信是古来碑。
    不刊二范忠劳绩，合写诸贤唱咏诗。

叶茵　一万宗推篷图
    载月船空漾寒绿，掀篷半卧听渔曲。
    谁家留连万玉妃，羞露腰肢和面目。
    有缘窍见驼酥胸，灵坚习习生香风。
    剡溪藤下路如掌，忆在西湖烟雨中。
    迦叶相迎开笑口，汤休谢书几搔首。
    世间不尽有余机，除却逃禅人解不。

叶茵　一线泉
    银潢万丈下嵯峨，想是天孙挂玉梭。
    休道此泉丝样小，涓涓将见作江河。

叶茵　忆弟
    支藤来海峤，骨肉海西边。
    对月成千里，举头同一天。
    更沈寒戍角，歌急晚潮船。
    孤雁商予意，声声落枕前。

叶茵　忆友
    萧萧檐角雨，冉冉雨中舟。
    年老难於别，春寒重却愁。
    风窗乱书叶，尘壁暗灯篝。
    夜半无来雁，披衣对小楼。

叶茵　邑宰劭农
    双凫小驻柳边洲，岂是花时作胜游。
    著意劝民躬耒耜，终朝把酒话田畴。
    三年两下车尘拜，九客同为野景留。
    桃李成阴春欲去，寸心耿耿夕阳舟。

叶茵　意亭
    泉石聊复尔，杖屦亦偶然。
    万化同一适，鱼鸢兮天渊。
    
    
叶茵　意行桥
    枯槎浸清溪，飘飘野云度。
    徘徊复徘徊，捻髭未成句。

叶茵　萤
    自明自灭度方池，熠熠飞来去觉迟。
    入坐点衣情分熟，纳交元在读书时。

叶茵　用东坡韵贺可山得子
    祥光一夜照乡闾，迟晓邻翁毓凤雏。
    举坐已夸沾玉果，传家应不负诗书。
    生时恰恰逢秋半，长日髒髒课夜余。
    自顾阿戎愚且鲁，提孩敢说巧相如。

叶茵　优钵罗花
    九房六瓣瑞天山，香色清严入坐寒。
    不悟岑参题品意，后人祗作佛花看。

叶茵　游西洞庭山
    漫游三十载，屐齿晕苍苔。
