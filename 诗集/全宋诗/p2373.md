<!-- { "loadSidebar": true } -->
    怅望江东云，久负山中月。
    扁舟在何处，一水不可越。
    相思千里间，日暮飞鸟没。

释文珦　秋晓访菊
    醉陶为尔早辞官，醒屈曾将当夕餐。
    我爱露丛深似染，晓寻特地犯清寒。

释文珦　秋兴
    秋云满茅屋，秋风响枫林。
    杖藜步幽取，落叶数寸深。
    悠然拾叶归，写我閒中吟。
    坐客兴亦閒，弹入青瑶琴。
    曲终各无语，山水遗清香。

释文珦　秋野即事
    深原草径斜，烟际两三家。
    老屋门无钥，清溪底见沙。
    断蝉嘶败柳，孤蝶峦寒花。
    历省曾游处，分明似若耶。

释文珦　秋夜感怀
    秋山夜无人，虫在草根泣。
    明月照高林，虚窗风露入。
    生年四十余，万事未有立。
    东西岐路间，终岁常汲汲。
    双亲死经年，宅兆久完葺。
    兄弟亦贫窭，於此不暇给。
    回首思故园，愁云满原隰。
    交朋阅千百，存者已无十。
    顾我枯槁姿，奈此短景急。
    终宵不成寐，起坐千虑集。
    至人乃忘情，效慕安可及。
    唯作无生观，去引衣袖湿。

释文珦　秋夜忆兄
    石房清睡熟，犹拥黑貂裘。
    乡远难为梦，山深易得秋。
    脊令空在咏，蟋蟀暗生愁。
    何日潜溪岸，吟诗共倚楼。

释文珦　秋夜月下独吟
    看月倚修桐，寥寥夜正中。
    西郊金气肃，南陆火云空。
    绕树徒怜鹊，传书未有鸿。
    浩歌谁与和，禅意自相通。

释文珦　秋月山中放歌
    秋气清，秋叶鸣，
    四山风骨方峥嵘。有时支颐静对，
    有时缓步游行。朝昏之景无尽藏，
    一皆遗我无人争。中林橡栗又何拾，
    老夫快活不可名。乃作歌，
    歌此情，云中木客时来赓。

释文珦　曲木咏
    拥肿仍卷曲，知经几度春。
    斯能无用者，绝似养生人。
    傥曰堪绳墨，安能逭斧斤。
    良材有何好，只以自灾身。

释文珦　阙题
    大药生自心田，神方蕴乎灵府。
    不论火候抽添，万病自然良愈。

释文珦　阙题
    众患皆因有欲，一閒全得无闻。
    心定常如止水，身安不喜行云。
    
    
释文珦　阙题
    饮罢唯图睡快，老来不作书痴。
    一味古人糟粕，谁能更辨醇醨。

释文珦　阙题
    吾生本不识字，人谓吾诗入微。
    篇章聊复尔耳，止观然犹庶几。

释文珦　人生几何行
    人生能几何，百年三万日。
    一半睡中消，余寿或难必。
    钟鼎与轩裳，总是牢笼物。
    贪夫所甘心，宛转无由出。
    富贵乾常劳，贫贱乾常逸。
    所以箕山人，不为唐尧屈。

释文珦　人生几何行
    人生百年间，何殊旅亭客。
    少壮不可留，渐觉衰老迫。
    纵使功业成，谁能免形役。
    长歌归去来，山中煮白石。

释文珦　人寿
    人寿百年三万日，有谁曾满百年来。
    腾腾任运聊堪乐，汩汩劳生尽可哀。
    富贵惟增身外累，醘醄当覆掌中杯。
    到头一等皆归死，未死须教笑口开。

释文珦　认坐
    孤蟾如鉴明，照我坐寒更。
    列宿光芒淡，满林风露清。
    人行守犬吠，猿过宿禽惊。
    静趣凭谁会，忘言对短檠。

释文珦　日夕佳
    城市多溷濁，溪山宜避喧。
    山色日在门，变态从朝昏。
    悠然得之心，真乐方自存。
    此心诚不渝，轩冕何足论。

释文珦　日铸山中阻雪
    来访幽人宿，春风未变和。
    水声依涧远，雪意向山多。
    坡竹摧新粉，杉失旧柯。
    山童晓相报，鹿迹夜曾过。

释文珦　柔桑
    野岸多柔桑，春风长新绿。
    叶叶是罗纨，不同凡草木。

释文珦　塞笛
    孤笛起寒洲，传声到暝楼。
    吹人元不怨，听者自生愁。
    万里家何所，三年戍未休。
    此时霜月下，白却少年头。

释文珦　三术
    利禄与名称，拘囚岂易胜。
    由来立仗马，有愧脱鞲鹰。
    达者知求解，贪夫反自矜。
    吾方用三术，止观足堪凭。

释文珦　散人
    乾坤有散人，事事不关身。
    敛念息诸妄，到头唯一真。
    忘荣宁虑辱，无富岂嫌贫。
    虽道青山好，犹知是外尘。

释文珦　散人咏
    金散免鎔冶，木散逃斧斤。
    人散外荣辰，所以为散人。
    世皆贱吾散，引散吾自珍。
    偃蹇不任用，庶足全其身。

释文珦　山村
    山村几家住，茅屋障春泥。
    麦陇微通径，桑林半阁梯。
    过溪孤放犊，隔巷数声鸡。
    全似桃源里，游人到欲迷。

释文珦　山巅水涯
    布袜与青鞋，山巅复水涯。
    閒为真富贵，吟是好情怀。
    既可全吾乐，何惭与世乖。
    自随无畚插，忘死亦忘骸。

释文珦　山房
    山房孟冬月，独坐对残缸。
    侍才嫌贫去，诗魔以静降。
    霜威寒透衲，月色碎穿窗。
    万法皆非侣，令人忆老庞。

释文珦　山房假寐梦有一客抱琴奏曲而去既觉诗以记之
    山房夜坐无众喧，隐几而卧方澹然。
    忽梦有人来我前，从容为我挥五弦。
    琴声一一皆清圆，如听广乐於钧天。
    曲终倏尔升云輟，亦有笙鹤相后先。
    未知重会在何年，临风别恨空绵绵。
    觉来竟亦何有焉，唯闻漏鼓声咽咽。
    因识死生同寤寐，荣枯得失皆无意。

释文珦　山居
    自为山居人，梦寐亦安佚。
    颇谓龟六藏，全胜兔三窟。
    性中信一真，身外无余物。
    形谢即示已，谁能问埋骨。

释文珦　山居
    身寄孤猨野鹤乡，迩来真与世相忘。
    东南地阙多流水，西北山高少夕阳。
    根有茯苓松色异，土生兰茝藓苔香。
    细将万事都思遍，唯有閒居味最长。
    肯道山居太寂寥，不妨随分自逍遥。
    尽空眼界终无翳，为厌声尘亦去瓢。
    菊老尚老存正色，松孤还自有高标。
    道人乐地唯如此，说与同流意更消。

释文珦　山居答客问
    富贵有何好，只以劳其形。
    吾居在山林，四体常安宁。
    寒缉沼中荷，饥斸松下苓。
    苍苔没幽径，白云度疏棂。
    明月石上看，清风枕间听。
    灭惑生智焰，破尘出空经。
    真如寐而寤，亦若醉而醒。
    引外非吾事，眡之等浮萍。
    誓不出篱户，期以终颓龄。
    君如不吾信，重当问山灵。

释文珦　山居冬日
    懒随冬日柳，独许岁寒松。
    无复芳菲意，深栖云外峰。
    病身寒易缩，老衲涩难疑。
    却喜同怀者，时来问隐踪。

释文珦　山居冬日
    白水青山不碍禅，登高临远意翛然。
    老梅卧雪香逾远，瘦柏凌霜骨更坚。
    四海交游多契阔，一生陶写赖诗篇。
    人间万事俱抛弃权，自此閒居又几年。

释文珦　山乐官
    呜呼有鸟山乐官，鸣声宛转空林间。
    恐是执簧秉翟者，遗形变化之游魂。
    生兮不遇圣明世，千载而下犹烦冤。
    遗之好音不尔听，何如卷舌且勿言。
    箫韶九成集嘉瑞，当与威凤同飞骞。

释文珦　山林
    尘世有衰荣，山林何损益。
    一身常晏如，于以养精魄。
    渴则饮清泉，饥则煮白石。
    自爱同閒云，散诞无留迹。

释文珦　山林
    山林与朝市，自昔分两歧。
    势利几倾夺，道人犹未知。
    唯爱八还经，展卷时读之。
    是亦遮眼尔，不作文字痴。

释文珦　山林
    旧无卓锥地，今者亦忘锥。
    中心子无著，清净如流离。
    野猿偶然来，问我何所为。
    道我此意真，长啸不相疑。

释文珦　山林古松
    古松形甚怪，得性在山林。
    偃盖盘空老，流脂入地深。
    青霜曾换骨，野火误烧心。
    材大诚难用，良工亦漫寻。

释文珦　山楼夜
    月满面千重林壑，人凭一曲阑干。
    但诗觉衣襟徵润，不知风露高寒。

释文珦　山栖
    十载栖山楹，影不入州县。
    地偏交易绝，心閒体逾健。
    脱粟无宿储，坏衣多断线。
    人皆为吾忧，吾乐未尝变。
    上下岩壑间，幽赏不知倦。
    一一全天真，断断非饰缘。
    西峰炼金客，邂逅时相见。
    谈笑辄忘形，殊亦谐素愿。
    古者贤达人，道或在贫贱。
    往躅良可循，维以谨缱绻。

释文珦　山人居涧上号涧居因涧作池名鉴止为赋是诗
    幽人临涧居，为爱涧中水。
    冷冷出云窦，决决漱石齿。
    流行本无意，遇坎还自止。
    坎深遂成池，寒光映窗几。
    于以鉴禅心，清净绝尘滓。
    唯供种白莲，不洗闻尧耳。

释文珦　山深
    山深懒开门，忍饥卧风雪。
    忽闻檐外声，知有崖松折。
    水边盘陀石，中夜亦冻裂。
    西顶幽人来，清晓为予说。

释文珦　山深
    山深寒易得，九月已萧然。
    况是衰迟者，非同少壮年。
    玄裘如艾絮，禅榻藉蒲毡。
    童子烧枯叶，先教閟暖烟。

释文珦　山蔬
    山蔬有真味，肉食者不知。
    老我於空林，自爱园中葵。
    种莳举有法，采撷初无时。
    置之折脚铛，燎以枯松枝。
    芼之以姜桂，是乃性所宜。
    嗜此心成癖，自觉甘始饴。
    既足果吾腹，何用五鼎为。
    众欲不干虑，出处常委蛇。
    笑傲泉石间，万象皆吾诗。
