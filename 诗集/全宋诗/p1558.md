<!-- { "loadSidebar": true } -->
刘琰　王刚仲惠诗醉笔聊和
    君不见山泽之癯蒙野服，为彼隰桑还自沃。
    又不见侯门公子贵且娇，饱豢膏粱犹未足。
    人生贵贱不难分，唯有圣贤无等伦。
    朝为涂人暮为禹，穷崖断壑看回春。
    君方妙龄截不住，万里飞黄又腾世。
    王良造父不得施，耳侧风声未为遽。
    我思古人爱其宇，青蘯堂兮杜若庑。
    芰荷可裳菊可餐，肯逐纤埃与尘土。
    是中非声亦非色，巡得与君一冯轼。
    鹍鹏变化不可量，要指天池为一息。
    悠悠此道谁能将，从知可玩不可忘。
    慎勿随风学飘絮，春光骀荡成飞杨。

刘彦朝　赠陈随隐
    坎止流行只任天，吟庐新傍紫薇边。
    夜窗低过宫花月，晓巷深横御柳烟。
    五字肯同余子说，一灯亲自乃翁传。
    虽然不作功名念，却恐功名逼少年。

刘彦祖　句
    别后频芳草，愁边更落花。

刘尧夫　句
    力推狞龙借水饮，手却猛虎夺石坐。

刘尧夫　临终偈
    不到清泉白石边，却来城市走喧喧。
    夜来一派银潢水，泻向琼台玉槛前。

刘彝　悼贤诗
    良畴十顷接晴烟，曾假过侯救旱年。
    俸麦一车开德济，流民千里荷生全。
    人嗟逝水今亡已，俗感遗风尚泣然。
    独对老僧谈旧事，斜阳春色漫盈川。

刘彝　涤虑轩
    万事本无心，宁容意虑侵。
    方池唯贮月，修竹不栖禽。
    地静饶真趣，风长展梵音。
    有人重税驾，经宿乐幽林。

刘彝　句
    仙境自嫌尘俗见，故垂岩溜代珠帘。

刘彝　夜宿善权寺追怀陈述古
    精识世稀及，直道古难有。
    哲人虽云亡，遗德不可朽。
    尝厌石渠游，是邦爰出守。
    浚河纳湖波，股泒活畎亩。
    学宫起城隅，涂人或薪槱。
    既富而教之，薄俗适忠厚。
    矧予平生时，昏弱赖磨揉。
    共探姬孔微，肯出皋稷后。
    醇源浩罔涯，实行靡容苟。
    逝甘老岩阿，寂寞待同叩。
    天乎夺大成，旅兹宜兴阜。
    我来藄荆榛，雨泪滴杯酒。
    恸哭起秋风，落叶纷林薮。
    永怀三益恩，语报乏琼玖。
    愿子生人间，世世为亲友。

刘异　游灵岩
    药水标题不记年，奇花深洞旧通仙。
    山回巨荫常遮日，境绝纖埃别是天。
    碧照东西江浩渺，绿迷高下竹婵娟。
    凭栏周览悠然静，金像香残一炷烟。

刘谊　居茅山作
    曾跨江西使者鞍，直言才上便休官。
    三茅得梦全清瘦，头发鬅鬿布襖宽。

刘谊　句
    铜柱将军嗟不见，铁胎丞相镇长存。

刘谊　句
    十里崇因寺，临江水气中。

刘谊　郎官湖
    滚滚长江水，苍苍大别山。
    古今人老尽，山水镇长闲。

刘谊　留题融州老君岩
    谩说人间假像真，老君形相亦虚言。
    岩前瑞气归宸翰，佛子年年□国恩。

刘谊　留题融州老君岩
    凿成岩穴鬼工难，中有神仙自往还。
    不见桃花开落处，祇随流水到人间。

刘谊　题黄山温泉
    山有灵砂泉色红，滌除身垢信成功。
    不除心上无明业，只与山间众木同。

刘谊　游曾公岩
    寻得新岩冠一州，使君从此作鳌头。
    千年草莽埋幽致，今日衣冠成胜游。
    洞穴已能惊俗眼，神仙须合隐浮丘。
    主人将为商霖起，还许微官卜筑不。

刘意　刘待诏老子出关图卷
    不驰骏马驾青牛，西度函关紫气浮。
    文字五千传道德，仅同释教让儒流。

刘翼　伯言见和拙作以汉隶书之谢以七韵
    李潮善八分，求歌杜陵叟。
    有人和我诗，半纸余科斗。
    风云生其怀，剑戟出其手。
    石经中郎蔡，新样元和柳。
    元常文不传，退之书何有。
    待我农隙时，载笔随君后。
    袖手眼亦明，聊与之饮酒。

刘翼　答林昌宗诗筌韵
    经锄小暇弄诗筌，老去仍知默是祥。
    沧海移舟尽琴趣，虽然终不似无弦。

刘翼　癸卯十月同林子宜拜扫先师乐轩墓因和南谷寺壁间韵
    秋风飒飒已华颠，男女犹赊嫁娶钱。
    问道西轩空有梦，繙经南谷恐无缘。
    登坟荐酒徒为尔，对佛拈花亦偶然。
    回首白云无叫处，青山长在泪痕边。

刘翼　句
    富贵功名堪擘画，最难擘画子孙贤。

刘翼　梦呈乐轩先生既觉不失一字录呈竹溪玉堂
    不见仙翁四十春，幸然丘陇在比邻。
    当年四海从游者，报佛深恩有几人。

刘翼　偶见官舍梅花作
    天然标格自潇疏，底用松篁水月俱。
    但是梅花皆可爱，何关东阁与西湖。

刘翼　偶见官舍梅花作
    对坐茶瓯日两回，胸怀真率向人开。
    茶瓯对客如前度，不见先生杖屦来。

刘翼　偶见官舍梅花作
    昼倚篮舆饯一杯，殷勤别语到帘帏。
    那知此夜成长往，书屋无人月掩扉。

刘翼　偶见官舍梅花作
    书中有种复何愁，酒兴诗狂卒未休。
    莫唱横塘断肠句，不堪斜日独登楼。

刘翼　山寺听雨
    问道论诗也一宗，烧柴煨芋佛家风。
    要知真乐人间少，听雨空山破寺中。

刘翼　书情
    萧疏远市嚣，山窟杂耕樵。
    穷鬼乘吾拙，钱神挟汝骄。
    世途自巘巑，真性本逍遥。
    尚想荣期乐，纶巾傲汉貂。

刘翼　送二子从子宜读书
    三代读书无寸功，又将此法教儿童。
    旁人笑我背时好，不背旁人背乐翁。

刘翼　题东皋诗卷
    雪竹霜松不老身，尽教后进笑陈人。
    相逢亦有吟诗客，谁似先生语意真。

刘翼　题简上人西亭诗文后
    真如非字义，绮语道之疵。
    未见西亭作，长为北磵欺。
    晚因僧媚远，初实客从曦。
    多少才名士，沉沦世不知。

刘翼　题平远轩呈竹溪玉堂
    溪堂陃小轩，此景绝可爱。
    蔡松道东边，千载典刑在。
    高低万顷田，面势溪向背。
    生绡一幅宽，晴雨不尽态。
    中有谪仙人，来寻莘野耒。
    畎亩虽不忘，知进不如退。
    乾坤入醉眼，风月出吟喙。
    我非人境游，亭在人镜内。
    心平水不波，见远山无碍。
    时携琰石游，间以刘白辈。
    仆忝老诸生，来扣佛三昧。

刘翼　题心游楼
    一自浮光抵玉融，东林山曲世为农。
    前场岁计禾麻麦，后圃年深竹荔松。
    博我多闻千载史，唤人深省五更钟。
    不消更会楞严语，面面披云挹晓峰。

刘翼　戏和刘雪巢题壁韵
    吟怀祗怕俗尘迷，若慕唐人也自痴。
    要识性情根极处，请观三百五篇诗。

刘翼　心游楼即事
    禅坐宁离此，意行何所如。
    稻粱诗七月，果木赋闲居。
    活水尝新茗，颠风落旧书。
    无才甘用拙，不是隐樵渔。

刘翼之　西楼
    西楼何似古东楼，但觉今州胜旧州。
    山色不藏兴废迹，江声空战古今愁。
    楼上词人夸丽藻，分明说与江山好。
    江山千古有精神，只为曾经诗客到。

刘寅　三高祠
    江流东去日滔滔，谁把功名等一毫。
    若使今人同古调，不应江上只三高。

刘寅　三高祠
    人谓吴痴信不虚，建崇越相果何如。
    千年亡国无穷恨，只合江边祀子胥。

刘应凤　寄青山
    曾诵先生感寓诗，如今似写我心悲。
    西施贫处无盐笑，乌获饥来竖子朝。
    不士不农焉用彼，无齐无楚竟何之。
    光阴未老人先老，荒草斜阳泣断碑。

刘应凤　送文总管朝燕四首
    唤得岚乡昨梦回，东风万里上金台。
    出关曾解婆娑否，枝北枝南一种梅。

刘应凤　送文总管朝燕四首
    点检桑枌泪几行，羞和书屋总荒凉。
    孔明景略留遗传，分挂当年夜雨床。

刘应凤　送文总管朝燕四首
    夹道红旗驻马蹄，乡人将喜又将疑。
    天留中子继孤竹，谁向西山饭伯夷。

刘应凤　送文总管朝燕四首
    满眼平畴草自春，乌鸦无数是耘丁。
    鬼神如奉君王问，为说东南燐火青。

刘应凤　挽罗榷院子远
    共说门庭王谢盛，谁知骨相岛郊穷。
    躬行自得前贤法，家礼犹还三代风。
    脚迹肯随权要出，头衔宁与浊流同。
    湖山寒食多新鬼，地下何颜见此翁。

刘应凤　挽罗榷院子远
    国亡何忍家偏活，百鬼欺凌任所遭。
    老大伊川七分易，飘零正则九章骚。
    修持惯习甘辛苦，俯仰难容誉处高。
    日月时同来去异，云间应叹众生劳。

刘应凤　挽罗榷院子远
    尝忆东华里饭时，五千字挟海潮飞。
    臣愚敢避权奸忤，主弱宁知国事非。
    相马有奇堪下拜，屠龙无用只空归。
    江南文物侵寻尽，洒泪单传第一衣。

刘应凤　挽朱梧月
    早岁出山交识广，晚年闭户子孙单。
    酒边谈笑俱成史，病后风骚尚可坛。
    直向九泉寻辈行，肯留百世说艰难。
    江空云冷衣冠尽，猿鹤羞人指亦弹。

刘应凤　中斋归自海上见访
    拂石为床席白云，鲸鱼背上有归人。
    谏书檄草俱成血，野服黄冠再见身。
    麈尾悲酸浑欲死，灯前潇洒俨如神。
    更阑万籁收沉尽，地阔天高两主宾。

刘应龟　春日田园杂兴
    独犬寥寥昼护门，是间也自有桃源。
    梅藏竹掩无多路，人语鸡声又一村。
    屋角枯藤黏树活，田头野水入溪浑。
    我来拾得春风句，分付沙鸥莫浪言。

刘应龟　夏日杂咏
    一片闲云堕野塘，晚风吹浪溼菰蒋。
    白鸥不受人间暑，长向荷花共雨凉。

刘应李　上陈县尹二首
