<!-- { "loadSidebar": true } -->
    感得路人双涕零。更傅雪爵云上随，
    天表孝子蹈雪行。即看黄告来告弟，
    是时雪爵应再至。

杨万里　题安城赵宽之慈顺堂
    天潢龙种与人殊，五凤仍传万卷书。
    象服在堂萱草暖，彩衣上寿捸举初。
    雪中密竹能抽笋，水底寒江更跃鱼。
    赵氏弟兄俱玉树，艮齐文字即琼琚。

杨万里　题安福刘虞卿敏斋
    君不见杜家阿宜开雪窗，日读十纸月一箱。
    君不见崔家阿立染霜免，暮作千诗朝百赋。
    读书台北卯金刀，斋前不种李与桃。
    满阶只种书带草，黄金非宝书为宝。
    郎君玉树临风前，咀嚼青竹夜不眠。
    何须多羡崔与杜，诸郎努力青云路。
    
    【卷29】

杨万里　题北山教场亭子
    掌样球场五百弓，帝城何地似亭中。
    北山南畔南山北，独受西湖万顷风。

杨万里　题毕少董翻经图
    宋生把卷读且指，李生把卷问奇字。
    榻上坐著一老子，右手秉笔祖左臂。
    春秋论语训傅成未成，胸中有话颇欲告两生。
    欲呼小白拉重耳，同讨犬戎尊帝京。
    蚕妾不解事，两生未可语。
    冬郎政儿痴，谁能复怜许。
    翻经未了报归期，携书归来献玉墀。
    胡沙满面无人识，回首两生斗南北。

杨万里　题曹仲本出&gt;，自素天仗以下皆纪画也
    德寿宫前春昼长，宫中花开宫外香。
    太皇颐神玉霄上，都人久不瞻清光。
    今晨忽见肃天仗，翠华黄屋从天降。
    一声清跸万人看，天街冰销楼雪残。
    北来又有一红繖，八鸾三騱金毂端。
    辇中似是瑶池母，凤舄霞裳剪云雾。
    太皇望见天开颜，万国春风百花舞。
    乃是慈宁太母回鸾图，母子如初千古无。
    朔云边雪旗脚湿，御柳官梅寒影疏。
    向来慈宁隔沙漠，倩鴈传书鴈难托。
    迎还騩驭彼何人，魏武子孙曹将军。
    将军元是一缝掖，忽攘两臂挽五石。
    长揖单于如小儿，奉归慈辇如折枝。
    功盖天下只戏剧，笑随赤松蜡双屐，
    飘然南山之南北山北。
    君不见岳飞功成不抽身，却道秦家丞相嗔。

杨万里　题长沙锺仲山判院岫云舒卷楼
    天柱峰尖半点云，散为狱麓橘洲春。
    尽供诗客挥毫里，怪底春空态度新。
    入夜云来宿两窗，明朝云去照三湘。
    也知远岫无心出，解后为霖亦不妨。

杨万里　题陈叔虎绣梅花扇
    掯下生寒影，针端即化工。
    冰痕将雪点，不受烛光融。

杨万里　题赤孤同亭馆
    数菊能令客眼明，三峰端为此堂横。
    仆夫不敢催侬去，只道长沙尚八程。

杨万里　题邓国材水墨寒林
    人间那得个山川。舡上渔郎便是仙。
    远岭外头江尽处，问渠何许洞中天。

杨万里　题钓台二绝句
    断崖初未有人踪，只今先生著此中。
    汉室也无一杯土，钓台今是几春风。

杨万里　题钓台二绝句
    同学书生已冕旒，未将换与一羊裘。
    子云到老不晓事，不信人间有许由。

杨万里　题东江刘长元勤有斋
    蠹简三更寂，寒灯半点悭。
    不知门外雪，已失日中山。
    白壁非愁禹，黄金只铸颜。
    时来漫拈出，掇取桂枝还。

杨万里　题东西二梁山三首
    二梁双黛点东西，牛渚看来活底眉。
    阿敞尽时微失手，一眉高著一眉低。

杨万里　题东西二梁山三首
    莫恨当初画得偏，却因偏处反成研。
    喜来舒展愁来蹙，各样娇饶更可怜。

杨万里　题东西二梁山三首
    传道临春昔丽华，不从陈帝入隋家。
    独将亡国千年恨，留下双颦寄岸花。

杨万里　题分宜李少度燕谷
    君不见向来吹律谈天衍，能令寒谷回春暖。
    君不见秪今桂山谢艮斋，能回燕谷为春台。
    谪仙耳孙有仙骨，家传謪仙好风月。
    斸开别墅一谷中，管领春光醉烟雪。
    艮斋作记印此山，山与主人千载传。
    谷中花柳莫放过，乞取风月三千篇。

杨万里　题赣州重建思贤阁
    赵公遗爱虎头城，直到张公续此声。
    前赵後张俱可阁，赣民不用羡西京。

杨万里　题巩仲至修辞斋
    人道庄周梦蝴蝶，我言蝴蝶梦庄周。
    庄周解飞蝶解语，说向蝴蝶应点头。
    修辞斋中子巩子，年少诗狂狂到底。
    蹇驴破帽衡达官，白眼清谈对余子。
    东莱一翁印斯人，世人皆憎翁不嗔。
    为渠落笔三大字，政自不妨诗入神。

杨万里　题龟山塔前一首
    龟山独出压淮流，宝塔仍居最上头。
    印笔书空天作纸，玉龙拔地海成湫。
    向来一厄遭群犬，挽以六丁兼万牛。
    逆血腥膻化为碧，空馀风雨鬼啾啾。

杨万里　题韩亭韩木二首
    老大韩家十八郎，犹将云锦制衣裳。
    至今南斗无精彩，只放文星一点光。

杨万里　题韩亭韩木二首
    笑为先生一问天，身前身後两般看。
    亭前树子关何事，也得天公赐姓韩。

杨万里　题浩然李致政义概堂
    非侠非狂非逸民，读书谋国不谋身。
    一封北阙三千牍，再活西州六万人。
    雨露晚从天上落，芝兰亲见掌中新。
    仁心义概丝纶语，长挂巴山月半轮。

杨万里　题胡季亨观生亭二首
    谁信秋霜腊雪中，雪中霜里有春风。
    菊花未了梅花发，休说桃花入嫩红。

杨万里　题胡季亨观生亭二首
    漏泄春光有阿亨，一双诗眼太乖生。
    草根未响渠先觉，不待黄鹂第一声。

杨万里　题湖北唐宪桂林义学
    梅花五岭八桂林，青罗带绕碧玉簪。
    祥刑使都两唐裔，亲领诸生到洙泗。
    七星岩畔筑斋房，独秀峰尖作笔床。
    买书堆上天中央，海表学子来奔忙。
    中州淑气无间断，南斗文星方炳焕。
    君不见日南姜相曲江张，万古清风裂云汉。

杨万里　题黄才叔看山亭
    春山华润秋山瘦，两山点黯晴山秀。
    湖湘山色天下稀，零陵乃复白其眉。
    作亭不为俗人好，个竹把茅吾事了。
    朝来看山佳有余，为渠更尽一编书。

杨万里　题黄辰告愚斋
    圣门如天不可梯，诸子欲以智取之。
    杏坛独立无个事，只有回愚也大奇。
    吾党少年子黄子，问津陋巷参颜氏。
    只今此事冷如浆，来年八月槐花黄。

杨万里　题黄唐伯一经堂
    人言天地生仲尼，不知仲尼生两仪。
    易中先自有太极，生天生地谁得知。
    一经以後脉为六，六经以前一经足。
    学子要探天地心，诗书执礼皆可寻。
    吾乡後身黄叔度，教子一经有住处。
    寄言韦家父子间，浪比籯金良汗颜。

杨万里　题吉水余端蒙明府县门飞凫阁
    尘外尘中尽静喧，阁前阁後且山川。
    秋生疏雨微云处，月仄青原白鹭边。
    眼冷庾楼聊复此，人如弃令更差贤。
    从公欲往其如嬾，著句无佳莫浪傅。

杨万里　题荐福寺
    千山底里著楼台，半夜松风万岳哀。
    晓起巡檐看题壁，雨声一片隔林来。

杨万里　题姜店水亭子
    帘拂云间竹，窗摇水下天。
    栏干斜倚处，风物正凄然。
    送眼看群叟，收罾得小鲜。
    可怜碧玉沼，不种一枝莲。

杨万里　题金山妙高堂
    金山未到时，羡渠奄有万里之长江。
    金山既到子，长江不见只见千步廊。
    老夫平生不奈事，点检风光难可意。
    老僧觉我见睫眉，引入妙高台上嬉。
    不知老僧有妙手，卷舒江山在怀袖。
    挂上西窗方丈间，长江浮在炉烟端。
    长江南边千万山，一时飞入两眼寒。
    最爱檐前绝奇处，江心巉然景纯墓。
    僧言道许乃浪傅，龙宫特书珠贝编。
    初云谢灵运爱山如爱命，掇取天台鴈荡怪石头，
    叠作假山立中流。又云王逸少草圣入神妙，
    天赐琉璃笔格玉砚屏，仍将大江作陶泓。
    老夫闻二说，沉吟未能决。
    长年抵死催上船，徘徊欲去空茫然。

杨万里　题榔树
    化工到得巧穷时，东补西移也大奇。
    君看桄榔一窠子，竹身杏叶海棕枝。

杨万里　题李季章中书舍人石林堂
    紫微仙人今太白，不爱好官爱奇石。
    顷从道山归雪山，一叶渔船一横笛。
    船过宣池月满空，乘云飞上九华峰。
    十指一掇九芙蓉，和月擎取归船中。
    归到鴈湖秋水碧，万斛酒船觞九客。
    蟆颐诸峰作不速，不待折简登几席。
    侬与石兄殊不疏，问讯别来安稳无。

杨万里　题李子立知县问月台
    高台走上青天半，手弄银盘濯银汉。
    唤起謪仙同醉吟，一面问月一面斟。
    初头混沌鹘仑样，阿谁凿开一为两。
    是时燧人犹未胎，那得火铸银盘来。
    此盘能团复能缺，团是谁磨缺谁啮。
    中有桂枝起秋风，何处移来秧此中。
    謪仙似痴还似黠，把酒问月月无说。
    老夫伐月一转语，月却问君君领否。
    君能饮酒更能诗，一夕无月君不嬉。
    月能伴君饮百斛，月能照君诗万玉。
    君但一斗百篇诗，莫问有月来几时。
    謪仙远孙证明著，笑脱乌纱看月落。

杨万里　题连沧观呈太守张几仲
    开窗纳尽大江秋，天半飞楼不是楼。
    独立南徐鳌绝项，下临北固虎回头。
    蒜山旧址空黄鹤，瓜步新城照白鸥。
    好事主人酌诗客，风烟一眼到杨州。

杨万里　题临川李子经文稿
    圣经贤傅紧关津，骚客诗家妙斧斤。
    摠被先生漏消息，不令後辈隔知闻。
    都城一日纸增价，天下几人贫似君。
    不要绨袍却归去，平生笑杀送穷文。

