<!-- { "loadSidebar": true } -->
    末后若不向东门南门西门北门觅个走路，定不免新妇子老婆禅小厮儿抚掌笑你。

释心月　普化赞
    邈得先师真，鼻孔不相似。
    大悲院里归，驴鸣较些子。

释心月　钱泉都庄偈
    佛法遍在一切处，一切处求不可求。
    皷腹台前成现句，牧童也解倒骑牛。

释心月　清溪
    咫尺曹源有路通，游鱼何事自迷踪。
    有声为利不平处，一点尘泥断不容。

释心月　劝请首座挂牌上堂
    三春去向那边去，九夏来从屋力来。
    一喝两头俱坐断，人天眼目与谁开。
    乌飞兔走，地转天回，
    时有清风匝九垓。寒山满头灰，
    引得丰干笑满腮。

释心月　容大师水陆升座说偈
    末山一境不露顶，直下全超五障身。
    佛国无边皆自己，台山大会付何人。
    苾蒭草碧枝枝秀，菡萏花红叶叶新。
    外祖深恩只者是，一萩和气暖於春。

释心月　如行新戒落发升座
    患累资生无有涯，选官选佛学丹霞。
    须知发划殿前草，不碍萱开堂北花。
    万法从心心是正，一心逐物物皆邪。
    夜窗寂寂青松下，究彻根源始到家。

释心月　山偈奉饯九江纯禅者归东林受业
    年来佛法带譫讹，十卜干千不较多。
    寄语东林略抬手，看伊眼脑是如何。

释心月　善禅人登径山侍痴绝
    三年共住不相识，眉目横分鼻修直。
    狭路逢渠何所之，欲上凌霄峰顶立。
    凌霄一峰插天高，余峰起伏皆儿曹。
    我曾眺目察秋毫，三千刹海空劳劳。
    峰顶老人八十二，湛湛双眸映秋水。
    戏笑怒骂謦欬声，总是吾家第一义。
    老人问汝来何从，进前叉手宜当胸。
    更看武步生清风，何愁老人无笑容。

释心月　沈兼签记梦
    一微尘里三千界，半刹那间八万春。
    如是往来如是住，不知谁主又谁宾。

释心月　省行堂主往霅川化油
    火冷灰寒老病身，一灯深夜伴孤贫。
    忍将滴滴思乡泪，说与溪头问疾人。

释心月　十六罗汉赞
    飞锡五天云冉冉，泛杯南海浪悠悠。
    一毫头上轻收拾，不是冤家不聚头。

释心月　石镜
    坚顽岂是铸成低，雨洗风磨只自如。
    勿谓全然不照烛，山精破胆已无余。

释心月　石门
    云锁苔封势巑巘，也曾敲击费轮槌。
    只缘入作不得处，忘却心行路绝时。

释心月　示本上座
    勿游鱼鲁刁刀市，莫逐千干十卜人。
    他日有缘重会面，金毛狮子要嚬呻。

释心月　示慧日侍者德禅人偈
    北磵磵边才缓步，石溪溪畔又移身。
    俊哉龙凤亲生子，何必南阳令斩新。

释心月　示上元主簿
    单提一字赵州无，三尺吹毛也不如。
    万别千差齐斩断，白云不敢犯清虚。

释心月　示天童干延寿化士
    家有良医病转多，无栖泊处最譫讹。
    水如蓝也花如锦，依旧檐声滴旧窠。

释心月　示圆阇梨偈
    我有明珠一颗，久被尘劳关锁。
    而今尘尽光生，照破青山万朵。

释心月　水茶磨
    机轮瞥转已多时，苦漏分明只自知。
    辘辘放身随浪辊，傍观赢得眼如眉。

释心月　水月观音赞
    觉天无云，性海无风。
    玉轮蘸影，金浪翻空。
    非惟观世音，我亦游其中。

释心月　说无生话图赞
    收拾山云海月情，团栾鼻直眼眉横。
    龟毛拂子兔角杖，敲得虚空啵啵声。

释心月　思惟相观音赞
    春禽昼啼，秋虫夜吟。
    有耳皆闻，何独观音。
    如是而知，如是而觉。
    面目现前，超诸余学。

释心月　思惟相观音赞
    燕语莺吟，鸦鸣鹊噪。
    声有差殊，闻无颠倒。
    闻性既寂，声尘亦空。
    一点悲心，在处圆通。

释心月　送保慧大地
    生在如来家，须学如来行。
    诸念入正念，有诤归无诤。
    少林佛图不再见，台山大会堪凭□。
    彼何人哉我何人，眨起眉毛宜猛省。

释心月　送超禅人归省亲
    参玄曾未造玄微，肯学新丰十不归。
    归举清凉答佛话，教娘知有祖师机。

释心月　送达州惠禅人见径山无准
    面门角眼倒生筋，今佛谁为第一身。
    此去炷香三拜起，防他左语子扇人。

释心月　送丁高士
    霞服云冠游上苑，芒鞋竹杖过幽扉。
    故山青草累累冢，羞见先生化鹤归。

释心月　送艮侍者随本师归泸南
    依师参扣到无参，只麽呼三应亦三。
    话到不相辜负处，泸南元是旧泸南。

释心月　送珙上人之庐山
    不到庐山不是僧，斯言斯语亦何曾。
    珙今兴尽还归去，五老依前倚碧层。

释心月　送光典座
    辣辣辛辛一味禅，惯常岂在杓头边。
    一千五百善知识，未出门时话已圆。

释心月　送圭维那
    年来个事带譫讹，十卜千干不较多。
    狭路相逢略抬手，看伊眼脑是如何。

释心月　送慧大师
    剃除绀发搭伽梨，经卷轮珠常自随。
    欲扣玄关参自己，好看实际访俱胝。

释心月　送寂照庵归蜀
    错向南来犹自可，归乡一错更难追。
    果然到底错将去，三十六江流向西。

释心月　送觉上人归隆兴
    八十四人善知识，亮公把手不同归。
    知君家住西江上，休听滩声说是非。

释心月　送李道士
    细探道德五千字，字字君家说底书。
    要识玄之又玄旨，淡然清对了无余。

释心月　送李国史
    父翁伯季忠清节，凛凛同班立圣朝。
    次第到孙孙又子，老僧屈指日非遥。

释心月　送林藏主省亲
    有十不归今且归，不愿再见今再见。
    古今大道常坦然，各自当门通一线。

释心月　送日本合上人
    夜来归梦绕乡关，沧海何曾碍往还。
    有问大唐天子国，为言觛史在人间。

释心月　送僧过碧云见北磵
    老倒杨岐没脑门，行藏驵侩许谁论。
    碧云深处问端的，他是他家九世孙。

释心月　送僧之双林
    去到双林见旧游，眉弯新月眼横秋。
    寒暄未举宜先问，因甚桥流水不流。

释心月　送僧之浙东
    踏不著处一搭子，烂如生铁硬如泥。
    金陵寻遍无寻处，定在鄮峰东岭西。

释心月　送悟上人入广兼简涂提刑
    大地犹如一粒粟，而今此语付何人。
    时时撮向掌中看，吴蜀江山一样新。

释心月　送祥上人之道场
    虎锡高腾上虎岩，虎岩老虎气耽耽。
    袖藏济北爷儿手，不捋其须心不甘。

释心月　送心非庵
    是是金鳞犹滞水，非非狮子又翻身。
    蜀山佳处是非外，佛法凭谁作主人。

释心月　送心净头
    处尘劳界住深禅，几度悲心碎复圆。
    得失是非都放下，头头皆我旧山川。

释心月　送杨尚书
    万里江山图画开，锦帆归去记重来。
    好於仿佛烟云里，添个翩翩馹使催。

释心月　送一默翁入浙
    有佛处不得住，铁鞭击碎珊瑚树。
    无佛处急走过，澄潭不许苍龙卧。
    三千里外莫错举，剔起眉毛眼卓坚。
    与麽则不去也，百城烟水难图画。
    摘杨花，摘杨花，
    未容眨眼早忘家。赵州舌本悬千日，
    石火电光追莫及。纸灯吹灭便知归，
    落在吾家第二机。翻身倒握乌藤去，
    千圣罗笼不肯住。何时砥柱障颓波，
    大扇真风满寰宇。

释心月　送寅乙上人归蜀
    南方展转扣西来，口欲谈而擘不开。
    乙马三寅领将去，溪边婆子笑咍咍。

释心月　送赵凤台知府
    五月寒云湿不飞，临辞无语思依依。
    此心不许江山隔，时听除音来竹扉。

释心月　送真大师
    戴起还同放下时，好观实际访俱胝。
    至今五百年来下，一段风光付与谁。

释心月　送镇知客
    海南一片旧田园，松竹迎风幸可怜。
    拂拭藤枝倚床畔，隄防人问祖师禅。

释心月　送知无见
    百城烟水夜光寒，巾子峰头曾细观。
    转得身来天已晓，目前赢得黑漫漫。

释心月　颂古二十一首
    兄难兄，弟难弟。
    马祖真，只这是。

释心月　颂古二十一首
    各呈见解，互逞机锋。
    石火莫及，电光罔通。
    抛下拄杖而立，不同草草。
    拈起拄杖便行，亦岂匆匆。

释心月　颂古二十一首
    昨日与今日，同中却不同。
    狞龙搅沧海，后鹘摩青空。
    宗眼明如日，机轮疾似风。
    丹霞回首处，遍界觅无踪。

释心月　颂古二十一首
    第一句，言不及。
    见利忘锥，何得何失。
    拈起放下，翘足而立。
    文殊维摩，鎗箭交击。
    果不可当，一掌推出。
    纵是舜若多神，额头也须汗出。

释心月　颂古二十一首
    普济把定，被庞公痛处一锥。
    直得左转右侧，前依后随。
    笊篱提起处，相呼作舞诗。
    若言依样画猫儿，定把黄金铸子期。

释心月　颂古二十一首
    识得子丑寅卯句，应须继绍此门风。
    如王仗剑当堂坐，佛魔俱拂一时空。

释心月　颂古二十一首
    宗门中令嗣，合眼坐禅处。
    平地打毬子，急须著眼觑。
    两挑挑得上，三筑筑不住。
    筑得住依前，辊向毬门去。

释心月　颂古二十一首
    野火炎炎何处起，紫烟红焰便烧人。
    须知坐卧经行里，见得无殊用得亲。

释心月　颂古二十一首
    前溪绿涨雨初晴，浮笠波心掌样平。
    伎俩由来只如此，放教急急奔前程。

释心月　颂古二十一首
    也大奇，也大奇，卷舒出没看全机。
    若非鉴物张华眼，未免随人说是非。

