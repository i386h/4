<!-- { "loadSidebar": true } -->
    隐庵中梁秀，邂逅论夙昔。
    行前亟指似，云磴飞双舄。
    始知翠微中，洞穴刊青壁。
    莓苔暗龙象，缺瓮贮灵液。
    开山记乾元，断碣余□□。
    经营想耆旧，兴废今几易。
    平生泉石心，逮此欣有□。
    惜哉荆棘地，尚阻游人屐。
    畴能发其秘，澄观今藉□。

雍明远　句
    洞庭湖裹固深根。

雍鸣　简州
    学山云顶遍寻游，烟棹夷犹出简州。
    夜雨借公三日水，秋风送我一兰舟。

雍某　广安
    欲说宾城好，先夸方物妍。
    金羹收稻后，红腊落梅前。
    照座梨偏紫，堆盘荔更鲜。
    清州如斗大，盛事数从前。
    崖日神留传，山高子得仙。
    何诗春梦草，张谏力回天。
    人物宜旌表，虫鱼不足笺。

雍沿　尔朱真人药灶
    当日先生药已成，便将金井等闲轻。
    迨今遗迹峰峦上，时有青烟灶下生。

雍沿　太蓬景福寺
    楼阁参差耸茂林，危梯{左土右毁去殳}径几重深。
    周行岩麓四十里，下视井尘千万寻。
    僧住不生云水兴，客游偷息利名心。
    若教工部曾经此，应遍灵踪处处吟。

雍沿　仙马洞
    龙驹昔日此升仙，洞掩碑残不计年。
    胜迹依然无处问，一僧重锁薜萝烟。

雍有容　富乐山
    当时四海一刘备，至此已堪悲失脚。
    出语翻为乐国想，是人止可偏方看。

雍有容　富乐山
    大汉曾封隆准翁，闻道山河锦绣中。
    安能郁郁久居此，睥睨三秦日欲东。

永秀　题汪水云诗卷
    禾黍离离满故都，君诗读罢泪倾珠。
    立朝食禄千官富，为国忘躯一事无。
    兵革已将临北阙，笙歌犹自醉西湖。
    黄冠氅服今谁识，前宋遗贤有此儒。

尤冰寮　句
    累重无歌舞，官闲省簿书。

尤冰寮　句
    三条椽下归空榻，百尺楼中透远峰。

尤冰寮　句
    蚁返愁寻穴，鸦归喜见巢。

尤棐　湖上命酒作
    长风卷急雨，萧条湖上来。
    痴云低压树，雷霆助喧貀。
    雨过了无迹，万物萌新莇。
    化机本无滞，爽气先暗催。
    披衣一延揽，中情其徘徊。
    浩然观太空，薄言命尊罍。

尤概　夏日观农
    行行旷野间，田家功正甫。
    老农谓予言，此中情难数。
    焦枯虑连旱，阴损虑积雨。
    插莳复耕耘，酷日无从拒。
    岂不爱四肢，望岁忘其苦。
    但愿庆丰年，得给人三鬴。

尤袤　别李德翁
    长恨古人少，斯人今古人。
    二难俱益友，两载觉情亲。
    世态深难测，心期久益真。
    相看俱半百，此别倍酸辛。

尤袤　别林景思
    二年无德及斯民，独喜从游得此君。
    囊乏一钱穷到骨，胸蟠千古气凌云。
    论交却恨相逢晚，别袂真成不忍分。
    后夜相思眇空阔，尺书应许雁知闻。

尤袤　次韵德翁苦雨
    十年江国水如淫，怕见三秋雨作霖。
    可念田家妨卒岁，须烦风伯荡层阴。
    禾头昨夜忧生耳，木德何时却守心。
    兀坐书窗诗作崇，寒虫鸣咽伴愁吟。

尤袤　次韵渭叟蜡梅
    快泻鹅黄若下春，要将香色斗清珍。
    蜡丸暗拆东君信，栀貌宁欺我辈人。
    光价未输何逊早，诗篇重见豫章新。
    浑金璞玉争多少，要与江梅作近亲。

尤袤　次韵尹朋梅花
    江北江南天未春，阳和先已到孤根。
    斜枝冷落溪头路，瘦影扶疏竹外村。
    水部未妨时遣兴，玉妃谁复与招魂。
    天寒好伴罗浮醉，明月清风许重论。

尤袤　大暑留召伯埭
    清风不肯来，烈日不肯暮。
    平生山林下，散发颇箕踞。
    一官走王事，三伏在道途。
    我非褦襶儿，亦尔困驰骛。
    居然恋俎豆，安得免羁馽。
    区区竟何营，汩汩此飘寓。
    渊明应笑人，有底不归去。

尤袤　德翁有诗再用前韵三首
    文章仙伯记仇池，每想横斜竹外枝。
    未放柔柯攒玉雪，稍看红蒂染燕支。
    别来望远凭谁寄，老去寻春只恐迟。
    把酒问花花解语，定应催促要新诗。

尤袤　德翁有诗再用前韵三首
    立马黄昏绕曲池，几回踏雪问南枝。
    不应春到花犹未，定恐寒侵力不支。
    陇上已惊传信晚，樽前只想弄妆迟。
    临风不语空归去，独立无憀自咏诗。

尤袤　德翁有诗再用前韵三首
    尝记寻芳到习池，攀条频认去年枝。
    晓穿曲径千林去，晚度危桥一木支。
    不避春寒来得得，只缘人望故迟迟。
    无钱可办辚浮醉，报答春光只有诗。

尤袤　浮远堂二首
    杖藜同上最高峰，却力虽穷兴未穷。
    领略江山归眼界，尽吞淮海入胸中。

尤袤　浮远堂二首
    我生家住浙江西，不见江山自是痴。
    浮远堂前今日望，画图待我看潮时。

尤袤　庚子岁除前一日游茅山
    犯寒出行遇，值此岁云除。
    刚风驾飚轮，送我游清都。
    华阳第八天，仙圣之所居。
    洞门劣容人，中宽如室庐。
    横前大溪水，於焉限尘区。
    其右万石林，错落空翠图。
    茅庵著深秀，细路缘崎岖。
    幽泉见客喜，颇亦类逃虚。
    山深日易曛，捷径趋元符。
    琳宫照金碧，天籁鸣笙竽。
    侧睨白云峰，前瞻赤沙湖。
    金坛耸百丈，阴沿通七途。
    俯视人间世，扰扰真虫蛆。
    蚤以凡陋质，忝分赤城符。
    岂悟夙昔缘，复造神灵墟。
    平生梦寐处，恍若登华胥。
    归来拜绿章，足力尚有馀。
    珍馆十六所，安能遍遨娱。
    穷探恨不尽，大息仍踟躇。

尤袤　海棠盛开
    两株芳蕊傍池阴，一笑嫣然抵万金。
    炎齐照林光灼灼，彤霞射水影沉沉。
    晓妆无力燕支重，春醉方酣酒晕深。
    定自格高难着句，不应工部总无心。

尤袤　和渭叟梅花
    不避风霜苦，自甘丘壑潜。
    未禁沾额角，信好插梳尖。
    春意已张本，寒威今解严。
    殷勤留客意，尚许隔墙觇。

尤袤　淮民谣
    东府买舟船，西府买器械。
    问侬欲何为，团结山水寨。
    寨长过我庐，意气甚雄粗。
    青衫两承局，暮夜连勾呼。
    勾呼且未已，椎剥到鸡豕。
    供应稍不如，向前受笞箠。
    驱东复驱西，弃却锄与犁。
    无钱买刀剑，典尽浑家衣。
    去年江南荒，趁熟过江北。
    江北不可往，江南归未得。
    父母生我时，教我学耕桑。
    不识官府严，安能事戎行。
    执枪不解刺，执弓不能射。
    团结我何为，徒劳定无益。
    流离重流离，忍冻复忍饥。
    谁谓天地宽，一身无所依。
    淮南丧乱后，安集亦未久。
    死者积如麻，生者能几口。
    荒村日西斜，破屋两三家。
    抚摩力不足，将奈此扰何。

尤袤　己亥元日
    玉历均调岁启端，东风又逐斗杓还。
    萧条门巷经过少，老病腰支拜起难。
    白发但能欺槁项，青春不解驻朱颜。
    馀龄有几仍多幸，占得山林一味閒。

尤袤　寄林景思
    临海睽离七度春，都城相见话悲辛。
    苍颜白发浑非旧，短句长篇却有神。
    一第蹉跎真可叹，半生奔走坐长贫。
    老怀先自难为别，相识如君更几人。

尤袤　甲午春前得雪
    寒声昨夜响萧萧，逗晓阶庭亦已消。
    残腊距春无几日，一年飞雪只今朝。
    微阳欲动梅惊萼，馀润才沾麦放苗。
    天意未能违物意，漫留残白占山腰。

尤袤　甲午春前得雪
    飞英回旋逐风飘，爽气令人意欲消。
    荏苒流年春送腊，殷勤密雪暮连朝。
    冬回庾岭花无数，烟暖蓝田玉有苗。
    一饱自今真可望，更看南亩麦齐腰。

尤袤　甲午春前得雪
    冻云排阵拥山椒，待伴还应不肯消。
    皎月冰壶千顷夜，冷烟茅屋几家朝。
    梅枝堆亚难寻萼，萱草侵凌不辨苗。
    残甲败鳞随处是，被谁敲折玉龙腰。

尤袤　节爱堂
    谁怜穷山民，糠籺不自赡。
    纷纷死沟壑，往往困征敛。
    夫惟节与爱，是谓仁且俭。
    揭兹圣人言，聊用自针砭。

尤袤　句
    饱看七宝山头月，惯听三茅观里钟。

尤袤　句
    万室欢呼忘冻馁，一犁酥润到根苗。

尤袤　句
    胸中襞积千般事，到得相逢一语无。

尤袤　句
    寒窗莫怪吟声苦，举室长悬似细腰。

尤袤　句
    前村酒美无钱换，怪底金龟不击腰。

尤袤　句
    送客渐稀城渐远，归途应减两三程。

尤袤　句
    寄语高人来问法，莫辞门外立齐腰。

尤袤　句
    归装见说浑无物，添得新诗数百篇。

尤袤　句
    剩对风花吟柳絮，更将冰水瀹芎苗。

尤袤　句
    千尺龙鳞蟠桧顶，一番蜩甲长蔬苗。

尤袤　句
    强学瞿昙金作面，只应恁怪老禅亲。

尤袤　句
    金马玉堂惭我辈，青衫白发念君迟。

尤袤　君子堂
    堂堂文简公，一世夔与皋。
    君子哉若人，此言圣所褒。
    遗爱在斯民，谁能荐牲牢。
    独有坐啸地，清风仰弥高。

尤袤　蜡梅
    破腊惊春意，凌寒试晓妆。
    应嫌脂粉白，故染曲尘黄。
    缀树蜂悬室，排筝雁着行。
    团酥与凝蜡，难学是生香。

尤袤　乐山堂
    草堂有遗基，榛莽岁月久。
    我来始经葺，挹翠开户牖。
    群山供啸傲，万象皆奔走。
    所以名乐山，欲企仁者寿。

尤袤　刘屯田墓壮节亭
