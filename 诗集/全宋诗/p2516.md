<!-- { "loadSidebar": true } -->
    节届书云，阴极阳升。
    冰河发焰，枯木抽英。
    惟有拄杖子，依旧黑轮皴。
    不迁不变，无辱无荣。
    笑杀当年面壁人。

释祖先　偈颂四十二首
    兴化打克宾，猛虎蓦腰骑。
    养子不及父，家门一世衰。

释祖先　偈颂四十二首
    种种性相义，我及十方佛。
    乃能知是事，昼见日，
    夜见月。坐卧经行，
    曾无间歇，吽吽，
    有甚交涉。

释祖先　偈颂四十二首
    旧岁夜来去，去从何处去。
    新年今日来，来从何处来。
    既无来，又无去，
    铁壁银山成指注。

释祖先　寄蒋山如一翁
    悠悠世路绝跻攀，卧看白云空往还。
    惟有同参一句子，肯将容易混尘寰。

释祖先　寄王承务
    经年相别无他嘱，莫只波波意里求。
    病去药除消息尽，红尘堆里等閒游。

释祖先　临济赞
    揎拳捋肘，只有一个。
    电卷星飞，抬头蹉过。

释祖先　临终偈
    末后一句，已成初怛。
    写出人前，千错万错。

释祖先　六祖赞
    颺下採樵斧，直入堆坊舂。
    一脚踏到底，黄梅信息通。

释祖先　示禅人写华严经
    毗卢大经卷，尘识久埋藏。
    上人笔端力，掇出放毫光。
    笑他自城游历，自倒自起自忙。
    江天月晓，梦破斜阳。
    一印印定，无法商量。

释祖先　示楞严座王
    见犹离见非真见，还尽八还无可还。
    木落霜天山骨露，不知谁识老瞿昙。

释祖先　示南华行者
    黄梅会里七千指，虎骤龙驰空点胸。
    碓蹯老卢愚且拙，坤维占断最高峰。

释祖先　送虎丘首座住萩
    剑池拾得丰城剑，凛凛寒光射斗牛。
    为报不平平底事，草萩蓬户也风流。

释祖先　颂古三首
    应无所住以生心，大地山河一发沉。
    从此别开穷世界，新州柴把贵如金。

释祖先　颂古三首
    师姑元是女人作，百衲禅僧多罔措。
    雁囘沙塞口啣芦，燕绕红梁浑不顾。

释祖先　颂古三首
    岩头一拶，虚空迸裂。
    父子不传，神仙妙诀。

释祖先　性长老写师真请赞
    顽无所知，说无照对。
    弄假像真，遭人笑怪。
    花擘临济黄檗，佛法未梦见在。
    在在在，是处清风动天籁。

释祖先　周正字请赞亡母宜人王氏真
    画得十分，依前不是。
    端坐北堂，琅琅仁义。
    文殊罔明把手行，入定出定恣游戏。

释祖先　自诒
    宴坐白云里，经行碧嶂中。
    游人穷不到，幽鸟自匆匆。

释祖璇　偈
    吃粥了也未，赵州无忌讳。
    更令洗钵盂，太煞没巴鼻。
    悟去由来不丈夫，这僧那免受糊涂。
    有指示，无指示，
    韶石四楞浑塌地。入地狱，
    如箭射，云岫清风生大厦。
    相逢携手上高山，作者应须辨真假。
    真假分，若为论，
    午夜寒蟾出海门。

释祖璇　颂古七首
    尽却耳根并眼底，不知何处见如来。
    数声幽鸟啼寒木，一片闲云铺断崖。

释祖璇　颂古七首
    大悲手眼问来亲，王老酬机列主宾。
    倒转鑰头来快便，从兹六国绝烟尘。

释祖璇　颂古七首
    道吾作舞，一曲无谱。
    若将耳闻，未敢相许。

释祖璇　颂古七首
    直下是非著不得，著不得处好承当。
    木人昨夜通消息，南海波斯过大唐。

释祖璇　颂古七首
    安贴帮乡老赵州，时辰使得最风流。
    今朝有酒今朝醉，明月愁来明日愁。

释祖璇　颂古七首
    指出长生地不迷，造成无缝塔巍巍。
    大家从此无余事，渴饮饥餐且度时。

释祖璇　颂古七首
    石羊头子向东看，大地茫茫被眼谩。
    月映寒潭清彻底，云收华岳露巑岏。

释祖印　偈
    昔日南泉亲斩却，今朝耶舍示玄徒。
    而今卖与诸禅客，文契分明要也无。

释祖元　偈三首
    剔起灯来是火，历劫无明照破。
    归堂撞见圣僧，几乎当面蹉过。

释祖元　偈三首
    有佛处不得住，踏著秤鎚硬似铁。
    无佛处急走过，脚下草深三尺。
    三千里外，逢人不得错举。
    北斗挂须弥，棒头挑日月。
    摘杨花，摘杨花，
    眼里瞳人著绣鞋。

释祖元　偈三首
    雁山枯木实头禅，不在尖新语句边。
    背手忽然摸着著，长鲸吞月浪滔天。

释祖元　偈一首
    小庵小舍小丛林，土地何须八九人。
    若解轮番来打供，免教碎作一堆尘。

释祖元　香严贫
    无地无锥未是贫，知无尚有守无身。
    侬家近日贫来甚，不见当初贫底人。

释祖元　竹篦
    不触又不背，徒劳生拟议。
    开口更商量，白云千万里。

释祖珍　偈三十五首
    青毡本属吾家，日用何曾欠阙。
    要识里许清规，除是君子可八。

释祖珍　偈三十五首
    非衣不传於法，非法不授於衣。
    衣既已授，法若为传。
    玲珑八面自回合，峭峻一方谁敢窥。

释祖珍　偈三十五首
    高而无上不可极，渊而无下不可测。
    欲知步步透双关，看取清风生两腋。

释祖珍　偈三十五首
    自惭疏拙百无能，下板长行粥饭僧。
    岂谓因缘有侥幸，千斤担子若为胜。

释祖珍　偈三十五首
    二月春将半，桃花开烂熳。
    纷纷寻剑客，谁是不疑汉。

释祖珍　偈三十五首
    百岁光阴如劈箭，无常生灭日迁变。
    唯有摩诃般若多，耀古腾今无背面。
    见不见，碗子扑落地，
    碟子成八片。

释祖珍　偈三十五首
    十五日已前，藏身处没踪迹。
    十五日已后，没踪迹处莫藏身。
    正当十五日，布袋头开，
    全身显露。不怜鹅护雪，
    且喜{左虫右葛}入冰。

释祖珍　偈三十五首
    长年追逐走埃尘，赢得闲名累此身。
    争似别峰峰顶上，一庵高卧与云邻。

释祖珍　偈三十五首
    岩谷相从始晏然，又携瓶锡应时缘。
    奉川此去无多远，兴发何妨访戴船。

释祖珍　偈三十五首
    衰老百无堪，担头入闹篮。
    生涯何所有，弥勒是同龛。

释祖珍　偈三十五首
    大道只在目前，要且目前难睹。
    欲识大道真体，不离声色言语。

释祖珍　偈三十五首
    寻牛须访迹，学道访无心。
    迹在牛还在，无心道易寻。

释祖珍　偈三十五首
    离四句，绝百非，头长三尺知是谁。
    江北江南问王老，一狐疑了一狐疑。

释祖珍　偈三十五首
    佛不远人，即心而证。
    法无所著，触境皆如。

释祖珍　偈三十五首
    向上一路，千圣不传。
    恁麽明得，十万八千。
    桃红李白蔷薇紫，问著春风总不知。

释祖珍　偈三十五首
    春已去，夏初临，相逢休话本来心。
    随缘斋粥海山寺，从听堂前草自深。

释祖珍　偈三十五首
    吾心似秋月，碧潭清皎洁。
    无物堪比伦，教我如何说。

释祖珍　偈三十五首
    诸人被十二时使，老僧使得十二时。
    牧童岭上一声笛，惊起群鸦绕树飞。

释祖珍　偈三十五首
    飘空一叶两新收，暑退凉生万壑秋。
    贴肉汗衫才脱下，横吹木笛倒骑牛。

释祖珍　偈三十五首
    物物到心上，全心物自闲。
    古今城郭里，得者住如山。

释祖珍　偈三十五首
    九夏斯临结集时，满堂云水复明谁。
    若言相见交肩过，未免依前落见知。

释祖珍　偈三十五首
    十五日已前，过去心不可得。
    十五日已后，未来心不可得。
    正当十五日，现在心不可得。
    三心既不有，万象复明谁。

释祖珍　偈三十五首
    文殊三处度夏，别峰两院禁足。
    谁知把住放行，尽道违真逆俗。

释祖珍　偈三十五首
    知幻即离，不作方便。
    离幻即觉，亦无渐次。

释祖珍　偈三十五首
    青春已去，朱夏斯临。
    放下横肩楖栗，宴坐古佛丛林。
    荆山之璞不须觅，赤水之珠何用寻。
    纵饶寻觅得，失却本来心。

释祖珍　偈三十五首
    我所得智慧，微妙最第一。
    众生诸根钝，著乐痴所盲。

释祖珍　偈三十五首
    眼若不睡，诸梦自除。
    心若不异，万法一如。

释祖珍　偈三十五首
    有句无句，如藤倚树。
    眼睛定动，失却巴鼻。

释祖珍　偈三十五首
    向上一路，千圣不传。
    学者劳形，如猿捉影。

释祖珍　偈三十五首
    断除须发著僧衣，精进当遵古佛仪。
    一念不生亲领略，方知我法妙难思。

释祖珍　偈三十五首
    心月孤圆，虚明洞透。
    耀古辉今，丝毫不漏。

释祖珍　偈三十五首
    灵文一阅五千卷，感果当知越四禅。
    应笑毗耶方丈里，却容天女问因缘。

释祖珍　偈三十五首
    蔡居士，昔也恁麽来，
    今也恁麽去。今昔两无殊，
    去来拟何处。住住，
    明明百草头，明明无生路。

释祖珍　偈三十五首
    陋巷闭门唯读书，了无尘果自如初。
    时来坐脱西窗下，惊起须弥绕太虚。

释祖珍　偈三十五首
    是处青山可垛跟，白云流水绕孤村。
    笑携拄杖出门去，三世谁知一口吞。

释祖珍　临终偈
    生本无生，死本无死。
    生死二途，了无彼此。

释祖珍　游龙湫拜诺矩罗尊者
    十里松溪到上流，断崖千尺泻龙湫。
    谁言尊者心无著，冷眼长年看不休。

释祖珠　偈三首
