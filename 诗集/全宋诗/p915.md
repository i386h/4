<!-- { "loadSidebar": true } -->
贺铸　二月二日席上赋
    仲宣何遽向荆州，谢惠连须更少留。
    二日旧传挑菜节，一樽聊解负薪忧。
    向人草树有佳色，带郭江山皆胜游。
    载酒赋诗从此始，它年耆老话风流。

贺铸　方明古免丧西上山阴贺铸方回以诗送行非敢赠言聊书美志
    西上迟迟谁挽留，了君方寸慕松楸。
    三年既尽亦当起，五斗有余非所求。
    早岁向风劳企羡，残生指日愿依投。
    得官傥近柴桑里，应许江边著钓舟。

贺铸　访金陵王闲叟不遇留别
    歌成五噫赁舂者，药不二价夺牛翁。
    衰俗何知贵公子，清贫颇有昔人风。
    君方上冢渡沔去，我适乘舟投剡中。
    差池相失重回首，好住海鸥忘塞鸿。

贺铸　访周沆郭忱
    前日去薄官，驱车望城阙。
    情亲周与郭，契阔多年别。
    征袍未及解，径造郊扉谒。
    存问审安娱，芝眉尉怀渴。
    家饱具羹炙，笑我犹饕餮。
    野色夜苍茫，松阴步微月。
    悲风应长啸，洒面若冰雪。
    狭室烛花青，坏炉拥驼褐。
    欢呼讲旧好，邻梦憎惊聒。
    念昔初冠年，朋从事颠蹶。
    忽忽一回首，身志成老拙。
    居诸信遄迈，又值阳生节。
    春物行可期，良游须屡结。
    妇家酒醅美，升斗容丐辍。
    斟酌挹东君，手选时芳折。
    樽前有余乐，身外无所切。
    欲寻玉清路，难访金丹诀。
    修短三万朝，黄尘共埋灭。

贺铸　放舟通津门外作
    国门欲去尚迟迟，况复凄风落照时。
    犹有京尘坌舟尾，恼人无几庾元规。

贺铸　放舟下江留寄王元胥
    桧楫淹留已涉旬，小窗犹得酒相亲。
    寒潮不应溪流涩，病客未行舟子嗔。
    挥手便分今夜月，断肠先见隔江春。
    凤皇台上长回首，何处高城与故人。

贺铸　飞鸿亭
    禅林跨山胁，飞构凿崚嶒。
    千里寄双睫，百忧消一登。
    斯游属公暇，晓日东南升。
    霜野明练甲，云阴垂海鹏。
    东州地阳暖，腊月川无冰。
    大艑出洪口，突去如骞腾。
    趺坐思方寂，桐鱼闻饭僧。
    生台饱驯鸽，散上浮图层。
    矫首发长啸，清风鼓尘膺。
    寥寥紫虚路，鸿雁正凭凌。
    仿像中散公，俯手朱丝绳。
    粉绘久零落，爽灵呼不应。
    顾余识尤寡，况复无才称。
    行且置缨笏，庵栖宗大乘。
    二子勿多诮，有心何不能。

贺铸　赋得枕上闻雁
    朔吹飘惊雁，寒声彻枕前。
    远违沙漠雪，不下汶阳田。
    客梦悲中夜，归期隔故年。
    莓苔与菰米，何处是湘天。

贺铸　感庭枣
    昔来华纂纂，遽许实离离。
    西风会摇落，行复见空枝。
    岁物感流驶，事功伤暮迟。
    咄彼身後名，前人端自欺。
    书殚南山竹，奄奄定何知。
    贤哉张生翰，千载与心期。

贺铸　感兴六首
    雏雀学翻飞，不知毛羽微。
    青鵳笑高树，待尔饱朝饥。
    
    
贺铸　感兴六首
    青鵳噉雀雏，饫饱侮鸢乌。
    不知皂鵰力，拏杀北城狐。

贺铸　感兴六首
    皂鵰狞觜爪，飞走披肝脑。
    不知游猎儿，必尔韝上老。

贺铸　感兴六首
    猎儿燕楚俗，得意唯驰逐。
    不知庙堂上，坐饱万钱肉。

贺铸　感兴六首
    庙堂击鲜食，日负天下责。
    不知五湖上，自有扁舟客。

贺铸　感兴六首
    扁舟彼何人，国霸始谋身。
    不知钓鱼翁，羞作故人臣。

贺铸　高望道中
    积雨涨陂塘，田塍插晚秧。
    远山宜薄莫，高燕弄微凉。
    马革非吾愿，鱼餐餍此乡。
    归期知近在，犹待菊华黄。

贺铸　高邮舟居对雪
    天涯晚岁客无欢，拥鼻微吟行路难。
    三楚浮程波淼淼，五陵归梦雪漫漫。
    兔园授简心犹壮，剡曲拏舟兴久阑。
    病骨支离仍禁酒，渔蓑重缉待春寒。

贺铸　故邺
    魏武昔恢图，北平谭尚孽。
    卜邺筑新都，非徒三狡穴。
    将行迁鼎志，遽有分香诀。
    落日繐帷空，莫终歌舞阕。
    旋闻瀍洛上，载起苍龙阙。
    四叶不归东，苔花驰道绝。
    食槽识终验，挂饭期先决。
    扰攘百年间，覆车寻此辙。
    山川气象变，朝市繁华歇。
    白露复青芜，茫茫换时节。
    阴风吹葛屦，磷火走兵血。
    木叶下西陵，寒虫助骚屑。
    当时陪葬骨，马鬣犹环列。
    队碣仆纵横，镌文久残缺。
    帛砧与柱础，螭首随分裂。
    指此一抔间，贤愚两何别。
    悠悠凤漳水，寂寂雀台月。
    千古配英魂，未随埃烬灭。
    田皋访遗老，谓有兴亡说。
    但听黍离篇，叱牛耕不辍。

贺铸　冠氏寺居书怀
    古刹荒凉昼掩门，鸣鸡吠犬接西村。
    窗间自记曾归梦，楼外谁招欲断魂。
    漫赋新诗题琬琰，少逢佳客佩兰荪。
    更堪愁肺经春病，负尔商歌酒一樽。

贺铸　冠氏县斋书事寄滏阳朋游
    小阁烧香麝煎浓，翠苔庭院绿阴风。
    卷帘燕自双飞去，攲枕人方半梦中。
    秋鬓先於怀县令，春愁多似义城公。
    西园酒伴无消息，息欲寄鱼笺水自东。

贺铸　广津门东马上
    津头落帆鼓，薄暮尚蓬冬。
    疑是秦淮口，扁舟醉梦中。
    不堪隋岸北，尘土一鞭风。
    传语端能否，伯劳飞自东。

贺铸　广陵山光寺夜集留别黄材昆仲
    维舟山光步，却顾广陵城。
    十里春风外，夹津芳草生。
    渔篷衔尾来，愧尔故人情。
    更卜连床语，神房温且清。
    语阑夜自久，泪烛剪复明。
    撤樽兀相视，酸涕流金缨。
    我本山海士，误遭时网婴。
    出身两纪余，何等为浮名。
    矧此一分首，几年当合并。
    离忧如惊澜，荡潏未易平。
    疏亲系远迩，斯言出荒伧。
    音邮无禁限，勤访白云兄。

贺铸　广陵茱萸湾晚泊
    冷云抛雪未成花，过埭东风冻著沙。
    荻浦渔归初下雁，枫桥市散祗啼鸦。
    旧闻南国饶春事，行见东风换物华。
    老病心情亦何有，药囊诗卷是生涯。

贺铸　广四愁寄李譵
    夜如何其夜未央，斗星灿兮河苍凉。
    微月入牖窥曲房，候虫刺促鸣我床。
    离忧歨来煎人肠，夜如何其夜何长。
    绿琴在荐兮，拟楚奏之沈湘。
    朱弦湿露兮，声戾指而不扬。
    屏琴浩歌兮，屑涕泗之浪浪。
    我有所思兮，在河之阳。
    僾而不见兮，衷难弭忘。
    騤骥腾跃兮，鸿鹄翱翔。
    明璫玉案兮，尔不我将。
    缄诚结惠兮，久莫汝偿。
    永如牛女兮，南北相望。
    昔燕处兮，灵芸之堂。
    纫兰为佩兮，集芰为裳。
    西风凄紧兮，渞百草以殒黄。
    兰萎芰裂兮，恐被服之不芳。
    念汝玉立兮，贱组绣之文章。
    玄节日厉兮，奈惨栗之冰霜。
    胡不乘白云兮，归来乎帝乡。
    尚何所徯兮，毕永岁而彷徉。

贺铸　龟山晚泊
    春候半寒温，维舟淮上村。
    长林补山豁，青草际潮痕。
    久厌浮家役，重招去国魂。
    禅房欲舒写，烟雨促黄昏。

贺铸　过曹氏园马上作
    香风细细出重墙，不见繁枝已断肠。
    知有何人卷帘箔，卧看零落满斜阳。

贺铸　过鼌掾端智
    西风吹晚雨，饥雀噪寒丛。
    文举对谈客，坐憀觞豆空。
    咄嗟宦游子，贫病略相同。
    斗俸折腰得，醉钱常不供。
    君看北里儿，高堂燕歌钟。
    虽夸酒无算，饱德何由丰。
    吾岂乞墦者，不为妻妾容。
    永怀冰蘖操，未媿屠酤雄。

贺铸　过澶魏被水民居二首之二
    莫问居人溺与逃，破篱攲屋宿渔舠。
    中庭老树秋风後，鹳鹤将雏夺鹊巢。

贺铸　过澶魏被水民居二首之一
    带沙畎亩几经淤，半死黄桑绕故墟。
    未必邻封政如虎，自甘十室九为鱼。

贺铸　海陵书事
    海滨流浪胡为乎，况复支离百病余。
    三月逢梅识春色，半年无雁托归书。
    老乌啄屋巫呼鬼，野艇横门米换鱼。
    回首扬州才百里，画桥风月可怜渠。

贺铸　海陵西楼寓目
    天涯樽酒与谁开，风外徂春挽不回。
    扫地可怜花更落，卷帘无奈燕还来。
    王孙莫顾漳滨卧，渔父何知楚客才。
    强策驽筋怀故国，浮云千里思悠哉。

贺铸　海陵喜雨
    闰年四月之相交，旱天云物何萧骚。
    清风卷地换尘世，白雨入林翻海涛。
    殊胜农儿踏车健，少宽病夫挥扇劳。
    须晴径买一渔艇，想见横塘深半篙。

贺铸　邯郸郡楼晚望
    新凉泻轩槛，草木带秋声。
    阔水倒岚影，洗磨刀戟明。
    百虫暮吟动，一鸟归思轻。
    晚律骇徂景，羁怀念劳生。
    去国亦已久，己年今复庚。
    官仓容雀耗，世路忌蜗争。
    顾我实荒浪，误抛樵与耕。
    竹木微迳在，奚独古人行。

贺铸　寒宵叹
    可怜明月光，委曲照空床。
    自是元无梦，更悲今夜长。

贺铸　和别清凉和上人
    明朝解携白鹭洲，後日相望黄鹤楼。
    建业水清供白酌，武昌鱼贱足音邮。
    著身物外不无处，俛首人群非有求。
    愿报西庵落成会，待公退卧侬归休。

贺铸　和邠老郎官湖怀古五首
    郎官老辞笔，得尔寿春碑。
    奸贼余灵在，斯文是戮尸。

贺铸　和邠老郎官湖怀古五首
