<!-- { "loadSidebar": true } -->
    新岁八十四，自宜形影孤。
    睡凭书摈相，愁赖酒枝梧。
    儿问离骚字，僧传本草图。
    孰言生计薄，种芋已成区。

陆游　八十四吟
    七十人稀到，吾过十四年。
    交游无辈行，怀抱有曾玄。
    饮敌骑鲸客，行追缩地仙。
    城南春事动，小蹇又翩翩。

陆游　八十一吟
    八十古云耄，吾今不啻过。
    山程雨芒屩，水宿一渔蓑。
    鸡唱刘琨舞，牛疲甯戚歌。
    春寒欺短褐，将奈此翁何！

陆游　八月二十二日嘉州大阅
    陌上弓刀拥寓公，水边旌旆卷秋风。
    书生又试戎衣窄，山郡新添画角雄。
    早事枢庭虚画策，晚游幕府媿无功。
    草间鼠辈何劳磔，要挽天河洗洛嵩。

陆游　八月二十三夜梦中作
    道士上天鹅一只，老僧住庵云半间。
    去来尽向无心得，痴黠相除到处闲。
    江山千里互明晦，鱼鸟十年相往还。
    高岩缥缈人不到，醉中为子题其颜。

陆游　八月九日晚赋
    薄晚悠然下草堂，纶巾鹤氅弄秋光。
    风经树杪声初紧，月入门扉影正方。
    一世不知谁後死，四时可爱是新凉。
    从今觅醉其当勉，酒似鹅儿破壳黄。

陆游　八月三日骤凉有感
    残暑侵人畏汗沾，清秋乍见月纤纤。
    自烧熟火添香兽，旋把寒泉注砚蟾。
    佳客误占萤入户，远书空喜鹊鸣檐。
    悠然独对清灯卧，谁念柴门老病兼？

陆游　八月十四日夜湖山观月
    长空露洗玻璃碧，紫金之盘径三尺；
    忽看擘地出人间，桂树扶疏如淡墨。
    揽衣独立镜湖边，风露万顷秋渺然；
    开帆讵必入东海，骑鲸便可追飞仙。
    冰壼玉瀣侵骨冷，醉看孤鸾舞清影。
    夜阑归舍人已眠，却倩天风为吹醒。

陆游　八月十四夜三叉市对月
    去年看月筹边楼，云罅微光如玉钩，
    主人不乐客叹息，清歌空送黄金舟。
    今年看月三叉市，纤云不作良宵祟，
    素娥命鴐洗客愁，我亦倾杯邀共醉。
    风露万里方渺然，冰轮无辙行碧天。
    盈盈耿耿意无尽，月不忍落人忘眠。
    一言欲报广寒殿，茅檐华屋均相见。
    明年万事不足论，但愿月满人常健。

陆游　八月四日夜梦中作
    太华巉巉敷水长，白驴依旧系斜阳。
    山深乳洞药炉冷，花发云房醅瓮香。
    邻叟一樽迎谷口，蛮童三髻拜溪傍。
    中原俯仰成今古，物外自闲人自忙。

陆游　八月五日夜半起饮酒作草书数纸
    有漏神仙有发僧，碧幮欹枕对秋灯。
    忽然起索三升酒，飒飒蛟龙入剡藤。

陆游　八月一日微雨骤凉
    流汗沾衣喘不供，孰知有此快哉风！
    新凉忽觉从天下，残暑真成扫地空。
    恰转轻雷过林坞，已吹好雨到帘栊。
    幽人病愈闲无事，剩赋歌诗乐岁丰。

陆游　巴东令廨白云亭
    寇公壮岁落巴蛮，得意孤亭缥缈间。
    常倚曲阑贪看水，不安四壁怕遮山。
    遗民虽尽犹能说，老令初来亦爱闲。
    正使官清贪至骨，未妨留客听潺潺。

陆游　巴东遇小雨
    暂借清溪伴钓翁，沙边微雨湿孤篷。
    从今诗在巴东县，不属灞桥风雪中。

陆游　巴东遇小雨
    西游万里亦何为，欲就骚人乞弃遗。
    到此宛然诗不进，始知才分有穷时。

陆游　跋冯氏兰亭
    堂堂淮阴侯，夫岂哙等伍？
    放翁评此本，可作兰亭祖。

陆游　跋冯氏兰亭
    茧纸藏昭陵，千载不复见。
    此本得其骨，殊胜兰亭面。

陆游　白帝泊舟
    客路闲无事，津亭爽有余。
    峡江春涨减，瀼岸夜灯疏。
    老矣孤舟里，依然十载初。
    倦游思税驾，更觉爱吾庐。

陆游　白发
    白发今年一倍增，闭门养此老无能。
    牛羊被野霜天晚，禾稼连云岁事登。
    未午舂炊余脱粟，乍寒包裹有粗缯。
    自怜未废诗中业，父子蓬窗共一灯。

陆游　白发
    白发千茎绿鬓稀，卧看鵷鹭刺天飞。
    平生窃鄙贡公喜，故里但思陶令归。
    清坐了无书可读，残年赖有佛堪依。
    君看世事皆虚幻，屏酒长斋岂必非！

陆游　白发
    疾病侵壮年，发恐不及白；
    偶赖针石功，寓世成久客。
    行年垂七十，霜雪纷满帻，
    耳目虽已衰，亦未与人隔。
    濯缨千顷湖，送老五亩宅。
    大布缝长衫，东阡复南陌。

陆游　白发
    我生实多邅，九折行晚途。
    忧伤日熏心，惊见颊与颅。
    稍生秋风时，竞出寒雨余。
    星星初尚稀，戢戢不可除。
    昔如春柳妍，今作霜蓬枯。
    蓬枯有再绿，念我岂得如。
    平昔乐方外，固与功名疏。
    投镊三叹息，金丹岂无书！

陆游　白发
    萧萧白发濯洽浪，剡曲西南一草堂。
    饮水读书贫亦乐，杜门养病老何伤。
    已成五亩扶犁叟，谁记三朝执戟郎！
    正似篱边数枝菊，岁残犹复耐冰霜。

陆游　白干舖别傅用之主簿
    我行忽百里，送客亦已空，
    傅子独眷眷，旦暮随此翁。
    谢之不肯去，瘦马冲北风，
    泥溅及马臆，霜飞逼裘茸。
    茅店得小语，慨然念年凶，
    不作儿女悲，道义相磨砻。
    我归亦何为，鱼鸟愁池笼。
    君乃台阁人，鸾凤仪笙镛。
    若耶遶青山，天禄摩苍穹。
    此别各努力，出处何必同。

陆游　白鹤馆夜坐
    竹声风雨交，松声波涛翻。
    我坐白鹤馆，灯青无晤言。
    廓然心境寂，一洗吏卒喧。
    袖手哦新诗，清寒媿雄浑。
    屈宋死千载，谁能起九原？
    中间李与杜，独招湘水魂。
    自此竞摹写，几人望其藩？
    兰苕看翡翠，烟雨啼青猿。
    岂知云海中，九万击鹏鲲。
    更阑灯欲死，此意与谁论！

陆游　白乐天诗云倦倚绣床愁不动缓垂绿带髻鬟低辽阳春尽无消息夜合花前
    王室东迁岁月赊，两京漠漠暗胡沙。
    绣床倦倚人何在？风雨漫山夜合花！

陆游　白龙
    九月癸酉暮，白龙见西方。
    是时久晴明，日落天正苍，
    玉宇无纤云，凌空独高翔。
    蜿蜒久乃隐，父老叹未尝。
    清台占五行，此事实殊常。
    我非刘子政，聊记以短章。

陆游　白露前一日已如深秋有感
    匹马曾防玉塞秋，岂知八十老渔舟。
    非无丈二殳堪请，只恐傍人笑白头。

陆游　白露前一日已如深秋有感
    护塞宁须右北平，拂云祠是受降城。
    谁知此志成虚语，白首灯前听雁声！

陆游　白鸥
    平生崖异每自笑，一接俗人三祓除。
    惟有白鸥真我客，尔来底事向人疏？

陆游　白首
    白首归来老故园，索居情味更堪论！
    关河悠邈梦魂到，亲旧凋零书札存。
    身病自怜诗思退，家贫客笑酒醅浑。
    昏昏只欲投床睡，儿劝孙扶强出门。

陆游　白首
    白首元无一事成，朝来大笑绝冠缨。
    花飞早已知春减，漏尽宁容更夜行？
    萧散且为无算饮，猖狂未免不平鸣。
    玉关青海今安在，麦野桑村送此生。

陆游　白首
    白首称祠吏，清时作幸民。
    招呼林下客，游戏梦中身。
    山路乌骡稳，烟波画楫新。
    村村有花柳，无事即寻春。

陆游　白塔道中乘卧舆行
    小疾载卧舆，独饮亦薄醉。
    朝离战平馆，午过白塔市。
    清寒正宜嬾，摇兀更益睡。
    所嗟下程早，不得究此味。
    忽忆从军时，雪夜驰铁骑。
    壮心谁复识，抚事有余愧。

陆游　白塔院
    冷翠千竿玉，浮岚万幅屏。
    凭栏避微雨，挈笠遇归僧。
    残月明楼角，屯云拥塔层。
    溪山属闲客，随意倚枯藤。

陆游　白云自西来过书巢南窗
    岷山千里青未了，恨隔长江不到吴。
    羁云冉冉吾旧识，安得挽之来坐隅！

陆游　百岁
    百岁纷纷易白头，一年鼎鼎又清秋。
    壮心空似骥伏枥，病骨敢怀狐首丘。
    屠钓论交成酒隐，山林高卧得天游。
    莫悲晚节功名误，即死犹堪赠醉侯。

陆游　拜敕口号
    黄纸如鸦字，今朝下九天。
    身居镜湖曲，衔带武夷仙。
    日绝丝毫事，年请百万钱。
    恭惟优老政，千古照青编。

陆游　拜敕口号
    扶病中庭拜，君恩抵海深。
    顿增新禄格，暂拂旧朝簪。
    心欲先营酒，儿言且赎琴。
    人生奉祠贵，喜色动山林。

陆游　拜旦表
    一封驰奏效嵩呼，清跸何时返故都？
    只道建炎巡狩礼，谁知故事自祥符！

陆游　拜张忠定公祠二十韵
    张公世外人，与蜀偶有缘，
    天将靖蜀乱，生公在人间。
    厥初大盗兴，乐祸迭相挻，
    天子辍玉食，贵臣拥戎旃。
    生杀出喜怒，死者常差肩。
    公曰此何哉，从之吾欺天。
    河流触地轴，砥柱屹不迁。
    胁从尽纵舍，飞章交帝前。
    上意竟开悟，至仁胜凶残。
    贵臣不极赏，追还黜其权。
    安危关社稷，岂惟蜀民全。
    後来有阿童，握兵事开边，
    晚策睦州功，上公珥金蝉，
    势张不可御，北乡挑幽燕。
    神京遂丘墟，迄今天步艰。
    时无忠定公，孰能折其奸？
    我来拜遗祠，乔木含苍烟。
    死者不可作，愀然衰涕潸。
    愤切感虏祸，慷慨思公贤。
    春秋送迎神，谁为歌此篇！

陆游　半俸自戊辰二月置不复言作绝句
    力请还山又几年，何功月费水衡钱？
