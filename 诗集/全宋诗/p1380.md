<!-- { "loadSidebar": true } -->
    茶灶笔床犹在否，烦君移棹问沧浪。
    
    
连文凤　送杜子问归明州
    未酬行道志，抱道复东归。
    老入江湖鬓，寒深雨雪衣。
    客程烟树晚，乡梦海鱼肥。
    所恨交情浅，临岐别语稀。

连文凤　送高继伯分教湖之德清
    此时不忍抱遗材，欲把文章扇冷灰。
    见说读书堂尚在，瓣香寄与谒东莱。

连文凤　送高景仁之广德
    不愁离别难，江浙片云间，
    黄叶晚秋径，白茅深处山。
    有诗连梦远，无累得身间。
    若遇西风便，安书寄雁还。

连文凤　送韩仲文归京口
    有客京口号竹坡，苍然碧玉横清波。
    凄凉驰陌走风雨，游尘飞扑征衫多。

连文凤　送韩仲文归京口
    一点吴山看未了，乡梦悠悠大江表。
    夕阳何处认归颿，野树苍烟隔飞鸟。

连文凤　送李元晖阖舍归庐陵
    锐气如君老不磨，悠悠世路涉风波。
    西湖旧识惟鸥鹭，故国重来尽黍禾。
    短枕客中生梦少，归舟江上载诗多。
    相逢未久忽相别，奈此夕阳芳草何。

连文凤　送林校书入山
    茫茫尘世厌风波，但把柴门掩薜萝。
    朝野交游能有几，文章气味已无多。
    收书且作林泉隐，洗砚间将岁月磨。
    后夜偶然逢埜叟，错看太乙重相过。

连文凤　送刘悦心教授任浏阳
    一穗藜烟待校书，携书且此作师儒。
    扶持学法防时弊，教养人材应世需。
    兰汀汀洲身外楚，菰莼乡国梦中吴。
    片帆好趁秋风便，吟过洞庭青草湖。

连文凤　送罗寿可归临江
    琴剑西还已有期，白云飞处望多时。
    湖边别酒春风醉，江上归帆落日迟。
    客思悠悠生远树，梦魂隐隐入芳篱。
    到家若话吴中事，自有哀歌寄楚词。

连文凤　送人入北求仕
    南方有奇士，湖海声猎猎。
    功名志气锐，不惮远跋涉。
    春风一片纸，区区无所挟。
    持此欲取偿，易於拾秋叶。
    何以赠君言，勉哉耘其业。

连文凤　送沈伯儁回霅
    江空岁城朔风寒，诗卷相随晓出关。
    不为寻梅劳杖履，偶因问菊到我山。
    溪桥买酒经过熟，邻舍分茶笑语间。
    若见碧澜赵公子，为言衰鬓与愁颜。

连文凤　送王道士入燕
    何处春山采药还，此行万里道途难。
    西风尘起衣装重，北斗星低剑气寒。
    学跨青牛朝玉阙，语留白鹤守金丹。
    洞门无钥须归早，莫待桃花落石坛。

连文凤　送吴言可之鄞
    四明多胜迹，不惮此行难。
    客棹霜天晚，征衫道路寒。
    湖灵通夕见，海日带潮看。
    莫远乘槎去，风涛卒未安。

连文凤　送叶东叔归永嘉
    君浙余闽数千里，相逢共饮西湖水。
    湖水正甘鱼正肥，一曲离歌入秋耳。
    八月风高草木悲，荒城日夜尘沙飞。
    家山况有古雁荡，此山不归将何之。

连文凤　送友人归越
    妻子相携失所居，山川迢递更崎岖。
    征鸿去去秋风急，惊鹊栖栖夜月孤。
    赖有绨袍邻范叔，免教岐路泣杨朱。
    　　来每忆溪船上，买得鲜鱼酒旋沽。

连文凤　送友人归越
    把手西风晚菊天，梦魂唤醒十年前。
    未能个虱谈时事，且与持螯上酒船。

连文凤　送友人归越
    吴越青山犹好在，古今明月不长圆。
    可堪老大重离别，一片愁心落照边。

连文凤　送友人建康入道
    郁郁文章不称时，岂堪寂寞寄人篱。
    早知乱后为儒误，始恨年来入道迟。
    春晚茅山犹有术，秋深商岭已无芝。
    何当乘此清风去，共看山家未了棋。

连文凤　送张集父分教越之上虞
    此去横经涉远途，三江烟雨晚潮初。
    颛孙岂是贪求禄，郑老从来爱读书。
    驻马晓吟曹庙桧，倚船时看舜乡鱼。
    顾予挟册曾游此，故旧相逢为起居。

连文凤　送张仲实游姑苏
    君本吴下居，复作吴下游。
    爱此山水怪，役役不得休。
    卓哉太史公，涉猎纵冥搜。
    往躅谁能追，而有苏子由。
    寥寥百载后，渺涉皆予愁。
    江南地益卑，士羽日益媮。
    此行数百里，不过三两州。
    欧韩不复作，去去将奚求。
    倘君有所得，归以发我幽。

连文凤　送周伯暘之余姚
    佳友难为别，何时重盍簪。
    客衣黄叶满，书屋白云深。
    落月生离梦，寒蛩助越吟。
    抱琴从此去，虞氏有遗音。

连文凤　题画
    娇红淡粉逞春姿，好手移来一两枝。
    见说此花三十种，只消莫画醉西施。

连文凤　题金华方韶卿在雅堂
    仲仪作楚奏，庄舄吟越声。
    土风固尔殊，心事终当明。
    韶瀋久不伦，矧复英与茎。
    正声何寥寥，淫哇鸣纵横。
    世有知音人，恻恻闻若惊。
    抱器入河海，泯默怀幽贞。
    掩泣望西狩，素玉不复生。
    怆然鼓一曲，聊以舒此情。
    一鼓草木震，再鼓山岳清。
    我耳非子期，顾我一再倾。
    何当登期堂，酌酒歌鹿鸣。

连文凤　题林进士玉芝西磵小隐
    小山寻杖屦，璧水欢荆榛。
    结屋依泉石，弹冠谢俗尘。
    伤心天宝事，散发义熙民。
    芝岭甘幽旷，桃源慕隐沦。
    田园谋老计，花竹结芳邻。
    孔孟惟忧道，夷齐不患贫。
    无官劳远梦，有地着间身。
    来往唐冠带，留题汉缙绅。
    知君易尚在，吾亦守吾真。

连文凤　题陆介夫隐居图
    竹篱茅舍处，此是陆家村。
    惟有鹤看屋，更无人到门。
    古琴长挂壁，春酒自盈樽。
    似隐还非隐，幽居亦寓言。

连文凤　题乾洞
    何人凿破云烟壑，百丈云烟生节角。
    解衣盘礴坐山风，一片松花半空落。

连文凤　题山家僧自在窝
    此即家山处，春风住几年。
    书看红日坐，时抱白云眠。
    半榻清闲地，一龛安乐禅。
    丛林有规矩，何似且随缘。

连文凤　题湿洞
    栖霞岭头起烟雾，栖霞洞前撼风雨。
    洞门深锁碧泉寒，控寒玉壶冰雪贮。
    未容俗客漱齿牙，且乞诗人涤肝腑。
    何当买屋此山居，山中六月不知暑。

连文凤　题舉脂骢图
    世上纷纷驽与骀，分明此种是龙媒。
    雪毛尚带舉脂湿，想是扶桑作浴回。

连文凤　题隐者园
    三径归来但闭门，门前车马自纷纷。
    半生活计寻清事，一片闲心寄白云。
    暇日池台行处乐，春风禽鸟静中闻。
    客楼相对西邻住，好景天教向我分。

连文凤　题友人湘行稿
    诗史久不作，此游清兴长。
    看山到湘水，随雁过衡阳。
    醉裹关河在，吟余草木香。
    九歌流落年，想为一沾裳。

连文凤　听徐天民琴
    间堂风月深，自此出瑶琴。
    为我弹一曲，悠然生古心。
    余清分坐客，微响拂流禽。
    世上是非耳，谁能知此音。

连文凤　铜雀台
    月正明时星正稀，邺城风雨忽凄凄。
    荒台深锁残春色，半夜寒鸦绕树啼。

连文凤　纨扇
    露冷飘零半幅纨，伤心不见女乘鸾。
    歌残春院桃花暖，愁杀秋庭木叶寒。
    满地飞尘何处避，旧时明月向谁看。
    应思曾在君怀裹，一点恩情欲忘难。

连文凤　顽独
    顽独齐前翠色交，倏然一榻掩衡茅。
    禅心久作高僧悟，方术宁从道士教。
    晓日短墙花弄影，晚风斜槛鹤归巢。
    老怀自喜诗尤健，几度穷吟已孟郊。

连文凤　挽周明府公谨
    彭泽归来厌宦情，弁阳山下买山耕。
    春风秋月供吟啸，月夕风朝寄死生。
    铭墓古人堪彷佛，著书心事更分明。
    但能似此存清节，野史须还记姓名。

连文凤　晚步
    不知风露寒，深坐翠微间。
    对酒秋花尽，看云暝鹤还。
    钟声黄叶寺，樵唱夕阳山。
    安得吟身健，长随白日间。

连文凤　王昭君
    使者相随出汉宫，辞君上马去匆匆。
    只因自恃好颜色，不把金钱买画工。

连文凤　闻复先上人下世
    满腹贮韩文，僧中少似君。
    行高临死见，名重在生闻。
    霜变北峰树，猿啼下竺云。
    未知埋骨处，消得片香焚。

连文凤　无题二首
    学书学剑两茫然，空过浮生五十年。
    拟向烟波深处住，王租已及钓鱼船。

连文凤　无题二首
    华毂高轩傲世尘，一枝筇竹喜相亲。
    精神我愧鸿都客，甲子谁同绛县人。
    悠远山川终古在，鲜妍花草逐时新。
    故交霜叶凋零尽，欲话当年记不真。

连文凤　伍相公库存丁亥被爏
    芦中人，芦中人，
    渔父相逢浔水津。一言慷慨辞宝剑，
    江空月白波粼粼。被发佯狂乞吴市，
    状貌不类流离民。博浪铁椎袖入手，
    留侯切切志在秦。逾淮涉泗扫荆阙，
    死龙鞭笞无完鳞。日暮途穷快逆施，
    愤怒激烈忘君臣。堂堂庙食几千祀，
    一夕化作风中尘。吴山落照秋风老，
    草木黤惨无余春。天道茫茫忽今古，
    世事渺渺如云轮。芦中人，
    芦中人，生为公相死为神。
    何时拔刀斫脍痛饮松江醇。

连文凤　夏日池亭小憩
    眼前无俗物，万竹与千荷。
    来此坐清书，看风生白波。
    间心诸事省，静耳一蝉多。
    诗酒足消遣，其如长日何。

连文凤　项籍
    盖世英雄冠古今，干戈未定日相寻。
    帐中一夕悲歌处，霸气难降儿女心。

连文凤　小雪次北客韵
    丰年佳瑞此先知，莫恨无多莫恨迟。
