<!-- { "loadSidebar": true } -->
项安世　次韵黔阳王令诗五绝句
    骊珠一百二十六，落纸轻圆字字同。
    怪得春来全少雨，烟云都在锦囊中。

项安世　次韵黔阳王令诗五绝句
    见说吟哦三十载，从来此事一生功。
    劝君莫用雕镌得，只恐今人晚更穷。

项安世　次韵黔阳王令诗五绝句
    我亦童年学露蛩，老来留眼送归鸿。
    自从谢绝曹刘后，浩荡春光满太空。
    
    
项安世　次韵沈告院问讯南湖
    欲问南湖事，南湖事若何。
    主人新{上户下鸟}正，风物旧沤波。
    绿发深深柳，娇钿细细荷。
    槛虚宜斗鸭，船过莫惊鹅。

项安世　次韵沈若院见赠
    三载鸣弦宓不齐，姓名飞动玉宸知。
    从来兰省丝纶署，梦入栀林草木诗。
    我亦放言聊尔耳，君真施手事于斯。
    为寮况是张公子，锦笔淋浪日对持。

项安世　次韵叔父从沈氏乞酒
    雨后桃笙新睡足，经年一梦葡萄绿。
    江南庾信万斛愁，安得杯羹为渠饫。
    南风日日送啼鸟，东老好事今能无。
    督邮面目日可厌，青州网密音尘疏。
    谁能过我致十榼，奇字尚堪供问答。
    令人自忆平阳侯，日饮无何惟闭閤。

项安世　次韵送刘左史去国
    手把东溪处士书，欹眠湖上小僧庐。
    生僧人作侍臣看，自喜身今客子如。
    去国祗堪千古重，看囊那得一钱馀。
    二年两过刘郎洑，应为家林又少除。

项安世　次韵送新潜江滕令
    髯滕笔力万钧强，少日诗声远擅场。
    身著青衫头半白，腰县铜印绶仍黄。
    鱼来俞市鲜无数，酒满龙渊乐讵央。
    若许为氓仁政里，一廛烟水受渔郎。

项安世　次韵送新潜江滕令
    县南堤破户全逃，县北堤存尚可苗。
    春野纵耕无吠犬，秋场一笑足迎猫。
    解牛巨手烹甑水，戏彩深情化哺枭。
    时唤云洲沦小篆，少于韩蔡老于潮。

项安世　次韵送应秀才往池舒二州
    瑶琴弹古曲，何事有哀音。
    客子道途远，棘人霜露深。
    齐山同雁宿，天柱共猿吟。
    二牧高人问，归来满孝心。

项安世　次韵苏教授饭郑教授五首
    卧龙山下鹿门居，消得幽人一草庐。
    更有胜如诸葛处，稻花香里看芙蕖。

项安世　次韵苏教授饭郑教授五首
    琼枝璧月夜争新，玉粒云抄岁有陈。
    列屋万钟祗此是，更须骑马傍何人。

项安世　次韵苏教授饭郑教授五首
    采蘯堪赋月斋诗，稚子谈经已大奇。
    翁但绿阴啼鸟下，敷床眠到日西时。

项安世　次韵苏教授饭郑教授五首
    叹息吾家老郑君，三年孤鹤困鸡群。
    天教此地苏司业，与对当时郑广文。

项安世　次韵苏教授饭郑教授五首
    三生杜牧垂纶手，渠自长安障日头。
    我意从来端易败，分司御史莫来休。

项安世　次韵苏主管大礬山歌
    我昔典司群玉峰，中有一峰如此雄。
    层珪累璧以亿计，垂棘县黎知几重。
    瑶墀日上光煜爚，琪树风过声冬珑。
    依稀西母翳白凤，彷佛波神驱玉龙。
    自从失脚堕尘土，无复有梦登芙蓉。
    扁舟独钓秦淮月，忽见当年眼中雪。
    苏郎那得便欺人，云是来从武都穴。
    春深犹在玉皇家，秋杪却安淮海宅。
    谁欤有力负之走，夜半趂屭群鳌力。
    自是苏郎有仙骨，造物向君难久啬。
    遂令仙圣役鬼工，预割云根分半席。
    亦知客子是前官，送与新诗合消得。
    客今跛鳖行步悭，无复鳌背观鲸澜。
    何如举此为客寿，却送苏郎登道山。

项安世　次韵苏主管青溪十绝句
    与君相别若耶溪，十载湘航与蜀梯。
    恰到六朝行乐处，台城东畔冶亭西。

项安世　次韵苏主管青溪十绝句
    不分诗颠著病魔，一杯姜酒汗滂沱。
    须臾下笔风雨吼，写尽清溪曲曲波。

项安世　次韵苏主管青溪十绝句
    日西何事客归迟，等看娟娟一寸眉。
    却民嫦娥太夸客，和宫推出桂花枝。

项安世　次韵苏主管青溪十绝句
    雨馀溪水十分盈，更革秋潮数寸生。
    西浸夕阳东浸月，并于池面作鲜明。

项安世　次韵苏主管青溪十绝句
    风前月放玉杯圆，雨后云拖翠楼纎。
    月要钟山全体见，云师只肯露微尖。

项安世　次韵苏主管青溪十绝句
    多谢西风护绿漪，不教一点动琉璃。
    并留杨柳春时叶，总向琉璃四面垂。

项安世　次韵苏主管青溪十绝句
    清溪元有几家湾，留得如今一曲残。
    六代旧人无处问，只馀淮水与钟山。

项安世　次韵苏主管青溪十绝句
    墙头红旆醉僛僛，大将防江出六奇。
    我自中原行铁马，他时此物不劳施。

项安世　次韵苏主管青溪十绝句
    不须北阜与西凉，城里溪亭賸得狂。
    风过静观波治乱，云閒閒看月兴亡。

项安世　次韵苏主管青溪十绝句
    老翁何处已飞仙，想跨寒驴挟短鞭。
    来徃段家池上路，只今枯柳尚鸣蝉。

项安世　次韵苏主管小礬山歌
    大字峥嵘如石柱，小字参差似钗股。
    醉中写出礬山歌，梦中飞入礬山路。
    恍然身在空林间，壶公八柱横当前。
    并州剪刀色如水，剪取一半壶公烟。
    袖归阁置晴窗著，相伴匡床閒企脚。
    浑家惊喜看不休，一拳寒雪春未收。
    但怪长身成缩瑟，不见当年倚天立。
    昔如四辅朝帝乡，今如侏儒栏榡旁。
    元是山灵有诗癖，要来丈室亲词客。
    帝令费老下教之，千仞高崖缩盈尺。
    又怪素发垂冰肤，不见当年青玉腴。
    昔如婑{左女右上左下月}春风髻，今如点滴银盘酥。
    元是山灵生老思，时世梳妆非所喜。
    帝令河汉下濯之，洗尽烟岚见云子。
    四翁相对凛不他，正味森森酸齿牙。
    更著瑒花成五友，同名共色相辉华。

项安世　次韵苏主管忆庄器之贤良
    娟秀从牙茁，声名奋角羁。
    人愁万事早，谁料一官迟。
    宪也虽非病，桑乎可使饥。
    有穷难手援，无梦叹吾衰。

项安世　次韵岁暮对雪书怀
    问寝荆江上，留家湘水滨。
    心关两处念，鬓改一年新。
    屑玉逢天富，铺瑶盖地贫。
    归来见三白，因得贺乡人。

项安世　次韵孙佥判试院中秋咏月三绝
    鸾驾乘风上玉清，青冥风露湿琼英。
    我时独笑无人解，四海诸公共此明。

项安世　次韵孙佥判试院中秋咏月三绝
    挥毫可但佐摛文，照破平生种种尘。
    一点清明如古镜，八方圆转似车轮。

项安世　次韵孙佥判试院中秋咏月三绝
    此夜清光万古同，自开场屋几番逢。
    如今压倒诗人后，不许狂僧打夜钟。

项安世　次韵孙司户黄堂观醮遇雪
    江陵旧识李谪仙，向来一梦今恍然。
    依然斗酒诗百篇，锼剔造化供清妍。
    妙意直到天皇先，长歌短曲何蝉聊。
    龙螭蛟鳄纷连蜷，黄冠作礼邀云輟。
    珠幢玉节来蹁跹，玉川再拜瞻上玄。
    磬声缥缈空中傅，僾然欲见非眇绵。
    水花冰弃来满筵，清寒彻骨思啮氈。
    蓬莱玉霄云气连，人间化鹤三千年。
    皎皎忽悟三生缘，当时误读青瑶笺。

项安世　次韵陶节推问疾
    酒病诗狂失已多，之人未弃肯来过。
    悔将虫篆疲锼刻，旋讲熊经学按摩。
    容我力湔卢骆体，与君同赴闵颜科。
    瑶琴一曲春风里，思绕龙门看洛河。

项安世　次韵田将仕年八十八岁作诗自喜三首
    东坡来饭辩才师，元佑真人宥密时。
    生长太平经战伐，浮沈薄宦寄喧卑。
    五朝遗老今谁在，万事当时恨独知。
    此世阅人如传舍，吾人安更用名为。

项安世　次韵田将仕年八十八岁作诗自喜三首
    铜驼陌上少年时，走马驱车远四畿。
    又见伏符明汉道，曾伤小雅咏周微。
    一生世路高和下，何恨人情瘠与肥。
    老矣胸怀百无著，自梳朝夕鬓毛稀。

项安世　次韵田将仕年八十八岁作诗自喜三首
    茅檐桑户落穷居，两眼犹能读细忆。
    自说此生聊尔耳，亦知余事竟何如。
    春云入眼元无迹，秋竹刳心久更虚。
    天与精神自难老，会看千岁跨龙鱼。

项安世　次韵王醇甫藏秃笔三首
    鼻祖有功平水土，耳孙无宅寄邱陵。
    蚤因蒙氏收微效，晚向秦皇谢不能。
    逸少凭渠取舒雁，阿思为尔逐飞蝇。
    王郎世契真如此，莫讶为儒却爱僧。

项安世　次韵王醇甫藏秃笔三首
    黑头期汝作东亭，短发愁予对杜陵。
    髠者此时今守积，颖乎平日尔诚能。
    屡题秀句文如凤，几注仙经细似蝇。
    可是诗人偏爱惜，诗人双鬓渐成僧。

项安世　次韵王醇甫藏秃笔三首
    剡剡兰台缀不亭，翩翩鹦鹉健相陵。
    少时锋颖先毛遂，晚岁头颅嗣祖能。
    杜老壁间留扫马，符王宫里罢栖蝇。
    莫欺贫士无檀施，时向文房度一僧。

项安世　次韵王大著大享宿斋
    浅学胡然敢望回，英躔幸甚得追陪。
    谈锋羡子雨无极，诗境愧予田尽莱。
    业桂晚香牵独梦，小梅春思恼清才。
    丁宁阁老须勤赋，早晚西扉咏砌苔。

项安世　次韵王少清告归七首
    莲幕斑衣底，何因有旅愁。
    锦官城里客，云上泽边州。
    夜夜还乡梦，年年异县秋。
    鹡鸰怜羽翼，鸿雁忆朋俦。
    便作刀头去，关山亦阻修。

项安世　次韵王少清告归七首
    塞垣秋易觉，八月索衣裘。
    露熟千株橘，风高百尺楼。
    人多宋玉赋，边倚卫公筹。
    水落鱼方贱，年丰酒易求。
    少留元不恶，三峡正幽幽。

