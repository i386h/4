<!-- { "loadSidebar": true } -->
    道上风埃迷皂白，堂前水竹湛清华。
    春归河曲定寒食，公到江南应削瓜。
    樽酒光阴俱可惜，端须连夜发园花。

黄庭坚　中秋
    灏气才中兔魄圆，众躔韬彩独娟娟。
    魏宫乌绕空枝上，汉苑桐凋露井前。
    金液万重涵渤海，玉沙千里对江边。
    遥知此夕多情思，三级萧台枕碧涟。

黄庭坚　种决明
    后皇富嘉种，决明著方术。
    耘锄一席地，时至观茂密。
    缥叶资芼羹，缃花马蹄实。
    霜丛风雨余，簸簸场功毕。
    枕囊代曲肱，甘寝听芬苾。
    老眼愿力余，读书真成癖。

黄庭坚　众人观俳优
    众人观俳优，诚有可笑时。
    侏儒笑人後，所笑动未知。
    非桀是尧舜，诸生同一词。
    不能解其会，何笑侏儒为。
    桓公方读书，轮扁释斧凿。
    借问作书人，已归蒿里宅。
    至精固不传，所说乃糟粕。
    使道如怀珍，分我赡人贫。
    人将遗朋友，谁不献君亲。
    喁喁来噍食，泯泯去游魂。
    昭穆才弟兄，愚智已子孙。
    愚游智者笼，智受万物役。
    奔奔相後先，成则自为德。
    劳神不知疲，求所不能知。
    深心著文字，有如鸟粘黐。
    败新为故裦，何独　　人妻。
    鹄卵待啄菢，自怜非荆鸡。
    谁能起千载，化此故纸痴。

黄庭坚　重答
    莫怪东墙掷最　频，沈郎眉宇正青春。
    自言多病腰围减，依旧琼林照映人。

黄庭坚　重赠徐天隐
    建极临万邦，稽古陛下圣。
    除书日日下，有耳家相庆。
    满意见升平，父老扶杖听。
    平生所传闻，似仁祖德性。
    定鼎百世长，橐弓四夷静。
    执事当前朝，官冷殊未称。
    破帽风攲攲，简易不骑乘。
    危颠相扶持，泉石供嘲咏。
    成乐涧阿中，傲世似未敬。
    收潦下秋船，期公拜嘉命。
    开元贞观事，身得见全盛。
    闭门长蓬蒿，或许老夫病。

黄庭坚　舟子
    黄须客子居水滨，水行水宿忘冬春。
    莽渺三江五湖外，短船无地不知津。
    弓弯夜月射鸣雁，舷系晓风歌采蘯。
    时望青旗沽白酒，醉煮白鱼羹紫蓴。
    平生未识州县路，鸥鸟蒹葭成四邻。
    市人诱我利三倍，辍棹一出几危身。
    古来有道处渔钓，岂与荷担为儓臣。
    欲论旧业谁知者，满地车轮来往尘。
    言归明月沧波上，依旧操舟妙若神。

黄庭坚　朱道人下世
    桑户居然同物化，青灯犹在读书檠。
    身如陌上狂风过，心似夜来新月明。

黄庭坚　竹颂
    深根藏器时，寸寸抱奇节。
    遭时上风云，故可傲冰雪。

黄庭坚　竹下把酒
    竹下倾春酒，愁阴为我开。
    不知临水语，更得几回来。

黄庭坚　竹轩咏雪呈外舅谢师厚并调李彦深
    破腊春未融，土膏寒不发。
    数声鸣条风，一夜洒窗雪。
    开轩万物晓，落势良未歇。
    铿铿青琅玕，阅此岁凛冽。
    摧埋头抢地，意气终自洁。
    君子谓此君，全身斯明哲。
    屋头维女贞，额色少泽悦。
    稍能窥藩篱，亦有固穷节。
    佳兴冉冉生，门外无车辙。
    写之朱丝弦，清坐待明月。

黄庭坚　竹枝词二首
    三峡猿声泪欲流，夔州竹枝解人愁。
    渠侬自有回天力，不学垂杨绕指柔。

黄庭坚　竹枝词二首
    撑崖拄谷蝮蛇愁，入箐攀天猿掉头。
    鬼门关外莫言远，五十三驿是皇州。

黄庭坚　竹枝词二首
    塞上柳枝且莫歌，夔州竹枝奈愁何。
    虚心相待莫相误，岁寒望君一来过。

黄庭坚　竹枝词二首
    浮云一百八盘萦，落日四十八渡明。
    鬼门关外莫言远，四海一家皆弟兄。

黄庭坚　驻舆遣人寻访後山陈德方家
    江雨蒙蒙作小寒，雪飘五老发毛斑。
    城中咫尺云横栈，独立前山望後山。

黄庭坚　追和东坡壶中九华
    有人夜半持山去，顿觉浮岚暖翠空。
    试问安排华屋处，何如零落乱云中。
    能回赵璧人安在，已入南柯梦不通。
    赖有霜钟难席卷，袖椎来听响玲珑。

黄庭坚　追和东坡题李亮功归来图
    今人常恨古人少，今得见之谁谓无。
    欲学渊明归作赋，先烦摩诘画成图。
    小池已筑鱼千里，隙地仍栽芋百区。
    朝市山林俱有累，不居京洛不江湖。

黄庭坚　追忆余泊舟
    老大无机如汉阴，白鸟不去相知深。
    往事刻舟求坠剑，怀人挥泪著亡簪。
    城南鼓罢吹画筒，城北归帆落晚风。
    人烟犬吠西山麓，鬼火狐鸣春竹丛。

黄庭坚　拙轩颂
    觅巧了不可，得拙从何来。
    打破沙盆一问，狂子因此眼开。
    弄巧成拙，为蛇画足。
    何况头上安头，屋下盖屋。
    毕竟巧者有余，拙者不足。

黄庭坚　酌别世弼
    王郎婚友平生期，学问文章过吾党。
    一见悬知白璧奇，三年未负青云赏。
    苏秦六印自多金，陶朱再相宜藏镪。
    贫贱相知乃为贵，功名所在何须枉。
    邺王城下倒清樽，子云书中幂蛛网。
    樽前惜别语万千，门外催发人三两。
    自从相见开青眼，无处会面如天上。
    倾壶倒树驻车马，岂但呼灯照畓瓬。
    平生相从忘岁月，手足割裂诚迷惘。
    譬如旁人看疥癞，未易能去肤发痒。
    但愿自思恩爱闲，勿以眼前剧愁想。

黄庭坚　酌姨母崇德君寿酒
    日月行当寿星纪，仙人初出阆风时。
    欲将何物献寿酒，天上千秋桂一枝。

黄庭坚　子产库
    区区小郑多君子，谁若公孙用意深。
    监巫执节诛腹诽，不除乡校独何心。

黄庭坚　子范徼巡诸乡捕逐群盗几尽辄作长句劳苦行李
    白发尉曹能挽弓，著鞭跨马欲生风。
    乃兄本是文章伯，此老真成矍铄翁。
    枹鼓诸村宵警报，牛羊几处暮牢空。
    得公万户开门卧，看取三年治最功。

黄庭坚　子瞻继和复答二首
    置酒未容虚左，论诗时要指南。
    迎笑天香满袖，喜公新赴朝参。

黄庭坚　子瞻继和复答二首
    迎燕温风旎旎，润花小雨斑斑。
    一炷烟中得意，九衢尘里偷闲。

黄庭坚　子瞻去岁春侍立迩英子由秋冬间相继入侍作诗各述所怀予亦次韵四首
    赤壁归来入紫清，堂堂心在鬓雕零。
    江沙踏破青鞋底，却结丝絧侍禁庭。

黄庭坚　子瞻去岁春侍立迩英子由秋冬间相继入侍作诗各述所怀予亦次韵四首
    胸蟠万卷夜光寒，笔倒三江砚滴乾。
    大似不蒙稽古力，只今犹著侍臣冠。

黄庭坚　子瞻去岁春侍立迩英子由秋冬间相继入侍作诗各述所怀予亦次韵四首
    封掌丝纶罢记言，职亲黄屋傍尧轩。
    雁行飞上犹回首，不受青云富贵吞。

黄庭坚　子瞻去岁春侍立迩英子由秋冬间相继入侍作诗各述所怀予亦次韵四首
    乐天名位聊相似，却是初无富贵心。
    只欠小絩蛮素在，我知造物爱公深。

黄庭坚　子瞻诗句妙一世乃云效庭坚体盖退之戏效孟郊樊宗师之比以文滑稽耳
    我诗如曹郐，浅陋不成邦。
    公如大国楚，吞五湖三江。
    赤壁风月笛，玉堂云雾窗。
    句法提一律，坚城受我降。
    枯松倒涧壑，波涛所舂撞。
    万牛挽不前，公乃独力扛。
    诸人方嗤点，渠非晁张双。
    但怀相识察，床下拜老庞。
    小儿未可知，客或许敦厖。
    诚堪婿阿巽，买红缠酒缸。

黄庭坚　子瞻题狄引进雪林石屏要同作
    翠屏临研滴，明窗耫寸阴。
    意境可千里，摇落江上林。
    百醉歌舞罢，四郊风雪深。
    将军貂狐暖，士卒多苦心。

黄庭坚　子瞻以子夏丘明见戏聊复戏答
    化工见弹太早计，端为失明能著书。
    迩来似天会事发，泪睫见光犹陨珠。
    喜公新赐紫琳腴，上清虚皇对久如。
    请天还我读书眼，愿载轩辕讫鼎湖。

黄庭坚　自巴陵略平江临湘入通城无日不雨至黄龙奉谒清禅师继而晚晴邂逅禅
    山行十日雨沾衣，幕阜峰前对落晖。
    野水自添田水满，晴鸠却唤雨鸠归。
    灵源大士人天眼，双塔老师诸佛机。
    白发苍颜重到此，问君还是昔人非。

黄庭坚　自门下後省归卧醫池寺观卢鸿草堂图
    黄尘逆帽马辟易，归来下帘卧书空。
    不知绣鞍万人立，何如卢郎驾飞鸿。

黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    诗入鸡林市，书邀道士鹅。
    云间晏公子，风月兴如何。

黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    春风马上梦，樽酒故人持。
    犹作狂时语，邻家乞侍儿。

黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    忆同稽阮辈，醉卧酒家床。
    今日垆边客，初无人姓黄。

黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    对酒诚独难，论诗良不易。
    人生如草木，臭味要相似。

黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    春色挟曙来，恼人似官酒。
    酬春无好语，怀我文章友。

黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    红梅定自开，有酒无人对。
    归时应好在，常恐风雨晦。

黄庭坚　自咸平至太康鞍马间得十小诗寄怀晏叔原并问王稚川行李鹅儿黄似酒
    东南万里江，缘净一杯酒。
    王孙江南去，更得消息否。

