<!-- { "loadSidebar": true } -->
    杰阁跨虚壑，危栏转层峰。
    需郭丽朝晖，山水涵秋容。
    幽寻适暇日，况有佳客从。
    微官厌趋走，野性便疏慵。
    少摅泉石愿，一洗尘埃胸。
    却上陆羽亭，褰裳踏风松。
    东轩俯乔木，高花烂芙蓉。
    感此节物换，愧尔樵渔踪。
    清谈且萧散，酌饮亦时供。
    兴阑勿遽叹，胜游当复重。

韩元吉　悼老琼二首
    歌舞相从六换年，秦筝已断下能弦。
    荷花满眼垂杨绿，肠断清宵月正圆。

韩元吉　悼老琼二首
    江水东流湖水西，水边花落梦回时。
    南屏山下风吹土，犹作萧萧暮雨垂。

韩元吉　道中遇停郊祀诏书
    丹诏西来急，沿淮次第知。
    应嗟飨帝日，却作视师期。
    士苦三年戍，人怀四郡悲。
    平戎可无策，帷帏定谁咨。

韩元吉　登玉京洞遇雨
    俗物只散意，市朝那复清。
    未能蓬岛去，且上玉京行。
    古洞深无底，幽泉细有声。
    山灵知我意，賸乞片时晴。

韩元吉　钓台
    璜溪亦有钓鱼人，一笑鹰杨扫战尘。
    不会先生辞汉祖，投竿深坐此江滨。

韩元吉　丁丑仲春将渡浙江从者请盘沙予畏而不许既登舟乘潮以济中流胶焉捐
    桑田变东海，此语闻自昔。
    嗟我百人，耳目讵能识。
    谁言钱塘江，遂有车马迹。
    涨沙莽云屯，衣带仅寻尺。
    我初未渠信，束襜俟潮汐。
    是时月既望，春晴好风色。
    同舟二三子，击揖意颇适。
    中流类坳堂，竟作胶柱瑟。
    褰裳乱涛波，植杖负囊笈。
    居然濯我足，发堤慰行客。
    西兴忽在眼，唤渡犹顷刻。
    鲲鹏定何之，鱼龙岂迁宅。
    斜阳照高岸，得酒饯寒湿。
    平生忠信怀，对此徒感激。
    翻成仆奴笑，抚事吁莫测。
    莫问世池平，空悲岘山侧。

韩元吉　洞溪绝句三首
    桃李欲开天雨雪，二月山城无奈寒。
    赖尔狐裘来送质，更须樽酒放愁宽。

韩元吉　洞溪绝句三首
    杏花无数连村落，也有人家挂酒旗。
    春色撩人只供醉，却怕风吹易醒时。

韩元吉　洞溪绝句三首
    溪流直傍长堤去，缭乱半山桃李花。
    极知渡口好春色，却下扁舟步晚沙。

韩元吉　读周瑜传
    年来三十过平头，笑却周郎却自羞。
    但得小乔歌一曲，未须辛苦向荆州。

韩元吉　渡河有感
    衮衮河流到底黄，谁言一苇便能杭。
    伤心击楫无人会，举酒回头酹太行。

韩元吉　端午日张园分题
    辇路逢端午，今年始赐休。
    不知人世暑，还有水轩秋。
    花气晴薰坐，湖光晚逼舟。
    明朝又奔走，賸作片时留。

韩元吉　对梅
    吏事纷俗语，新诗因难成。
    朝来见梅花，诗兴还自生。
    江头十日雨，云色开小晴。
    高山带微雪，北客眼为明。
    应怜此花开，与雪犹争衡。
    天公翦六出，未敌枝上英。
    萧然北窗下，冰壶看斜横。
    坐想南山中，晚风千树清。
    平生一尊酒，肯为桃李倾。
    幽香莫零落，送我扁舟行。

韩元吉　范良臣见过云有食粥之忧以斛米助之因得长句
    捄饥岂复卫文子，阙食尚怜颜鲁公。
    定知啜粥可餬口，未至复疾号山芎。
    东方千牍羡饱死，颜氏一瓢嗟屡空。
    我家无钱但斛粟，与子共坐诗能穷。

韩元吉　范泉州挽词二首
    淡墨标名早，飞腾仅石渠。
    学传外家蕴，论合古人余。
    议本枫宸疏，评和相第书。
    忠言与危行，青史未应虚。

韩元吉　范泉州挽词二首
    玉节江南道，铜符海上州。
    登车人自化，截镫士争留。
    不作田园计，长怀世事忧。
    秋风闭黄壤，谁为子孙谋。

韩元吉　梵隆大师乞诗隆能琴阮为鼓数行
    扁舟望涵山，一塔白云里。
    东西互迎送，目尽三十里。
    下有布金园，轩窗面流水。
    上人富愿力，物物尽经始。
    庄严万人缘，功就只弹指。
    空斋了无事，鸣琴对清泚。
    游鱼应朱弦，万籁入流徵。
    我来不忍去，一听赏幽耳。
    雨余新月上，云物纷可喜。
    莫作箕山吟，秋风坐中起。

韩元吉　方务德侍郎挽词二首
    壮岁会符节，飞腾四十首。
    吁嗟循吏传，无复老成人。
    三辅勤劳旧，西清宠数新。
    青山问何许，犹与谢公邻。

韩元吉　方务德侍郎挽词二首
    上圣询黄发，清时慨莫留。
    居中二千古，典外十三州。
    禁闼多闳议，筹帏裕远猷。
    交新半天下，注海泪空流。

韩元吉　方务德元夕不张灯留饮赏梅务观索赋古风
    昨日风雨今日晴，绿水桥南春水生。
    使君元夕罢高宴，亭午邀客花间行。
    危亭直上花几许，水仙夹径梅纵横。
    不须沈水薰画戟，帘幕自有香风清。
    门前纷纷乌鹄乱。隐几坐爱寒江明。
    忆昨淮南戎马动，岂谓景物还新正。
    遗民归公十万口，鼙鼓日日严刀兵。
    眼看指麾尽摩抚。闾里愁叹成欢声。
    酬功端合侍玉辇，安得坐啸江干城。
    景龙灯火公尚记，耆旧出语儿童惊。
    我来两月滥宾客，况有别驾能诗名。
    相从一笑说万事，重费美酒勤杯觥。
    东风摇荡入烟柳，歌管错杂催离情。
    诏书徵拜那可后，为公前马遥相迎。

韩元吉　访吴元鼎如村五首
    野竹漫山水漫门，未离城市却如村。
    何须更问柴桑陌，三径虽寒菊尚存。

韩元吉　访吴元鼎如村五首
    我住城南君在西，柴门草长与人齐。
    不妨共踏溪津路，日日云山入杖藜。

韩元吉　访吴元鼎如村五首
    经旬泥潦路难乾，烟袅长林雨暗山。
    常笑诗人愁屋漏，却思寒士与千间。

韩元吉　访吴元鼎如村五首
    昔年曾叹马相如，才气飘飘赋子虚。
    未怪家贫徒四壁，先生四壁僦人居。

韩元吉　访吴元鼎如村五首
    我生甲子幸君同，君自舑仙我秃翁。
    要拍铜韑论岁月，莫嫌相对只诗穷。

韩元吉　丰乐楼
    今岁西湖上，经行始此回。
    轻烟认花柳，细雨识楼台。
    春半已多日，官閒能自来。
    情知欠樽酒，倚杖且徘徊。

韩元吉　逢人
    逢人似相识，初不辨名字。
    折腰致寒暄，但道久暌异。
    归来省眉目，彷佛犹梦寐。
    自非知心交，君辈定难记。
    将无半面别，正恐呼声似。
    中年况多忘，错认固无意。
    典刑要深思，摸索岂难事。
    尚想睢阳公，一见了奴隶。

韩元吉　俸金既尽家人问所质物戏答
    十载栖迟櫑具客，一生憔悴扊扅歌。
    典衣不为沽春酒，平昔无诗博饭箩。

韩元吉　伏日诸君小集沈明远以小疾不预作诗戏之
    广文官冷酒钱空，平日清樽一笑同。
    苦忆车公来座上，翻成王老隐墙东。
    定中示病应非病，诗里能穷有底穷。
    凉月满天新雨足，试凭檄语愈头风。

韩元吉　赴信幕寄子云叔{唤口换日}及同寺
    田园未办各身谋，兄弟今成迭云留。
    游宦三年方启足，寄书千字又从头。
    白云不定山容晚，碧水无穷树色秋。
    回首寺桥同社客，想因明月话离愁。

韩元吉　赴信幕寄子云叔{唤口换日}及同寺
    谢三船上醉同归，黄四花边手屡携。
    巷里何曾异南北，屋头还复记东西。
    一杯相属情犹在，千里分飞意自迷。
    堂下秋来足萱草，定倾家酿饫黄鸡。

韩元吉　龚敦颐芥隐诗
    万古须弥顶，尝于芥子看。
    怜君作书窟，唤客筑诗坛。
    默识眼界净，忘忧心地宽。
    老来同此味，广夏任高寒。

韩元吉　故次政殿大学士枢密洪公挽词二首
    世学推东楚，文名冠异科。
    弟兄联玉笋，父子擅金坡。
    筹幄渊谋在，陪京惠爱多。
    无因奠鸡酒，清泪洒江波。

韩元吉　故次政殿大学士枢密洪公挽词二首
    甲第湖山美，人知小隐名。
    天方开乐土，地忽起佳城。
    秘殿疏殊渥，珍台锡异荣。
    勋劳才右府，曾未陟魁衡。

韩元吉　故端明尚书汪公挽词二首
    未冠登华选，高文动汉廷。
    持身严榘席，虑世炳丹青。
    庶府咨沿革，诸儒风典型。
    空嗟廊庙略，不上鼎彝铭。

韩元吉　故端明尚书汪公挽词二首
    献纳高门地，君王识履声。
    闽山歌惠政，蜀道憺威名。
    逝矣嗟天命，谁欤总国成。
    弟兄无六十，殄瘁亦堪惊。

韩元吉　故宫使参政观文钱公挽词二首
    忠孝全家法，清修极道腴。
    雍容调庶政，谈笑靖边隅。
    许国心犹壮，安得貌不枯。
    修龄才七十，谁为隔黄垆。

韩元吉　故宫使参政观文钱公挽词二首
    甲第依香火，栖心不离禅。
    颐神虽绿野，纪绩自凌烟。
    荣观丹丘外，真游弱水边。
    佳城近刘阮，觉路有飞仙。

韩元吉　故宫使待制侍郎陈公挽词二首
    政誉京江口，威名岘首山。
    折冲章贡外，制胜汉淮间。
    零落金闺彦，凄凉玉笋班。
    文章与功业，未老竟长閒。

韩元吉　故宫使待制侍郎陈公挽词二首
    结绶同郎省，幽居愿卜邻。
    撄宁良自适，坎壈遂无伸。
    壮志嗟犹在，交情晚更亲。
    秋风敬亭路，西望一沾巾。

韩元吉　故秦国太夫人邓氏挽国词
    诸父联丞弼，元夫总化钧。
    光华人莫并，恭俭古无伦。
    沐国三茅土，仪家五凤麟。
