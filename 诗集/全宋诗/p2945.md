<!-- { "loadSidebar": true } -->
    承华往岁幸踌躇，风月清谈接绪余。
    并辔趁朝今已老，连墙得屋喜如初。
    诛茅我梦江皋地，浇薤公思洛水渠。
    歛退故应容拙者，先营环堵祭牢蔬。

王安石　和吴御史汴渠
    郑国欲弊秦，渠成秦富强。
    本始意已陋，末流功更长。
    维汴亦如此，浚源在淫荒。
    归作万世利，谁能弛其防。
    夷门筑天都，横带国之阳。
    漕引天下半，岂云独荆扬。
    货入空外府，租输陈太仓。
    东南一百年，寡老无残粻。
    自宜富京师，乃亦窘盖藏。
    征求过夙昔，机巧到莛芒。
    御史闵其然，志欲穷舟航。
    此言信有激，此水存何伤。
    救世讵无术，习传自先王。
    念非老经纶，岂易识其方。
    我懒不足数，君材仍自强。
    他日听施设，无乃弃篇章。

王安石　和吴御史临淮感事
    栅锁城扉晓一开，柂牙车轴转成雷。
    黄尘欲碍龟山出，白浪空分汴水来。
    澄观有材邀昧陋，霁云无力报奸回。
    骚人此日追前事，悲气随风动管灰。

王安石　和杨乐道见寄
    宅带园林五亩余，萧条还似茂陵居。
    杀青满架书新缮，生白当窗室久虚。
    孤学自难窥奥密，重言犹得慰空疏。
    相思每欲投诗社，只待春蒲叶又书。

王安石　和御制赏花钓鱼二首
    荫幄晴云拂晓开，传呼仙仗九天来。
    披香殿上留朱辇，太液池边送玉杯。
    宿蕊暖含风浩荡，戏鳞清映日徘徊。
    宸章独与春争丽，恩许赓歌岂易陪。

王安石　和御制赏花钓鱼二首
    霭霭祥云辇路晴，传呼万岁杂春声。
    蔽亏玉仗宫花密，映烛金沟御水清。
    珠蕊受风天下暖，锦鳞吹浪日边明。
    从容乐饮真荣遇，愿赋嘉鱼颂太平。

王安石　和曾子翊授舒掾之作
    皖城终岁静如山，府掾应从到日闲。
    一水碧罗裁缭绕，万峰苍玉刻孱颜。
    旧游笔墨苔今老，浪走尘沙鬓已斑。
    揽辔羡君桥北路，春风枝上鸟关关。

王安石　和张仲通忆锺陵二首
    一梦章江已十年，故人重见想皤然。
    只应两岸当时柳，能到春来尚可怜。

王安石　和张仲通忆锺陵二首
    逸少池边有一丘，西山南浦惯曾游。
    残年归去终无乐，闻说章江即泪流。

王安石　和正叔怀其兄草堂
    茆堂竹树水之滨，耕稼逍遥似子真。
    小吏一身今倦宦，先生三亩独安贫。
    欲抛县印辞黄绶，来伴山冠戴白纶。
    只恐明时收士急，不容家有两闲人。

王安石　和中甫兄春日有感
    雪释沙轻马蹄疾，北城可游今暇日。
    溅溅溪谷水乱流，漠漠郊原草争出。
    娇梅过两吹烂熳，幽鸟迎阳语啾唧。
    分香欲满锦树园，剪彩休开宝刀室。
    胡为我辈坐自苦，不念兹时去如失。
    饱闻高径动车轮，甘卧空堂守经帙。
    淮蝗蔽天农久饿，越卒围城盗少逸。
    至尊深拱罢箫韶，元老相看进刀笔。
    春风生物尚有意，壮士忧民岂无术。
    不成欢醉但悲歌，回首功名古难必。

王安石　和仲求即席分题得庶字
    刀笔漫无营，图书纷不御。
    平生携手人，邂逅赏心处。
    名卿邵朱邑，肤使超严助。
    都官富篇章，博士熟经据。
    岂特好微言，又多和大虑。
    从容故天幸，倜傥尽人誉。
    千艘来交荆，万舸去扬豫。
    良无此嘉客，式饮吾所庶。

王安石　和仲庶夜过新开湖忆冲之仲涂共泛
    水远浮秋色，河空洗夜氛。
    行随一明月，坐失两孤云。
    露发此时湿，风颜何处醺。
    淹留各有趣，不比汉三君。

王安石　和子瞻同王胜之游蒋山
    金陵限南北，形势岂其然。
    楚役六千里，陈亡三百年。
    江山空幕府，风月自觥船。
    主送悲凉岸，妃埋想故莲。
    台倾凤久去，城踞虎争偏。
    司马坝庙域，独龙层塔颠。
    森疏五愿木，蹇浅一人泉。
    梲杖穷诸岭，篮舆罢半天。
    朱门园渌水，碧瓦第青烟。
    墨客真能赋，留诗野竹娟。

王安石　和祖仁晚过集禧观
    妍暖聊随马首东，春衫犹未著方空。
    烟霞送色归瑶水，山木分香绕阆风。
    壮发已输尘外绿，衰颜漫到酒边红。
    日斜归去人间世，却记前游似梦中。

王安石　河北民
    河北民，生近二边长苦辛。
    家家养子学耕织，输与官家事夷狄。
    今年大旱千里赤，州县仍催给河役。
    老小相携来就南，南人丰年自无食。
    悲愁白日天地昏，路旁过者无颜色。
    汝生不及贞观中，斗粟数钱无兵戎。

王安石　河间
    北行出河间，千岁想贤王。
    胡麻生蓬中，诘曲终自伤。
    好德尚如此，恃材宜见戕。
    乃知阴自修，彼不为倾商。
    区区三世家，庙册富文章。
    教子以空言，得祚果不良。

王安石　河势
    河势浩难测，禹功传所闻。
    今观一川破，复以二渠分。
    国论终将塞，民嗟亦已勤。
    无灾等难必，从众在吾君。

王安石　河中使君修撰陆公挽辞三首
    文采机云後，知名实妙年。
    银钩工壮丽，金薤富清妍。
    批凤多新贵，凭熊数外迁。
    空令猗氏监，遗爱有良田。

王安石　河中使君修撰陆公拴　辞三首
    皖城初得故人诗，叹息龙媒踠壮时。
    太史滞留终不偶，中郎制作遂无施。
    二千石禄今何有，四十车书昔漫知。
    海曲冷云埋拱木，延州空挠暮年悲。

王安石　河中使君修撰陆公挽辞三首
    前旌一幅粉书名，行路知君亦涕零。
    遂失词人空甫里，谩留悲鹤老华亭。
    主张寿禄无三甲，收拾文章有六丁。
    归处仙龛终不远，新坟东见海山青。

王安石　荷花
    亭亭风露拥川坻，天放娇娆岂自知。
    一舸超然他日事，故应将尔当西施。

王安石　红梨
    红梨无叶庇花身，黄菊分香委路尘。
    岁晚苍官才自保，日高青女尚横陈。

王安石　红梅
    春半花才发，多应不奈寒。
    北人初未识，浑作杏花看。

王安石　後殿牡丹未开
    红襩未开知婉娩，紫囊犹结想芳菲。
    此花似欲留人住，山鸟无端劝我归。

王安石　後元丰行
    歌元丰，十日五日一雨风。
    麦行千里不见土，连山没云皆种黍。
    水秧绵绵复多稌，龙骨长乾挂梁梠。
    鲥鱼出网蔽洲渚，荻笋肥甘胜牛乳。
    百钱可得酒斗许，虽非社日长闻鼓，
    吴儿蹋歌女起舞，但道快乐无所苦。
    老翁堑水西南流，杨柳中间杙小舟。
    乘兴欹眠过白下，逢人欢笑得无愁。

王安石　胡笳十八拍十八首
    中郎有女能传业，颜色如花命如叶。
    命如叶薄将奈何，一生抱恨常咨嗟。
    良人持戟明光里，所慕灵妃媲箫史。
    空房寂寞施繐帷，弃我不待白头时。

王安石　胡笳十八拍十八首
    天不仁兮降乱离，嗟余去此其从谁。
    自胡之反持干戈，翠蕤云旓相荡摩。
    流星白羽腰间插，叠鼓遥翻瀚海波。
    一门骨肉散百草，安得无泪如黄河。

王安石　胡笳十八拍十八首
    身执略兮入西关，关山阻修兮行路难。
    水头宿兮草头坐，在野只教心胆破。
    更备雕鞍教走马，玉骨瘦来无一把。
    几回抛鞚抱鞍桥，往往惊堕马蹄下。

王安石　胡笳十八拍十八首
    汉家公主出和亲，御厨络绎送八珍。
    明妃初嫁与胡时，一生衣服尽随身。
    眼长看地不称意，同是天涯沦落人。
    我今一食日还并，短衣数挽不掩胫。
    乃知贫贱别更苦，安得康强保天性。

王安石　胡笳十八拍十八首
    十三学得琵琶成，绣幕重重卷画屏。
    一见郎来双眼明，劝我酤酒花前倾。
    齐言此夕乐未央，岂知此声能断肠。
    如今正南看北斗，言语传情不如手。
    低眉信手续续弹，弹看飞鸿劝胡酒。

王安石　胡笳十八拍十八首
    青天漫漫覆长路，一纸短书无寄处。
    月下长吟久不归，当时还见雁南飞。
    弯弓射飞无远近，青冢路边南雁尽。
    两处音尘从此绝，唯向东西望明月。

王安石　胡笳十八拍十八首
    明明汉月空相识，道路只今多拥隔。
    去住彼此无消息，时独看云泪横臆。
    豺狼喜怒难姑息，自倚红颜能骑射。
    千言万语无人会，漫倚文章真末策。

王安石　胡笳十八拍十八首
    死生难有却回身，不忍重看旧写真。
    暮去朝来颜色改，四时天气总愁人。
    东风漫漫吹桃李，尽日独行春色里。
    自经丧乱少睡眠，莺飞燕语长悄然。

王安石　胡笳十八拍十八首
    柳絮已将春去远，攀条弄芳畏晼晚。
    忧患众兮欢乐鲜，一去可怜终不返。
    日夕思归不得归，山川满目泪沾衣。
    義圭苑里西风起，叹息人间万事非。

王安石　胡笳十八拍十八首
    寒声一夜传刁斗，云雪埋山苍兕吼。
    诗成吟咏转凄凉，不如独坐空搔首。
    漫漫胡天叫不闻，胡人高鼻动成群。
    寒尽春生洛阳殿，回首何时复来见。

王安石　胡笳十八拍十八首
    晚来幽独恐伤神，唯见沙蓬水柳春。
    破除万事无过酒，虏酒千杯不醉人。
    含情欲说更无语，一生长恨奈何许。
    饥对酪肉兮不能餐，强来前帐临歌舞。

王安石　胡笳十八拍十八首
    归来展转到五更，起看北斗天未明。
    秦人筑城备胡处，扰扰唯有牛羊声。
    万里飞蓬映天过，风吹汉地衣裳破。
