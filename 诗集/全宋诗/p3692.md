<!-- { "loadSidebar": true } -->
    已成沈约难并恨，且奉陶公有限盃。
    感事伤春多少意，星星渐入鬓中来。

尹洙　和河东施待制二首
    千里观风使节来，百城舒惨系行台。
    威严少霁犹知幸，谁信芳罇镇日开。

尹洙　和人过韩柱国庙一首
    隋氏一宇内，三将皆勇夫。
    贺公活以累，杨素死有诛。
    贤哉韩柱国，身与功名俱。
    庙食垂后世，祀典诚有诸。
    荒忽临终言，遂此惑庸愚。

尹洙　皇雅十首　《大卤》二章
    冀州之疆，粤惟大卤。
    俗忮而专，地扼而固。
    协比幽都，荡摇边圉。
    三垂既夷，凶威弗沮。
    帝御六师，百万貔虎。
    剪其附庸，至于城下。
    锋镝始交，梯冲如舞。
    蠢尔孱王，请附降虏。
    我士奋扬，愿究吾武。
    皇帝曰吁，念彼黎庶。

尹洙　皇雅十首　《大卤》二章
    晋郊既平，九区以宁。
    陈功太庙，告假威灵。
    在昔武王，于商观兵。
    维我艺祖，亦勤于征。
    匪贷晋罪，俟厥贯盈。
    圣作圣继，巍巍相承。

尹洙　皇雅十首　《帝籍》二章
    帝籍于郊，典仪具陈。
    务农以训，供祀以勤。
    祀在于诚，匪勤于人。
    训农以实，匪训以文。
    帝谨二物，乃躬乃亲。
    公侯卿士，暨厥庶民。

尹洙　皇雅十首　《帝籍》二章
    帝赉高年，式宴且喜。
    种种黄发，族立而议。
    我生艰难，暴乱以继。
    耳狃金鼓，目狎戎器。
    皇其我图，亲讲农事。
    有子有孙，力田孝悌。

尹洙　皇雅十首　《帝制》五章
    帝制万邦，罔有弗宾。
    蛮夷戎狄，羁而勿臣。
    威格三方，稽颡献珍。
    单于革心，愿交使人。

尹洙　皇雅十首　《帝制》五章
    帝谋公卿，列侯庶校。
    咸曰彼心，暴戾阴狡。
    既扰我疆，复利吾宝。
    无若励兵，袭其还道。

尹洙　皇雅十首　《帝制》五章
    皇曰有众，予实念兹。
    战无必胜，矧其归师。
    借曰大獲，畴能尽之。
    益俾馀丑，毒吾朔陲。

尹洙　皇雅十首　《帝制》五章
    在汉世宗，抗威北戎。
    暴农算商，经用弗充。
    中士震骚，汉南始空。
    降及后世，犹称厥功。

尹洙　皇雅十首　《帝制》五章
    於穆圣考，德无与偕。
    匪勤于兵，北人遂来。
    逮是三纪，远俗以怀。
    生民休息，呜呼仁哉。

尹洙　皇雅十首　《皇治》三章
    皇底其治，钦哉惟刑。
    在疑而宥，罔察为明。
    爱怒弗肆，孰为重轻。
    毋一弗辜，惟典之平。

尹洙　皇雅十首　《皇治》三章
    前世理官，倚法以刻。
    匪彼为仇，盖曰任职。
    今之蔽狱，务正其辟。
    鉴于前人，繄我仁德。

尹洙　皇雅十首　《皇治》三章
    皇德在仁，寖而成风。
    公侯卿士，靡不率从。
    麛卵萌生，咸保厥终。
    不鄙不夭，乐哉融融。

尹洙　皇雅十首　《耆武》三章
    耆武定功，时惟二方。
    淮服其乿，海南遂荒。
    孰孱而眡，孰暴而猖。
    自底不譵，乃终灭亡。

尹洙　皇雅十首　《耆武》三章
    帝戒二俘，同即尔诛。
    予惟民无辜，休息是图。

尹洙　皇雅十首　《耆武》三章
    帝嗟汙邦，久罹于兵。
    或暴下以征，或敷虐以刑。
    予命中典，协于图经。
    民服德音，室家以宁。

尹洙　皇雅十首　《庶工》三章
    帝咨庶工，畴其辅予。
    俊乿以登，厥劳乃图。
    匪忘旧勋，非贤勿俞。
    巍巍衮台，盛德以居。

尹洙　皇雅十首　《庶工》三章
    任贤伊何，昌言是庸。
    勉告尔猷，罔恤迺躬。
    岂无狷辞，怫于予衷。
    予不尔疵，尔无面从。

尹洙　皇雅十首　《庶工》三章
    始时从官，戎容扬扬。
    今帝左右，儒冠煌煌。
    朝廷以尊，文物典章。
    得人之盛，奕世重光。

尹洙　皇雅十首　《太平》一章
    噫！太平无象兮世乌得而知，
    维盛德可迹兮其封祀之仪。东岱宗兮西汾脽，
    礼上帝兮宾地祇。皇有征兮吾民以嬉，
    皇有祈兮吾民是私。天敷佑兮俾皇之釐，
    永世亿宁兮无疆之基。

尹洙　皇雅十首　《天监》四章
    天监下民，乱靡有定。
    甚武且仁，祚厥真圣。
    仁实怀徕，武以执竞。
    匪虔匪刘，拯我大命。

尹洙　皇雅十首　《天监》四章
    自昔外禅，曰经曰营。
    令以挟制，政以阴倾。
    帝初治兵，志勤于征。
    奄受神器，匪谋而成。

尹洙　皇雅十首　《天监》四章
    淮潞弗虔，卒汙叛迹。
    戎辂戒严，皇威有赫。
    彼寇诖民，吾勇其百。
    殄厥渠魁，贷其反侧。

尹洙　皇雅十首　《天监》四章
    帝朝法宫，左右宗公。
    忮夫悍士，以雍以容。
    尔居尔室，尔工尔农。
    既息既养，惟天子功。

尹洙　皇雅十首　《西师》六章
    主用西师，岷梁弗宾。
    匪曰负固，实交晋人。
    予训予誓，合我将臣。
    正厥有罪，无庸伤民。

尹洙　皇雅十首　《西师》六章
    矫矫虎士，载摧其壁。
    于嗟孟侯，亦果其策。
    迎师而降，靡抗锋镝。
    岂独身谋，完是宗国。

尹洙　皇雅十首　《西师》六章
    蜀都既平，将臣失律。
    此众悍骄，彼民危栗。
    当涂叫呶，合万为一。
    匪怀则威，帝心是恤。

尹洙　皇雅十首　《西师》六章
    帝曰将臣，予嘉乃庸。
    废命毒民，尔弗有终。
    邦典用疑，惟罪惟功。
    靡殛而削，协于厥中。

尹洙　皇雅十首　《西师》六章
    帝曰孟侯，受封于楚。
    淑旂琱戈，备物异数。
    俾尔族姻，及乃文武。
    服在王庭，靡不有序。

尹洙　皇雅十首　《西师》六章
    蜀民呼歌，天子威灵。
    保我者封，暴我者刑。
    匪功是私，匪弱是陵。
    天子惠民，畴敢不承。

尹洙　皇雅十首　《宪古》二章
    帝怀永图，治古是宪。
    四方守臣，惟屏惟翰。
    在昔艰难，弗惠训典。
    跨都连城，高牙以建。
    有土有民，肆乃征缮。
    以息以容，终焉叛涣。
    凡今帅臣，狃厥闻见。
    匪革乱原，曷清多难。

尹洙　皇雅十首　《宪古》二章
    帝告庶邦，式是典彜。
    元侯顯父，戚臣宗支。
    正乃封圻，予一人是毗。
    凡曰附城，罔尔俾之。
    畜兵厚赋，靡尔得私。
    毋凶而国，作福作威。
    天子有命，畴敢不祗。
    子孙承承，唯万世规。

尹洙　随州闻刘易入终南山
    神骥渴死追无踪，离娄眩目迷虚空。
    九衢懽游尚故处，一日忽在终南峰。
    附势趋权徒扰扰，生歌死哭何匆匆。
    人间万事既能了，莫教声誉过关东。

尹洙　赠三乡浮图智聪一首
    伊昔相逢日，于今二十年。
    师随安乐住，我岂利名牵。
    自笑真徒尔，何如养浩然。
    西门女几路，未得赋归田。

尹洙　舟次寿州寄濠州江钧少卿
    雨涨滩头沙已空，一帆西上快清风。
    谁知去郡迟迟意，犹逐淮波日夜东。

印首座　偈一首
    不挂寸丝方免寒，何须特地袅长竿。
    而今落落零零也，七佛之名甚处安。

印首座　偶书
    折脚铛儿谩自煨，饭余长是坐堆堆。
    一从近日生涯拙，百鸟衔华去不来。

应材　题罗汉洞
    石磴巍峨捉膝行，行时不觉看时惊。
    纵教良匠描难就，自是天工造化成。

应节严　雁荡归兴
    倚云绝巘极跻攀，力倦何能跨鹤远。
    回首乘鸾千尺上，举头踞虎万寻间。
    石坛胜地留仙住，玉府浮云伴客閒，
    秀水名山观不尽，放吟骚客兴何悭。

应枢　游它山
    登陆由来说四明，它山胜地久驰名。
    龙眠巨堰两岸下，鳄吼奔流一水清。
    瑶阁钟鸣群动息，金轮鼓奏百旦惊。
    后来水政谁研究，肯兴云涛更主盟。

应傃　句
    嘉木灌业春意好，可怜不种紫荆花。

应煟　它山堰
    十里犹闻震地雷，海神惊惧勒潮回。
    游人只爱山川好，一馀因谁惠得来。

应子和　句
    两岸夕阳红。

应子和　句
    蜡炬短烧红。

应子和　句
    风过落花红。

英州司寇女　题梅岭佛祠壁
    滇江今日掌刑回，上得梅山不见梅。
    辍俸买栽三十树，清香留兴雪中开。

盈盈　寄王山
    枝上差差绿，林间簌簌红。
    已叹芳菲尽，安能樽俎空。
    君不见铜驼茂草长安东，金玉镳勒雪花骢。
    二十年前是合资少，累累昨日成衰翁。
    几时满饮流霞钟，共君倒载夕阳中。

盈盈　伤春曲
    芳菲时节，花太枝折。
    蜂蝶撩乱，阑槛光发。

郢州太守　判幸粹求免税丁
    松垣笔力破苍溟，欲援任涛免税丁。
    一段风流好公案，锦江重写入图经。

颖贽　赠英公大师
    蛮牋免管少年时，几赋帘前祝寿诗。
    三殿荷恩卿相看，两朝承宠帝王知。
    寻穷太华高低景，念尽长安内外碑。
    可惜篆文今绝笔，李阳冰后只吾师。

雍大椿　东岩寺
    精庐隐东山，气象严竹柏。
    入门佛画好，晓日明金碧。
    向来岩名寺，初不觇遗迹。
