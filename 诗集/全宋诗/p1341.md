<!-- { "loadSidebar": true } -->
    我来再拜揽尘迹，斜阳白鸟横苍烟。

李泳　西兴
    山拥千家邑，江涵万顷天。
    洪涛舂落日，老树秣荒烟。
    失路或搔首，夷途争着鞭。
    劳生几寒暑，半鬓已苍然。

李泳　新昌逢故人
    草县一相值，忽思倾盖时。
    年来无限事，别后几篇诗。
    石乱水流急，竹深烟散迟。
    兵戈方满眼，我辈欲何之。

李用　题画　春景
    春水满四泽，浪暖鱼龙化。
    呼吸成风云，霖雨遍天下。

李用　题画　冬景
    冬岭秀孤松，松枝傲霜雪。
    不同桃李春，永抱岁寒节。

李用　题画　秋景
    秋月扬明辉，芙蓉开朵朵。
    卷起水晶帘，明月清风我。

李用　题画　夏景
    夏云多奇峰，翠屏高列耸。
    瑞气负钟灵，群低皆仰供。

李猷卿　南楼
    三面江光抱城郭，四围山势锁烟霞。
    马鞍岭上浑如锦，繖盖门前半是花。

李祐孙　题浯溪
    明皇何以倒颠危，林甫国忠成祸基。
    妃子良心犹不悟，此机惟有九龄知。

李祐孙　题浯溪
    浯溪崖石与天齐，两刻中兴大业碑。
    北向几多垂白叟，百年不见汉官仪。

李虞卿　句
    上岭浑如鱼贯柳，下山恰似雁排空。

李与　玉笥山
    葛峰相对为文笔，萧水回环当墨池。
    说与晚衙休报事，长官亭上有新诗。

李育　飞骑桥
    魏人野战如鹰扬，吴人水战如龙骧。
    气吞魏五惟吴王，建旗敢到新城旁。
    霸主身当万夫敌，麾下禽皇无羽翼。
    途穷事变接短兵，生死之间不容息。
    马奔津桥桥半撤，汹汹有声如地裂。
    蛟怒横飞秋水空，鹗惊径度秋云缺。
    奋迅金羁汗沾臆，济主艰难天借力。
    艰难始是报主时，平日主君须爱惜。

李遇　题濮村
    乞与东风十日晴，放教杖屦步云轻。
    客闲到处俱诗往，春色农时载酒行。
    别去江山如识面，重来花鸟更关情。
    一官休羡无毡冷，官冷元来愈觉清。

李遇　咏西湖江湖伟观楼
    举目看来皆画屏，只因栏槛接苍冥。
    江湖二水二船白，吴越两山相对青。
    云北云南何处没，潮生潮落几时停。
    西偏不被斜阳碍，直见家山与洞庭。

李元实　送胡季昭谪象州次王卢溪送澹庵眨新州韵
    知公不怕鬼门关，直气横干清禁闲。
    雕嘴明知林甫毒，鲠言要与澹班。
    一身渠任黄茆里，千古名标青史间。
    非晚清朝邪正辨，紫薇红药待君还。

李元实　送胡季昭谪象州次王卢溪送澹庵眨新州韵
    清名传播到黄支，直节宁忧赵氏危。
    虎尾蹈时都不畏，象台到日大为奇。
    是行廊庙人皆怍，所过山川鬼亦知。
    官职本为锡底鸩，伤今正论有谁持。

李元实　再作十绝寄胡伯负兵侍仲方尚书
    文昌武库九霄中，翁是新州老澹翁。
    应念旬胎今日客，清风端与我翁同。

李元实　再作十绝寄胡伯负兵侍仲方尚书
    公家富贵足掀天，都出新州十九年。
    若念象台今日客，方知澹老子孙贤。

李元实　再作十绝寄胡伯负兵侍仲方尚书
    官职庐陵不是无，文章更亦拟欧苏。
    若言直气横牛斗，但见人间说姓胡。

李元实　再作十绝寄胡伯负兵侍仲方尚书
    赤手批鳞事最难，况渠班底一微官。
    澹翁去后能如此，当作三生石上看。

李元实　再作十绝寄胡伯负兵侍仲方尚书
    澹翁直气贯三才，入座云仍渐上台。
    料想而今闻底事，中心应亦念渠回。

李元实　再作十绝寄胡伯负兵侍仲方尚书
    朝行多少气英英，不怕霜朝曲嘴鹰。
    一纲而今都打尽，庐陵人且说庐陵。

李元实　再作十绝寄胡伯负兵侍仲方尚书
    绍兴秦桧秉洪钧，澹老昌言斩桧秦。
    犹恨日来三四子，搞章不说斩奸臣。

李元实　再作十绝寄胡伯负兵侍仲方尚书
    一从艺祖握乾符，元气都凭直气扶。
    若欲皇家宗社永，胡家直掘民容无。

李元实　再作十绝寄胡伯负兵侍仲方尚书
    东西两浙及闽川，皆见鸳行有直言。
    若我江西独钳口，澹翁九地也埋冤。

李元实　再作十绝寄胡伯负兵侍仲方尚书
    寄语朝家廊庙人，新州寄事又重新。
    肯甘富贵忘他底，应为斯人作好春。

李远　句
    红压驿边楼。

李远　句
    长日惟消一局棋。

李远　句
    钗斜穿彩燕，罗薄剪春虫。

李远　仆久客钱塘有吹笛月下者同旅闻之凄然皆有归思属令赋之
    柯亭之椽不复得，蕲州黄竹今尚存。
    苍崖翠壁产修干，千顷萧索烟云昏。
    羌人眼力发天巧，长笛裁成凤膺饱。
    老龙馀响出空星，欲喷炎天作秋晓。
    西湖夜寂凉风生，山头一钩新月明。
    商声恓悲羽声壮，行子忽忽难为情。
    时无绿珠清音激皓齿，野王临风三弄亦已矣。
    唯有愁端无古今，举刀不断东流水。
    深闺兰灯照空床，笛声不如离恨长。
    曲终人散一惆怅，回首江山非故乡。
    万事浮云过寥廓，且醉杯中琥珀薄。
    君不见玉管横吹黄鹤楼，江城五月梅花落。

李远　失鹤
    秋风吹却九皋禽，一片闲云万里心。
    碧落有情应怅望，青天无路可追寻。
    来时白雪翎犹短，去日丹砂顶渐深。
    华表柱头留语后，不知消息到如今。

李远　咏壁鱼
    鳞细粉光鲜，开书乱眼前。
    透窗疑漏网，落砚似流泉。
    潜穴河渊内，吞钩乙字边。
    莫言鬵鬣小，食尽白苹篇。

李远　赠写御真李长史
    玉座烟销砚水清，龙髯不动彩毫轻。
    乍分隆准山河秀，初点重瞳日月明。
    宫女卷帘皆暗认，侍臣开殿尽遥惊。
    六朝天下应无敌，始觉僧繇浪得名。

李軏　画杨妃扇
    颇忆前身是谪仙，砚烦亲捧玉堂前。
    如今再阅婵娟面，不觉人间五百年。

李軏　赠尽梅竹刘信可
    刘兄胸次参元化，不发为文发为画。
    心工入妙手通神，声名直与僧繇亚。
    月宫拔得玉兔毫，缚成篆笔铦如刀。
    纷然万有类形役，竹梅两品方清高。
    打一撇，籫为寒筠洒为叶。
    高低浓淡总相宜，不问风烟和雨雪。
    再一扫，清作疏花瘦作枝。
    向背斜阳俱造妙，任从篱落与垣池。
    君不见刘梦梁画梅不画竹，一枕清风长不足。
    又不见文与可画竹不画梅，千树江头空自开。
    争如作者多精艺，庾岭渭川俱着意。
    梦梁同姓表同文。却把信来更与字。

李軏　赠写神者
    弄墨调朱妙如神，底能瞥见写吾真。
    丁宁骨骼从渠湾，自有书生一样人。

李軏　赠写神者
    未信儒冠得误侬，排云消息梦魂中。
    君王若唤丹青手，画我寒岩篵晚风。

李云岩　瓶花
    点检春风事，瓶花最可怜。
    本根不知处，犹自向人妍。

李运使　郁林州
    肩与初入郁林州，井邑都如旧日游。
    虽有山川供远目，不堪雨露湿征裘。
    土风惯习瘴谁虑，客况寂寥心自愁。
    春去秋来人共见，十年辛苦在炎州。

李则　临漳台
    亭枕临漳一水阴，半空云雾锁寒林。
    山从天宝来鸾远，基陃开元历代深。

李曾伯　八窗叔用前韵相寄时留村舍和以谢之
    从渠旧隐擅清修，我爱吾庐溪上幽。
    一幅霜林长短树，几湾烟苇去来舟。
    买鱼酿秫作新节，招鹤访梅迟小留。
    却忆故山怀故才，宁忘嫠纬念宗周。

李曾伯　八窗叔用前韵相寄时留村舍和以谢之
    洛川已矣不复见，斯地岿然犹独存。
    九仞成功忍亏篑，百年种德在深根。
    依稀旧燕空梁语，俯仰飞鸿踏雪痕。
    多少名园富花石，争如书圃付儿孙。

李曾伯　八公山忆廉颇
    在楚犹在赵，始终同一颇。
    晚年犹矍铄，劲气肯消磨。
    非老无能也，如时不利何。
    汉皇还拊髀，用壮莫蹉跎。

李曾伯　跋衡山曾尉持示秀溪翰墨
    故人木已拱，妙墨尚春温。
    三复家庭语，一如樽酒论。
    竹林毋负籍，兰砌要追元。
    宝此犹圭璧，流芳在后昆。

李曾伯　跋曾玉堂训子十诗
    玉堂义方训十字，衍而六百十六言。
    一门翁季自师友，尽出学问之根源。
    彼援遗书诫敦严，暨昶以义名沉浑。
    争如此作旨哉味，足使闻者推而尊。
    虽然丙善友之义，仕教之忠古皆尔。
    读其诗可知其人，非是父不生是子。
    书绅我亦且服膺，过庭夫岂弗由礼。
    触屏教诌势利徒，得不为之望风愧。

李曾伯　别权沪帅朱杞材太社
    犹记冲寒泝峡来，相期偕至亦偕回。
    朝廷有诏许归老，藩岳无人值借才。
    雇我凋年嗟已矣，如君英略勉之哉。
    度沪要了经营事，心放公平手放开。

李曾伯　丙午冬徐衍道见访於可斋
    甫能锄月种梅归，竹外欣闻客扣扉。
    天近城南宁去缓，人闲水北肯来稀。
    风云迅步新班笋，雨雪休思旧戍薇。
    别后毋厪问名氏，杜门终老但知非。

李曾伯　丙午九日将过阳羡偶成
    年年秋晚对风沙，今近重阳喜在家。
    自断此生甘皓首，能消几度看黄花。
    闲身颇觉便筇竹，醉态都忘脱帽纱。
    且问小舟溪上去，飞鸥数点夕阳斜。

李曾伯　丙戌春过梓潼即事
    天公殊不间西东，物意人情处处同。
    麦垄绿雏犹欠雨，花蹊红穉不禁钢。
    子规又唤天涯客，布谷还催田舍翁。
    欲挽游丝纲春住，归鞍催我又匆匆。

李曾伯　丙子登岘山
    汉江为带楚山维，多少兴亡此地知。
