<!-- { "loadSidebar": true } -->
    诗来念贤劳，效颦聊杀羞。
    孰视援溺手，不计输几筹。

陈造　次韵杨宰
    有薪尚湿恶，有谷未舂簸。
    病客正牢落，忽雪忽蜚堕。
    枵腹亟问炊，曲身可欠火。
    檐隙纳璀璨，座隅纷碎琐。
    缤漂才一瞬，弥满已四野。
    慨念菜茹农，负愧吾颜赭。
    人同忍朝饥，神亦辍秋社。
    吾村劣收获，犹幸了眼下。
    嗷嗷闻见间，久已绝贷假。
    何人发陈红，倚待由也果。

陈造　次韵杨宰爱竹
    爱竹排门爱靓深，青青不受雪霜侵。
    谁知倦客幽寻去，老越风波亦此心。

陈造　次韵杨宰捕蝗宿竞岩四首
    归来闻道颇休闲，蝗事今随暑气残。
    我欲一樽供软脚，还能冲雨过苏端。

陈造　次韵杨宰捕蝗宿竞岩四首
    旱蝗蔽土翳云空，遥想驱驰逐转蓬。
    端坐赖君酬一饱，老颜可讳发惭红。

陈造　次韵杨宰捕蝗宿竞岩四首
    去为民劳走险艰，停骖几问具茨山。
    只今欲致贤劳谢，诗债徒能准数还。

陈造　次韵杨宰捕蝗宿竞岩四首
    龙公私我雨滂浪，酿酒须防有乞浆。
    惭愧四邻千万室，{上四下各}无笑语及时暘。

陈造　次韵杨宰次郎裴
    信次尚村落，食眠随晓晡。
    山瓶馀瀋倒，僧宇谒伊蒲。
    笑挟兔园策，问收鱼澳租。
    前滩起鸥鹭，为我作前驱。

陈造　次韵杨宰对雪有感
    生世波上舟，高下随掀簸。
    楼阁或藩溷，风花听飞堕。
    荣利计圭黍，光阴付膏火。
    胡不养弘大，而顾蹈嵬琐。
    君看前宵雪，积玉晓覆野。
    朝阳丽山川，湛碧仍眩赭。
    簿书办官事，酒炙趁村社。
    长翁取意适，吾策未云下。
    优服作贵贱，观傍了真假。
    平生招隐诗，寻盟逮今果。

陈造　次韵杨宰二首
    早缘官事坐儿痴，晚悟骚人赋汨泥。
    耐病久闲金腰褭，扶衰时近玉东西。
    词场尚友心终在，诗力逢君价自低。
    欲试成风须妙质，莫怀章甫问雕题。

陈造　次韵杨宰二首
    五斗宁辞小折腰，簿书那久困才豪。
    得无狸豹惊雕虎，妙有钩丝掣巨鳌。
    诗就鼎来宫锦肠，闲中眼与楚云高。
    横陈景物无央数，付子秋崖万窍号。

陈造　次韵杨宰樊汊
    龙岂分勤惰，司存想异方。
    葃雩均此意，丰歉竟殊疆。
    惠戒憎漏网，君宁专击强。
    东南有偏熟，鄙语未应忘。

陈造　次韵杨宰泛湖
    他日草玄手，效官今武需。
    端忧计丰歉，行邑问阴晴。
    诗酒时陶冶，身名孰重轻。
    犹能记驽蹇，拜赐得瓖缨。

陈造　次韵杨宰公田道士
    人有骞裳去，时闲野渡舟。
    知君问雕瘵，随处访深幽。
    岁事方关念，村醪不破忧。
    贳租仍已责，或可继前修。

陈造　次韵杨宰葫芦格
    生常信流坎，老不叹漂零。
    雪后菊未死，雨馀山更青。
    仍烦析尘语，远寄打包僧。
    政绩随诗价，多君日日增。

陈造　次韵杨宰花石网遗石
    令君藻翰辈古先，脱口一可乐石刊。
    盍令珥笔草大册，底用韵语谈槐安。
    一诗为吊湖边石，深感崇亭全盛日。
    玉烛叶和黄道明，天扶休运非人力。
    丰碑端合颂虞周，远来近悦绝叹愁。
    有君无臣古所恨，歼佞嬉笑乘胶舟。
    鸩心饴口谀圣主，漕石移花闹南土。
    玲珑苍石中路弃，不见奸憸欧刀死。
    此心安得此石顽，感物抱恨甘终天。
    平日志原裹马革，杖扶鬻茹吾衰年。

陈造　次韵杨宰汲泉浸栀子花
    山行不识小人羹，但有清寒饷瓦罂。
    想见雪肤陪独夜，世间无比长官清。

陈造　次韵杨宰检旱野宿
    旱后访亲知，悲风鏖愁雾。
    未办饱翳桑，况能嫁阿骛。
    令君妙为政，果艺今求路。
    道逢枵腹民，挟纩诵言句。
    保社知自爱，夺攘可无虑。
    飞腾要及时，封殖须此树。
    来年步畏垒，绘象各村墅。

陈造　次韵杨宰凌霄花
    高花笑属赋花人，花自鲜明笔有神。
    可惜人间两清绝，不教媚妩对闲身。

陈造　次韵杨宰秋尾雪
    密雪界秋冬，悲欢可得同。
    祥如关岁事，时合奏场功。
    政要肉骨手，民方霜叶风。
    强吟盐絮句，面不盖羞红。

陈造　次韵杨宰食莲戏作
    平时莲实吾羊枣，日饫甘寒不自疑。
    病恐伤生来源事，居多节口甚婴儿。
    舌融沆瀣诗能说，手掬珠玑我属思。
    对酒移风劳想像，静看千柄泛前池。

陈造　次韵杨宰食莲戏作
    诗到衰翁耐病时，辟渠三舍更何疑。
    才高王俭幕中隽，气慑孙郎帐下儿。
    向我论交得无意，他时怀旧更长思。
    莲茎把玩不为腹，羡杀逢人饮上池。

陈造　次韵杨宰食蟹
    长翁服食僧样清，灌园得闲收落英。
    壮岁颇营口腹事，冈有羋罟梁有罾。
    大胾每快屠门嚼，美酒惯陪豪士倾。
    酒边最爱无长叟，坐隅未揖先风生。
    挥斥肴品进此叟，似去伧荒游上京。
    王谢家儿负贩子，气味不待口舌争。
    年年属餍不汝厌，勇向上党人夸矜。
    一从多病戒奇嗜，屏绝鳞介痚姜枨。
    水中之怒宁阿系，丈室高卧几净名。
    二年闲杀把螯手，久要药裹熏炉并。
    旱后篮筐荐蜞越，君乃上箸收所憎。
    铭盘久断旧嗜好，垂涎忽诵新歌行。
    射阳浦口霜耿耿，繁梁埭头雾冥冥。
    及今尖团日供百，莫孤君家竹叶清。

陈造　次韵杨宰食野莲
    小尝绀菂掉吟头，甓社湖阴风露秋。
    仙实休夸华峰顶，吮霜嚥蜜亦其流。

陈造　次韵杨宰述怀
    为儒如此尔，粮食第晨晡。
    诗漫南山杞，愁连董泽蒲。
    宾筵阙鹅炙，券负有牛租。
    久要惟穷鬼，文成不受驱。

陈造　次韵杨宰思庭竹
    数寻脆碧袅轻阴，岁不知寒暑不侵。
    属厌吟风仍啸雨，尽收县解入琴心。

陈造　次韵杨宰宿北阿
    寒事峥嵘念解携，芳樽忆共拆红泥。
    邮筒空有诗相续，夫子东归我复西。
    刺刺掀林朔风驶，沈沈合雪晚云低。
    巴歌拟报阳春赠，未敢从人索品题。

陈造　次韵杨宰宿田家
    雪晓乌惊矫，无风叶自零。
    人家住莽苍，径柏挺寒青。
    千载犹归鹤，三生省病僧。
    脾虚眼多眚，更比向来增。

陈造　次韵杨宰雪
    对雪动遐想，此情今古同。
    饶为灞桥句，会奏蔡城功。
    耻卧袁安屋，思乘列子风。
    高翔广乐地，眩旋九霞红。

陈造　次韵杨宰野步
    筇杖陪随去，漂然不系舟。
    云低山影暝，风定竹林幽。
    病减柳臂感，老无蒿目忧。
    吟诗如蚀月，玉斧傥能修。

陈造　次韵杨宰野步
    眼边室迩叹人遐，再见惊飚衮雪花。
    岁歉民劳真诿子，泥行草宿又谁家。
    题诗山寺神应助，问俗村区日易斜。
    随处棠阴诵遗爱，他年剩著翠珉夸。

陈造　次韵杨宰游神居
    峰顶留云一鹫骞，山腰涵碧老蛟蟠。
    鹍鵬翻海十洲近，江汉分流三楚宽。
    曾是乘闲上埃霭，小留舒啸倚高寒。
    想君缓憩双凫舄，不羡冲霄吴彩鸾。

陈造　次韵余司理
    名分必我辈，那容猣多可。
    势由服劳屈，享以綦贵夥。
    积水须固防，易溢不难破。
    劝沮自有机，惩一警千个。
    世儒略其本，顾详狱犴课。
    彼顽工抵巇，未可援宥过。
    奸名犯具分，论罪不在大。
    吏奸易为炽，士气宁受挫。
    漏网容汝辈，厚颜向此座。
    新诗惊老眼，唱高信难和。
    向来搏虎手，老去但慵懦。
    近者劳阿买，金薤编玉唾。
    此诗尤杰出，气有江山估。
    揆予收新得，比君倍当贺。

陈造　次韵余司理
    一从荆楚役，八数昏旦星。
    剸裁有琐碎，觞咏无频仍。
    世故未焚券，官曹方治经。
    客或嗤舑儒，下亦安聋丞。
    过日念知己，远方空旧朋。
    持斧乃宗匠，歃血主文盟。
    天瓢剩挹注，风翼困凌乘。
    袖怜醉墨淄，眼为故交青。
    招此穷乡吏，闯彼小玉京。
    樽罍容吟噱，粉黛罗娉盈。
    理窟领新得，诗瓢倾旧盛。
    风前雕虎啸，秋后寒蛩鸣。
    六花严坚阵，尺箠鏖罢兵。
    是翁信奇伟，小子惭奉承。
    攘善悖古训，{上卫下足}言防天刑。
    见推无异辞，君语吾未凭。

陈造　次韵余司理路监岳
    入山日正烈，出山云忽浓。
    身疑润空青，旋觉霏雨蒙。
    归来坐良夜，淙泻如崩空。
    县知焦卷地，转眼青苖苖。
    似闻移晚秧，竭躡不暇慵。
    人计故新年，已判一倍丰。
    经惠究所自，无乃西山龙。
    泽物龙能之，叱使则天公。
    我行与雨会，仅杀颜发红。
    地上蝼蚁臣，渠敢贪天功。
    两公壮藻思，表表千夫雄。
    新诗猥见予，拜赐岂所蒙。
    得意笔生春，状物斤成风。
    生世有如原，兼得宁易逢。
    此诗自宫商，为君弦枯桐。
    准拟鸡酒社，往和击壤翁。

陈造　次韵元卿二首
    君自才高与世痚，我顽能使此溪愚。
    医师久已肱三圻，赋客枵然屋四隅。
    莫道十年同好恶，相过一笑间忧虞。
    胸中圭角今馀几，诗胆由来已破觚。

陈造　次韵元卿二首
    笑携佳句又冲寒，政用消忧觞咏间。
    酒贱粗能留子醉，食贫未暇惨予颜。
