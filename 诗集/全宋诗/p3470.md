<!-- { "loadSidebar": true } -->
    君家渭阳盖世功，黄沙万里归兵戎。
    牙旗金甲照天红，江南草木皆春风。
    黄金筑台高巃嵷，三千珠履夸豪雄。
    君今联辔登仙篷，绿水依依泛芙蓉。
    貂蝉出自兜鍪中，蝟锋螳斧一扫空。
    我忝吴下旧阿蒙，铁砚磨尽平生工。
    於山未见泰华峰，於人未见欧阳公。
    借君谈天荐口为先容，他日四方上下追逐如云龙。

薛邻　和吴公仲庶游海云寺
    寺占灵峰更近州，喧阗驺从锦缠头。
    歌锺乍奏晴雷殷，戈甲急趋春水流。
    几处醉眠方枕藉，一城谣俗重嬉游。
    贤侯惠意民知否，几刻严堙为尔留。

薛美　薛瓜庐吾宗人也吾不得而见之得见其诗斯可矣太息而题于卷杪
    结庐兄弟近长安，弊却儒冠竟不弹。
    自茹芝来轻汉召，肯将瓜去博唐官。
    贫多乐事清无尽，手写新诗墨未乾。
    史笔须评隐君传，姓名应作古人看。

薛美　咏柳
    一撮娇黄染不成，藏鸦未稳早藏莺。
    行人自谓伤离别，枉折无情赠有情。

薛琦　题荆浩画青山白云卷
    渺渺山上山，隐隐树边树。
    鸡犬不闻声，居人在何处。
    扁舟载酒来相寻，古木苍苔一径深。
    白云不飞青山舞，谁悟荆生点笔心。

薛琦　舟泊五圣祠前
    叶落古祠前，村安许宿船。
    人声齐到客，月色独归禅。
    野火明秋渚，山钟出寺烟。
    推蓬不成寐，霜气览江天。

薛然　答贾支使寄鹤
    瑞羽奇姿踉跄形，称为仙驭过苍冥。
    何年厚禄曾居卫，几世前身本姓丁。
    幸有远云兼远水，莫临华表与华亭。
    劳君赠我清歌侣，将去田园夜坐听。

薛如初　凝真宫
    仙翁曾是便升真，灵迹千年事转新。
    碧洞峰前开紫府，清溪门外隔红尘。
    祥云瑞霭笼金殿，羽盖霓旌拥玉晨。
    今日胜游诚有遇，麻姑留我醉经春。

薛如初　石云
    洞府標灵万古傅，石云呈瑞始何析。
    人间欲待为霖雨，但看从龙起碧天。

薛绍彭　白石潭
    轻舟系石依蒹葭，春后清江便是家。
    蓬底爨烟将稚子，共携渔网晒晴沙。

薛绍彭　崇宁元年闰六月廿五日道祖再按盐亭经光禄坂留题顿轩
    光禄坂高盐亭东，潼江直下如弯弓。
    山长水远快望眼，少陵过后名不空。
    当时江山意不在，草动怕贼悲途穷。
    客行益远心益泰，即今何羡开元中。

薛绍彭　二花
    鲜鲜中园菊，粲粲篱东畔。
    的的秋水莲，袅袅西风岸。
    迢迢白衣人，皓皓涉江腕。
    重阳尊酒亲，雾夕容光烂。
    物生各有宜，不计年华晏。

薛绍彭　奉寄鲁直学士
    瘴地经行促棹讴，周南太史几年留。
    后来遥识犹青眼，别久悬知半白头。
    宋玉又经巫峡去，谪仙初罢夜郎游。
    长江风水追难及，怅望春波一叶舟。

薛绍彭　汉高帝试剑石
    丰沛布衣吴芮客，回首咸秦坐凄恻。
    漫随霸楚西道迁，未甘汉地山河窄。
    随身三尺青龙子，曾断当涂素灵死。
    手提岩上试秋水，大石迎风开披靡。
    东归欲整堂堂阵，吴儿未足劳余刃。
    炎灵天启定中原，大言成事人方信。
    君不见不侯飞将能射虎，误中他山犹饮羽。

薛绍彭　和巨济韵
    通泉字法出官奴，日日临池恨不如。
    双鲤可无轻素练，数行惟作硬黄书。
    乡关何处三秦路，马足经年万里余。
    多谢玉华宫畔客，新诗未觉故人疏。

薛绍彭　和米芾李公炤家二王以前贴宜倾囊购取寄诗
    圣草神踪手自持，心潜模范识前规。
    惜哉法书垂世久，妙贴堂堂或见遗。
    宝章大轴首尾俱，破古欺世完使离。
    当时鉴目独子著，有如痼病工难医。
    至今所收上卷五，流传未免识者嗤。
    世间无论有晋魏，几人解得真唐隋。
    文皇鉴定号得士，河南精识能穷微。
    即今未必无褚獠，宁馨动俗千金赀。
    古囊织襟可复得，白玉为躞黄金题。

薛绍彭　和米芾为梁唐不收慰问帖寄诗
    圣贤尺牍间，吊问相酬答。
    不笔或无意，兴合自妍捷。
    名迹后人贵，品每分真杂。
    前世无大度，危乱相乘蹑。
    白发如莲帽，騧马似瓜贴。
    触事为不祥，凶语弃玉躞。
    料简纯吉书，乃有十七贴。
    当时博搜访，所得固已狭。
    于此半千岁，历世同灰劫。
    真圣扫忌讳，尽入淳化箧。
    巍巍覆载量，细事见广业。
    唐人工临写，野马成百叠。
    硬黄脱真迹，勾填本摹榻。
    今惟典刑在，后世皆可法。

薛绍彭　和米芾越竹纸诗
    书便莹滑如碑版，古来精纸惟闻茧。
    杵成剡竹光凌乱，何用区区书素练。
    细分浓淡可评墨，副以溪岩难乏砚。
    世间此语谁复知，千里同风未相见。

薛绍彭　皇华
    橘树松林绿径长，竹篱萦绕当城隍。
    皇华何异投荒客，已过山川是夜郎。

薛绍彭　经行三首
    辩士祠边半岭松，不容凡木乱江风。
    筇枝拄到峰头阁，天籁都归十八公。

薛绍彭　经行三首
    水石相迎击目新，两峰秀色引朱轮。
    使君自比兰亭后，金字磨崖更几人。

薛绍彭　经行三首
    月分圆影委金波，峰面无尘莹不磨。
    应是飞仙梳洗处，碧台青绶挂云萝。

薛绍彭　句
    寒临重阁迥，影带乱山流。

薛绍彭　句
    不眠听竹雨，高卧枕风湍。

薛绍彭　句
    自然鸥鸟亲，日与渔樵遇。

薛绍彭　句
    乘月多忘归，往往带霜露。

薛绍彭　句
    官冷系怀非吏事，地偏相访定閒人。

薛绍彭　句
    水云生四面，常恐世人迷。

薛绍彭　句
    曾梦春塘题碧草，偶来雾夕看红蕖。

薛绍彭　句
    雨不湿行迳，云犹依故山。

薛绍彭　句
    一马春风过微雨，竹问归路净无尘。

薛绍彭　句
    晓露凝鞠迳，斜阳满画桥。

薛绍彭　句
    无人云闭户，深夜月为灯。

薛绍彭　句
    天寒湘水秋，雨暗苍梧暮。

薛绍彭　句
    经迳无行路，苍苔露未晞。

薛绍彭　句
    霜乾叶飘零，日出水清浅。

薛绍彭　句
    山水三更月，烟中一叶舟。

薛绍彭　句
    平林映日疏，野草经寒短。

薛绍彭　句
    看云醒醉眼，乘月棹回澜。

薛绍彭　句
    暮烟秦树暗，落日渭川明。

薛绍彭　句
    桥横云壑连朝渡，雨暗灯窗半夜棋。

薛绍彭　句
    鸥鹭惊飞起，秋风菱荇花。

薛绍彭　句
    去意已轻千里陌，深杯难醉九回肠。
    灞陵叶落秋风里，忍对霜天数雁行。

薛绍彭　句
    微波拂凉吹，澹烟生远树。

薛绍彭　论笔砚间物
    研滴须琉璃，镇纸须金虎。
    格笔须白玉，研磨须墨古。
    越竹滑如苔，更须加万杵。
    自封翰墨卿，一书当千户。

薛绍彭　马伏波事
    人生在衣食，但取饱与温。
    下泽驾款段，曾不羡华轩。
    仕为郡掾吏，身自守丘园。
    乡里称善人，此外不足论。
    志大心自劳。福厚祸有根。
    提兵泊浪间，薏苡谗谤喧。
    飞鸢跕跕堕，卧视瘴水昏。
    永怀平生时，空愧少游音。

薛绍彭　秘阁观书
    访古求书二十年，二王真迹几人传。
    每寻同好得消息，闻韶忘味心拳拳。
    诸家真赝可屈指，缇巾入手分媸妍。
    道山东观富奇古，世人想望如云天。
    此生尘俗分不到，九重有路来无缘。
    岂知司存预符玺，芸台高议开宾筵。
    翰林入坐中执法，未容凡吏陪诸仙。
    酒阑接武上秘阁，皇居紫禁凌非烟。
    晋康法书在宝椟，傍架牙签一一穿。
    紫衣黄门许一见，忽开复闭严关键。
    右军尽善历代宝，八法独高东晋贤。
    宏文旧物印章在，开元小篆朱犹鲜。
    草行无穷少真楷，硬黄色净昏麻笺。
    凤翥龙翔余复直，烟霏雾结断还连。
    溟涨笔力老转剧，临池尚叹张学专。
    言奴得法号神俊，逼人体势殊翩翩。
    自方家尊聘豪翰，髒髒欲过骅骝前。
    崇虚鹅群最真迹，万里古色星日悬。
    笔乾墨淡不可搨，拙手添晕难磨湔。
    小玺肥书两贞观，每角一字居四边。
    南朝妙鉴各题检，怀充在后前僧权。
    争妍取势押缝尾，磐石卧虎推满骞。
    琅琊世谱今乃识，宝章十代何蝉联。
    忠良贼孽无去取，茂宏处仲同一编。
    其间楷真特萧散，南平秘法传僧虔。
    卷杪题官记年月，方庆疏封在石泉。
    当时盛事今不泯，曾看崔序传遗篇。
    想见举朝推好尚，小钟发论头风痊。
    髹奁别贮古杂迹，历代作者堪比肩。
    步怀陈人有晋法，伯英汉帖疑吴颠。
    诚悬送瓜特枯硬，欧取方险虞劲圆。
    虞文发愿乃使用，壮古遒丽功力全。
    世间此帖岂有二，孔庙破石人犹怜。
    阿武章草五字句，画松分行如直弦。
    牝鸡司晨足才致，蛾眉文墨争蝉娟。
    青绫高标卷二十，淳化刻在诸帖先。
    仲尼夏禹谢太傅，山涛汉章东晋宣。
    体凡格陋漫收掇，一手临写烦雕镌。
    二王妙迹半遗落，宝章虞柳俱见捐。
    无盐刻画废西子，骐骥不御蹇著鞭。
    永熙圣学贵斯事，讨论王著何备员。
    百年文物盛于昔，继文真主方御乾。
    岩廊道业仰夔禹，太平黼藻宗云渊。
    宝书传世久未辑，明时盛事犹缺然。
    谁能借辩达聪听，愿求精识重评诠。
    收遗去陋再刊勒，鸠工不费数万钱。
