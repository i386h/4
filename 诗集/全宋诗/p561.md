<!-- { "loadSidebar": true } -->
    绿攒劲叶身边刺，金凝纖须腹内丹。
    鹤顶剪开霞瓣暖，骊珠遗下日芒寒。
    几多名品中州有，染透春风十二阑。
    
    
董嗣杲　山城
    骤暄试单衣，出城看荒圃。
    满径郁纖茸，药苗青可数。
    篱花渐吐艳，艳盛如织组。
    人烟聚营屋，随事历勤苦。
    春沙落飞鸟，春水上层蒲。
    行子晚未憇，贫樵出深坞。
    孤生真蜉蝣，顷刻即终古。
    归途多上灯，沽店半扃户。

董嗣杲　山丹花
    知是何峰秀所钟，曾因手种得仙翁。
    暑须怯袅粘金穗，凉瓣嗔封迸柿红。
    扑卖有声传寂昼，幽妍无力借薰风。
    窑瓶插满清香烈，欹枕探吟鄙鹿葱。

董嗣杲　山礬花
    万花开遍郑花明，风堕纖纖萼频□。
    小白挼香传七里，繁英筛雪饯三春。
    无言甘作凌波弟，有意端凝老子身。
    叶染嫩黄成色易，苔阶积糁总归尘。

董嗣杲　山行
    山路本无雨，雾滃露点湿。
    脚滑几欲缩，举步真如絷。
    剉过万千山，云磴莫计级。
    更多仙泉甘，潭深绝绠汲。
    力疲骨节酸，远眺空伫立。
    旷怀无与言，付与诗收拾。

董嗣杲　删旧稿感赋
    少年嗜吟如嗜蜜，诸公奇之有奇质。
    学荒志旷不自量，躐登将坛多所嫉。
    薄游六朝废兴处，远慨疆场分离日。
    江草江花幻缜密，下字如缚禅家律。
    吁嗟旧存无二三，侧近所取不偿失。
    因知嫉者岂轻易，敛尽浮华能就实。
    趣入空玄须正传，趣得于心暗如漆。
    搜剔造化鬼神凭，天孙云锦可织出。
    客寄多时转萧瑟，趁取风寒写旷逸。
    九江五峰金翠湿，风月悉归三寸笔。

董嗣杲　芍药花
    花中近侍盛江都，艳朵低攒意态殊。
    白传词工谁续得，刘郎谱在可修无。
    翻阶媚雨娇红软，压砌迎风醉粉腴。
    二十四桥春事老，而今难觅玉盘盂。

董嗣杲　生意堂三首
    画堂清傍水南桥，烟气如炊掩紫霄。
    十二阑干成独倚，橹声风隔大江遥。

董嗣杲　生意堂三首
    江天饶雾未能开，閒拉孤筇睨九垓。
    红日破阴晴色转，庐山如洗入堂来。

董嗣杲　生意堂三首
    絮花挼雪小桥寒，浑是苏堤柳下看。
    愁去不知春袖湿，晚风吹雨入阑干。

董嗣杲　胜景园
    名花袅袅草纖纖，台榭随幽邃胜添。
    十样结亭环水树，一碑述记卧风檐。
    梅关桥落停{槴邑换睘}钥，射圃楼空失垛帘。
    向日相传谁学吠，村庄毕竟出沽帘。

董嗣杲　石佛庵
    南峰云堕屋梁危，异迹曾遗广顺时。
    脚影行镌岩石涧，头陀老守草庵欹。
    几年香火传朝晚，万谷烟霞拥路岐。
    半掩风扉钟又响，风霜皴尽砌街碑。

董嗣杲　石函桥
    函开函闭管年丰，白傅能方夏禹功。
    湖石记埋泥藓里，斗门字蚀水花中。
    犁平阡陌犹春雨，船载笙歌自晚风。
    遍倚暮阑怀古往，月明无奈瀑声空。

董嗣杲　石榴花
    猩巾绉折亚枝红，独现精神万绿中。
    带种归来传博望，动人咏处想荆公。
    独风绛彩逃春艳，萦火朱房烁暑空。
    别有盆窠培埴异，深黄浅碧不相同。

董嗣杲　石笋峰
    异种休参玉版禅，崭然一角立层巅。
    远尖自抱云根壮，叠藓谁疑雨箨缠。
    梦里三生空过眼，胸中千亩谩流涎。
    此龙难入宁僧谱，出土摩霄是几年。

董嗣杲　石屋
    云梁烟栋翠嵚崯，五百痴人谩饰金。
    屋顶谁增华阁重，石头自拥白云深。
    钟声透谷泉分响，鬼力支空雨聚阴。
    无废无兴无启闭，老僧不动一心生。

董嗣杲　石竹花
    矮丛平翦海霞鲜，乱撒东风紫锦钱。
    露沈翠抽春节嫩，烟枰绣蹙绛绡圆。
    土阶晔晔摇芳泽，山舍英英吐秀妍。
    秋色易花谁得见，何时容得麝香眠。

董嗣杲　暑夜露饮
    夜步闲阶长，月出照独立。
    御暑借杯酌，便欲和月吸。
    野童笑不已，散发风露袭。
    浮生弹指顷，能几寻胜集。
    何当脱尘垢，江湖负蓑笠。
    心知临渊翁，岂在得鱼急。
    浩歌沧浪吟，续此思雅什。
    相从苦无人，眼睨星河湿。

董嗣杲　暑中访平山坦上人
    遥遥殊积入山心，勇涉湖西且解襟。
    当暑行松探古迹，追凉踏藓入晴林。
    信知净境无三伏，犹幸悭囊有几金。
    白酒青衣随所遇，此来只为此僧寻。

董嗣杲　暑中客怀
    飘蓬于此趣何迂，破却牢愁是酒壶。
    世上利名休羡有，胸中丘壑不应无。
    秋侵客鬓从添白，春满侯门亦谩朱。
    无地追凉身坐甑，藕花多处忆西湖。

董嗣杲　暑中宴张穆父第
    席地莫禁流汗体，阴阴竹树埋虚堂。
    夜分几传逡巡酒，暑甚一沃沆瀣浆。
    不听哀弦知兴逸，才舒清簟觉心凉。
    青瓜碧李凝冰齿，万萼南花吹湿香。

董嗣杲　水荭花
    问花忆别向秋江，清占花丛白鸟双。
    落日袅愁归钓岸，薰风吹艳入船窗。
    情迷洲渚根无蒂，名寄闾阎曲有腔。
    寒露拉摧浮脆尽，断矶绝岸出枯椿。

董嗣杲　水乐洞
    篵园裹寺接山椒，如此经营岂一朝。
    两洞倚云空锁钥，乱泉激雨想箫韶。
    树埋院落关门邃，石罨亭台栈路遥。
    白发聋僧扶旧额，金莲又长玉渊苗。

董嗣杲　水退小园散步时垂替感赋
    移来菊本已成丛，潦退园篱失笑空。
    梦蝶自应知境幻，问牛谁谓可年丰。
    渺茫天地浮秋水，寂压溪山截暮虹。
    蛩咽莫禁莎砌湿，万愁愁付酒杯中。

董嗣杲　水仙庙
    云翘雨佩有遗仙，香火宁随世代迁。
    庙始大同年纪著，额颁乾化敕碑镌。
    凤閒露辇荒瑶草，龙湿秋衣翦玉莲。
    隄上创新谁述记，却无门外一泓泉。

董嗣杲　水月园
    园门当路掩清华，乔木灵根裹翠霞。
    地拥楼台齐葛岭，天分香影傍林家。
    中兴勋将曾营业，外邸王孙且看花。
    月色水光三十里，何人来此泛仙槎。

董嗣杲　思归
    秋老江城起戌尘，山收西日掩云津。
    留连光景多无酒，挽仰风埃独有身。
    旷野雁填遗阵阔，虚沙船发落痕新。
    故园松菊犹三迳，梦过烟霞水石邻。

董嗣杲　思隐二首
    岌页愁城不可攻，三年心事入秋空。
    虚名已出诸公右，往事都归一笑中。
    植杖耘田思北墅，补炉煮药老西风。
    临归自照凉池影，不与初来面目同。

董嗣杲　思隐二首
    梦落家村野屋矶，欲治生事与心违。
    偃禾雨久溪声改，采菊人归鬓色非。
    灌圃肯差陈仲子，登山莫逊谢玄晖。
    从今举步防轻蹈，更演潛书急掩扉。

董嗣杲　四安乘舟上安吉州
    日出雪意消，云敛万山紫。
    水步发船人，相竞更填委。
    驰担苦多虞，买渡须谨始。
    向来受摧挫，至今失料理。
    溪南树阴开，沙上鸿声起。
    独行良辛苦，淹留叹行李。
    寘恨复怜生，归欤安坎止。
    奔程入湖城，渺茫东门水。

董嗣杲　四安舟上
    复添三叹处，回泊四安时。
    野市人言犷，官坊酒味醨。
    聚船要价重，涤釜待粮迟。
    客况那通遣，终身厌路岐。

董嗣杲　松花
    肪花簌簌缀茸茸，谁觌长生欲此逢。
    黄雪凝钗资雾滃，翠虬吐汞借雪封。
    酿浆可问通仙醉，捻饼须知渍蜜供。
    飘砌忍看僧扫去，异香蹑取茯苓踪。

董嗣杲　送矩上人
    单悬淮楚寺，裓染岁时尘。
    踏雪归何处，看云悟此身。
    三乘新见性，一钵晚随人。
    江北萧条甚，还期莫待春。

董嗣杲　送李制属入蜀
    君从甬水来，我弃西湖走。
    共入九江城，又客富池久。
    相照道义心，不数胶漆友。
    所嗟迹漂萍，每为世味诱。
    云何忽舍我，仓卒举别酒。
    风霜七千里，勇往胆如斗。
    遡流几换舟，大紧上峡口。
    谁谓此程迂，机会谅非偶。
    功名快着力，岂暇殢株守。
    西陲江山程，大阃人物薮。
    不日胆略舒，金印落吾手。
    此别不胜难，临别忍回首。
    继此旅中交，如君不复有。
    有笑凭江楼，折赠江头柳。

董嗣杲　送刘汉老过芜湖
    歌傅制锦久，乐得袖琴过。
    浙客量盐少，淮商贩药多。
    随灯游晚市，沽酒隔昏河。
    才见江豚起，东风又碧波。

董嗣杲　送刘统辖自黄冈归光州
    偃武身还老，还家计未非。
    贫依山寨住，喜访竹楼归。
    度陇书鸿少，翻场战马肥。
    月明羞北望，谁撷故园薇。

董嗣杲　送陆明府归嘉禾
    尘杂莫湔游宦非，端忧何暇寓琴徽。
    孝先便腹尚嘲懒，元亮折腰须问归。
    所惧弃官乡曲笑，不思献策庙堂稀。
    义和市尾渔舟聚，独乐披裘坐钓矶。

董嗣杲　送史制机之鄂州
    宿戌供王事，膏车趱客程。
    折荣湓浦柳，行色武昌城。
    借卬科边饷，巡江点骑兵。
    忧时心更切，满望邑尘清

董嗣杲　送徐性初归隆兴
    岁华须鬓里，行色水云中。
    南径寒花在，西山落叶空。
    别怜今夜酒，歌续古人风。
    归隐东湖上，忘机狎钓翁。

董嗣杲　送越人姚日章游淮
    气宇凌虹驾海长，薄游感慨旧封疆。
    家邻贺老千秋观，袖有曾公一瓣香。
    遍走江湖谙客况，快吟风雪过淮乡。
    井蛙我且安愚分，未卜何时共酒觞。

