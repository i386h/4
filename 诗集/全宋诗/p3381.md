<!-- { "loadSidebar": true } -->
    南薰解养秋风鹗，梦泽能生北海鱼。
    看上扶摇龙尾道，曼声传唱绕周庐。

项安世　十六弟生日
    一弦光上五云端，恰共乘弧势一般。
    畴苗熊罴和梦到，只今鵰鹗待秋抟。
    红榴色借丹枝重，碧藕香摇翠袖寒。
    堂上双亲虽白发，情怀偏向试闱欢。

项安世　十六弟生日
    艾花开过天中节，桂树飞来月上弦。
    唤起西堂春草思，吟成小雅杖华篇。
    庭闱心事关儿子，场屋声名有岁年。
    好把文章收富贵，却将功行作神仙。

项安世　十六夜州宅观月
    青天碧海桂光流，已是人间万古愁。
    野阔江深那向楚，霜深露冷更逢秋。
    此时此地俱清绝，无酒无诗得索休。
    太守尚嫌高兴少，卷云飞雨架层楼。

项安世　十七弟生朝
    至日阳生万事新，阿连于此庆生辰。
    一天云物皆和气，满市人家作贺宾。
    寿算暗随宫线长，科名行逐地雷伸。
    病夫已学陈根退，只愿庭前玉树春。

项安世　十七弟生日用其韵
    寿星合在角亢旁，为尔来临翼轸乡。
    日向绣床添永算，云纵书观发嘉祥。
    修程九万开荣路，曲礼三千阅寿觞。
    冬弟春兄同此日，天教鸿雁自成行。

项安世　十日发祁阳
    自矜重九苦吟处，写出浯溪真画图。
    安排秀句待石鼓，指点江神迎彩橹。
    小雨已休朝复作，寒流忽涨夜仍枯。
    篷声瑟瑟滩声滑，应伴先生著句无。

项安世　十日发祁阳
    蟋螭结蚓走长坡，百尽苍烟出女萝。
    削柿徵膏怜俗薄，和泥封痏谢官多。
    辉辉野日晞寒发，索索刚风起细哦。
    幸自本无饥渴虑，不知事此婆娑。

项安世　十五弟生日
    合宫雷雨下江城，重把贤书旧贡升。
    入月穿天搜伏兔，抟风系水化新鹏。
    当年吉梦浑身喜，今日成名望汝能。
    千岁灵龟须自养，朵颐无用酒如渑。

项安世　十五夜雪
    幸自封姨不敢嗔，放教月姊伴游人。
    不知滕六来奇许，忽与天官竞此辰。
    莲焰扑残惟种李，金波卷尽只铺银。
    玉皇应是怜尧父，不做无宵已四春。

项安世　十月初还潭州题王氏瑞竹图
    王君手持瑞竹图，要我作计仍自书。
    我书不悭诗亦易，政坐此君难位置。
    我欲摇毫写作双竹吟，却教数节一干非商参。
    我欲援琴抚作降竹曲，又见二妙同升异茕独。
    卜子夏，子可为我讴，
    一桴二米秬黍秋。清人一韔攒双矛，
    肥泉同本末异流。观射父，
    子可为我释。一少二多何卦策。
    以奇承耦震初爻，以耦承奇兑三索。
    我为二人书此言，请君持归君家看。
    展卷一问青琅玕，是易是诗然不然。

项安世　十月旦日上冢过渚宫避雨二首
    萦纡白道转城腰，寂寞垂杨倚画桡。
    独自練光亭上坐，净慈烟雨看长桥。

项安世　十月旦日上冢过渚宫避雨二首
    一机寒水小吴绫，数幅荒林老画屏。
    却恐秋光太憔悴，照天宫锦拒霜明。

项安世　石滑澾岭
    脚穿行到石滑澾，耳鸣听得提葫芦。
    乱山无数日欲落，一声美酒宽征夫。

项安世　石滑澾岭
    滑澾岭上十年前，黄泥白石故依然。
    旧时茅舍无寻处，一我能消几十年。

项安世　石塘
    市夹河漘好，桥当浦口雄。
    湿云低障日，斜雨急收风。
    石岸蜿蜒去，松江杳霭中。
    知几吾晚矣，惭汗过垂虹。

项安世　食角黍怀江陵
    经年不食三闾饵，一日相逢似故人。
    旋剥青菰香满手，试餐黄颗软粘唇。
    蔗浆下箸甘无敌，昌本浮杯小作巡。
    正是乡人行乐处，画旗鼍鼓隘江津。

项安世　士师诗
    画邱置学明如星，顽民殄戮何可矜。
    井田一变乡校废，斯民何往非干刑。
    三复名言子曾子，不独阳肤当守此。
    未经师傅儿犹痴，尽在哀矜君勿喜。

项安世　试学士院闻大贺过重华宫
    君王凤辇过龙楼，清晓都门积雨收。
    泪落三朝馀父老，春生簇仗万貔{左豸右林}。
    群公就曰丹衷罄，索虏闻风逆胆羞。
    湖海小臣心未已，便陈千虑向鳌头。

项安世　守岁
    人情怜旧复怜新，扰扰通宵杂笑嚬。
    炷蜡煎膏留漏箭，卖椒沽酒辨厨珍。
    一声竹里千家晓，百和香中九陌春。
    莫道病夫无节序，明朝清镜满梳银。

项安世　守岁
    大家投辖驻年先，共判今宵一醉长。
    不管栖禽惊列炬，且倾浮蚁尽馀觞。
    茶馗已作当关面，花柳谁知惜别肠。
    看取平生双鬓发，也随新岁著新霜。

项安世　寿母生朝
    油可会散恰盈旬，春水痕生又浃辰。
    堂上画图星欲动，夜来银烛火犹新。
    江汀花草香风满，儿女孙曾乐事频。
    海燕长随生日到，是渠三岛十洲人。

项安世　寿母生朝四首
    堂成初见画檐新，碧瓦翚飞上彩云。
    三尺宝台蒙锦帕，白狻猊顶翠氤氲。

项安世　寿母生朝四首
    荪襦兰佩拥萱阶，绿发朱颜照酒杯。
    九十九洲春色里，老人星动寿筵开。

项安世　寿母生朝四首
    良辰好景占年年，画烛浓香醉玉船。
    天下月圆三夜后，人间春到万花边。

项安世　寿母生朝四首
    儿孙遥指菊花辰，自讼庵中庆诞人。
    也向此旬同此日，八千秋对八千春。

项安世　寿邱安抚二首
    湖上高荷五月凉，云间三五桂华香。
    蒲葵影里民无暑，飞镜光中吏有霜。
    日近天申才半浃，阳居大夏恰中央。
    定扶真主开炎运，雪耻归来报上皇。

项安世　寿邱安抚二首
    当年诏使再来时，物色依人喜可知。
    萱麝半黄宜寿母，箨龙新绿见孙枝。
    清香画戟沈沈处，永日薰风细细吹。
    阁上南山青不尽，一杯相属寿无期。

项安世　寿王尚书二首
    前年革履下星辰，那料如今更有春。
    几为拜雩成俯膝，可辞持酒劳燋脣。
    田家有喜新收麦，老子无何忽念专。
    欲去强留天意切，玉堂清夜出丝纶。

项安世　寿王尚书二首
    去年曾赋泰山高，祗识君侯一味豪。
    稍稍近能窥雾豹，堂堂元不挂秋毫。
    直将空洞容君辈，从使参军似马曹。
    此世此途荆棘久，借公馀勇为除薅。

项安世　书怀
    君如快马捷先鸣，上便追风不计程。
    杨监西江推格律，陆郎东流服才情。
    栽培花木心无事，弹压湖山句有声。
    如许清名刚不惜，苦来蛮角建愁城。

项安世　叔父生日
    新年一百二十日，此酒年年须共斟。
    竹岭松溪仙派远，龙山梦泽寿乡深。
    戎葵百段缠头锦，卢橘千丸买酒金。
    造物商量供酒费，怕教一事恼闲心。

项安世　叔父生日
    黄尘赤日万家团，中有金茎露一盘。
    酒气薰天心独醒，市声摇屋鼻方鼾。
    长生只用仁为药，至乐惟将静作欢。
    嘉庆堂前齐指处，鬓毛如雪脸如丹。

项安世　叔父生日
    一年生日最佳时，三老团栾总秀眉。
    北榭空明新眼界，东床消息称心期。
    竹林风景长宜酒，椒颂年华剩索诗。
    试拂两弦听细摘，曲中元是閟宫词。

项安世　叔父生日
    蓂花秃尽大椿生，月色昏时寿宿明。
    眼见扶疏都变密，气钟和淑更能清。
    弟兄相对谈前事，门户如今尽慰情。
    除却偷闲无善颂，暮年多暇即为荣。

项安世　暑雨
    屋下黄流可榜舟，屋头青瓦更鸣沟。
    江吞平野鱼龙乐，雨闭深林鸟雀愁。
    云气守闾围溽暑，水风排闼荐凉秋。
    小窗一梦平生足，闲著渔蓑伴白鸥。

项安世　水宿
    水纳乾坤净，窗通左右凉。
    船门如引索，直面看波光。

项安世　水图诗寿王丞相
    水于天地间，体物而不倚。
    其数为天一，众有之所始。
    其辰为壬癸，重任之所揆。
    其德为智端，非非而是是。
    其声为羽音，宇覆而物止。
    精为九霄月，脉为百川水。
    上为云千峰，下为雾五里。
    春雨散膏腴，秋霜敛华靡。
    露滋夏畦活，雪唤冬麦起。
    五行虽异生，宰割田一轨。
    火蒸妃合卺，金铸母生子。
    凿土得乱泉，斲木出脂髓。
    瀑垂石山巅，汞出砂坑里。
    盛德其神乎，有生皆具此。
    虽然此其源，万变难比拟。
    盍往观其流，庶几有穷已。
    前稽夏书意，后考周雅旨。
    河为中国经，江作南邦纪。
    济溢陶邱阴，汉合武昌涘。
    桐柏瀎灵源，鸟鼠导幽趾。
    弱水沈一毛，泾泥灌水埤。
    八水壮函秦，三川贯熊耳。
    汾潞表参墟，睢漳雄楚芈。
    洞庭汨南放，彭蠡浩东迤。
    震泽古垂声，巢湖晚呈诡。
    东南有巨海，万派所奔委。
    有海无乾坤，朝昏浸渊爏。
    或云尾闾泄，难测大荒理。
    源流皆莫究，却立但瞪视。
    小人竟何如，但识农圃技。
    蓄为陂与塘，凿为沼与沚。
    大者川浍储，小者沟洫偫。
    蔬畦行溉泽，花径分汛洒。
    麦畴散馀润，稻犬入清瀰。
    掘井资釜鬵，渔溪得鲂鲤。
    暑饮救行暍，舟泛苏{左足右斤}履。
    温瘳病夫痬，寒漱居士齿。
    追惟平生事，日用无不以。
    誓言报之德，反复谋诸已。
    嗟叹之不足，咏歌聊复尔。
    形容万分一，赖有真画史。
    淋漓元气湿，浩荡入神鬼。
    朝瞻首九顿，暮拜膝再跪。
    置之茅檐中，惊嚇走童稚。
