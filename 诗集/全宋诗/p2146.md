<!-- { "loadSidebar": true } -->
    年老逢春兴未收，愿春慈造少迟留。
    既称好事愁花老，须与多情秉烛游。
    酒里功劳闲汗马，诗中罪过静风流。
    东君不奈人嘲戏，僝僽花枝恶未休。

邵雍　年老逢春十三首
    年老逢春莫惜狂，惜狂无那兴难当。
    园林恰到恶明媚，风雨便多闲中伤。
    花等半开宜速赏，酒闻才熟便先尝。
    大都美物天长惜，非是吾侪曲主张。

邵雍　年老逢春十三首
    年老逢春春不任，不任缘被老来侵。
    一身老去恶足惜，满眼春归何处寻。
    红日坠时风更急，落花流处水仍深。
    流莺不悟芳菲歇，犹向枝头送好音。

邵雍　年老逢春十三首
    年老逢春认破春，破春不用苦伤神。
    身心自有安存地，草木焉能媚惑人。
    此日荣为佗日瘁，今年陈是去年新。
    世间忧喜常相逐，多少酒能平得君。

邵雍　年老吟
    岁华头上不能惊，唯有交亲眼更明。
    皓皓月常因坐看，深深酒不为愁倾。
    苟於心上无先觉，却似人间小后生。
    欲约何人为伴侣，江湖泛去一舟轻。

邵雍　弄笔
    行年五十二，老去复何忧。
    事贵照至底，话难言到头。
    上有明天子，下有贤诸侯。
    饮食高眠外，自馀无所求。

邵雍　弄笔吟
    人生所贵有精神，既有精神却不纯。
    弄假像真终是假，将勤补拙总输勤。
    因饥得饱饱犹病，为病求安安未真。
    人误圣人人不少，圣人无误世间人。

邵雍　女几祠
    西南有高山，山有杳冥间。
    神仙不可见，满目空云烟。
    千年女几祠，门临洛水边。
    但闻霓裳曲，世人犹或传。

邵雍　偶得吟
    日为万象精，人为万物灵。
    万象与万物，由天然后生。
    言由人而信，月由日而明。
    由人与由日，何尝不太平。

邵雍　偶得吟
    人间事有难区处，人间事有难安堵。
    有一丈夫不知名，静中只见闲挥麈。

邵雍　偶得吟
    壮岁若奔驰，随分受官职。
    所得唯锱铢，所丧无纪极。
    今日度一朝，明日过一夕。
    不免如路人，区区被劳役。

邵雍　偶得吟
    相去一毛间，千山复万山。
    虽能忘寝食，未肯去机关。
    不是责人备，奈何开口难。
    天心况非远，既远遂无还。

邵雍　偶得吟
    集大成人不肯模，却行何异弃金车。
    便言天下无难事，岂信人间有丈夫。
    天意须时为善计，人情安处是良图。
    天人之际只些子，过此还同隔五湖。

邵雍　偶得吟
    蛙蜢泥中走，凤凰云外飞。
    云泥相去远，自是难相知。

邵雍　偶得吟
    林间无事可装怀，昼睡功劳酒一杯。
    残梦不能全省记，半随风雨过东街。

邵雍　偶得吟
    皋陶遇舜，伊尹逢汤。
    武丁得傅，文王获姜。
    齐知管种，汉识张良。
    诸葛开蜀，玄龄启唐。

邵雍　偶见吟
    富贵多傲人，人情有时移。
    道德不傲人，人情久益归。
    道德有常理，富贵无定期。
    蒿莱霜至萎，松柏雪更滋。

邵雍　偶见吟
    世上多附炎，炎歇人自去。
    君子善处约，约久情自固。
    炎歇势不回，情固人不去。
    路人或如亲，亲人却如路。

邵雍　偶见吟
    心迹贵相亲，相亲善恶分。
    世间须有物，天下岂无人。
    既见薰蕕臭，当思玉石焚。
    如何得时态，长似洛阳春。

邵雍　偶书
    纷纷议论出多门，安得真儒号缙绅。
    名教一宗长有主，中原万里岂无人。
    皇王旁伯时虽异，礼不诗书道自新。
    观古事多今可见，不知何者谓经纶。

邵雍　偶书
    天生万物，各遂其一。
    唯人最灵，万物能并。
    芝兰芬芳，麒麟凤凰。
    此类之人，鲜有不臧。
    狼毒治葛，枭鸩蛇蝎。
    此类之人，鲜有不孽。
    臧唯思安，孽唯思残。
    日夜无息，相代于前。
    天无私覆，地无私载。
    俱能含养，始知广大。

邵雍　偶书
    堪笑又堪嗟，人生果若何。
    宜将万端事，都入一声歌。
    世态逾翻掌，年光剧逝波。
    静中真气味，所得不胜多。

邵雍　偶书
    美食无使餍，餍则不能受。
    善人无使倦，倦则不能久。
    官小拜人喜，官高拜人耻。
    官职自外来，中心何若此。

邵雍　偶书
    才高命寡，耻居人下。
    若不固穷，非知道者。

邵雍　偶书
    贤德之人，所居之处。
    如芝如兰，使人爱慕。
    凶恶之人，所居之处。
    如虎如狼，使人怕怖。

邵雍　偶书
    妻强夫殃，奴强主殃，
    臣强君殃。尾大于身，
    不坚于霜。辩之不早，
    国破家亡。

邵雍　偶书吟
    风林无静柯，风池无静波。
    林池既不静，禽鱼尝如何。

邵雍　盆池
    三五小圆荷，盆容水不多。
    难非大薮泽，亦有小风波。
    粗起江湖趣，殊无鸳鹭过。
    幽人兴难遏，时绕醉吟哦。

邵雍　盆池吟
    有客无知，唯知不为。
    不为无他，唯求不欺。
    我有人是，人无我非。
    因开瓮牖，遂鉴盆池。
    都邑地贵，江湖景奇。
    能游泽国，不下堂基。
    帘外青草，轩前黄陂。
    壶中月落，鉴里云飞。
    既有荷芰，岂无{上艹下凫}茨。
    既有蝌蚪，岂无蛟螭。
    亦或清浅，亦或渺瀰。
    亦或渌净，亦或涟漪。
    风起蘯藻，凉生袖衣。
    林守何在，范蠡何归。
    密雪霏霏，轻冰披披。
    垂柳依依，细雨微微。
    可以观止，可以忘机。
    可以照物，可以看时。
    不乐乎我，更乐乎谁。
    吾于是日，再见伏羲。

邵雍　剅高吟
    谁将酷烈千般毒，变作恩光一派深。
    惆怅先民不复见，更剅高处尽沉吟。

邵雍　破釜
    有一破釜多故旧，掉向空房不照顾。
    上面{左土右孛}土尘埃生。两璺到耳连底透。
    叫得将来锢露人，拈得与他交觑部。
    羊皮鞴袋扇风急，旋去炉上炼金汗。
    烹向破釜竅眼中，锢露骨还如旧日。
    釜有□□人有病，人病还同斧有紊。
    破釜锢露上依然。人□□□枉丧命。

邵雍　曝书吟
    虫蠹书害少，人蠹书害多。
    虫蠹曝已去，人蠹当如何。

邵雍　七国
    七国纵横事可明，苏张得路信非平。
    当初天下如何尔，市井之人为正卿。

邵雍　七日逆洛夜宿延秋庄上
    八月延秋禾熟天，农家富贵在丰年。
    一箪鸡黍一瓢酒，谁羡王公食万钱。

邵雍　齐郑吟
    子产何尝辞郑小，晏婴殊不愿齐衰。
    二贤生若得其地，才业当为王者师。
    
    【卷08】

邵雍　乞笛竹
    洛人好种花，唯我好种竹。
    所好虽不同，其心亦自足。
    花止十日红，竹能经岁绿。
    俱沾雨露恩，独无霜雪辱。

邵雍　乞笛竹栽於李少保宅
    浪种闲花占地生，未尝容易暂留情。
    奈何苦爱凌霜节，况是犹存缕管名。
    待凤至时当有实，学龙吟处岂无声。
    幽人愿乞数枝种，得自君家又更荣。

邵雍　乾坤吟
    用九见群龙，首能出庶物。
    用六利永贞，因乾以为利。
    四象以九成，遂为三十六。
    四象以六成，遂成二十四。
    如何九与六，能尽人间事。

邵雍　乾坤吟
    意亦心所至，言须耳所闻。
    谁云天地外，别有好乾坤。

邵雍　乾坤吟
    道不远于人，乾坤只在身。
    谁能天地外，别去覔乾坤。

邵雍　潜机吟
    世事观开日，人情看破时。
    一身都是我，瘦了又还肥。
    货聚知朋聚，财离亲戚离。
    目前常见此，焉得不潜机。

邵雍　秦川吟二首
    当时马上过秦川，倐忽于今二十年。
    因见夫君话家住，依稀记得旧风烟。

邵雍　秦川吟二首
    秦川两汉帝王区，今日关东作帝都。
    多少圣贤存旧史，夕阳唯只见荒芜。

邵雍　秦和十月二十四日初见雪呈相国元老
    壬子初逢雪，未多仍却晴。
    人间都变白，林下不胜清。
    寒士痛遭恐，穷民恶看惊。
    杯觞限新法，何故便能倾。

邵雍　清风长吟
    宇宙中和气，清泠无比方。
    与时蠲疾病，为岁造丰穰。
    起自青苹末，来从翠树傍。
    得逢明月夜，便入故人乡。
    密叶摇重幄，殷花舞靓妆。
    两三声逈笛，千万缕垂阳。
    细度丝桐韵，深传兰蕙香。
    楼台临远水，轩槛近修篁。
    盛夏驱烦暑，初晴送晚凉。
    轻披绿荷芰，缓透薄衣裳。
    浪走翻翩袂，波生潋滟觞。
    闲愁难著莫，幽思易飞扬。
    快若乘天马，醒如沃蔗浆。
    面前游阆苑，坐上泛潇湘。
    不可将钱买，焉能用斗理。
    依冯全藉德，收贮岂须仓。
    无患兼并取，宁忧寇盗攘。
    以兹为乐事，未始有忧伤。

邵雍　清风短吟
    清风兴况未全衰，岂谓天心便弃遗。
    长具斋庄缘读易，每惭疏散为吟诗。
    人间好景皆输眼，世上闲愁不到眉。
    生长太平无事日，又还身老太平时。

邵雍　清和吟
    清而不和，隘而多鄙。
    和而不清，慢而鲜礼。
    既和且清，义无定体。
    时行则行，时止则止。

邵雍　清夜吟
