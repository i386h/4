<!-- { "loadSidebar": true } -->
    乱山千叠为先驱。洞天迎目深且窈，
    满耳天风吹步虚。巑兽石，
    错虬松，黛岚终日下天风。
    杖藜携我恣遥望，缥缈霓裳飞碧空。
    金带重，紫袍宽，
    到头不似羽衣间。君王若许供香火，
    神武门前早挂冠。

李荣　句
    国人久倚东园望，拟篵沙堤到广陵。

李如箎　句
    缫车篱落桑阴尽，土鼓乡亭稻叶青。

李儒用　登中梁山
    浩荡秋风使节归，南山重与北山违。
    自来人物瞻乌帽，更共宾僚款绿衣。
    秦地关河才咫尺，汉都风景尚依稀。
    壶浆迎处多遗老，绝叹登坛往事非。

李儒用　登中梁山
    路入梁州如砥平，登高远目更增明。
    霜清木落千山瘦，潦尽江空一水横。
    岁稳未宽忧国志，时危转切望乡情。
    英雄千载与王地，孺子堪怜此曳兵。

李芮　直钓岩
    无械仙翁去，岩垂直钓名。
    重开茅苇塞，仰见斗山明。
    便觉天光近，从教俗眼惊。
    登临试一览，心目得双清。

李若川　蚕妇词
    舍前舍后桑成林，锄垦不放青草侵。
    东风满条新叶大，村家爱此轻黄金。
    日暖春蚕大眠起，戢戢盈箱齐若指。
    看蚕新妇夜不眠，蚕老登山满家喜。
    阿姑嗔办缲车迟，小姑已催修织机。
    杀鸡沽酒赛神福，今岁不怕寒无衣。

李若川　村社歌
    清晓冬冬鸣杜鼓，前村后村走儿女。
    田家醵钱共赛神，谢神时晴复时雨。
    案有肴酒炉有香，老巫祷祝躬案傍。
    愿得年年被神福，秋宜稻谷春宜桑。
    人淳礼简酒无数，歌笑喧阗日将暮。
    田翁敧侧醉归来，山头明月山前路。

李若川　独酌
    兀坐起往念，新愁忽来侵。
    郁郁不自恰，开尊独盈斟。
    举杯对孤影，浩荡生幽襟。
    百虑遂消散，无复索我心。
    修篁尔何情，风中来清音。
    不觉日已晏，四面山沈沈。
    超遥醉中适，颓然忘古今。
    染翰记所寓，音属自成吟。

李若川　理舟
    为客始逾月，迢迢若经年。
    昼永空馆寂，古木参云烟。
    我生闻道浅，未能超世缘。
    念此方寸地，忧来相萦缠。
    今晨动幽兴，沙岸泊归船。
    岸远望不远，归思随长川。

李若川　三韵杂咏七首
    础润湿欲雨，月晕知有风。
    大哉天地理，机熟潜可通。
    念彼在世人，心隐无由穷。

李若川　三韵杂咏七首
    斯人异好恶，是非汩真情。
    鹅有翅莫飞，蛇无足能行。
    世事亦如此，未可一概评。

李若川　三韵杂咏七首
    足随意以行，目惟心所视。
    若必待使之，动行即相戾。
    是故造自然，斯为理之至。

李若川　三韵杂咏七首
    鹭白固匪珍，邪墨亦非贵。
    使其色相反，人皆竞称瑞。
    世情惟尚奇，在理则为蔽。

李若川　三韵杂咏七首
    足安咫尺地，临险生忧危。
    世故日纷扰，逐物心难持。
    心定境亦定，祸福安能移。

李若川　三韵杂咏七首
    一气有清浊，二仪成覆载。
    鱼鸟各飞潜，草木异荣败。
    不齐乃至齐，造化所以大。

李若川　三韵杂咏七首
    瞽者不视色，聋者不听声。
    观其动作间，视听由心生。
    一心苟有蔽，耳目绝聪明。

李若川　途中阻雨
    高云无急雨，飞洒如丝轻。
    幽人动羁思，冒雨登归程。
    风来晓烟乱，云破春山明。
    眷言憩荒馆，我怀有余情。
    壶中载浊酒，饮罢还自倾。
    酒尽兴不尽，关关山鸟鸣。

李若川　夜泊富阳
    弭节富春岸，江潮侵夜生。
    扁舟人未寐，风动菰蒲声。
    群物渐以息，客怀有余情。
    开篷坐深夜，月在云间明。
    远眺江水阔，仰视天河横。
    念此复何极，旷然千古情。
    恨阻心中侣，浊醪相与倾。

李若谷　寄嵩岳吉上人
    结庵嵩少深，高道恐难偏。
    苦海好求宝，天花莫著身。
    一心俱已了，五字更应新。
    谁谓孤云迹，名曾达紫宸。

李若谷　题方干旧隐
    世占桐江籍，君真处士家。
    风骚传旨趣，林{左木右餬}是生涯。
    垂钓严滩近，求名帝里赊。
    扁舟我相访，远岸日初斜。

李若谷　题方干旧隐
    奇峰重复叠，宅在翠屏间。
    僧到偏怜静，云留自共闲。
    岩前樵径接，门外钓舟还。
    老约为邻并，须求一亩山。

李若水　百井寨次高子文留题原韵
    破篱残屋是谁家，一片斜阳万点鸦。
    驻马冈头无处问，漙漙清露湿黄花。

李若水　别向德深
    岁晚霜风劲，束装千里行。
    别离交义重，老大宦情轻。
    歧路共人远，关山空月明。
    旗亭有濁酒，挥泪与君倾。

李若水　博士举陈东秀才雪诗云已成堆积势应费扫除功句甚佳惜不见其全数日
    寒意连朝进，祥霙万里通。
    洁身原的道，润物又成功。
    余霭犹吞日，狂飙漫走空。
    田公钩膝语，贫里幸年丰。

李若水　捕盗偶成
    去年宋江起山东，白昼横戈犯城郭。
    杀人纷纷翦草如，九重闻之惨不乐。
    大书黄纸飞敕来，三十六人同拜爵。
    狞卒肥骖意气骄，士女骈观犹骇愕。
    今年杨江起河北，战阵规绳视前作。
    嗷嗷赤子阴有言，又愿官家早招却。
    我闻官职要与贤，辄啗此曹无乃错。
    招降况亦非上策，政诱潜凶嗣为虐。
    不如下诏省科繇，彼自归来守条约。
    小臣无路扪高天，安得狂词裨庙路。

李若水　春日郊外
    毵毵官柳绿藏鸦，傍郭人烟三五家。
    见说今年寒食好，踏青归路看梨花。

李若水　春日郊外
    谁家临水亚朱扉，楼外风闲柳线垂。
    昨夜濛濛春雨小，杏花开到背阴枝。

李若水　春日途中
    诗书学郎风骚客，奚奴控马黄尘陌。
    颓阳半岭促归鸦，断云无意横山碧。
    树头白塔孤城小，东风几度行人老。
    夹路桃花春雨余，落红万点无人扫。

李若水　春日途中
    一川晴日破春容，柳絮桃红赴望中。
    莫喜芳辰又来到，少年能耐几东风。

李若水　次颜博士游紫罗洞五首
    爱君秀句轻封侯，恨不捧杖从君游。
    高人岂合世间著，紫罗洞边能少留。
    我今痴坐数椽底，饱阅炎凉只如此。
    何当一叶弄云涛，鸥鸟请盟波影里。
    颜郎才思天下无，亦与我辈同朝晡。
    故乡萧疏不堪说，秋风落日号群狐。
    百年駸駸行且乐，不必华堂围绣幕。
    烂醉出门霜月孤，荷锸休随任填壑。

李若水　次颜博士游紫罗洞五首
    长藤呵路多公侯，我辈不应来宦游。
    平生游涎向云水，此心已往形独留。
    黄沙霏霏乌帽底，三载长安饱尝此。
    何如闲把一茎丝，坐钓澄江月明里。
    採芝仙人今岂无，踏遍山腰日已晡。
    白云可衣兰可佩，御寒不必思丰狐。
    人生此段差可乐，风御径须游六幕。
    夜深何处凤箫声，留得余音传万壑。

李若水　次颜博士游紫罗洞五首
    休著青衫谒五侯，径觅拄杖山中游。
    故山别来鬓毛秃，一饱累人成久留。
    碧嶂巉巉云影底，傥得破茅甘老此。
    孤猿野鹤旧时声，却到主人清梦里。
    囊中试检一钱无，但吟秀句忘朝晡。
    子夜沈沈瓮无蚁，秋风策策裘非狐。
    得遂清闲贫亦乐，矫首飞鸿度天幕。
    隔溪应复有幽人，踏月相从啸林壑。

李若水　次颜博士游紫罗洞五首
    自怜无骨可封侯，漫来学省陪英游。
    逸兴未忘河朔饮，羁踪已分周南留。
    久负云山竟缘底，百指饥寒良坐此。
    鬓毛苍苍已难拣，何时却到云山里。
    休问归囊金有无，采芝酌水延朝晡。
    未要学仙跨威凤，况有作诗嘲训狐。
    藜杖芒鞋乐复乐，老藤悬花当罗幕。
    月明须上最高峰，横竹一声秋万壑。

李若水　次颜博士游紫罗洞五首
    金印如斗封王侯，何如烂漫江南游。
    山能不老阅今古，云自无心忘去留。
    我似孤松蟠涧底，斤斧之余流落此。
    轻便却羡无根蓬，随风直上青霄里。
    壶中变态何所无，色色略同朝与晡。
    千里飞蝇政缘骥，百兽畏虎元非狐。
    置是休论且行乐，明月张灯天展幕。
    更持北斗{左奭右斗}酒泉，浇我胸中万邱壑。

李若水　次友人韵题墨梅
    南枝春色弄微温，记得清香扑酒樽。
    今日相逢隔烟雾，扬州残梦足销魂。

李若水　次友人韵题墨梅
    长爱孤标似君子，不禁横竹巧挤排。
    短幅离离乃遗像，至今寒蝶误飞来。

李若水　次韵高子文
    归计茫然殊未涯，倦游日久似无家。
    十年灯火有何效，赢得眼前生眩花。

李若水　次韵高子文村居
    幽人厌城市，结屋近松萝。
    一笛秋风急，千岩晚照多。
    竹根邻叟醉，牛背牧儿歌。
    笑杀青云友，朝绅换短蓑。

李若水　次韵高子文留别
    之子欲西笑，我怀难具陈。
    从来妙风雅，此去脱埃尘。
    拟倩杯中物，暂留灯下人。
    可堪分手处，月色半林新。

李若水　次韵高子文秋尽怀归
    把酒送秋去，此怀难具陈。
    十年江海梦，一几簿书尘。
    自叹栖栖者，谁怜落落人。
    渊明归思切，篱菊带霜新。

李若水　次韵高子文途中见寄
    人生半在客途中，休著狂踪比断蓬。
    别后梦烦庄叟蝶，迩来书误子卿鸿。
