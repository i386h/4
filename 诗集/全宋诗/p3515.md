<!-- { "loadSidebar": true } -->
杨简　游乐平明岩
    西风吹作明岩去，石屋高虚滴如乳。
    是谁不是洞中仙，无人自信吾为生。

杨简　赠野牛
    曾将大手挽恒河，引得龙来地起波。
    何待砚池藏滴水，工夫元不费揩磨。

杨简　张时可惠示甲乙藁
    凌晨带月上竹舆，荷君封送两卷书。
    朦胧未省何文字，中道晓色来徐徐。
    乃是约斋甲乙藁，惊喜遽读味新好。
    一篇一篇奇益奇，閒姿雅态云生岛。
    石泉竹月风萧萧，斗牛剑气秋空高。
    意度横出不可速，洒洒落落真诗豪。
    殷勤厚意何以报，熟复谨藏永为好。
    大雅不作继者谁，恐非少陵所可到。
    君心自是思无邪，何假于中植奇葩。
    男儿要当追配古圣贤，岂能更与凡卉争百华。

杨绛　垂虹亭
    垂虹临绝景，仙隐寄人间。
    远水吞平野，归云补断山。
    空明宽眼界，秀迥破天悭。
    深羡鸱夷子，扁舟竟不还。

杨绛　刘敬子心所题桂林栖霞洞诗见寄梦想之余次韵奉酬
    从教扰扰校亏成，且可蘧蘧了死生。
    八极神游应有分，几时杖屦得同行。

杨醮　博雅堂
    博雅堂中聚古书，蓬莱阁上接仙居。
    江山风物元依旧，老子重来独不如。

杨介　环翠轩
    一上十馀里，携筇始可寻。
    山形三面合，林影四边深。
    壁暗苔争长，阶荒草乱侵。
    凭高独览处，烟霭满衣襟。

杨介如　句
    酒量吞海，诗肩夜耸山。

杨筠　题石藤二夫人庙
    古藤阴锁石粼粼，死骨犹香庙像新。
    世上男儿轻失节，何颜祠下拜夫人。

杨筠　题水弄山
    曲曲溪流叠叠山，稻塍高下路回环。
    晓暾初射林霏落，一道炊烟紫翠间。

杨郡守　题涪州石鱼
    邀客西津上，观鱼出水初。
    长江多巨石，此地近仙居。
    所记皆名笔，为祥旧□书。
    丰年知有验，遗秉利将舒。
    戏草春波静，双鳞乐意徐。
    不才叨郡寄，燕喜愧萧疏。

杨凯　梅林分韵得今字
    兰亭久陈迹，修竹空自阴。
    龙山亦凄凉，鲜花谁与簪。
    英游旷千载，盛事新梅林。
    四海冯黎州，未妨铁石心。
    提携到诸子，遍赏江之浔。
    亭亭姑射仙，玉立何森森。
    谢氏六君子，对饮香满襟。
    西郊访老友，奇怪尤可钦。
    宛然如先生，高臣岁月侵。
    从兹饱薰风，佳实共鼎鬵。
    正味悦天下，妙用无古今。
    去去好着鞭，江南春已深。

杨侃　送陈尧叟
    马困炎天蛮岭路，棹冲秋雾瘴江流。
    辛勤为国亲求病，百越中无不治州。

杨侃　送梵才上人归天台
    忽忆幽栖地，千峰秀海濆。
    归心挂飞瀑，高迹指浮云。
    尘世宜深遯，诗名畏远闻。
    犹嗟石桥畔，凡圣路岐分。

杨侃　游龙瑞观
    泛舟秋水一湖平，入观松风数里清。
    丹井有泉仙迹在，玉书藏穴禹功成。
    步虚夜月千峰静，投简春霖万壑盈。
    述记贺知章手笔，题诗元相国声名。
    结庐野客前豩住，采术幽人绝顶行。
    杉桧影侵山殿冷，星辰光逼醮坛明。
    降仙台畔看云过，射的潭边听鹤鸣。
    樵客多闻逢异事，洞天都不远重城。
    林閒窗户尘难到，衣上烟岚暮自生。
    不待照湖天子赐。欲将长往换浮荣。

杨侃　游梅山寺
    出郭尘路断，登舟鹫岭通。
    楼台花屿上，钟梵水天中。
    石磴班春藓，松门韵晚风。
    蒪丝惹轻楫，云锦散遥空。
    竹迳连茶坞，山亭对药丛。
    却输湖畔叟，朝夕访支公。

杨珂　夜泛西湖
    明月欺人醉不知，夜深偷入读书帏。
    好将松户牢关锁，留此清光莫放归。

杨可弼　游青城山
    我笑羊叔子，岘首矜一生。
    又怪谢阿客，伐山觅峥嵘。
    岂如铜梁守，出门便赤城。

杨克让　依韵攀和通判员外题金观之作
    冲虚脱屣世绵绵，胜地人来尚凛然。
    不见彩云迎皓鹤，空留怪石漱清泉。
    侵阶蔓草迷香迳，偃盖寒松杂暮烟。
    静化信从无妄得，堪思汉武亦神仙。

杨黎州　句
    远别苦惊云聚散，相逢多悟月盈专。

杨黎州　句
    一斑早寄湘川竹，万点空遗岘首碑。

杨黎州　句
    天上义轮都易识，人间尧历自难逢。

杨黎州　句
    山川百兹国，雨露九天书。

杨黎州　句
    若非琥休为枕，不是琉璃莫作屏。

杨黎州　句
    人归汉后黄金屋，燕在虎家白玉堂。

杨黎州　句
    胡越自为迢遞国，参商元是别离星。

杨黎州　句
    刚肠欺竹叶，衰发怯芳花。

杨黎州　句
    部中车雨春无润，天上星郎夜损光。

杨良臣　碧沼寺
    薄踪飘梗寄禅扃，偶到山间万虑清。
    方愧轩裳奔走役，忍闻猿鹤怨啼声。
    世情肯顾青衫老，公道惟均白发生。
    事业不须频览镜，幻身堪比羽毛轻。

杨林　句
    旧游如梦苦伤神。

杨迈　游九锁
    寻幽向何处，大涤山水好。
    九峰拔奇秀，下有松石老。
    白云和红叶，满径无人扫。
    振衣长风生，一笑登木杪。

杨梦信　乡禅嵩老集古人佳句成诗编成巨帙以示余钦不足辄赋二绝率然悚仄
    胸中历历古人诗，妙用纵横自一机。
    管得杜韩惊且泣，斓斑要作百家衣。
    学诗元不离参禅，万象森罗总现前。
    触著见成佳句子，随机饤饾便天然。

杨昮　题惠山泉
    世治山藏锡，山灵地溢泉。
    石饴寒不减，水液暑常蠲。
    荐茗能全味，援琴欲绝弦。
    谁言到池尽，馀响更潺湲。

杨模　润州
    帆樯共天远，楼观与云平。
    山阅三分国，江横十万兵。

杨蟠　白沙泉
    不见泉来穴，沙来落细声。
    夜高寒月漾，银汉太分明。

杨蟠　白云峰
    万顷田间雨，多从顶上生。
    野人犹不足，常拟凿为平。

杨蟠　白云岭
    白云出山去，摇曳或西东。
    人住白云下，安然心已空。

杨蟠　柏堂
    零落雪霜后，犹含千载春。
    一株化为石，谁是种时人。

杨蟠　保叔塔
    寂寥千古事，今日有谁登。
    落日云间合，空中露几层。

杨蟠　北高峰
    杳杳孤峰上，寒阴带远城。
    不知山下雨，奎斗自分明。

杨蟠　辟支塔
    佛心随处见，层出更分明。
    不用催灯火，天高月白生。

杨蟠　沧浪阁
    萍实只好斗，练江都熨开。
    水清当自鉴，无为濯缨来。

杨蟠　长桥
    皎皎冰壶里，天寒六月风。
    水仙来往处，三岛忽相通。

杨蟠　巢居阁
    昔日巢居客，今为天上仙。
    文章流海内，几杖葬山前。

杨蟠　朝宗门
    百尺楼高四望中，云深一雁度长空。
    人间砧杵催寒事，郭外箫笙逐土风。
    天带江山元自好，地流河汉忽相通。
    丹心直北看飞雪，往往随花入帝宫。

杨蟠　澄江门
    独上高楼望海门，青山几点送归船。
    寒光淡淡浮红日，晓色冥冥散白烟。
    浦外落霞争倦烧，池中流水自鸣弦。
    扶栏下见蓬莱影，一半仙魂在月边。

杨蟠　澄江亭
    万里松州对海门，苍亭缥缈出飞堂。
    东浮不碍三江下，北转无声百谷滨。
    月静秋纹收白縠，天横暮色变黄银。
    风流小谢千年外，解咏消愁更有人。

杨蟠　初冬同晤贤二师登映发亭望会稽
    我有二林侣，相邀步寒日。
    超然人外游，下见众山出。
    木叶落已静，乾坤欠萧瑟。
    浮云当空翻，惨惨百鸟没。
    欲辨越中岸，青烟易为失。
    山川何寂寥，宫阙犹仿佛。
    谁是古来者，念之难财述。
    功名随尘埃，岂复有其骨。
    今我二三子，永为傲时物。
    篇章逢太平，窈窕坐天末。
    生理本无固，愿言从此毕。
    登临望前人，世事安敢忽。

杨蟠　除夕次东坡守岁韵
    人生无百年，谁问岭龟蛇。
    容颜镜水换，老丑不可遮。
    殷勤守此岁，来岁复如何。
    南邻祭竈喧，北里驱傩哗。
    须臾罢元为，但听楼鼓挝。
    明朝四十过，暮景真易斜。
    初心自慷慨，白首还蹉跎。
    寄语少年子，虽强不足夸。

杨蟠　春草池
    寂寂缘岩畔，相期无数人。
    不知康乐后，池草几回春。

杨蟠　春日独游南园
    天净鸟飞远，路幽花自香。
    春风吹草木，野水满地塘。
    事去青山在，人间白日长。
    兴来搔短发，此意久难忘。

杨蟠　莼菜
    休说江东春水寒，到来且觅鉴湖船。
    鹤生嫩顶浮新紫，龙脱香髯带旧涎。
    玉割鲈鱼迎刃滑，香炊稻饭落匙圆。
    归期不待秋风起，漉酒调羹任我年。

杨蟠　慈云岭
    落日愁飞雨，云中一线明。
    西湖将尽处，忽见大江横。

杨蟠　慈云岭
    左右盼江湖，游人憩半途。
    山高步步上，何用叹崎岖。

杨蟠　次韵
    零落东山老佛师，古来独往似君稀。
    雪边气候春将破，林下神情句欲飞。
    后日当寻慧远社，何人更赠大颠衣。
    一篇感发浑闲事，须脱青衫动少微。

杨蟠　次韵奉酬
    几夕论诗坐石窗，怜君百首妙无双。
    句牵野兴侵孤月，恼乱词源涌大江。
    数纸忽然来竺岭，千年犹可照吴邦。
    相思未免还相挑，莫竖旗旛却诈降。

杨蟠　次韵奉酬
    猿声未落鸟声愁，笋发花开涧水流。
    还对春风惊节物，漫思野老傍林邱。
