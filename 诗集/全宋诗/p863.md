<!-- { "loadSidebar": true } -->
    君从江海来，面有潇洒姿。
    朝廷多旧游，绝迹不复追。
    足音三及门，乃得众所遗。
    长篇烂盈目，清远谬见推。
    将非乐间放，独与静者宜。
    何以谢嘉况，湖山有前期。

韩维　奉答原甫登契丹岭见寄
    中原昔失御，幽冀不复华。
    我朝示仁抚，金币岁屡加。
    君恩谨宜道，使才慎推差。
    翰林承命行，驱驾绝漠沙。
    晨登寒山岭，回望万里家。
    劲风搜貂裘，严冰断马挝。
    乡心感归雁，塞泪零悲笳。
    慷慨属国节，迢递博望槎。
    幸古有此贤，庶足开颦嗟。
    晴阳展归旗，喜气日以嘉。
    入门解征衫，金樽滟流霞。
    哀弦间清唱，娇鬟蔚如鸦。
    一慰行役劳，期君柳初芽。

韩维　奉答詹叔过澶之旧州有作
    荒城岿遗堵，曙色起桑柘。
    肃肃胡雁群，风急不得下。
    子行感兴废，吊望一停驾。
    缄诗寄故人，明灯读寒夜。

韩维　奉答张寺丞再招游薛园
    名都富游践，所历多异境。
    贪奇事穹览，一过不再省。
    兹园独勤来，三尽昼刻永。
    目清林叶净，耳快石泉冷。
    如钱拾蟹壳，比针玩鱼影。
    苦耽幽事乐，常使归思耿。
    再招发新章，吾驾促当整。

韩维　奉答祖印喜雪二颂
    细逐流风遍大田，皑然一色绝中边。
    空生惯识岩中镜，何似天花乱坠年。

韩维　奉答祖印喜雪二颂
    久旱终能不失时，田家喜气吐虹霓。
    庞公昔日曾垂语，资福今朝更指迷。

韩维　奉和府判学士景彝喜雪
    朔风收尽冻云漫，细洒狂飘入夜寒。
    润浃土膏谣万俗，喜闻玉色舞千官。
    川原谁作呼鹰出，楼观朝宜跋马看。
    亚尹勤民流咏叹，一章高唱掩幽兰。

韩维　奉和介甫正月二日
    春意来何早，乾坤润泽中。
    雪明初照日，云断欲随风。
    世事蚊虻过，身谋雁鹜同。
    诸君亦诗酒，吾道未应穷。

韩维　奉和君俞佳雪二首
    老来事事皆抛尽，惟独忧民尚有心。
    深喜天公回气象，便同田父作讴吟。
    缘何更得闾阎暖，恨不偏于垅麦深。
    禅伯静中知我意，琅琅佳句玉其音。

韩维　奉和君俞佳雪二首
    居尘不染先生意，与众同忧太守心。
    两处本来非异事，一时都把付高吟。
    忽惊瑞相家家遍，潜助春功日日深。
    拥鼻临池哦丽句，水泉风竹共清音。

韩维　奉和君俞以子华古德颂见示
    百尺竿头进步人，随缘偶物莫非真。
    君看日用如何讨，即此空身是法身。

韩维　奉和乐道
    昔闻有客荐扬雄，清世文章又见公。
    奏赋独高天下士，辞荣远继古人风。
    怀贤不啻三秋久，置酒须期十日中。
    幸有红芳妆点在，可无多愧白头翁。

韩维　奉和乐道席上见诒
    大隗山前一老翁，幸分州契接群公。
    饮豪肯放兵先北，论合须欣水必东。
    坐对华灯燃宝檠，行看红艳发珍丛。
    良辰胜事从兹始，嘉与吾民乐岁丰。

韩维　奉和乔的馆宿
    蓬莱仙构斗魁旁，递直初登汉署郎。
    云向城头收暝色，月从楼角放寒光。
    行看砌菊嗟残艳，坐对书芸袭暗香。
    景物过清浑不寐，素经雠罢得新章。

韩维　奉和太素见诒
    幸有新醪对新菊，莫叹樽前光景促。
    诸公更唱自为词，缓奏金丝续银烛。

韩维　奉和象之夜饮之什
    淫阴泄为雨，十日泻不停。
    蓬蒿长四壁，浊潦流纵横。
    嗷嗷鹤群游，阁阁蛙乱鸣。
    端居积幽抱，沈郁久未平。
    是时俯几望，月魄向已盈。
    浮云失四顾，孤轮午亭亭。
    微风濯炎热，衣巾凛馀清。
    起我不暇懒，超遥步前庭。
    烦忧忽以去，旷如出幽囹。
    顾谓汝妻子，速具煎炮烹。
    同里四五人，予期得邀迎。
    随时具蔬果，饤饾甘与青。
    虽无水陆珍，亦足侑杯觥。
    所期在乘兴，岂问多品名。
    诸君于我厚，匪貌实以情。
    从容谈笑间，荡不见府城。
    肴来必虚反，觞至无留行。
    岂惟清言胜，或以善谑并。
    高风揖巢许，旷论齐殇彭。
    不知轩冕贵，直以道义荣。
    置身岂非德，抚事临惹惊。
    上天作阴沴，降水灾吾氓。
    芒芒郊野外，浩若翻沧溟。
    垣庐随波尽，稼穑安有成。
    所闻此害广，郡国多所更。
    吾群急病民，定见宽税征。
    囷廪无盖藏，何以活鳏{左女右上旬下子}。
    我曾不足恤，方以口腹营。
    念始昔从学，潜心于六经。
    颇知圣人道，要在及苍生。
    胡为取自足，而不惟其赢。
    顽然度岁月，如蛙守坳泓。
    中而复自思，此其义所宁。
    圣朝盛搜拔，列位罗群英。
    晨兴朝国门，冠盖多于星。
    旦材必夔稷，抗议皆颠闳。
    双凫与乘雁，未足关重轻。
    奈何不自量，欲以愚自呈。
    退之亦有云，其犹进猯苓。
    不如且饮酒，兹事未易评。

韩维　奉和兴宗腊日招宾浴普光
    嘉腊世所用，况今以令休。
    吾侪三四人，及辰为兹游。
    兹游岂其远，东城大道周。
    松桧寒色静，台殿香气浮。
    振衣聊自洁，举觞复相酬。
    淡泊顾多思，嘲谐讫无尤。
    京都豪贵儿，良马轻衣裘。
    飞鹰搏狐兔，驰突明星流。
    归来击鲜饮，赵舞间齐讴。
    岂不一时乐，此乐异我求。
    愿君勤置酒，简薄非所羞。

韩维　奉和杨直讲除夜偶书
    杨公白首困青騧，坐对流阴颇自嗟。
    半夜星文穷斗次，平明春色遍人家。
    漫将愁思惊天运，好看新诗待物华。
    何日一樽相就醉，为君先探此园花。

韩维　奉和运判朝散登乐山亭
    看山日日上孤城，不问云昏与雪晴。
    六六高峰长秀色，双双啼鸟忽春声。
    心惊流水光阴逝，身慕冥鸿羽翼轻。
    方促吏文严指使，不知诗兴坐中生。

韩维　奉和仲通秋宴
    参差天仗拂云台，雉尾分行剑佩来。
    万寿称觞臣节罄，九韶张乐帝颜开。
    班趋玉佩花相斗，舞入文茵雪屡回。
    疏贱恭承湛露赐，惭无辞藻咏康哉。

韩维　奉寄汝守仲仪舅
    尝提十万师，为国抜羌寇。
    严兵坐大府，诸将无与右。
    旌纛俨成列，钟鼓振前后。
    曰赏固自我，有诛孰敢救。
    胜势前已次，威声日西走。
    功名未及建，得此山城守。
    捧诏顾东路，怡然引车就。
    穷秋过旧许，整驾一来觏。
    高谈不知疲，辄用火继昼。
    卒无愠黜端，少以颜色漏。
    乃知君子心，得丧不自囿。
    悔非自取之，于道有不受。
    徒然颂德美，洪量讵窥究。
    孤城俯清汝，山势远相斗。
    公庭日无事，燕坐阴华构。
    林寒山雪飞，地静玉泉漱。
    于兹乐天理，足使道牙茂。
    时寄新诗章，穷闾慰衰疚。

韩维　奉送永州张中乐屯田
    昔年曾读子厚集，梦寐彼州山水佳。
    循良今慰远人望，潇洒仍惬旷士怀。
    楼头打鼓散群吏，林下啼鸟眠高斋。
    政閒境胜足佳句，好写大字镌苍崖。

韩维　奉同冲卿元日雪霁朝会称觞
    汉家万国朝元正，帝呵风师洒其廷。
    雨寒成花皆六出，一洗天地尘埃清。
    高风半天卷云去，空色绀碧惟华星。
    金鸟东来照宫殿，瑞气著物皆光荣。
    绣衣虎士扶脩旗，皂旄绛幅纷葳蕤。
    洞开重门纳冠剑，肃肃环佩来东西。
    乐悬未作舞在缀，雉扇稍映宫帘垂。
    黄钟独奏君德盛，赫然天日当彤墀。
    群臣拜舞千万寿，四方来王敢不只。
    遇闻圣人制礼意，上崇一尊临众卑。
    等威殊绝防僭慢，非止矜丽夸雄为。
    仰瞻仪物固自肃，又况烜赫铺德威。
    小臣不及观放仗，趋出恍惚犹惊疑。
    朝廷大体安敢识，赞咏盛节形诸诗。

韩维　奉同景仁九日宴相公新堂
    高堂突兀里人惊，丞相规模固自宏。
    移石远分嵩峤色，凿池切放潩泉声。
    茱萸结佩聊同俗，鹦鹉传杯岂吝情。
    右席先生亦华构，便应次第落新成。

韩维　奉同邻几对
    时律迎阳近，天云带雪低。
    欲飞含气象，忽散失端倪。
    绛阙明先曙，清衢冻不泥。
    休祥占岁序，佳气动焌黎。
    矫若翔廱鹭，纷疑剥楚圭。
    晨昏檐影眩，壬丙辨方迷。
    驾瑞彤墀集，凌寒玉仗齐。
    御筵开省户，赐醴走宫奚。
    屋角悬珠网，林梢挂素霓。
    山号悲虎兕，渊伏怯龟衟。
    哀响求群雁，喧啾得食鸡。
    饥鹰无近击，狂兔有新刲。
    感往悲时物，怀幽梦故栖。
    温炉期夜拥，杰阁想晨跻。
    验古闻牛目，投閒读马蹄。
    吾交情不薄，今日手同携。
    酒拨新醅酌，诗看本字题。
    优游无不可，何必剡中溪。

韩维　奉同原甫度支厅壁许道宁画松
    长松盘青冥，郁与窗户封。
    许翁写生意，独得毫墨外。
    年侵日昏剥，拂拭自君辈。
    得非神物守，以待真赏会。
    翛然簿书暇，恍若岩壑内。
    举手扪紫烟，侧耳听清籁。
    苍林与老石，野性旧所爱。
    一从官都邑，兹游颇乖背。
    慰此痦寐怀，典刑亦足赖。
    幸当扫尘壁，促驾我其迈。

韩维　奉同原甫赋澄心堂纸
    江南国士未破前，澄心名纸世已传。
