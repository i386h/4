<!-- { "loadSidebar": true } -->
    过客虽知误，行人但乞灵。

陈存　丹阳作
    暂入新丰市，犹闻旧酒香。
    抱琴沽一醉，尽日卧垂杨。

陈存　和太师平章魏国贾公遗潜侍郎之作
    先腊催开万玉林，人心悦处即天心。
    山河洞彻重瞳远，宫阙高寒一柱任。
    瑞应崆峒知有日，尘清洄曲在斯今。
    神功变化无留迹，便放阳春卷积阴。

陈存　句
    云连京国深。

陈存　挽赵浪淳三首
    日惨天无色，城危岁迫除。
    孤忠元自许，一死不知余。
    束衽全遗体，呼儿受诀书。
    登陴才信宿，肠断正愁予。

陈存　挽赵浪淳三首
    忠定扶神鼎，安邦不顾身。
    曾孙能致命，属籍岂无人。
    归骨番江上，招魂霅水滨。
    死生均此念，老病泣遗民。

陈存　挽赵浪淳三首
    慷慨君酬国，奔逃我丧家。
    陆沈同一壑，渊涉眇无涯。
    祈死惟嫌晚，余生只自嗟。
    蒿莱连雉堞，落日噪栖鸦。

陈达翁　送叠山先生北行
    孤忠不忘绣衣时，跳足徉狂老乱离。
    鹦鹉不能逃圈网，麒麟宁肯受鞭羁。
    半生苦被名相误，万里甘将死自期。
    今日如公能有几，此身无愧作男儿。

陈大方　唐隐士袁宣墓
    茅山东北燕山前，翁仲遗墟几百年。
    时有吴人来问隐，不知唐树已啼鹃。
    山童解指看碑路，野衲分耕祭墓田。
    厚夜肯教黄壤晓，悲风偏动夕阳天。

陈大方　万寿观
    石林和月俯清流，一点红尘不许留。
    青鸟岂传金母信，彩鸾应返玉皇楼。
    苔铺翠点仙桥滑，松积香梢径路幽。
    午夜鹤松顶天露，道人睡觉满天秋。

陈大方　万寿观
    玉佩丁东下界闻，天风吹动碧霞裙。
    刘郎跨鹤游三岛，王子吹笙到五云。
    洞府夜光传玉印，石坛月色礼茅君。
    若逢天上吴仙子，应问丹砂成几分。

陈大雅　绝笔
    胡柳陂中过，令人念战功。
    兵交千骑没。血染一川红。
    朱氏皆豚犬，唐家尽虎龙。
    壮图成慷慨，掷剑向西风。

陈大用　无题
    闲拈红叶欲题诗，待得诗成又赖题。
    心事不随流水去，月明人在赤桥西。

陈大震　句
    海滨推老大，粹行比珩璜。

陈大震　西湖
    有湖光处有山多，独此平坡玉一窝。
    天下比来几西子，水中曾见百东坡。
    不随巨浸熏为瘴，肯为飞廉鼓作波。
    莫作无根潢潦看，两支流出万囷禾。

陈得时　露坐
    露坐当中夜，谁家梦正迷。
    行人在边戍，孤月到深闺。
    天迥斗横北，海寒风自西。
    庭前有高树，分借老乌栖。

陈得时　晓思
    南楼卷书坐，极目动清□。
    野色春千里，晴光晓万家。
    人耕烟外草，鸟啄树头花。
    记得夜来梦，清天飞日华。

陈德明　吴下同年会诗
    旧交牢落寸心违，门掩苍苔省见稀。
    幸遇星郎分刺举，忝联桂籍得归依。
    公方阔步鸣先路，我独冥行怨落晖。
    遥想登台高会处，应怜乌鹊正南飞。

陈德翁　大涤洞天留题
    天柱峰头叠紫烟，遥看万玉耸相连。
    云深九锁疑无路，翠豁一区我有天。
    灵气袭人嘘石润，嗔雷飞雨响山泉。
    倏然不类人间世，今日自惊平地仙。

陈德翔　和邻僧韵
    七八年来住水心，鼓邻萧寺共僧吟。
    古池暗有泉相接，春地从教笋自侵。
    兴到浓时因坐久，交於淡处见情真。
    极怜对立河梁暮，海月初生日正沉。

陈德翔　漳浦偶成
    秋日已过半，林无一叶飞。
    晓岚须阖户，夜冷旋添衣。
    阴壑桄榔瘦，阳坡荜拨肥。
    每传邻壤警，行客往来稀。

陈棣　艾以诸公雌黄其诗意殊不平戏用前韵
    载味君诗字字新，方知后实称先声。
    文章素号五经笥，姓字行添千佛名。
    赵璧有瑕虚指示，随珠无价妄讥评。
    官閒聊戯管城颍，小草银钩乱伯英。

陈棣　白菊
    千芳百卉正凋零，喜见东篱粲玉英。
    粉面真能延月姊，檀心端不羡梅兄。
    骚经岂为黄花作，丹鼎应须素液成。
    勿讶开迟后佳节，白衣犹足向渊明。

陈棣　别墅芍药盛开沈公辟有诗见嘲次韵代柬
    谁为东君得意忙，尚留红药殿群芳。
    脸霞得酒生朝晕，衣翠笼纱弄晚妆。
    剩馥倚风来蝶翅，残膏和露到蜂房。
    惜花极力搜佳句，瘦损东阳笑沈郎。

陈棣　别墅芍药盛开沈公辟有诗见嘲次韵代柬
    翰林忆昔咏孤芳，自合移根向玉堂。
    贵客亲陪天女手，侍臣应带御炉香。
    花前未许退之醉，江上空嗟子美狂。
    一夜殷红飘落尽，不堪寂寞对霞觞。

陈棣　廛隐堂为杨元会赋
    大隐何曾去市廛，人间真有遁神仙。
    身閒已觉尘难染，心远由来地自偏。
    何事游方期汗漫，不妨酌月问婵娟。
    胸中丘壑可窥处，墨戏纵横出渭川。

陈棣　陈公藻觅箂仍许作包子
    玉版禅师来应供，锦绷稚子敢分珍。
    并包更藉桄榔屑，风味悬知定可人。

陈棣　陈镇江生辰
    协气盘空兆吉祥，挺生英杰辅明昌。
    依乘圣际风云久，游戏人间日月长。
    落落词华天黼黻，堂堂仪榘国辉光。
    烟桡破浪来何事，敬为宗盟一瓣香。

陈棣　陈镇江生辰
    力致功名上要途，忠嘉屡奉玉音俞。
    持荷久侍甘泉橐，剖竹仍分刺史符。
    抚字雅间閒燕寝，经纶先已定规模。
    久虚左辖宁无谓，天子畴庸正用儒。

陈棣　陈镇江生辰
    着物薰然一气和，温温眉宇得春多。
    腰黄眼赤浑閒事，柳绿花红奈乐何。
    旧事几经铜狄话，佳词惯听雪儿歌。
    一杯何以为公寿，愿借长江万里波。

陈棣　晨起趋府
    五鼓未停挝，喧呼趋早衙。
    霜风晨正急，望月晓初斜。
    舆竹依青盖，灯笼闪绛纱。
    三年蝴蝶梦，笑杀野人家。

陈棣　春来
    春来底物最先知，冻蝶痴蜂便欲飞。
    好雨应时生地脉，迅雷剖蛰震天威。
    光风艳艳翔空阔，和气駸駸发细微。
    解道苍苔红药句，令人却忆谢玄晖。

陈棣　春日偶成三首
    东君驰驿骑，万里一宵通。
    柳眼凝晴碧，桃腮泣露红。
    丙鳞安浅濑，乙羽怯柔风。
    莫向高城望，愁生阿堵中。

陈棣　春日偶成三首
    雨后春逾丽，平堤涨绿波。
    侵人花气酿，刺眼麦芒多。
    舴艋閒蓑笠，秋千醉绮罗。
    光阴难把玩，秀句与消磨。

陈棣　春日偶成三首
    陋巷逢春日，生涯亦足夸。
    堆钱聚榆荚，积絮扑杨花。
    旌旆千行行，笙歌两部蛙。
    凭谁为商榷，何似五侯家。


陈棣　春日杂兴五首
    春色遽如许，春愁一望赊。
    帘低宜著燕。柳暗欲藏鸦。
    鸠妇催疏雨，蜂臣趁落花。
    只愁清景促，无计驻曦车。

陈棣　春日杂兴五首
    地僻近烟萝，门无车马过。
    林深宜雨急，野旷觉春多。
    草软游人醉，莺娇姹女歌。
    颠狂江上兴，可奈少陵何。

陈棣　春日杂兴五首
    桃李漫芬芳，终然委路旁。
    踏青心欲醉，举白兴何长。
    梦觉池塘绿，诗成草木香。
    懒追时俗好，独立倚苍茫。

陈棣　春日杂兴五首
    鸭绿前溪涨，鹅黄远柳垂。
    微波卷罗带，细叶展颦眉。
    爱酒常歌颂，伤春更赋诗。
    东君无限思，全在野桃枝。

陈棣　春日杂兴五首
    料峭寒犹薄，阴云带晚烟。
    雨催惊蛰候，风作勒花开。
    日永消香篆，愁浓逼酒船。
    为君借余景，收拾赋新篇。

陈棣　春雨
    春雨止复作，无聊终日閒。
    殷红悲着地，浅绿暗归山。
    云幕久蒙润，风扉每日关。
    愁端与诗思，容易减朱颜。

陈棣　次韵
    莫讶经旬笑语乾，谁令插手斗筲间。
    长篇险语怀东野，俗状尘客愧北山。
    车马无堪泥淖滑，蛟龙不放水云閒。
    翻思九夏无涓滴，天意何如向日悭。

陈棣　次韵艾慎机县庠蕉花
    蕉心擢秀占文庭，润沃偏宜雨露声。
    已向杏坛新表瑞，莫嫌花谱旧无名。
    决科此日先幽谶，记异他年见史评。
    况有能诗贤令尹，直将美事付群英。

陈棣　次韵陈公藻局中即事时推排物力不得往来
    料峭轻寒春寂寥，雨余庭竹静萧萧。
    一池芳草翠欲合，数点残梅雪未消。
    寸步思君成瘦悴，片文怡我足欢谣。
    相过政恐还惊座，恶客从来不待招。

陈棣　次韵陈季陵记梦
    夜閒得安寝，方期万事休。
    那知清梦中。蚁穴有胜游。
    朝把南柯麾，暮猎龟山头。
    停杯犹未举，俯仰二十秋。
    等为幻缘缚，名实或相浮。
    邯郸囊中枕，径渡竹叶舟。
    俄顷失所历，变灭随东流。
    游仙岂神交，因想理或不。
    至人本无梦，偶然非谬悠。
    乃知一念熟，寤寐歨何求。
    子建赋感甄，空贻方策羞。
    何当破诸妄，自足销沉忧。
    政使对痴人，言之亦寡尤。

陈棣　次韵陈季陵觅酒二首
    西风曾未入梧楸，已有骚人怨凛秋。
    草赋未为伧父语，破愁宜召曲生谋。
    君方负笈金陵去，我欲乘桴沧海浮。
    后夜月明应好在，一樽能为辍行不。

陈棣　次韵陈季陵觅酒二首
    山远谁怜眉黛愁，水明遥忆眼波入。
    久抛大白犹閒事，却对短檠真拙谋。
    楚佩纫香尘未暗，巫云赋梦语多浮。
    扊扅政恐闺人怨，曾效当年拥髻不。

