<!-- { "loadSidebar": true } -->
    丹霞庞老总妖人，不减狞争蛊毒神。
    灵照专行禁邪法，相逢便援鬼头巾。

释绍昙　跋禅会图
    禅既强名，会亦妄立。
    一火无知，打棚杂剧。
    百样乔妆诳世人，千般怪语瞒天日。
    若是本色行家，不打这般鼓笛。
    画影图形转弗堪，丛林千古成狼籍。
    不狼籍，留与仁禅遮破壁。

释绍昙　跋永明惟心诀
    心已强名，诀从何来。
    永明剜肉作疮，何山隔壁猜谜。
    急急将来付丙丁，大丈夫儿休拟议。
    如拟议，三级浪高鱼化龙，
    痴人犹戽夜塘水。

释绍昙　板黄
    良工采得木千章，如析旃檀片片香。
    黄面瞿昙承盖覆，抛砖打瓦又何妨。

释绍昙　宝公赞
    折杖头，闲骨董。
    惑梁王，少卖弄。
    鹰巢不至生鸾凤。

释绍昙　北山
    占断幽都立孤危，周遭密布险崖机。
    翻身斗里深藏稳，斫额人多到顶稀。

释绍昙　焙经
    老胡监本诳人天，开口无非吐黑烟。
    五热炙身甘自受，要翻元款待驴年。

释绍昙　别山和尚赞
    严冷面皮，软顽肠肚。
    对同参唱菩萨蛮，与行家说无义语。
    纵苍鹰搏物机，陃狮子翻身路。
    医衲僧病下天王补心圆，移睹史宫换长庚大火聚。
    虽潜行密用处鹘眼迷踪，点捡将来也是果州饭布。

释绍昙　别源
    不续曹溪正脉，支分一派朝宗。
    弘满清凉窟宅，春雷变化鱼龙。

释绍昙　布袋浴江图赞
    柳烟羃浪粼粼，脱体无依尚染尘。
    辊得通身是泥水，小儿戏剧诳谁人。

释绍昙　布袋浴江图赞
    无端平地鼓波澜，揭露娘生赤肉团。
    瞒得娇拟儿女子，溪头杨柳树难瞒。

释绍昙　布袋赞
    破布囊，无一窖。
    靠著便憨眠，全不知天晓。
    若言弥勒分身，你且莫来謼我。

释绍昙　布袋赞
    楖栗横肩拖布袋，回头转脑小儿嬉。
    休言兜率宫中事，已被渠侬捉败伊。

释绍昙　布袋赞
    握藤枝，转脑加头。
    使些奉化。

释绍昙　布袋赞
    驮布袋，握藤枝。
    一肚皮恶毒，好使你门知。
    转脑回头望阿谁，髯公知此意，
    冷笑贼风吹。

释绍昙　布袋赞
    靠布袋坐，听岩瀑笑。
    手把轮珠，数个什么。
    内院抛离岁月深，哑，
    忘却来时道。

释绍昙　布袋赞
    内院不肯安店，长汀分甘落泊。
    拄杖不解拈提，布袋徒然倚托。
    肚中计较百般，要睡何曾睡著。
    睡得著，铁奉化人须软脚。

释绍昙　布袋赞
    驮布袋，放痴憨。
    回头一笑，捏怪千般。
    走遍长汀人不识，诳言弥勒示人间。

释绍昙　布袋赞
    自布囊，有甚底。
    才倚靠，便瞌睡。
    不知何日下生，屈数尚余一指。
    浣盆浣盆，我识得你。

释绍昙　布袋赞
    驮布袋，笑訚訚，
    智无一两，肉重千斤，
    转脑回头等个人。率陀归路过错，
    满面是埃尘。

释绍昙　布袋赞
    紧捉布袋头，片时放不下。
    用尽恶机关，难瞒铁奉化。
    重重败缺几曾知，犹自回头望阿谁。

释绍昙　布袋赞
    赤脚走红尘，道是真弥勒。
    买弄自皮囊，大地无人识。
    无人识，急急回头，
    已迟八刻。

释绍昙　布袋赞
    杖挑布袋，冷嘲热讽笑訚訚。
    肚皮无窖，眼里无筋，
    走长汀等个人。败阙了也，
    贼精贼精。

释绍昙　布袋赞
    横挑布袋压乌藤，笑里藏刀极可憎。
    铁奉化人浑是铁，如何容得这般僧。

释绍昙　布袋赞
    布袋肩参冷笑时，肚肠恶毒是人知。
    重重败缺难遮掩，犹自回头望阿谁。

释绍昙　采蕨
    拨云寻蕨到层峰，荆棘林中有路通。
    拈起一拳全杀活，漏篮无底贮春风。

释绍昙　曹溪六祖大师赞
    辛州颺下两肩樵，又被黄梅石坠腰。
    虽得栽松衣钵在，暗思追逐几魂销。

释绍昙　草衣文殊赞
    被发袒肩，全身入草。
    是真文殊，何须恁麽。
    手里底拈不出，觑不破。
    七佛之师，败缺不少。

释绍昙　禅房十事　钵盂
    做处全无渗漏，用时开口向天。
    尽大地人饫饱，只图个不知恩。

释绍昙　禅房十事　禅板
    要成片段工夫，须是全身倚靠。
    虽然只见一边，未许睦州担荷。

释绍昙　禅房十事　拂子
    才得柄霸入手，便要呵佛骂祖。
    还他本色真棕，不比寻常谈尘。

释绍昙　禅房十事　戒力
    恶钳鎚下番身，未必锋芒发露。
    不惟斩得猫儿，也解煞佛煞祖。

释绍昙　禅房十事　蒲龛
    百匝千重包裹，未免黑山里坐。
    古今多少生盲，引得全身入草。

释绍昙　禅房十事　蒲团
    百草头边荐得，何妨打块成团。
    直下千差坐断，无心犹隔重关。

释绍昙　禅房十事　香印
    要识分明古篆，一槌打得完全。
    烧炷旃檀牛粪，衲僧鼻孔楔穿。

释绍昙　禅房十事　皐和子
    既就良工雕琢，何妨出手扶持。
    抓著衲僧痒处，赏伊一枚荔枝。

释绍昙　禅房十事　纸被
    通身不挂寸丝，单明一色边事。
    要知结角罗纹，径问床分枕子。

释绍昙　禅房十事　拄杖
    格外丛林选出，生缘不在天台。
    虽然乌律卒地，力扶多少人来。

释绍昙　昌侍者求斯道
    一念平常裂万差，觉斯民处贵无邪。
    古今错透长安路，狼藉春风一径花。

释绍昙　朝阳穿破衲赞
    死铁针，无鼻窍。
    眼昏花，穿不过。
    穿得过，云拥禅衣，
    风生木杪。

释绍昙　朝阳穿破衲赞
    断线无蹊，折针缺鼻。
    提得完全，金乌西坠。

释绍昙　朝阳赞
    破襕衫，闲拦擞。
    穴鼻针，穿不透。
    穿得透，日出扶桑，
    朝朝如旧。无丝线，
    拽不断。尽力提撕，
    日势稍晚，驴年成片段。

释绍昙　朝阳赞
    拶得当阳线路通，大千捏聚一针锋。
    不堪提掇堪提掇，破绽全无始见功。

释绍昙　痴绝和尚赞
    淳乎淳，没机心。
    撮茎草作翳晴药，锻黄丹成红指金。
    发汾阳怒骂伤人语恶，中曹源蛊毒刻骨冤深。
    扫狐兔露苍鹰牙爪，咬猪狗添老虎精神。
    是师真，非师真。
    僧繇描不得，阁笔几沉吟。

释绍昙　出山相赞
    六年雪冻不死，见明星便说悟。
    走出山来一窖无，被人唤作赤须胡。

释绍昙　出山相赞
    半夜逾城，六年栖雪。
    饿得眼花，冻得骨折。
    死伎穷时走出山，儿孙开眼被渠瞒。

释绍昙　船子赞
    心含恶毒气炎炎，倒捉粗桡管甚天。
    打得夹山撺入水，趁无入见急翻船。

释绍昙　船子赞
    千钧重寄一丝轮，三寸离钩抑逼人。
    莫道踏翻船便了，夹山未必是金鳞。

释绍昙　慈林讲师顶相
    气宇兮春温，风标兮凛然。
    律虎出林兮，裂破开遮持犯。
    经龙搅海兮探穷顿渐偏圆。句法清新兮，
    吟彻山庄梅竹。胸襟妙蕴兮，
    包罗丘壑风烟。友缙绅兮，
    非权门炙手。荷佛法兮，
    思重负趙肩。煨芋香兮，
    无心收涕。卧云深兮，
    岂意朝天。邈真容兮，
    明镜绘像。付箕裘兮，
    神珠藏渊。夫是之谓慈林克家之子，
    真鸾胶而续弦者也。

释绍昙　从禅人
    临济阴凉树已枯片无霜叶拥禅趺。儿孙不解浇培得，
    耫作山门境致图。

释绍昙　达磨渡江赞
    圣谛义中犹不识，透清波路想应难。
    九年鬼窟深藏拙，却被神光冷眼看。

释绍昙　达磨赞
    殚千金产学屠龙，袖隐吹毛不露锋。
    洎见真龙元不识，郎忙航苇去无踪。

释绍昙　达磨赞
    远离竺国见梁王，五鬼临身讨苦噇。
    面面相看言不识，秋风一苇急横江。

释绍昙　达磨赞
    一苇横江，九年面壁。
    直指单传，人信不及。
    面对梁王言不识，咦，
    泥团乱抛掷。

释绍昙　达磨赞
    远泛鲸波入大唐，廓然无圣触梁王。
    九年冷坐精灵窟，怕见嵩山下雪霜。

释绍昙　达磨赞
    竺乾窃虱屠龙伎，袖隐神锋入南海。
    暨见真龙元不识，九年面壁好羞惭。

释绍昙　大川和尚赞
    面皮刮得霜，脊梁生铁铸。
    活弄恶机关，真本奉化子。
    据南山白额落却威，锁冷泉清波无透路。
    最无端是不近人情，把断贯索，
    倒悬佛祖，四海禅流恶见渠。
    任妙手僧繇，画得全真，
    且无著处。

释绍昙　大慈环峰和尚赞
    肚肠深，用白粘贼翳睛药，
    定沧海舶指南针。出智门莲化，
    换人鼻孔。握大慈苕箒，
    扫世烟尘。忘忌讳，
    绝疏亲。

释绍昙　大慧禅师赞
    薰风南来，凉生殿阁。
    诸佛出身，开口即错。
    错错，赢得衡梅十七年，
    驴前马后无归著。

释绍昙　大用
    二三四七恶机关，互逞辞锋斗热瞒。
    不必山僧一弹指，尽情贬向铁围山。

释绍昙　代赞罗汉
    古桧含烟，青山展画。
    题目分明，何须管带。
    待你炷得香来，鸣磬一下。
    蹉过了也。

释绍昙　代赞罗汉
    靠葛藤樁，握龟毛拂。
    绝学无为，黑山鬼窟。
    直饶瞥转机轮，眼里闻香，
    耳中观色。我且问，
    瓶内底是何物。

释绍昙　待月赞
