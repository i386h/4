<!-- { "loadSidebar": true } -->
    祗恐白衣至，好句亡由成。

李师中　龙隐岩
    轩冕傥来仍假借，功名难立更因循。
    非才不系苍生望，收取林泉自在身。

李师中　麦积山
    路入青松翠霭间，斜阳倒影入溪湾。
    此中猿鹤休相笑，谢傅东归自有山。

李师中　偶题
    燕子知时节，还寻旧宇归。
    新人方按曲，不许傍帘飞。

李师中　诗一首
    鉴中双鬓已蹉跎，无计重挥却日戈。
    已是园林春欲暮，那堪风雨夜来多。
    诗成白也知无敌，花落虞兮可奈何。

李师中　送桂州安抚余靖侍郎还京
    诏从东海付南麾，戎乘前驱上将威。
    异俗已传吾父至，期文更咏我公归。
    岁时职贡还朱绂，昼日恩光赐衮衣。
    昔往今来亦何速，长亭杨柳尚依依。

李师中　送桂州安抚余靖侍郎还京
    拜命南来得老臣，肃将庙略制妖氛。
    淮西将吏尊儒帅，并土儿童认使君。
    新赐锦衣光照日，旧行棠树茂如云。
    应怜孤宦潮阳守，憔悴无人与上闻。

李师中　送唐介
    孤忠自许众不与，独立敢言人所难。
    去国一舟轻似叶，高名千古重於山。
    并游英俊颜何厚，未死奸谀骨已寒。
    天为吾君扶社稷，肯教夫子不生还。

李师中　唐州太守
    时属艰危应有系，天於名教岂无心。
    大都狂贼终须灭，未杀忠臣祸不深。
    太尉有灵朱泚败，中丞传旨禄山擒。
    曾谁鼓舞康州事，儿女常情泪满襟。

李师中　题太空子隐居
    可道非常道，真空本不空。
    荒郊自生草，閒地又栽松。
    无欲更何虑，有为终必穷。
    风云上天去，老子信犹龙。

李师中　天目山
    坏壁摩娑少旧题，高情应怪赏音稀。
    烟霞正自无今古，云水从教远是非。
    丹井金龙藏洞府，杞丛花犬荡霞扉。
    登临未学神仙事，老树閒看独鸟归。

李师中　颍国庞公挽词
    独立无朋但任真，不持身势掩君亲。
    若将坤体论臣道，公是朝廷第一人。

李师中　咏松
    半依岩岫倚云端，独上亭亭耐岁寒。
    一事颇为情节累，秦时曾作大夫官。

李师中　云
    归来不觉山川小，出去岂知天地宽。
    大抵无心自无累，亦如君子所居安。

李师中　赠韩逈
    未衰前已得悬车，骨立清风八十余。
    松竹最宜贫宅舍，江山遍照白髭须。

李师中　昭陵挽词
    尧民丧考无生意，杞国忧天有坏时。
    闻道宗祧归圣嗣，一时收泪贺重熙。

李师中　中隐岩
    访隐寻幽缓着鞭，梅花初试小春天。
    孤峰上下分三洞，一水萦纡溉万田。
    好向忙中抛俗事，却来闲处觅神仙。
    清虚不似人间世，野鹤飞雪绕槛前。

李师中　中隐岩
    坎止流行但信缘，峤南风景异山川。
    偶因乘兴穿山腹，始悟壶中别有天。

李师中　子陵二首
    阿谀顺旨为深戒，远比夷齐气更豪。
    半夜光芒侵帝座，有谁曾似客星高。

李师中　子陵二首
    社稷功名出隐沦，天高听远亦应闻。
    庞眉一去无人间，七里商山但白云。

李师中　自和
    翠壁凌云耸，禅□面水开。
    岩高□□□，地胜隔尘埃。
    □□帘前□，江□□□来。
    □□无限景，得意几徘徊。

李石　白鹿得萱花
    白鹿山头一望平，归来衣袂作风馨。
    庭萱岩桂方争秀，总入观音净水瓶。

李石　拌毫笔
    管城无别派，毛族竞分支。
    公子兔三穴，大夫羊五皮。
    端能开句眼，未肯画愁眉。
    若问结绳祖，先从六画推。

李石　北田梅
    乱插繁花霁影中，忍教雪片扫狂风。
    从今准拟青梅子，雨点梅尖醉颊红。

李石　边州警报
    翠围矗直乱山稠，蜑雨蛮烟冻不收。
    赤白囊来逢此岁，青黄谷熟又深秋。
    一官忍耻随人后，数口全生敢自谋。
    蚁虱有心空地上，苍生难答两宫忧。

李石　别金颜老
    涪州一别十年强，君自游行几退藏。
    好是金颜无佛处，却来铁面坐禅床。

李石　别金颜老
    笑傲丛林落托仙，閒心不缚十方禅。
    野狐岂是藏身处，水牯真成豁鼻穿。

李石　病中谢三山问讯
    我昔择师友，所至多朋俦。
    道义自然合，如以胶漆投。
    一官既已得，势利寻戈矛。
    向者市道交，日亲成日讎。
    仅余山林士，共结方外游。
    一语不及俗，自是无悔尤。
    况乃生死事，同参无异谋。
    何暇及汝曹，惴惴性命忧。
    此间地步窄，椰子包山丘。
    三山妙僧杰，道眼宽处求。
    怜我本逐客，饥冻妻孥羞。
    有如呼云鹤，拍拍青泥沟。
    傥非香火缘，讵肯相恤收。
    阿璋栴檀林，手挽银河流。
    便欲洗俗辈，欢喜解我愁。
    阿兴两随我，五湖盟白鸥。
    对师思亡友，中忆烂银钩。
    阿鉴殊可人，出世依大侯。
    禅学瑄演辈，圭峰家法优。
    人人蹴龙象，一笑风马牛。
    死鼠岂凤食，徒然赫鸺鹠。
    行藏汝自用，吾生去来休。

李石　采桑
    笼钩在手茜裙襦，蚕老风暄日欲晡。
    我是采桑菩萨女，不烦下担捋髭须。

李石　长松奉寄郑察院
    汉使西来雪瘴深，龙蛇窟宅费披寻。
    只知筇竹通中国，何似长似种上林。
    槐省衔杯蒙旧识，枫庭蹑履听归音。
    昔人九折回东地，笑我何由慰母心。

李石　沉黎四首
    民俗濒蛮诏，边城异土宜。
    竹筒连水脉，板屋怯风吹。
    药叟鸦随噪，樵童虎不窥。
    爱山来九折，人笑此翁痴。

李石　沉黎四首
    蜀相披荒垒，唐人拓密林。
    四川襟带重，六诏雾云深。
    盐米成民业，珠犀作吏箴。
    官閒无一事，闭合念亲心。

李石　沉黎四首
    古屋云栖洞，深湖水拍桥。
    吏閒知学稼，民乐自歌樵。
    官监频添牧，蕃商不费招。
    老夫便午睡，风恶任飘摇。

李石　沉黎四首
    九折山围市，双溪水浸田。
    号风吹客袖，落雪舞蛮氈。
    塞上寻归马，波间畏跕鸢。
    此生随所适，老去合乘边。

李石　叱驭桥
    鸾凤飞缘壁，虹蝩下饮溪。
    一家蛮瘴里，九折夕阳西。

李石　出舫
    君家屋中作山舫，开窗看山篷背上。
    两峰高并玉玲珑，大孤小孤无此样。
    主人酿酒书满船，读书饮酒酣且眠。
    应笑周郎赤壁下，龙骧万斛风动天。

李石　除夕
    又是投閒岁欲除，閒中因得著工夫。
    园林香雪梅先透，庭院清风竹自呼。
    未厌夜寒烧榾柮，已贪晓色进屠苏。
    巧名尚喜新年在，碌碌人应笑阿奴。

李石　春水
    倚杖河边记水痕，眼明喜见白鸥群。
    雨声夜向九峰泻，江势朝来三堰分。
    窟宅蛟龙元自擅，邻家鸡犬要相闻。
    我师一饱关天意，收拾晴风放密云。

李石　次范宰韵
    在仙白云乡，地与人境异。
    金卮老翁泉，玉盘秋水芰。
    谁欤肯下食，三仙入梦寐。
    一笑谓我言，随处类投畀。
    蟆颐霜雪山，危步踏森翠。
    山间多君子，一饭岂易致。
    诗书宽褐姿，曾何问名位。
    家传元佑学，口语自妩媚。
    颇识李夫子，一官若无意。
    善恶政亦殊，天心各缘类。
    大哉圣人经，春秋不书瑞。
    但得好麦禾，风雨烦笔记。
    屡书不一书，金玉文彩被。
    物物胡为来，根莇异形气。
    便欲献天子，明时乞宣示。
    斯文傥有作，士子歌既醉。
    我亦采民言，请付图牒吏。

李石　次牟朝佐见赠韵
    郡斋冷秋菰，饭客比僧供。
    如何虀盐厨，便谓酒肉梦。
    此间百战场，肥瘠较轻重。
    霜花气未暖，水澌砚含冻。
    窗梅眩书灯，厌听晓角弄。
    乡心竞节物，椒盘已可颂。
    一堂元佑师，翠竹忍留凤。
    取材有成约，浮海谁与从。
    翻然著鞭先，逸足未易鞚。
    他日仇池书，为记小有洞。

李石　次蒲尉韵
    斯言诚虚筌，遮眼漫盈纸。
    冷暖当自知，此味如饮水。
    谁肯落骄荣，还来共枯悴。
    待渠转船头，著力与风值。
    最怜气炎炎，可上不可下。
    青天与白日，信有覆杯夜。
    空林鸟雀喧，村巷牛羊窄。
    童子候檐楹，喜此扣门客。
    客来踏青苔，曳杖入林薄。
    只许老梅官，谓我门无杂。
    我贫无娱客，相视笑不止。
    向来诸阮间，容我亦与此。
    陶然见天真。客亦怜我醉。
    罢休明复来，酒贱肯勤置。

李石　次韵冯涪州见府
    寄语巴中客，频频镊鬓霜。
    峡云春梦远，江月夜珍藏。
    才刃应多暇，词锋恨太刚。
    僧邻雨花地，何日再长堂。

李石　次韵何景山爱山亭
    好山在楼头，行人在楼下。
    爱山乃贵名，过者岂易假。
    而况主与客，君漫我亦且。
    九峰紫阁间，可玩不可把。
    岚光接云气，溜溜溢杯斚。
    兹山于吾人，傥有一日雅。
    从今两舍地，时复枉车马。
    何必沧洲图，醉语剩挥写。

李石　次韵何思召求中江县学额
    九州多士各有贡，大小之物随土宜。
    养材学校此其本，背本逐末宁不悲。
    偏将土木奉释老，尽室奔走愚无知。
    君子居乡有宓贱，小人愿学如樊迟。
    圣门二者今战胜，文星不用天盘推。
    一朝化出孔子庙，唾手如有神明司。
