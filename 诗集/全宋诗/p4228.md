<!-- { "loadSidebar": true } -->
    鸣鸠桑叶暗，雨过稻花垂。
    不妨乘事外，时访严陵祠。
    囊中得新句，因风寄所思。

郑刚中　怀旧
    家近西山云满篱，曲塘深处芰荷稀。
    雨馀燕向花间出，饮散人从竹后归。
    炊到扊扅真是窘，食他糠籺不知肥。
    半生享过清闲福，回首乘除事事非。

郑刚中　怀山居二绝
    春浅酒寒人密坐，花深雨细蝶移枝。
    十年未解作归计，此恨故园莺自知。

郑刚中　怀山居二绝
    披耸寻得晚花瘦，带雨翦来春韭香。
    忆把馀醺付松枕，明朝春梦不胜长。

郑刚中　黄汇征惠石菖蒲既赋古风复成四韵
    附石菖蒲谁手种，形模姿色妙难如。
    黄蜂变去惟窠在，绿玉抽来祗寸馀。
    夜为露华离几案，晓添灶井向阶除。
    如何便得生秋意，更俗中间置小鱼。

郑刚中　黄汇征以石草蒲一本相遗石圆而苍小窍数十大率与蜂窠无异又类莲房
    细腰结垂窠，藏精事生育。
    儿已傅翼飞，孤悬尚凭屋。
    水仙脱霓裳，美实青如簇。
    实尽秋房枯，众窍存虚目。
    何人得二物，妙手夸神速。
    摩搓小变这，形在质为玉。
    徐拾草蒲子，小大量其腹。
    一种一根青，有地皆充足。
    浸以西山泉，秀色遂可掬。
    使我读书舍，凉意无三伏。
    常若菰蒋中，静看江湖绿。
    奉贶宜有诗，所愧计篇俗。

郑刚中　黄义卿知郡母夫人挽章
    往岁封川秋水肥，板舆行色照莱衣。
    江鱼来处使君去，吊鹤飞时孤子归，
    脂泽一奁留旧蔼，铭诗千古载馀辉。
    阿参与我同题塔，慰问苫茨涕欲挥。

郑刚中　或问茉莉素馨孰优予日素馨与茉莉香比肩但素馨叶似蔷薇而碎枝似酴
    茉莉天姿如丽人，肌理细腻骨肉匀。
    众叶薿薿开绿云，小蕊大花气淑贞。
    素馨于时亦呈新，蓄香便未甘后尘。
    独恨雷五虽洁清，珠玑绮索终坐贫。

郑刚中　即事
    竹舆晓出见湖山，小室焚香暂得闲。
    帘动东风入双蝶，清愁何处不用关。

郑刚中　即事
    新凉到郊墟，秋水满陵泽，
    主人坐轻舸，恰受二三客。
    入网旋烹鲜，逢蔬方小摘。
    甘同芡实把，酸分石榴拆。
    所欣情款亲，岂问坐席窄。
    岩草度幽香，退后金三尺。
    风摇水光绿，照作杯中色。
    沃此慷慨肠，看朱渐成碧。
    我今非次公，醉甚狂不得。
    眩眼既生花，苍颠先堕帻。
    假寐便寻梦，那知红袖拍。
    残烛照归时，分破三月白。

郑刚中　即事
    梅子垂垂傍短墙，淡烟微雨暗池塘。
    年来自觉伤春甚，览镜欷嘘泪数行。

郑刚中　即事
    可信南方气候温，冬寒未退已飞蚊。
    庖霜岂复冰鱼脍，剪雨定无春韭根。
    向晚孤城人寂寂，闭门幽梦酒醺醺。
    起来欲向寒梅说，一见眼明惟是君。

郑刚中　即事
    夏木垂嘉阴，中夜微雨集。
    晨兴涉西园，爽气衣外入，
    侧身过幽林，叶上见馀湿。
    菰蒲暗池塘，有鹭如玉立。
    乐哉吾此居，时平足堪葺。

郑刚中　即事
    晚来登眺处，寒暖正争春。
    城古亭台少，门严鼓角新。
    江山真是好，风俗不妨贫。
    克己从清约，须知太守仁。

郑刚中　即事
    小径客来穿竹入，草亭凉到枕书眠。
    鸟呼人笑荔枝熟，如此对州已二年。

郑刚中　即事二绝
    春风尽日恣颠狂，吹散游云夜月光。
    露带清寒入花骨，暗寻帘幕度幽香。

郑刚中　即事二绝
    暮春景物称山家，屋角团团绿叶遮。
    薄晚微云疏过雨，一番小麦颤轻花。

郑刚中　即事二首
    微凉可爱是薰风，岭外风行瘴雨中。
    渴暑四围如甑斧，不妨蒸得荔枝红。

郑刚中　即事二首
    雨和山色得能好，风揽梅花个样香。
    本是吴侬归不早，青鞋天遣踏诸方。

郑刚中　即事五首
    娟娟好是帘前竹，净绿相依乍晓时。
    万叶忽惊风不定，都翻宿雨下清池。

郑刚中　即事五首
    窗外斜阳弄晚晖，酴醿更在小窗西。
    莫言无酒堪供醉，花气熏人已欲迷。

郑刚中　即事五首
    面西楼阁受午暑，傍砌蒲萄生暮凉。
    我作城居地去忆，一方新绿亦难忘。

郑刚中　即事五首
    古寺孤云际，寒斋落叶中。
    消愁惟是酒，无奈酒尊空。

郑刚中　即事五首
    日暮鸟雀瞑，空庭风雨悲。
    方知古今梦，同寄老槐枝。

郑刚中　几先坐上赠友人
    去岁吴江秋水平，击船聊得一班荆，
    相思只道心长折，此会那知眼再明。
    离合悲欢言不尽，东西南北恨还生。
    劝君勿复吝杯酌，漏箭铭盘将五更。

郑刚中　己酉正月大风寒米价腾踊菜色之民皇皇于道感而作是诗
    昏昏日影有还无，谩诞春风势力粗。
    品物固知春用意，细民其奈米如珠。
    未相秦越尝忧国，不再皋夔愧服儒。
    骨髓有奇深自负，缄封无路荐区区。

郑刚中　纪关陇
    十载三光分，号令南北阻。
    四达礼义乡，限碍成蛮楚。
    帝王岂无真，社稷固有主。
    欃枪不待射，避路过河浒。
    职方阅舆图，十已归四五。
    穷民病巨疮，延颈待摩拊。
    子翼上所亲，暂辍自应许。
    诏书下云天。所至若甘雨。
    车前拜且迎，稽首立如堵。
    无家不壶浆，有市皆肴脯。
    叶底窥乌鹊，墙头出儿女。
    其中老人者，横涕目相语。
    脱命向鬼手，魂魄挂纲罟。
    岂料须臾身，复此见官府。
    愿上万万年，左右常伊吕。
    护持三纲全，保我在田亩。
    予前拜老人，愧谢难缕缕。
    涂炭置赤子，不痛非父母。
    如问尝胆心，念念惟率士。
    惊风吹昏沙，北望曾后汝。
    成功当问天，字养艰用武。
    今兹结新欢，不试师一旅。
    开笼出飞鸟，汝亦良得所。
    予独顾秦关，异世目可睹。
    郊原掌心平，犹是周膴膴。
    岗峦抱河洛，四面踞龙虎。
    惟时盖世英，制驭立区宇。
    不应移造化，私用贮狐鼠。
    见还虽必然，永保更精处。
    销兵闻造兵，欲取必知与。
    吏良民自安，德盛岂招侮。
    道义尊本朝，好约信强虏。
    整顿天地是，事事绵就祖。
    吾民百忧足。可使再辛苦。
    冠巾作人家，耕锄饱禾黍。
    会须太清尘，一扫净千古。
    兹行岂不勤，道里以万数。
    见公自清凉。萧然失袢暑。
    日随下幕吏，一马行似舞。
    月明见旌旗，梦寐闻箫鼓。
    枣火饼肥炊，浆酸粟饶煮。
    偏览江山胜，肠腹浩撑拄。
    不见少增重，政自太无补。

郑刚中　季天叙为人相宅过余求诗戏书二绝
    由来南巷独甘贫，季老徒夸眼有神。
    未暇相烦展高栋，方图种德效前人。

郑刚中　季天叙为人相宅过余求诗戏书二绝
    一区悬磬已偷安，常念风波世路艰。
    若谓他时庇寒士，会须令我作千间。

郑刚中　寄别左与言
    寒生坐孤穷，浪迹远羁寓。
    千金买卜龟，所用良失措。
    如闻过瓜期，骞扬引雄翥。
    放直州县腰，阔作台省步。
    念欲拜公别，心往足不赴。
    铭肌荷恩知，痴坐乖礼数。
    可但颜甲厚，颇亦背芒负。
    梅雨五月寒，洄洄绿烟树。
    二岭遮梦魂，不到船行处。
    安得赴双桨，翩翩若鸥鹭。

郑刚中　寄虽张子公尚书
    昔我初至秦，使旨不到蜀。
    延首锦城春，千里寄孤目。
    逮公今出峡，贱迹人羁束。
    梦看使君船，翩翩转江曲。
    西州去思者，何啻连万屋。
    攀辕犹弗还，我意岂能足。
    所怜蜀人病，羸骨未生肉。
    公兮胡弗留，共与营糜粥。
    自惟救护心，寝食对沟渎。
    回顾莫有助，此志亦单独。
    公兮那得留，峡水峻而速。
    蚤去登堂庙，大作天下福。
    病身鸡肋瘦，别恨容千斛。
    势须更勉强，渭上几一熟。
    郡县减苛赋，廪弜贮馀粟。
    便当乞身归，径去友麋鹿。

郑刚中　寄题李监酒不俗阁
    高士常徇俗，无心欲违世。
    野鹤在鸡群，饮啄同敛翅。
    昂昂望九皋，自有物外意。
    下士求免俗，正恐俗难避。
    嫫母学西子，象玉徒镇搘。
    低回难敛容，不改凡冗气。
    闻君开小阁，洁具高风致。
    随砚翰墨香，雨带春烟细。
    尽将窗几间，一洗簿书累。
    汉有弘羊者，榷酤善言利。
    流风至今兹，已作千古弊。
    君方聊尔耳。升斗亦云寄。
    顾我困埃尘，俛首甘俗吏。
    均是为贫人，噫嘻勿羞愧。

郑刚中　寄吴信叟
    闻说吴郎入汉中，扫除亭榭祝东风。
    三年不与故人醉，留取数枝桃杏红。

郑刚中　寄姚文发
    芳荪小绣肩相拍，拍初同作江湖客。
    梦里春风三十年，青铜照我头都白。
    与公常日话潇湘，恨不此身生两翼。
    何如附骥得千里，再此搜寻旧踪迹。
    荷公睹物能我念，小字密书盈一尺。
    报言扶膝所经由，兴废存亡皆历历。
    吾家甘棠人所怜，今不见鸾空枳棘。
    至如叙述所知友，但若前生略相识。
    恍然沈痛念平生，读尽寄书清泪滴。
    自嗟憔悴百忧身，惨惨中肠常感激。
    去年邂逅见中都，我正蹶蹄遭弃斥，
    相随扶病出幽巷，买酒归来款颜色。
