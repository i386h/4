<!-- { "loadSidebar": true } -->
释子淳　偈二十二首
    出家儿，无休暇，终日忙忙空构架。
    临行一著火区区，眼见耳闻争不怕。
    百骸狼藉撒奚为，普请般柴用烧化。

释子淳　偈五首
    乾坤之内，宇宙这间，
    中有一宝，秘在形山。

释子淳　偈五首
    我宗有语句，金刀剪不开。
    深深玄妙旨，玉女夜怀胎。

释子淳　偈五首
    亭亭日午犹亏半，寂寂三更尚未圆。
    六户不曾知暖意，往业常在三更前。

释子淳　偈五首
    宝月流辉，澄潭布影。
    水无蘸月之意，月无分照之心。
    水月两忘，方可称断。

释子淳　偈五首
    日照孤峰翠，月临溪水寒。
    祖师玄妙诀，莫向寸心安。

释子淳　寄度兄道友
    寂照含虚未兆身，翛然那与物为邻。
    任经风月霜威重，枯木花芳不犯春。

释子淳　寄随守向大夫三首
    岁寒木谷老林坰，兹沐恩光入翠层。
    再整丝轮垂钓手，随缘涢水且腾腾。

释子淳　寄随守向大夫三首
    道同曾未毫端，相别相逢会者难。
    偶此又蒙清照及，松风桂月袭人寒。

释子淳　寄随守向大夫三首
    无弦琴上有希声，此遇知音作证明。
    不犯指端弹一曲，碧琉璃界月三更。

释子淳　閒居
    回途玉马休相伴，背角泥牛莫下鞭。
    多谢乾坤垂覆载，閒云芳草恣情眠。

释子淳　净因和尚
    即真非真，是假非假。
    语路未陈，言满天下。
    骊龙海卧彩云深，黑漆昆仑骑玉马。

释子淳　静上人病以偈贻之
    火风地水合为身，犹若晴空一点尘。
    借问病从何处起，只应谁是病中人。

释子淳　蠲上人求颂
    一九逢春信，梅花破雪开。
    个中如会得，千里不空来。

释子淳　默曜堂访预监寺不遇
    昔年摩竭令，今日孰知恩。
    句外潜心体，言前密意论。
    松风清宇宙，桂月曜乾坤。
    出户虽无往，争如静掩门。

释子淳　任善友求颂
    差别道难通，应须识自宗。
    无根枯树子，月夜影重重。

释子淳　山居五首
    林麓结茅庐，翛然称所居。
    松曲惊破梦，涧冰静涵虚。
    春老花犹媚，秋残叶未疏。
    良宵无限意，东岭月生初。

释子淳　山居五首
    只这一闲田，古今无变迁，
    泥牛耕不尽，宝月镇长圆。
    岩桂和烟翠，溪花含露鲜。
    甘藏青嶂里，懒更谒时贤。

释子淳　山居五首
    家近乱山根，日高懒启门。
    樵歌云外唱，胡曲句前论。
    路僻无人到，庭荒有藓痕。
    萧萧岩石畔，只麽老烟村。

释子淳　山居五首
    兀坐镇长行，孰人知此情。
    竹风轻有韵，岩溜细无声。
    岌岌三山秀，依依片月明。
    门前枯树子，孤鹤梦难成。

释子淳　山居五首
    不恋白云关，家山撒手还。
    玉炉香旖旎，石辜水潺湲。
    庭树烟笼合，窗轩雨洒斑。
    经行及坐卧，常在寂寥间。

释子淳　送法弟应首座
    落叶纷纷万卉凋，云衣轻卷下岧峣。
    他年花萼{外辶内重}荣日，灵树无根暗长苗。

释子淳　送化士
    春云不世情，滋泽兴还普。
    从龙向海飞，散作人间雨。
    幽洞无门任卷舒，悠悠莫忘青山父。

释子淳　送环知客归省亲
    清风明月秋光半，环禅别我云南归。
    当堂子母相逢日，妙圆孰敢分离微。
    咦，拨转吾家向上机，回头触处生光辉。

释子淳　送汲助教医博
    未到毗耶城，不识维摩病。
    有客兮良医，妙术通神圣。
    金鎝鎝起髑髅吟，此曲千年谁与并。

释子淳　送静上人
    本自圆成不在言，泥牛耕破劫初田。
    夜来风月霜威重，天晓昆仑戴雪还。

释子淳　送觉上人
    异类潜行未光前，昂藏头角耸摩天。
    回途莫衬寒岸草，耕破威音那畔田。

释子淳　送俊化主回乡丐簟
    昔年百丈曾轻卷，今日重归故国求。
    顿使云堂三伏里，哭天忽尔变清秋。

释子淳　送庞婆
    刹刹西来意，尘尘古佛心。
    眉毛为道侣，鼻孔作知音。
    借问牛头何处去，衔花幽鸟杳难寻。

释子淳　送蒲君锡赴任湖南提刑
    携筇挥汗别文星，匝地清风耸百城。
    佛祖位中留不住，琉璃殿上绿苔生。

释子淳　送升长老住大乘
    皎月流辉千嶂冷，泥牛徐步出云烟。
    玄徒若问西来意，直指胞胎未具前。

释子淳　送升上人驰法嗣书
    飞花暖日轻相送，烈焰须凭作者通。
    觌面不伸语路，丹山千里事同风。

释子淳　送王汝弼宣教
    平生活计都消尽，锥地殊无付子孙。
    撒手便辞青嶂去，翛然却返白云村。

释子淳　送吴公裕
    天气暄妍三月春，青山垂访白头人。
    威仪雍肃披儒雅，语论清冷洗渴尘。
    道合圆常无异路，心空及第睚通津。
    相逢相别休怀念，千里同风德乃邻。

释子淳　送止维那作丐
    常思止禅者，返本如婴儿。
    一念万年去，春秋都不知。
    斫倒寒岩无影树，回头焰里再抽枝。
    春老别吾入郦去，缘生会有归山咦。
    净榻相看坐，清风起四维。

释子淳　颂古一○一首
    妙相圆明不可亲，奴儿婢子自殷勤。
    指天指地称尊大，也是传言送语人。

释子淳　颂古一○一首
    相好巍巍大丈夫，一生无智恰如愚。
    从来佛祖犹难望，地狱天堂岂可拘。

释子淳　颂古一○一首
    卓尔难将正眼窥，迥超今古类难齐。
    苔封古殿无人侍，月锁苍梧凤不栖。

释子淳　颂古一○一首
    木人来问青霄路，石女年尊似不闻。
    携手相将归故国，暮山芨芨锁重云。

释子淳　颂古一○一首
    玄微及尽本翛然，若谓渠閒万八千。
    月印澄江鱼不见，钓人何必更抛筌。

释子淳　颂古一○一首
    垂手还他作者机，寻常语里布钥旗。
    重询拟进归方丈，一句分明更不疑。

释子淳　颂古一○一首
    白云深处路难通，拟问踪由已涉功。
    挂角羚羊无影迹，从容还落正偏中。

释子淳　颂古一○一首
    饥冷嫩草遥山去，渴饮寒泉曲涧回。
    放荡秒耕空劫地，暮天何用牧歌催。

释子淳　颂古一○一首
    玉鞭高举击金门，引出珊瑚价莫论。
    回古轮王全意气，不彰宝印自然尊。

释子淳　颂古一○一首
    偶尔垂言借问伊，知音争使落今时。
    胡笳不犯宫商曲，玉备横时劫外吹。

释子淳　颂古一○一首
    烧香人静杳无声，苔满丹墀皓月明。
    入户当堂慵正坐，出门尤懒下阶行。

释子淳　颂古一○一首
    白云槛外思悠哉，密密金刀翦不开。
    幽洞不拘金锁意，纵横无系去还来。

释子淳　颂古一○一首
    家山归到莫因循，竭力寅昏奉二亲。
    机尽功忘恩义断，便成不孝阐提人。

释子淳　颂古一○一首
    从来父子不相离，石女何劳更问伊。
    昨夜寒岩无影木，白云深处露横枝。

释子淳　颂古一○一首
    古路翛然倚太虚，行玄犹是涉崎岖。
    不登鸟道虽为妙，点捡将来已触途。

释子淳　颂古一○一首
    炉汤炉炭几何般，地狱三途未苦酸。
    须信新丰亲切语，袈裟之下莫颟顸。

释子淳　颂古一○一首
    平地无端凿陷坑，木桥拈起使人行。
    沉沉寒水如何渡，月夜金鸡报五更。

释子淳　颂古一○一首
    本地灵明无一物，几人认得黄金骨。
    扶锹肩上便行时，大辩从来还若讷。
    
    
释子淳　颂古一○一首
    当机一句玉珊珊，内外玲珑溢目寒。
    无漏国中曾不住，有华影里见应难。

释子淳　颂古一○一首
    蚌含明月珠生腹，龙拥深云雨洒空。
    莫向平田翻巨浪，直须点点尽朝东。

释子淳　颂古一○一首
    威音那畔不能行，撒手还家懒问程。
    寝殿无人空寂寂，满窗唯有月虚明。

释子淳　颂古一○一首
    归家岂坐碧云床，出户不行青草地。
    南北东西本自由，渠无向背那回避。

释子淳　颂古一○一首
    淘金岂假披沙得，不触波澜犹费力。
    露柱三更忽放光，此时未审何人识。

释子淳　颂古一○一首
    群花未发梅先拆，万木凋零柏转奇。
    云淡不彰节月影，烟轻那露引风枝。

释子淳　颂古一○一首
    岩前虽有云千顷，户内殊无半夜灯。
    极目危恋今古秀，暮天斜照碧层层。

释子淳　颂古一○一首
    这般消息不寻常，蟾桂枝枝布远香。
    昨夜姮娥呈巧妙，眼睛直上绣鸳鸯。

释子淳　颂古一○一首
    拾得疏慵非觉晓，寒山懒惰不知归。
    声前一句圆音美，物外三山片月辉。

释子淳　颂古一○一首
    海底龙吟云雨润，林中虎啸谷风清。
    莫言满路生荆棘，况是家贫少送迎。

释子淳　颂古一○一首
    太平乡国路空赊，归兴悠悠思莫涯。
    撒手到家何所有，琉璃宝殿锁蟾华。

释子淳　颂古一○一首
    月筛松影高低树，日照池心上下天。
    赫赫炎空非卓午，团团秋夜不知圆。

释子淳　颂古一○一首
    妙峰孤顶偏肥腻，天产灵苗不触地，
    翠叶无风常自摇，清香那逐春光媚。

释子淳　颂古一○一首
    叉手须知已隔津，更重进步转漂沦。
    顽铜若作黄金货，只可满他无眼人。

释子淳　颂古一○一首
    父子相逢眼倍明，灵苗丛里坦然行。
    个中若为金毛子，已是监梅触大羹。

释子淳　颂古一○一首
    一片灵明本妙圆，个中非正亦非偏。
