<!-- { "loadSidebar": true } -->
    陟迳凡几盘，坐堂聊一息。
    龙去空旧岩，崖崩有遗石。
    不见林下僧，鸟啼山寂寂。

韩维　游龙门诗十二首　石楼
    索回陟云根，结构出石面。
    河倾八滩恶，野豁两崖断。
    旷然怀抱开，举酒临壮观。

韩维　游龙门诗十二首　西溪
    我从南岭来，引辔下云木。
    不知溪流处，但见翠满谷。
    凉叶覆山泉，脩篁医茅屋。

韩维　游龙门诗十二首　香山上方
    贪奇忘我劳，上上不复省。
    穷游尽人迹，却立看佛顶。
    日暮不忘归，青山满烟景。

韩维　游龙兴寺
    空庭落叶赤，联步得幽寻。
    苏剥残碑字，尘昏古象金。
    菊烟凄晚秀，松日淡秋阴。
    南阳风埃满，禅关只自深。

韩维　游曲水园和景仁
    楼峻城千堞，堤长竹万竿。
    草芽生戢戢，花蕊落漫漫。
    走笔狂吟放，扶筇醉步跚。
    屡回宜舞袖，甘著堕游冠。
    野来来窥坐，沙禽不避观。
    两行桃艳暖，一道柳阴寒。
    纵棹非寻戴，掀车免次栾。
    官曹嗟倥偬，农事闵艰难。
    急景三春好，浮生几日欢。
    康强直行乐，此兴不应兰。

韩维　游首山夜马上作
    苍岩出几曲，此与大道会。
    回看灯火处，已在林萝外。
    凉风生雨气，清月动山霭。
    渐近平桥路，淙淙闻石濑。

韩维　游象罔亭偶成二绝
    泛尽溪流数曲清，竹阴开处见新亭。
    山翁不会题牌意，犹守枯支看道经。

韩维　游象罔亭偶成二绝
    竹色隐波流不去，莲香浮坐断还闻。
    诛茅结宇才方丈，占尽清风与白云。

韩维　游象之葆光亭因以寄之
    或亭不到久，双桂长新梢。
    窗静虫收网，檐低燕护巢。
    晚花红自照，繁笋翠相交。
    清景成虚委，知君叹系匏。

韩维　又赋京师初食车螯
    翰林置酒冬之严，庶羞罗列穷脆甘。
    有餽奇味众莫觇，久秘不出须宾酣。
    红炉炽炭发其钳，金钟一引连三四。
    满坐诧美欢笑谈，肯复重顾蛏与蚶。
    京都贵人梁肉厌，远致异物无微纤。
    骈珍错怪百类兼，何久遗此不得参。
    乃知物用有远{下缺}

韩维　又和北轩竹上甘露
    君家竹上露，点缀如明珰。
    垂枝乍惊重，映日复能光。
    聊可助清兴，安知为羡祥。
    应从草制暇，延咏对华觞。

韩维　又和春游
    青春之来漫无踪，但见佳气流融融，
    天地百物和风中。轻雷殷出草根绿，
    丹霞散作枝上红。鸣蜂喧空蝶扑地，
    似与游人报芳意。东城南陌交输辔，
    朝尘暮雨才几日，已见残花落和积。
    人生劳苦诚可悲，奔走事役无休时，
    天意以眷使其熙。会须举洒烂漫醉，
    当与不取庸非痴。

韩维　又和馆西迎驾
    宫树烟开敞禁扉，儒冠罗立望天威。
    霜清广殿鸣鞘肃，日上觚棱翠盖飞。
    玉勒帊鞍经在御，锦衣腰剑士成围。
    暂来直舍支颐坐，却听箫韶辇路归。

韩维　又和寒食感怀
    絮飞丝堕满春阴，叹息流光节物深。
    鸡鞠自喧游侠地，莺花空思长年心。
    寂寥功业看孤剑，淡薄清怀寄素琴。
    我亦新来有华发，并须携酒白头吟。

韩维　又和史院晚出
    新雨稍添清禁润，斜阳初下直庐明。
    方惭饱食无裨补，更作长廊百步行。

韩维　又和杨之美家琵琶妓
    杨群好古天下无，自信独与常人殊。
    勤身所营世或弃，反眼不顾我以趋。
    彼其察物类有道，能取精妙遗其粗。
    官卑俸薄不自给，买童教乐收图书。
    客来呼童理弦索，满面狼籍施铅朱。
    樽前一听啄木奏，能使四坐改观为娱。
    有时陈书出众画，罗列卷轴长短俱。
    破缣坏纸抹漆黑，笔墨仅辨丝毫余。
    补装断绽搜尺寸，分别品目穷锱铢。
    以兹为玩不知老，自适其适诚吾徒。
    岂无高门华屋贮妖丽，中挂瑶圃昆仑图。
    青红采错乱人目，珠玉磊落荧其躯。
    苟非绝艺与奇迹，杨君视之皆蔑如，
    杨君如古天下无。

韩维　又和原甫省壁画蟹
    天工不为神，众物自我具。
    钱侯扫墨笔，敖跪生指顾。
    如依石穴出，尚想秋江度。
    真伪本相夺，安知彼非误。

韩维　又和子华
    沉阴消尽见春和，初放扁舟溯绿波。
    水际踏青怜日暖，林间举白为花多。
    狂从田妇窥篱看，醉任家童乔鼓歌。
    年少纵欢饶点检，老欢终不挂谁何。

韩维　又绝句
    芙蓉落尽荷叶黄，西风测测梧桐凉。
    岁登讼息休吏早，林间独坐歌还乡。

韩维　又灵沟道中
    春风来无迹，泱莽天地和。
    群生乐时阳，众鸟舞且歌。
    嗟尔道旁叟，寒馁独见罗。
    短席不自蔽，皮骨撑枯柯。
    呼童间所以，口噤不能哦。
    所见且如此，况馀生齿多。
    吾闻古三代，仁术固匪他。
    老幼孤洎疾，饩养平不颇。
    斯道久寂寞，吾悲其奈何。

韩维　予会宾答微之惠诗
    官冷身闲百不营，一时高会得耆英。
    杯心酒气兼香重，池面水华共月清。
    铁骑忽从弦上出，水龙争向笛中鸣。
    白头学士耽禅习，未免诗魔揽道情。

韩维　予招宾和微之
    恩予琳宫庇病身，闲中得近酒杯频。
    偶成五老追前会，仍喜三公作主宾。
    欢兴到来歌自发，吝情消尽语皆真。
    时人不用惊疏放，同是义皇以上人。

韩维　与江梅景德夜归
    吾交陈与谢，屡结东城游。
    春宵灯火繁，跃马此道周。
    怀人邈可远，念岁忽以遒。
    况自抱私感，归来清泪流。

韩维　与林大夫谢灵寿杖
    万岁山中美木成，古今灵寿得嘉名。
    龙鳞未测他年化，蜗角先从每节生。
    禅拟问来须便打，醉思吟后不妨行。
    使君有惠怜衰{上艹下尔}，欲报惭非藻思清。

韩维　与张仲巽游善护院
    高城面修涂，呀豁若箕口。
    铅石释子庐，苍柏荫庭牖。
    翘翘幕中彦，疏怀脱喧垢。
    结辔游禅扃，弹弦栾嘉友。
    华榱翳广坐，仰视眩丹黝。
    朱光羞晨樱，绀玉折春藕。
    初筵颇清简，中醉稍喧糅。
    歌休众管作，今发洪钟叩。
    横浮或见违，义蕴□□□。
    酒酣隘常见，大观资远取。
    上跻危磴盘，却立土崖斗。
    长川自西来，逶迤带坰薮。
    绿树下成列，猎猩清风走。
    侧身宇宙间，群动何纷纠。
    自顾龌龊极，天地一罂缶。
    安得修灵根，超然出诸有。

韩维　雨过化光西斋
    华屋衡茅接，闲门杖屦通。
    客来非载酒，君坐正书空。
    白菊晚霜后，青蔬寒雨中。
    从今日无事，来听行窗风。

韩维　雨后之南陵点馔
    斋房厌危坐，出户旷舒散。
    草木雨多思，云山晚相乱。
    索回俯川陆，窈窕见楼观。
    耳目久尘埃，兹辰一湔浣。

韩维　圉城视囿
    下马步榛荟，吊古高阳门。
    鸣蜩乱深樾，蔓草被颓垣。
    席阴得佳木，解带休我烦。
    二年官儒馆，始叹吏役喧。
    学圃蹈孔戒，征利服轲言。
    黾勉职事间，大惧失所存。
    秋风熟梨枣，令人思故园。

韩维　玉汝弟创治新居作诗见诒次韵为答
    止足嘉言每念兹，不应华发叹归迟。
    非关启第夸三战，直为营巢欠一枝。
    盛放清风来北户，细分鸣溜入西池。
    十年契阔多遗恨，今日欣同仲氏篪。

韩维　玉汝惠猫头笋
    汉臣问鹏曾游地，腊祭迎猫始出林。
    解箨光先凝片玉，含甘珍重等兼金。

韩维　浴普静同江二李叔中道赋
    夜来飞雨濯残芳，绿遍童童佛树行。
    把酒可劳悲暮节，振衣还自喜微凉。
    清帘不下轻颺燕，别院时来暗霭香。
    自是嵩阳欲归客，为公聊尽次公狂。

韩维　寓展江亭谢尧夫寄酒及花
    措枉我先违陛石，均劳公亦下堤沙。
    已欣晚岁逢良友，更喜高秋见好花。
    旨酒芳新来似水，危亭清绝至如家。
    三杯举白歌相和，忘却风前两鬓华。

韩维　元道席上得秋风为题下为韵送广信舍弟
    秋风感人切，况在欲别者。
    狂翻断蓬转，寒助离樽泻。
    吹云急燕雁，猎草嘶代马。
    莫作塞垣声，端令客泪下。

韩维　元日寄袁州仲文兄
    前日都门尽鹢飞，秋风执别泪交颐。
    清朝远谪庸非命，直道终申自有时。
    佳句应因子卿赋，胜游仍共鹡鸰期。
    宜春台上春归早，谁伴花前酒一卮。

韩维　云
    抱石情虽久，为霖意若何。
    天心如见用，风力不消多。
    冷湿朝仙洞，寒迷宿岛窠。
    飞扬终得路，曾入汉皇歌。

韩维　运判再以前韵见寄
    突兀朱堂冠北城，云峰满目互阴晴。
    凭栏不负思山意，对酒何烦考鼓声。
    清话从容双尘秃，雕章温丽百金轻。
    归轩未必能相迟，梦绕西湖春水生。

韩维　载酒过景仁不园
    地胜依危堞，城高若半峰。
    衔觞惊岁序，候雪仰云容。
    不假猫滋竹，须防犬败松。
    顾惭文俗吏，游步蹑仙踪。

韩维　再赋颂二首
    两膝双盘一足垂，历然宾主席间仪。
    惟应露柱方能识，只巩仙陀也不知。

韩维　再赋颂二首
    阳景朝来释冻凘，水边林下好追随。
    灵山一会何曾散，莫学时人语别离。

韩维　再和昌言喜雪
    精祷潜通上下神，恍然佳气一朝新。
