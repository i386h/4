<!-- { "loadSidebar": true } -->
    我衰百无长，此兴复不浅。
    他时傥卜邻，心赏符二阮。

刘子翚　题懒庵二首
    地偏宾至稀，昼静门常掩。
    深房纸瓦明，宴坐薄团稳。
    庭花落未扫，径草繁不剪。
    林泉倦出游，况乃市朝远。

刘子翚　题灵鹫窗
    翠合初疑无路往，停鞭邂逅成清赏。
    僧炉坐稳纸窗明，细雨忽来山竹响。

刘子翚　题慎仪余清阁
    并溪取次得奇观，更舞新甍翠木端。
    政喜閒身时可到，忽惊醉眼晚来宽。
    故添山色浮岚润，不逐湍流独月寒。
    散帙南窗更清绝，兴来直欲跨飞翰。

刘子翚　题石井二首
    玲珑岩穴巧如刳，中贮沧浪百斛余。
    衰懒自怜游世人，襟怀未及汝常虚。

刘子翚　题石井二首
    道经兰若偶停鞭，客裹逢幽意惘然。
    一把绿萝蒙石窦，梦魂翻愤醒心泉。

刘子翚　题王岩起乐斋三首
    数丛修竹拥斋居，兴味翛然乐有余。
    午枕睡酣窗寂寂，清风来去自翻书。

刘子翚　题王岩起乐斋三首
    怪底愁端生不已，劳心逐事事无穷。
    陶然一点冲融趣，只在清虚淡泊中。

刘子翚　题王岩起乐斋三首
    我亦云根结小房，年来与世略相忘。
    定知可蜕纷华事，不及弦歌气味长。

刘子翚　题吴若愚一经堂
    老矣惟书爱未消，喜闻新塾出尘嚣。
    轩窗近水来无厌，弦诵因风听忽遥。
    游艺定知轻拾芥，正心端欲似耘苗。
    一经教子诚为乐，家世从今未寂寥。

刘子翚　天迥
    天迥孤帆隐约归，茫茫残照欲沉西。
    寒鸦散乱知多少，飞向江头一树栖。

刘子翚　田家
    长空淡淡如云扫，暮过田家风物好。
    耕犁倚户寂无人，饥牛卧啮墙根草。

刘子翚　听詹温之弹琴歌
    鸣琴艺精非小道，可惜温之今已老。
    玲琅一鼓万象春，铁面霜髯不枯槁。
    自言寡和音，求我为作歌。
    号宫韵角可听不可状，锦肠绣舌空吟哦。
    吾意其一气之浊清，两曜之晦明，
    山河之结融，雷霆风雨之震惊。
    包罗具七弦，开阖造化由人心。
    又疑夫尧禹之躬行，丘轲之立言，
    瞿聃之同归，百家诸子之纷然，
    更历千万古，此意不灭丝桐间。
    涤除浮虑清，荡摩愁襟开。
    琴之气象广莫有如此，欲媚俗耳知难哉。
    寒缸烧涸夜向阑，罢琴归矣我欲眠。
    梦跨冰轮出瑶海，一笑碌碌瀛洲仙。

刘子翚　同才仲入山有怀奇仲
    客至那容懒，牵筇入翠萝。
    山光知雨过，野色见秋金。
    妙语时相夺，微吟只自哦。
    吹埙来独晚，此日恨如何。

刘子翚　同范智闻五月十四日夜赏月
    微风净郊原，暮色含清夏。
    层巅月欲上，炯炯木叶罅。
    丰姿一发亏，爽气千毫射。
    流光不著地，黄抹溪西舍。
    翩然释峤飞，云流鳞鳞化。
    常恐螺髻青，失此骊珠挂。
    奇观天所吝，老眼得屡借。
    不嫌神太清，跣立高梧下。
    故人肯留连，一笑偶良夜。
    浊醪勿虚杯，庭缟醉可藉。

刘子翚　同胡原仲吴公路游清湍亭赋诗得流字
    出山曾几时，桂露飒已秋。
    兴来任两屐，散此默默忧。
    岚光近仍灭，鸟语静忽流。
    新亭迥临危，急润循岩陬。
    上有独树荫，下有鸣湍幽。
    长飙一振荡，俯仰闻飕飕。
    平生尘累心，净尽迥此游。
    徘徊啸咏发，瞻眺穷林丘。
    天寒云已归，山好客自留，
    悠然百不知，日月过则休。
    人生乐在我，何必遂所求。

刘子翚　同李汉老登高斋
    飞梯百级转层峦，政喜登临著眼宽。
    海上波涛连阆苑，日边尘土暗长安。
    乱来世事终无定，春尽羁愁岂一端。
    赖有谪仙能喜客，时陪杖履得雄观。

刘子翚　同汪正夫行夫望鄱江
    夜梦鄱江清，晓踏鄱阳县。
    云涛著眼新，还疑梦中见。
    寒声彭蠡合，冻色庐峰现。
    时方冬气深，水缩川原变。
    连沙突堆阜，派港分组练。
    萧萧蓬鬓风，瑟瑟葭丛霰。
    奇观信幽绝，领略殊未遍。
    何当烟艇高，载我行镜面。
    二难今胜流，爱客移清燕。
    饮酣生泰和，语妙融交战。
    衰迟百不堪，一快天与便。
    回筇晚霁中，路压沧浪转。
    波光似留人，随裾荡华绚。

刘子翚　同翁士特李似表谒巽伯少卿因作醉歌
    翁刘异氏居同里，奕叶论交今久矣。
    陇西京兆实姻连，我既识翁因识李。
    巽卿自洛始迁闽，寄食僧房仍密迩。
    盍簪雅好有新旧，倾盖高情无彼此。
    酣歌掷剑悲群公，胡为局促荒山中。
    曲肱放浪虽所乐，乐此亦知吾道穷。
    自闻胡马再南牧，九州何地无兵戎。
    世衰成改不以正，奸宄得意为英雄。
    儒生守经昧时变，愤切气欲摩苍穹。
    斯言拨弃勿复理，把酒论诗差可喜。
    围炉夜语忘刻漏，吹灯晓色盈窗几。
    归涂草棘索风袍，主人谢客仆御劳。
    云山怅望一回首，虎豹出穴哀猿号。

刘子翚　同吴居安入开善四首　出山
    日日冬气昏，霜风不镰面。
    回舆始见山，数点寒中现。
    我行得胜友，笑语生华绚。
    如何剑峰南，咫尺不常见。

刘子翚　同吴居安入开善四首　过报德庵
    循溪踏危砿，路入筼箉坞。
    森森翠棂间，一干横清雨。
    茶烟日月静，石壁轩扉古。
    尽兹北山旁，小胜无遗取。

刘子翚　同吴居安入开善四首　宿省轩
    夜空合一寂，扰扰息万劳。
    幽怀耿不寐，孤灯侧残膏。
    稍知山雨来，声在横林高。
    凄然却成梦，梦泛秋江涛。

刘子翚　同吴居安入开善四首　游松庵
    虚廓附山翔，泉声小庵闭。
    斋余恣行遨，剥啄忻屡至。
    午阴遇兰芳，夕照坐松吹。
    徜徉无所为，聊尽今日意。

刘子翚　同原仲成元致和入开善
    寒声萧萧霜叶秋，石路硗确穿林幽。
    云横远岫若平断，风约小溪如倒流。
    偶经名蓝亦终日，喜有胜士同兹游。
    移床果茗咄嗟办，曳杖欲归仍更留。

刘子翚　同詹明诚传茂元游晞真馆有诗因次其韵
    橘柚垂红百观秋。归途邂逅得寻幽。
    晴沙散策随山远，夜月回船信水流。
    胜处无诗端可恨，它时有酒更来游。
    相陪二妙平生友，老矣襟期共一丘。

刘子翚　同张守谒蔡子强观砚论琴偶书
    共造中郎室，明窗玩好奇。
    砚珍镌子石，琴古斲孙枝。
    篆鼎飘香远，茶瓯转味迟。
    自惭尘土累，清话得移时。

刘子翚　铜爵
    金碧销磨瓦面星，乱山依旧绕宫城。
    路人休唱高台曲，台上而今春草生。

刘子翚　投壶
    暇日宾月集，投壶雅戏同。
    傍观惊妙手，一失废前功。
    礼盛周垂宪，词夸晋起戎。
    区区论胜负，转眼事还空。

刘子翚　途中
    小市犹依海，横桥欲跨汀。
    雨余榕径冷，春晚苎田青。
    薄宦低豪气，浮生惜壮龄。
    急流归亦好，忧患饱曾经。

刘子翚　酴醾
    颠风急雨退花晨，翠叶银苞照眼新。
    高架攀缘虽得地，长条盘屈总由人。
    横钗素朵开犹小，扑酒余香韵绝伦。
    唯有金沙颜色好，年年相伴殿残春。

刘子翚　酴醾四首
    蒙笼春幰顶，夭矫赤虬身。
    雨蓓犹缄暖，精神照晚春。

刘子翚　酴醾四首
    斑斑心点紫，叠叠萼承冰。
    除却横枝韵，群芳尽与能。

刘子翚　酴醾四首
    独立幽亭晚，春风玉一团。
    残英不羊地，去作岭云飞。

刘子翚　酴醾四首
    霜蕤薰碧醥，气味已相传。
    终以香为累，无人解倒悬。

刘子翚　晚宿
    石濑分流小，霜林间树红。
    暮桥横隐约，寒锻响丁东。

刘子翚　晚饮
    招提聊驻屐，却去白云堆。
    老眼看山仙，余怀向酒开。
    晚凉微雨送，秋意一蝉催。
    醉裹挥犀妙，方知有逸才。

刘子翚　望楚
    客浦舟凝滞，凭高识楚乡。
    有愁关眺览，何地不凄凉。
    草木词人怨，江山霸主亡。
    悠然独搔首，暮霭一星光。

刘子翚　望京谣
    双銮北狩淹归毂，寂寞梁园春草绿。
    犹传故老守孤城，官军不到黄河曲。
    迟云楼橹已灰炉，更倚窗扉防箭镞。
    招兵太半出群盗，绣{左衤右屈}蒙衣屡翻覆。
    前宗后社力诛锄，白刃如霜挂人肉。
    州桥灯火夜无光，夹道狐狸昼相逐。
    往时汴泗绝行舟，市粜十千尘满斛。
    衣冠避胡多在南，胡马却食江南粟。
    谋臣武士力俱困，海角飘摇转黄屋。
    盘庚五迁方择利，昆阳一战何当卜。
    宁闻石豕乱中华，汉祚承天终必复。
    夕烽明处望千门，孤臣祗欲知声哭。

刘子翚　闻笛
    倚楼何处笛，飞响彻云霄。
    曲怨吹难尽，风回听勿遥。
    戍兵临绝漠，闺妇起寒宵。
    一弄梅飞雪，华年鬓亦凋。

刘子翚　闻韩侯至
    今代淮阴将，宣威瘴海东。
    夜营兵气黑，寒啧战声雄。
    有冠常亲讨，无官可赏功。
    屹然沈鸷貌，识汝未侯中。

刘子翚　闻筝作
    月高夜鸣筝，声从绮窗来。
    随风更迢递，萦云暂徘徊。
    余音若可玩，繁弦互相催。
    不见理筝人，遥知心所怀。
    宁悲旧宠弃，岂念新期乖。
    含情郁不发，寄曲宣余哀。
    一弹飞霜零，再抚流光颓。
