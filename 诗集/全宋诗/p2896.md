<!-- { "loadSidebar": true } -->
    但知良辰合大醉，岂羡显官乘高轩。
    桃花飘零李花在，垂柳嫋娜芳草繁。
    谁能有药扶我足，使我郊野穷跻攀。
    山公接{上四下离}自倒着，吾发已秃久不冠。

滕岑　短歌行
    铸黄金，服白玉，
    方法难成日月促。十年著书五车读，
    功名未就鬓发秃。海水可尽山可平，
    人心何日息营营。安期羡门果何在，
    贾谊刘向终奚成。前人不悟已如此，
    后人还复蹑其轨。玉东西，
    金叵罗，君不肯醉当奈何。

滕岑　鼓腹无所思朝起暮归眠湫明诗也以诗定韵为十诗
    郊墟远人烟，栖迹在衡宇。
    年龄迫衰谢，渐觉有病苦。
    眼如隔罗轂，耳仅闻钟鼓。
    手中一枝筇，藉以扶伛偻。

滕岑　鼓腹无所思朝起暮归眠湫明诗也以诗定韵为十诗
    少习举了业，不能中科目。
    暮竟为尉丞，州县甘碌碌。
    四任奉真祠，一家仰雨禄。
    勿云腹负予，予亦负此腹。

滕岑　鼓腹无所思朝起暮归眠湫明诗也以诗定韵为十诗
    居闲阅往史，掩卷忽长吁。
    儿闻翁吁声，取酒满注盂。
    悠然尽三酌，杂虑散如驱。
    乃知此神物，不可一日无。

滕岑　鼓腹无所思朝起暮归眠湫明诗也以诗定韵为十诗
    我居西山下，距城半里所。
    门前有雀罗，户风无阿堵。
    小园桃李空，数棱独苦苣。
    同心相过时，小摘为烹煮。

滕岑　鼓腹无所思朝起暮归眠湫明诗也以诗定韵为十诗
    我前有万古，昨梦那无追。
    我后有万世，未梦安可期。
    欲知今现在，正似昨梦时。
    梦中无实事，徒自劳心思。

滕岑　鼓腹无所思朝起暮归眠湫明诗也以诗定韵为十诗
    立夏少半月，谷雨是今朝。
    梅子酸着齿，麦穗长半腰。
    天运不暂停，又将转斗杓。
    无复冬裘御，重取夏扇摇。

滕岑　鼓腹无所思朝起暮归眠湫明诗也以诗定韵为十诗
    芳菲去无迹，人家绿阴里。
    有园屋西偏，足以纵步履。
    酴醿香绝奇，橘花香更美。
    日供香自发，不待微风起。

滕岑　鼓腹无所思朝起暮归眠湫明诗也以诗定韵为十诗
    万籁止不作，寂寂山居夜，
    鼓声起神祠，磬声来佛舍。
    幽人启楼窗，片月光相射。
    此景不可孤，呼儿具杯斝。

滕岑　鼓腹无所思朝起暮归眠湫明诗也以诗定韵为十诗
    神龙固难豢，天马岂易韟。
    渊明肯折腰，为此五斗微。
    我本田野人，初不慕轻肥。
    食未从人乞，隐不待赋归。

滕岑　鼓腹无所思朝起暮归眠湫明诗也以诗定韵为十诗
    我读渊明诗，或至忘食眠。
    人物葛天民，度越羲黄前。
    胸中抱真淳，笔下杂言诠。
    妄讥闲情赋，讵识其超然。

滕岑　官捕虎行
    世无壮士力扼虎，群虎食人人莫御。
    上官付之无奈何，悬赏谩令招猎户。
    猎户徒肾逐麕麂，初非法中虎匠比。
    心胆既怯赏又轻，谁肯向前判一死。
    官遣弓兵相助佐，猎户见之气先挫。
    心忧得赏为所分，眼见有虎容渠过。
    弓兵散在村落中，村民鸡犬为一空。
    四足之虎未可捕，两足之人与虎同。
    真虎为患时一出，人虎为患朝连久。
    东乡闻虎在西邻，人虎又向西乡集。
    野外晡时即掩关。椎苏不复更登山。
    人虎难避愈真虎，纵为虎食不闻官。

滕岑　寒鸡
    寒鸡强知晓，初鸣梦惊破。
    我事不在早，援衾且复卧。
    待旦枕戈寝，将朝盛服坐。
    吾生无怨仇，吾责非辅佐。
    况当苦寒月，北风正欣簸。
    且复待午暄，徐起毕经课。

滕岑　和方薄山居
    江村宜晚景，老眼见来稀。
    远岫屏六出，残霞锦一机。
    月华池上好，暑气竹间微。
    不羡御风列，旬余五日归。

滕岑　和陶渊明饮酒诗
    风浪渺平陆，吾行将安之。
    酒中有乐国，犹是太古时。
    孰云道里长，一觞自臻兹。
    不知有先死，况复忧与疑。
    何辞日一往，蟹螯正堪持。

滕岑　和陶渊明饮酒诗
    拿舟漾明月，把酒对青山。
    月影涵山扉，妙处端难言。
    回觞劝鸥鹭，吾与尔忘年。
    适意只自知，讵可他人传。

滕岑　和陶渊明饮酒诗
    人性政自静，动者乃妄情。
    纷纷相倾夺，富贵与功名。
    形存神已亡，嗟汝难久生。
    岂知旷士怀，古井波不惊。
    醪酒辅吾体，不待金丹成。

滕岑　和陶渊明饮酒诗
    今我思故里，身不能奋飞。
    登高眺山川，孰知予心悲。
    却思大化中，万类本无依。
    何者为我庐，是处皆可归。
    幽忧不自释，齿发日变衰。
    不如倾兹酒，杯行无固违。

滕岑　和陶渊明饮酒诗
    秋风入我室，百虫自相喧。
    中夜卧不周，起视河河偏。
    念我平生友，托体归青山。
    游魂往何方，千载不复还。
    人生共如此，但醉勿复言。

滕岑　和陶渊明饮酒诗
    古人不可见，滔滔天下是。
    渊明舍之归，惜此三径毁。
    樽中幸有酒，饮事付自尔。
    我观饮酒诗，信矣质而绮。

滕岑　和陶渊明饮酒诗
    堂堂东坡公，文章万人英。
    尝和饮酒诗，曲尽今古情。
    平生不解饮，而独喜客倾。
    仇池一仙去，九韶瘖不鸣。
    不知几百年，斯人还复生。

滕岑　和陶渊明饮酒诗
    嵇康故人达，醉中凛英姿。
    因送孤飞鸿，手抚枯桐枝。
    聊将弦上意，寓此胸中奇。
    才高身不容，谅非人力为。
    麟伤终可叹，龙化真难羁。

滕岑　和陶渊明饮酒诗
    我游桐君山，霁色天地开。
    秋水净远瞩，秋山入奇怀。
    兹游有夙约，所愿喜不乖。
    岩岩彼高阁，上有浮云栖。
    其下插奫沦，百尺不见泥。
    同来二三友，斗酒相戏和。
    笑语飞鸟上，醉眼风烟迷。
    醒时日已堕，明月照我回。

滕岑　和陶渊明饮酒诗
    壮士志四方，小夫守一隅。
    所禀既殊科，所趣亦异涂。
    毋论贤与愚，等为造物驱。
    岂如饮家流，一醉不愿余。
    两忘适与莫，毕世醉乡居。

滕岑　和陶渊明饮酒诗
    煌煌佳菊花，开遍溪傍道。
    后时难独立，得伴秋光老。
    孤芳迫霜露，采采及未槁。
    浮我白玉醪，色香相媚好。
    悠然尽数酌，人弃我所宝。
    一榻醉曲肱，何必游人表。

滕岑　和陶渊明饮酒诗
    止酒盟诸神，覆杯未几时。
    有客苦相劝，持杯前致辞。
    人生足烦恼，至乐实在兹。
    欲饮恐渝盟，不饮客见疑。
    我性本嗜饮，强止良自欺。
    为客尽一醉，惟神其听之。

滕岑　和陶渊明饮酒诗
    嗣宗初亦仕，偶爱东平境。
    复求步兵尉，在职未尝醒。
    当世疾如仇，妙音谁复领。
    吾详竹林人，此士诚脱飅。
    至今群虱喻，言与丹青炳。

滕岑　和陶渊明饮酒诗
    佳辰菊始华，白衣适尔至。
    开樽且复坐，径向丛边醉。
    陶死向千载，风流孰其次。
    达人岂在酒，寓意乃为贵。
    吾知元亮贤，嗜酒不嗜味。

滕岑　和陶渊明饮酒诗
    爱酒扬子云，家世一区宅。
    校书登天禄，落拓聊寓迹。
    彼视汉公卿，何啻相什百。
    著书效周易，人笑玄尚白。
    傥非桓谭辈，诋诮谁与惜。

滕岑　和陶渊明饮酒诗
    佛氏苦戒酒，详见所译经。
    谓人诸罪业，多以酒故成。
    酒岂能造罪，心为物变更。
    心空罪亦空，径造金仙庭。
    今我举兹酒，聊救饥肠鸣。
    虽云违佛戒，初匪堕俗情。

滕岑　和陶渊明饮酒诗
    少小慕至道，壮大无所得。
    岁月忽如流，行年向不惑。
    尔来涉忧患，视听半昏塞。
    谁能更苦辛，举战蛮触国。
    但愿常醉眠，万事付一默。

滕岑　和陶渊明饮酒诗
    有客衣百衲，狂言如病风。
    一饮至数斗，醉臣官道中。
    我尝延之饮，问对略可通。
    告我珠异雀，无轻发其弓。

滕岑　和陶渊明饮酒诗
    昔人揣才力，宁隐不愿仕。
    仕者要及物，隐者止为己。
    禄丰责已重，外劳中愧耻。
    何如未仕时，优游安井里。
    吾观隐者传，沉湎亦见纪。
    而於公卿辈，小累讥不止。
    布衣有真乐，势位何足恃。

滕岑　和陶渊明饮酒诗
    是非俱幻影，妄别伪与真。
    世界如空华，谩公浇与淳。
    古人今何在，千载一梦新。
    唐虞且空虚，岂复有隋秦。
    况我此之身，天地一微尘。
    区区欲徇世，用力嗟徒勤。
    迩来稍自悟，遂与杯酌亲。
    世味如嚼蜡，说酒犹生津。
    朝醉忘盥頮，暮醉忘冠巾。
    世人自我异，我岂异世人。

滕岑　记前身
    广智绍兴初，有僧清首坐。
    颇亦有禅学，非但严经课。
    吾祖知其人，尊之如达磨。
    延归羞香饭，间亦闲相过。
    祖时年已老，无孙继耕播。
    耿耿常在念，不敢与人言。
    此僧偶闻之，使之祷佛前。
    且云韶国师，道场在玉泉。
    凡人求男女，如观音应缘。
    祖遂相约往，此僧遽欣然。
    是夕僧坐逝，有偈人共传。
    祖即焚香拜，前诺师岂负。
    灵魄决不昧，请与师同去。
    祖如师在日，拱手侍行步。
