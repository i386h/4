<!-- { "loadSidebar": true } -->
    久已鸮音革，居然鳣服宜。
    谁开丞相阁，此士独非奇。

周必大　送刘子和教授赴赣州兼简府主洪景庐二首
    藉甚书诗帅，中和正尔歌。
    人留河内寇，帝念禁中颇。
    余事裒丁志，多闻重乙科。
    固无官长骂，解使客毡多。

周必大　送陆务观赴七闽提举常平茶事
    汉皇亲召贾生还，京路争看北海贤。
    却畏神仙足官府，便思风采烁云烟。

周必大　送陆务观赴七闽提举常平茶事
    暮年桑苎毁茶经，应为征行不到闽。
    今有云孙持使节，好因贡焙祀茶神。

周必大　送陆务观赴七闽提举常平茶事
    鸾栖枳棘已多年，父老犹传主簿贤。
    扶杖喜迎新使者，赤帷何惜与高褰。

周必大　送陆务观赴七闽提举常平茶事
    疲驽久倦直明光，风味常思十八娘。
    拟请一麾依故旧，得无公道学苏章。

周必大　送陆先生赴春闱
    九重诏下选贤能，又见先生启远行。
    离恨暗随流水去，朔风稳送片帆轻。
    休嗟此日暌违事，预发来春晋锡荣。
    一去鹏程应九万，始知佳梦合金精。

周必大　送陆先生圣修赴春闱
    送君南浦惨离情，握手依依数去程。
    日薄云浓风转劲，江寒水落浪还生。
    此时执别仙舟稳，后夜相思山月明。
    好把嘉猷献丹扆，中兴天子急升平。

周必大　送鹿伯可致政直阁兼简吴明可致政给事
    垂车七十苦来稀，况是丁年解鞅韟。
    神虎衣冠洪景挂，都门供帐仲翁归。
    前衔新命俱郎宿，处士儒冠总少微。
    林下若逢龙阁老，为言台岭转光辉。

周必大　送纶丞郡章贡
    鸡犬新丰识，江山清献游。
    吾宁忘旧隐，汝且事贤侯。
    剩酌廉泉水，徐题戏彩楼。
    明年更强健，亦欲理方舟。

周必大　送毛平仲
    父祖同登六十春，相逢草草大江濆。
    羡君不使囊锥见，笑我空将芰制焚。
    闻道都人时载酒，未容俗客细论文。
    他年小筑柯山畔，泉石风光賸欲分。

周必大　送七兄监庙赴南宫兼吾大兄知县二首
    俊兄才学众人知，富贵功名自有时。
    海运今看鹏怒击，韶成始是凤来仪。
    状头谩诧文阶峻，榜眼常多紫绶垂。
    家有郑公遗笏在，一闻吉语即相贻。

周必大　送七兄监庙赴南宫兼吾大兄知县二首
    河梁曾诵送行篇，蜗角牛毛十五年。
    毕竟中间皆梦尔，祗今相对各苍然。
    萧萧暂隔连床雨，荡荡初行万斛船。
    谁近上林看跃马，东阳诗句定先传。

周必大　送芮国器察院漕广东
    星聚曾尊德，箕张客避风。
    别离双鬓异，邂逅一尊同。
    五岭皇华使，扁舟渔钓翁。
    江分鸿不到，书札若为通。

周必大　送沈世德抚干还朝
    元戎已趣曹装觐，上客难教俭幕留。
    积雨半篙生别浦，清风十幅送归舟。
    槐庭衮绣行虞侍，芸阁铅黄待校雠。
    池有游鳞云有雁，尺书能寄故人不。

周必大　送石似之仓部出粹漳州
    半刺临漳郡，荣归总不如，
    棠阴三世旧，梓里数程余。
    野老谈遗爱，儒先叩异书。
    依乌带东壁，从此照闽墟。

周必大　送司农少卿杜起莘出守遂宁
    识公七年前，青衫骑破鞯。
    送公七年后，金章大州守。
    穷达反掌耳，置之勿复论。
    忆公出蜀日，避名如避喧。
    神羊一在首，慷慨眉宇轩。
    朝陈击奸疏，暮进兴邦言。
    炎炎中郎将，解带西南奔。
    矫矫内押班，挂冠神武门。
    所以杜御史，姓名满乾坤。
    人生有聚散，安所非游宦。
    徵黄不作难，圣主方味谏。

周必大　送孙从之秘监归朝供职
    蚤看媠鹏万里风，晚陪剑履大明宫。
    谁知九郡提封广，还许三年使事同。
    我合挂冠寻旧隐，君当补衮用新功。
    中兴盛事人应说，五纪吾邦四少蓬。

周必大　送汤相守绍兴二十韵
    汉辟萧居守，周兴毕保厘。
    安危元注想，中外自随时。
    忆昨生戎马，谁知死佛貍。
    天其永我命，王乃大巡师。
    收拾炉锤手，经纶管籥司。
    南图忘震荡，北上得逶迤。
    铜刻新符兽，金涂旧印龟。
    从容时属耳，填抚效如斯。
    帝意仍调鼎，亲荣宁拥麾。
    班衣加画绣，通帛杂牙旗。
    馀力今循霸，洪钧昔相夔。
    斯民先已觉，此地更何为。
    玉帛涂山会，银黄越将垂。
    图经千古事，宾幕几人诗。
    有客叨恩顾，无才负己知。
    身留蓬岛直，梦度浙江湄。
    投劾难何有，登庸恐不迟。
    行逢三月禊，看即百钱赍。
    祖饶纷离席，班迎指后期。
    一夫非自喜，正为太平基。

周必大　送王龟龄赴越州宗丞
    册府号冀北，一时聚奇材。
    嗟我虽末至，尚及相追陪。
    胡子真老骥，元章盖龙媒。
    尔来厌名韁，蹙踏游九垓。
    王子乃汗血，疑是西极徕。
    忠精贯日月，声名震陪佁。
    君王市骏骨，得此七尺騫。
    秣以天山禾，贮之黄金台。
    玉勒绣罗鞍，映带文锦鞯。
    谓言开道路，亦复薄蓬莱。
    乞归丞相府，连月书百回。
    东郊台公姓，笑渡涛江雷。
    奉身信美矣，体国安在哉。
    帝家十二闲，何尝列驽骀。
    迟子复立仗，来归勿徘徊。

周必大　送王嘉叟编修通判洪州
    籍甚西枢掾，居然出处光。
    人犹思贺监，天未起张良。
    南浦云应碧，东湖柳正黄。
    古来求别驾，不是薄星郎。

周必大　送闻人茂德删定归嘉禾
    七年束带趁朝参，共喜儒林得指南。
    经传注成头未白，公卿阅遍绶犹蓝。
    秋来去国怀张翰，此去论诗忆郑覃。
    别酒易阑情不尽，会凭清梦听清谈。

周必大　送徐漕移宪浙东二首
    一去中台十九年，爱君忧国得华颠。
    久疑使节留江上，稍喜除书近日边。
    寒碧轩窗馀旧句，汗青简册奏新篇。
    文章入相公家旧，沙路从今稳着鞭。

周必大　送徐漕移宪浙东二首
    满岁蹒跚泮水间，独公不作腐儒看。
    几陪佳客芙蓉幕，聊慰穷愁苜宿槃。
    此去高山空自仰，向来流水为谁弹。
    割鞭截镫知无益，但觉轮囷激肺肝。

周必大　送徐渊子知县朝奉还台
    闻子才华自石湖，眼看清政似冰壶。
    坊村不识催科吏，亭传焉知警捕符。
    此去诣台凫举舄，向来行陌雉将雏。
    朝回试望星辰履，倘许吹嘘上汉无。

周必大　送杨伯子知南昌县
    往年饯尊公，出宰新吴县。
    仁爱驯桑雉，圣明遇禾绢。
    君今治南昌，家学世其官。
    密令行教化，明庭集孔鸾。
    煌煌牛斗间，宝气先后应。
    卓鲁聚一门，谁续职方乘。

周必大　送杨子止赴郴守罗达甫之招二首
    使君为郡入苏天，六月清风更穆然。
    子到同吟仙井橘，公馀趁赏北湖莲。

周必大　送杨子止赴郴守罗达甫之招二首
    谁传衣钵付扬云，卿子文锋旧冠军。
    主合握兰宾折桂，来春吉语一时闻。

周必大　送喻宫教良能出粹会稽
    拾遗羁旅鉴湖秋，太史崎岖禹穴游。
    只驾贰车良自足，更营三釜复何求。
    千山遍踏诗才冨，万壑临观史笔遒。
    稍待政成归魏阙，便从麟阁上螭头。

周必大　送张端明赴召
    春殿曾收最上科，甘泉扈驾早鸣珂。
    金陵已奏三年课，玉烛宜调四气和。

周必大　送张端明赴召
    家传圯上一编书，二纪论思只绪馀。
    此去筹帷方倚重，赤松那得便从渠。

周必大　送张端明赴召
    归粟招提刻翠珉，羯胡稽首叹名臣。
    今闻整辔登廊庙，应有先声讋四雘。

周必大　送张端明赴召
    管籥分来二十年，何人从此得朝天。
    介圭入觐由公始，莫把题名取次镌。

周必大　送张端明赴召
    曾以诗书化蜀人，更恢文教大江垠。
    诸生亦有如何武，争咏三章转上闻。

周必大　送张端明赴召
    心正能教笔不欹，古来书法独公知。
    颜筋柳骨留萧寺，总是甘棠去后思。

周必大　送张端明赴召
    尺一催归侍冕旒，邦人无路止前驺。
    却因遥祝南山寿，小作台城十日留。

周必大　送张端明赴召
    延英引对宠章新，都下传观拜辅臣。
    沙路缓驱金腰褭，阁间新上玉麒麟。

周必大　送张端明赴召
    公门如海亦如龙，解榻铃斋独见容。
    惭愧深知何以报，岁寒千尺涧边松。

周必大　送张端明赴召
    欲驱羸马从金鞍，顾藉微官进自难。
    但愿斯民均暖律，小儒不叹广文寒。

周必大　送赵富文粹洪州三首
    期集分携五载前，冲泥各上浙江船。
    如今再赠城南柳，依旧黄梅夜雨天。

周必大　送赵富文粹洪州三首
    花发河阳政早成，策勋恩擢佐藩臣。
    鸡翘豹尾他年从，且作银章第一人。

周必大　送赵富文粹洪州三首
    南浦飞云绕栋桴，西山爽气入鱼须。
    公庭吏散文书静，许我他时解榻无。

周必大　送子开弟还江西
    十年乐家居，岂知离别愁。
    言游冠盖场，聚散靡自由。
    子从何方来，访我金陵州。
    情多语反默，喜极涕翻流。
    不如并辔出，庶以写我忧。
    沉沉长干寺，南轩清且幽。
    乌衣访王谢，湮灭那可求。
    却登览辉亭，下瞰白鹭洲。
    群山竞合沓，万室相牵钩。
    回首指钟阜，黎明戒前驺。
    林泉与台殿，胜处皆穷搜。
