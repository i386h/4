<!-- { "loadSidebar": true } -->
    著言诠，还同日午打三更。
    争如一句声前荐，独向毗卢顶上行。

释法泰　偈十三首
    久雨不晴，有理难伸。
    云雾长埋大野，檐声不断前旬。
    阿喇喇，闻不闻。
    补陀岩上客，应笑未归人。

释法泰　偈十三首
    幽鸟语如篁，柳垂金线长。
    少林传底事，对面不囊藏。

释法泰　偈十三首
    有佛处不增，无佛处不减。
    人人一段光明，历劫何曾欠少。
    咄，释迦谩自化西乾，
    达磨无端来此土。

释法泰　偈十三首
    勿思惟，休造作，
    展手开拳咄咄咄。随意说，
    任天真，镇州萝蕁重三斤。
    堪笑老胡不知有，九年面壁太劳神。

释法泰　四时般若
    日暖风和天地春，野华方草一翻新。
    灵山佳致依然在，谁是当年微笑人。

释法泰　四时般若
    万木扶疏夏景长，园林梅杏嚼红香。
    山前麦熟还知否，一一当机为举扬。

释法泰　四时般若
    飘飘黄叶坠幽庭，万里无云宇宙清。
    飒飒凉飚生户外，韶阳三句转分明。

释法泰　四时般若
    林木萧条复本根，严霜冻雪鏁松门。
    地炉煨火通身暖，寒暑到来休更论。

释法泰　颂古十二首
    朝三暮四一何少，暮四朝三何太多。
    多少未能知数量，有无从此见殽讹。
    不殽讹，唵囌嚧，{左口右悉}唎萨婆诃。

释法泰　颂古十二首
    三脚胪子弄蹄平，步步莲华衬足生。
    堪笑草中寻觅者，不知芳树啭新莺。

释法泰　颂古十二首
    无星秤子两头平，拈起应须见得明。
    若向个中争分两，知渠错认定盘星。

释法泰　颂古十二首
    十分风采露堂堂，玉蘥琼华未比量。
    刚被傍人论好丑，因兹难嫁与潘郎。

释法泰　颂古十二首
    子卿不下单于拜，始末常遵汉帝仪。
    雪后乃知松柏操，事难方见丈夫儿。

释法泰　颂古十二首
    得人一牛，还人一马。
    有往有来，可知礼也。

释法泰　颂古十二首
    应用从来不覆藏，当机何得昧真常。
    只知报道王来也，不觉浑身在帝乡。

释法泰　颂古十二首
    不落因果何曾堕，不昧因果何曾脱。
    当堂镜破两头忘，扫影灭踪无摸索。
    无摸索，何倚托。
    秋风吹梧桐，树叶呜嚗嚗。

释法泰　颂古十二首
    商岭东西路不分，两间茅屋一溪云。
    师年耳聩知师意，人是人非不欲闻。

释法泰　颂古十二首
    树倒藤枯意若倒，沩山开口笑呵呵。
    可怜三尺龙泉剑，唤作陶家壁上梭。

释法泰　颂古十二首
    有无不问语先堕，明镜当台双照破。
    迷云散尽晓天空，杲日团团红似火。

释法泰　颂古十二首
    多子塔前衣付后，更传何物示於人。
    双珠迸出刹竿倒，直得寒光彻四邻。

释法泰　颂古四十四首
    生无所生，死无所死。
    风动尘飞，波澄浪止。
    和合离散　　随处发现。
    满月弯弓，双雕一箭。

释法泰　颂古四十四首
    重城晓入冒轻烟，闹市相逢岂偶然。
    一句等闲相借问，平田忽尔浪滔天。
    月上女，实堪怜，
    云髻高梳何处去，借婆裙子拜婆年。

释法泰　颂古四十四首
    不是风兮不是旛，一重山后一重山。
    青春雨过无馀事，独倚危楼望刹竿。

释法泰　颂古四十四首
    堂堂妙相绝锱铢，善恶都忘见也无。
    万里云收天　　净，海心无浪月轮孤。

释法泰　颂古四十四首
    张公养得三个儿，长大不知谁立志。
    呼来月下同踪由，眼睛个个皆相似。

释法泰　颂古四十四首
    朱沙镜里开颜笑，白玉盘中展脚眠。
    大抵人生难得共，得团圆处且团圆。

释法泰　颂古四十四首
    三界无法，何处求心。
    山容雨过，松韵风吟。
    横眠倒卧无馀事，一任莓苔满地侵。

释法泰　颂古四十四首
    百丈开田说大义，理事圆融无不备。
    梵音清彻十方闻，草树锄锹皆耸起。
    末后双拳再展开，拖泥带水为痴呆。
    船流到岸五千里，刻舟求剑徒悠哉。

释法泰　颂古四十四首
    相见不虚图，分明付与渠。
    汝醉我扶起，我倒汝相扶。
    交互为宾主，相将入帝都。
    高歌大笑九衢里，天上人间我唯尔。

释法泰　颂古四十四首
    胶投漆，水和乳，
    一卷一舒，全宾全主。
    谁言不落青黄，就中要人道取。
    谁道取，分付镬汤，
    熟蒸烂煮。

释法泰　颂古四十四首
    行婆能击涂毒鼓，远近闻之皆胆怖。
    唯有南泉与赵州，同死同生殊不顾。
    阿呵呵，伎死禅和不奈何。

释法泰　颂古四十四首
    试问田中有几人，插锹叉手意分明。
    可怜不逐南山去，撒手归家罢问程。

释法泰　颂古四十四首
    堂堂妙相真难比，历历梵音犹更奇。
    可怜逐句寻言者，蹉过长沙觌面机。
    知不知，黄鹤楼崔颢题诗。

释法泰　颂古四十四首
    宗师垂手贵天真，肯事雕虫篆刻新。
    只向平田浅草处，等闲推出玉麒麟。

释法泰　颂古四十四首
    赵州三度吃茶，禾山打鼓难比。
    休於句下寻求，识取口中滋味。
    若识得，观音院里有弥勒。

释法泰　颂古四十四首
    等閒施设岂徒然，平地波澜欲浸天。
    更向胡梯敲数下，免教失脚堕黄泉。

释法泰　颂古四十四首
    病餐毒药访良医，医使元餐药治之。
    病去药回滋味别，舌头具眼者方知。

释法泰　颂古四十四首
    打破当年山鬼窟，豁开正眼耀乾坤。
    三拳肋下无多子，一喝雷轰迸海门。

释法泰　颂古四十四首
    溪边嫩柳条条绿，陌上桃花树树红。
    勿谓东君无管带，更加暖日与和风。

释法泰　颂古四十四首
    臭烟蓬{左火右孛}中，迸出铁蒺藜。
    当阳如未委，丧却目前机。

释法泰　颂古四十四首
    皮裹骨兮骨裹皮，分明道了复何疑。
    拈起草鞋如未委，不如别处且乌龟。

释法泰　颂古四十四首
    无寒暑处为君通，枯木生花又一重。
    堪笑刻舟求剑者，至今犹在冷灰中。

释法泰　颂古四十四首
    白衣拜相喜难加，暂时流落向天涯。
    移身换步人难见，夜来归宿五侯家。

释法泰　颂古四十四首
    无须锁子两头摇，无瑕璧玉三回献。
    反遭刖足太无端，谁料正言还似反。

释法泰　颂古四十四首
    吞却易，吐还难，须弥顶上天风寒。
    昨夜三更白如昼，不知谁共倚阑观。

释法泰　颂古四十四首
    雪峰古涧泉深，赵州石桥水苦。
    若知异水同源，饮者不妨疑悟。
    不从鼻孔入，白浪高三级。
    从此不答话，岂免酬高价。
    金刚圈子栗棘蓬，解透横行四天下。

释法泰　颂古四十四首
    嵯峨万仞是曹山，气岸雄雄坐祖关。
    横按镆铘全正令，太平寰宇斩痴顽。

释法泰　颂古四十四首
    窣堵波成赏匠人，工钱一二与三文。
    可怜眼里无筋者，当面定将数目分。

释法泰　颂古四十四首
    高楼美女一双双，各向琼窗坐玉床。
    绣出鸳鸯呈似了，金针深插锦香囊。

释法泰　颂古四十四首
    垂钩四海钓狞龙，格外玄谈知己从。
    相见披衫带席帽，不妨把手上高峰。

释法泰　颂古四十四首
    蓦刃开时飞銕骑，电光闪处掷金槌。
    一城瞎却浑閒事，直至而今成是非。

释法泰　颂古四十四首
    一拳拳倒黄鹤楼，一趯趯翻鹦鹉洲。
    幸有傍人为著力，自家端坐看扬州。

释法泰　颂古四十四首
    格外谈，惊人句，
    懵懂禅和徒指注。灼然好个佛无光，
    言下迷宗空自忙。赖有知音招庆在，
    譫讹一夏为雌黄。雌黄出，
    暗写愁肠寄知识。

释法泰　颂古四十四首
    白纸三张通信去，展开千里却同风。
    阳春转入胡笳曲，不是风吹别调中。

释法泰　颂古四十四首
    河目海口，钉觜镜舌。
    鸡宿凤巢，素非其鸭。
    直饶啐啄同时，未免当头一劄。

释法泰　颂古四十四首
    对一说，五教三乘尽该摄。
    龙宫海藏任纵横，水底泥牛吞却月。

释法泰　颂古四十四首
    凉风落木楚山秋，满树寒蝉噪不休。
    红蓼白苹开两岸，不知谁在钓鱼舟。

释法泰　颂古四十四首
    明镜当台湛如水，无端特地起尘埃。
    积成山岳面前立，千手大悲擘不开。

释法泰　颂古四十四首
    汝水向东流，楚水从南至。
    皆归大海中，咸淡同一味。
    顶门具眼底衲僧，试向其中辨浅深。

释法泰　颂古四十四首
    三人证龟成鳖，井底泥牛气噎。
    直饶辩泻悬河，有理亦难分雪。
    耿耿孤光常皎洁。

释法泰　颂古四十四首
    风前露出无瑕璧，室内擎将如意珠。
    两度献渠渠不识，可怜流落在江湖。

释法泰　颂古四十四首
    银椀里盛雪，冰壶含宝月。
    纵具四韦陀，到此虚摇舌。
    西天令严，此土还别。

释法泰　颂古四十四首
    鸡寒上树，鸭寒下水。
    三百馀会不能宣，九年面壁徒瞌睡。
    休瞌睡，上是天兮下是地。

释法泰　颂古四十四首
    西天人不会唐言，端坐巍巍少室前。
    刚被流支打齿缺，至今有理不能宣。

释法泰　赞达磨
    泛舶来梁自普通，一鎚击碎有为功。
    谁云面壁无言说，争奈当门齿露风。

释法显　仙马洞
    汗血何时别大宛，一嘶洞府已千年。
