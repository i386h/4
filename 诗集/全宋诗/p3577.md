<!-- { "loadSidebar": true } -->
    疏钟暮相答，也鲜说愁麽。

杨万里　送客山行
    岭云为作小凉天，山店重来忆去年。
    独树丹枫谁不见，何须更立万松前。

杨万里　送客夜归呈萧兵英县丞
    并舍频过亦几曾，却因送客得同行。
    风船送水四十里，雪屋吹灯三二更。
    老去病身禁底苦，向来危官若为情。
    天台香火侬当觅，且伴先生学养生。

杨万里　送葵定夫提举正字使广东
    国朝以来妙人物，近世独数乾道年。
    后皇乃武再开辟，欲倾东海洗乾坤。
    九渊探珠岩采璞，天地为纲置群贤。
    玉堂金铉贮稷契，蓬山璧水俱崔班。
    追还庆历元佑初，突过正观开元前。
    麟台正字葵夫子，乃祖元是四谏官。
    风流文釆已碧梧，忠义慷慨仍青毡。
    折槛旧痕故无恙，后皇是日动龙颜。
    严霜烈日照鵷鹭，一身似叶飘淮堧。
    柴门僵卧三腊雪，鱼釜仅续一线烟。
    后皇九重念五岭，生愁雨露南方乾。
    诏谓正字当居中，肯为朕行绥百蛮。
    梅花迎笑锦囊古，南斗退避文星寒。
    动摇山岳细事耳，约束海若收波澜。
    坐令百姓万里外，堕在二陕三辅间。
    槟榔红时芝泥紫，归来径著侍臣冠。
    我家江西更西处，白鹭洲对青原山。
    公归肯访老翁否，酤酒满眼未必然，
    青刍白饭聊随缘。

杨万里　送李伯珍主管西归
    淡墨题名冠子衿，一星州县叹游沉。
    向来寄我南楼赋，不减古人东武吟。
    几阁文书聊韫玉，兰台笔札即紬金。
    李家兄弟鵷鸾侣，一日双飞入上林。

杨万里　送李君亮大著出守眉州
    老夫丐外自缘老，复闻建邺江山好。
    不应夫子亦翩然，一柁江花更江草。
    黄金宫阙三神山，蓬莱五云霄汉间。
    仍将弱水三万里，隔断尘世无往还。
    西州名胜李太史，岂徒国士天下士。
    玉皇催入道山堂，知费台家几黄纸。
    似闻郎罢对薰风，忽思锦江荔枝红。
    人生奉亲行乐耳，金印斗大阿关侬。
    峨眉山月却入手，影落庭闱一杯酒。
    蚤赋中和乐职宣布诗，会看夔龙集凤池。

杨万里　送李童子西归
    江西李家童子郎，腹载五车于王皇。
    选德殿後春昼长，天子呼来傍御床。
    口角诵书如布谷，眼光骨法俱冰玉。
    紫绡轻衫发锦束，万人回头看不足。
    莫言幼慧长不奇，杨文公与晏临淄。
    老翁笞儿也太痴，欲鞭辕下追霜蹄。
    六岁取官曲肱似，春风昼绣归吾里。
    生子当如李童子，至如吾儿豚犬耳。

杨万里　送李制干季允擢第皈蜀
    玉立长身太史公，诸郎个个有家风。
    高文大册傅书种，怨句愁吟恼化工。
    鸿鴈双衔月宫桂，鵷雏独恋蜀山桐。
    何如天网笼云表，三凤都皈上苑中。

杨万里　送林谦之司业出为桂路提刑
    雨眠起宵坐，搔首偶不欣。
    孤念元无感，怀我同社人。
    昨日林先生，抱经出成均。
    初闻为渠喜，忽悟谁我亲。
    缅然记宿昔，夜颍水际门。
    微月耿秋寂，幽蛩慨凉新。
    论诗煮豆粥，粥熟天已晨。
    先生补天手，万象焉能春？
    若非千载仰，却要今世珍。
    圣门旧傅业，不在先生身。
    雪前何有松？爏中谅非珉。
    论思尺有咫，决去曾逡巡。
    谁言我无耳？老矣未有闻。
    先生又舍我，离别尚足云。
    桂山玉笋立，桂水罗带纹。
    得句能寄似，不须持岭云。

杨万里　送林子方直阁秘书将漕闽部三首
    才趁锋车入帝关，又持使节过家山。
    作仙茶囿芝田里，寓直蓬莱藏室间。
    握手清谈纱帽点，羡君白日绣衣还。
    来年贡了云龙璧，便缀金銮玉筝班。

杨万里　送林子方直阁秘书将漕闽部三首
    梅花国里荔枝村，颇记张灯作上元。
    一别频蒙访生死，七年再见劣寒温。
    属当闵雨祈群望，不得临风共一尊。
    谁为君王留国士，吾衰犹拟叫天阍。

杨万里　送林子方直阁秘书将漕闽部三首
    亦闻小泊赞公房，清晓扶藜叩上方。
    君与一僧游别嶂，我行百匝遶长廊。
    风巾雾屦来云外，雪桧霜松满袖香。
    政是炎官张火伞，不应多取海山凉。

杨万里　送刘北秀二首
    刘子过逢二十年，别来风月几千篇。
    黄金卖尽延宾友，囊底何须看一钱。

杨万里　送刘北秀二首
    赠我盆花十小诗，菖蒲一咏最清奇。
    洞庭卷入坚昆碗，更卷青天入寸漪。

杨万里　送刘德修殿院直阁将漕潼川二首
    乌府何缘著佞臣，紫皇亲擢得斯人。
    金册半粒回元气，玉宇祟朝作好春。
    不惜孤身轻一叶，坐令九鼎重千钧。
    万生回首求梁栋，未要沱江理钓缗。

杨万里　送刘德修殿院直阁将漕潼川二首
    半世西风吹盛名，晚同朝路慰平生。
    一言半语到金石，四海九州成弟兄。
    雪岭锦城君理棹，青鞋黄帽我皈耕。
    长江万里通吴蜀，逢著双鱼各寄声。

杨万里　送刘觉之皈蜀
    大江东西湖南北，鹄袍学子森如竹。
    何人开口不伊川，阿谁初道此水源。
    清纯先生刘夫子，冷笑俗儒钻故纸。
    梦中亲见大小程，为渠剌船入洙泗。
    唴我结发从先生，日日看子趋鲤庭。
    先生命子却从我，小窗短檠共灯火。
    陋巷柴扉共寒饿，安知头上天几大。
    子今行李寄大宁，翩然束书游帝城。
    袖中一卷经济策，天关九虎叫不应。
    朝来忽见毛生剌，看来看去惊且喜。
    风花聚散二十年，何许飞堕老眼前。
    相逢几日又相别，珍重两字不忍说。
    我有故山江之西，秪遣思皈不遣皈。
    赠行聊借退之诗，石头城下一杯酒，
    便是此生长别离。

杨万里　送刘孔章县尉得官西归
    早宴黄花诣粉闱，晚挼春草染朝衣。
    却提猛士弓弯月，去扫封狐雪打围。
    绿鬓朱颜君胜我，青春白日我思归。
    何时共瀹青原茗，下看江鸥来去飞。

杨万里　送刘茂村主簿之官理定
    陆机二十作文赋，刘君二十诣大常。
    桃花浪险阿香怒，点破龙额归西江。
    平津六十策第一，刘君五十赐袍笏。
    一官初入八桂林，官无早晚在努力。
    大师大漕两德星，总是青原旧使君。
    若问公堂阶下吏，便是三瑞堂前门生前进士。

杨万里　送刘生谈命
    学兵先学策，谈命先谈格。
    君看前辈富贵人，岂与寒士校日辰？
    星家者流有刘子，进人退人若翻水。
    谈何容昜验他年，却是直言差可喜。

杨万里　送刘童子
    天上麒麟地上行，掌中珠玉月中生。
    澜翻六籍吞诸子，声动三公及九卿。
    别有诗书真事业，不应童子是勋名。
    长成来奏三千牍，桃李春风冠集英。

杨万里　送刘子思往衡湘
    浩斋先生第一孙，秀峰後进第一人。
    向来著论三分国，唤起阿瞒戮奸魄。
    有司手持金粟尺，越罗蜀锦遗道侧。
    洞庭昨夜起霜风，翩然欲登石廪与祝融。
    归来定有惊人句，肯寄江西道院翁。

杨万里　送卢山人二首
    行尽千山又万山，山真何好子能然？
    青鸟纵妙侬曾问，著眼烟云也自贤。

杨万里　送卢山人二首
    有欠牛眠子为寻，剩将朽胔换华簪。
    家阡只免牛羊到，此外穷通得上心。

杨万里　送庐陵丞刘约之
    忠显闻孙定不虚，西枢犹子故应殊。
    鸾停梧上遗风在，鴈进松间得句无。
    剩有老农歌赞府，未多荐墨送清都。
    晦翁若问诚斋叟，上下千峰不要扶。

杨万里　送庐陵宰黄伯庸赴召
    君寄梅花道别肠，我攀官柳送归艎。
    东都循吏似名茂，南浦诗人更姓黄。
    白鹭青原留惠爱，苍苔红药入篇章。
    故人若问诚斋叟，化作沙鸥弄夕阳。

杨万里　送庐陵宰赵村老
    赵侯龙种秀天潢，金玉肝脾锦绣肠。
    未复九人黄阁相，犹堪三字紫微郎。
    饥餐兰菊枝枝月，醉洒云烟句句霜。
    谁与郢民颂遗爱，老夫端欲续甘棠。

杨万里　送陆子静删定宫使
    朝路江西不十人，又看一个奉仙真。
    可怜议论长倾坐，不管声名鲜误身。
    若忆去年郊祀日，与渠并辔笑谈春。
    何时相赴沧洲去，雪笠风蘻钩白苹。

杨万里　送罗必高赴省
    印山先生罗天文，一卷周雅遗子孙。
    一门三世六七人，月中桂枝斫到根。
    近来书种将绝却，两度秋天虚一鹗。
    今年有孙康鼎来，问天还我北斗魁。
    印山草木也髈喜，印山风云有生气。
    君不见普州衣钵付仇香，仇香衣钵付此郎。
    年未三十笔力强，百斛龙鼎一笔扛。
    殿前春风更努力，莫放别人居第一。

杨万里　送罗春伯大著提举浙西
    晁董声名彼一时，夫君下笔与渠齐。
    承明厌直辞金马，英荡非关访碧鸡。
    山狱动摇增气色，诏书宣布舞群黎。
    归期只在千秋节，留赋苍苔凤掖西。

杨万里　送罗季周主簿之官八桂
    忆昔相从夜诵时，子垂两髧我初髭。
    梧桐叶落犹无睡，桃李春归总不知。
    我已悬车老岩岳，子方敛板走阶墀。
    莫嫌衰病人皆弃，桂岭梅花寄一枝。

杨万里　送罗宣卿主簿之官巴陵
    印孙三子十一孙，六人擢桂两特思。
    惟君有子又擢桂，父子仇香仍一门。
    君今初泛洞庭柂，湖水黏天天更大。
    请君先上岳阳楼，送眼君山最上头。
    将诗写取一湖秋，将秋寄来销我愁，
    为君酒船卷拍浮。

杨万里　送罗永年归永豱
