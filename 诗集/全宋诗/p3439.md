<!-- { "loadSidebar": true } -->
    日暮瓜洲江北岸，两行清泪适西风。

徐铉　回至南康题紫极宫里道士房
    王事信靡眞，饮冰安足辞。
    胡为拥征传，乃至天南陲。
    天南非我乡，留滞忽逾时。
    还经羽人家，豁若云雾披。
    何以宽我怀，老庄有微辞。
    达士无不可，至人岂偏为。
    客愁勿复道，为君吟此诗。

徐铉　寄从兄宪兼示二弟
    别路吴将楚，离忧弟与兄。
    断云惊晚吹，秋色满孤城。
    信远鸿初下，乡遥月共明。
    一枝栖未稳，回首望三京。

徐铉　寄抚州钟郎中
    去载分襟后，寻闻在建安。
    封疆正多事，罇俎若为欢。
    都护空遗镞，明君欲舞干。
    绕朝时不用，非是杀身难。

徐铉　寄和州韩舍人
    急景髒髒度，遥怀处处生。
    风头乍寒暖，天色半阴晴。
    久别魂空断，终年道不行。
    殷勤云上雁，为过历阳城。

徐铉　寄驾部郎中
    贱子乖慵性，频为省直牵。
    交情每相见，多在相门前。
    君独疏名路，为郎过十年。
    炎风久民别，南望思悠然。

徐铉　寄江都路员外
    吾兄失意在东都，闻说襟怀任所如。
    已纵乘慵为傲吏，有何关键制豪胥。
    县斋晓闭多移病，南亩秋荒忆遂初。
    知道故人相忆否，嵇康不得懒修书。

徐铉　寄江州萧给事
    夕郎忧国不忧身，今向天涯和逐臣。
    魂梦暗驰龙阙曙，啸吟闲绕虎豨春。
    朝车载酒过山寺，谏纸题诗寄野人。
    惆怅懦夫何足道，自离群后已同尘。

徐铉　寄蕲州高郎中
    贾傅栖迟楚泽东，兰皋三度换秋风。
    纷纷世事来无尽，黯黯离魂去不通。
    直道未能胜社鼠，孤飞徒自叹冥鸿。
    知君多少思乡恨，并在山城一笛中。

徐铉　寄饶州王郎中效李白体
    珍重王光嗣，交情尚在不。
    芜城连宅住，楚塞并车游。
    别后官三改，年来岁六周。
    银钩无一字，何以缓离愁。

徐铉　寄舒州杜员外
    信到得君书，知君已下车。
    粉闱情在否，莲幕兴何如。
    人望徵贤入，余思从子居。
    灊山真隐地，凭为卜茅庐。

徐铉　寄舒州乐学士
    皖伯台前绿树春，吴塘初下碧溪分。
    旧游风景长牵梦，遥羡高斋望白云。

徐铉　寄外甥苗武仲
    放逐今来涨海边，亲情多在凤台前。
    且将聚散为闲事，须信华枯是偶然。
    蝉噪疏林村倚郭，鸟飞残照水连天。
    此中唯欠韩康伯，共对秋风咏数篇。

徐铉　寄歙州吕判官
    任公郡占好山川，豨水萦回路屈盘。
    南国自来推胜境，故人此地作郎官。
    风光适意须留恋，禄秩资贫且喜欢。
    莫忆班行重回首，是非多处是长安。

徐铉　寄萧给事
    危言危行古时人，归向西山卧白云。
    买宅尚寻徐处士，餐霞终访许真君。
    容颜别后应如故，诗咏年来更不闻。
    今日城中春又至，落梅愁绪共纷纷。

徐铉　寄玉笥山沈道士
    珍重江南沈鍊师，未曾相识久相思。
    已全真气能从俗，不坠家风善赋诗。
    玉笥共游知早晚，金貂回雇觉喧卑。
    多惭书札遥相问，更望刀圭换白髭。

徐铉　寄张阶州
    仪甫秉忠信，神明自来舍。
    绛灌虽不容，蛮貊皆从化。
    荣名任纷纠，道性常闲暇。
    传语当途人，无为劳叹吒。

徐铉　寄钟谟
    看看潘鬓二毛生，昨日林梢又转莺。
    欲对春风忘世虑，敢言罇酒召时英。
    假中西阁应无事，筵上南威幸有情。
    不得车公终不乐，已教红袖出门迎。

徐铉　江舍人宅筵上有妓唱和州韩舍人歌辞因以寄
    良宵竹丝偶成欢，中有佳人俯翠鬓。
    白雪飘颻传乐府，阮郎憔悴在人间。
    清风朗月长相忆，佩蕙纫兰早晚还。
    深夜酒空筵欲散，向隅惆怅鬓堪斑。

徐铉　将过江题白沙馆
    少长在维扬，依然认故乡。
    金陵佳丽地，不道少风光。
    稍望吴台远。行登楚塞长。
    殷勤语江岭，归梦莫相妨。

徐铉　将去广陵别史员外南斋
    家声曾与金张辈，官署去居何宋间。
    起得高斋临静曲，种成奇树学他山。
    鸳鸾终日同醒醉，萝薜常时共往还。
    贱子今朝独南去，不堪回首望清闲。

徐铉　进雪诗
    欲使新正识有年，故飘轻絮伴春还。
    近看琼树智笼银阙，远想瑶池带玉关。
    润逐黨黣铺绿野，暖随杯酒上朱颜。
    朝来花萼楼中宴，数曲赓歌雅颂间。

徐铉　禁中新月
    今夕拜新月，沉沉禁署中，
    玉绳疏间彩，金掌静无风。
    节换知身老，时平见岁功。
    吟看北墀暝，兰烬坠微红。

徐铉　京口江际弄水
    退公求静独临川，扬子江南二月天。
    百尺翠屏甘露阁，数帆晴日海门船。
    波澄濑石寒如玉，草接汀苹绿似烟。
    安得乘槎更东去，十洲风外弄潺湲。

徐铉　京使回自临川得从兄书寄诗依韵和
    珍重还京使，殷勤话故人。
    别离长挂梦，宠禄不关身。
    趣向今成道，声华旧绝尘。
    莫嗟容鬓老，诗句逐时新。

徐铉　经东都太子桥
    纶围放逐知何道，桂苑风流且暂归。
    莫问升迁桥上客，身谋疏拙旧心违。

徐铉　景阳台怀古
    后主亡家不悔，江南异工长春。
    今日景阳台上，闲人何用伤神。

徐铉　九日落星山登高
    秋暮天高稻穟成，
    落星山上会诸宾。黄花泛酒依流俗，
    白发满头思古人。岩影晚看云出岫，
    湖光遥见客垂纶。风烟不改年长度，
    终待林泉老此身。

徐铉　九日雨中
    茱萸房重雨霏微，去国逢秋此恨稀。
    目极暂登台上望，心遥长向梦中归。
    荃蘼路远愁霜早，兄弟乡遥羡雁飞。
    唯有多情一枝菊，满杯颜色自依依。

徐铉　九月三十夜雨寄故人
    独听空阶雨，方知秋事悲。
    叔廖旬假日，萧飒夜长时。
    别念纷纷起，寒更故故迟。
    情人如不醉，定是雨相思。

徐铉　九月十一日寄陈郎中
    我多吏事君多病，寂绝过从又几旬。
    前日龙山烟景好，风前落帽是何人。

徐铉　句
    共泉分地脉，砧杵共秋声。

徐铉　句
    一夜黄星照官渡，本初何面见田丰。

徐铉　句
    钟山祠畔宿烟晴，玉涧桥边碧树椿。

徐铉　哭刑部侍郎乔公诗
    举世重文雅，夫君更质真。
    曾嗟混鸡鹤，终日异缁磷。
    词赋离骚客，封章谏诤臣。
    襟怀道家侣，标格古时人。
    逸老诚云福，遗形未免贫。
    求文空得草，埋玉遂为尘。
    静想忘年契，冥思接武晨。
    连宵洽杯酒，分日掌丝纶。
    蠹简书陈事，遗瓜托世亲。
    前贤同此叹，非我独沾巾。

徐铉　离歌辞五首
    莫折红芳树，但知尽意看。
    狂风幸无意，那忍折教残。

徐铉　离歌辞五首
    朝日城南路，旌旗照绿无。
    使君何处去，桑下觅罗敷。

徐铉　离歌辞五首
    事与年俱往，情将分更深。
    莫惊客鬓改，只是旧时心。

徐铉　离歌辞五首
    暂别劳相送，佳期愿莫违。
    朱颜不须老，留取待郎归。

徐铉　离歌辞五首
    拂匣收珠佩，回灯拭薄妆。
    莫嫌春夜短，匹似楚襄王。

徐铉　立秋后一日与朱舍人同直
    一宿秋风未觉凉，数声宫漏日犹长。
    林泉无计消残暑，虚向瑶池费稻梁。

徐铉　临石步港
    磈岸隳萦带，微风起细涟。
    绿阴三月后，倒影乱峰前。
    吹浪游鳞小，黏苔碎石圆。
    会将腰下组，换取钓鱼船。

徐铉　留题
    瑶坛醮罢晚云开，羽客分飞俗士回。
    为报移文不须勒，未曾游处待重来。

徐铉　柳枝词十首
    金马词臣赋上诗，梨园弟子唱新词。
    君恩还似东风意，先入灵和蜀柳枝。
    
    
徐铉　柳枝词十首
    百草千花共待春，绿杨颜色最惊人。
    天边雨露年年在，上苑芳华岁岁新。

徐铉　柳枝词十首
    长爱龙池二月时，毵毵金线弄春姿。
    假饶叶落枝空后，更有梨园笛里吹。

徐铉　柳枝词十首
    绿水成文柳带摇，东风初到不鸣条。
    龙舟欲过偏留恋，万缕轻丝拂御桥。

徐铉　柳枝词十首
    百尺长条婉黮尘，诗题不尽画难真。
    凭君折向人间种，还似君恩处处春。

徐铉　柳枝词十首
    风暖云开晚照明，翠条深映凤皇城。
    人间欲识灵和态，听取新词玉管声。

徐铉　柳枝词十首
    醉折垂杨唱柳枝，金城三月走金羁。
    年年为爱新条好，不觉苍华也似丝。

徐铉　柳枝词十首
    新春花柳竞芳姿，偏爱垂杨拂地枝。
    天子遍教词客赋，宫中要唱洞箫词。

徐铉　柳枝词十首
    凝碧池头蘸翠涟，凤皇楼畔簇晴烟。
    新词欲咏知难咏，说与双成入管弦。

徐铉　柳枝词十首
    侍从甘泉与未央，移舟偏要近垂杨。
    樱桃未绽梅先老，折得柔条百尺长。

徐铉　柳枝辞十二首
    把酒凭君唱柳枝，也从丝管递相随。
    逢春只合朝朝醉，记取秋风落叶时。

徐铉　柳枝辞十二首
    南园日暮起春风，吹散杨花雪满空。
    不惜杨花飞也得，愁君老尽脸边红。

徐铉　柳枝辞十二首
    陌上朱门柳映花，帘钩半卷绿阴斜。
    凭郎暂驻青聪马，此是钱塘小小家。

徐铉　柳枝辞十二首
    夹岸朱栏柳映楼，绿波平幔带花流。
    歌声不出长条密，忽地风回见彩舟。

