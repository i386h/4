<!-- { "loadSidebar": true } -->
    却将一默对文殊，兔子何曾离得窟。

释妙伦　无杂
    平常用处黑漫漫，十二时中没两般。
    大小赵州噇饭汉，斧头返被蛀虫鑽。

释妙伦　西岩
    怪石嵌空溅碧流，从来无路与人游。
    莫嫌立处孤危甚，要与东山作对头。

释妙伦　笑堂
    冷地无端错喜欢，却将鸱吻对门安。
    引它铁作面皮汉，千里闻风也破颜。

释妙伦　雪山梵老请赞
    握三尺铁，震一声雷。
    刚把密旨，翻作祸胎。
    汉落西村李翁田地上，丛林又一番灾。

释妙伦　友方请赞
    怒具慈悲，喜怀惨酷。
    指方为圆，拗曲作直。
    不特凿石栽花，兼要堆云种竹。
    五五合成三十六，好彩是汝不学他，
    学他和汝入地狱。

释妙伦　又泛水像赞
    觉而动，照而寂。
    云净月明，波停水碧。
    圆通触处露全身，依旧脚跟浮逼逼。

释妙伦　与若虚新戒付衣
    灵山密付，少室外亲传。
    或长或短，或方或圆。
    直下若能提得起，优昙一朵瑞只园。

释妙伦　月藏主请赞
    头颅突兀，面孔鳞皴。
    刚把一茎灯草，对人秤作半斤。
    阿呵呵，从教道月明照见夜行人。

释妙伦　月窗
    曲曲弯弯地，明明白白中。
    当轩开阖处，一隔为谁通。

释妙伦　真如靖老请赞
    夜叉心，菩萨面。
    动则云翻大野鬼翻懼闻，静则练绕长溪人皆喜见。
    有一道迷魂呪，三千里外学念者也灵验。

释妙伦　支提宏老请赞
    搭一只手，挥三尺铁。
    天下衲僧，望风胆裂。
    岂料丰干院里撞著个匾头魔孽，尽把家私俱漏洩。
    却向玉融侧童峰前，对人点胸，
    背地吐舌。

释妙伦　埴知客请赞
    寒岩其骨，槁木其形。
    解语非舌，能言非声。
    埏埴立於未立，气质成於未成。
    自者般伎俩，也有人描模上丹青。

释妙伦　治平璧老请赞
    似马无騬，似牛无角。
    描摸出来，非常大错。
    错错，万古一崖倚寥廓。

释妙总　产难
    不迟一步，不疾一刻。
    明眼衲僧，如何会得。
    娄骨碎身未足酬，一句了然超百亿。

释妙总　杲禅师以岩头婆子话相问作偈以答
    一叶扁舟泛渺茫，呈桡舞棹别宫商。
    云山海月都抛却，赢得庄周蝶梦长。

释妙总　狗子无佛性
    铁壁银山，一箭穿过。
    潦倒赵州，口能如祸。

释妙总　偈
    日日是好日，佛法世法尽周毕。
    不须特地觅幽玄，只客钵孟两度湿。

释明辩　达磨赞
    升元阁前懡{左忄右罗}，洛阳峰畔乖张。
    皮髓传成话霸，双履无处埋藏。
    不是一番寒彻骨，争得梅花扑鼻香。

释明辩　偈八首
    猛虎口边拾得，毒蚮头上安排。
    更不钉椿摇橹，回头别有生涯。
    婆子被我勘破了，大悲院里有村斋。

释明辩　偈八首
    诤五眼，涌金春色晚。
    得五力，吹落碧桃华。
    唯证乃知难可测。

释明辩　偈八首
    十五日已前不得去，少林双履无藏处。
    十五日已后不得住，桂子天香和雨露。

释明辩　偈八首
    黄龙头角从来异，不与今时岁月争。
    复妙回途何处去，月明终夜照虚堂。

释明辩　偈八首
    我疑千年苍玉精，化为一片秋水骨。
    海神欲护护不得，一旦鳌头忽擎出。

释明辩　偈八首
    吹尽风流大石调，唱出富贵黄钟宫。
    舞腰催拍月当晓，更进蒲萄酒一钟。

释明辩　偈八首
    狗子佛性有，毗卢爱饮弥勒酒。
    狗子佛性无，文殊醉倒普贤扶。
    扶到家中全酩酊，胡言汉语骂妻孥。

释明辩　偈八首
    龙门和尚，阐提潦倒。
    不信佛法，灭除禅道。
    拶破毗卢向上关，猫儿洗面自道好。

释明辩　送及禅人
    马面夜叉才稽首，牛头狱卒便惊拳。
    洞宾唱个陶甄理，脱壳乌龟飞上天。

释明辩　送街坊
    贞女不著娘家服，丈夫岂假分时财。
    十杯五盏从何有，空奋双拳趁得来。

释明辩　颂古三十二首
    掀翻睦轴乾坤窄，拨转天轮宇宙宽。
    须向强中呈好手，虚空打碎劫初看。

释明辩　颂古三十二首
    垂钩不似迷津客，张网诚非待兔人。
    半夜乌鸡何处去，天明吞却玉麒麟。

释明辩　颂古三十二首
    古皇前化超群檄，无字印文明划划。
    今时衲子若当阳，往往半千成五百。

释明辩　颂古三十二首
    猎涉荣枯未是奇，到头谁是出家儿。
    故乡漠漠无消息，时有孤云岭外归。

释明辩　颂古三十二首
    天高云静月弯弯，雨过秋空眼界宽。
    百亿文殊真妙体，分明只在一毫端。

释明辩　颂古三十二首
    鹙子已圆无漏种，换却身形总不知。
    通途一贯非他物，午夜胡僧步雪归。

释明辩　颂古三十二首
    灵山会上旧家风，脱略从兹势莫穷。
    金斗峰前重漏泄，莫将附子当天雄。

释明辩　颂古三十二首
    冤憎会苦，爱别离苦。
    钝置瞿昙，一场莽卤。

释明辩　颂古三十二首
    当堂古路白云漫，碧眼黄头尚未谙。
    无孔笛儿毡拍板，轻轻吹破御街寒。

释明辩　颂古三十二首
    马祖非心非佛，直下更无窠窟。
    今年树上胡桃，胜似去年柑橘。

释明辩　颂古三十二首
    金刚南际老番王，反著襕衫入大唐。
    牛首旃檀都卖了，唯垂鼻孔不囊藏。

释明辩　颂古三十二首
    盘走珠兮珠走盘，当机脱略好生观。
    世人知贵不知价，信手拈来也不难。

释明辩　颂古三十二首
    萝蕁头禅聒噪人，霜刀累切了无痕。
    自古不通人咬嚼，只容衲子鹘崙吞。

释明辩　颂古三十二首
    玉洞玄关道路长，蟠桃岂是等閒芳。
    遮藏不许人间见，只恐春风漏泄香。

释明辩　颂古三十二首
    兜罗绵样硬赘头，河北风流老赵州。
    咸处著盐淡添水，轩头一笑更无休。

释明辩　颂古三十二首
    左转右转，金刚宝剑。
    全藏半藏，由基发箭。
    红心心里中红心，惊得须弥头倒旋。

释明辩　颂古三十二首
    大寂宗风示后昆，金刚宝剑利当门。
    瞎驴灭却正法眼，那个男儿解出群。

释明辩　颂古三十二首
    脱略情尘老睦州，虎头虎尾一时收。
    芳草渡头韩干马，绿杨堤畔戴嵩牛。

释明辩　颂古三十二首
    体量非功不堕今，星移斗换岂同轮。
    多年历日虽无用，犯著应须总灭门。

释明辩　颂古三十二首
    高高孤顶雪蒙蒙，劫外行藏路不通。
    半夜岭梅消息转，不关春色暗香浓。

释明辩　颂古三十二首
    玉鞭才举乾坤静，皇道私无显至尊。
    贵极銮辺才指斥，将军正令不容存。

释明辩　颂古三十二首
    转位投机觅更难，回途复妙岂相关。
    新丰洞口翻波浪，一扫须教彻底乾。

释明辩　颂古三十二首
    打起黄莺儿，莫教枝上啼。
    几回惊妾梦，不得到辽西。

释明辩　颂古三十二首
    六朝翻译传来妙，到头未悟当时窍。
    须信枝头老凤凰，春来翻作黄莺叫。

释明辩　颂古三十二首
    万丈寒潭彻底清，霜天午夜欲生冰。
    钓鱼要掷金麟饵，拨转芦蓬向月明。

释明辩　颂古三十二首
    养得男儿要赌钱，浑身无有寸丝缠。
    是非窟里和身入，生灭门中满口宣。

释明辩　颂古三十二首
    高安滩头百杂碎，象骨峰前眼搭痴。
    敢道鼓山无鼻孔，藂林千古笑嘻嘻。

释明辩　颂古三十二首
    微酸梅子始生仁，莺老花残迹已陈。
    一夜南风移斗柄，明朝烟柳不关春。

释明辩　颂古三十二首
    老将高提白玉鞭，双驹一策去翩翩。
    古今得失论量底，空看西山暮雨前。

释明辩　颂古三十二首
    曲蟺踏著两头{赘贝换手}，哑子得梦自家笑。
    笑到天明说向谁，乌鸦解八麒麟叫。

释明辩　颂古三十二首
    试问人间有底忙，好将春事报春光。
    直饶日日花前醉，一季都来九十场。

释明辩　颂古三十二首
    栗蓬吞得有何难，更教吐出又心酸。
    吞吐得来休嚼碎，南辰光射北辰寒。

释明辩　颂古十六首
    黄金凿，白玉椎。
    开开混沌窍，透出玄出机。

释明辩　颂古十六首
    社舞村歌笑杀人，骑牛挑鸭走成群。
    三杯酒罢归家去，留得猪头碍塞人。

释明辩　颂古十六首
    要得他家活计强，竿头须解倒拈枪。
    这边打鼓那边拍，引得瞿昙笑一场。

释明辩　颂古十六首
    张果老踏破葫芦，吕洞宾失却宝剑。
    两个撒手相逢，囊箧更无一线。
    何仙姑铁笛横吹，解道长江静如练。

释明辩　颂古十六首
    弓强难结鸳鸯纽，御道那栽栗棘蓬。
    堪笑香严饶舌老，今年犹胜去年穷。

释明辩　颂古十六首
    不向东山久，蔷薇几度华。
    白云他自散，明月落谁家。

释明辩　颂古十六首
    行主无人能赛，姐姐更是好手。
    腾身百尺竿头，打个背翻筋斗。

释明辩　颂古十六首
    老鼠齩生铁，十分滋味别，
    猫儿左右看，晏唾也不彻。

释明辩　颂古十六首
    百宝光攒无儿顶，是大神呪最灵奇。
    揭谛波罗僧揭谛，石人半夜失乌鸡。

释明辩　颂古十六首
    画得真如活，华间试展开。
    黄莺偷眼觑，不敢下枝来。

释明辩　颂古十六首
    我手何似佛手，黄龙鼻下无口。
    当时所见颟顸，至今百拙千丑。

释明辩　颂古十六首
