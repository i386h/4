<!-- { "loadSidebar": true } -->
    衰翁倍荷殷勤意，缄致无非翠织成。

陈造　次韵张守劝农二首
    传闻载酒西郊晓，迎候前旌拥老农。
    贤守承宣先劝课，太平风俗见声容。
    官堤烟树纡红缬，沙岸风蒲袅紫茸。
    想憩凝香倒囊锦，银钩侧理叠千重。

陈造　次韵张守劝农二首
    竞簉行轩亲色笑，教条初不作风霜。
    为公醉德仍醇酎，惠我温言亦报章。
    重见桐乡敬朱邑，不须畏叠诧庚桑。
    受廛定许休吾老，已戒诸雏计裹粮。

陈造　次韵张守三首
    频岁中田苦螟螣，为渠秉畀作丰年。
    只今鼠子诛求地，巷议街谈一粲然。

陈造　次韵张守三首
    平时漫诧跳梁去，末势宁逃死弃如。
    但遣鲸鲵绝吞噬，茫洋春泽尽嘉鱼。

陈造　次韵张守三首
    虐天子子是无天，谪一何妨惠亿千。
    闻道蝎中犹滑涣，可偕五细尚穷边。

陈造　次韵张守四首
    画舫前头碧湛空，晴云低影更溶溶。
    横陈景物无央数，尽献诗翁阿堵中。

陈造　次韵张守四首
    新诗囊锦堕春窗，旋炷铜炉百和香。
    试握毛锥支劲敌，独怜赤手强扶疮。

陈造　次韵张守四首
    舟凌清泚转弯环，立鹭驯鸥拱挹间。
    还忆苕溪听鸣橹，归来清梦定家山。

陈造　次韵张守四首
    葱青嘉树被平岗，素艳丹葩半在亡。
    安得芳春并好客，一时难老倚玄霜。

陈造　次韵张守涂中逢节二首
    涂中岁遒尽，江影暮澄凝。
    柏酒惟宗武，河梁似李陵。
    问津田叟傲，捩柂长年能。
    系缆才沙觜，人家已上灯。

陈造　次韵张守涂中逢节二首
    赏心仍令节，十事九相违。
    老境家犹远，愁城日合围。
    客涂君尚叹，世路我知非。
    羡杀乡居子，耕梁木叶衣。

陈造　次韵张守途中生日
    诸雏称寿纪桑蓬，此会频年客路逢。
    抚事祗令伤急景，持杯随分发衰容。
    心缘羁旅长多遻，情为思亲政复钟。
    更惜齐眉旧兰友，今春觞咏断相从。

陈造　次韵张守王勉夫二首
    两隽诗声敢重轻，苍山对峙大川倾。
    形为幼眇无遗恨，有入题评莫遁情。
    未许曹刘夸独步，不应邾莒合逃盟。
    清篇读罢重看镜，似觉青丝鬓脚生。

陈造　次韵张守王勉夫二首
    世味平时虫臂轻，独留意气与君倾。
    向来缱绻资磨玷，拟话分携已怆情。
    盛际功名方策足，他年车笠肯渝盟。
    汉廷取重张廷尉，可待区区结袜生。

陈造　次韵张守晓起
    客亭移枕待残更，起趁邻鸡第二声。
    了了每添新悟解，营营无复旧心情。
    兴来命酒禁诗瘦，老去衰容怯镜明。
    况是杏花浓露晓，不应蒙被问春晴。

陈造　次韵张守游赵园
    躬挽慈舆访小园，径奭和气满壶天。
    微风会意祛轻暑，红药多情驻晚妍。
    欬唾生春见能事，平反供笑掩前贤。
    奉亲得句无穷乐，不学狂生卧酒船。

陈造　次韵张守与润守总卿诗四首
    天阶玉作笋，此地合垂绅。
    尚戒专城驭，虚逢籲俊辰。
    公方阅竹马，名已荐枫宸。
    政恐经纶去，诸公拱后尘。

陈造　次韵张守与润守总卿诗四首
    渔樵送晚景，天地著陈人。
    涧底离奇干，人间浩荡春。
    峨冠才识字，何策可资身。
    不拟千言赋，忉忉慁大钧。

陈造　次韵张守与润守总卿诗四首
    残年仍旧学，平日亦新书。
    酒渴今司马，岩栖昔幼舆。
    梦无三字拜，家有五车储。
    但谂催诗烛，吾衰冀少徐。

陈造　次韵张守与润守总卿诗四首
    向我能忘势，张侯却甚真。
    频分代舍饭，遣濯客裾尘。
    长日无知己，因君爱此身。
    可须砭剂力，振臂起漳滨。

陈造　次韵张守仲思食车螯
    斤除介甲更加鞭，隽永丰腴旧所便。
    蛏弟蛤兄从倚市，车公酒处信光前。

陈造　次韵张守阻冰
    清篇方鼎来，强韵不可柰。
    胆掉久未定，如守上泷柂。
    浑厚出绮丽，平谈含顿挫。
    正始叹不嗣，黄初君突过。
    想当舟陷泥，势若右旋磨。
    河神要好句，待君颜一破。
    我行阻重壩，倍费客炊火。
    邗沟尘欲扬，人步沟尾汊。
    一雨濯旱枯，此惠谁所假。
    生世天不人，孰者可吊贺。

陈造　次韵张司户
    橘颂精灵杂远游，如君信是古诗流。
    吴门肯问鲈鱼鱠，东武当营燕子楼。
    有底挥毫挟风雨，定知贮腹尽阳秋。
    即看珥笔鸳鸾右，莫漫江城诧狎鸥。

陈造　次韵张司户
    他日犹能说宦游，老禁多病厌漂流。
    近临西蜀窥鲛室，旧傍东溟看蜃楼。
    归计已嗟霜蟹晚，吟声闲伴侯虫秋。
    尘冠径欲留神武，万顷苍茫漾白鸥。

陈造　次韵张秀才
    风前病眼如挟沙，萧萧两鬓吹苍华。
    翩然一马度平楚，时见碧溜浮梅花。
    胡蝶蘧恐非梦，乾鹊角角营其家。
    哦君新诗念乡国，雁字一行天际斜。

陈造　次韵张秀才题汪叔量挹秀亭
    清江如玦如环，主人胸次自江山。
    寰中秀气困豪取，著亭杳霭空蒙间。
    碧浪明边帆影远，暖风香里林花晚。
    市声隐地了不闻，贪看霏烟抹层巘。
    青山隐吏须已霜，带宽未用怜东阳。
    每来亭上小箕踞，傲睨山色挹江光。
    一樽从君多暇日，更诵清诗绿人发。
    绝胜九衢尘雾中，金印累累客牢石。

陈造　次韵张秀才题汪叔量挹秀亭
    清游如省隔世环，身系组绶心溪山。
    此亭攫踞山水上，羡君脱屣尘埃间。
    不应室迩嗟人远，时上风烟慰衰晚。
    恥如坐我天姥傍，长啸付杯揖云巘。
    张侯清吟句挟霜，肯因闻笛赋山阳。
    空青染袂醉颓玉，笑人簿领阅流光。
    诛茅结邻约他日，会映轩窗晞秃发。
    径从两君赋归来，何须官满六百石。

陈造　次韵张秀才雪
    可是春皇吝物华，群仙剪水作奇葩。
    壶中天地浑糜玉，风处园林尽勒花。
    宿火暖寒聊榾柮，夜光落手急惊嗟。
    忍饥遽拟搜诗谢，何异空肠更饮茶。

陈造　次韵张直合避暑
    红榴照眼笋穿阶，峭合登临快此来。
    净境祛烦仍客共，醉乡逃暑更书催。
    庭阴碎喜风头动，虹影明看雨脚回。
    万事屏除诗债迫，此心拌擞未容灰。

陈造　次韵章茂深安抚见寄
    引领数仞墙，坐历几秋仲。
    西风度凝香，稍羞文字供。
    使君今退之，一眄士轻重。
    硕德金玉文，天畀为吾宋。
    鄙夫老世纷，万事曲肱梦。
    向来窍膏馥，编缀饱吟讽。
    此诗含古意，群骚之橘颂。
    理窟有余地，犹许一醉共。
    名乡璧一双，豪士笛三弄。
    侍公眼生缬，聊目归鸿送。

陈造　次韵章时可
    般门难呈拙，抑屋方自咎。
    诗肩卓两峰，因君笑今又。
    袖手非不佳，拜赐良独厚。
    翩翩王公孙，肝肺衷绘绣。
    向来传新作，价欲擅文囿。
    妙语再堕前，吟玩忘昏昼。
    江涛骇澎湃，风竹聆痚瘦。
    足我学古心，如饮得美酎。
    气无寒郊寒，派续后山后。
    采采葩华林，群芳酿孤茂。
    错刀合琼瑶，内索惭寡陋。
    肯如周人朴，唾去不一嗅。

陈造　次韵章守猎
    身著邦君小队中，纵观虎将万旗红。
    目光注射鹰窥草，电影腾凌马弄风。
    忽有清诗惊破竹，更怜蜚翼堕挟弓。
    南归又苦车中妇，梦忆分鲜一醉同。

陈造　次韵章守移学
    千柱崇成俨旧规，小劳移筑未为非。
    诸儒受业三熏沐，贤守收功一指挥。
    蒇事此时争试目，决科它日看增辉。
    问玄亦复侯芭事，可但经生识指归。

陈造　次韵章舜举
    天孙望河鼓，杳眇河西东。
    参旗映天梁，歨作秋夕逢。
    人生风马牛，未害心期同。
    章侯大雅士，抱负难形容。
    平生万卷读，会意春凉融。
    小迟风云期，未剖琳瑯胸。
    我顷诵清句，神驰水朝宗。
    识面胜闻名，论文得新功。
    炯彼如意珠，来自仙者宫。
    径作君苗焚，执笔吾热中。
    荒学顾何取，目昏鬓已童。
    惟应得石友，天用慰涂穷。

陈造　次韵章宰
    穷山从薄宦，小郡著衰翁。
    政术甘痚拙，辞坛敢长雄。
    一饥才自救，五细未宜中。
    又拟包羞去，京尘冒软红。

陈造　次韵章宰
    游旧多厌绝，怪君终眷知。
    帐留仍碧酒，紵献更清诗。
    风义固难及，月评无乃私。
    相从文字乐，悔作十年迟。

陈造　次韵招饭不赴
    吏能儒业实惭名，晚喜论交盖代英。
    千里久劳魂梦往，一欢犹阻咄嗟成。
    粲花论胜违频听，击钵诗工况莫京。
    别后槱溪萦望眼，此心川水漫东倾。

陈造　次韵赵教授
    争米何心问斗城，聚蚊底许太狂生。
    未遑饩粟如子罕，谩复公言付阿平。
    缓我愁肠千缕结，羡君笔力万钧轻。
    何时去上中和颂，却用诗情写物情。

陈造　次韵赵教授
    携孥西垒复东城，触处千愁百恨生。
    如许尧民艰粒食，未应汉法废常平。
    爱君长策三农重，泥古迂儒一芥轻。
    会略文移倒陈廪，一时骨肉慰皇情。

陈造　次韵赵帅
    平山已有胜超然，况复莺花二月天。
    管领莺花属仙伯，不应草草赋归田。

陈造　次韵赵帅登平山堂
    东皇未憖养花功，远近娇红乱老红。
    胜赏山容陪隽轨，凭虚仍喜受雄风。
