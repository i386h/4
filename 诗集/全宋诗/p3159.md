<!-- { "loadSidebar": true } -->
    篙之小难製，戙之独有力。
    猗嗟戙之为，彬彬坚且直。
    有如用武人，森森矗戈戟。
    有如敢言士，落落吐胸臆。
    拯危居坦夷，济险危兢惕。

王周　志峡船具诗　橹
    用之大曰橹，冠乎小者楫。
    通津既能济，巨浸即横涉。
    身之使者颊，虎之拿者爪。
    鱼之拨者鬣，弩之进者荚。

王周　志峡船具诗　梢
    製之居首尾，俾之辨斜正。
    首动尾聿随，斜取正为定。
    有如提吏笔，有如执时柄。
    有如秉师律，有如宣命令。
    守彼方与直，得其刚且劲。
    既能济险难，何畏涉辽敻。
    招招俾作主，泛泛实司命。
    风乌愧斟酌，画鷁空辉映。

王周　自喻
    予念天之生，生本空疏器。
    五岁禀慈训，愤悱读书志。
    七岁辨声律，勤苦会时赋。
    九岁执公卷，倜傥干名意。
    乞薦乡老书，幸会春官试。
    折桂愧巍峨，依莲何气味。
    性拙绝不佞，才短无馀地。
    前年会知己，薦章实非据。
    宁见民说平，空荷君恩寄。
    瞿唐抵巴渝，往来名揽辔。
    孤舟一水口，艰险实可畏。
    群操百丈牵，临难无苟避。
    濆向江底发，水在石中沸，
    槌鼓称打宽，系纫呼下纬。
    善恶胡可分，死生何足讳。
    骑衡与垂堂，非不知前喻。
    临渊与履冰，非不知深虑。
    我今縻缙绅，善地谁人致。
    城狐与社鼠，巧佞谁從庇。
    奴颜与婢膝，丑直谁從媚。
    妻儿敻限越，容颜几憔悴。
    致身霄汉人，呃嚱尽贤智。

王洙　春集东园赋得萼字
    燕退朝事希，鸣驺出云阁。
    近游速朋彦，名园接闉郭。
    幽芳尚闲整，新樾已清漠。
    欢谈一坐倾，递饮百分涸。
    我亦醒而狂，遵溪纵行乐。
    晚驾方惜归，正巾坠香萼。

王洙　句
    槐杪青虫缒夕阳。

王洙　来燕堂联句
    贤侯谢郡归，从游乐吾党。
    林泉富馀地，卜篵疏陈莽。
    是时春正中，来燕音下上。
    若贺大厦成，喜留众宾赏。
    得名因笑谈，挥墨粲题榜。
    所夸贤豪盛，岂止池榭广。
    人心乐且閒，鸟意颉而颃。
    吟樽敞花轩，醉枕酣风幌。
    轻云薄藻栋，初日丽珠纲。
    红袂生暗香，清弦泛馀响。
    林深隐飞盖，岸曲迟去桨。
    波光栏槛明，竹气衣巾爽。
    虚容凉樾入，影与文涟荡。
    晨飚转绿蕙，夕雨滋膏壤。
    嘉辰喜盍朋，命驾期屡往。
    觞咏陶淑真，世俗岂吾倣。
    得以为胜游，萧然散烦想。
    公子固好士，世德复可像。
    今此大基构，不图专奉养。
    美哉风流存，来叶足师仰。

王洙　戏改杜赠郑广文诗
    景纯过官舍，走马不曾下。
    蓦地趁朝归，便遭官长骂。

王洙　赠狄国寅
    每读梁公传，青编日屡开。
    神交慕英烈，自喜见云来。
    一命须朝禄，连章荐楚材。
    凡昻黄绶秩，世代乃身媒。

王洙　重建岘山羊侯祠歌
    襄阳南出大路奔，小山曰岘名特尊。
    山形卑堕不峻极，屹若巨首临江濆。
    大山半空不成霍，绝水阙左非其亹。
    砠巅趐屭戴危石，箕踞曼衍罗芳荪。
    汉流长骛滨其足，东望瀰迆皆平原。
    槎头下瞰罟羢集，蔡洲近眺田园蕃。
    何物兹山匪秀出，得使今古闻听喧。
    自昔羊公好登览，山名直为贤者存。
    鹿门望楚镇区境，凤林冠盖延山樊。
    丹岩翠壁互幽胜，日月亏蔽烟岚屯。
    公胡遗彼而乐此，谈者未始聊诊论。
    吾谓圣达意超豁，高览便欲周乾坤。
    孔登泰山小天下，阮升广武叹竖昏。
    会稽探穴禹书出，之罘望海云涛翻。
    此中风景亦虚远，极目见尽江山源。
    东吴未定劳机策，置酒啸咏纾忧烦。
    数顾润甫恤躬后，誓将百岁游清魂。
    对公盛德与山永，正唯湛辈如公言。
    今兹去公仅千载，凛然英气犹轩轩。
    我来追古一长息，旧迹废毁成悲吞。
    民豪占山童其木，嘉植不得容本根。
    利取薪苏积稛絭，粥之陶瓬供烧燔。
    羊公无庙忽不祀，但纵淫鬼歆牲蘩。
    中庭有碑即堕泪，至今观者怀仁恩。
    於民何诛不足问，非民忘德由官惛。
    下教邑里复祠宇，叙诸祭典跻之元。
    思仁爱树恭所茇，禁止樵伐修壖垣。
    且欲王命得守固，謄言状事驰九阍。
    书闻天子蒙报可，金石款刻垂后昆。
    使民永念古遗受，勖尔风化常丕敦。

王竹舑　石门贪泉
    天阔不知山脚远，潮平微见晚烟横。
    石门无数征帆去，惟有渔舟个个轻。

王著　禁林宴会之什
    文明天子重词臣，圣制褒扬日月新。
    宸翰特颁仙署额，皇风先发玉堂春。
    蚢龙逸势诚难太，鸾鹤回翔信得真。
    齐武任夸非入妙，汉章虽巧未通神。
    匪唯衒耀鳌宫客，兼是辉华凤阁人。
    幸接英儒同赞咏，辄书狂斐继清尘。

王著　吟赠梦英大师
    到处闻人乞篆踪，学来年久有深功。
    墨池阔類湘江水，笔塿高齐太华峰。
    金锡罢飞新解虎，铁盂收掌旧降龙。
    知师吟恋烟村景，不肯回头望九重。

王翥　浮世
    浮世惟高忱，平生有敞裘。
    江花中酒日，巴雨落帆秋。
    老矣英雄事，愚哉盗贼谋。
    啼猿长自在，一笑下沧洲。

王翥　灌口秋涨
    所向愁无地，穷源欲上天。
    蛟龙胡尔怒，鸥鹭更谁怜。
    万里朝宗意，群凶跋扈年。
    生涯秋色裹，独立问渔船。

王翥　送张判官归巴州
    回首三巴曲，平生万里桥。
    衣冠无赖客，花月可怜宵。

王翥　吴宣抚故宅
    社稷疲奔命，乾坤服至诚。
    扶持三蜀在，出入两朝荣。
    豕犬有遗恨，麒麟空复情。
    家声雙已尽，国法用犹轻。
    成季翻无后，花卿浪得名。
    门庭黄鸟语，几杖绿苔生。
    威福何偏重，精神恐不平。
    无几蒙世立，凡百慎持盈。

王翥　忆舍弟
    药物吾仍病，花时汝未归。
    不眠愁月落，独立看云飞。
    诗礼自持律，饥寒谁解围。
    遥知理舟楫，西望涕沾衣。

王专　宿王陃宅与魏野洎用晦上人因成联句

王专　诗见本书魏野一○。宿王陃宅与魏野洎用晦上人因成联句

王庄　送客
    扬花撩乱绕烟村，感触离人更断魂。
    江上归来无好思，满庭风雨易黄昏。

王灼　长孺幼安作西湖之游不以告某与元受明日二公有诗元受率次韵
    满城扑面战黄尘，蜡屐故寻湖上春。
    千顷烟波初弄日，四年鱼鸟恰知人。
    有时览胜缘搜句，无术驱愁但饮醇。
    可笑山王今不数，敝裘索寞走天津。

王灼　呈陈崇青求娱亲堂三大字
    椒柏浮觥盘列辛，今年春晚去年春。
    五侯门下正多事，九老图中只一人。
    健笔横飞鸾体态，单颜长炼鹤精神。
    会看天上丝纶下，卫武还朝秉国钧。

王灼　呈陈崇青求娱亲堂三大字
    自挂衣冠神武门，依然恋阙赤心存。
    清高寄兴太湖石，盘礴行吟独乐园。
    胜日过从无杂客，清宵侍坐有来孙。
    风神筋力新逾健，山色长青对寿樽。

王灼　呈陈崇青求娱亲堂三大字
    宵人有母鬓如银，夜半丸熊诲子频。
    幸窃壮举升为侍养，敢言科第止荣身。
    小堂欲作娱亲扁，纯孝谁推锡类仁。
    乞取先生三大字，本崇风教厉乡邻。

王灼　呈苏企道汉良吕默夫
    半生岷山下，心与岷山亲。
    几蜡登山屐，不作山间人。
    兹游惬所愿，晴喧送馀春。
    山意欲相招，缕脉就我陈。
    同行二三友，怀抱无一尘。
    久矣烟霞癖，佳哉笑语新。
    岁华迫人老，世故遣人嗔。
    努力造穷绝，乐事当及辰。

王灼　初到西湖
    西涌声价甲天下，梦想平生初识之。
    十里垂鞭几多恨，不及见渠全盛时。

王灼　初到西湖
    古来三百六十寺，春入颓基草木荒。
    解作高人无尽供，只馀山色与湖光。

王灼　次冯申之游灵泉韵
    名山起高兴，不惜马首东。
    沙边一着眼，翠光已浮空。
    踏遍桑柘村，所向渐不同。
    溪细山疑合，谷转路始穷。
    莹净白玉界，芬馥青莲宫。
    元知境过清，乘春乃昭融。
    尚馀半残花，伴我酒颊红。
    拂石爱少藓，披林怯多风。
    安得身无事，来时禅寂翁。
    虑沉灯影外，慧发鸟声中。
    庶遂老岩壑，此行太匆匆。

王灼　次何子应登赋楼韵
    使君来作牧，众若倚南山。
    时节当授衣，已念赤子寒。
    驾言出登眺，岂为景趣繁。
    民风指顾中，惠术良欲殚。
    纾怀有佳句，伏诵一再叹。
    从今安田里，不度百牢关。

王灼　次尹俊卿见访有诗次韵
    联骖来二妙，契好属儿孙。
    夜半星河转，谈深几席温。
    能诗饭颗瘦，使酒濮阳髡。
    万事醉吟里，那须倚市门。

王灼　次尹彦回复来偶予他出用前韵招彦回
    往时倾盖友，前代涌泉孙。
    肯念三年别，能来一语温。
    岁华欺老大，功业付鲸髡。
    直为诗篇好，扶藜日候门。

王灼　次韵晁子与
    新诗字字救朝饥，仁义之言反类痴。
    谁办千金收骏骨，大胜列屋养蛾眉。

王灼　次韵晁子与
    清豩西岸作鶉居，敢怨投闲百不如。
