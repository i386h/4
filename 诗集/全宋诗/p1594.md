<!-- { "loadSidebar": true } -->
    失路谁推毂，他时看著鞭。
    竹林须款集，君亦暂留连。

刘子翚　与原仲至交溪桥
    倦憩春桥午，回环翠碧重。
    乱溪流背海，新柳色欺松。
    厌市常思野，为官不及农。
    喜逢湖上客，谈话得从容。

刘子翚　与致明对榻
    胜会尝连榻，还欣与子同。
    一灯寒夜永，残梦雨声中。
    道旧惊身老，谈玄了性空。
    卜邻今有约，泉石兴何穷。

刘子翚　雨歇
    雨歇长虹淡欲收，疏疏寒霭暮依楼。
    西风满院催摇落，已觉梧桐不耐秋。

刘子翚　园蔬十咏　波{上艹下棱}
    金镞因形制，临畦发永叹。
    时危思撷佩，楚客莫纫兰。

刘子翚　园蔬十咏　瓠
    溉釜熟轮囷，香清味仍美。
    一线解琼瑶，中有家人齿。

刘子翚　园蔬十咏　茭白
    秋风吹折碧，削玉如芳根。
    应傍鹅池发，中怀洒墨痕。

刘子翚　园蔬十咏　芥
    叶实抱芳辛，气烈消烦滞。
    登俎效微劳，乍食惊频嚏。

刘子翚　园蔬十咏　韭
    肉食嘲三九，终怜气韵清。
    一畦春雨足，翠发剪还生。

刘子翚　园蔬十咏　苦益
    虽无适口味，暖益功稀比。
    菜苦不登盘，言中多逆耳。

刘子翚　园蔬十咏　萝卜
    密壤深根蒂，风霜已饱经。
    如何纯白质，近蒂染微青。

刘子翚　园蔬十咏　菘
    周郎爱晚菘，对客蒙称赏。
    今晨喜荐新，小嚼冰霜响。
    
    
刘子翚　园蔬十咏　芋
    分得蹲鸱种，连根占地腴。
    晓吹黏玉糁，深碗啖模糊。

刘子翚　园蔬十咏　子姜
    新芽肌理腻，映日净如空。
    恰似匀妆指，柔尖带浅红。

刘子翚　原仲红酿甚佳尝有十壶之约小诗发一笑
    广文挟书门户闭，广文置书尊罍开。
    但欣引人着胜地，岂暇问客从何来。
    走浪畦风初绿稻，屑尘村雨欲黄梅。
    十泓琥珀今余几，垒块非浇不可摧。

刘子翚　原仲温其彦藻彦符致明集敝庐
    清樽劝客且留连，乱后相从亦偶然。
    三径生涯乡社裹，一秋心事菊花前。
    向来忧喜皆陈迹，老去光阴逐断弦。
    怀抱故人今有几，只因情话可忘年。

刘子翚　原仲致中寄梅雪二诗再次前韵
    一雪度腊寒不春，风光淡然溪谷滨。
    清湖读易月当午，乌石挂庐梅照晨。
    未借流膏耕沃野，聊乘爽气款苍垠。
    嗣音风雅愧辞竭，安得笔翻云汉津。

刘子翚　原仲致中寄梅雪二诗再次前韵
    饮了意行忘远近，翛翛老眼入疏梅。
    愁边赏味平生剧，乱后横斜几度开。
    胜韵撩诗频呫嗫，冷香薰梦破咍台。
    莫将花客轻题品，自有渠侬十倍才。

刘子翚　怨女曲
    空原悲风吹苜蓿，胡儿饮马桑乾曲。
    谁家女子在氇城，呜呜夜看星河哭。
    黄金为闺主为宇，平生不出人稀睹。
    父怜母惜呼小名，择对华门未轻许。
    干戈漂荡身如寄，绿鬓朱颜反为累。
    朝从猎骑草边游，暮逐戎王沙上醉。
    西邻小姑亦被虏，贫贱思家心更苦。
    随身只有嫁时衣，生死同为泉下土。
    出门有路归无期，不归长愁归亦悲。
    女身如弱难自主，壮士从姑不如女。

刘子翚　约致明入开善不至二首
    乔松翠竹锁禅关，乘兴时来兴尽还。
    懊恨刘郎招不得，瘦筇独自入寒山。

刘子翚　约致明入开善不至二首
    偶临沙岸立多时，淡淡烟村日向低。
    幽事挽人归不得，一枝梅影浸澄溪。

刘子翚　云际会刘致中
    红绡千树桃，雪谷万株李，
    柘叶青青如鼠耳。横山渡品浪成堆，
    认得刘郎般子来。物情时事不须说，
    且喜新岁同衔杯。少年鼻哂轻流俗，
    敛锐收豪今碌碌。敝裘常带客尘缁，
    双鬓不如春草绿。东风吹愁入我心，
    使我啸叹成悲吟。问君底事久留此，
    曷不联镳归故林。

刘子翚　云际赠施子
    惊沙惨淡连云起，曳杖悲歌行复止。
    春城是处闻鼓鼙，好风依旧开桃李。
    对花惆怅忽逢君，把酒无欢如啜水。
    六年丧乱两相见，世路艰难嗟若此。
    江边盗贼真游魂，挟虏声援图并吞。
    金陵失守数骑入，会稽移跸千官奔。
    只今州县多阻绝，消息时听行路说。
    百川背海欲西流，八柱搘天愁更折。
    苻坚陈乱丘山摧。夜闻鹤唳犹惊猜。
    莫轻赤壁一炬火，曹瞒气焰随飞灰。
    功名邂逅有快意，岂在今日无人哉。
    天方稔祸祠豪杰，故遣君辈多沈埋。
    亦知兴衰运有极，天时一半因人力。
    男儿遇事不作难，看君赤手排荆棘。

刘子翚　云岩竹源二禅俱与招客三月二十一日遂饭于竹源庵谋诸野则获也刘奇
    云岩市声中，竹源山色处。
    平生几两屐，惟乐取意去。
    晨光霁老春，飞盖双溪路。
    沙平水漫流，云散天全露。
    逶迤经浅坂，窈窕穿崇树。
    绿登方怒舒，红竟忽繁雨。
    斯焉得小休，境熟来已屡。
    徵君常主盟，呼吸名胜聚。
    子休心铁石，太叔语韶瀋。
    鼎鼎吴刘陈，俱有不凡度。
    余衰气不华，清遨惭辄与。
    未渠推远之，政以枵然故。
    九宾既云集，一士乃鸿翥。
    毋多溷幽人，蔬茗烦草具。
    丛谈杂庄谑，泛阅披黄素。
    丰镌辨活笔，始画穷真数。
    解衣半日许，万古回胸膆。
    西窗引虚明，汛洒延晚步。
    懒身厌依随，静若超羁驭。
    博山真起予，浮烟一枝鹜。

刘子翚　杂题四首
    积雨生秋意，浮阴放晚晴。
    钟声寒野迥，桥影小溪清。

刘子翚　杂题四首
    残霞销暝色，新月长圆辉。
    黄落树滋本，夜眠人息机。

刘子翚　杂题四首
    檐溜停清泻，林声息怒号。
    水浮秋色远，山带夕阳高。

刘子翚　杂题四首
    宿雁犹惊渚，昏鸦已着林。
    野平云散乱，江动月浮沈。

刘子翚　再和六四叔所赋十二相属诗
    饥鼠缘条殊果堕，舍如蜗牛足高卧。
    无心虎殿逐群英，尚想兔园倾一坐。
    同年我又蓑龙锺，夔蛇相怜宁有穷。
    马革战场空白骨，羊裘钓濑余清风。
    棘端造猴巧难学，且赴茅檐鸡黍约。
    云深杞狗夜可寻，已办猪靴走硗确。

刘子翚　早行
    村鸡已报晨，晓月渐无色。
    行人马上去，残灯照空驿。

刘子翚　早饮
    柴椽百枝荫方塘，高梧老柳著两行。
    轻烟曳组适寒碧，芙蕖酿出秋风香。
    宿酲萦胸殊未快，冲之欲引天潢派。
    戏投小饵向深渊，锦鳞忽见空中挂。
    簄清脍雪更作豪，坐客狼狈已半逃。
    呜呜丛歌犹未彻，兀睡听作蜩蝉号。

刘子翚　赠王周士
    逐客初从瘴海归，平生未识想英奇。
    致身不负管城子，报国聊将雕面儿。
    舌在壮怀犹未忆，途穷俗眼少相知。
    虎头合是封侯相，笑挽天河会有时。

刘子翚　赠詹朝倚
    之子词锋孰敢争，它时云路定飞腾。
    客怀未免悲弹铗，文社遥知喜得朋。
    旧隐生涯三径菊，夜窗弦诵十年灯。
    长篇寄人情何厚，欲和阳春愧未曾。

刘子翚　赠詹道人
    道人山北住，乡曲旧知名。
    语妙初疑简，神藏久益清。
    夜衾寒楮白，归舄两凫轻。
    心静皆仙境，何劳款玉京。

刘子翚　赠宗周宾
    我车南，君车北，
    相逢总是天涯客。拥炉谈笑一灯残，
    出门风雨千山隔。

刘子翚　赠总上人兼简无求居士二首
    双径山中一衲衣，曳筇远远叩岩扉。
    愧无白璧黄金赠，携取清风满袖归。

刘子翚　赠总上人兼简无求居士二首
    多谢徽州吴使君，新诗问劳意何勤。
    无求已得心空乐，更作无心出岫云。

刘子翚　詹君则赋光壁堂诗拉余同作
    幽行已办百枝扶，况有溪山近故庐。
    水碧山光都几许，道人著眼恰无余。

刘子翚　张巨山赋蜡梅因成四首
    取名慕横枝，要自同风格。
    虽微调鼎味，宛有金铉色。

刘子翚　张巨山赋蜡梅因成四首
    深疑蜡作花，貌野中抱幽。
    冷香不盈阶，意尽仍一流。

刘子翚　张巨山赋蜡梅因成四首
    尖萼破微霜，明犀透清暾。
    不有朱紫繁，那知中色尊。

刘子翚　张巨山赋蜡梅因成四首
    今日寻此梅，危行石涧东。
    花神欲宣令，万铎悬春风。

刘子翚　张释之谏文帝
    扰扰椎埋遍九原，因山独有霍陵存。
    孝文俭德虽天纵，亦赖忠臣效一言。

刘子翚　张守唱和红字韵诗八首
    午枕回清梦，疏林逗远风。
    茶瓯烹叶白，果饤剥方红。
    小垒常稀讼，邻邦近息戎。
    民谣知善政，佽助亦何功。

刘子翚　张守唱和红字韵诗八首
    一卮那惜醉，引剑坐生风。
    怒发冠冲绿，忧颜镜损红。
    莫轻秦黩武，旧耻汉和戎。
    慷慨今贤守。燕然拟勒功。

刘子翚　张守唱和红字韵诗八首
    漂流今海角，胡骑忽秋风。
    旧隐怀空翠，征途厌软红。
    时平犹卷仕，力小况从戎。
    欲遣愁城破，须论酒子功。

刘子翚　张守唱和红字韵诗八首
    灿烂燕公笔，飘然迈祖风。
    高吟时举白，戏语或题红。
    讶繁文翻水，夸严律比戎。
    诗坛如第将，苏李谢前功。

刘子翚　张守唱和红字韵诗八首
    海市从萧索，杯盘乐土风。
    郡楼山向背，村坞树青红。
    玉尘嗤夷甫，牙筹陋阿戎。
    王侯真梦耳，穴蚁更论功。

