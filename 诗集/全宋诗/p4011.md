<!-- { "loadSidebar": true } -->
    眉宇如虹气，仪形似玉人。
    中兴真有相，命世必逢辰。
    霖雨聊均逸，余波润七闽。

张元干　代上张丞相生朝四首
    将相兼文武，谦光接下僚。
    舆情争快睹，善颂适生朝。
    勋业当兴宋，谋猷永佐尧。
    千秋迎寿母，忠孝称金貂。

张元干　代上折枢彦质生朝二首
    天扶王室挺生申，瑞启中兴社稷臣。
    樽俎折冲常自任，庙堂康济更何人。
    秋风玉帐军容肃，冷月铃斋夜宴新。
    愿扫妖氛开寿域，衮衣端为转洪钧。

张元干　代上折枢彦质生朝二首
    秋水为神吉梦随，上公冠佩俨朝仪。
    风云感遇千龄会，日月依光四海知。
    笔阵词锋明藻色，龙韬豹略系安危。
    顽金从此归炉锤，岁岁门阑献寿诗。

张元干　登垂虹亭二首
    一别三吴地，重来二十年。
    疮痍兵火后，花石稳粱先。
    山暗松江雨，波吞震泽天。
    扁舟莫浪发，蛟鳄正垂涎。

张元干　登垂虹亭二首
    熠熠流萤火，垂垂倒饮虹。
    行云吞皎月，飞电扫长空。
    壮观江边雨，醒人水上风。
    须臾风雨过，万事笑谈中。

张元干　丁未岁春过西湖宾藏寺作
    湖垠取微径，窈窕松门深。
    中有古佛屋，閴无人足音。
    春云带飞雨，冷色来苍岑。
    孰知戎马盛，但见藤萝阴。
    平生云卧想，正欲幽梦寻。
    不减避世士，契此太古心。

张元干　东平刘左车坎止春歌
    先朝相国今几家，我嗟夫子鬓已华。
    琼艘颇惯倒豪乳，老来手酿尊仍竏。
    百年弹指法界观，万事过眼天女花。
    聊学儿曹作春瓮，唤客取醉无等差。
    夜眠不觉体平粟，卯颊共眩朝蒸霞。
    养生妙处本无说，我辈岂解烧丹砂。
    糟床正可珠的皪，石鼎莫放声咿哑。
    东风遮幕雪埋屋，坎止斋中酒初熟。

张元干　冬夜痴坐似闻才元作集有日矣因和前韵奉呈
    拥炉书帙易尘灰，览古临窗独对梅。
    未寤径须呼子慎，常奴何得比方回。
    虚名到底将安用，能事从来不受催。
    似许相过陪客醉，胸中那复有愁堆。

张元干　冬夜书怀呈富枢密
    耳聋无用问新闻，矫首何妨目作昏。
    痴绝已甘投老境，背驰宁受乞怜恩。
    难陪年少从渠薄，赖得春回为我温。
    京洛交游频检校，渡江今有几人存。

张元干　冬夜有怀柯田山人四首
    闻说新居好，山樊卜筑深。
    药囊能济物，龟策少知音。
    四海忧黔首，中原尽绿林。
    直须期云屋，夜棹去相寻。

张元干　冬夜有怀柯田山人四首
    坐阅干戈扰，输公已定居。
    生涯今易足，世态莫嗔渠。
    晷短全疏客，窗晴好对书。
    故山常入梦，何日到吾庐。

张元干　冬夜有怀柯田山人四首
    客里了无况，乱来何止贫。
    淹留频换岁，老大更思亲。
    泥饮思田父，供粮乏故人。
    自怜归来得，不是白头新。

张元干　冬夜有怀柯田山人四首
    雅欲赋招隐，何堪吊战场。
    独看星错落，久立夜苍茫。
    羽檄来东越，风烟隔下塘。
    安闲随处有，冠盖莫相望。

张元干　端常观察被旨入蜀迎母夫人所得赠行诗文成巨轴矣临别亦辱见索匆遽
    髫龀分携几见春，它时有恃独常颦。
    何期万里漂零后，忽报三巴信息真。
    素发轻安膺晚福，远怀悲喜望征人。
    王孙盛事今双美，及早归来奉紫宸。

张元干　返正
    诸将争传檄，群凶尚阻兵。
    天旋黄屋正，日转赤墀明。
    丧乱多妖孽，经纶贵老成。
    鲸鲵终必戮，草木已知生。

张元干　范才元参议求酒於延使君邀予同赋谨次其韵
    桑落冷簄玉，菊篱霜著天。
    飘零河朔饮，怅望竹林贤。
    乌有防前辙，青州贵下田。
    使君能遣骑，端为唤鱼船。

张元干　范才元道中杂兴
    遐想吴门人姓梅，高踪千古共徘徊。
    橘中傥有商山乐，不必朝僧问劫灰。

张元干　范才元道中杂兴
    山晚江寒春雨疏，比来消息定何如。
    竹舆行倦异乡县，赖得金楼引睡书。

张元干　范才元道中杂兴
    底处烟林飞伯劳，春生诗思剩摇毫。
    归来准拟扶头醉，日射花梢三丈高。

张元干　范才元道中杂兴
    君家鼻祖大范老，气压贺兰威凤鸣。
    文采风流今未泯，耳孙胸次似冰清。

张元干　范才元道中杂兴
    名姓未能随老变，政须卜宅近前峰。
    看君决策上对事，揽取奇勋铭鼎钟。

张元干　访亲於连江因过筠溪叩门循行叹其荒翳不治有怀普现居士口占此章
    筠庄主人何未归，溪畔长林穿翠微。
    此去功名时欲至，个中车马迹全稀。
    茅茨漏久蜗涎篆，篱落欹多蛛网围。
    公肯借庵容我老，为公朝夕扫柴扉。

张元干　访周元举菁山隐居
    胸次饱丘壑，乃觉轩裳轻。
    举世沈湎时，勇退公早醒。
    十年烟雨蓑，手种松杉成。
    苍根郁寒雾，老色入户庭。
    栖心不争地，似欲毕此生。
    那知戎马际，亦使山房惊。
    四海方荡潏，积骸盈破城。
    公岂失策者，独留枯槁形。
    贼舟会稍远，请复安柴荆。
    暗泉杂夜雨，稚笋肥晨烹。
    起予归去来，故山今可行。
    胡为困羁旅，浩叹常吞声。

张元干　奉酬才元席上所赋前韵
    夜饮华堂烛屡灰，暗香浮处数枝梅。
    坐中一笑对三粲，客里此欢能几回。
    醉后不知歌扇去，归时还是晓钟催。
    露浓月白溪桥路，但记群山翠作堆。

张元干　奉酬陈端中明府长韵
    往在识公日，我与儿曹俱。
    八龄初问字，双钩略摹朱。
    知为太学生，夙仰君子儒。
    契阔三十载，邂逅天一隅。
    追数半鬼录，宰上空美榢。
    所存复陆沉，隙中惊过驹。
    长者类太丘，祖风如魏謩。
    兵火已无屋，蓬蒿仍不锄。
    善藏武城刀，息驾王乔凫。
    功名有要路，矢石思捐躯。
    常挥铁如意，欲碎玉唾壶。
    书生无浪语，天骄今既诛。
    下如鸱夷子，扁舟归五湖。
    安用金谷园，坠楼烦绿珠。
    相国起刀笔，将军拔屠沽。
    但封寝丘地，莫料秦王须。
    隐居九畹兰，活计千木奴。
    客至径设醴，诗来或操觚。
    游戏百家衣，剧谈王杂俎。
    涉世虽历落，安命良支梧。

张元干　奉祠后作
    八请犯天颜，今朝出汉关。
    浑如倦飞鸟，日暮傍巢还。

张元干　奉和希道新句兼简祖颖漕使
    秋来乏邻酤，近事采涂说。
    愁多费陶写，户小辄败阙。
    谁能空隐忧，判饮最良策。
    两公俱世豪，风味夺佳节。
    手酿瓮中春，春浮玉丹色。
    相饷走鸱夷，芳辛真妙绝。
    共赋醉乡诗，销磨闲日月。
    颇闻锁娉婷。回风舞流雪。
    何妨出房栊，满引快关膈。
    此念想当然，清尊可虚设。
    我老留瓯闽，感时梦淮浙。
    公其招故人，亦记未归客。

张元干　奉简才元探梅有作兼怀旧游
    遮莫胡僧问劫灰，且陪东阁赋官梅。
    春梢惯识宫妆样，花信偏随驿使回。
    痛饮我曹身总健，浩歌谁怕老相催。
    疏枝气压群芳尽，羞杀墙阴锦被堆。

张元干　奉送晁伯南归金豨
    君家诸父多人杰，半是平生亲旧间。
    莫话故园空矫首，相从逆旅足开颜。
    文元勋业金瓯子，昭德风流玉笋班。
    此去腾骧吐虹气，何由来伴老夫闲。

张元干　奉送富修仲赴南昌尉
    吏道虽余事，人情要饱谙。
    家风端自守，句法有同参。
    南浦翻云浪，西山滴翠岚。
    折腰与趋走，政恐未能堪。

张元干　奉送李叔易博士被召赴行在所
    书尝手校舆地图，上下千载铅黄朱。
    斯人魁磊岂假此，愿见克复东西都。
    胸中远略指诸掌，表里拄腹撑肠书。
    深知祸起取幽蓟，颇觉气王吞青徐。
    眼看僭伪忽亡灭，逆党未足劳诛锄。
    万方助顺事可卜，火运要是穹苍扶。
    兴衰拨乱戴真主，会扫氛祲开云衢。
    於今荆淮付诸将，控带川陕襟江湖。
    傥能倒用进筑法，更许世袭宏规模。
    两河境土不难办，狡寇胆薄游魂孤。
    古今从闻作戎首，中国礼义终如初。
    公家自有中兴相，雅意泰阶光六符。
    难兄难弟实间出，直欲并驾仍齐驱。
    承明入谒一见决，三迁故事登元枢。
    整顿乾坤赖公等，我病只合山林居。
    残年正尔甚易与，不过二顷邻一区。
    平生故人半廊庙，老僧何患无门徒。
    与君痛饮遽成别，努力强饭供时须。
    男儿富贵亦细事，否泰相反分贤愚。
    酒酣起舞莫作恶，行矣自爱千金躯。
    本朝再造旧基业，速拯涂炭疲氓萝。
    勿令毫发有遗恨，文章尔雅华国犹其余。

张元干　奉送真歇禅师往住阿育山兼简黄檗云峰诸老
    时流罕识真，特立取众忌。
    不有明眼人，谁止万口沸。
    古今冠盖场，毁誉固一致。
    胡为空门中，生灭亦滋炽。
    更怜晚学徒，遍参反谀媚。
    妄将宗派分，未必尽师志。
    要是鹰犬姿，乃出蛇鼠计。
    堂堂真歇师，的的示大意。
    所向古道场，衲子悉倾至。
    往年入吴闽，宴坐走檀施。
    继踵几尊宿，建立各超诣。
    南方祖令行，山川久增气。
    乃知群魔怖，不乐佛住世。
    休歇云卧庵，谤焰息氛翳。
