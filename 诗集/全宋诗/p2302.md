<!-- { "loadSidebar": true } -->
    月淡犹明树，岩幽锺磬微。
    露滋三径草，寒入五更衣。
    栖托情何限，峥嵘岁且归。
    漱流今已矣，无限故山薇。

释绍嵩　与保宁四堂同客三塔因有感而作
    漫浪真堪老，君应与我同。
    旅怀斜日后，闲步淡烟中。
    有分长为客，无劳问转蓬。
    不妨留滞好，悟取本来空。

释绍嵩　雨罢
    雨罢春光润，云随落日移。
    莺花愁不觉，世路老方知。
    苔遍安禅石，根侵洗砚池。
    晚来风月好，倚杖独题诗。

释绍嵩　雨后登吸江亭
    吸江亭下雨初晴，中有樵夫跣足行。
    时作微吟清彻骨，兹游无乃太清生。

释绍嵩　寓笔
    幽径草初青，无人知地名。
    征鞍千里远，倚杖一江横。
    云重欲为雨，风和拗得晴。
    家家好春色，春色遍空明。

释绍嵩　寓册寺戏成
    寺在猿啼外，都无俗到来。
    岸花开且落，水鸟去仍乃。
    果落方知熟，诗成未费才。
    逍遥此中意，老子兴悠哉。

释绍嵩　寓龙峰遣兴
    可要栖身向薜萝，闲门空掩半庭莎。
    天寒日暮游人少，花落僧禅覆地多。
    六尺屏风遮宴坐，数椽月屋爱岩阿。
    我今客气浑消尽，无奈千茎鬓雪何。

释绍嵩　越上即事
    禹穴生云朝暮奇，青山断处夕阳垂。
    莺声政好还飞去，独倚枯筇无限时。

释绍嵩　再代和通字韵
    驿路穿林断复通，客程蛇绕乱山中。
    三杯软饱千林暝，万事从来一笑空。
    珍重故人相问意，自怜羁客尚飘蓬。
    江湖易有淹留兴，已许沧浪伴钓翁。

释绍嵩　再登蓬莱阁
    不到蓬莱又几时，且搘筇杖看云移。
    等闲遇事成歌咏，人道新诗胜旧诗。

释绍嵩　再登蓬莱阁
    野水弥漫绿涨川，乱云如兽出山前。
    天生一本徐熙画，全是蓬莱十月天。

释绍嵩　再游道场
    万仞峰头古道场，重来败叶带飞霜。
    感时偏动骚人兴，橘柚园篱近半黄。

释绍嵩　赠别法仪
    四海欲行遍，心猿日渐驯。
    贫高一生行，衣故十年尘。
    如我如君者，无名无利身。
    殷勤讶此别，忍泪已沾巾。

释绍嵩　赠别显上人
    两浙寻山遍，依稀三十秋。
    征尘添老色，藜杖赋归休。
    落叶随杯渡，残虹带夕收。
    不知从此去，能寄短书不。

释绍嵩　赠别性老
    此老殊清健，情忘发兴奇。
    异方惊会面，孤屿共题诗。
    聚散千江月，参差万里期。
    相看作离别，特地泪双垂。

释绍嵩　赠别张西叔之丰城
    有客功名累，萧萧逐转蓬。
    丰城千里外，茅屋万山中。
    杨柳萦桥绿，秋梨绕地红。
    登临虽未并，谈笑会当同。

释绍嵩　赠何知录
    青云直上路初通，白凤新词入圣聪。
    抵掌剧谈吾浪语，连城增价子何穷。
    共登小阁春风裹，又解征帆落照中。
    此去优游益吟咏，公余无惜寄诗筒。

释绍嵩　赠黄元吉
    此客非常客，搜诗病入神。
    锦囊称具眼，文学老於身。
    机息知名误，家因守道贫。
    仍闻猿与鹤，与尔转相关。

释绍嵩　赠郎德父
    衣弊履穿不讳穷，篱门和竹夹西东。
    闲栖已合称高士，发兴真成继庾公。
    人世鹤归双鬓上，丹霄路在五言中。
    却须袖取经纶手，深入芦花作钓翁。

释绍嵩　赠李先辈
    饥食松花渴饮泉，寂寥芳草茂芊芊。
    岩边石室低临水，窟裹阴云不上天。
    难与英雄论教化，等将身世付羑{上四下全}。
    无由住得吟相伴，目送归鸿篱下眠。

释绍嵩　赠刘信之
    四海刘居士，诗书论议深。
    苦吟天与性，醉卧月空沉。
    囊有壶公药，身无戚里心。
    高怀不我弃，他日重来寻。

释绍嵩　赠闻人必大
    未遂青云一挂科，科名成后竟如何。
    贫颖陋巷春偏少，学办痴龙艺最多。
    剩把文章鸣圣代，却思猿鸟共烟萝。
    高吟大醉三千首，他日阳春白雪歌。

释绍嵩　赠闻人必大
    长日林皋独醉吟，久贫如得顾家金。
    属文想见翻新样，执卷犹闻惜寸阴。
    世上纷纷蛮与触，胸中历历古兼今。
    有时出纵风烟步，多谢携筇数访寻。

释绍嵩　赠张炳
    怪服先生众骇闻，卖刀买犊便耕耘。
    棋功过却杨玄宝，赋咏思齐郑广文。
    直为篇章非动众，忽携书剑远辞群。
    行行快趁风烟阔，得句不妨时策勋。

释绍嵩　丈亭登舟有感
    未厌长为客，孤舟趁夜行。
    不唯山水乐，颇觉梦魂清。
    风缓帆舒卷，云行月送迎。
    劳生谁独免，空复叹劳生。

释绍嵩　振策
    振策出游眺，清吟竹景东。
    石门千仞断，秀水一篙通。
    郡阁烟光裹，人家秋色中。
    乌衣多胜概，老了奈途穷。

释绍嵩　知府黄寺簿生日
    绿杨红杏满城春，杂树含芳让锦茵。
    天为吾皇宗杜计，老君亲送石麒麟。

释绍嵩　知府黄寺簿生日
    春来何事谪蓬瀛，自是山河应数生。
    尚父年龄子仪考，请君从此振朝缨。

释绍嵩　知府黄寺簿生日
    文章士海已多传，供奉班中须此贤。
    美化事多难讽诵，自宜松鹤伴长年。

释绍嵩　知府黄寺簿生日
    器度风标合出尘，高贤应总贵全真。
    野僧何以伸谣咏，鹤算三千别有春。

释绍嵩　知府黄寺簿生日
    邦伯由来有令名，修持清夺振佳声。
    至尊仄席思耆旧，即看徵黄侍紫清。

释绍嵩　知府黄寺簿生日
    笔端风雨发天悭，应有清名动九关。
    正直早年闻苦节，只今文翰许谁攀。

释绍嵩　知府黄寺簿生日
    惠爱如春威似霜，家传活国有良方。
    平章风物诗无敌，玉唾银钩十万行。

释绍嵩　知府黄寺簿生日
    从容此日见清规，玉佩琼琚杜拾遗。
    携李转闻风教好，苍生从此得伸眉。

释绍嵩　知府黄寺簿生日
    文星渐见射台星，仙籍高标第一名。
    为语邦人休眷恋，北门卧护要耆英。

释绍嵩　知府黄寺簿生日
    自笑无机触事真，衰迟犹许望光尘。
    此邦若有诛茆地，乞借风波起涸鳞。

释绍嵩　至保福精舍
    山水寻吴越，搜奇事转新。
    松风知近寺，樯燕语留人。
    雨过闲田地，云饶落日春。
    登临独无语，泉石自相亲。

释绍嵩　至禅居
    得路到深寺，溪流镜样清。
    微芳缘岸落，荒竹过墙生。
    烘日浅深色，寒鸦断续声。
    我来无旧识，素抱与谁倾。

释绍嵩　至昌国
    浪迹悠然到海乡，人烟物景共苍苍。
    孤猿更发秋风裹，赖有从前石作肠。

释绍嵩　至钱君瑞壶天因题云
    林下中餐后，登临思渺然。
    扪萝循鸟道，着屐到壶天。
    要地无闲日，新晴有乱蝉。
    主人贪贵达，灯火照青编。

释绍嵩　重经故人旧居
    五字研成举世传，醉吟朝夕在樊川。
    江南海北三千里，雨散云飞二十年。
    壁上尘黏蒲叶扇，镜中人入洞庭烟。
    倦游客子心无际，遐想星轺思惘然。

释绍嵩　舟泊严滩
    万里春流绕钓矶，扁舟系柳向朱扉。
    悠然到此忘情处，默默无言对落晖。

释绍嵩　舟发清江
    稳泛一船东，生涯真转蓬。
    烟浮平野碧，波软夕阳红。
    蒲树家家异，风光处处同。
    回看苍木杪，眼界入云中。

释绍嵩　舟中口号
    阖皁风烟外，残蝉送客愁。
    云连平地起，水带断槎流。
    树隐重重竹，江呈岸岸秋。
    晚来供望眼，微径杂归牛。

释绍嵩　舟中书事
    南昌城郭枕江烟，一苇鸣榔下渺然。
    惊起暮天沙上雁，背人飞过北山前。

释绍嵩　舟中戏书
    乔木荒城古渡头，鸟啼花落水空流。
    从吾所好烟波上，祗在船中老便休。

释绍嵩　舟中戏书
    芳草青青古渡头，扁舟几日为诗留。
    心闲对境浑无竞，寂寂长江万里流。

释绍嵩　舟中戏书
    十二峰前且系船，眼中百里旧山川。
    遥知此夕多情思，江月随人处处圆。

释绍嵩　舟中值雨
    客路雨连日，吾生良可嗟。
    萧萧打蓬急，脉脉受风斜。
    野望迷青草，江声走白沙。
    今宵何处宿，欹枕听鸣蛙。

释绍嵩　自笑
    自笑从来癖，平生断在诗。
    凫鷖共容与，魂梦亦清奇。
    古调俗不乐，衰容镜每知。
    机心吾岂有，休把运行推。

释绍嵩　走笔酬黎德夫
    索寞门长掩，图书是旧贫。
    无因从发药，有命懒谋身。
    寥落悲前事，英雄叹后尘。
    裁诗托幽思，幽思忽相亲。

释绍嵩　走笔代颜西叔次途中即事之什
    逦迤前冈压后冈，鸟鸣山馆客思乡。
    孤村树色昏残雨，满耳蛙声正夕阳。
    对酒已成千里客，怀人空结九回肠。
    平生忧患谙偿遍，乃避红尘是所长。

释绍嵩　坐夏净慈戏书解嘲
    南屏寄傲且今年，况复相羊得自便。
    天下无人闲似我，闲中方寸阔於天。

释绍昙　矮道者
    身如椰子口宏开，看尽诸方鬼戏来。
    放一头低人不识，疏山师叔是同胎。

释绍昙　爱山
    酷将嗜好片闲心，散作千岩万壑春。
    拚得一生看不足，险崖句里要翻身。

释绍昙　安兄号不动求语
    万牛挽不回，轮槌击不破。
    者样顽石头，世间无两个。

释绍昙　拗云
    出头天外便纵横，谁信心无心个样生。
    捩调不从龙驾御，要渠西去却东行。

释绍昙　跋北磵和尚自赞灵照颂
