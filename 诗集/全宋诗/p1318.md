<!-- { "loadSidebar": true } -->
    素缣咫尺十分圆，淡墨浓阴画手传。
    惟恐动摇天地窄，只应掌上握山川。

李石　扇子诗
    {左舟右同}艚市中渔者渔，茅屋岸上居人居。
    阳坡细草马随鹿，烟水静花鸥趁鱼。

李石　扇子诗
    袅袅腰枝翠拂眉，河东柳家娇女儿。
    江南烟雨楼百尺，楼上何人题好诗。

李石　扇子诗
    黄金坐拥佛衣红，风动荷花香动风。
    鼻观浮香谁领会，嫦娥夜泊水晶宫。

李石　扇子诗
    芙蓉香泛白苹洲，杨柳吹花玉雪浮。
    且喜两边无一事，五更鼓角月当楼。

李石　扇子诗
    花自为王橘自奴，便应次第问东湖。
    芳菲未碍沧浪色，照水吟诗镊白须。

李石　扇子诗
    上头圆盖下方盘，中夹痴憨白肉圆。
    九窍八骸浑不识，更来底处觅心安。

李石　扇子诗
    谁将弱水隔蓬莱，对酒思君眼倦开。
    醉梦只堪逢故旧，五更酒醒却归来。

李石　扇子诗
    爱他国色艳倾城，老衲心城百万兵。
    便使有情何足动，幻花况是本无情。

李石　扇子诗
    未容谷雨泪胭脂，且趁晴风小小吹。
    镜里日高酣睡起，也须瘦了一分肌。
    
    
李石　扇子诗
    先生种柳懒低头，肮脏门前也可羞。
    莫向东风弄霜雪，且随风势衮成毬。

李石　扇子诗
    本来骑鹤上扬州，不学老君夸白头。
    丈夫要活三百岁，独在中书二十秋。

李石　扇子诗
    只教人喜莫教嗔，此是天公最至仁。
    吹落吹开俱有意，閒花野草漫争春。

李石　扇子诗
    变将冬暖作春寒，叶上霜痕苦未乾。
    菜甲麦苗须少待，扶轮何日上长安。

李石　扇子诗
    洞庭波浪五湖秋，缥缈云霄帝子楼。
    楼上故人穷骨相，箫韶声裡认仙舟。

李石　扇子诗
    碧海鲸鱼掣约纶，后生立意要求新。
    求新未必胜如旧，苏李元来是古人。

李石　扇子诗
    蜡面吹香细细斟，青梅不厌绿杯深。
    莺儿燕子能饶舌，要问先生学醉吟。

李石　扇子诗
    栩栩齤齤睡足仙，华山浓睡一千年。
    龟儿不食龙儿蛰，睡里人间变海田。

李石　石过青渠壁间有何人者诗欲梓潼神君戒杀以从佛神君初以孝廉举岂自
    香茗粗蔬肯破悭，相公日食万羊山。
    夫君何厚神何薄，自取悬鹑一水间。

李石　石经堂
    我来一登石经堂，从以诸生行两庑。
    诸生读经半白头，问以始终箝不语。
    我闻此经昔中都郎中所隶乃其祖。迩来离乱已亡失，
    楷本仅能传蜀土。蜀王闰位供扫除，
    独此仍为盛时取。为将严鐍守重扃，
    护以缭垣崇邃宇。列之学官岂无意，
    不但阙文存夏五。大开明镜别妍媸，
    时扣洪钟谐律吕。后生不复事丹铅，
    抵死唯知守藤楮。字音随口妄蝩霓，
    点画分毫谬鱼鲁。日月当天空委照，
    盲俗相欺纷莫睹。石经虽古奈尔何，
    人竞传今不传古。行行矧肯捩眼觑，
    藓剥苔封费撑拄。坚鑱仅免饱蟫鱼，
    隘道争来宅狐鼠。此间邹人傥借问，
    为问石经谁是主。忆昨敲门肆诃斥，
    几度循墙夸伛偻。登登阁阁隐金槌，
    耳聒散空垂雹雨。蜡薰煤染连作卷，
    玉轴锦装如束杵。岂无一物媚权豪，
    几纸才堪博圭组。尔之所得固么麽，
    我则何由宽击拊。一槌只作一字讹，
    讹至万千那复数。石经之害此其大，
    给有鬼神谁可御。忆昔尝为博士官，
    首善堂中容接武。心知不是世间书，
    云汉森然城百堵。恢恢帝所有余地，
    忍使石经留外府。便当连舸下瞿塘，
    飞上三山如插羽。缣缃舛谬钟鼎暗，
    天罅岂容无一补。巍巍玉帝殿中央，
    河洛东西翼龙虎。虽然斯文属兴废，
    帝既有心天亦许。作诗未用拟韩公，
    考篆庶几追石鼓。

李石　石蒙恩召还以病留滞度岁赋此诗道别呈诸同官
    三驰旌聘合翻然，万里君恩荷记怜。
    肯许老饕同守岁，且因春酒介新年。
    风传鹢首五湖浪，雪涨蟆颐一脉泉。
    他日堂中元佑脚，只堪诵说学苏仙。

李石　石室
    来为人所爱，去为人所思。
    君看文与高，慈惠蜀之师。
    至今窟中像，凛凛建立时。
    知非伯有室，定是桐乡祠。
    蜀人爱二公，远与千载期。
    其间几灰劫，付与一炬吹。
    保此岁峥嵘，不动山四维。
    东家好邻里，岂任恶少窥。
    祠前二古柏，外乾中不萎。
    勿作剪伐想，恐是神明遗。
    可怜墙壁间，峨冠剑拄颐。
    烈士不平气，好在淮西碑。

李石　食枸杞猫头箂
    一毛沼泪未宜轻，甘脆提携慰客情。
    仙狗吠林堪小摘，乳猫蹲竹得春萌。
    齿牙风露虽云美，口腹朝昏只旋营。
    尚献一芹裨玉食，天庖回首隔重城。

李石　史宰北湫祷雨
    龙卧西山护密阴，肯来北洞礼观音。
    便分杨柳军持水，与作商岩旱岁霖。

李石　市进马寒甚
    边云寒色与愁浓，酒味何由入颊红。
    眼看飞鸢来堕水，心随去骑欲追风。
    亲朋立望千山外，笑语殊思一饷同。
    问舍求田吾已决，不于湖海较穷通。

李石　示郡南二孙
    虞初秘府六百本，老子柱下五千言。
    吾家道学天生种，端有斯文示子孙。

李石　试严志行笔
    龙跳虎卧王右军，蚕头隼尾始逼真。
    不恨臣无二人法，但恨二人不似臣。

李石　漱玉轩为邑之佳处顷春祝寺僧少葺之重来则眼界增明矣因拉王和叟刘
    毒露炎炎海瘴浮，一轩谁与聒清秋。
    雨花天上清凉手，挽取银河作玉流。

李石　漱玉轩为邑之佳处顷春祝寺僧少葺之重来则眼界增明矣因拉王和叟刘
    泉上观音驾海潮，白芙蕖里碧云飘。
    便当踏月随天步，环佩无风自动摇。

李石　漱玉轩为邑之佳处顷春祝寺僧少葺之重来则眼界增明矣因拉王和叟刘
    知是禅师琢玉工，玉声犹作水玲珑。
    琢成大士笑无语，只在声闻一悟中。

李石　双鹤
    积雨催寒早，江湖渺障川。
    黄花到十月，白发已三年。
    酒尽迟村饷，诗成得昼眠。
    低回看双鹤，铩翮欲摩天。

李石　水仙花二首
    碧云玉搔头，对景山月皎。
    霜静在更深，风香我先晓。

李石　水仙花二首
    肌肤剪秋水，垂云出龙宫。
    我意得子佩，笑许无言中。

李石　送程荣州被召二首
    客向江南去，人言冀北空。
    贾生前席念，严助荐贤衷。
    画舫摇澄绿，飞车近软红。
    旧游应未改，尺纸问归鸿。

李石　送程荣州被召二首
    出处人情异，寒暄节物殊。
    脚轻贪远路，眼转隔重湖。
    近例占郎宿，频年已守符。
    盛时人与地，尺一费招呼。

李石　送澄师还昭觉
    远出蒙霜雪，重来历岁时。
    赠师拄杖子，似我簸箕儿。
    芳草随西度，岩花向北垂。
    莫忘香一瓣，沧海白鸥期。

李石　送处道
    上马挑书束破裘，宦情薄处不宜秋。
    二年拄笏山虽好，十舍浣花江合流。
    此处移文寻旧社，尚因奇字忆方舟。
    西川傥有东来雁，莫道曾无截镫留。

李石　送范颖胄
    君之家为夔龙氏，龙之威神爪牙利。
    岂肯因人下求食，拿攫风雷随所嗜。
    问君世学今几传，翰墨诸仙侈名位。
    后来诸孙颖与路，元佑衣冠相整治。
    春秋大易蜀有师，我获升堂时问义。
    江边乔木殊未改，重来忍唾成都地。
    感君遗文远相访，凛凛高风今不坠。
    梅花道路宽作程，瓠叶杯盘同此味。
    少年赤手弄霜雪，想见倚门迟岁馈。
    还家莫道囊橐空，客子夜寒仍少睡。

李石　送范至能制置
    孔子不到秦，右军念西岷。
    剑关铁岭江，与世隔红尘。
    天变惜秘境，我岂世间人。
    天上紫微郎，笔端演丝纶。
    跨象桂林郡，骑鲸芙蓉津。
    五岭与三峡，缘云蹑星辰。
    忆公玉帐初，草木生华春。
    豢龙赤城家，长生定前身。
    扁舟载西子，五湖浮海滨。
    莫作去来想，雪山轻重均。
    况从尺一招，甘泉问鬼神。
    庙谟蓍龟旧，鼎味桃李新。
    虞衡备编载，我亦愿卜邻。

李石　送勾龙教授
    广汉川原迥，重江秋水多。
    桥边金作雁，湖上烟如鹅。
    岂有雒书出，转添巴字讹。
    泥涂滞行客，之子惜经过。

李石　送浩侄成都学官
    忆昔官博士，所得英俊多。
    斥去典蜀学，蜀士烦搜罗。
    二井转辘轳，犹能挹余波。
    袍子白纷纷，有如镜重磨。
    爱汝似二父，此地曾经过。
    分职有十师，圣门严四科。
    傥非一万卷，难取三百禾。
    我有十咏诗，考古烦吟哦。
    鼓钟乐高文，羽翼崇雄轲。
    似闻礼殿柏，久矣寻斧柯。
    古物天为惜，蒸薪鬼所呵。
    堂堂公议地，岁月穷羲娥。
    忍此恣横说，后来敢谁何。
    我集四库书，琬琰藏洛河。
    此外有石经，参酌正舛讹。
    熟读懋汝学，师友相切嗟。
    汝有屋三间，竹墅连松坡。
    日夜望汝成，门户高嵯峨。
    我贫自有道，一竿钓渔蓑。
    后生问老子，守死山之阿。

李石　送黄安国同年
    沙水夜仍白，江月晓未收。
    联船共一岸，撼枕闻开头。
    五湖翻然归，凫雁芦花秋。
    低徊弄水雪，笑面会有由。
    有如此江波，大小同一浮。
