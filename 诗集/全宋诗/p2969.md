<!-- { "loadSidebar": true } -->
    四山翛翛映赤日，田背坼如龟兆出。
    湖阴先生坐草室，看踏沟车望秋实。
    雷蟠电掣云滔滔，夜半载雨输亭皋。
    旱禾秀发埋牛尻，豆死更苏肥荚毛。
    倒持龙骨挂屋敖，买酒浇客追前劳。
    三年五谷贱如水，今见西成复如此。
    元丰圣人与天通，千秋万岁与此同。
    先生在野故不穷，击壤至老歌元丰。

王安石　元日
    爆竹声中一岁除，东风送暖入屠苏。
    千门万户曈曈日，争插新桃换旧符。

王安石　元献晏公挽辞三首
    文章晋康乐，经术汉公孙。
    旧秩疑丞贵，前功保傅尊。
    传呼犹在耳，会哭已填门。
    萧瑟城南路，鸣笳上九原。

王安石　元献晏公挽辞三首
    终贾年方妙，萧曹地已亲。
    优游太平日，密勿老成人。
    抗论辞多秘，赓歌迹已陈。
    功名千载下，不负汉庭臣。

王安石　元献晏公挽辞三首
    感会真奇遇，飞扬独妙龄。
    他年西饯日，此夜上骑星。
    宿惠留藩屏，余忠在禁庭。
    音容无处所，彷佛寄丹青。

王安石　元珍以诗送绿石砚所谓玉堂新样者
    玉堂新样世争传，况以蛮溪绿石镌。
    嗟我长来无异物，愧君持赠有佳篇。
    久埋瘴雾看犹湿，一取春波洗更鲜。
    还与故人袍色似，论心於此亦同坚。
    
    园蔬
    园蔬小摘嫩还抽，畦稻新舂滑欲流。
    枕簟不移随处有，饱餐甘寝更无求。

王安石　月夜二首
    山泉堕清陂，陂月临静路。
    惜哉此佳境，独赏无与晤。
    埭口哆陂阴，要予水西去。
    呼僮拥草垡，复使东南注。

王安石　月夜二首
    蹋月看流水，水明摇荡月。
    草木已华滋，山川复清发。
    褰裳伏槛处，绿净数毛发。
    谁能挽姮娥，俯濯凌波袜。

王安石　跃马泉
    古水缩蛟螭，憎山欲隳突。
    山只来伐之，半岭跳啮膝。
    玉珂鸣塞空，组练光照日。
    崩腾赴不测，一陷常万匹。
    神战异人间，千秋为儵忽。
    泉旁往来客，夜寄幽人室。
    但听鸣萧萧，何由见神物。

王安石　越人以幕养花因游其下二首
    幕天无日地无尘，百紫千红占得春。
    野草自花还自落，落时还有惜花人。

王安石　越人以幕养花因游其下二首
    尚有残红已可悲，更忧回首只空枝。
    莫嗟身世浑无事，睡过春风作恶时。

王安石　云山诗送正之
    云山参差碧相围，溪水诘曲带城陴。
    溪穷壤断至者谁，予独与子相谐熙。
    山城之西鼓吹悲，水风萧萧不满旗。
    子今去此来无时，予有不可谁予规。
    
    【卷17】

王安石　云之祁祁答董传
    云之祁祁，或雨于渊。
    苗之翘翘，或槁于田。
    云之祁祁，或雨于野。
    有槁于田，岂不自我。
    荟兮其難，其在西郊。
    匪我为之，我歌且谣。
    蔚兮其复，南山之侧。
    我歌且谣，维以育德。

王安石　杂咏
    百年礼乐逢休运，千里江山极胜游。
    那似鲍昭空写恨，不为不粲只消忧。

王安石　杂咏八首
    万物余一体，九州余一家。
    秋毫不为小，徼外不为遐。
    不识寿与夭，不知贫与赊。
    忘心乃得道，道不去纷华。
    近迹以观之，尧舜亦泥沙。
    庄周谓如此，而世以为夸。

王安石　杂咏八首
    神龙豢可致，猛虎扰亦留。
    变生父子间，上圣不能谋。
    常情在欲得，义养或成仇。
    他人恩更轻，患祸信难周。

王安石　杂咏八首
    古风致逊悌，班白见尊优。
    薄俗谬为恭，独在势权尤。
    伏波迷俯迎，爱礼坐成仇。
    齗齗洙四间，岂是老者羞。

王安石　杂咏八首
    羔豚窘虎豹，鸠雀穷鹰鹍。
    巧者具机弋，鸷猛还拘挛。
    论功莫如神，论大莫如天。
    悲哉区区人，乃欲逃其间。

王安石　杂咏八首
    黄雀死弹丸，厥罪在啄粟。
    翠鹄不近人，何为亦穷辱。
    材为世所利，高下同僵仆。
    能逃天地间，蠛蠓无不足。

王安石　杂咏八首
    关雎后之淑，棫朴王之明。
    兔羋尚好德，况乃公与卿。
    所以彼行苇，敦然遂其生。
    谁能弦且歌，为我发古声。

王安石　杂咏八首
    召公方伯尊，材亦圣人亚。
    农时惮烦民，听讼甘棠下。
    嗟今千室长，已耻问耕稼。
    弹琴高堂上，欲以世为化。

王安石　杂咏八首
    任公蹲海滨，一钓饱千里。
    用力已云多，钓缗亦难理。
    巨鱼暖更逃，壮士饥欲死。
    游鯈不可数，空满沧浪水。

王安石　杂咏三首
    怀王自堕马，贾傅至死悲。
    古人事一职，岂敢苟然为。
    哭死非为生，吾心良不欺。
    滔滔声利间，绛灌亦何知。

王安石　杂咏三首
    先生善鼓瑟，齐国好吹竽。
    操竽入齐人，雅郑亦复殊。
    岂不得禄赐，归卧自郗歔。
    寥寥朱丝弦，老矣谁与娱。

王安石　杂咏三首
    商阳杀三人，每辄不忍视。
    亦云食君食，报礼当如此。
    波澜吹九州，金石安得止。
    永怀南山阿，慷慨中夜起。

王安石　杂咏四首
    故畦抛汝水，新垄寄锺山。
    为问扬州月，何时照我还。

王安石　杂咏四首
    已作湖阴客，如何更远游。
    章江昨夜月，送我到扬州。

王安石　杂咏四首
    证圣南朝寺，三年到百回。
    不知墙下路，今日几荷开。

王安石　杂咏四首
    桃李石城坞，饷田三月时。
    柴荆常自闭，花发少人知。

王安石　杂咏五首
    勋业无成照水羞，黄尘入眼见山愁。
    烟中漠漠江南岸，更与家人一少留。

王安石　杂咏五首
    白头重到太宁宫，玉佩琼琚在眼中。
    歌舞可怜人暗换，花开花落几春风。

王安石　杂咏五首
    朝阳映屋拥书眠，梦想锺山一慨然。
    投老安能长忍垢，会当归此濯寒泉。

王安石　杂咏五首
    乌石冈头踯躅红，东江柳色涨春风。
    物华人意曾相值，永日留连草莽中。

王安石　杂咏五首
    小雨萧萧润水亭，花风飍飍破浮萍。
    看花听竹心无事，风竹声中作醉醒。

王安石　宰嚭
    谋臣本自系安危，贱妾何能作祸基。
    但愿君王诛宰嚭，不愁宫里有西施。

王安石　载酒
    载酒欲寻江上舟，出门无路水交流。
    黄昏独倚春风立，看却花开触地愁。

王安石　再次前韵
    秋灯一点映笼纱，好读楞严莫念家。
    能了诸缘如梦事，世间唯有妙莲花。

王安石　再次前韵寄杨德逢
    一雨洗炎蒸，旷然心志适。
    如输浮幢海，灭火十八隔。
    俯观风水涌，仰视电云坼。
    知公开霁後，过我言不食。
    翻愁陂路长，泥淖困臧获。
    明明吾有怀，如日照东壁。
    莫逢田父归，倚杖问消息。
    渠来那得度，南荡今已白。

王安石　再题南涧楼
    北山云漠漠，南涧水悠悠。
    去此非吾愿，临分更上楼。

王安石　再用前韵寄蔡天启
    蔡侯东方来，取友无所挟。
    翛翛一囊衣，偶以一书笈。
    定林朝自炊，有匕或无筴。
    时时羹藜藿，镬大苦难燮。
    骄顽遂敢侮，有甚观骈胁。
    澹然山谷中，变色未尝辄。
    始见类欺魄，寒暄粗酬接。
    从容与之语，烂漫无不涉。
    奇经可治疾，秘祝可解魇。
    巫医之所知，瞽史之所业。
    载车必百两，独以方寸摄。
    微言归易悟，疾若髭赴镊。
    天机信卓越，学等何足躐。
    纵谈及既往，每与唐许协。
    扬雄尚汉儒，韩愈真秦侠。
    好大人谓狂，知微乃如谍。
    惟初造文字，人惑鬼愁慑。
    秦愚既改罪，新眊仍易叠。
    六书遂失指，隶草矜敏捷。
    谁珍坛山刻，共赏兰亭帖。
    东京一祭酒，收拾偶予惬。
    少尝妄思索，老懒因退怯。
    侯方习篆籀，寸管静尝厌。
    深原道德意，助我耕且猎。
    昔功恐唐捐，异味今得饁。
    京口媚学子，追师尝劫劫。
    陆赢淮汴粮，水僦湖海艓。
    远求而近遗，如目不见睫。
    伪凤易悦楚，真龙反惊叶。
    闻予再三叹，往往心不厌。
    或自逸而走，或呿而不嗋。
    或嗤元郎漫，或訾白翁嗫。
    铄金徒欲消，韫玉岂愁浥。
    贤愚有定分，咄汝无喋喋。
    跨鞍随我游，曳屣联我跕。
    照泉挹清泚，跂石缘嵬巌。
    东陂数鯈鱼，西崦追蛱蝶。
    翳林窥抟黍，藉草听批颊。
    黄寻远莲须，红阅邻杏靥。
    荏苒光景流，杨园忽无叶。
    扶痾归未久，吾见喜宁帖。
    褰裳告我去，禄仕当随牒。
    萧晨秣款段，归骑得追蹑。
    谓言循东路，复出西城堞。
    行矣忍羁旅，无鱼勿弹铗。
    天闲久索骥，骏足方腾蹀。
    长驱勿骄矜，小踠亦勿惵。
    鹏飞九万里，勿借风一箑。
    溟波浩难穷，勉自养鳞鬣。
    爵禄实天械，功名为接摺。
    宁能复与我，摇漾秦淮檝。
    附书勿辞频，隔岁期汉箧。

王安石　再至京口寄漕使曹郎中
    漂流曾落此江边，忆与诗翁赋浩然。
    乡国去身犹万里，驿亭分首已三年。
    北城红出高枝靓，南浦青回老树圆。
    还似昔时风露好，只疑谈笑在君前。

