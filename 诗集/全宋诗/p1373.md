<!-- { "loadSidebar": true } -->
    烦襟顿忘释，仲嘉咏不少停。
    闉阛发严鼓，公穹碧垂繁星。
    一笑跨鞍去，奚论楚人醒。道

李廳　中春
    轻挨残花香簌簌，旋剥新笋白纤纤。
    伤春煮笋买春酒，短褐破碎人家嫌。

李廳　中隐庵和赵孺韵
    退之以文鸣，师友得侯喜。
    声名力与俱，虽尊未勇耳。
    黄池距青山，孰辨都与鄙。
    庵成谁振之，句出闹如市。
    千仞宁我高，充实信吾美。
    坐令庵内人，前车云可轨。
    礼乐有先後，後进则君子。
    执方而昧圆，俱野那复史。
    伐柯固执柯，畴克求诸迩。
    蒸之既匪薪，采焉又非芑。
    近交韩与侯，步骤亦常耻。
    一医消息尽，布毛自何起。
    要须六月息，不息不为已。
    敢问二诗人，如何得意旨。

李廳　锺山钟
    延平双剑朝丰城，锺山之钟挟以行。
    延平春浪拂天地，左右两龙雷口鸣。
    建隆真人君八极，河伯效珍宝钟出。
    不似汾睢发鼎光，泛泛逆流浮万镒。
    诏赐阊阖濯龙宫，声掩景阳闻九重。
    吾闻此钟亦神物，独肯寒溪就埋没。

李廳　诸葛菜
    武侯战地记他年，战後犹当似率然。
    会向渭原惊仲达，尚应江碛感桓玄。
    背山左泽甘如彼，傍砌绕篱今可怜。
    莫问兴亡进羹茹，书生赢取腹便便。

李廳　竹亭诗
    绕冈修竹小亭深，风干云梢照碧浔。
    安得茂林带左右，只应萧爽似山阴。

李廳　啄木鸟
    小虫蠹坚木，自意吻颊刚。
    蟠身宅幽窦，心期千岁藏。
    尔非虎而翼，何乃巧取将。
    剥啄绕树腹，卷舌利钩芒。
    一身祸众命，曾未厌饥吭。
    流怨入胡琴，美人借余商。
    鹈鴃相唯和，次第歇芬芳。
    吾生独何事，有喙三尺长。
    富岁常苦饥，不能餍糟糠。
    宁饥忍效汝，岂复思随阳。

李廳　自山中归至登封遂讽高宰令取峻极中院厨前石钟板盖唐人寺记字甚奇
    吴砧已碎乐生论，京江昔沈瘗鹤铭。
    半裁紫阳立硄石，考击化度求金籯。
    乃知金石有厄会，名碑旧叠长安城。
    顷年醴泉有贤令，政誉蔼蔼多流馨。
    为怜文星足人杰，昔皆祔葬陪昭陵。
    坏垣粪壤得颜碣，榛丘棘坂求魏徵。
    史讹遂正冲远字，石阙再树六骏形。
    板图列籍示过客，龟趺螭首罗齐廷。
    後来谬令类俗子，辄去其籍人皆惩。
    昔到般舟访遗迹，季海寺记今雕零。
    晓闻晨钟呼僧粥，石声嘹亮穿云清。
    往观乃是唐短碣，大穷索缚乘前楹。
    字形峥嵘笔萧散，远过名殿诸题经。
    劝僧拂拭置高壁，安知野僧不我听。
    十年再游尚如昔，击拊刻划将俱平。
    急归入城讽县令，立使舁至无久停，
    此碑复立非我力，奇物久废天须兴。

李廳　自陕州渡黄河歌
    流浪沧浪二十年，三江五湖一钓船。
    江神海若谙忠信，此身常在蛟龙渊。
    欲渡黄河滨，小儿语相玩。
    鲸鲵嗜人正饕餮，忠信难凭彼方悍。
    我尝夜泛子胥湾，钱塘大浪如银山。
    崇明海门水如墨，况此相望一苇问。
    为吾鼓浆为君歌，气凌河伯惊鼋鼍。
    醉披紫绮傲风波，济川迟暮奈天何。

李廳　足亭张康节南亭也台数尺亭在其上
    人生天地间，海中一浮沤。
    欲求无厌心，无乃不胜求。
    知足有真乐，不然多悔尤。
    浅儒急名誉，夸人矜智谋。
    语默偕蟪蛄，生死等蜉蝣。
    不如知足者，澹然乐忘忧。
    袖手阅万变，默坐观九州。
    众舍吾独存，同波终异流。
    君看至足处，无得亦无修。
    万物固皆备，反照靡不周。
    昧者强务外，巧伪日向偷。
    昔饥止愿饱，既饱思膳羞。
    昔寒止愿温，既温思孤裘。
    非徒漫自苦，动辄成赘疣。
    相圃有足亭，可见好善优。
    公孙皆秉哲，克念践先猷。
    欲种岂弟德，求异恩泽侯。
    秀岭耸苍玦，寒溪摇翠钩。
    云传邓林雨，月送沧浪秋。
    晓暝竹烟暗，午薰花气浮。
    凉颸泛南荣，返照过东畴。
    所遇皆可乐，觞咏友浮丘。
    岂必朝玄圃，弭节夕瀛洲。
    永怀树亭意，足焉此优游。

李廳　作塞上射猎行
    塞云委地如泼墨，恶风吹沙变黄黑。
    紫髯将军柳叶甲，银騣护阑白玉勒。
    铁林子弟八九千，饮马渡桥过河北。
    沙漠黓地古战场，寸草不生地皮赤。
    将军指呼令鼓鼙，旌旆悠悠动坚壁。
    壮夫露股挟纩温，蕃马鞘脚寒有力。
    龟手荷戈指欲坠，气结冰凌满须历。
    前驱萧萧近林翳，军声业业震金革。
    怪狐跳梁罔两避，虎豹惊骇丧胆魄。
    山根浅草枯槎枒，隐隐叶下见兔迹。
    武夫张羋四散逐，双兔雌雄中金镝。
    自云舍矢不失驰，手持双兔有德色。
    凯旋如殪大兕归，喜非诡遇无所获。
    常闻武功贵时习，忘战必危欲定国。
    搜田以时选车徒，士卒素练务严翼。
    季冬物成农事休，民闲庶类亦蕃殖。
    泮上虎臣献俘馘，淮夷攸服远人格。
    悲夫王泽寖熄多鬼蜮，蒙恬白起为民贼。
    君不见长平鬼哭万人冢，击破秦坑髑髅白。

李稙　许南山许真人故居
    穿云策杖岸乌纱，来访南山羽客家。
    九转既成丹灶冷，半池烟水浸桃花。

李中立　凌云台
    山围平野四回环，天迥台高眼界宽。
    云漏残阳明远岫，涛翻急雨涨前滩。
    一川胜趣四时好，千里雄风三伏寒。
    谁见凌云清绝处，夜凉空翠湿阑干。

李中师　奉别尧夫先生承见留数刻渍梅酒磨沈水饮别聊书代谢
    磨汤渍酒重分携，景霁风和二月时。
    莫忘天津别君处，黄梅庭下半离披。

李中师　送程给事知越州
    山藩宠进白云司，台札仍欣得告归。
    苏子佩虎钮，腰龟緺，
    列城旗鼓随高牙，兰亭一水近馆娃。
    乃今衣绣先过家，秋风从此生蒹葭。
    舟五百里行荷花，西陵渡口晓{左山右含}豣，
    飞楼想到期及瓜。恩先甘雨满菑畲，
    讼逐笔止庭不哗。秦山千仞高无加，
    昼望蓬莱挹仙霞。鉴湖万顷淼无涯，
    夜看牛斗乘星槎。平林摘笋崖撷茶，
    酒胾泉美而鱼嘉。醒吟醉墨斗天葩，
    此乐未可岁月赊。玉皇赭案香飘斜，
    匹马赴召且复挝。民贪惠政空叹嗟，
    重见尨眉出若邪。

李仲光　仙蜕
    昼夜本循环，天地均此理。
    人生出入机，昼夜差可拟。
    仙家学蝉蜕，脱然遗腐胔。
    白骨尚珍藏，似未忘生死。

李仲光　仙学堂
    天人异所禀，事物皆生知。
    强名仙学堂，此语将谁欺。
    我欲借隙地，虚檐敞茅茨。
    琅琅诵玉章，勉力探希夷。

李仲光　赠弈棋蓝氏子
    古人制此文楸枰，要下黑白知死生。
    闲中借此消永日，未必能取人心争。
    后人不识古人意，致使方寸生纵横。
    烂柯人去弈秋死，通国善弈谁知名。
    东南地胜人最杰，下至百技今咸精。
    手谈坐决胜与负，蓝氏之子驰其声。
    沈机终日静不语，一字落手四座惊。
    肯堂为人百不解，僻性从来要疏快。
    推倒棋枰君莫怪，不向眼前论成改。

李仲殊　玉乳泉
    玉液煎琼甽，泓澄一脉泉。
    张生题品异，丞相与名传。
    荐客流霞胜，煎茶掇乳鲜。
    只园终古在，长对白衣仙。

李仲骧　桐君山
    水尽露嵌嵚，红尘杂市音。
    西来天日远，东望白云深。
    塔□中流见，渔灯半夜沉。
    烟波竞名利，应负指桐心。

李仲偃　桐柏崇道观
    妙道心期赤水求，隙驹光景任川流。
    朝真净界琼台月，涤想鲜飚玉宇秋。
    芝茹荐盘香露散，茶腴烹鼎绿云浮。
    劳生可念荣华束，食顷邯郸枕上游。

李周　华清怀古
    胡雏铁骑正纵横，环上罗衣血染腥。
    蜀道归来应悔祸，香囊特地泣娉婷。

李周　华清怀古
    吾家居处本关西，旧记遗踪事不迷。
    屡过华清无一字，恐人笑我不留题。

李周　双桧联句
    古宇列双桧，森郁欹檐角。
    高干若偃盖，低枝罗翠幄。
    叶硬攒猬毛，子圆如雀壳。
    盘根虽轮囷，呈才终卓牵。
    枯冬傲霜雪，炎夏宜雨雹。
    苍皮绕龙蛇，危巅巢鹡鷟。
    岁寒知后凋，清风到先觉。
    月涵烟影孤，雨溜苔藓驳。
    愿逢繁辂用，勿使为榱桷。
    春姿笔工偷，风韵溪虎学。
    松筠比节操，虫鸟敢蠹啄。
    黛色晚山分，清香朝露濯。
    桃李耻妖饶，椅梧羞龌龊。
    俗名强雌雄，奇胜重古朴。
    气势已千寻，栽培从一握。
    五松惭忝位，秦封受殊渥。

李铸　赠英公大师
    僧门奇士有英公，篆隸高能世莫穷。
    五色彩毫传梦寐，三乘真谛达虚空。
    赐衣深染函关上，宠号光呼柰苑中。
    幸对风情添逸趣，好陪清话在莲宫。

李谘　句
    空令抱恨归黄壤，不见崇山谪去时。

李谘　送僧归护国寺
    辇寺住经年，归心起浩然。
    传衣因世出，挥尘自弥天。
    海客分朝供，江灯照夜禅。
    赤城重到日，八桂老岩烟。

李子迁　句
    石鼎夜联诗笔健，布囊春醉酒钱粗。

李子西　送白鱼
    秋江水落白鱼肥，正是莼鲈入兴时。
    举网得鱼溪上路，挥毫走兔简中诗。
    雅知宾幕饶供给，何待侬芹荐敛私。
