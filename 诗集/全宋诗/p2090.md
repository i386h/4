<!-- { "loadSidebar": true } -->
    晓策羸骖趁谢恩，君王昨夜赐春旛。
    涂金翦彩虽云异，竞戴还同拜禁门。

强至　谢纯甫惠笔
    管劲毫尖匠制宜，故人珍赠我何为。
    分殊定远初投日，得似文通旧梦时。
    大手愧无才翰用，正心惟见友朋规。
    纷纷纸尾方劳署，辜负词林视草词。

强至　谢和诗
    窗外家僮遽疾呼，开门满幅把明珠。
    惊回一觉无聊梦，犹有寒灯守药炉。

强至　谢三门提举辇运宋叔达郎中寄古碑杂言
    长安古名都，汉唐以来帝王宅。
    当时高冠大带接迹公卿间，声名大半文章伯。
    能书万变轶出意象外，那局体法就常格。
    杰词精翰在处勒琬琰，从此关西富碑石。
    咸阳原头螭蟠龟负不知数，风雨皴剥尘土蚀。
    荒郊坏宇大者卧榛莽，小者老祠佛庙往往龛屋壁。
    忆初来长安，于此心颇溺。
    朝披夕购自忘倦，一纸不吝百金易。
    岂惟读辞玩点画，汉唐往事皆历历。
    始者累一以至百，今既累百至千未免广搜觅。
    古人载书兼两惧猜谤，今我车载不足更囊积。
    中郎知我有碑癖，封寄数本跨数驿。
    中郎中郎虽欲遂愚癖，愚也字学不进，
    文格不长，翻愧嗜此苦无益。
    虽然古人亦或有所嗜。又恐一朝舍此愚意无以适。
    碑乎誓将蓄汝永吾好，不已圣犹贤博奕。

强至　谢通判国博惠建茶
    建溪春早地未暖，建俗巧计催春阳。
    茶傍万口噪地烈，惊破芽英不得藏。
    犹嫌旂枪已老硬，独爱鸟嘴嫩未长。
    撷而焙之一朝就，更范圭璧为圆方。
    南州尚珍北固重，自非富贵宁预尝。
    浦阳贱官性怯酒，素许茶味为最良。
    日分牒诉费齿舌，口吻镇燥喉无浆。
    建溪奇品远莫致，日夕梦想驰闽乡。
    尘埃填心渴欲死，忽拜公赐喜可量。
    拆封碾破苍玉片，云脚浮动瓯生光。
    愚知公赐岂徒尔，欲俾下吏蠲俗肠。
    涤除诗冗起清思，驱逐睡兴穷缣缃。
    玉川不暇尽七碗，已觉两腋清风翔。

强至　谢徐屯田惠海味
    儒肠多病怯肥羶，海产从来独所便。
    淮甸风宜乖素嗜，江乡水品忆经年。
    分甘已佩公情重，加饭宁须俗祷虔。
    食箸不停资大嚼，免教馋吻镇流涎。

强至　谢元功惠茶
    长卿病肺渴欲死，宰予寝兴昼复浓。
    绿云杯面呷未尽，已觉清液生心胸。

强至　谢知府少卿
    贱僚尸属邑，逾岁事雄藩。
    自视无尤异，何阶计荐论。
    公为千骑长，官复九卿尊。
    升绌悬诸手，荣枯系片言。
    俄收一介技，俾出大贤门。
    锐意推臣毂，剡章飞帝阍。
    先容抡散木，后泽浃孤根。
    立发韩灰燄，坐生邹谷暄。
    泥涂渐霄汉，瓦砾变玙璠。
    倍喜非初望，难酬是厚恩。
    敢忘知已赐，况有寸心存。
    称谢阶墀阻，形留意欲奔。

强至　谢知郡郎中惠酒
    禄锺不满俸钱悭，伏腊才周聚族艰。
    仅足晨羞供色养，未能日饮乐慈颜。
    醇醲获奉偏亲寿，珍重缘从太守颁。
    诗雅百壶夸宠赠，岂如公惠敌丘山。

强至　辛亥九日晚登骑山楼
    楼倚秋风引兴长，龙山吹帽忆前良。
    帘虚霜气清逾逼，叶脱天形远更详。
    巧送四筵双舞袖，坐收万景一诗囊。
    登高且醉铜台酒，黄合多年望衮章。

强至　辛卯七夕悼往
    忆共佳人曝绣衣，馀香如昨旧欢非。
    鹊桥虽别年年在，犹胜娇魂去不归。

强至　新秋夜月寄故人
    客心宜静夜，月色澹新秋。
    影落三湘水，诗传八咏楼。
    何穷对酒望，几处卷帘愁。
    若问相思意，随君万里游。

强至　新莺
    未见攀花宿，才闻隔叶歌。
    可怜毛羽细，莫怪语言多。
    匹马春风路，轻舟夜月波。
    数声来入耳，最奈客愁何。

强至　行河道中
    风起秋河吹旆旌，林梢初日露微明。
    壤歌接野知尧力，水害横堤想禹平。
    无数焚香迎使节，不妨傍辔问农耕。
    江湖未敢生归兴，为恋车茵每侍行。

强至　行叟权秋掾比回正老以诗寄之因次韵奉和
    郡狱乏掾属，君才盛府依。
    犴牢烦暂掌，鸾枳复卑飞。
    尽室轻装去，新吟满箧归。
    风流伤别处，粉泪洒红衣。

强至　穴泉
    泠泠西穴间，终日滴甘乳。
    道傍渴者多，切莫饮豺虎。

强至　雪霁出郊
    京尘滚滚日眯眼，心豁郊原初雪晴。
    幽禽忽傍粉树语，瘦马时踏琼田行。
    高吟浩荡真吾事，薄宦飘飖愧此生。
    却羡老农相顾喜，土膏乘润说春耕。

强至　压书玉兔
    白玉双蹲兔，工深刻楮劳。
    长疑奔月窟，浑欲动霜毛。
    似喜书成穴，犹惊笔有毫。
    案间谁汝待，自觉守株高。

强至　迓漕台感书
    郡县齐瞻使者麾，马蹄行处是霜威。
    前驱宁免为负弩，高谢未能图拂衣。
    顾己自知吾道在，折腰甘被俗人议。
    古来策足皆贫贱，伊起耕夫吕钓矶。

强至　杨公济岁暮惠酒
    绀瓶白酒下吟堂，洗盏倾畁肯漫尝。
    寒屋自融春日面，煖杯能转少年肠。
    山妻相对惊愁破，稚子无端笑饮狂。
    百岁光阴空自远，醉时苦短醒时长。

强至　杨公济以诗索粉纸依韵和答
    春云落纸不归天，就把霜刀翦四边。
    欲送草堂还缩手，少陵惯见浣花笺。

强至　野园移植小松
    平生岁寒心，颇好岁寒色。
    一松如人长，惨淡穷山侧。
    樵儿日过之，有意斧斤得。
    予心异尔意，野圃为移植。
    醉听疏声眠，吟到细阴息。
    落落岩涧姿，相对永朝夕。
    如言千载后，其长可千尺。
    人生虽百年，相期眇无极。
    且结无情游，汝固予何易。
    岂待百年外，人松两殊迹。
    人为松下土，松化土上石。
    我生始逾壮，足以伴寒碧。

强至　夜会洪方叔
    别杯曾破菊花期，今夕相逢菊又衰。
    宦路经年能会合，人生何处免参差。
    渐惊老态侵常日，犹喜交情似旧时。
    一笑形骸俱自失，三更星斗席边移。

强至　夜坐
    城里更筹急，窗边竹影微。
    掩书双泪迸，抚事寸心违。
    岁月辜华绂，风霜感彩衣。
    陶潜空自赋，何处有田归。

强至　一春未尝行乐而群花今已离披感而成篇
    只知倦马趁风沙，不觉啼莺破物华。
    始拟尊前谋小酌，早堪枝上数残花。
    壮图惨淡流年驶，乐事参差暮景斜。
    薄醉浩歌搔短发，江湖归兴满天涯。

强至　依韵酬献陈州王密学见寄二首
    触热初来太华西，恐烦后命促佳期。
    两人幕府叨同日，千载门阑值一时。
    储邸忽开趋诏召，宾筵空在失栖迟。
    念公诗句情无极，更听秦民话去思。

强至　依韵酬献陈州王密学见寄二首
    忆昨驱车始向西，樊川又见菊花期。
    滞留旧幕嗟今日，淡笑清樽记昔时。
    屡辟滥充宾客晚，厚恩惭报主人迟。
    淮南卧治那能久，天子怀贤入梦思。

强至　依韵答公节
    长髯踏昏鼓，诗卷置予怀。
    屡读销兰炬，幽眠废竹斋。
    雷陈叨契密，李杜愧名偕。
    明月惊双目，清风畅百骸。
    旧游今历纪，新句老逾佳。
    笔力支倾岳，词源泻倒淮。
    觅官犹博奕，贱赋甚优徘。
    夫子心虽壮，群儿口更排。
    谤讥从尔类，事业属吾侪。
    他日材须用，平时照莫埋。
    相期空有道，欲荐反无阶。
    足跌那伤骥，角争堪笑蜗。
    醉乡逃得丧，俗调外淫哇。
    纵酒时遗帻，逢人或懒鞋。
    閒乘太湖棹，静系洞庭涯。
    梅雨开新霁，江天敛宿霾。
    苦吟邀郢客，妙唱听吴娃。
    顾我千忧集，陪兄一笑乖。
    此行情分厚，枉道愿言谐。
    策马关城远，深愁日坠崖。

强至　依韵答贯中见贻
    鱼虾泳大海，龙困污池埋。
    鸾凤气塞吭，百鸟鸣其喈。
    犹吾吕夫子，短褐包壮怀。
    举脚踏青云，失势寸步乖。
    却视后来辈，厌已犹积柴。
    否屯岂我独，升泰奚人皆。
    一别春四归，聚首邈不谐。
    前日忽踵门，谒与行李偕。
    相迎把交臂，似合已擘钗。
    于时节清明，花净无纤霾。
    共引不算觞，倾泻犹长淮。
    歌诗互挑战，舒惨出百骸，
    愁吟惨春晖，乐咏舒寒莇。
    男儿万里心，无作伏枥騧。
    天王下科诏，罗俊基泰阶。
    盍行取好官，一为光同侪。

强至　依韵答吴殿丞应之见寄
    古人不可见，空名留竹素。
    幸而并世生，千里或相去。
    怀贤我何劳，蓄道公其富。
    老骥伏枥鸣，使看驽骀步。
    浩歌掉簪绂，思极江山趣。
    西￡　动游袂，撇在千岩路。
    贱子匹马来，邂逅一相晤。
    既见豁所怀，私心愿执御。
    论议攻不破，牢若金城固。
    作诗遗长髯，知异众人遇。

强至　依韵答元卿
    手把君诗愧暗投，为论昔会觉难酬。
    巨杯既醉行无算，大句相鏖敌固求。
    别后溪山应故态，近来寤寐忆前游。
    致身不早真吾耻，犹喜清欢尚黑头。

强至　依韵奉和经略司徒侍中过湫马上始见终南
    紫诰泥封墨未乾，暂班全陕诏条宽。
    旧来霖雨从神觅，好在晴山立马看。
    翠入重城朝自润，势吞平野夏犹寒。
    公师岩石同临镇，关右人心转觉安。

强至　依韵奉和经略司徒侍中寒食后池诗二首
