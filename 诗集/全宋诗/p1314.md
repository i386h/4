<!-- { "loadSidebar": true } -->
    入门一径海棠花，红玉为枝霞作蕊。
    仙花自有龙麝气，拂拂晴风香十里。
    木兰高下色不同，青紫朱绿黄白红。
    游人隐映锦绣谷，山鸟动摇霜雪丛。
    我来酌泉弄花树，花光正在水影中。
    君不见三碉城边百草热，渡泸将军不得歇。
    何似两仙樵斧郎，一局坐忘春昼长。

李石　方舟二首
    颇笑方舟拙，聊因拙自夸。
    家无三日谷，园有四时花。
    池静鱼吞墨，松高鹤护砂。
    著书逢好处，快痒得仙爬。

李石　方舟二首
    物我相轩轾，乘除只自知。
    儿临池上字，母养镜中丝。
    竹静泉生乳，花深地产芝。
    旧时双燕子，来往亦仪仪。

李石　访范师山房
    野不山围合，春生物自欣。
    溪声如听雨，松色欲摩云。
    谢客推门入，支郎半坐分。
    林间携小队，不敢散鸦群。

李石　放鱼
    三的计日作放生，薄俸时分及鱼鸟。
    别来湖山幽绝处，下者遨游上轻矫。
    西归短棹送春波，忍见长鱼困莺绕。
    修鳞戢锦纷半破，健尾舒红时一掉。
    不惟咫尺迷藻苹，正恐须臾觜葱蓼。
    吾曹仁术随所用，圉圉洋洋谁不晓。
    耻与鸡虫较得失，况乃牛羊分大小。
    只今命脱猛火燃，不用口衔明月皎。
    临流祝鱼从此去，弹指冤亲一时了。
    要将头角动风雷，未厌藏身且深渺。

李石　蜂蚁
    乳蜂十蚁围，小蜂两翼弱。
    三蚁制蜂首，四蚁曳蜂脚。
    三蚁相后前，捍圉行且却。
    蜂母正凭怒，有虿无敢作。
    相视母子心，如被蛇豕虐。
    蚁行蜂母随，众力岂易拨。
    彼嫌大树小，且幸神龙涸。
    自谓无谁何，利吻得所嚼。
    蝇虎伺其便，儇然才一跃。
    中道取蜂去，意外可遥度。
    蚁群不自量，出力互相搏。
    蝇虎跳掷高，细碎纷迸落。
    余党尚未解，尺寸归路邈。
    三帅本伐戴，反为郑所掠。
    孟明意取郑，二{左肴右竖}遭晋薄。
    世路蜂蚁群，巇险逞攘攫。
    向来驺虞仁，未似蚁虎恶。
    吾诗傥可佩，捧腹聊一噱。

李石　冯震野航
    蓬莱弱水三万里，片帆风便一日耳。
    世间众水集枯沟，{上圭下黾}黾自夸河伯秋。
    况于平地凿户牖，此岂有水仍推舟。
    先生弹铗太不恶，昔人野航今改作。
    明知此意不为鱼，船头船尾千卷书。
    笭箵活计大如斗，欲驾雷电凌空虚。
    白波涨天须少待，小动未迟苍鬓改。
    安排去作踏浪儿，几度桑田变成海。

李石　盖公堂
    林静有集鸟，水瀗多潜鱼。
    未能急期会，乃更谈清虚。
    吾家柱下史，不读城旦书。
    偶挟一语契，到官十日初。
    仙人水雪容，访我云霞居。
    扫地荫修竹，引水浇芙蕖。
    吏最果不足，丞负良有余。
    深文到穴鼠，百巧呈山狙。
    从今结绳内，只可禁网疏。
    虽非胶西室，有此指南车。

李石　感怀
    五日转一候，百年能几春。
    雨苔堆碧色，风蕊委红尘。
    神晤又何说，交疏莫强亲。
    杜门谁是伴，杯酒圣贤人。

李石　感事
    轻衫轻骑雪边州，不是书生战不侯。
    卧枕太阿龙夜吼，梦随水冻截河流。

李石　感事
    一水遮金骑，诸州办甲衣。
    书生投笔砚，随口说兵机。

李石　感事
    老大年光迫，纖花又一春。
    鹊占风外岁，鸡唱雨中晨。

李石　感事
    指谓名场结净缘，修行随处扩龙天。
    只今挽下银河水，已污缁尘四十年。

李石　感事
    一径清如扫，柴门霁影多。
    苔莓因鹤啄，非是客经过。

李石　感事
    三起复三眠，吹花涨雨烟。
    浮萍增采色，轻压绿池莲。

李石　感事
    苔扫弥旬雨，花开数日晴。
    蝶轻矜鬼翅，莺巧学僮声。

李石　感事
    缀缀复翘翘，金丝并玉条。
    酴醾与杨柳，结托上青霄。

李石　感事
    踏碓村舂急，缲车并舍忙。
    雀桃红缀吻，莺粟碧成囊。

李石　感事
    茶寇征商急，偷生蔽绿林。
    江湖自有备，盗贼岂初心。

李石　感事
    近日江西将，常兵已骇闻。
    不知蜂虿陈，敢抗虎貔军。

李石　感事
    请借三分势，仍分七路兵。
    是儿虽乳臭，莫近吕蒙营。

李石　公实公衍伯仲相访云木犀再花香橘新摘也并以为惠且将以佳篇因次韵
    桂屏立壁杳难攀，画舫层层碧玉栏。
    未觉香风披蕊晚，向来白雪避花繁。
    秋深犀子仍奔殿，夜迥珠星得走盘。
    二妙沓来成伯仲，恨无琼玖出毫端。

李石　公寿送蒲萄以酒答之二首
    老眼黄昏眩著花，鼻头白昼梦南华。
    一杯世味蒲萄熟，薄薄分明胜煮茶。

李石　公寿送蒲萄以酒答之二首
    一宿逡巡为酒忙，暗泉倾乳听糟床。
    南雘无物酬佳伴，依旧岩花酿蜜香。

李石　古柏二首
    骄荣落尽雪霜浮，偃蹇空贻社栎羞。
    濡染东家虽借润，风烟西爽亦宜秋。
    皮灾已觉神明露，心在犹怀剪伐忧。
    铁鏁何当绊龙脚，夜深雷风卷潭湫。

李石　古柏二首
    思人谁复念婆娑，窟室崖阴未易磨。
    四十围间看溜雨，三千年后数恒河。
    不堪与世供狙杙，尚许遗民占鸟窠。
    从此便名夫子树，匡人斤斧奈予何。

李石　郭补生朝
    汾阳家世郎官星，百里隐隐闻雷声。
    德人所至有别样，不向尺箠求能名。
    上官嗔骂吏束湿，日下廪庾堆如京。
    此时桃李出谈笑，溪邑井井山风清。
    东林香火远公社，长官得暇来寻盟。
    云间春茗试新瀹，月里禅心须细评。
    今朝还有寿者相，松椿龟鹤纷喧争。
    高人著意供一默，富贵浮云双眼明。

李石　过永寿县
    驱马上危坂，暮鞭摇客愁。
    峰峦惊满目，咫尺拟回头。
    红树映野店，白云藏县楼。
    须知此北下，地底风豳州。

李石　海山堂
    海水际天水，海山蔚空青。
    万里供远目，随处来户庭。
    庭中森紫翠，户内含虚明。
    澄波汲引入，螺黛叠甽成。
    空光集云气，岑碧延日星。
    逍遥等一物，大小随所经。
    高霞渺三韩，众水涵四溟。
    仙驭来何迟，上天跨鲲鲸。
    用意敢自隘，万虑凝秋清。
    夙缘有悟契，矫首鸿鹄征。

李石　寒食
    街头春柳弄疏柔，闭户何曾一醉谋。
    只道将家对寒食，三千风雨隔松楸。

李石　寒食
    夜泊依渔市，天寒问酒家。
    烬余缸吐粟，澌合砚生花。
    月浸江妃冷，波喧海若夸。
    漂摇随水宿，凫雁寄生涯。

李石　何司法惠示乐善新编赋诗为谢
    不读非相篇，人以谓如面。
    阴机蜮窥影，巧攫狙伺便。
    谁于牛毛端，万念回一善。
    此间有堂奥，次第躬履践。
    自言不为恶，凛凛三语掾。
    世涂多疾人，奇药得瞑眩。
    贻我南阳书，补作东平传。
    鲁国焉取斯，为语宓子贱。

李石　和杨子土牛之什
    陌上花开又一春，起来酒伴觅南邻。
    烟霞笑我虽成疾，霜雪于君恐不仁。
    柏叶殊思金马旧，柳枝偏向土牛新。
    相忘已约形骸外，老守先能堕醉巾。

李石　荷花
    优昙宝树作香林，佛面辉光紫磨金。
    峰顶莲花高十丈，便敷妙座出花心。

李石　红梅阁二首
    天上佳上云缕衣，暗传春恨入新诗。
    楼头玉笛关情绪，不念残香结子时。

李石　红梅阁二首
    试来红阁觅飞仙，花落花开不记年。
    未问庭前几枯树，已将身世等桑田。

李石　湖屿
    我昔泛洞庭，白波大如屋。
    水天两相际，渺渺浸坤轴。
    小舟掀簸中，呕眩篷底伏。
    忽然得岛屿，便欲缒船宿。
    西归收惊魂，且濯泥土足。
    东湖一席地，江脉自渟蓄。
    烟雨相吐吞，几席染湖渌。
    汀洲红白花，游泳杂凫鹜。
    横流溢四海，未暇较吴蜀。
    骇我时世情，风波戒平陆。

李石　唤鱼亭
    佛顶分明火焰高，黑璫何事助焦熬。
    只销一酌梅花雪，我已官曹似水曹。

李石　黄筌画屏
    阿筌千顷本胸中，学道分明画手同。
    笔削来追麟获后，丹青为洗马群空。
    登堂欲与修遗履，空户何由返大弓。
    尚有沧溟垂素壁，且防蝇误污屏风。

李石　鸡鸣关
    关路入云平，泥涂自送迎。
    书生无马癖，客子效鸡鸣。

李石　寄贾元镇并问杨似贤谭德称
    客子推移地，闻鸡敢晏眠。
    酒楼春夜雨，柳岸早行天。
    龙卧风雷宅，蚕丛绵绣川。
    谭杨两州教，记我别时年。

李石　寄题用之太丞真意阁
    真医曾活水中龙，三卷奇书玉笈中。
    酒熟定应登杰阁，与龙对酌海螺红。

李石　寄知来弟
    霏霏寒日陨清霜，勃勃阴风出土囊。
    尺木未阶龙久蛰，衔芦不稳雁斜行。
    仕涂田舍成三已，世态江湖合两忘。
    无术忧民缘底瘦，一杯豆粥爇心香。
    
    
李石　坚老师相访诵法华经如流
    八十童颠抹霜雪，琉璃碧眼莲华舌。
    不将象步蹴驴骡，坐与如来过小劫。

李石　閒居二首
    七岁投閒日，浑如未第初。
    牛衣困褴缕，鹤饭愧粗疏。
    圣有杯中露，朝无别后书。
    温寻皆旧学，风雨岁时余。

李石　閒居二首
