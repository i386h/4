<!-- { "loadSidebar": true } -->
    心孔转昏翳。见舟思江湖，
    怀隐睨松桂。故人立霄汉，
    敢诧平生契。兹时进退难，
    假宿义斋第。官桥醉尉多，
    大惧获重戾。徘徊益羁愁，
    愈痛乏边际。谗毁那能免，
    失拥文侯篲。身如被酒酣，
    心类垂旒缀。嗟嗟文不续，
    有学谩经济。逆行且倒施，
    犹幸舌未敝。月西黯蓬莱，
    城乌声更厉。借榻逢可人，
    度夜等匏击。履险复自笑，
    汩没信此世。愿逢阳明仙，
    餐霞度千岁。

董嗣杲　越城客中
    暑滋衣袖苦逢迎，濡滞连旬梦亦惊。
    奔走泥涂谁送死，浮沉光景自怜生。
    鸦穿晚照栖公馆，龙挟晴云入子城。
    乱试法歌攒碧落，无端新月客窗明。

董嗣杲　越上
    海色连云气，登临晚不同。
    越山齐北斗，秦树起西风。
    灯火官桥暗，笙歌店市空。
    小楼无梦里，谁此种梧桐。

董嗣杲　云洞园
    下湖营圃藉元勋，景色天然曲折分。
    水脉窨花通活港，洞基垒石走空云。
    千间大厦归春梦，一撮危亭纳夕曛。
    扁画自悬碑自压，当年何事立孤坟。

董嗣杲　再逢黄山矶上老叟
    过此未几还问归，归时又眺黄山矶。
    不如矶上钓鱼父，雪霁扶藜行夕晖。

董嗣杲　早泊江城三首
    俗务脱始轻，病体自然愈。
    今朝泊船早，消摇大江浒。
    前林青芒回，众芳锦唇吐。
    庐山知几峰，閒背晓星数。

董嗣杲　早泊江城三首
    下江逢好春，入城赏新霁。
    千花春有机，四望天无际。
    老篙不语还，晦迹得少憇。
    登览且穷探，岂顾跋涉滞。

董嗣杲　早泊江城三首
    归栖藉知旧，相视绝秦越。
    无言叹生浮，尘鞅磨岁月。
    数时苦驰鹜，百计学休歇。
    芒鞋起庐峰，掀泥挑笋蕨。

董嗣杲　枣花
    香落衣巾靡靡中，花垂碧涧不流冬。
    易开易落催成子，谁采谁收怕见红。
    种有万林绵北地，诗传八月剥西风。
    千株可等侯千哀悼，安邑曾收结实功。

董嗣杲　赠封禺山翁
    鹁鸪鸣雨鹤吟风，可羡山中白发翁。
    百事不闻天地闭，四窗常见水烟空。
    春时聚社寻屠伯，晴昼科书授学童。
    此外惟知安分去，鹿门真隐略相同。

董嗣杲　赠葛秋岩
    云翁独栖冷翠谷，三月不出令人疑。
    圆通老僧远相报，病中忍冻更忍饥。

董嗣杲　赠归客
    囊橐依然负，烟波豁尔游。
    穷秋多雨水，归棹几汀洲。
    舣月无言坐，听梧不解愁。
    退耕应在念，肯向客途留。

董嗣杲　赠圭上人
    几年参四教，孤影托三衣。
    自识閒机了，谁甘苦行归。
    秋藤溪水活，雨叶寺墙肥。
    觉得真如处，空房不掩扉。

董嗣杲　赠接泥渡下李巡检
    一官坐渡头，事简多是閒。
    口口说庙灵，祭赛纷强顽。
    逐日享餶馀，赢得酡客颜。
    江风吹不散，借此资身孱。
    俸钱给不多，悔离禁卫班。
    妻子号寒饥，语下嗟间关。
    俊代尚迩遥，掷珓卜善还。
    随时了应酬，惟恨得酒悭。

董嗣杲　赠莲花洞僧二首
    山枯叶落晴纷纷，莲花洞前流水分。
    流水自送夕阳去，洞上白猿啼白云。

董嗣杲　赠莲花洞僧二首
    老僧眉毛霜争妍，重补袈裟防雪天。
    閒看青山忙看水，庵门不掩今几年。

董嗣杲　赠罗汉院志远上人
    披缁受业在淮南，不觉流年七十三。
    罗汉院中馀古柏，将军坟上落枯杉。
    缠绵宿病逢奇药，收拾颓年坐破龛。
    自说旧栖真佛境，罗田山里毒龙潭。

董嗣杲　赠天池寺觉翁圆上人
    单起浯溪寺，禅栖主簿峰。
    收诗入顽石，礼塔趁昏钟。
    好古心何癖，观空语更慵。
    觉翁才觉处，明月出孤松。

董嗣杲　赠萧炼师公弼
    吾家阿京爱公弼，吾家泽兄敬公弼。
    半生梦与公弼游，岂意相逢在今日。
    春风和气见眉宇，玉壶冰鉴藏胸臆。
    人间万事君自知，未必君材人尽识。
    苏门水木无纖埃，闻君家近公和台。
    仙家近日多官府，黄帽青鞋归去来。

董嗣杲　乍归信笔写兴二首
    閒抛南峰云，狂泛西江苇。
    眠食思故栖，吹灯任山鬼。

董嗣杲　乍归信笔写兴二首
    身绝一毫荣，胆落几回醉。
    难忘踏霜茅，忍冻吟冷翠。

董嗣杲　乍热
    树禽苦叫不如归，午睡醒时已落晖。
    新暑渐回身尚客，此无黄葛可裁衣。

董嗣杲　招铁镜明上人同舟入京
    蓬麻冒日气，舟过风递香。
    香气入晚秀，月色迷官塘。
    此时同载僧，眉上生毫光。
    心镜不待磨，一碧眩四方。
    遂此终夕安，推篷睇渺茫。
    凌晨泊北津，分手各自忙。
    追随游径山，奈何吏鞅妨。
    何时重聚首，叙我歌河梁。
    世缘苦聚散，人事多短长。
    兴言偶及尔，不觉耿中肠。
    薰风荡柳烟，吹面无多凉。
    晨曦晒屋裂，独恨冲尘黄。

董嗣杲　赵南康可斋篵屋武康孟保园池乔木极有思致东野故庐藉以表出感古伤
    东游英溪英，妙寄寒苦诗。
    里社今有井，谁构亭覆之。
    想彼异代贤，孤标夺葳蕤。
    可斋出帝胄，结庐探幽奇。
    分符庐山阳，归葺园与池。
    高怀敦薄俗，万象共眇窥。
    惟怜时不与，舟壑忽夜移。
    身世付永摈，逸驾沦西驰。
    我此偶窃稍，荏苒垂三期。
    两获憩绝境，真与浮世遗。
    牵裾古木底，洗屐官溪湄。
    想像贞曜公，沦落长安时。
    壮心侔元造，沥思抽肝脾。
    衰谢入硬语，难以好爵縻。
    此乡所自出，指点馀芳茨。
    相去五百年，随胜营诗词。
    清扬藉发挥，昧者迷藩篱。
    孟公能归欤，赵侯今已而。
    罢酒闻清弹，眼在空涕洟。
    孰能经始初，欲绵无穷期。
    再传至斯荒，旷望逝水悲。
    丘壑漫独存，岂不重尔思。
    拘情失寝处，触事逢乖离。
    无端菊帽破，不管西风吹。
    挽仰兴替间，惟馀鸥鹭知。
    心遥岁年遒，行将谢尘羁。
    我穷吟更穷，逐农亦已疲。
    有愧快士志，名盛位任卑。
    制愁游学官，弗读国朴碑。
    四顾云树苍，雅道谁扶持。

董嗣杲　真珠泉
    泉光四散骇猿猱，迸起平池点滴高。
    谁欲斗量徒积梦，人将瓶汲肯辞劳。
    声随夜雨穿疏箔，名逐春风入小槽。
    别有雷峰峰下圃，一泓埋没在蓬蒿。

董嗣杲　栀子花
    玉瓣凉丛拥翠烟，南薰池阁灿云仙。
    芳林园里谁曾赏，檐卜坊中自可禅。
    明艳倚娇攒六出，净香乘烈袅孤妍。
    风霜成实秋原晚，付与华灯作样传。

董嗣杲　中伏
    五世单丁家，在家亦如客。
    悲欢恼客抱，每恨江海窄。
    今日初伏过，浴出易絺綌。
    树头来禽熟，隔水不可摘。
    明年西湖去，凉云簪藉白。
    此时且健饭，宁耐朱炎赫。
    淮童少解事，醉拾西瓜擘。
    强笑领其真，寓吟自成癖。

董嗣杲　忠勇庙
    才接军符便起程，此行要并铁山名。
    孤忠解得孤城急，一勇判来一死轻。
    堂屋依湖空柳色，庙门当路枕松声。
    丈夫对著褒荣曲，誓挽天河洗甲兵。

董嗣杲　重泊杨港
    交石夹头栖落鸿，卸桅强饭伤飘蓬。
    隔洲渔屋披乱草，入港客舟维古枫。
    际晚望断风帘矗，才晴洗得雪林空。
    旧侨野寺重寻懒，回眺炊烟摇苇丛。

董嗣杲　重过清虚庵
    绝境惟闻天籁音，山游重缀壁龛吟。
    春生仙畒新簄酒，尘锁书床旧调琴。
    丹井月空梧积满，瑶台雨渍藓埋深。
    明朝襩被归城市，万叠苍峦有梦寻。

董嗣杲　重荣桧
    一株苍桧卧龙身，受得隋朝雨露深。
    地下仙根将换骨，人间劫火不烧心。
    死条节节蕃春信，生意枝枝蓊翠阴。
    此木岂知魂可返，争传咒水出丛林。

董嗣杲　重入东林寺
    雁门市里梵坊通，整理重登兴未穷。
    双剑风高云气压，五杉阁峻水声空。
    欲抛世网离尘境，要扣禅机演祖风。
    况有昔贤遗迹处，白家池上白莲中。

董嗣杲　重叹
    心知天地厌羁留，痴坐忘言不点头。
    活脱世间泥塑样，痴贻江表陆沉羞。
    思仙廨竹招苍凤，学老溪梅缚翠虬。
    岁晚说归何所待，厚颜安足耻时流。

董嗣杲　重游东林
    溪水涵天影，山云趁屐声。
    信缘重一到，流梦入三生。
    瀑势翻空远，林阴障雨平。
    炉峰闲览胜，思附远公名。

董嗣杲　重游能仁寺
    古寺踞城为甲刹，巍峨殿阁矗江云。
    香烟昏壁沿廊黑，砖塔喧铃彻郡闻。
    白日僧归春更静，清明鬼哭夜初分。
    住持羞接闲人话，要访时官杜广文。

董嗣杲　重游清虚庵
    夏初曾历此，信宿强舍去。
    及其还城中，旅琐若羁驭。
    凉秋复过时，又坐题诗处。
    黄冠苦相佞，往往多过誉。
    且谓笔力遒，真得鬼神助。
    但将虚名污不具实眼觑。顾予欲栖止，
    未有抛茅据。难忘整屐游，
    赢得寘浮虑。地旷寘仙源，
    野步岂宜遽。且须穷嵌岩，
    何在事啖茹。只酌神泉清，
    垢净不待滤。拨云峰下石，
    晚霁且箕踞。

董嗣杲　重约游山
    江州庐山阴，万象蕴奇秘。
    笑扶鬼面行，趁云步幽邃。
