<!-- { "loadSidebar": true } -->
    长句藉手聊尔耳，真成不直一杯水。

杨万里　白发叹
    素丝久即黑，黑鬓久即丝。
    丝黑有涴法，鬓丝无染期。
    日月有底忙，昼夜驰向西。
    江汉与之友，却向东方驰。
    江汉西流日东落，鬓丝漆黑还如昨。
    夜长何不秉烛游，自是人生不行乐。

杨万里　白含笑
    熏风晓破碧莲莟，花意犹低白玉颜。
    一粲不曾容昜发，清香何自遍人间。

杨万里　白菊二首
    白菊初开也自黄，开来开去白如霜。
    小蜂劣得针来大，不怕清寒嗅冷香。

杨万里　白菊二首
    霜後黄花顿不中，独余白菊斗霜浓。
    与霜更斗晴天日，斗得霜融菊不融。

杨万里　白莲
    井花新抻白芙蕖，坐看纷纷脱雪肤。
    自拾落英浮水面，玉舟撩乱满江湖。

杨万里　白莲
    花头素片剪成冰，叶背青琼刻作棱。
    珍重儿童轻手折，绿针剌手却渠憎。

杨万里　白沙买舡脕至严州
    重雾疑朝雨，斜阳竟脕晴。
    万山江外尽，一塔岭尖明。
    舟小宁嫌窄，途长已倦行。
    子陵台下水，未酌竟先清。

杨万里　白头吟二首
    文君自制白头吟，怨思来时海未深。
    怨杀相如偿底事，初头苦信一张琴。

杨万里　白头吟二首
    除却共姜是女师，柏舟便到白头辞。
    劝渠莫怨终难劝，不道前夫怨阿谁。

杨万里　白鱼羹戏题
    秋水寒鱼白锦鳞，姜花枨实献芳辛。
    东坡玉糁真穷相，得似先生此味珍。

杨万里　白紵歌舞四时词春
    人生春睡要足时，海波可乾山可移。
    珠宫宴罢晓星出，不是天上无鸣鸡。
    昨来坐朝到日落，君王何曾一日乐。
    上林平乐半苍苔，桃花又去杨花来。

杨万里　白紵歌舞四时词冬
    秪愁穷腊雪作恶，不道雪天好行乐。
    玻璃瑆底回青春，蒲萄锦外舞玉尘。
    阳春一曲小垂手，劝君一杯千万寿。
    今年斛谷才八钱，明年切莫羡今年。

杨万里　白紵歌舞四时词秋
    星芒欲灭天风急，月轮犹带银河湿。
    青女椎冰作冷霜，吹到璇闺飞不入。
    苎罗山下浣纱人，万妃无色抵一身。
    娇余贵极醉玉较，强为君王蹈锦絪。

杨万里　白紵歌舞四时词夏
    四月以後五月前，麦风槐雨黄梅天。
    君王若道嫌五月，六月炎蒸又何说。
    水精宫殿冰雪山，芙蕖衣裳菱芡盘。
    老农背脊晒欲裂，君王犹道深宫热。

杨万里　半山寺三首
    霜松雪竹老重寻，南荡东陂水自深。
    凤去宅存谁与住，不如作寺免伤心。

杨万里　半山寺三首
    老无稚子为应门，病有毘耶伴此身。
    相府梵宫均是幻，却须舍宅即离尘。

杨万里　半山寺三首
    日边赐额寺名新，鸡犬犹迎旧主人。
    见说小儿齐拍手，半山寺主褁头巾。

杨万里　北风
    山雨无休歇，江云政郁葱。
    如何急滩水，更著打头风。
    草作伤心碧，花能可意红。
    一年春好处，却在道涂中。

杨万里　碧落洞前滩水三首
    水知山近已先狂，箭往星奔趁下泷。
    滩下洄流能耐事，漩沤百转看它忙。

杨万里　碧落洞前滩水三首
    石峰背後即英州，只不教人到岸头。
    罗带春风吹不直，故将数摺恼行舟。

杨万里　碧落洞前滩水三首
    碧落峰前上一滩，篙师叫得口都乾。
    开门将谓舡行远，只在峰头芦荻湾。

杨万里　碧落洞四首
    碧落诸峰是碧簪，忽於平地插瑶岑。
    洞中定有神仙宅，玉室金堂不可寻。

杨万里　碧落洞四首
    梦中曾泊洞前船，落絮飞花是去年。
    今日来寻泊船处，一江风雨草连天。

杨万里　碧落洞四首
    洞里仙人枉费功，凿江屈曲做神通。
    千荣万绕留江住，毕竟奔流入峡中。

杨万里　碧落洞四首
    际会诸滩吼怒雷，遭逢江势更萦回。
    今宵不到英州定，何用山云送雨来。

杨万里　碧落堂暮景辘轳体
    碧落堂中夕眺余，一声哀角裂晴虚。
    满城烟霭忽然合，隔水人家恰似无。
    坐看荷山沉半脊，急归道院了残书。
    意行花底寻灯处，失脚偏嗔小史扶。

杨万里　碧落堂晚望
    暮笳声里暮云生，白白非烟覆一城。
    秪有青林遮不得，兜罗绵上绿琴横。

杨万里　碧落堂晓望荷山
    荷山非不高，城里自不见。
    一登碧落堂，山色正对面。
    如人卧平地，跃起立天半。
    指挥出伏兵，万骑横隔岸。
    後乘来未已，前驱瞻已远。
    晨光到岩岳，人物俱蒨绚。
    绿屏纷开阖，翠旗闪舒卷。
    安得垂天虹，桥虚度云巘。
    老铃偶报事，郡庭集宾赞。
    匆匆换山巾，默默下林阪。

杨万里　碧瑶洞天
    青松万树竹千竿，苍翠中间别一天。
    从此洞天三十七，初头且数碧瑶仙。

杨万里　遍游庐山，示万杉长老大琏
    肩舆小斑筠，地志古青册。
    初穿千长松，忽仰万绝壁。
    观山不知名，披志失山色。
    行行问不住，一一渐可识。
    何代五老人，登峰化为石。
    年龄今几春，齿牙谅无力。
    天赐五玉乳，与渠供朝食。
    渊明醉眠处，石上印甘迹。
    逸少养鹅池，藓花渍余墨。
    鹤鸣南天青，龟拜北斗白。
    栖贤缘不浅，月枕借云席。
    万杉与开先，弄泉碎珠壁。
    病眸贪穷眺，趼趾怯周历。
    同游多俊人，淡话半禅伯。
    兹来殆天假，不尔岂人及。
    归船载晓星，回首两相忆。

杨万里　表弟周明道工於傅神而山水亦佳，久别来访，赠以绝句二首
    笔端人物更江山，外弟周郎两不难。
    可把吴松半江水，傅他头上进贤冠。

杨万里　表弟周明道工於傅神而山水亦佳，久别来访，赠以绝句二首
    侬家有轴郭熙山，堕在水溪雪岭间。
    有弟新来眼如月，为侬洗手拾将还。

杨万里　别吴教授景衡
    道合从人笑，情亲觉别难。
    得朋何恨晚，到老几相看。
    世路今逾窄，吾徒却处宽。
    此心各相勉，不但道加餐。

杨万里　别萧挺之泉州二首
    郎署春同宿，州魔晚卜邻。
    出山成底事，藉手得斯人。
    名实今无对，云霄早致身。
    舟逢应互笑，诸发不如银。

杨万里　别萧挺之泉州二首
    八叶今成九，一枝谁敢双？
    野人应补外，贤者亦为邦。
    夹岸梅临水，孤帆雪涌江。
    别愁才半掬，不遣我心降。

杨万里　栟楮江滨，芙蓉一株发红白二色二首
    芙蓉照水弄娇斜，白白红红各一家。
    近日司花出新巧，一枝能著两般花。

杨万里　栟楮江滨，芙蓉一株发红白二色二首
    司花手法我能知，说破当知未大奇。
    乱剪素罗装一树，略将数朵蘸燕支。

杨万里　丙辰岁朝行东园
    元日扶衰看早春，嫩苔一径落梅新。
    何人舞罢渞波袜，蹈匾真珠满绿絪。

杨万里　丙申岁朝
    椒盘又颂一年初，多拜犹欣未要扶。
    山色长供青蒻笠，春光不为白髭须。
    仙家风土闲中是，岁後莺花较早无。
    人事驰驱不须叹，倦来添得睡工夫。

杨万里　丙戍上元後和昌英叔李花
    春暖何缘雪压山，香来初认李花繁。
    露酣月药苍茫外，梅与山礬伯仲间。
    剩雨残风底无赖，明朝後日不堪看。
    泥深小忍春游脚，犹遣青童去一攀。

杨万里　丙寅人日送药者周叔亮归吉水县
    拔草不拔根，塞水不塞源。
    忽然草生更水长，败却禾稼仍滔天。
    老夫昔岁得淋疾，初谓一日今两年。
    服药六千六百瑆，望舒二十二回圆。
    偶逢周郎顾，一咏擒二竖。
    发药何用多，刀圭起沉痼。
    向来肝肠痛如割，今来疾痛全然脱。
    捉著根源尽扫除，周郎神毉天下无。

杨万里　病後觉衰
    病著初无恼，安来始觉衰。
    人谁长健底，老有顿来时。
    山意凄寒日，秋光染瘦诗。
    小松能许劣，学我弄吟髭。

杨万里　病疟无聊
    病身兀兀意昏昏，急挂东窗避夕矄。
    坐看云生还有雨，忽然雨止并无云。

杨万里　病起览镜二首
    病起长新骨，居然非旧容。
    眼添佩环带，腰减采花蜂。
    对面不相识，何人忽此逢。
    吾身无定在，更要问穷通。

杨万里　病起览镜二首
    览镜忽自问，何方一病翁。
    生涯管城外，本贯醉乡中。
    笔砚今都废，尊罍久屡空。
    又将数茎雪，憔悴见西风。

杨万里　病中春雨，闻东园花盛
    万类欣欣一老悲，物华岂是不佳时。
    病夫自与春无分，好景非於我独遗。
    花底报来开已闹，雨中过了更曾知。
    风光九十今强半，又约芳菲隔岁期。

杨万里　病中复脚痛，终日倦坐遣闷
    满眼生花雪满颠，者稀又过四双年。
    谁知病脚妨行步，只见端居道坐禅。
    随扇几旁犹嬾拾，捡书窗丁更能前。
    世人总羡飞仙侣，我羡行人便是仙。

杨万里　病中感春
    老去春来已薄情，体中病後更竛竮。
    海棠红酽飞成雪，杨柳金浓染作青。
    到得当家饶景物，不如旧日借园亭。
    一杯欲把还休去，遮莫莺花笑独醒。

杨万里　病中感秋
    病中一刻抵三秋，况见西风再树头。
    老去能禁几回病，秋来不为别人愁。
    书惟梦觉疑僧榻，竹户凉侵似客舟。
    寿外康宁方是福，不然徒寿不须休。

杨万里　病中感秋，时初丧寿佺子
    临晓睡偏重，不知窗已明。
