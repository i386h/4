<!-- { "loadSidebar": true } -->
    契丹打破波斯寨，夺得宝珠村里卖。
    十字街头穷乞儿，腰间挂个风流袋。

释心道　举临济人灭嘱三圣因缘作偈
    正法眼藏瞎驴灭，临济何曾有是说。
    今古时人皆妄传，不信但看后三月。

释心道　勘婆
    三月春光上国游，祥云瑞气锁龙楼。
    亲从宣德门前过，更问行人觅汴州。

释心道　烧木佛
    彭祖八百乞延寿，秦皇登位更求仙。
    昨向天津桥上过，石崇犹自送穷船。

释心道　宣和二年复僧作偈
    不挂田衣著羽衣，老君形相颇相宜。
    一年半内闲思想，大底兴衰各有时。

释心道　宣和改元改僧为德士作偈
    祖意西来事，今朝特地新。
    昔为比丘相，今作老君形。
    鹤氅披银褐，头包蕉叶巾。
    林泉无事客，两度受君恩。

释心道　野狐
    石崇富贵粀铿寿，潘岳容仪子建才。
    但原东风齐著力，一时吹入我门来。

释心月　{上一点下两点}牛
    衲僧命脉顶门眼，点著无端头角生。
    犹幸家园田地稳，得深耕处且深耕。

释心月　宝公和尚赞
    鹰窠大士，示现无方。
    生于宋代，老于齐梁。
    杖头刀尺，隐显全彰。
    巍巍堂堂，炜炜煌煌。
    至今坐断独龙冈。

释心月　宝华法堂
    老蚌虚含素月胎，庭前花雨自成堆。
    吾将倒转风雷舌，未必缤纷动地来。

释心月　北宗赞
    菩提有树镜无尘，玉兔怀胎入紫宸。
    七百僧龙第一座，信衣推与负舂人。

释心月　布袋赞
    矬而肥，肥而痴。
    肩驼背负，或徐或驰。
    回头处，微笑时，
    此意明明说向谁。

释心月　布袋赞
    儱侗十围腹，婆娑三尺躯。
    折拄杖搅无边香水海，破布囊賏百亿须弥卢。
    等个人{左口右悉}哩{左口右悉}哩，觅文钱苏噜苏噜。
    天上无，地下无，
    四明山色开画图。

释心月　布袋赞
    放布袋而立，携布袋而去。
    他日下生来，别道一转语。
    补处之尊，弄真像假。
    抛却内宫，来使奉化。
    回观时髑髅眼睛沥未尽，紧靠处布袋骨董放不下。
    放得下，未必遭人强描画。

释心月　草衣文殊赞
    披草衣，执具书。
    面不洗，头不梳。
    是文殊，非文殊。
    拟议台山路转迂。

释心月　草衣文殊赞
    草离离，发垂垂。
    神出鬼没，佛眼难窥。
    能坐毗耶之舌，而不能出女子之定。
    能行法王之令，而不能免迦叶之疑。
    五台山势峭巍巍，返掷还他狮子儿。

释心月　昌大师住广福说偈勉之
    桂岩桂子久飘香，时节催开选佛场。
    莫作末山施半杓，使人特地唤娘娘。

释心月　朝阳穿破衲赞
    檐前负日暖烘烘，败坏重加补缀工。
    尽大地人穷性命，都卢劄在一针锋。

释心月　臭庵
    自家汗气不曾觉，只未曾开人已知。
    熏出苏州二石佛，一人掩鼻一攒眉。

释心月　出山相赞
    弃却金轮尊贵人，要来平地讨艰辛。
    如斯面目尘埃甚，更说优昙别是春。

释心月　出山相赞
    道无修证，入山何为。
    法无去来，出山何之。
    黄金屋宅草离离，天上人间说向谁。

释心月　出山相赞
    六载入山缘底事，复缘底事出山来。
    毒心毒人行难见，但见春风笑脸开。

释心月　船子和尚赞
    机语相符句合头，离钩三寸已吞钩。
    孤舟短棹都抛却，直得朱泾水逆流。

释心月　刺血写法华
    矮窗岑寂中，一字一点血。
    血尽笔秃时，止止不须说。

释心月　聪大师号无闻送广福住院
    来日台山大会斋，隔身句子绝安排。
    如今已落无闻手，双放双收机莫偕。

释心月　达磨赞
    面壁而坐，见成行货。
    立雪求之，还同蹉过。
    须知罪犯弥天大。

释心月　达磨赞
    来泛一杯千顷浪，去携只履万重云。
    自言传法传何法，故我思君亦恨君。

释心月　达磨赞
    万浪千波一苇横，翩翩只影可怜生。
    老萧若会截流句，杨子江头放你行。

释心月　达磨祖师赞
    跨水行人语不符，绝江足踏一茎芦。
    此时独自栖栖去，今日人将入画图。

释心月　待月了残经赞
    数黑豆子老和尚，石上松根得意时。
    自怜末后一句子，只许天边明月知。

释心月　东林彻长老请赞
    寒浦先零之姿，古岩后雕之操。
    雪满颠一味寒酸，云半肩十分枯槁。
    任缘去住也，随处有余。
    信手牛来也，用时恰好。
    虽云理绝思惟，其柰事关怀抱。
    倚天长剑用还磨，分付明岩彻长老。

释心月　泛莲观音赞
    一叶莲舟泛渺瀰，诵观音也戴阿弥。
    希奇妙相毫端上，五濁众生知未知。

释心月　方岩
    乌云屯了白云屯，云敛稜层四面分。
    平实巑巘都坐断，且无花雨落纷纷。

释心月　丰干寒拾赞
    只解踞虎头，不解收虎尾。
    你若讦露人，人也讦露你。
    出没虎声中，卷舒牛迹上。
    半是小儿嬉，半是大人相。

释心月　丰干寒拾赞
    执爨灰满头，扫地尘扑面。
    岩下细思量，一场不著便。

释心月　丰干寒拾赞
    道兮无贫，德兮有邻。
    五峰双磵，谁主谁宾。
    相靠而睡也，象王回顾。
    相呼而笑也，狮子嚬呻。
    噫，不省这个意，
    修行徒苦辛。

释心月　丰干寒拾赞
    双磵底，五峰前。
    块石上，磨松烟。
    多无一两字，少有三百篇，
    明明此意落谁边。

释心月　丰干寒拾赞
    微风吹，岩松鸣。
    听愈好，吟愈清。
    浑崙一句子，文彩甚分明，
    笔下如何写得成。

释心月　丰干寒拾赞
    左手执卷，右手指示。
    觌露不覆藏，几人知此意。
    回首台山锁寒翠。

释心月　干寒拾赞
    对面抚掌，两镜相照。
    双磵与五峰，冷地齐失笑。
    唤作普贤还料掉。

释心月　广福聪长老画无准顶相请赞
    这慈尊，曾自赞。
    煮不熟，烧不烂。
    有软顽，没思算。
    秤须弥重四两，量虚空阔丈半。
    更有白{左亻中纟右刀}不是处，付与无闻，
    从公理断。

释心月　归云
    拖云从龙去又回，无心却似有心来。
    只因怕失老僧约，永日岩房拨不开。

释心月　国一见代宗起立图赞
    法地安然不动移，振身而立亦相宜。
    勿於起坐经行外，别讨大唐天子师。

释心月　过河尊者赞
    前溪渌涨雨初晴，浮笠波心掌样平。
    伎俩由来只如此，放教急急奔前程。

释心月　韩愈请益大颠图赞
    去国迢迢路八千，归心日夕九重天。
    当机不领到家句，且向途中快著鞭。

释心月　和扫破庵塔二首
    白{左亻中纟右刀}丛中第一尊，硬将明越作台温。
    将头撞破虚空后，又把金针锁细痕。

释心月　和扫破庵塔二首
    平林风静坞云轻，一掬寒泉荐客情。
    会与此山重有约，何妨一日一经行。

释心月　和偃溪
    谢郎无月夜撑船，不觉平沈偃水边。
    随手一篙盘得转，浑家洗脚上床眠。

释心月　和张防御
    我有一方田，於中息万缘。
    生涯虽寂尔，日用不徒然。
    知足长年乐，无求在处禅。
    西邻知此意，松竹销寒烟。

释心月　荷泽赞
    荷泽元来不姓高，岭头一网竟难逃，
    尔曹若不论知解，知解无因到尔曹。

释心月　虎丘惠长老请赞
    万里晴空，一声霹雳。
    尽大地人，掩耳不及。
    浩浩清风生八极。

释心月　黄蘖掌沙弥图赞
    大机之用谁担荷，断际孤风不可追。
    济北少年曾未委，风光太子已先知。

释心月　偈
    善恶不思，名为顶句。
    内外绝依，名为得住。
    时时寂寂惺惺，时时退步荐取。
    如是三十年，觅之总无处。
    觅无处，赢得双眉时陡聚。

释心月　偈颂一百五十首
    寰中天子勑，塞外将军令。
    佛祖出头，也须乞命。
    今日合作麽生，将逐符行。

释心月　偈颂一百五十首
    披牯牛皮，辊瞎驴队。
    带水拖泥，东倒西{左犭右屯}。
    黄梅七百无人会。

释心月　偈颂一百五十首
    元正启祚，万物咸新。
    山形拄丈子，只麽黑鳞皴，
    时来也解笑翻身。倒腹倾肠为君说，
    唱歌须是帝乡人。

释心月　偈颂一百五十首
    忌口自然诸病减，多情未免有时劳。
    贫居动便成违顺，只得清闲一味高。

释心月　偈颂一百五十首
    连城之璧本无瑕，何中生来便撒沙。
    跛脚阿师知落处，好冤家有恶冤家。

释心月　偈颂一百五十首
    金乌飞，玉兔走。
    目前事，看不透。
    十日前，五日后，
    谁敢咳嗽。

释心月　偈颂一百五十首
    无背面，有孔竅，
    转相亲，转料掉。
    凤台平，石城小。
    日下孤灯，果然失照。

释心月　偈颂一百五十首
    竺土大仙心，东西密相付。
    谨白参玄人，光阴莫虚度。

释心月　偈颂一百五十首
    与麽则易，不与麽则难。
    不与麽则易，与麽则难。
    金乌飞上玉栏干，眨上眉毛子细看。

释心月　偈颂一百五十首
    上刀山，攀剑树。
    双暗双明，裂开捻聚。
    倒跨杨岐三脚驴，踢断岩头末后句。
    谁是其人，目前荐取。

释心月　偈颂一百五十首
