<!-- { "loadSidebar": true } -->
    金精冷澄澈，玉格寒萧森。
    洁白不我恃，腥膻非所任。
    稻梁不得已，虮虱胡为侵。
    天池忆鹏游，云罗伤凤沈。
    风流超缟素，雅淡绝规箴。
    相亲长道情，偶见销烦襟。
    西汉惜冯唐，华皓欲投簪。
    南朝仰卫玠，清羸疑不禁。
    端如方直臣，处群良足钦。
    介如廉退士，惊秋犹在阴。
    几诮鹰隼鸷，羁韛俄见临。
    还嗤凫鹥贪，弋缴终就擒。
    乘轩乃一芥，空笼仍万金。
    片云伴遥影，冥冥越烟岑。
    长飚送逸响，亭亭出霜砧。
    蓬瀛忽往来，桑田成古今。
    愿下八佾庭，鼓舞薰风琴。

滕宗谅　寄会稽范希文
    江山千里接仁封，都在东南秀气中。
    借问玉皇香案吏，蓬莱何似水晶宫。

滕宗谅　剑联句
    圣人作神兵，以定天下厄。
    蚩忧发灵机，干将构雄绩。
    橐籥天地开，炉治阴阳陃。
    南帝输火精，古皇降金液。
    炎炎昆冈荧，汹汹洪河擘。
    雷霆助意气，日月沦精魄。
    神气不在大，错落就三尺。
    三淬灵溪泉，横磨太行石。
    雄雌威并立，昼夜光相射。
    提携风云生，指顾烟霞寂。
    坚刚正人心，耿介志士迹。
    初疑成夏鼎，魑魅世所适。
    又若引吴刀，犀象谓无隔。
    截波虬尾滑，脱浪鲸牙直。
    顽冰挂阴靋，皓月乘孤隙。
    河角起彗气，云罅露秋碧。
    晓镡星斗烂，夜匣飞龙宅。
    无酣霰雪回，弹俊球琳击。
    鲜摇霅水光，腻刮湘山色。
    青蛟渴雨瘦，素虺蟠霜瘠。
    清音锵以鸣，寒姿坚且泽。
    鬼类丧影响，佞党摧肝膈。
    一旦会神武，四海屠凶逆。
    周王奉天讨，商郊千里赤。
    楚子扬军声，秦师师处白。
    祥辉冠吴楚，杀气横燕易。
    与君斩鳌足，八极停震虩。
    与君刜鹏翼，三辰增焕赫。
    英使化猿翁，辱我为纪惑。
    莫使暴虎人，屈我执仇敌。
    滕尊严俟冠冕，左右舞干戚。
    功成不可留，延平空霹雳。

滕宗谅　句
    笑语隔幽丛。

滕宗谅　句
    弄水春溪上。

滕宗谅　句
    肯伴白云休。

滕宗谅　句
    洞户千年叫不开，白云无主自徘徊。

滕宗谅　石城寺
    山势如城绕楚宫，几人登赏我心同。
    溪云去作人间雨，涧水来生坐上风。

滕宗谅　游茅山
    句曲山中古洞天，金堂玉室地相连。
    方当遽子知非日，已过茅君得道年。

滕宗谅　月
    黄金双阙水晶宫，滟滟银潢贯碧空。
    一曲霓裳羽衣舞，桂花如露湿天风。

滕宗谅　赠回道士
    华州回道士，来到岳阳城。
    别我游何处，秋空一剑横。

滕宗谅　赠妓兜娘
    十载芳洲采白苹，移舟弄水赏青春。
    当时自倚青春力，不信东风解误人。

天目僧　答赞宁
    山中人事违，天眼中修定。
    我本无根株，只将笋为命。

田从易　寄荔枝与盛参政
    樱桃真小子，龙眼是凡姿。
    橄榄为下辈，枇杷作客儿。

田耕月　春日山中
    山静莺啼春事深，意行到处若为情。
    休言柳絮全轻薄，半是东风不老成。

田开　句
    吏民相共乐，浑不记相关。

田开　句
    山近临轩翠，花开入座红。

田开　句
    我爱临封好，从来礼义乡。

田开　临封杂咏
    我爱临封好，人烟十里赊。
    秋风三酿酒，风景四时花。
    竹屋无贫子，渔村足富家。
    守官真吏隐，谩放日高衙。

田开　临封杂咏
    我爱临封好，诗人兴味长。
    岭南蕉子国，海上荔枝庄。
    民有百年寿，家藏十种粮。
    宦游无远近，乐处是仙乡。

田开　临封杂咏
    我爱临封好，江流压水滨。
    东山画屏展，北阜翠虬驯。
    十里长松道，三春解佩人。
    乘间狂太守，屐齿往来频。

田开　临封杂咏
    我爱临封好，宾朋日往还。
    年来甘白酒，老去益朱颜。
    引鹤游西寺，携琴上北山。
    君恩虽未报，公外且偷闲。

田开　临封杂咏
    我爱临封好，江楼四望遥。
    宾朋须共赏，风月故相邀。
    清兴拚成癖，诗狂不碍条。
    谩劳争自洁，适意乐偏饶。

田开　临封杂咏
    我爱临封好，迎门水绕流。
    名山称濯锦，胜境说灵洲。
    嫩草青连座，奇花香入楼。
    公馀无一事，携酒任遨游。

田况　成都遨乐诗二十一首　八日太慈寺前区市
    蜀虽云乐土，民勤过四方。
    寸壤不容隙，仅能充岁粮，
    间或容墮実，曷能备凶痒。
    所以农桑具，市易时相望。
    野氓集广鄽，众贾趋宝坊。
    惇本诚急务，戒其靡愆常。
    兹会良足喜，后贤勿忽忘。

田况　成都遨乐诗二十一首　冬至进天庆观会太慈寺
    景至履佳辰，朝祖著国令。
    黄宫避潜萌，紫宇晨荫映。
    阳德比君子，吾道实可庆。
    矧丁皇运享，遇主尧舜圣。
    坤维最远方，拙者此尸政。
    雅俗旧儒文，民牒少讼争。
    幸足宣上恩，愉恐眡物性。
    良时不易得，行乐未为病。
    高会纵嬉游，丰岁愈繁盛。
    与众助戏欣，寄情于俚咏。

田况　成都遨乐诗二十一首　二日出城
    初岁二之日，言出东城闉。
    缇骑隘重乳，淤车坌行尘。
    原野信滋腴，景物争光新。
    青畴隐遥壩，弱柳垂芳津。
    隐卒具威械，祭墦列重茵。
    俗尚各有时，孝思情则均。
    归途喧鼓铙，聚观无富贫。
    坤隅地力狭，百业常苦辛。
    设微行乐事，何由裕斯民。
    守侯其勉旃，亦足彰吾仁。

田况　成都遨乐诗二十一首　二十八日竭生禄祠游净众寺
    千骑出重闉，岩祠净宇邻。
    映林沽酒斾，迎马献花人。
    艳日披江雾，香飚起路尘。
    韶华特明媚，不似远方春。

田况　成都遨乐诗二十一首　二十三日圣寿寺前蚕市
    龙断争趋利，仁园敞邃深。
    经年储百货，有意享千金。
    哭用先农事，人声混乐音。
    蚕丛故神在，致祝顺民心。

田况　成都遨乐诗二十一首　二十一日游海云山
    春山缥翠一豩清，满路游人语笑声。
    自愧非才无异绩，止随风俗顺民情。

田况　成都遨乐诗二十一首　二月二日游江会宝历寺
    昔年张复之，来乘寇乱馀。
    三春虽宴赏，四野忧艰虞。
    遂移踏青会，登舟恣游娱。
    戒备渐解弛，人情悉安舒。
    垂兹五十年，材哲不敢逾。
    愚来再更朔，遽及仲春初。
    彩舵列城隈，画船满江隅，
    轻桡下奔濑，从舆临精庐。
    因思贤守事，所作民乃孚。

田况　成都遨乐诗二十一首　伏日会江渎池
    长空赤日真可畏，三庚遇火气伏藏。
    温风渓涊郁不开，流背汗浃思清凉。
    江渎祠前有流水，欢注蓄洩为池塘。
    沈沈隆厦压平岸，好树荫亚芙蕖香。
    登舟命酒宾朋集，逃暑大饮宜满觞。
    丝竹聒耳非自乐，肆望观者台堵墙。
    吾侪未能免俗累，近日颇困炎景长。
    今晨纵游不觉暮，形为外役暑亦忘。

田况　成都遨乐诗二十一首　寒食出城
    郊外融和景，浓于城市中。
    歌声留客醉，花意尽春红。
    游人一何乐，归驭莫恠恠。

田况　成都遨乐诗二十一首　九日太慈寺蚕市
    高阁长廊门四开，新晴市井绝纤埃。
    老农肯信尤民意，又见笙歌入寺来。

田况　成都遨乐诗二十一首　开西园
    春山寒食节，夜雨书晴天。
    日气薰花色，韵光遍锦川。
    临流飞凿落，倚榭立秋千。
    槛外游人满，林间饮帐鲜。
    众音方杂沓，馀景列留连。
    座客无辞醉，芳菲又一年。

田况　成都遨乐诗二十一首　七月六日晚登太慈寺阁观夜市
    万里银潢贯紫虚，桥边螭辔待星姝。
    年年巧若从人乞，未省灵恩遍得无。

田况　成都遨乐诗二十一首　七月十八日太慈寺观施盂兰盆
    飞阁穹隆轶翠烟，盂兰盛会众喧阗。
    且欣酷暑从兹减，渐有凉风快夕眠。

田况　成都遨乐诗二十一首　乾元节
    感帝开鸿绪，薰风正阜生。
    亿年逢景运，万国赞丕平。
    瑞蔼承龙阙，晨曦启凤城。
    胪宾趋陛墄，乐舞备韶英。
    译道来珍贡，醫欢洽颂声。
    曼龄均庆祝，闿泽慰群情。
    地有扪参远，人怀就日诚。
    顾将民共乐，聊以报皇明。

田况　成都遨乐诗二十一首　三月三日登学射山
    丽日照芳春，良会重元已。
    阳滨修祓除，华林程射技。
    所尚或不同，兹俗亦足喜。
    门外盛车徒，山半列鄽市。
    彩堋飞镝远，醉席歌声起。
    回头望城郭，烟蔼相表裹。
    秀色满郊原，遥景落川涘。
    目倦意犹远，思馀情未已。
    登高贵能赋，感物畅幽旨。
    宜哉贤大夫，由斯见材美。

田况　成都遨乐诗二十一首　三月十四日太慈寺建乾元节道场
    赤精流景铄，朱夏向清和。
    绀宇修祠盛，华封祝庆多。
    簪裳千载遇，钟梵五天歌。
    远俗尤熙泰，皇猷信不颇。

田况　成都遨乐诗二十一首　上元灯夕
    予赏观四方，无不乐嬉游。
    惟兹全蜀区，民物繁它州。
    春宵宝灯然，锦里香烟浮。
    连城悉奔骛，千里穷边陬。
    衯裶合绣袂，辘轳驰香辀。
