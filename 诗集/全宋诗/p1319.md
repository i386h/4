<!-- { "loadSidebar": true } -->
    纖花不自惜，风卷随轻鸥。
    谁能徇残啄，五羖肥几牛。
    我欲知行津，上峡询耡耰。

李石　送客
    送客川原路，怜渠田舍秋。
    沙晴分野径，林断出溪流。
    马瘦诸公后，鸱夷一醉谋。
    泮林无酒伴，颇为老兵留。

李石　送陆务观
    近别已不易，远别良更难。
    莫作远近想，便觉宇宙宽。
    聚散与出处，等以道眼看。
    君去便乡国，我留为亲欢。
    吴蜀视旅亭，随处寓以安。
    谁能诧凡见，鷃翮齐鹏抟。
    是家限门地，羽仪耀朝端。
    竹西丞相客，冀北幕府官。
    清庙瑚琏器，仙人承露盘。
    谈笑翰墨香，芳佩杂茝兰。
    雪山笏拄颐，碧玉高巑岏。
    锋车促收召，买舟系江干。
    瞿塘浪粘天，怒涛驾风湍。
    西湖软红路，塔级层旃檀。
    还来捧御床，剖腹呈琅玕。
    前修席玉铉，旧事追金銮。
    潦倒困灾患，名节空雕残。
    不假子夏盖，敢弹贡禹冠。
    隔瀗如昨梦，道义期岁寒。
    日边一纸书，时烦问加餐。

李石　送牟尧文
    别久无辞道路难，沿海裘依旧据征鞍。
    五湖我已遭风逆，三迳君能犯雪寒。
    下榻莫嫌烹瓠叶，倚门正及颂椒盘。
    一杯少味仍相送，折得梅花带笑看。

李石　送僧南游
    天下香火如东林，雷刘胜迹犹可寻。
    阿师跳出矮屋下，万里抱被云水深。
    汝家老演旧行处，江梅树树前时吟。
    可怜此老今已矣，门户久冷怀语音。
    去年送圭今送汝，演子两虎不易擒。
    吾诗最悭亦何用，且为向来衣钵重。
    逢圭问我强健时，犹抱黄经恋虀瓮。

李石　送叔规
    凤台却望桑麻川，残僧孤客同一年。
    我穷自取君更苦，只有布袜青行缠。
    松楠阴阴水边寺，一饷歟寻香火缘。
    笔端落尽蔬笋气，胸次不留荆棘田。
    穷冬衣褐露黑肘，半夜风雪寒诗肩。
    时于连床乞被卧，睡到日午钟鱼传。
    今朝别我眉色好，得得西谒骑鲸仙。
    自云老矣世涂熟，独有此老无人怜。
    更须南去共舟楫，竹火江茶谭夜禅。

李石　送苏汉杰
    万里来归道路长，两年身寄水云乡。
    仅余文字缣缃富，犹带湖山草木香。
    从此定应悬箔去，卑之且说踏槐忙。
    逢君客地成乖隔，相送江干问草堂。

李石　送王应祥
    进取虽狂我不狂，跨鳌今日郑公乡。
    未偕西蜀三年计，来访东湖九月霜。
    桃李山城漫红白，橘橙峡路看青黄。
    修门万里逢严助，剩剖琅玕出锦囊。

李石　送王郁教授
    阴山多风埃，白日下雨雹。
    君子何必陋，士气见淳朴。
    巴江亦能骚，兰陵善为学。
    斯文随所化，后辈仰先觉。
    褐衣怀美质，隐隐含山璞。
    先生来何迟，绚秀待追琢。
    板舆行不难，双雁度云邈。
    未嫌一箪蔬，颇胜五鼎渥。
    教人此其本，何异垫巾角。
    我昔困虀盐，为子得妙斲。
    王明躬孝治，正要夔典乐。
    小试台阁资，还来侍经幄。

李石　送王瞻叔总领
    吴山浮海青，蜀山粘雪白。
    两山相西东，渺渺万里隔。
    一官谁卑高，博士省中客。
    岁月成后先，去住作分拆。
    先生何时来，六经尚遗泽。
    衣钵肯付我，颇任弟子责。
    须髯襄阳翁，龙凤出窟宅。
    典刑耆旧内，卿月耀词伯。
    归路入西湖，官梅已堪摘。
    好将软红书，博此千顷窄。
    夷吾王郎孙，江左书竹帛。
    临风失惊呼，看刷九霄翮。

李石　送吴道明推官并问赵庄叔何公礼兄弟
    送客涪水上，我家珠水湄。
    我适归未得，此别那不思。
    高才府从事，芙蕖映清池。
    堂堂万卷书，乐此簿领卑。
    公退得绕膝，戏彩笑脱颐。
    山路宿雨乾，篱落黄橘垂。
    归鞍三百里，处处吟酒旗。
    赵子与南阳，衡门各栖迟。
    下马恐问及，说与黄梅期。
    尚念鸿雁行，冷落秋风吹。

李石　送新赵宰
    身作涪江未归客，更送行人出南陌。
    行人磊落高皇孙，桃李賨城看朱白。
    高才触事无不尔，百里莫嫌民社窄。
    鲁恭卓茂意何者，岂有居官名赫赫。
    不须打鸭惊鸳鸯，抵几疾书呼五百。
    阿奴公退在眼底，可以弹琴把书册。
    此时尚及诗筒来，谈笑千山万山隔。

李石　送杨德源
    葛楠合翠盖，上有菩提坊。
    大江仅一线，风动云气祥。
    地灵生俊杰，酝酿成文章。
    墨池子云家，在蜀无他杨。
    君家好兄弟，接武游名场。
    我昔梦见之，青衫水仙郎。
    修廉贯白日，孝义感雨暘。
    官满喜可贺，彩衣得升堂。
    迟君台阁归，侍立香案傍。
    寄书问衰疾，老矣慰苍浪。

李石　送虞枢密还朝
    一官齿发老侵寻，金马当年博陆沉。
    樽俎笑谈人不见，玑衡造化我无心。
    曾瞻玉鼎三嵎近，便觉朱门百仞深。
    忍使王阳行九折，囚山未敢废南音。

李石　送张道士游西山至道观
    雪打窗外竹，共卧窗间床。
    起来忍饥冻，对坐唯炉香。
    写之三尺琴，绕屋声琅琅。
    相从无此好，要俶西山装。
    西山接飞鸿，路入云水乡。
    六月余积雪，冬木今春芳。
    群仙竞来往，御风骑凤凰。
    我昔曾见之，瞳子瞭且光。
    张子长鬣师，沆瀣入肺肠。
    为取桥下履，仍传枕中方。
    此时觅刀圭，念我双鬓苍。

李石　送周行可
    国风惆怅黍离离，只有周郎五字诗。
    得见大巫今索矣，可怜小子孰裁之。
    心如废井凭谁汲，语到修门未可期。
    此别更须留好句，梅花窗外见相思。

李石　颂古塔祖胜二首
    芦花岸下蓼滩头，上得钩时便上钩。
    一曲渔歌川掉拨，五湖烟水月轮秋。

李石　颂古塔祖胜二首
    天津桥上弄猢狲，女子从来不出门。
    却被罔明穿鼻孔，鬓边香撼玉梅魂。

李石　宿钟阳僧寺
    远客来投宿，高人已闭门。
    白沙分远水，红树带烟村。
    僻径逢僧觅，登山见佛尊。
    清风惜秋稼，积雨扫云屯。

李石　题白塔古迹二首
    境物三禅胜，丛林十里村。
    寺僧晨扫地，樵客夜过门。
    瑞像西山映，乾文北斗翻。
    名场薰灶突，怅望塔中尊。

李石　题白塔古迹二首
    塔倒峰峦影，钟埋涧谷音，
    二贤苔像古，四虎竹泉深。
    炬火推归路，经台唤隔林。
    人头连地脉，古迹备幽寻。

李石　题草堂
    百花潭上转疏权，金碧雕残古寺空。
    只有草堂人不见，淡烟暗日马嘶风。

李石　题海棠二首
    百鸟啼春树树红，轻舟掠岸往来风。
    江南江北花多少，都在先生酒盏中。

李石　题海棠二首
    林光皎皎弄青枝，颇怪东风解冻迟。
    一夜前溪流雪汁，余花别岸不须吹。

李石　题环碧亭
    十里涟漪陆瑁湖，一亭幽绝重先居。
    云根数朵排青闼，泉沫双流溅绿裾。
    竹锁断桥飞雁鹜，荷侵凉槛荫龟鱼。
    洛园还许人同乐，时向林间望小车。

李石　题黄筌牡丹花下猫
    红英艳云霞，绿叶足风雨。
    牡丹花未开，生意妙谁主。
    丹青强摸索，闭目想未睹。
    天巧非人工，神凝志良苦。
    竦然花下猫，蜂喧聒如鼓。
    醉眼不成睡，花气日亭午。
    黄生与我意，盘礴一转语。
    我老花无情，铅粉付儿女。

李石　题金马碧鸡神祠
    持节使者来自天，玉皇遣问金碧仙。
    蜀山嵯峨九折外，琼楼绛阙迷风烟。
    騱騱蹴踏长楸道，喔喔下鸣芝草田。
    汉家一瑞恐难致，杀人自要身长年。
    麒麟凤凰不知爱，仙物未忍随拘牵。
    至今滇昆水含怒，怒迸海脉浮平川。
    资中男子文章伯，执笔金銮殿中客。
    碧鸡飞去却飞来，此地遂为金马宅。

李石　题李都画枯木
    毫端看运斤，笔老木亦老。
    莫尽春风枝，秋来厌枯槁。

李石　题罗汉院画像
    一任猜嫌极口憎，布衫裹铁面生棱。
    何如乞与袈裟著，画作西山十七僧。

李石　题马仲友画花下猫二首
    花相春归画锦仙，轻云羃羃护花天。
    莫烧高烛三更月，自有真香一炷烟。

李石　题马仲友画花下猫二首
    黄鷅鷙鸣处处闻，花开时候度重门。
    啄花莫啄枝头锦，留与东皇覆酒樽。

李石　题扪参亭
    林盘谷转走萦纡，两腋乘风上太虚。
    尘世似将玄圃隔，仙宫元在赤城居。
    著鞭欲跨鸾凰去，舐鼎曾嫌鸡犬余。
    尺帚何当上霄汉，夜扪星斗步庭除。

李石　题三昧泉
    乳崖霜雪根，金地白莲蕊。
    泉上碧眼师，秋月照清泚。
    玉籢开明镜，肝胆两冤鬼。
    若为人面创，如以佛手洗。
    遂解七国仇，化为三昧水。
    我来愧尘缨，与世无愧喜。
    平生一瓢心，属餍岂为己。
    定知蜀山龙，云雨高卧里。
    微丝出游戏，僧饭冰入齿。
    灌溉丹穴深，窈窕沧海底。
    人怨旱火焦，雷公费鞭箠。
    请师拄杖头，搅山唤龙起。

李石　题升仙桥
    茂陵读赋喜虚无，不是题桥便丈夫。
    漫说归乡夸驷马，了曾涤器对当垆。

李石　题师永锡知县画老竹枯木二首
    霜雪倚岩树，雾云秋水槎。
    且须高著眼，上有昙钵花。

