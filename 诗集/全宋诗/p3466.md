<!-- { "loadSidebar": true } -->
许月卿　同滕推游朱绯堂二首
    当日朱绯梦，荒烟代鹤城。
    斜阳边草色，深树里禽声。
    欲雨路微湿，出云山半青。
    神游应故里，只欠爱翁亭。

许月卿　同滕推游朱绯堂二首
    此翁有山癖，曾此梦魂惊。
    慷慨思逾淡，郊行酒易醒。
    石苔和梦湿，归棹载诗轻。
    回首暮云碧，两贤水碛行。

许月卿　途中赓禁体雪韵
    野店冲寒出晓芭，浑如踏月过溪沙。
    五浆先具檐头蕊，六博争雄屐齿花。
    狐白裘成天不管，玉清境净地无瑕。
    素光自是渔人物，披得一蓑来酒家。

许月卿　挽陈节使
    凛凛如公一寸丹，荒城夜月彻清寒。
    向时尚已死诸葛，今日难贫老阿瞒。
    素志平生兆马革，黎民一郡博弹冠。
    双鸡斗酒群群识，吾力犹能灭贺兰。

许月卿　挽番阳戴如曾贡士母金氏
    霜氯凛闺妹，严风老更癯。
    诗书谓有子，门户可无夫。
    鷕凤横秋鹗，孤鸾啼夜乌。
    长松有风雨，枯草但平芜。

许月卿　挽胡制机康侯
    鹭点青松白，莺穿绿柳黄。
    儿时工对偶，老去更文章。
    诛意平生学，爰咨去路忙。
    酒边招隐操，我更忆山堂。

许月卿　挽李左藏
    少年谓子气横秋，壮已边城汗漫游。
    筮仕弗如归亦好，读书未了死方休。
    半生懒意琴三叠，千古诗情土一邱。
    月落锡林烟露冷，松风无籁自飕飕。

许月卿　挽马枢密母段氏
    松罔新植泷丰碑，千古哀荣谁似之。
    训子断机霜雪冷，退朝犹绩月星戥。
    绿衣西府梅花落，素幄北堂萱草萎。
    何惜沙堤明日路，潘舆无复再来时。

许月卿　挽妹婿汪況四首
    奉礼徒员外，京师枉治中。
    二郎槐不做，四老橘成空。
    三凤壁岩子，双龙宝剑雄。
    万人真莫赎，愁绝老坡翁。

许月卿　挽妹婿汪況四首
    郎罢当年语，深闺婉娩三。
    有齐之季女，必有有奇男。
    满目呱呱泣，伤心切切弹。
    离鸾惊别鹄，何日泪痕乾。

许月卿　挽妹婿汪況四首
    一疾那知死，三朝竟不醒。
    遗羹真惨怆，分肉尚精明。
    玉树衣难彩，壁岩毡枉青。
    英魂千古在，稚子读书声。

许月卿　挽妹婿汪況四首
    亡恙壁岩日，媒云妇有依。
    世秋君六世，时事彼一时。
    寂寞吾州隔，诸孤我妹慈。
    九京逢桂老，东坦愧羲之。

许月卿　挽清湘令董介轩
    偏得人间谤与名，盖棺方定伯夷清。
    五经笥满风云壮，百尺楼高星斗横。
    明月照庭香不断，狂飚吹雪意如生。
    河汾回首成今古，礼乐犹将致太平。

许月卿　挽外舅二首
    人间三十二，名字几千春。
    慷慨汉游侠，孝慈周吉人。
    视物犹视已，顾亲宁顾身。
    山中当出相，嗣子世其仁。

许月卿　挽外舅二首
    月卿方髻时，公欲东床之。
    我姑已黄土，公鬓正青丝。
    忽忽成今古，茫茫问孰谁。
    但成抱茂子，洒泪读新碑。

许月卿　挽汪士洪
    昔日杜小侄，中年马少游。
    不知身外事，只觉鬓边秋。
    有子三侏柳，同公荒草邱。
    梅溪一夜雪，片片逐寒流。

许月卿　挽张丞泳
    异时两举遂登科，人谓功名当若何。
    三十余年空屈曲，七咨脱选竟蹉跎。
    为丞再出簿尉下，斯世浑如梦觉过。
    同时面年老御史，谅难如此不悲歌。

许月卿　挽座主吴倅
    菊翁去后菊园荒，寿不如花尽自香。
    进学解成谁贝锦，题舆字湿已黄粱。
    众流出壑三秋暮，明月照松千仞罔。
    冷落僧炉数间屋，但留名节付贤郎。

许月卿　戏岁
    献岁欢声沸，清晨寒气侵。
    四时春是首，三日雨为霖。
    绿展垂杨眼，青呈芳草心。
    日晴仍夜雨，击壤费讴吟。

许月卿　咸淳
    咸淳风乐好，淳厚似咸平。
    人意逢春乐，天心遇社晴。
    征僮催远信，舞袖促新声。
    今岁梅能耐，咸平诗可盟。

许月卿　香潭八首
    平生不作明河篇，一笑童心尚隐然。
    后日视今哀后日，同年而语不同年。
    莹清川泽玻璃地，浓淡烟云水墨天。
    尽向知人前说梦，何妨句里有婵娟。

许月卿　香潭八首
    琼林宴坐赐诗篇，先帝恩光故烨然。
    紫陌寻春思是日，戏牋通刺戒同年。
    浮花浪蕊阳和地，疏影暗香霜雪天。
    松析岁寒吾共子，春风永巷闭连娟。

许月卿　香潭八首
    殷勤教我琵琶篇，年友胸中炯炯然。
    公瑾风流酹江月，孔明礼乐中兴年。
    君臣可谓逢千载，南北须教总一天。
    水调歌中休惜别，月明千里共婵娟。

许月卿　香潭八首
    我歌乱以归来篇，君笑骑驴孟浩然。
    君有风云须得地，我无历日不知年。
    君贪觞咏盟泉石，我愿朝廷泰地天。
    君去登畿春浩浩，我归受幣女娟娟。

许月卿　香潭八首
    信笔篇篇又一篇，东坡父子故依然。
    凤凰鸣处知何日，龙虎榜中今几年。
    残岁寄寒难避地，颠风急雪更无天，
    六宫粉黛无颜色，谁道人间少静娟。

许月卿　香潭八首
    斗酒从来诗百篇，世间庄语便哗然。
    蕙兰得志应无日，稊稗逢时却有年。
    何必怨尤难舍我，欲教平治直须天。
    生来不被蛾眉误，人谤人间无丽娟。

许月卿　香潭八首
    老师当日启灵篇，亲手传承岂偶然。
    残月晓风空夜夜，垂杨芳草自年年。
    报恩男子那无地，未丧斯文决有天。
    月在香潭照心曲，更饶一雨洗娟娟。

许月卿　香潭八首
    政须洗耳听新篇，业已扁舟学计然。
    洁已庶几堪谏主，力田未必愧逢年。
    菑畲之业平心地，金石之交只在天。
    舞殿歌台从冷暖，此心如月一婵娟。

许月卿　项似道眉子砚
    新安砚石旧多奇，砚入黄扉得所归。
    呵水浮云尤物视，传衣半夜伟人知。
    坡仙为欠十眉咏，李及何妨一砚持。
    堪笑泉田老居士，无端浑沌尽新眉。

许月卿　晓幄
    晓幄明初日，晨钟递北风。
    人生行乐著，天道好还同。
    我友诗三昧，吾衰酒一中。
    万间君雅志，突兀倚晴空。

许月卿　新安
    新安别无奇，只有千万山。
    千万万山中，其奇乃出焉。
    下者为砚石，与世生云烟。
    高者无系累，飘然出神仙。
    忽生朱晦庵，追千万世前。
    示千万世后，如日月当天。
    呜呼新安生若人，不知再生若人是何年。

许月卿　厌厌
    厌厌夜饮忘更深，客不来辞主有情。
    僮仆触屏成蝶梦，姬姜压笛作蝉声。
    月如有待行行慢，风不生嗔细细清。
    萍散人生何可料，婵娟千里共交盟。

许月卿　野人
    野人方蠖屈，天子正龙飞。
    东阁翘林騪，北山□□移，
    鵩来贾生去，熊兆太公归。
    地主殷勤别，云霄万里期。

许月卿　夜永
    夜永月清甚，雨余风快哉。
    月将槐影出，风遣桂香来。
    风至地自扫，月来云亦开。
    三千翰林手，光霁莹灵台。

许月卿　忆胡同年
    同年情谊弟兄侔，姓不同兮马范俦。
    吾榜得人今古盛，使君与我腹心投。
    斜阳遮断离愁路，野渡撑开别恨舟。
    水调声中多少事，暮烟林壑月明楼。

许月卿　迎谒刘朔斋□提举行部
    百城奔走候车尘，庚节光华婺水滨。
    人望朔斋春有脚，家传元佑水无心。
    天低日近霜华晓，地僻腊残梅蕊春。
    愿得刘家再忠肃，前为伊鼎后商霖。

许月卿　用名世弟韵
    大圭白璧男儿事，小酌青灯兄弟情。
    倚阁烟云生另浦，高林风月满疏棂。
    人生工业何损益，外物本心须重轻。
    志节始统非易事，退之犹自怵天刑。

许月卿　用韵简如晦
    龙溪毓秀自平阳，千载诗葩分外香。
    锦里笃生天下士，玉堂曾看甲科郎。
    龙溪季子代无乏，鹗荐明年定破荒。
    桂树黄堂秋色里，何妨演习鹿鸣章。

许月卿　用韵自述
    菊花开处即重阳，月桂中秋夜夜香。
    紫绶象环如鲁叟，纶巾羽扇亦周郎。
    不忧鸿雁稻粱少，但恐鹤猿松菊荒。
    宰相山中书几考，清风明月老平章。

许月卿　有感
    一饮地黄酒，冤哉入九泉。
    云孤无葬地，雪霁有苍天。
    今岁难张咏，他年高董宣。
    视吾匣中剑，光射斗牛边。

许月卿　与陈宰
    到处逢人说大苏，一门兄弟古今无。
    吹埙林五黟山马，鼓瑟陈双婺水凫。
    定分有殊自鹏鷃，闲情无限尽龙猪。
    归来坐倚蓬窗下，少挹春风过里闾。

许月卿　浴罢
    浴罢披襟竹影斜，客中残暑散空花。
    人行窗外云无脚，月起林间灯映纱。
    举酒闻钟知近寺，谈诗食李却忘家。
    明朝又浴还来此，何秘开樽只煮茶。

许月卿　遇黄先生
    策马水头值此翁，恐成鸿燕啬相逢。
    归鞭亟指远峰碧，握手频看笑脸红。
    淡月一帘清坐处，高风千载慨歌中。
    渊源自昔崇师友，吴下应怜旧阿蒙。

许月卿　月代
    月代太阳，太阳代月。
    君逸臣劳，职分无越。
    穆穆皇皇，明明在烈。
    光于四方，罔不秉哲。
    火明水清，坎离斯设。
    日月有明，容光靡阙。
    无非教也。教亦不屑。
    金取其清，分明之精。
    东有启明，西有长庚。
