<!-- { "loadSidebar": true } -->
    上言存魏阙，下说厌穹庐。
    陇右平安远，云中探报虚。
    不知子卿妇，锦字托谁欤。

刘克庄　竹溪直院盛称起予草堂诗之善暇日览之多有可恨者因效颦作十首亦前
    绝塞多为窟，秦时所筑城。
    因怜吾马渴，教饮彼泉清。
    霜雪卢龙塞，风烟骠骑营。
    远从贰师垒，瞥过武安坑。
    心警投鞭虏，身先荷杵兵。
    宁为伏波死，不作李陵生。

刘克庄　竹溪直院盛称起予草堂诗之善暇日览之多有可恨者因效颦作十首亦前
    父隐于渔者，怜渠后骑追。
    得船从此逝，赠剑漠然辞。
    一叶吾贫甚，千金子宝之。
    仅存钓竿在，焉用太阿为。
    齐客弹何鄙，徐君挂尚疑。
    不如苇间叟，千古励清规。

刘克庄　竹溪直院盛称起予草堂诗之善暇日览之多有可恨者因效颦作十首亦前
    险绝朝鲜国，微茫海四环。
    帝于焉驻跸，人以此名山。
    虏讋天威近，师行雪浪间。
    车旗临鸟道，草木识龙颜。
    露布虬须喜，饶歌鸭绿还。
    可怜房与魏，扈从不随班。

刘克庄　竹溪直院盛称起予草堂诗之善暇日览之多有可恨者因效颦作十首亦前
    祖席为谁设，诸公愧二疏。
    虽无人主眷，赖有史官书。
    故里山川近，都门供帐初。
    百城图画笔，几两送寒车。
    老氏先知足，逋翁晚定储。
    萧生亦宫傅，岁晏竟何如。

刘克庄　竹溪痔后齿痛小诗问讯
    天寿斯文嘿护持，区区二竖莫儿嬉。
    炊糜足以留佳客，淡面贤于聘上医。
    渴见紫芝常入梦，共游共檗屡愆期。
    溪边雨过春泥滑，借问门前裹饭谁。

刘克庄　筑城行
    万夫喧喧不停杵，杵声丁丁惊后土。
    遍村开田起窑灶，望青斫木作楼橹。
    天寒日短工役急，白棒诃责如风雨。
    汉家丞相方忧边，筑城功高除美官。
    旧时广野无城处，而今烽火列屯戌。
    君不见高城{上玦下齿}{上玦下齿}如鱼鳞，城中萧疏空无人。

刘克庄　追和南塘韵呈汤伯纪尹子潜
    诔南浦了诔馀杭，各掩新丘若斧堂。
    不见天球在东序，竞吹宫笛奏西凉。
    后生谁附青云传，故吏惟馀白首郎。
    浩叹缥缥双凤远，老身如雁漫随阳。

刘克庄　追用南塘韵题尹刚中潜斋
    幽士慕鳞潜，通人笑蚓廉。
    诳肠齑味美，节腹笋生添。
    诸老徒推毂，先生且下帘。
    食惟陈簋二，馈不费金兼。
    和靖招延晚，方斋仕进恬。
    绪言传粹密，古调扫秾纖。
    紫气来傍境，灵氛告吉占。
    因思眠雨艇，得似曝晴檐。
    无己游坡谷，徂徕客弼淹。
    刍言轻一羽，未必动岩瞻。

刘克庄　资殿清惠陈公哀诗三首
    不比尧夫新悦泽，依然迂叟旧清羸。
    末年先帝攀髯恨，几处遗民随泪碑。
    上自易名真独断，史当立传要雄辞。
    道山堂上分襟句，岂料今为绝笔诗。

刘克庄　资殿清惠陈公哀诗三首
    清德在人如皦日，荣名加我等浮云。
    漫张赞下青凉繖，不敢辽东白布裙。
    老惜平生惟此友，吾虽后死愧斯文。
    昔贤千里怀鸡絮，安得陈之董相坟。

刘克庄　资殿清惠陈公哀诗三首
    端平元祀王正月，我与公同被特招。
    甲午英游小元佑，庚申景运再陈桥。
    可怜转枕成春梦，犹忆联鞍趁早朝。
    若见西山询学子，为言衰鬓雪萧萧。

刘克庄　子□林粹饷予双鸡
    空谷跫然闻足音，殷勤通守致家禽。
    阴晴不爽司晨□，□暮全无起舞心。
    梦短那堪眠警枕，胫长稍已怯□衾。
    可怜一念尤迂阔，朗诵西山夜气箴。

刘克庄　子规
    一声声劝人归去，啼血江南几树花。
    我被微官拘束在，汝缘何事不归家。

刘克庄　子真子常饷双鸳将以五言效颦三首以谢
    重重金殿里，锁向帝王家。
    纵得游灵沼，何如睡暖沙。

刘克庄　子真子常饷双鸳将以五言效颦三首以谢
    栖非梧不憩，渴以醴为浆。
    回首笑鸱辈，方争腐鼠忙。

刘克庄　子真子常饷双鸳将以五言效颦三首以谢
    顾影矜毛羽，晴川偶泳游。
    不知谁打鸭，惊去不回头。

刘克庄　紫薇花
    风标雅合对词臣，映砚窥窗伴演纶。
    忽发一枝深谷里，似知茅屋有诗人。

刘克庄　紫泽观
    修持尽是女黄冠，自小辞家学住山。
    帘影静垂斜日里，磬声徐出落花间。
    祭星绿简亲书字，避客青衣密掩关。
    最爱粉墙堪试笔，苦无才思又空还。

刘克庄　訾家洲二首
    来访唐时事，荒洲暮霭青。
    遍生新草棘，难认旧池亭，
    毁记欺无主，存祠怕有灵。
    今人轻古迹，此地少曾经。
    裴柳英灵渺莽中，鹤归应不记辽东。

刘克庄　訾家洲二首
    遗基只有蛬鸣雨，往事全如鸟印空。
    豨水无情流虢虢，海山依旧碧丛丛。
    断碑莫怪千回读，今代何人笔力同。

刘克庄　字说一首
    半山字说行，精义极贯穿。
    世好鸦蚓书，谁识虫鱼篆。

刘克庄　自抚至袁连日雨霰风雪一首
    穷腊天地闭，云气匝野垂。
    何况袁抚间，积潦盈路歧。
    寸晷拔寸步，一堠费一时。
    忽跌落深淖，有似鸟着{左米右离}。
    寒日已西匿，游子方南驰。
    孤店渺烟际，僮马饥以羸。
    霏霏雪没骭，憯憯风裂肌。
    古人贵遗体，不肯临深危。
    儿行风雪中，慈母安得知。
    终当投绂去，重补南陔诗。

刘克庄　自和二首
    横身久塞杨朱路，洒泣俄悲墨子岐。
    陋矣射钩而中者，壮哉鸣鼓以攻之。
    侍读自无迁府分，中丞还有僦船时。
    八风舞罢君恩歇，赢得闲愁上两眉。

刘克庄　自和二首
    □□□间不知裁，老思安能更夺胎。
    九制一挥嗟事在，重□双导击时来。
    拟营草具留连赏，莫放花神取次开。
    堪叹吾门今寂寂，过江曾有两抡魁。

刘克庄　自和二首
    贵豪渠已重金带，贫病侬犹旧布衾。
    钟阜解仇无宿憾，荆江感事有新吟。
    早知馀耳交难保，晚觉王何罪未深。
    白首还乡应闭户，断无保社肯追寻。

刘克庄　自和二首
    老子而今两鬓霜，未应痴绝泥秙祥。
    不能木末搴朝露，未免篱边嗅晚香。
    便合折来书卷畔，讵宜簪向宝钗傍。
    漫山千树方芽甲，肯信人间有早芳。

刘克庄　自和效颦一首
    未受京师传子真，园池冷落户庭贫。
    神仙疑是丹丘子，年纪高于绛县人。
    春去似催花送老，岁荒聊喜麦尝新。
    晚知嵇阮非酣畅，名与杯中物孰亲。

刘克庄　自和徐潭二首
    从今快活安斯寝，那复辛勤陟彼冈。
    万而路曾双不借，四天下只一禅床。
    宽如马驿名方丈，劣似鸡栖即客房。
    自唱山歌樵牧和，底须论著学班扬。

刘克庄　自和徐潭二首
    远游昔结四方缘，高卧今贪一壑专。
    有客埋腰冲许雪，无人洗耳涴吾泉。
    金棺未免荼毗厄，玉匣安知裸葬贤。
    多积荆薪宽酿浪，龙钟禁不得霜天。
    
    【卷46】

刘克庄　自警
    司马赋中聊讽一，伯鱼诗外又闻三。
    空馀物表陵云气，不向师前立雪参。

刘克庄　自警
    笔枯砚燥自伤悲，文体全关气盛衰。
    倚马纵允挥万字，骑驴尚足课千诗。
    奉盘谁可推盟主，撼树人方谤老师。
    疑有更深于此者，入山十载试精思。

刘克庄　自勉
    海滨荒浅幼无师，前哲藩篱尚未窥。
    玄咏易流西晋学，苦吟不脱晚唐诗。
    远僧庵就勤求记，亡友坟成累索碑。
    天若假余金石寿，所为讵肯止于斯。

刘克庄　自题长短句后
    春端帖子让渠侬，别有诗馀继变风。
    压尽晚唐人以下，托诸小石调之中。
    蜀公喜柳歌仁庙，洛叟讥秦媟上穹。
    可惜今无同好者，樽前忆杀老花翁。

刘克庄　自昔
    自昔英豪忌苟同，此身易尽学难穷。
    习为联绝真唐体，讲到玄虚有晋风。
    蚁子尽云参妙喜，乞儿自许识荆公。
    安知斯世无颜闽，到死浮沉里巷中。

刘克庄　自用台字韵一首
    脱了荷衣事将台，羁留又见岭梅开。
    诗因癸水辰山作，讼自雷州电县来。
    架上书从人借读，墙边竹是俸移栽。
    小窗睡起无情味，闲听饥禽啄砌苔。

刘克庄　自箴
    梦亦齐庄非矫戾，病犹温习见操存。
    生柴参后千馀载，恍似同时及圣门。

刘克庄　棕冠
    羽士过门卖，新翻样愈奇。
    坚如龟屋制，精似鹿胎为。
    邛杖扶相称，唐衣载最宜。
    笑他蝉冕客，忧畏白须眉。

刘克庄　总管徐侯和余梅百咏辄课七言一章以答来贶
    作者肩摩似堵墙，君侯殿后独轩昂。
    搀先太皞露消息，笑杀书生泥色香。
    能令曹瞒兵渴止，谁云开府□肠刚。
    骚坛甚矣荒芜久，评小徐陵合擅场。

刘克庄　总戎徐侯伯东远访田舍赠诗二首次韵
    内辞狨橐外菟符，巾褐萧然一老儒。
    床上乱书眠当枕，卷中警句摘为图。
    雨寒裹饭故人少，雪夜扁舟今世无。
    惟有徐君真好事，高轩肯自福之莆。

刘克庄　总戎徐侯伯东远访田舍赠诗二首次韵
    博览强通千载事，冥搜谬用一生心。
    乾坤劫数有成毁，风月性情无古今。
    君似得吾之骨髓，俗方求我以声音。
    若非生处殊闽浙，把臂相邀共入林。

刘克庄　纵笔二首
    忽忽韶颜变老苍，叵堪屋角两轮忙。
