<!-- { "loadSidebar": true } -->
    天地施我生兮，先生厚我德。
    水波无津兮，即拯我舟杭。
    路微径绝兮，又翦我荆棘。
    秉道要而置对兮，一与而九夺。
    曾不更刀兮，破肯綮於胸中。
    湛湛兮如长江之吐月，霏霏兮若旋盘之落屑。
    会鉯鋙於一堂兮，曾不侮予以色辞。
    星翻翻其争光兮，观北斗之运四时。
    维回首之日浅兮，又穿鼻而伏皂。
    乘流下兮，忽不自识其阙遗。
    悲去日之既往兮，爱是日之方来。
    有玉於橐兮，师以为王所之□□□□不谟献之，
    维令之莫予琢之。起望天极南兮，
    □□□□予马。恐蓍龟之远兮，
    入鲍肆不知其化。子歌犁□□余心兮，
    为而三叹其一和。微子之昌言兮，
    殆莫振余过。已矣乎，
    芳兰无泽兮岁遒，众芳歇兮曷予佩之求。
    绝万里兮吾以子牛，横大川兮吾以子舟。
    窃悲吾子之多暇日兮，愁嗟黄落如郢客之见秋。

黄庭坚　秋思
    椎牛作社酒新簄，扶老将儿嬉陇头。
    木落人家见鸡犬，晓寒溪口在汀洲。
    无功可佩水苍玉，迕岁空思狐白裘。
    身到楚伧非屈宋，顾憀疏懒作悲秋。

黄庭坚　秋思寄子由
    黄落山川知晚秋，小虫催女献功裘。
    老松阅世卧云壑，挽著沧江无万牛。

黄庭坚　求范子默染鸦青纸二首
    学似贫家老破除，古今迷忘失三余。
    极知鹄白非新得，谩染鸦青袭旧书。

黄庭坚　求范子默染鸦青纸二首
    深如女发兰膏罢，明似山光夜月余。
    为染溪藤三百个，待渠湔拂一床书。

黄庭坚　去岁和元翁重到双涧寺观余兄弟题诗之篇总忘收录病中记忆成此诗
    素琴声在时能听，白鸟盟寒久未寻。
    眼见野僧垂雪发，养亲原不顾朱金。
    开泉浸稻双涧水，煨笋充盘春竹林。
    安得一廛吾欲老，君听庄舄病时吟。

黄庭坚　去贤斋
    争名朝市鱼千里，观道诗书豹一班。
    末俗风波尤浩渺，古人廉陛厘跻攀。
    螗螂怒臂当车辙，鹦鹉能言著鏁关。
    顾我安知贤者事，松风永日下帘间。

黄庭坚　全州双松堂
    文殊堂下松，永日如鸣琴。
    我登双松堂，时步双松阴。
    中有寂莫人，安禅无古今。

黄庭坚　劝交代张和父酒
    风流五日张京兆，今日诸孙困小官。
    作尹大都如广汉，画眉仍复近长安。
    三人成虎事多有，众口铄金君自宽。
    酒兴情亲俱不浅，贱生何取罄交欢。

黄庭坚　劝石洞道真师染袈裟颂
    丈夫出家，当被坏色衣。
    蜀僧袈裟，多似苾{上艹下刍}尼。
    轻罗绉縠，染成春柳丝。
    撩蜂引蝶，唯欠远山眉。

黄庭坚　缺月镜颂
    月坠镜中，无灭无生。
    月虽缺半，影像圆成。

黄庭坚　辱粹道兄弟寄书久不作报以长句谢不敏
    病癖无堪吾懒书，交亲情分岂能疏。
    深惭烟际两鸿雁，遗我罾中双鲤鱼。
    故国青山长极眼，今年白发不胜梳。
    几时得计休官去，笋叶裹茶同趁虚。

黄庭坚　入穷巷谒李材叟翘叟戏赠兼简田子平三首
    紫冠黄钿网丝窠，蝶绕蜂围奈晚何。
    二叟家居如避世，开门自少俗人过。

黄庭坚　入穷巷谒李材叟翘叟戏赠兼简田子平三首
    只可阕中安止止，谁能铁里斗铮铮。
    田多谷少无人会，譬似无田过一生。

黄庭坚　入穷巷谒李材叟翘叟戏赠兼简田子平三首
    田郎杞菊荒三径，文字时追二叟游。
    万卷藏书多未见，老夫端拟乞荆州。

黄庭坚　闰月访同年李夷伯子真于河上子真以诗谢次韵
    十年不见犹如此，未觉斯人叹滞留。
    白璧明珠多按剑，浊泾清渭要同流。
    日晴花色自深浅，风软鸟声相应酬。
    谈笑一樽非俗物，对公无地可言愁。

黄庭坚　塞上曲
    十月北风燕草黄，燕人马肥弓力强。
    虎皮裁鞍鵰羽箭，射杀山阴双白狼。
    青毡帐高雪不湿，击鼓传觞令行急。
    戎王半醉拥貂裘，昭君犹抱琵琶泣。

黄庭坚　三笑图赞
    二豪之所争，不满三隐之一笑。
    三隐之所笑，不解耶舍之颜。
    耶舍之印，雾锁云埋。
    九年面壁，此印方开。

黄庭坚　三言二首
    寄岳云，安九夏。
    无间绿，实潇洒。
    碧溪头，古松下。
    卧盘陀，昼复夜。

黄庭坚　三言二首
    八德水，清且美。
    荡精神，浸牙齿。
    乱云根，众峰里。
    掬与斟，随器尔。

黄庭坚　三月壬申同尧民希孝观渠名寺经藏得弘明集中沈炯同庚肩吾诸人游明
    秘藏开新译，天花雨旧堂。
    证经多宝塔，寝疾净名床。
    鸟语杂歌颂，蛛丝凝篆香。
    同游得赵李，谈道过何王。

黄庭坚　三月乙巳来赋盐万岁乡且搜猕匿赋之家晏饭此舍遂留宿是日大风自采
    飞廉决云开白日，顿撼天地万窍号。
    挼挱桃李欲净尽，乞与游丝百尺高。

黄庭坚　三月乙巳来赋盐万岁乡且搜猕匿赋之家晏饭此舍遂留宿是日大风自采
    幽丛秀色可揽撷，煮饼菊苗深注汤。
    饮冰食蘖浪自古，摩挲满怀春草香。

黄庭坚　三至堂
    杨公父子孙，俱出文昌宫。
    朱辬与别驾，同最治民功。
    当年竹马儿，市上白鬓翁。
    相语府门前，郎君有家风。
    筑室俯飞鸟，我来岁仲冬。
    人烟空橘柚，梅蘤破榛丛。
    延客煮茶药，使君语雍容。
    畴昔识二父，只今天柱峰。
    故开堂北门，突兀在眼中。
    千秋万岁後，野人犹致恭。
    借问经始谁，开国华阴公。

黄庭坚　僧景宗相访寄法王航禅师
    抱牍稍退凫鹜行，倦禅时作橐驼坐。
    忽忆头陀云外人，闭门作夏与僧过。
    一丝不挂鱼脱渊，万古同归蚁旋磨。
    山中雨熟瓜芋田，唤取小僧休乞钱。

黄庭坚　沙弥文信大悲颂
    通身是眼，不见自己。
    欲见自己，频掣驴耳。
    通身是手，不解著鞭。
    白牛懒惰，空打车辕。
    通身是佛，顶戴弥陀。
    头上安头，笑杀涪皤。

黄庭坚　伤歌行四首
    草木摇落天沉阴，蟋蟀为我商声吟。
    高明从来畏鬼瞰，贫贱不能全孝心。
    蚤知义利有轻重，积羽何翅一钩金。
    莫悲归妹无锦绣，但愿教儿和瑟琴。

黄庭坚　伤歌行四首
    孟氏至诚通竹笋，姜诗纯孝感渊鱼。
    古人常欲养志意，君子不唯全发肤。
    有妹言归奉箕帚，仰谁出力助葭莩。
    等闲亲鬓贫中白，自悔从来色养疏。

黄庭坚　伤歌行四首
    诸妹欲归囊褚单，值我薄宦多艰难。
    为吏受赇恐得罪，啜菽饮水终无懽。
    永怀遂休一夜梦，谁与少缓百忧端。
    古人择婿求过寡，取妇岂为谋饥寒。

黄庭坚　伤歌行四首
    伯夷不食周武粟，程婴可托赵氏孤。
    死者复生欲无愧，受遗归妹况在予。
    经营百事失本意，跬步寻常畏简书。
    人闲若有不税地，判尽筋力终年锄。

黄庭坚　上大蒙笼
    黄雾冥冥小石门，苔衣草路无人迹。
    苦竹参天大石门，虎迒兔蹊聊倚息。
    阴风搜林山鬼啸，千丈寒藤绕崩石。
    清风源里有人家，牛羊在山亦桑麻。
    向来陆梁嫚官府，试呼使前问其故。
    衣冠汉仪民父子，吏曹扰之至如此。
    穷乡有米无食盐，今日有田无米食。
    但愿官清不爱钱，长养儿孙听驱使。

黄庭坚　上权郡孙承议
    公家簿领如鸡栖，私家田园无置锥。
    真成忍骂加餐饭，不如西江之水可乐饥。
    他人勤拙犹相补，身无功状堪上府。
    公诚遣骑束缚归，长随白鸥卧烟雨。

黄庭坚　上萧家峡
    玉笥峰前几百家，山明松雪水明沙。
    趁虚人集春蔬好，桑菌竹萌烟蕨芽。

黄庭坚　上冢
    自公返蓬荜，税驾上丘垄。
    霜露此日悲，松楸千年拱。
    养雏数毛羽，初不及承奉。
    康州断肠猿，风枝割永痛。
    少年不如人，登仕无前勇。
    发疏齿牙摇，鲸波怒号凶。
    愿为保家子，敢议世轻重。
    称觞太夫人，鱼菜赡庖供。

黄庭坚　社日奉寄君庸主簿
    花发社公雨，阴寒殊未开。
    初闻燕子语，似报玉人来。
    遮眼便书册，挑聋欺酒杯。
    传声习主簿，勤为拨春醅。

黄庭坚　呻吟斋睡起五首呈世弼
    棐几坐清昼，博山凝妙香。
    兰芽依客土，柳色过邻墙。
    巷僻过从少，官闲气味长。
    江南一枕梦，高卧听鸣梠。

黄庭坚　呻吟斋睡起五首呈世弼
    学省非簿领，卧痾常闭关。
    雨余楼阁静，风晚鸟乌还。
    赏逐四时改，心安一味闲。
    古人虽已往，不废仰高山。

黄庭坚　呻吟斋睡起五首呈世弼
    疏食吾犹饱，曲肱哦古今。
    酒倾因好事，弦绝为知音。
    妒蘖长春木，争巢喧暮禽。
    长怀阮校尉，北望首阳岑。

黄庭坚　呻吟斋睡起五首呈世弼
    已把社公酒，春寒那得严。
    厌听鸿啄雪，喜有燕穿帘。
    璞玉深藏器，囊锥立见尖。
    儿时爱谈道，今日口如箝。

黄庭坚　呻吟斋睡起五首呈世弼
    墙下蓬蒿地，儿童课翦除。
    蔓莴随分种，杞菊未须鉯。
    河水传烽火，交州报捷书。
    无能落闲处，憀媿饱春蔬。

黄庭坚　深明阁
    象踏恒河彻底，日行阎浮破冥。
    若问深明宗旨，风花时度窗櫺。

黄庭坚　神宗皇帝挽词三首
    文思昭日月，神武用雷霆。
    制作深垂统，忧勤减梦龄。
    孙谋开二圣，末命对三灵。
