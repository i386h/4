<!-- { "loadSidebar": true } -->
    月明未免虾蟆食，秋至依然蟋蟀吟。
    自欢一身全是幻，谁能万事不容心。
    到君斋舍清如水，应使凡机尽弗侵。

徐玑　同友人乘舟
    泽国自秋凉，乘舟入渺茫。
    荷披沙渚碧，花乱暑风香。
    山色含疏雨，蝉声带夕阳。
    不知归路杳，相对有篇章。

徐玑　投周益公
    辞相还家后，清癯带少颜。
    便令凡事足，不似一身闲。
    长日惟开卷，晴天偶看山。
    只应尤国念，到此或相关。

徐玑　酴醾
    业业扶重蕊，微风动弱枝。
    北人言语巧，史作菊酴醾。

徐玑　翁通判通挽词
    处已先能俭，为官易得清。
    长卿诗最好，叔度德难名。
    归旐郴江远，新坟秀岭平。
    松楸本相望，惆怅不堪情。

徐玑　翁通判通挽词
    昔年楼上饮，分韵正秋深。
    冷貌长如在，高风不可寻。
    独遗杨子厚，谁寄惠连音。
    莫向山庐宿，松声似夜吟。

徐玑　翁知县归自湖湘
    渺渺秋江带碧鸦，君来应是吊湘涯。
    怀人也似居无竹，尤世长如饭有砂。
    一袖清风诗思远，满汀芳草夕阳赊。
    还归殊未□颜瘦，已种湖边绕处花。

徐玑　五里牌边
    路绕山根石磴斜，小桥流水树交加。
    柴门半掩无人到，五里牌边三四家。

徐玑　西兴流压雨赠同邸李计议
    客裹遭多难，相逢意已降。
    酒殷同晚店，烟雨隔秋江。
    许国心独壮，论兵世少双。
    将门寻旧续，应不记蓬窗。

徐玑　西征有寄翁赵徐三友
    穷冬逆旅身，薄宦此艰辛。
    渡水添愁思，看山忆故人。
    烟生村落晚，雨过竹松新。
    昨夜还乡梦，逢君苦未真。

徐玑　檄途寄翁灵舒
    闻道长溪令，相当一馆闲。
    便令全过舍，尚隔几重山。
    为旅春郊外，怀人夜雨间。
    年来疏览镜，怕见减朱颜。

徐玑　喜奭上人至
    住与佛居近，僧閒稍问诗。
    湖山明月夜，风露菊花时。
    达意言常省，微吟步自迟。
    老来朋旧少，爱尔得相随。

徐玑　喜雨
    自入春来旱，祈求到夏中。
    数朝人尽恐，今夜雨须通。
    云气昏独散，雷声隐渐隆。
    池鱼先得活，欢喜与予同。

徐玑　夏日
    书困当檐立，微风动鬓毛。
    桐阴遮井暗，莺语出林高。
    执热思时雨，如疲得美醪。
    居然吟思起，独步几周遭。

徐玑　夏日湖上访隐士
    烦暑何能避，孤舟访隐人。
    水乡菱藕熟，晴野稻苗新。
    为学师前辈，谈空悟宿身。
    镜湖三百顷，不似此湖滨。

徐玑　夏日怀友
    流水阶除静，孤眠得自由。
    月生林欲晓，雨过夜如秋。
    远忆荷花浦，谁吟杜若洲。
    良宵恐无梦，有梦即俱游。

徐玑　夏日閒坐
    无数山蝉噪夕阳，高峰影裹坐阴凉。
    石边偶看清泉滴，风过微闻松叶香。

徐玑　夏夜怀赵灵秀
    古郡草为城，怀贤隔此扃。
    水风凉远树，河影动疏星。
    江国晴独润，烟林暮转青。
    荷锄曾有约，独喜带骚经。

徐玑　夏夜同灵晖有作奉寄翁赵二友
    斋居惟少睡，露坐得论文。
    凉夜如清水，明河似白云。
    宿禽翻树觉，幽磐度溪闻。
    欲识他乡思，斯时共忆君。

徐玑　湘水
    湘水几千里，平流少激渊。
    数家分市井，列石起峰峦。
    岂是昔曾到，独疑画上看。
    吟咏身渐老，向此作微官。

徐玑　湘中
    旧说湘中事，身来又可寻。
    庙存虞帝迹，江照楚臣心。
    为客人俱远，题名刻自深。
    春回洲渚绿，遥望正沉吟。

徐玑　谢步石鼓山
    谢公曾步处，石鼓尚依然。
    地狭川多涨，山高浦欲旋。
    不因诗句说，更复有谁傅。
    怀望徘徊久，寒郊起暮烟。

徐玑　谢刘明远华亭惠书
    别远心常记，书归亦到吾。
    离家非失计，有子已为儒。
    海浅编鱼扈，人清养鹤雏。
    礼优宾馆暇，赋咏几欢娱。

徐玑　新春书事
    出门閒步草萋萋，桑柘阴中亦有蹊。
    几树晴烟莺啭早，一塘春水燕飞低。
    空如陶亮官为令，难学岩陵住近溪。
    圣世幸时沾薄禄，不能辛苦又攀跻。

徐玑　新春喜雨
    农家不厌一冬晴，岁事春来渐有形。
    昨夜新雷催好雨，蔬畦麦垅最先青。

徐玑　新凉
    水满田畴稻叶齐，月光穿树晓烟低。
    黄莺也爱新凉好，飞过青山影裹啼。

徐玑　新秋
    新秋一雨洗林关，晚色清澄满望间。
    风静白云横不断，山前又叠一重山。

徐玑　秀峰寺
    篮舆晚泊近岩隈，精舍门临古道开。
    僧子相逢便相识，十年三过秀峰来。

徐玑　雁山
    雁山深又僻，无数石岩奇。
    皆是僧分住，最先谁得知。
    逐时多异景，前辈少题诗。
    南渡名方著，唐人不到兹。

徐玑　夜凉
    夜凉扶杖出山斋，身似孤云倚石岸。
    吟就不知山月晓，清风满面落松钗。

徐玑　一雨
    一雨郊原绿，高田水过低。
    荷锄烦稚子，鎑亩伺良妻。
    老去知谁许，归欤得自犁。
    缓行溪上石，吟咏到鸦栖。

徐玑　移官南浦作
    簿领初为建水栖，移官南浦又沈迷。
    溪山转处人烟隔，惟有黄鹂一样啼。

徐玑　永春路
    路行僻处山山好，春到晴时物物佳。
    秀色连云原上麦，清香夹道剌桐花。

徐玑　又寄
    庭深自无暑，苔径复萦纡。
    宾客不长到，儿童亦可娱。
    茶花晴带粉，蒲叶晓凝珠。
    与尔城闉隔，兹欢息不殊。

徐玑　雨中
    雨来连几夕，满涨一湖波。
    苦似前时少，毋嫌此日多。
    砌荒蜗出舍，屋漏燕移窠。
    今岁翻成稔，田塍亦产禾。

徐玑　岳麓书院
    屋舍如庠序，读书兼教文。
    来北望南岳，青似一重云。
    步绕业山小，城看隔水分。
    欲知巡狩事，野老间能云。

徐玑　赠东庵约老
    一阁老自建，一庵居在东。
    既然头欲白，不用剃令空。
    门掩春山绿，檐依晓日红。
    玄微知有旨，混在话言中。

徐玑　赠九华李丹士
    长记零陵郡，共看江上峰。
    一生轻世事，几处认仙踪。
    转式驱雷电，封泥伏虎龙。
    三千三百里，今日又相逢。

徐玑　赠李丹上
    曾学轻腾术，长怀万里心。
    江湖云似水，巴广石如林。
    好饮身常乐，无言道更深。
    丹砂能愈疾，不用化黄金。

徐玑　赠芗林后人
    南北门相对，傅来岁月深。
    但添新意趣，不改旧园林。
    花日移朝坐，松风伴夕吟。
    自然忘宦达，非是少知音。

徐玑　赠徐照
    近参圆觉境如何，月冷高空影在波。
    身健却缘餐饭少，诗清都为饮茶多。
    城居亦似山中静，夜梦俱无世虑魔。
    昨日曾知到门外，因随鹤步踏青莎。

徐玑　赠赵师秀
    游宦归来隔几春，清赢还是旧时身。
    养成心性方能静，化得妻儿不说贫。
    竹长新阴深似洞，梅添怪相老于人。
    亦知曾见高人了，近作文章气力匀。

徐玑　漳州别王仲言秘书
    百草各有种，春至不栽培。
    交情重故知，岂论才不才。
    相识十年初，再见天之涯。
    共饮一杯酒，粲若红颜开。
    人生有此乐，知复能几回。
    契阔几已深，矧尔病与衰。
    朔风从何来，吹白枝上梅。
    天寒日欲莫，又乃行色催。
    君去江水西，我归近天台。
    东西道路长，未可心膂催。
    明朝碧云多，行思良徘徊。

徐玑　漳州送王益统制谪归时方收峒寇
    京口丘都督，江淮第一人。
    竭心安宋代，决策斩苏嚣。
    猛将亲经选，高材近莫伦。
    六钧来有力，一骑去无尘。
    塞静良弓隐，时明枉事伸。
    迁车行地远，归诏及春新。
    恃隐猺奴蠢，招亡鼠技贫。
    众情欢杀贼，国本在安民。
    功过今方便，忠诚正可陈。
    能言学李固，兹日顾亡身。

徐玑　漳州圆山
    轻烟漠漠雾绵绵，野色笼青傍屋前。
    尽说漳南风水好，众山围绕一山圆。

徐玑　中川别舍弟
    中川人语别，南国夜何其。
    江回风来急，山低月落迟。
    缆从前浦远，角在古城吹。
    五亩耕锄地，何当手共治。

徐玑　中秋集鲍楼作
    秋在湖楼正可过，扁舟窈窕逐菱歌。
    淡云遮月连天白，远水生凉入夜多。
    已是高人难聚会，矧逢佳节共吟哦。
    明朝此集喧城市，应说风流似永和。

徐玑　舟过水口作
    舟行遥指福城关，天宇开时地势宽。
    二百里溪平似掌，一帆风色到怀安。

徐玑　自觉
    自觉中年后，惟能半夕眠。
    寒窗微带月，山郡远闻泉。
    行乐人同尚，迟留我未然。
    题书寄朋旧，归日是春边。

徐集孙　跋吴西畴东游诗卷
    两袂薰风过传庐，鸥盟又结向西湖。
    东游双幅云烟句，写出江心雁荡图。

徐集孙　跋竹间僧诗藁
    借来香墨本，相对坐孤檠。
    句似寒梅好，梦从春草生。
    逼人禅价重，唤我宦情轻。
    一事犹相得，此君同此盟。

徐集孙　杯泉
    一方石甽溜涓涓，扁以杯称万古传。
    名利醉人醲似酒，谁甘恬澹酌清泉。

徐集孙　北高峰
    閒处春光淡，逢僧共采蒿。
