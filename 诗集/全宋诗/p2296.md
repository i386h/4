<!-- { "loadSidebar": true } -->
    猪头象鼻，乌觜鱼腮。
    石人抚掌呵呵笑，寒山拾得在天台。

释玿　颂古三十一首
    劫火光中共唱酬，随波逐浪谩悠悠。
    剖尽衷肠人不会，草鞋拈取盖龟休。

释玿　颂古三十一首
    投子投子，机轮无阻。
    要吞即吞，要吐即吐。
    若还{列刂换带}齿粘牙，争得超今迈古。

释玿　颂古三十一首
    有是父兮有是子，同条生也同条死。
    三世如来烈焰堆，互换说法元如此。
    莫颠言，休倒语，
    截断葛膝须荐取。

释玿　颂古三十一首
    塞北千人帐，江南万斛船。
    菩萨窝裹坐，总谓是虚传。

释玿　颂古三十一首
    曹山不如，花根本艳。
    不如曹山，虎体元班。
    江南地暖，塞北春寒。
    一把柳丝收不得，和烟搭在玉阑干。

释玿　颂古三十一首
    隔，穿耳胡僧眼睛黑。
    东院西边是赵州，观音院裹安弥勒。

释玿　颂古三十一首
    北禅夜分岁，特地巧安排。
    维那出只手，线去又丝来。
    田郎催拍板，鲍老舞三台。
    若教行正令，活作一坑埋。

释玿　颂古三十一首
    苦中乐，乐中苦，
    大唐打鼓新罗舞。寒山烧火满头灰，
    却笑丰干倒骑虎。

释玿　颂古三十一首
    有主有宾，有礼有乐。
    得失是非，如何摸索。
    才摸索，无上醍醐成毒药。
    君不见人鹏展翼盖十洲，投窗之物空啾啾。

释玿　颂古三十一首
    一人牙如剑树，一人口似血盆。
    一拳还一踢，一踢报一拳。
    亚竖摩醯顶门眼，不妨亲蹭上头关。

释玿　颂古三十一首
    我手何似佛手，堪笑紫湖养狗。
    撞著焦尾大虫，性命输他一口。

释玿　颂古三十一首
    我脚何似驴脚，拟议知君大错。
    进前欲饮醍醐，已似遭他毒药。

释玿　颂古三十一首
    人人尽有生缘，且非夷狄中原。
    镇府出大罗卜，赵州亲见南泉。

释玿　颂古三十一首
    佛手驴脚生缘，生缘驴脚佛手。
    李公醉倒街头，元是张公吃酒。
    黄龙山裹老婆禅，恰似河阳新妇丑。

释玿　颂古三十一首
    唇上必并班豹剥，舌头当的帝都丁。
    自古上贤犹不识，造次凡流岂可明。

释绍慈　偈
    我祖别行最上机，纵横生杀绝猜疑。
    虽然塞断群狐路，返掷须不师子儿。

释绍珏　澹山岩
    使君得佳句，简存如猗好。
    著之岩石中，千古不可磨。

释绍嵩　安吉道中
    六尺枯藤了此生，青春作伴日同行。
    墙头花吐旧枝出，原上人侵落照耕。
    芳草似袍连径合，乱山如画带溪平。
    杜鹃知我归心急，啼了千声更万声。

释绍嵩　宝溪道中
    径直夫何细，云山知机重。
    朱门均白屋，红叶间青松。
    野火烧冈草，残阳下远峰。
    伤心绕村落，倦客独携筇。

释绍嵩　呈胡伯圆尚书
    自挽狂澜制百川，致君何日不尧年。
    由来八座尚书贵，盛事髒髒海内传。

释绍嵩　呈胡伯圆尚书
    文章近日合双行，四海苍生耳已倾。
    地去秉钧余咫尺，不劳拟议话圆成。

释绍嵩　呈胡伯圆尚书
    韩李流芳独未泯，先生孤唱发阳春。
    惠能伎俩元无有，强到朱门谒近臣。

释绍嵩　城西野行
    三月西城淑景多，晓烟清露暗相和。
    晚锺未用催归客，闻道新亭更可过。

释绍嵩　城西野行
    细草疏花自在春，悠悠烟水似天津。
    垂扬一径深深去，白鸟双飞不避人。

释绍嵩　酬胡圣闻
    别后沧波路几迷，竹风松雨共凄凄。
    十年依旧双瞳碧，四海仍传一角犀。
    池上溶深浮日暖，山中物物是诗题。
    先生莫道心如铁，可忍红英半着泥。

释绍嵩　酬敬上人
    浙界残零处，相寻聊解颜。
    别桥连白石，移榻对青山。
    有恨春将晚，无机性自闲。
    天涯将野眼，时见一舟还。

释绍嵩　酬王主簿示道中所作
    蓼花红淡苇条黄，洛岸秋晴夕照长。
    雪羽褵褷立倒影，酒旗摇曳出篁。
    云边雁断湖边月，圩上人牵水上航。
    输与能诗王主簿，每行吟得好篇章。

释绍嵩　酬颜对闻监税
    地僻春来静，孤山夕照余。
    深惭长者辙，新欠故人书。
    有酒招元亮，无人诵子虚。
    相从又相别，意绪各何如。

释绍嵩　酬颜仲华
    客子愁无奈，年来鬓已秋。
    尘埃自衮衮，勋业转悠悠。
    岛雾沉晴树，山鸡舞画楼。
    惠连有新作，一览病应休。

释绍嵩　春日
    风流尽付小园春，浓麝分香入四邻。
    何事晚来微雨后，山花知绣草如茵。

释绍嵩　春日郊行
    稠花乱蕊裹江滨，小雨疏疏向晚晴。
    逋客未能忘野兴，春来无处不闲行。

释绍嵩　春日郊行
    城外春风满酒旗，吟怀长恨负芳时。
    东林夫子知予意，载我而今唱和诗。

释绍嵩　春日郊行
    芳草斜莆翡翠茵，旧游如梦苦伤神。
    寒山带郭穿松路，柳絮梨花寂寂春。

释绍嵩　春日郊行
    春送人家入画屏，草香沙暖水云晴。
    凝眸不觉斜阳尽，闲恨闲愁触处生。

释绍嵩　春日郊行
    忽惊春色二分空，满地榆钱逐晓风。
    黄四娘家谁敢道，古来唯有杜陵翁。

释绍嵩　春日郊行
    高竹重林接翠微，夕阳分手柘冈西。
    莫忧世事兼身事，且逐东风进杖藜。

释绍嵩　春夜书怀
    海内艰难各饱更，鬓毛宁与化工争。
    春宵思极兰灯暗，晓角初吹客梦惊。
    壮思不逢韩吏部，绝交益愧孔方兄。
    到头诗卷须藏却，薄饭粗缯老此生。

释绍嵩　次韵林仲山
    午梦亦花湿，吟看不忍休。
    白翻荞处雪，红压驿边楼。
    砌冷虫喧座，江澄水浴秋。
    看君有知已，铃阁想迟留。

释绍嵩　次韵朋上人东湖精舍即事
    开径东湖上，千岩镜裹看。
    与君频邂逅，此地久盘桓。
    柳影含云幕，桃花生幕寒。
    婆娑弄翰墨，清兴寄毫端。

释绍嵩　次韵王东之郊行
    杖屦寻春事，偷分暇日工。
    幽花欹照水，独树迥含风。
    路极阴溪裹，桃开晓色中。
    一年春好处，分付少陵翁。

释绍嵩　次韵吴伯庸竹间梅花十绝
    竹间初拆半斜枝，正是周王二月时。
    竹映梅花花映竹，主人不剪要题诗。

释绍嵩　次韵吴伯庸竹间梅花十绝
    孤芳高节共亭亭，子细相看似有情。
    春色恼人眠不得，移床换枕到天明。

释绍嵩　次韵吴伯庸竹间梅花十绝
    一川修竹映疏花，穿竹微吟路径斜。
    更好碧溪深院静，月和疏影上檐牙。

释绍嵩　次韵吴伯庸竹间梅花十绝
    自读西湖处士诗，寻芳长恨见花迟。
    前程笑到山多处，竹裹横斜一两枝。

释绍嵩　次韵吴伯庸竹间梅花十绝
    携茶时复过幽亭，寄目悠然上杳冥。
    好是园林争秀发，梅花白白竹青青。

释绍嵩　次韵吴伯庸竹间梅花十绝
    雪引春归竹引梅，殷勤今日一时开。
    知音未出吴公子，长到花时把酒杯。

释绍嵩　次韵吴伯庸竹间梅花十绝
    池边梅映竹边池，皎月勾添光陆离。
    堪笑胡雏亦风味，从教横笛月中吹。

释绍嵩　次韵吴伯庸竹间梅花十绝
    一度春来一度新，夕阳花坞净无尘。
    负暄孤坐松根石，细看横枝间绿筠。

释绍嵩　次韵吴伯庸竹间梅花十绝
    日移花影上帘钩，品格堪怜绝比俦。
    竹外一枝斜更好，眼明端为小迟留。

释绍嵩　次韵吴伯庸竹间梅花十绝
    竹与梅花相并枝，月明还见影参差。
    捻梅细比新诗看，酷似梅花太瘦时。

释绍嵩　次韵杨判院晚春
    杏褪残花点碧轻，残花含恨脱红英。
    树连翠条围春昼，风入青山送雨声，
    不办扁舟访安道，何妨莲社醉渊明。
    如公自是銮坡具，盍与吾君致太平。

释绍嵩　次韵曾后俊臣即事
    柳暗人家水拍堤，人家随处有柴扉。
    草中白道穿村去，门外黄尘扑面飞。
    返照未沉僧独往，暮山时见鸟双归。
    风从北户来披拂，暗递花香入客衣。

释绍嵩　次韵朱国器秋夜之什
    二水奔奔鸣屋除，山川澄净九秋余。
    故人相见自青眼，病叟中间已白须。
    风射破窗灯易灭，鹤归乔木月难呼。
    政须送与王摩诘，画我凭栏觅句图。

释绍嵩　次韵梓上人
    一身无定处，谁见寂寥心。
    始为江山静，徒云寒暑侵。
    少孤心易感，漂泊病难任。
    未遂长栖此，孤怀自不禁。

释绍嵩　次韵梓上人
    江湖同避地，老眼不供愁。
    阅世临观美，出门聊散忧。
    渔盐桥上市，河汉岛前秋。
    奔走何时了，如今悟解不。

释绍嵩　翠萝亭书事
    万壑初收雨，鸦声唁客劳。
    溪寒鱼队散，秋静鸟行高。
    碧嶂前兼后，青猿断更号。
    卷帘双眼远，绕舍绿周遭。

释绍嵩　答朋上人
    争渡行人簇晚沙，归舟天际暮云遮。
    波生野水雁初下，竹映寒原日已斜。
    剩欲出门追笑语，可堪垂白各天涯。
    知公颇有奇章病，戏墨贻嘲栖暝鸦。

释绍嵩　答一老
    散拙亦自遂，谁能泪堕巾。
    诗成聊疥壁，道在不嫌贫。
    老矣曾荣望，颓然只任真。
    拂衣从此去，四海作闲人。

释绍嵩　答仲宽
    强半年光属苦辛，生涯如在旧山贫。
    江南江北闲为客，人去人来恨转新。
    节裹且追千载事，胸中别作一家春。
