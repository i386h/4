<!-- { "loadSidebar": true } -->
    我欲起救汝，正坐手足疲。
    噫吁嘻，悲弗悲，
    蜘蛛亦有黄雀随。百虫相残人不管，
    人兮食人天岂知。

黄文雷　和陶
    志士方进身，恨不以羽飞。
    束缚归山冈，竟为人所悲。
    白杨夜萧萧，顾此何足依。
    百岁会有尽，智愚同所归。
    奈此后之人，未老形已衰。
    有酒不暇饮，而恐心事违。

黄文雷　和陶
    林表有宿霭，谷鸟相啾喧。
    听此心烦劳，启窗西南偏。
    天气总未佳，白云生陇山。
    欲访云间人，雨至或未还。
    拨灰书且住，首肯心中言。

黄文雷　和陶
    黄河一再清，似是上古时。
    风雅久已降，后来无文辞。
    清风日沦落，世道皆如兹。
    工华不工实，此话我所疑。
    文章有心印，昔人端不欺。
    但恨智者少，吾亦少卑之。

黄文雷　和陶
    上有碧松林，下有白石道。
    中有学仙人，自号枯松老。
    蜕身千岁余，坐息如木槁。
    面目剧严冷，但道空虚好。
    袖出天甲书，意色轻鸿宝。
    此老诚可人，吾欲从师表。

黄文雷　和陶
    牧牛上阳坡，角挂上下经。
    吴童歌且谣，皆趣皆混成。
    东西两山间，饱见日月更。
    归来松阴凉，夕阳满前庭。
    黄叶从风翻，萧飒草际鸣。
    再拜谢天公，赋此小人情。

黄文雷　金陵即事
    东庵遗像宿尘埃，追想鸡声午梦回。
    只与钟山增九鼎，当时何似早归来。

黄文雷　金陵即事
    千年陈迹故难寻，向北山根识定林。
    丘壑独来差可意，断无人影古松阴。

黄文雷　金陵即事
    唐晋诸人骨已磨，龙蟠虎踞自山河。
    可怜不共羊昙见，奈此秦淮落照何。

黄文雷　金陵即事
    王谢风流自一时，长千古巷记乌衣。
    寻常百姓几番换，那有当年燕子飞。

黄文雷　近报
    入春风雨恶情怀，谈柄谁资近报来。
    比岁时闻通国信，新年又说建行台。
    难言铁冶飞灰烬，易见铜驼邮草莱。
    羌筦夜吹梅落尽，倚墙缭乱野花开。

黄文雷　近报
    青青塞草始知春，又见平林枣颊頳。
    蛇起天津流枉矢，鸟飞淮甸覆行尘。
    漆城按堵宁辞荫，石马沾沟会有神。
    千古睢阳无处觅，不知臧质是何人。

黄文雷　绝句
    乳燕飞飞帘影迟，不晴不雨晚春时。
    开窗纵目消书困，风送杨花落砚池。

黄文雷　绝句
    琴剑平生叹薄游，云间春晚思如秋。
    梦回浸书窗冷，身在吴松江飞尽头。

黄文雷　绝句
    一室如窝且屈蟠，稍加糊幂得心宽。
    欲教禁足名安乐，只恐难支大暑寒。

黄文雷　绝句
    莫怪人言济叔痴，东行西去又思归。
    儿童旧读从温故，一笑今朝到式微。

黄文雷　南丰道中
    此县闻天下，披图且万家。
    螭头余佛屋，鹿角卧江沙。
    好与苏凋瘵，谁令息叹嗟。
    春风多少意，残竹映疏化。

黄文雷　南丰道中
    此亦勤农者，畲田半入云。
    龙蛇因尔杂，玉石故难分。
    天地其如数，江山未返魂。
    茅茨倦行李，何自戒重门。

黄文雷　南丰道中
    此路通南国，于今人少行。
    遗民依庙住，旷野用锄耕。
    古木刀痕熟，空山鬼炎惊。
    犹闻宿师处，仓猝又招兵。

黄文雷　南丰道中
    想见承平日，兹为富庶乡。
    门庭存位置，井臼隔垣墙。
    草市宜区种，空村又夕阳。
    谁欤真致此，盗贼已天亡。

黄文雷　南丰道中
    大村三伯辈，同此就天诛。
    锐欲取禾耳，那知暴骨乎。
    云疑鹅鹳阵，风想虎狼都。
    掩骼行春令，毋令长媚狐。

黄文雷　南纪
    南纪沾王泽，涵濡已百年。
    故应逢小劫，何得怨苍天。
    旧观宁无日，浮生自可怜。
    永怀千古事，感慨泪涟涟。

黄文雷　钱氏故园
    几年闻此好名围，平地黔巫翠扫天。
    萧岸半摧林影暗，乱萤閒自点湖烟。

黄文雷　钱氏故园
    中兴次辅巧玲珑，尚带承平艮岳风。
    一朵庆云飞不去，游人眼冷夕阳中。

黄文雷　上天池寺
    蟠际均衡岳，知峰独出群。
    鲲鹏从水击，翼轸验天文。
    旷野风行雨，曾霄日贯云。
    僧言兴废事，因念福王勋。

黄文雷　上天池寺
    始从平地望，宛在九霄中。
    不意身能到，平生心并空。
    江淮通好雨，日月会刚风。
    三伏凉如水，蟠拿想白龙。

黄文雷　上天池寺
    今古无空恨，山林只自豪。
    云行地欲尽，风立天相高。
    灵草如堪饵，浮生计可逃。
    人间何扰扰，万里一秋毫。

黄文雷　石头怀古
    长江日浩浩，跂予望淮南。
    禹画足广轮，王气分肴函。
    朝市一以建，蟠踞诚匪惭。
    中躔胡尘悲，六龙此停骖。
    衣冠幸有地，喙息赖未歼。
    岂惟时贤力，要是天险参。
    颇闻京洛墟，不救狐兔馋。
    厌难故有道，往悔宁非贫。
    前登石头路，得共北客谭。
    新秋带归鸿，落日随征帆。
    吊古意未厌，鼓钟已酣酣。

黄文雷　送故
    履霜著余悲，送故或古风。
    幸会草木长，土脉验隐隆。
    共惟青鸟仙，倘亦知吾穷。
    落日起秀色，军峰在云中。

黄文雷　岁晚归自临州
    半曲生群盗，穷年见乱离。
    出门偏念母，挟策欲干谁。
    雪重人踪绝，山寒火气低。
    平时来往地，满目尽忧疑。

黄文雷　题醉僧图
    僧之饮酒，地狱咫尺。
    此僧饮酒，天龙辟易。
    僧之饮酒，背面抵讳。
    此僧饮酒，口角觱沸。
    披毛带角即不理，倒阶卧路而已矣。
    一生般匿名几杯汤，个是逃禅真法子。
    不忧兜率不着渠，只忧兜率无洒酤。
    临行自谤不羞耻，至今留与人画图。
    画图得龙眠，画形妆画意。
    君看阿堵中，如如元不死。
    是卧是死谁得知，手中尚记携鸱夷。
    翻倒海不救渴，安得余沥流於斯。
    我观此僧面孔真滑稽，醉中定解草圣并赋诗。
    当其幕天席地时，惜无人以笔墨随。
    纷纷散圣今何为，赖有一醉留其奇。
    君不见夜雨闭门难学柳下惠，又不见背水置阵古来惟有韩将军。

黄文雷　挽程孺人
    有炜遵彤管，无嫌各紫枢。
    清心能敏悟，雅性谢骄舒。
    奉诰期鸾彩，传经嘱凤雏。
    妙年仙格迅，琬琰不胜书。

黄文雷　晚立
    独游昨荒蹊，晚意与心会。
    水声远才闻，山色静可对。
    鸟语林塘边，犬鸣篱落外。
    柴门未须关，月在东峰背。

黄文雷　往年因读岳王传尝为之赋今过东林睹其遗像感而申颂之
    将军英爽冠人豪，眼底山河累宝刀。
    青女护香天亦悮，黑龙饮渭数何逃。
    当时僧说松楸犯，今日人推阀阅高。
    珍重王孙方鼎贵，莫将歌舞替征袍。

黄文雷　往年因读岳王传尝为之赋今过东林睹其遗像感而申颂之
    欲坏长城岂自由，江人重唱白符鸠。
    熏天富贵还须尽，从古忠良类若仇。
    狱吏但能书牍背，相公终欲割鸿沟。
    书生志念闲无用，长想朱云地下游。

黄文雷　无恙
    北去初无恙，传疑路不通。
    戈鋋亭障密，榜牍训辞工。
    落日鸟飞急，空山花自红。
    若为能诅盗，桑匕斗星中。

黄文雷　西域图
    大哉天地间，品类不可齐。
    谁为好事人，貌此县度西。
    松花琐碎沙草肥，是间可牧羊千蹄。
    可怜群鹿正走险，或尔剥割衣其皮。
    啜湩树桦尚有理，穴{左宁右页}插齿吁何为。
    吾闻中原全盛时，重译解辫朝京师。
    怀主象胥饬乃事，幻人诡伎何能奇。
    煌煌烈祖鉴古作，玉斧画地分华夷。
    羌浑何者宅荥洛，蠕蠕异类方纷披。
    或为盘瓠孙，或为天狼妻。
    冠带之国尽狐兔，玉门万里那得知。
    还君此画双涕洟，愿赋周官王会诗。

黄文雷　晓行
    一水来不极，两山青欲连。
    夜雨瀑初涨，昨云路难缘。
    此宁有人迹，四顾风竹喧。
    渡桥复何归，倚崖桃初然。

黄文雷　偕周伯弜题天申宫苏文忠公画像
    大泽沾荒裔，灵山识老臣。
    微茫云外迹，衰病瘴中身。
    湿草寒碑夕，晴花午殿春。
    高檐风雨断，犹避六丁神。

黄文雷　玉壶即事
    雨过条风着柳芽，淡黄浅绿嫩如花。
    陂湖漾漾初侵路，蜂燕纷纷各理家。
    带郭园林仙苑近，送春船舫绣帘遮。
    芸窗倦倚何山翠，暖霭轻笼日脚斜。

黄文雷　昭君行
    君不见未央前殿罗九宾，汉皇南面呼韩卧薪尝胆。
    无人作歌继大雅，至今遗恨悲昭君。
    丙殿春闲斗冯傅，掖庭新花隔烟雾。
    票姚枉夺燕支山，玉颜竟上毡车去。
    人生流落那得知，不应画史嫌蛾眉。
    痴心只共琵琶语，归梦空随鸿雁飞。
    穹庐随分薄梳洗，世间祸福还相倚。
    上流厌人能几时，后来燕啄皇孙死。
    野狐落中高台倾，宫人斜边曲池平。
    千秋万岁总如此，谁似青冢年年青。

黄文雷　自广
    今古纷分孰控抟，太平方寸豁忧端。
    后千年去人何似，外九州来天更宽。
    风雨南山飞霹坜，江湖北斗挂阑干。
    要知元命真消息，沧海神龙自屈蟠。

黄无悔　送蒋时举归养
    秋风起兮白云飞，南国远兮心欲归。
