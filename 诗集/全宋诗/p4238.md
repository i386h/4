<!-- { "loadSidebar": true } -->
    云月团圆印海空，此是人间端的处。

郑刚中　予嗜茶而封州难得有一种如下等修仁殊苦涩而日进两杯
    一瓢方此寄天涯，用巧居贫拙有加。
    晚食正为颜斶饭，空肠却嗜玉川茶。
    长髯乱磨轻於土，短尾浓煎不见花。
    撑主可堪书卷少，空教癯瘁发生华。

郑刚中　雨过
    云压江边草树低，麦摇秋色望中迷。
    却知向晚有晴意，雨过一声村落鸡。

郑刚中　玉女泉以招提孤僻而名高华清泉坐天宝荒淫而取诮元章寺丞作古诗一
    安陆玉女泉，寒流隐丛薄。
    骊山华清泉，显贵颇昭焯。
    二泉仙所留，暖气注潺灂。
    后世入山人，尘垢赖疏沦。
    诗翁道眼明，贤否善商擢。
    以谓骊山泉，有过不可药，
    其了虽寂寥，清誉未衰落，
    都由天宝时，淫侈正乖错。
    山水滥荣遇，讥诮亦难濯。
    出自安陆者，于今澹如昨。
    耕樵资涤弄，岩窦不扃钥。
    地僻号幽穷，名高等河洛。
    犹人抱材器，戒在羞寂寞。
    诡笑事权豪，温颜捧杯杓。
    岂不暂膻香，遗臭非略略，
    噫嘻此诚然，但可付谈噱。
    趣向如东西，岐路本来各。
    君子有顾藉，小人无愧怍。
    营营在声名，遑恤堕沟壑。
    如古李赤者，章句颇能作。
    溷鬼岂不污，自谓得所吒。
    清都与钧天，盛事咤挥霍。
    谄面就椒兰，挽救不可缚。
    万有一如赤，其肯在穷约。
    乃知诗翁言，可忌亦可乐。
    政恐清华池，憎翁非喜谑。

郑刚中　寓灵峰寺感怀
    遥风入林簊，淅沥生夜愁。
    明月过窗牖，照此虚室幽。
    念从出怀绷，志在承箕裘。
    唯知业书卷，何尝识戈矛。
    去年妖寇兴，尽破东南州。
    烟来走官吏，火过成墟丘。
    豺虎恣捕噬，鼯鼪啸朋俦。
    砧俎血忠义，羋纲罗善柔。
    皇皇势窘急，有罅即愿投。
    挈妻负幼子，敢谓生可偷。
    潜遁得幽僻，如鱼安脱钩。
    妥尾定惊胆，馀魂渐能收。
    今者王师来，元凶已拘囚。
    巢窟有馀类，尚此稽讨搜。
    参商隔弟妹，阻塞无书邮。
    家在北山口，烟林里沧洲。
    更此乱离后，当无一椽留。
    可但一堂庐，最苦悲松楸。
    使我思归梦，枕边清泪流。
    嗟嗟庙堂客，为国须早谋。
    积薪从下燃，谁云无后忧。
    愿令弄兵者，依旧操锄耰。
    勿俾太平世，虮虱生韑鍪。

郑刚中　元旦二首
    傍城山曲处，草径一居幽。
    元夕孤灯里，残香静夜头。
    久晴无苦冷，独坐祗清愁。
    也拟寻诗句，吟哦醉却休。

郑刚中　元旦二首
    正月烧灯夜，封川转觉幽。
    十分凭月色，数点照城头。
    俗习那知陋，安陵谅不愁。
    家家松火畔，舂米未曾休。

郑刚中　元信自当州遣朋尊以明彻冰壶名酒作二十八言谢之
    是翁明彻一尘无，养就江心秋月孤。
    自旧相从杯酒里，岂惟今日见冰壶。

郑刚中　元信昨日惠八桂酒两尊今日惠莲数头实圆而大云盆池中白莲子也
    盆池初泛小青钱，俄有盈盈淡伫仙。
    香老不随明玉堕，子肥争露宝珠圆。
    乍披绀色神都爽，欲擘柔房意尚怜。
    检點朋尊亦新贶，心在无报且陶然。

郑刚中　园中锦被花始开一枝红白二色赵守以二诗见报依韵答之
    两种色，一枝花。
    何郎汗汤饼，妃子醉流霞。
    寂蓼难伴山斋客，风味宜归太守家。

郑刚中　园中锦被花始开一枝红白二色赵守以二诗见报依韵答之
    机上红，江头红，其织共濯皆春风。
    平铺岂是宝刀剪，怯日尚用轻烟笼。
    何人不置芙蓉账，置向山园寂寞中。
    欲寻诗句赞天巧，乱蘤秀发诗不工。
    一枝和露奉明牧，知我陋室非所容。
    果然花去玉为报，琐细换得光玲珑。
    颓然只拥公孙布，晓枕不知传鼓钟。

郑刚中　岳阳道中
    客子方忧畏，津亭更寂寥。
    乱云藏野寺，积雪覆溪桥。
    米润还难买，酤迟转不饶。
    梅花有何故，冷笑背寒条。

郑刚中　越江之岸人家皆临水种竹叠石作迳其屋然嗟今齿发逾壮方坐兵火惊焚
    何人此地得幽居，竹石中间宅一区。
    可意江山千百里，有情花木两三株。
    应无俗客惊吠犬，时有轻船过卖鱼。
    卜筑他年期效此，更添数架古人书。

郑刚中　杂兴
    秋风城壘小，远望一消凝。
    洞客云中路，渔舟水底灯。
    有钟聊是寺，半俗不成僧。
    羁旅其间者，尘埃料可憎。

郑刚中　杂兴
    不似张苍作瓠肥，衰颜折发就昏痴。
    近来终日扃柴户，静盾微风过竹枝。

郑刚中　杂兴二首
    频婆随我泛江湖，更到南方一物无。
    相识只馀孤屿鸟，真看那有丈人乌。

郑刚中　杂兴二首
    村酒向人虽是薄，寒梅於我未全疏。
    山斋独酌已半醉，自看小童寻晚蔬。

郑刚中　栽竹
    信缘移老竹，触暑种瓜根。
    小雨回生意，苍苔覆斸痕。
    影还随旧叶，凉已到清尊。
    相对如佳友，何妨尽闭门。

郑刚中　栽竹种红蕉后数日阻雨不见赋小诗
    瘦竹犯寒扶直节，蕉花垂老抱丹心。
    小园半月隔风雨，搔首相望空苦吟。

郑刚中　再和
    我虽岩谷岂其卿，多壘于郊亦可惊。
    徒有丹心思报国，无因缓颊得论兵。
    跳梁狐怪今方逞，奋角狼星久未平。
    盍亦付之公子绣，慨然持斧为澄清。

郑刚中　再和
    我赋蜡梅什，吁嗟何独梅。
    天衢谁谓高，富贵容奸回。
    世路可怜窄，岩穴定奇瑰。
    刘蒉策如虹，李郺方为魁。
    汉帝称盛礼，太史不得陪。
    楚亦多在夫，灵均葬江隈。
    天马絷四足，悲鸣谩徘徊。
    榝楠遇拙匠，血指成弃材。
    高冈凤鸣姿，灶下随烟埃。
    泛观无不尔，何叹化为灰。
    我俗劝处了，无庸画红腮。
    我欲劝朝士，无庸巧相媒。
    时来鸡犬仙，势去金石摧。
    置器戒如斗，酌酒当如淮。
    陶陶醉乡中，壮心休自颓。
    小视造物者，令与儿辈偕。
    浩气塞天地，容易毋悲哀。

郑刚中　再和
    曩会今千日，光阴趁水流。
    楚囚聊寓目，古佛不抬头。
    鸟避人声杂，云藏洞穴幽。
    一舟横晚渡，回首兴悠悠。

郑刚中　早春
    雨过花梢些子湿，晓来窗下霎时寒。
    江乡此际春犹靳，长是疏梅带雪看。

郑刚中　早春有感
    带烟构外阴晴好，趁暖花苞日夜肥。
    有宅一区园十亩，不知天遣几时归。

郑刚中　早行二绝
    风柳惊霜日夜飘，客程中夜马萧萧。
    据鞍仿佛如残梦，晓月一钩犹未消。

郑刚中　早行二绝
    頳肩携担又催程，雨许孤灯照壁青。
    破县残更误传晓，马行十里见明星。

郑刚中　赠传神者
    我向无中生出妄，君从妄里却求真。
    葫芦可画虽依本，阿堵知君画不亲。

郑刚中　赠范茂直
    范君才力信超群，与我暌离未十春。
    脱体文章都换骨，从头宦业便通神。
    不应莲幕淹馀刃，莫只花砖臣此身。
    好傍玉皇香案立，放教膏泽下斯民。

郑刚中　赠周然父
    忆昨被严召，同时具行李。
    海风九月寒。孤翮相次起。
    扁舟下双溪，鼓棹共秋水。
    览胜定徘徊，得酒对欢喜。
    欲得骨髓奇，先后献天子，
    六驭驻松江，端门书高启。
    披云就尧日，一色炫光炜。
    孤根际春阳，生动自兹始。
    抡材有时相，小大听所委。
    茵冯忽东西，分此旧窗几。
    公居陋室中，屋壁初料理。
    人静夜灯孤，叶动声入耳。
    数日皆大风，檐冰冻相倚。
    坐想髯鬓逸，清吟不知已。
    慎书缄锦囊，莫贵洛阳纸。

郑刚中　乍晴
    几日春山雨作霖，晓风端为破重阴。
    登楼物色浑如画，倚槛情怀未易吟。
    万里斜阳鸟飞去，四围烟树客愁深。
    个中定有超然法，趺会端须仔细寻。

郑刚中　招潘文虎
    亲朋数日闻，俯仰作礼数。
    既事还书斋，妙画倚庭柱。
    春蚓细萦纡，知子常我顾。
    坐此尘俗因，颜色阻良晤。
    迟疑负中心，恍若失所遇。
    新诗今鼎来，车马审留驻。
    拨置或少间，尚几枉前步。
    别来胸腹奇，彼此欲呈吐。
    当为扫中庭，柏子香一炷。

郑刚中　赵元信近来得小鬟歌曲便须熟寐此还是有所得否予戏成此偈
    清歌声里便高眠，古老诗中借一联。
    猿抱子归青嶂里，鸟啼花落碧岩前。

郑刚中　赵知监惠牡丹二首
    太守分花春满盘，胃从郴岭剪来看。
    恩宽罪大方流涕，渠敢伸眉物牡丹。

郑刚中　赵知监惠牡丹二首
    远冲岚雾香如故，再照春阳色转红。
    亲手满瓶添净水，一时回献梵王宫。

郑刚中　赵子礼劝农回有诗和者盈轴然皆颂德诗非劝农也拟和二篇
    山乡穷甿不知春，齿莽这种那复耘。
    劝使一日临郊坰，曰尔父老尔勿宁。
    勅书劝论因人情，要使秋稼如云平。
    馈匀饮食烦厨兵，尔醉且饱其力耕。
    麻麦荏菽非一名，农有农事毋虚称。
    齿革羽毛上勿登，贳租但议颁殊恩。
    知今无问阴雨晴，扎扎听尔耰锄鸣。

郑刚中　赵子礼劝农回有诗和者盈轴然皆颂德诗非劝农也拟和二篇
    山田硗薄高低春，田者缘山嗔鸟耘。
