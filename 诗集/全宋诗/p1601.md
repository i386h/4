<!-- { "loadSidebar": true } -->
    族姓甲休阳，夫人懿范彰。
    奇男已南省，快婿更东床。
    珍锡人加叹，佳城神所藏。
    平生阴德在，余庆尚难量。

楼钥　陈夫人挽词
    雅有幽閒操，来嫔清白家。
    相夫全礼敬，见子致清华。
    方享乘轩乐，俄兴陟屺嗟。
    谁将彤史纪，大笔为雄夸。

楼钥　陈君举既亡注文子携其所作春秋后传及送行诗来次韵
    名盛望尤备，枝披实亦繁。
    无由究贤业，犹幸立斯言。
    书在经逾显，人亡道更尊。
    九京如可作，与子共南辕。

楼钥　陈留柏
    驿门深闭柏参天，月可中庭夜影圆。
    人静好风喧客枕，坐令归梦到林泉。

楼钥　陈秘撰挽词
    陈氏多名德，兹来慕典刑。
    宫端惊宿草，冷撰又泉扃。
    自古有遗直，只今谁独醒。
    苍苍何可问，耆旧日彫零。

楼钥　陈秘撰挽词
    跬步不忘孝，掇皮皆是真。
    移忠思致主，务实见临民。
    三谏言犹炳，平生迹遽陈。
    清风凛衰俗，自足眜秋昮。

楼钥　陈顺之灵壁石砚山
    名画法书环四壁，中有米家真宝石。
    群峰森耸外涧流，他物虽奇敢争席。
    旧属半山老仙人，佛印乞之如乞邻。
    阿章有力负之走，一时攘取成纷纶。
    此石天然非琢磨，是时有水生岩阿。
    至今研池尚余润，岁月既久惜不多。
    几年徒见士夫说，一旦喜看形偃月。
    傍连玉立两於菟，主人照映冰壶澈。
    陈侯之富可敌国，会有宝光惊四塞。
    呼童吸尽研中水，更为轻翻玩奇刻。
    不堪回首江南李，空唱多愁似春水。
    不如此石千载传，玉砌雕新装等糠秕。
    宝晋得之真不易，身后宁知亦轻弃。
    只今传玩知几人，当日琐窗空自秘。
    端歙争名南北部，勿向雷门扬布鼓。
    相台渴瓦更不须，只合觚稜荫风雨。

楼钥　陈天成诗多和东坡韵兹因寄喜雨诗走笔谢之
    一春垂垂困多雨，虽曰如膏反成苦。
    自知潦后必成旱，果见晴天雨黄土。
    连旬不雨已叹嗟，涤涤山川云不吐。
    未闻鹁鸠鸣屋角，但有蚊蝇争振羽。
    一梅无望望重梅，旱魃为妖无术御。
    閒居忧国徯云霓，夜夜三星正当户。
    君王侧身叹凉德，云汉之诗无愧古。
    避殿减膳率以躬，己责纵囚真有补。
    史君精祷尽诚意，千里归心称杜母。
    四郊神物招螉蜒，所在疲氓加手抚。
    风伯在今诚可讼，已闻石燕空中舞。
    时时小雨慰人心，渴瓦流膏仅儿乳。
    传言望日当通济，老巫已得灵神语。
    霈然三日果应期，靡神不举谁为主。
    河流顿已复旧痕，良苗喜见兴南亩。
    中宵愁念不成梦，摩挲便腹眠清午。
    从今一饱便可望，坻京行见曾孙庾。
    陈侯忽就舂容篇，径遣长须入城府。
    叹君健笔今已老，不草敕书招赞普。
    坡翁相去已百年，时出新诗追步武。

楼钥　陈天成用东坡赵清献高斋诗韵赋适斋次韵
    二公晚辞轩冕劳，两斋莫辨适与高。
    尝登云山仰清献，平地著屋山周遭。
    白头日过适斋下，钓游尚想随儿曹。
    方从家舅与俱隐，野鹤谁能鸣九舦。
    加我数年未纳禄，解去簪绂甘同袍。
    世间此事要识破，差处不可容一毫。
    颍川尉仙赋长句，数雨之管烦君操。
    欲追险韵继坡老，词锋犀锐真吹毛。
    舅家见诗勉续貂，长松想倚憀青蒿。
    我本无复望禄仕，不应招我更由敖。

楼钥　陈文恭公挽词
    唐虞千载道重光，奕奕元臣任赞襄。
    谢传风流冠江左，晋公威誉比汾阳。
    折冲曾不劳声色，辅政惟先振纪纲。
    天意高高谁可问，坐令邦国叹云亡。

楼钥　陈文恭公挽词
    德量汪汪万顷陂，直将去就佩安危。
    干戈虽在相寻日，休沐宛如无事时。
    奏罢未闻宫漏转，归来俄见哲人萎。
    哀荣终始谁能及，百世旌忠倾德碑。

楼钥　陈文恭公挽词
    辅赞藏诸用，庸人自扰之。
    惟公知好静，与物尽忘私。
    德望仪群辟，威名憺远夷。
    伤心白鸡梦，梁木有余悲。

楼钥　陈文恭公挽词
    致主唐虞上，东山志不渝。
    衮衣重入觐，胡骑敢长驱。
    梦已商楹奠，朝犹汉殿趋。
    哀荣极终始，何止渡江无。

楼钥　陈文懿公挽词
    众口推文伯，何人识吏师。
    义襟惟古有，心地只天知。
    至死终无玷，平生本不欺。
    在公亡可憾，犹恨哲人萎。

楼钥　陈文懿公挽词
    文最宜为皓，尤能简上心。
    周旋銮掖久，惆怅玉堂深。
    去国身仍远，还朝病已侵。
    三山风引去，云海竟沉沉。

楼钥　陈文懿公挽词
    珍馆径归鄞，人犹望秉钧。
    邮传千里讣，哀动五州民。
    躪踊森贤嗣，攀号感路人。
    公乎不忘矣，衮衮看簪绅。

楼钥　陈文懿公挽词
    宅相惟公久，伊余忝后尘。
    十年追桂籍，两禁踵词臣。
    接武参吾舅，承颜奉老亲。
    幸成三学士，何意失斯人。

楼钥　陈文懿公挽词
    一别屡经岁，归舟已及门。
    方期情话悦，空讶语音存。
    善行传千载，芜词愧九原。
    伤心歌楚些，无地可招魂。

楼钥　程文简公挽词
    论著大哉尧，英声早已昭。
    横飞钦远业，特立仰高标。
    言议超千载，风猷耸四朝。
    惜乎经世学，不及珥金貂。

楼钥　程文简公挽词
    太上崇耆旧，龙鳞手可攀。
    胡为遯荒野，竟复老商山。
    汉阁颁纶渥，瀛壖拥旆还。
    灵光遂陈迹，西望涕空潸。

楼钥　程文简公挽词
    设卦探羲画，随山穷禹谟。
    仰天真见象，画地可成图。
    健笔凌前辈，残膏浃万夫。
    登门嗟最晚，犹得觇宏摹。

楼钥　尺五亭
    旧说城南社，今登山外亭。
    官墙步可到，御柳望中青。
    引啸千岩响，哦诗过鸟听。
    曲栏频徙倚，归思渺东溟。

楼钥　齿落戏作
    零落残牙齿，年来落欲空。
    得鱼惟食冻，舍肉只餐葱。
    休忆红绫饅，难吞栗棘蓬。
    何须如剑树，始解振宗风。

楼钥　初出燕山
    去国三千里，还家第一程。
    都缘人意乐，便觉马蹄轻。
    落日催心速，飞云逐望生。
    莫嫌归去晚，犹得趁清明。

楼钥　春游遇雨
    公子喜青春，欢迎弗厌频。
    久晴都不问，好雨却成嗔。
    桃杏红方入，禾苗绿未匀。
    请君停杖履，俯念耦耕人。

楼钥　春雨
    石斗微微覆浅沙，兰丛短短茁青芽。
    春花著眼未云久，花事于人渐有涯。

楼钥　春雨
    漫漫平湖接远天，濛濛细雨湿轻烟。
    野桥横著草深外，何处渡头人上船。

楼钥　淳发漕荐喜而成诗併勉杓
    戊辰贡举忝余知，曾碍孙儿到省闱。
    欣汝今秋重预荐，喜吾即日可言归。
    门阑有庆人争贺，父子同登世所希。
    痴望十人俱上第，坐令昼锦倍光辉。

楼钥　淳谒告归省复还海陵
    吾子远归省，重闱俱粲然。
    难留毛义檄，又送子真仙。
    西笑仍千里，东归约二年。
    词场期自力，收取旧青毡。

楼钥　慈溪道中
    双橹真成鹅鹳鸣，客愁厌苦梦魂惊。
    须臾寖觉耳根热，一觉醒来天已明。

楼钥　次病足韵
    定数无过偶与奇，达人处顺更安时。
    不於椿菌量长短，岂为彭殇较疾迟。
    虽是一时身有疾，行开九秩寿无期。
    外生六十头先白，杖屦相从最得宜。

楼钥　次伯舅汪运干所寄韵
    遥忆牢之舅，功名志欲成。
    离思满方寸，望眼费双明。
    揽笔四愁咏，登楼千里情。
    贤劳休自叹，幢下本书生。

楼钥　次李季章监簿韵
    跪履巽岩今几年，见君风度喜跫然。
    长编固已翻青简，老墨犹能宝漆烟。
    游宦自欣天影近，思家犹在夕阳边。
    时从甥馆追清赏，賸写新诗继谪仙。

楼钥　次卢国华提刑所寄韵
    持节归来上粉闱，只今一节又何之。
    乐天好句追长庆，元亮高风挹义熙。
    我恨别多仍会多，君虽去速岂来迟。
    闽山荔子燻晴昼，莫惜登临賸赋诗。

楼钥　次南真宫龚道士壁间韵
    幽舍足留客，痚篁不用林。
    相过几樽酒，清坐一瑶琴。
    野鹤伴仙隐，閒云寄此心。
    黄冠如有许，来者为低簪。

楼钥　次潘安叔寄新豨诗韵
    曾游明月旧双豨，老去情怀百不宜。
    梦绕新豨身不到，更休重和寄来诗。

楼钥　次题晓上人闲静轩韵
    我居城郭子居山，两地相望数里间。
    我已得闲犹未静，子虽处静少曾闲。
    莫将花与梦相似，之用心如石样顽。
    要识个中真信息，孤云僧事两相关。

楼钥　次吴伯华韵
    一身遇坎复乘流，景物当前亦自由。
    草浅人行因作径，水来沙聚看成洲。
    哦诗肯为钩棘句，适意即是逍遥游。
    烂醉不知门外事，夕阳日日下西头。

楼钥　次许深甫寄陈颐刚韵
    博物曾经辨实沈，论兵更觉用功深。
    九阍未进六奇计，万卷空催一寸心。
    流水高山谁复会，寒松春柳解相寻。
    如君岂是长贫者，作计无令岁月侵。

楼钥　次许深甫寄陈颐刚韵
    前朝折戟尚沙沈，志志私忧意向深。
    谋国未须先问陈，平戎要且务攻心。
    衣冠旧老知谁在，禾黍遗官尚可寻。
    骑省再新人有望，一言坐复故疆侵。

