<!-- { "loadSidebar": true } -->
    特地寻春难约伴，等閒携酒却成欢。
    人生试把从头算，世事何烦著眼看。
    莫怪夜深犹换烛，它时相望在长安。

郑獬　酴醾
    清香无物敌，粉叶自成围。
    白玉珑璁髻，珍珠缨络衣。

郑獬　挽程中书令三首
    社稷方为系，乾坤岂不容。
    庙堂遗剑履，风雨失蛟龙。
    汉将莲花幕，周人马鬣封。
    小羌犹慢礼，先折太阿锋。

郑獬　挽程中书令三首
    旧爱霓裳曲，翻闻薤露歌。
    贤人今已矣，天道竟如何。
    泉下一抔尽，人间万事多。
    空馀幕中客，写泪剧悬河。

郑獬　挽程中书令三首
    湖上千条柳，山翁旧日栽。
    自从春水绿，不见相车来。
    明月何须好，馀花忽更开。
    平生歌舞地，零落湿苍苔。

郑獬　挽仁宗皇帝辞五首
    恭俭同尧舜，忧勤固损年。
    悲风来万国，白日下中天。
    薄葬遵周室，初陵兆洛川。
    至仁推庙号，百世不能迁。

郑獬　挽仁宗皇帝辞五首
    四海一明鉴，舟车万里通。
    名王花赐绶，战士锦韬弓。
    孝武曾疲战，明皇亦召戎。
    争如四十载，终始太平中。

郑獬　挽仁宗皇帝辞五首
    付托神灵器，子孙千万年。
    果为天下福，遂得圣人传。
    已定无疆业，方成顾命篇。
    明朝无一事，脱屣或登仙。

郑獬　挽仁宗皇帝辞五首
    歌舞西陵望，衣冠渭北游。
    应从天上乐，不为世间留。
    龙去鼎湖晚，雁飞汾水秋。
    群臣泪横臆，空拜翠云裘。

郑獬　挽仁宗皇帝辞五首
    曾从西池幸，宫花落未稀。
    日随黄繖转，云绕赭袍飞。
    临水楼台在，伤心歌管非。
    都门旧行处，却望寿山归。

郑獬　挽吴宜徽
    平生负高节，至死寸心丹。
    明主虽容进，孤臣岂易安。
    神归嵩岳黑，人哭洛川寒。
    不识平津面，临风亦涕汍。

郑獬　挽吴宜徽
    大策三千字，朝廷耳目醒。
    高名动牛斗，直气破雷霆。
    美行皆成法，閒谈尽可铭。
    悲哉真玉树，风雨一飘零。

郑獬　晚发关山
    烛前行客卷征衣，路转平林入翠微。
    家在白云乡里住，人从明月岭边归。
    来时未见梨花破，别后方惊燕子飞。
    绿树连阴十三驿，从今归梦到家稀。

郑獬　晚闷
    晚闷牢难破，秋怀勇未降。
    何人归楚国，竟日忆涢江。
    鼠迹排书簏，虫丝网酒缸。
    江都章未报，枕手卧南窗。

郑獬　晚晴
    人间久厌雨，最快是初晴。
    骤见碧林影，喜闻归雁声。
    乾坤一苏醒，耳目两聪明。
    寄语浮云意，休来污太清。

郑獬　晚晴
    渐觉沙头碧草乾，开帘更把晚云看。
    波光月色俱清绝，应有新花怯夜寒。

郑獬　汪正夫为人撰墓志有中金之赠因以二绝戏之
    飘然才思是真仙，凤字仍留碧玉镌。
    换得黄金满书箧，可能独具买山钱。

郑獬　汪正夫为人撰墓志有中金之赠因以二绝戏之
    宝字奇文刻夜台，黄金论价未当才。
    诸生可是无豪气，不就韩公乞取来。

郑獬　汪正夫云已厌游湖上顾予犹未数往遂成长篇寄之
    君已厌折湖上花，我犹驱迫坐两衙。
    须知乐事属閒客，日日携觞不在家。
    况君才力自少对，取次落笔成天葩。
    春风湖上与之敌，豪放丽绝无以加。
    幽岩绝壁无不到，欲缘云汉寻天槎。
    顷属胜游不得往，犹如野马绊在车。
    眼看红英零落尽，长条已被绿叶遮。
    春芳虽晚犹得在，山丹正好红相夸。
    终当摆去百事役，与君共蹑南山霞。
    虽老犹能沃金叶，卞娘送以双琵琶。
    已教楼下排花舫，醉到碧山春日斜。

郑獬　王氏园
    车马少行迹，邻僧为掩门。
    飞泉鸣似雨，老竹瘦於孙。
    幽鸟静相语，晚花寒亦繁。
    主人双绶重，游客倒金樽。

郑獬　往年与刘元忠诸公寻春夜归今兹卧病感而成篇
    已醒又醉倦游客，乍雨却晴寒食天。
    共系紫骝芳树下，却随红烛落花前。
    层城已报黄金锁，外苑犹贪碧草眠。
    明月春风依旧好，竹溪散尽酒中仙。

郑獬　为题小灵隐修广师法喜堂
    浮屠藏家多在山，飞舟跨海烦往还。
    不如广师开此堂，清旷不减山中间。
    前有怪石天所鑱，莓苔模糊苍鬼颜。
    我时跨马来扣关，访师对石终日閒。

郑獬　闻南阳吕谏议长逝
    子文三仕去何频，一卧南阳竟没身。
    明主自应容直道，皇天何事杀忠臣。
    拄天力屈空留草，贯日心存不化尘。
    黄壤不知人世事，为君恸哭楚江滨。

郑獬　乌龙老栽松既以诗三首
    高标不畏雪霜侵，枉斸孤根出旧林。
    但恐长安无地种，人家桃李自成阴。

郑獬　乌龙老栽松既以诗三首
    北山山下翠重重，禅老栽成夹道松。
    蛇子蛇孙长鳞鬣，乌龙幻出万苍龙。

郑獬　乌龙老栽松既以诗三首
    栽松初不为茯苓，自要禅关门径深。
    禅老一朝飞锡去，不妨留下海潮音。

郑獬　吴比部致仕归蕲阳
    蘧公四十已知非，长揖公卿卧翠微。
    结绶才还双阙下，上书便乞故乡归。
    伏辕赤骥相随老，出网冥鸿自在飞。
    应向黄梅访逋客，白云飘洒紫荷衣。

郑獬　五松山
    天上仙人谪世间，醉中偏爱五松山。
    锦袍已跨鲸鱼去，惟有山僧自往还。

郑獬　昔日
    昔日挥毫多壮思，半天拂下凤凰儿。
    夜来雪洒松窗急，开卷先逢白发诗。

郑獬　昔游
    小旗短棹西池上，青杏煮酒寒食头。
    绿杨阴里穿小巷，闹花深处藏高楼。
    紫丝络马客欲起，锦袖挽衣人相留。
    逢春倚醉不自醒，明朝始对春风羞。

郑獬　喜吴几道迁右正言知谏院
    精金喜入陶熔手，玉鉴直须明主知。
    志士本来能许国，古人所恨不逢时。
    汉成不用朱云剑，舜帝尝闻大禹辞。
    莫道孤居无感激，挼挲两耳听京师。

郑獬　戏酬正夫
    汪子怪我不作诗，意欲窘我荒唐辞。
    自顾拙兵苦顿弱，安敢犯子之鼓鼙。
    子之文章既劲敏，屡从大敌相摩治。
    左立风后右立牧，黄帝秉钺来指麾。
    蚩尤跳梁从风雨，电师雷鬼相奔驰。
    顷之截首挂大旆，两肩冢葬高峨危。
    如何韬伏不自发，欲用古术先致师。
    遗之巾帼武侯策，司马岂是寻常儿。
    应须敌气已衰竭，然后铁骑来相追。
    回戈坐致穷庞伏，得非欲学韩退之。
    嗟我岂敢与子校，唯图自守坚城陴。
    况兹忧窘久废绝，空馀衰老扶疮痍。
    开卷旧字或不识，岂能有意争雄雌。
    朝来据鞍试矍铄，是翁独足相撑支。
    检勒稍稍就部伍，亦欲一望将军旗。
    曹公东壁不羞走，周郎未得相凌欺。
    便须持此邀一战，非我无以发子奇。

郑獬　戏学张水部赠河南少尹
    河南少尹鬓如丝，甪里先生是吏师。
    花下放衙因试酒，竹间留客为寻棋。
    年劳只许钞书数，月俸长留买药资。
    已说开春须上表，终南山下乞分司。

郑獬　戏言寄霅溪使君唐司勋
    水精宫殿从来小，寂寞蓬莱不可游。
    十万人家明镜里，神仙都会是杭州。

郑獬　虾蟆
    积雨腐万物，吾庐亦颓压。
    虾蟆何无厌，短腹犹呼渴。
    吾欲携两股，掷之沧海阔。
    惧其渴太甚，跳去食明月。

郑獬　下第后与孙仲叔饮
    万里青云失意深，画楼酒美共登临。
    不羞独落众人后，却是重辜亲老心。
    一缺不完非折剑，至刚无屈是精金。
    男儿三十年方壮，何必尊前泪满襟。

郑獬　下第游金明池
    骑杀青都白玉麟，归来狂醉后池春。
    人间得丧寻常事，不避郎君走马尘。

郑獬　夏
    避暑恨无双羽翰，银河亦恐浪花乾。
    坐来已倦还临水，卧去无眠复倚栏。
    拟截白云铺玉簟，好收明月贮金盘。
    如何一见张公子，清论如冰洒座寒。

郑獬　夏夜淮上寄随子直
    天面玻璃滑欲流，淮光浮动浩难收。
    夜凉明月都如水，雨后清风却似秋。
    几日重来还把酒，一回相忆却登楼。
    穷愁著得新书就，好寄双鱼碧海头。

郑獬　小轩
    凿见碧天影，秋光注小轩。
    消閒惟蠹简，破闷有金尊。
    怪石中边透，老松须鬣繁。
    人生有佳尚，尘土暗朱门。

郑獬　晓凉
    银河垂角斗星稀，晓簟微凉梦破迟。
    落月半庭人未起，好风摇动碧桐枝。

郑獬　谢病
    自缘谢病惭朝绂，渐有心期访旧庐。
    为问桃花岩下客，有田肯贳子真无。

郑獬　谢赐飞白书
    伏髍驰天阙，飞文下玉除。
    奎成苍颉字，龙受伏羲书。
    功业升平外，文章妙绝初。
    形声秦隶拙，点画蔡邕疏。
    轴动星辰转，笔停风雨馀。
    珍藏传万世，安敢比琼琚。

郑獬　新春词
    春色应随步辇还，珠旒玉几照龙颜。
    紫云殿下朝元罢，便领东风到世间。

郑獬　新春词
    春风细拂绿波长，初过层城渡建章。
    草色未迎雕辇翠，柳梢先学赭衣黄。

郑獬　新春词
    晴晖散入凤凰楼，一桁朱帘不下钩。
    汉殿闹簪双彩燕，并和春色上钗头。

郑獬　新春词
    小池春破玉玲珑，声触帘钩渐好风。
    閒绕栏干掐花树，春痕已著半梢红。

郑獬　行次汉水寄荆南漕唐司勋
    汉水渺渺东南流，萧萧雨打杏花洲。
    欲托双鱼寄书札，不知几日到荆州。
