<!-- { "loadSidebar": true } -->
    初怀不拟潘衡贡，晚趣宁便薛稷封。

曾丰　试宜黄侯湛墨二首
    逢时不敢爱玄香，摹写尧文重舜章。
    天地已归经纬里，豹囊深处自含光。

曾丰　首夏归途感物自酌
    不寒不热小梅天，千里归怀正所便。
    嫩笋触沙抽犊角，新荷拿水握儿拳。
    游丝有绪谁紬绎，野茧难缲自裹缠。
    欢伯疑吾犹著物，殷勤送至汗漫边。

曾丰　寿陈龙图
    参差鸳瓦封清霜，玉虬荐瑞初腾骧。
    三山一夜应图谶，晓来沙碛堪褰裳。
    莹煌戟户挂弧矢，瑞气氤氲结霞绮。
    帝令来作金鼎和，趁得寒梅雪香蕊。
    精神照座如神仙，滔滔挥翰倾河源。
    杜诗韩笔继骚雅，凤髓鸾胶家世传。
    皇皇辔络辉乡国，春逐霜蹄满南陌。
    禁城龙阁俨图书，班近天颜还咫尺。
    泥书细札九天飞，好看锦衣蒙衮知。
    亨时得路方平坦，沙堤荦错黄金羁。
    年年爱日回南陆，庆寿阶庭照兰玉。
    南陆仙翁识姓名，星官曾见刊琼籾。

曾丰　寿富阳宰
    秋途琴剑留东坰，午夜斋房发西棂。
    协气横流太白岭，祥光上属长庚星。
    诘朝廉访太丘长，三千珠履罗芝庭。
    诞弥厥月众所贺，止或尼之岂忘情。
    饮君以蜀州竹叶之酒，食君以郦县菊花之英。
    挼英探酒非俗事，敢烦素素相卿卿。
    既多且旨奉以进，乃赓载歌坐而听。
    酒有香于以却君之宣发，英有味于以制君之颓龄。
    爬搔黑头载大豸，磨切龆齿吞长鲸。
    二十四考相唐国，一百六岁侯罗城。
    貂蝉何加外望重，钟鼎不屑初心轻。
    拔脚归寻耕钓盟，割棕为笠藜为羹。
    一洗重盖兼珍腥，吾身吾口已中清。
    露顶洒风漱泠泠，更与赤松俱长生。

曾丰　寿广东帅潘直阁
    太初谈赤松，中古说黄石。
    笑策导引勋，须鬓白成黑。
    金华得道人，缀自仙之籍。
    虽因习堕缘，久悟空为色。
    泥丸至丹田，盖著半生力。
    若为鬓与须，白者日加益。
    陆展余染方，岂固未全得。
    老聃生世初，鬅鬿头已白。
    公白才十年，视祟迟半百。
    纸帐挂斋中，竹奴欹枕侧。
    染亦无所施，元方不须觅。
    或疑白之根，勃窣蟠胸臆。
    太白缘搜诗，少陵为忧国。
    根未能中芟，华宁不外茁。
    根华理固然，抑复容有说。
    春浅未多温，腊颓有余冽。
    纷纷破萼梅，衮衮放花雪。
    融结上鬓须，愈白愈清绝。
    少于仁用功，晚以静为德。
    厌坐广平堂，归住子云宅。
    卧听儿吟哦，起视孙戏剧。
    颐间莹生朱，眼底光盎墨。
    鬓须从白尽，不失寿箕翼。
    切毋痛著梳，更勿闲事镊。
    长留与人看，知是老仙伯。
    曳裾客盈门，我独有诗癖。
    齿愿与公俱，倒指满千亿。
    年年赋寿诗，岁岁为贺客。

曾丰　寿广东提举韩判院
    君不见天上之老人，夜夜增芒烂如银。
    又不见柱下之老之，年年换骨轻如纸。
    辟谷餐霞得长生，老子前生老人屋。
    我疑公亦星之精，精神虽是肉枯槁。
    老子区区似徒老，公生富贵老更好。
    初随鹓鹭班中都，一麾一节今南驱。
    为溟渤中有蓬壶，雅怀信在蓬壶岛。
    非要琼芝与瑶草，公元自有长生道。
    藤床纸帐二十年，上至泥丸下丹田。
    孰非可为地行仙，十月十日祥云冻。
    贺客休投龟鹤颂，倚吟自伴寒禽唘。

曾丰　寿林中书
    岩岩风采百工师，龙马精神海鹤姿。
    宫女犹传洞箫赋，都人今作衮衣诗。
    幸逢尧舜癸贤日，正是皋夔相国时。
    圣主伫知宣室事，甘棠何止郡人思。
    凤历推来恰半千，高名千古重于山。
    降因天下思姚宋，世有斯文属孔颜。
    异俗已传吾父至，中原今仗老臣安。
    玺书几日来宣室，走马传宣夹路看。
    四镇名藩忽十春，平生材术老经纶。
    古来学问须行己，曾向艰危不爱身。
    许国莫颖勋业大，倾朝共羡宠光频。
    从今更觉功名重，正是人间五福人。

曾丰　寿钱枢密
    长至之前风飋{飍占换日}，斗初建亥扃群物。
    后春至冬推岁律，十二月中一良月。
    既望之余气氤氲，月初生魄钟异人。
    从武至文数朝绅，三千臣中一良臣。
    诞弥先后仅三日，明主良臣岂徒出。
    虏旧陆梁新勃窣，庙算宸谟关宥密。
    帷幄精神运筹余，门阑气焰县弧初。
    寿觚有量吞江湖，寿词无技雕琼琚。

曾丰　寿周枢密四首
    元气自子始，入申为至清。
    况在申中央，其气尤粹精。
    金风冷飕飕，玉寒露泠泠。
    人间物莫当，夜堕文昌星。

曾丰　寿周枢密四首
    一气清绝处，坤元直西方。
    公生受西气，戏笔俱文章。
    北门逼西清，金仙侍玉皇。
    凡遗不配踪，便是难老方。

曾丰　寿周枢密四首
    四时秋为阴，凛凛兵气冲。
    公始禀此生，今坐制百戎。
    虽握生杀柄，以不杀为功。
    长尔塞草青，自然脸霞红。

曾丰　寿周枢密四首
    一元发于春，万物收以秋。
    公转播物钧，元气在笔头。
    颐指役汉将，愿言似留侯。
    功成早辟谷，寿与乔松侔。

曾丰　书严子陵钓台
    周家刑不上大夫，法固不足礼有余。
    有才毕愿进朝路，非老谁忍回田庐。
    秦坑学士置勿道，汉嫚大臣视如奴。
    逸民不出朝士去，前有两生后二疏。
    世祖聪明失之察，待臣少礼多以法。
    尚书曾不免牵曳，御史或犹遭扑挞。
    尚书御史未足论，位至三公危一发。
    侯霸朱浮仅免归，韩歆戴涉终见杀。
    先生识帝贫贱时，富贵共之理所宜。
    云胡召至留不住，无乃平日窥其微。
    龙颜之疏顾岂忍，鸟喙所伏那可知。
    当初高蹈疑矫世，落后逆观信知机。
    退身不勇公孙贺，明泣危机终自堕。
    先生明甚勇如之，天地万物莫吾挫。
    将星群立客星孤，群恐难调孤易祸。
    帝坐边头睡熟间，梦魂已在桐江卧。
    将星炯炯亘今明，不似客星明更大。

曾丰　书张必达诗词卷首
    诗写水云真，词传花柳神。
    溜脂松濯濯，凝粉竹津津。
    色者空中幻，声其寂里尘。
    愿言收视听，其细入无伦。

曾丰　疏山
    草径蜿蜒十里闲，云关若在画图看。
    万松密翠地无影，一水长清天自寒。

曾丰　暑夜露坐
    出坐日初曛，归眠夜欲分。
    竹浓犹漏月，风横不容云。
    雾露气相薄，星辰天自文。
    更深群动息，地籁可相闻。

曾丰　思堂诗
    新筑谋为老者安，落成谁料莫近轩。
    月窥窗牖如颜色，风战帘帷若笑言。
    怀里寂寥霜后橘，阶前萧瑟雨余萱。
    荣途他日饶荣报，亡矣吾知不啻存。

曾丰　四月二十七日登灵洲阁明日前迓新漕回首望阁赋长韵寄堂头僧
    昨日我登山阁上，前村人落世尘中。
    今还望望寻村去，复觉区区与世同。
    眼界那分清与浊，心机已破碍为通。
    撙斋寄语灵洲老，莫向空边更说空。

曾丰　四月解官渡海陆出北流置舟在南雄又陆出拟小春到家
    归心如矢路知弓，坐兀轻车又短篷。
    百尔动摇山特立，千斯窒碍水旁通。
    往载火倒西流影，行矣霜回北至风。
    细数离官到家日，一年强半在途中。

曾丰　四月十二日至庙山僦市楼挈行李
    有客难逃热，无台可纳凉。
    市中投汉邸，楼上置胡床。
    梅润雨谋始，槐清风议将。
    北窗高卧处，何适不羲黄。

曾丰　祀蚕先
    旦谷兮辰刚，聿蠲衷兮斋以庄。
    孔伛兮再拜，擎厥拳兮三迎将。
    飞廉扫兮涴者以清，赤松洒兮溽者以凉。
    灵之来，嫖嫖兮若翔兮上。
    灵之下，婉婉兮若倚兮傍。
    灵之趋，躞躞兮若参兮前。
    灵之坐，盘盘兮若据兮中央。
    乃陈兮太牢，侑以兮糜餹。
    糕柔兮膋肉，腯鼠脑脆兮糜芗。
    灵其脄只，勿虚我佖只。
    世传沙宅兮亥地，泥屋兮壬方。
    枣种兮南舍，风来兮东厢。
    夫是谓兮宜蚕徵，其如我教兮未详。
    顾蚕兮消长，惟灵兮弛张。
    纷再登三熟与四出，信吉利而盖故常。
    雅志兮蚕事，匪徒制兮已之装。
    丝吾欲系象兮俾不折，茧吾欲投火兮俾不伤。
    于以试兮允哉验，殆将补兮舜裳。
    灵其炯只，勿虚列景只，
    蛹有种，蛾有秧。
    圆峤兮色黑，寒国兮色苍。
    丝一指兮大，茧一尺兮长。
    蚕有兮彼异，何当异兮千斯箱。

曾丰　祀南海神
    赤精炎官兮，神一灵兮幻只。
    鸿泽厖施兮，神一念兮胹只。
    上清委照兮，神功行兮简只。
    浩劫弥沙兮，神庆休兮绵只。
    太虚窈窕兮，神徜徉兮栖只。
    濒海渺瀰兮，神漫浪兮侨只。
    沆瀣溟涬兮，神固自兮饫只。
    肥腯芬芗兮，神孰可兮脄只。
    昏顿颛冥兮，神恻怛兮矜只。
    颠连号呼兮，神恍惚兮耸只。
    焄蒿凄怆兮，神凭凭兮下只。
    狎猥媟{左女右卖}兮，神恢恢兮涵只。
    讄曰蒙以兮景只，有嘉斯肴兮罗只，
    有旨斯醑兮酹只。神兮歆只，
    有皎斯衷兮监只，有蹇斯数兮翊只。

曾丰　送曹伯高二首
    绛帐横经后，青灯曲几前。
    酒杯閒留坐，茶碗几忘眠。
