<!-- { "loadSidebar": true } -->
    因宿秋山懒画眉，入宫岁早宠恩迟。
    诗成莫写沟中叶，流到人间是几时。

林梦英　碧涧书堂
    临川遇邹君，示我铜陵辨。
    相邀游其间，百闻须一践。
    自从双耳聋，已办两足茧。
    武夷乃招隐，仙都辄策蹇。
    遥睇麻源村，梦思劳辗转。
    今披碧涧记，华罔订讹舛。
    疑雠吁莫论，是非争之褊。
    但欣泉石奇，堂成书可辇。
    晁侯云梦胸，妙处参坟典。
    家有万竹坡，琳琅閟营翦。
    徘徊康乐旧，此偿尤不浅。
    人生贵自得，假物非至善。
    山川侈遭逢，所托各偕显。
    严光钓越滩，叔子登楚岘。
    气象不低摧，吾从志当勉。
    相思邀示到，烟霞自舒卷。
    唯应原上月，共照人孤狷。

林梦英　金石台
    云作岩扉风自关，清阴半壑树中间。
    傍厢更著茅亭好，放入西南一面山。

林梦英　金石台
    台后漫山十里梅，村南村北总诗材。
    荒寒莫恨无人领，会与奚奴杖屨来。

林俛　采云轩
    沧海扬尘已几回，麻姑缓步此峰来。
    彩云缥缈闻仙乐，绿篆淋淳销翠苔。
    仙境长留间日月，飞仙宜号小蓬莱。
    凤箫鹤驭还相待，名籍今应在玉台。

林俛　游罗浮
    此日鹅城第一山，我来登鉴足清欢。
    心灰久不作春梦，食淡何须辍晚餐。
    宝积山中多佛刹，药槽峰外是仙坛。
    凭谁为扣葛翁诀，乞与当年九转丹。

林某　旅中
    一剑随孤影，风霜道路长。
    何人忽横笛，有客正思乡。
    古驿自芳草，空山又夕阳。
    啼猿莫添恨，今夜宿潇湘。

林某　瑞麦赞
    淳熙天子，御图三七。
    协气所钟，嘉禾乃出。
    巴夔之山，亘连阡陌。
    或两其歧，或六其脊。
    惟是西门，近郊所植。
    六六同颍，函三为一。
    兹诚创见，图写漏逸。
    乃知人为，不逮天力。
    上方寅畏，摈华务实。
    臣不敢献，私志于室。
    采诗之官，汗青之笔。
    编诸诗书，示此其质。

林某　送陈吏部
    天颁一札语叮咛，光动郎官驾使星。
    赖有斯文增气焰，可无吾道活生灵。
    驰驱漫说周原隰，登辔先须辨渭泾。
    珍重□章临遣意，不徒盐筴与茶经。

林鼐　句
    四围紫翠峰峦合，一片丹青楼阁开。

林芘　观潮阁
    江山不受范，偃蹇散莫收。
    领略得要会，聚此百尺楼。
    霁色明千峰，斜阳带归舟。
    堪洗北客尘，似脱南冠囚。
    二子倚秋晚，岸巾送明眸。
    杯寒风景切，句落云烟愁。
    况我江海人，二顷亦易秋。
    百年鸥盟在，脱帻行当休。

林芘　游鸣山
    杏花舞径乱红雨，麦浪涨空摇翠烟。
    十里清风寻小寺，快船如马水如天。

林票　登潮阳东山
    小雨上东山，层层着意看。
    寻泉行处僻，就石坐来寒。
    赤舄归周理，苍山起谢安。
    功能成底事，一抹莫云残。

林票　九日题湖阳县斋
    去岁重阳尚故乡，今朝官舍又重阳。
    人情不似黄花好，处处相逢一种香。

林票　题西湖山岩二首
    咫尺移文唤即应，此亭便可配韩亭。
    溪流横过一湾碧，山色平分两岸青。
    落日钟声鸣远树，半空塔影倒寒汀。
    云烟满目皆亲种，留与邦人作画屏。

林票　题西湖山岩二首
    坐从对高舂放衙，舂米和石也穿芽。
    鸥边云阔三千顷，树杪烟横数万家。
    贮月未圆松琐碎，怯风无力竹欹斜。
    叮咛好护湖山景，养得阴成宿莫鸦。

林票　重辟西湖
    钟奁平处小桥西，桥外轻鸥掠镜飞，
    鉴破青云放山出，拨开碧藓引湖归。
    带烟插柳阴虽瘦，趁雨栽荷绿已肥。
    欲借禽鱼祝君寿，君恩宽大此情微。

林票　重辟西湖
    新堤喜绕几纡萦，挈榼携壶出满城。
    萍破烟纹容棹过，石开云罅看人行。
    亭浮横照波中影，僧拾几霞树杪声。
    不必风凰山上问，此山东向面湖平。

林溥　题合浦守袁梧像
    大造无私只一中，历公五任协民风。
    景星三出南台瑞，边驿千章北海忠。
    日映彤弓开岭北，龙翔沧海启江东。
    只因外补功名损，可恨车音万里空。

林杞　莲花峰
    天开八叶莲花峰，神龟引子巢其中。
    千年皮骨老化石，玉色不与凡工同。

林起鳌　挽胡季昭
    直节槃槃古树平，纲常山重一身轻。
    历陈高庙神灵语，愿法周公日月更。
    飞雾堕鸢迁客憾，漏泉疏爵大君明。
    百年富贵端能几，天壤无穷独令名。

林乔　句
    斗州无顿閒身处，时向梅花走一遭。

林乔　句
    醮坛夜朝斗在目，石室昼卧云生胸。

林衢　题广州光孝寺
    开池曾记虞翻苑，列树今存建德门。
    无客不观丞相砚，有人曾悟祖师幡。
    旧煎诃子泉犹冽，新种菩提叶又繁。
    无奈益州经卷好，千丝丝缕未消痕。

林泉生　句
    桃花公门者，将芜胡不归。

林人隐　湖州溪舍
    茅舍枕寒溪，出门烟翠齐。
    晓林过栗鼠，秋草伏莎鸡。
    村酒大书字，山蔬小作畦。
    落然人寂历，野迥白云低。

林人隐　菁江
    浮迹东西浙，大江长短亭。
    潮来远水白，雨过乱峰青。
    春夜梦无定，天寒酒易醒。
    回桡下江渚，杜若满沙汀。

林若存　送退斋先生归武夷
    我未识退斋，虚生七十载。
    一旦过诸途，未语心先拜。
    堂堂眉睫间，礼乐见三代。
    正涂日以荒，良心日以坏。

林若存　送退斋先生归武夷
    书院新鳌峰，五观祠学宫，
    马邵独避席，将无道不同。
    专专论的派，此理谁当穷。
    独学无师友，前儒议温公。
    准绳规矩内，安得鞭霆风。

林若存　送退斋先生归武夷
    我七君六旬，从会知无期。
    但贪言议合，不误光景非。
    先生明当别，吾将俦决疑。
    欲言尚何限，记一十已遗。

林若存　送退斋先生归武夷
    大运何茫茫，海桑逝不留。
    武夷有乔木，虬枝尚相樛。
    自昔擢巍科，为今阐大猷。
    万里惮北上，三年喜南游。
    长身古衣冠，庙眉了双眸。
    虽与今人居，不与今人俦。
    和风颜子春，泰山邹孟秋，
    一双忧世泪，溅入银河流。
    相期入圣城，舍子谁当优。
    奈何弃我去，荦确归途修。
    我欲断中流，去棹何悠悠。
    我欲息天风。别袂何飕飕。
    明晨君已远，晚岁吾何求。
    恐无后会期，笑作来生谋。

林尚仁　陈药房闻人禺溪黄平岭春日相过分得琴字
    半生无厚业，只合住山林。
    留客旋沽酒，典衣因买琴。
    晴窗行野马，高树语春禽。
    彼此知心久，相看意转深。

林尚仁　陈药房舟中分得诗字
    移舟春岸晓，小雨欲晴时。
    烟树望疑暗，水程行较迟。
    推蓬山色近，得句野鸥知。
    来往无多路，归囊又一诗。

林尚仁　春日偶成
    未逢知己愧蹉跎，又见春风长径莎。
    杜宇一声诗思减，杨花三月客愁多。
    从人乞米贫如旧，借吏抄书字半讹。
    懒说江湖十年事，近来平地亦风波。

林尚仁　春晚
    春事又无几，阴晴苦不齐。
    久贫交味薄，多病语声低。
    落絮行风径，归云度晚溪。
    故乡二千里，日夜子规啼。

林尚仁　此山林佥药房陈户偕张牧隐暮春晦日载酒相过席上以手挥素弦为韵得
    春诗敲未稳，一醉傍琴眠。
    吟客相过日，飞花欲尽天。
    竹阴池水暗，树色岛云连。
    幽鸟可人意，数声清似弦。

林尚仁　村居即事
    外事少曾闻，深居似隐君。
    溪明花照影，风细水行文。
    蚕室寒初闭，蜂房早已分。
    偶因寻药去，踏破一村云。

林尚仁　吊友人墓
    树阴云影暗空山，铭石虽存不忍看。
    烧罢纸钱灰未冷，落花啼鴃雨声寒。

林尚仁　访隐者
    姓名多已在仙行，见说曾传辟谷方。
    未必诏书徵便起，可怜人世老犹忙。
    浴蒲磵冷云初湿，种术山春土亦香。
    何日此身分半隐，归须先制芰荷裳。

林尚仁　废寺
    敕额虽存屋半倾，炉香无主佛无灵。
    豪家不管空门事，日夜西风语塔铃。

林尚仁　过友人幽居
    门似野人家，空园拟种瓜。
    有僧分石坐，无酒问邻赊。
    独鹤喜欲舞，老梅寒自花。
    此身归未去，犹愧暮林鸦。

林尚仁　寒夜即事
    吟苦过於颠，吟成亦自怜。
    冻油灯影薄，深屋语声圆。
    分月照归客，避守寒移卧毡。
    一冬少闲日，不得到梅边。

林尚仁　和陈药房纳凉
    贪凉分石坐，野服岸巾纱。
    竹暗鸣风叶，溪暄聚水花。
    深村人语静，高树鸟飞斜。
    不饮论文酒，敲碁煮夜茶。

林尚仁　贺陈石泉宰华亭归
    天下称繁邑，一帘如此希。
    政成人惜去，官满鹤先归。
    家学传金管，春风入紫薇。
    知音正当路，健异看高飞。

林尚仁　鹤
    楚楚异凡禽，相看瘦不禁。
    饥寻芝术晚，梦忆海山深。
    华表千年事，青天万里心。
    一声唳清夜，霜月满痚林。

林尚仁　怀潘寒岩
    别后空相忆，无书直至今。
    频年千里客，多事半生心。
    卯酒欺人醉，春诗带病吟。
    倚栏政无绪，一鸟过花阴。

