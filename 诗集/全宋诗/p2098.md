<!-- { "loadSidebar": true } -->
    长安仕路与云齐，倦仆羸骖不可跻。
    但得玄晖曾折简，何须平子更安题。

秦观　次韵参寥三首
    且折花枝醉复醒，人间时节易峥嵘。
    屠龙肯自羞无用，画虎从人笑不成。

秦观　次韵参寥莘老
    迅风薄高林，万象号虎豹。
    纷披枳与棘，尔复鼓狂闹。
    我垣既已颓，我栋又以挠。
    岂无一木枝，横力难与较。
    黎明忽自罢，晴日射鱼罩。
    死水失狂澜，衰木回故貌。
    劳生真梦事，往趋如睡觉。
    炊黍焚黄鹑，吾其理归棹。

秦观　次韵酬陈传道
    白发三冬学，青衫八尺身。
    谁知人上杰，聊作吏中循。
    挥翰通元气，开编友古人。
    寄声张氏子，曲逆岂长贫。

秦观　次韵酬徐仲车见寄
    渭清非胜泾，兰芳本无慕。
    我生季叶中，乃与古人遇。
    职当供洒扫，匏系愧迟暮。
    来章感存没，三读泪如注。

秦观　次韵酬周开祖宣义
    并州令尹古人风，淮海相忘十载中。
    丽句晓披花绰约，清谈初扣玉丁东。
    追攀昔共猗玕子，嗜好今同桑苎翁。
    所惜华船轻解繂，未窥笠泽故书丛。

秦观　次韵出省马上有怀蒋颖叔
    新淬鱼肠玉似泥，将军唾手取河西。
    偏裨万户封龙额，部曲千金赐褭蹄。

秦观　次韵出省马上有怀蒋颖叔
    制诏行闻降紫泥，簪花且醉玉东西。
    羌人谁谓多筹策，止有黔驴技一蹄。

秦观　次韵传道自适兼呈都司芸叟学士
    楚国陈夫子，周南颇滞留。
    弊袍披槁叶，瘦马兀扁舟。
    药饵过三伏，文书散百忧。
    何人共禅悦，居士有浮休。

秦观　次韵答米元章
    嗜好清无滓，周旋粲有文。
    挥毫春在手，岸帻海生云。
    花鸟空撩我，蓴驴正属君。
    惟应读雌蝩，差不愧王筠。

秦观　次韵答裴仲谟
    十年淮海闲居草，偶遣儿童次第成。
    方愧贫家矜敝帚，忽蒙邻壁借余明。
    文昌但愿花前老，张翰何须身後名。
    移病阖门参拜阻，卧听车马去来声。

秦观　次韵答张文潜中见寄
    与君涉世网，所得如钩温。
    念昔相乖离，俯仰变寒暄。
    把袂安可期，寄书嘱加餐。
    三年汝水滨，孤怀谁与言。
    末路非所望，联镳金马门。
    校文多豫暇，玄谈到羲轩。
    孰云笭箵小，史书垂後昆。
    匪惟以旧闻，抵牾良可刊。
    比枉病中作，笔端淮海奔。
    亟驾问所苦，兀坐一室闲。
    晤对不知夕，归途斗星翻。
    平时带十围，颇复减臂环。
    君其专精神，微恙不足论。
    恺悌神所劳，此理直如弦。

秦观　次韵东坡上元扈从三绝
    赭黄繖底望龙章，不断惟闻蜡炬香。
    一片韶音归复道，重瞳左右列英皇。

秦观　次韵东坡上元扈从三绝
    端门魏阙郁峥嵘，灯火成山辇路平。
    不待上林莺百啭，教坊先已进新声。

秦观　次韵东坡上元扈从三绝
    仗下番夷各一群，机泉如雨自缤纷。
    细看香案旁边吏，却是茅家大小君。

秦观　次韵范纯夫戏答李方叔馈笋兼简邓慎思
    楚山冬笋斸寒空，北客长嗟食不重。
    秀色可怜刀切玉，清香不断鼎烹龙。
    论羹未愧蓴千里，入贡当随传一封。
    薄禄养亲甘旨少，满包时赖故人供。

秦观　次韵奉酬丹元先生
    金华紫烟客，来作牧羊儿。
    至言初无文，寻绎自成诗。
    二景入妙解，元气含烟词。
    怜我鬣苍浪，黄埃眩虫丝。
    劝解冠上缨，一濯含风漪。
    摄身列缺外，倒蹑蜿蜒鬵。
    维斗错明珠，望舒耿修眉。
    真游无疆界，浩荡天风吹。

秦观　次韵公辟会流觞亭
    偷引湖光一派飞，咏觞还却似当时。
    吴歌送酒随流急，越艳浮花转曲池。
    山庙早因前守彻，冰盘元是故工遗。
    年年褉饮今非昔，不到兰亭到北池。

秦观　次韵公辟会蓬莱阁
    林声摵摵动秋风，共蹑丹梯上卧龙。
    路隔西陵三两水，门临南镇一千峰。
    湖吞碧落诗争发，塔涌青冥画几重。
    非是登高能赋客，可怜猿鹤自相容。

秦观　次韵公辟即席呈太虚
    与君邻并共烟霞，乘兴时时过我家。
    更漏一新闻晓角，门阑数级看秋花。
    湖山对值全如买，风月相期不用赊。
    赖有醉毫吟更苦，他年分作句图夸。

秦观　次韵公辟将受代书蓬莱阁
    城连湖岸水为关，旦暮樵风自往还。
    龟负宝林新佛地，龙蟠使宅老仙山。
    平生仕宦今何得，终日登临独未闲。
    岁满徘徊难遽别，就中潇洒异人间。

秦观　次韵公辟闻角有感
    一听胡笳动越吟，声潜地底气逾深。
    千宫月色单于曲，万里天光魏阙心。
    秉烛何人犹把盏，挑灯有女正穿针。
    早寒时节黄昏後，更逐西风应远砧。

秦观　次韵公辟州宅月夜偶成
    新秋过雨月如霜，缓足蓬莱彻上方。
    翠木玲珑藏宝界，白烟浓淡锁华堂。
    书名越艳谁兴发，角动单于自感伤。
    山似卧龙天似水，却疑身在海中央。

秦观　次韵公辟州宅月夜偶成
    缭绕千重雨後凉，月含秋色上东方。
    风催络纾归金井，月转檀栾荫画堂。
    游目骋怀佳兴发，感时抚事壮心伤。
    归来枕簟清无梦，卧看明星到未央。

秦观　次韵何子温
    一星就起海隅傍，县弩前驱过射阳。
    行见斯民无重困，坐令吾道有余光。
    簿书不碍诗人笔，猿鸟常窥使者章。
    谈笑自然群吏肃，何须酒後次公狂。

秦观　次韵黄冕仲寄题顺兴步云阁
    故山无期大刀头，黄尘溽暑未罢休。
    步云之篇忽我投，便见冰玉悬清秋。
    顺兴山川甲闽瓯，无风万壑松飕飕。
    步云之人人品优，御风御寇真其俦。
    仙人乘槎凌斗牛，回环十见天星周。
    猿鹤忽惊空蕙帐，周家正要磻溪望。

秦观　次韵蒋颖叔南郊祭告上清储祥宫
    特起朝阳内，祠宫极邃清。
    高窗阯玉女，巨阤守昌明。
    盛掩秦诸畤，雄逾汉两京，
    垣横天上紫，洲露海中瀛。
    黄帝初龙跃，中原罢虎争。
    樵夫亦谈道，行旅不持兵。
    此地修禳秝，于时保利亨。
    柏梁灾未几，陈宝诏重营。
    御帑金缯出，慈闱服玩并。
    标题动宸翰，撰次属鸿生。
    玉刻黄冠印，金书秘殿名。
    妙经藏洞观，真籾佩威盟。
    仙溜花门静，琼枝物外荣。
    肇禋承帝祉，肆眚顺民情。
    天施宁论报，风行不计程。
    近传闻磬管，时或见旄旌。
    海岳朝双阙，星辰集上楹。
    礼如尊太一，事异宠文成。
    大以圆丘报，长於至日迎。
    侍臣来祭告，法驾欲时行。
    厘事通元气，高真达孝诚。
    庆增黄帝系，寿续太阴精。
    西北夷门峻，东南辇路倾。
    云行博山气，风卷步虚声。
    符贶方期应，英髦各汇征。
    讴歌兴法从，可见泰阶平。

秦观　次韵孔彦常舍人曝书
    上帝图书府，传观诏特容。
    嘉宾苍佩玉，盛馔紫驼峰。
    散帙牙签乱，开函锦袭重。
    君羹如可请，愿备北堂供。

秦观　次韵刘逊父以宁斋诗二轴作以还之
    扬舲过遇海边州，一见名郎破百忧。
    荀氏诸龙俱俊伟，河东小凤最风流。
    明珠白璧俱投报，细草幽花人献酬。
    别驾旧斋何足念，文昌新府待公游。

秦观　次韵罗正之惠绵扇
    吴扇新翻制素绵，名郎持赠意俱圆。
    有人充户修明月，无女乘鸾向紫烟。
    供奉宜升清暑殿，动摇合作御风仙。
    谁知挥却青蝇辈，功在春蚕一觉眠。

秦观　次韵马忠玉喜王定国还自滨州
    淮海相逢一解颜，纷纷岁月梦魂间。
    初惊渔艇迷花去，忽认星槎拂斗还。
    桂岭暮登猿断续，槐堂春到鸟绵蛮。
    石渠旧议行当复，未信佳时得自闲。

秦观　次韵米元章斋居即事
    庭木只株茂，盆池一掬悭。
    支颐鱼出乐，入眦鸟知还。
    老境行将及，仙书读未闲。
    因君歌凤过，通昔梦归山。

秦观　次韵裴秀才上太守向公二首
    东风已动北风归，寒气侵寻自霁威。
    何处管弦传腊酒，谁家刀尺制春衣。
    使君英妙开莲幕，别驾风流出粉闱。
    唯有广文官独冷，终年如坐水边矶。

秦观　次韵裴秀才上太守向公二首
    上客新从颍尾归，使君高会列南威。
    风将沉燎萦歌扇，雪带梅香上舞衣。
    翻样云团分御帑，如椽蜜炬出宫闱。
    食前方丈罗珍怪，却讶犀燃牛渚矶。

秦观　次韵裴仲谟和何先辈二首
    闻说何郎操行端，萧然环堵若为安。
    鸟啼花发阻携手，水远山高空凭栏。
    别後想多黄绢作，春来尤厌惠文弹。
    两章读罢知高义，贵贱交情自古难。

秦观　次韵裴仲谟和何先辈二首
    汝南古郡寡参寻，兀兀长如鹤在阴。
    支枕星河棋醉後，入帘风絮报春深。
    青山未落诗人手，白发谁知国士心。
    多谢名郎传绿绮，愧无佳句比南金。

秦观　次韵侍祠南郊
    风马云车下九天，郊柴初告帝心虔。
    天如倚盖临坛上，星若连珠绕御前。
    缥缈佩环参雅奏，迢巃楼阁抱非烟。
    侍臣举酒欣相属，醉看参横左右肩。

秦观　次韵宋履中近谒大庆退食馆中
    翠华初到殿中间，三馆诸儒共一班。
    迎谒晓廷清跸近，退穿春仗彩旓闲。
    病来怕饮东西玉，老去惭陪大小山。
