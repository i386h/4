<!-- { "loadSidebar": true } -->
    蛰霆忽击聩者惊，不待数月如阳城。
    中书君已非偃月，何事亦恶伏马鸣。
    奏疏流传人吐舌，未死奸谀面趙热。
    只今时事尚可言，奏四十章当一月。
    直言不惮方威灵，本朝未尝言罪人。
    但图奏上天子喜，莫管近前丞相嗔。
    向来庆历子唐子，千古名垂汗青史。
    瘴山炎海固鬼愁，志士宁能彼易此。
    风尘澒洞何如时，麒麟豺虎方争驰。
    士所当为未止此，志完幸听承君规。

姚勉　七夕分韵得丝字
    柳子中庭乞巧时，始知抱拙不污卑。
    向令早似愚溪日，未必缁尘涅素丝。

姚勉　钱唐吟
    钱唐家家重生女，自小无人识机杼。
    教成歌舞十二三，花燕身材柳莺语。
    去年学得琵琶成，今年学得弹秦筝。
    豪家亟替明珠斛，来换绿珠入金谷。
    启行小女肩舆来，亲情送别罗酒杯。
    拜辞父母登车去，欢喜出门不回顾。
    新恩无复雉将雏，儿意亦忘鸦反哺。
    阿婆八十位送门，自怜终身无阿孙。
    笑言阿婆不须泣，舟子乘潮渡江急。

姚勉　禽言十咏　百舌
    百禽巧作百种音，一禽却学百种禽。
    晴风暖日意自乐，圆吭变换皆清吟。
    多能不如止一得，多言不如止一兽。
    一朝闭口不敢声，莫有谗人在君侧。

姚勉　禽言十咏　不如归去
    翠烟深樾江村雨，蜀魄催春动归去。
    劝春春去劝未休，客子伤春惨心绪。
    只今蜀土锦城荒，蜀客望西悲故乡。
    故乡蜀客归不得，何况当时蜀帝王。

姚勉　禽言十咏　郭公
    郭公古时仁国余，姓名尚挂春秋书。
    问其故国何丘墟，知善不用恶不除。
    今人皆知笑亡郭，胸中亦自镜善恶。
    不知山高正呼君，身是郭公犹未觉。

姚勉　禽言十咏　看蚕娘子得几许
    流莺前身织丝女，犹抛金梭学机杼。
    隔窗娇唤看蚕姑，娘子看蚕得几许。
    今年蚕悭熟处稀，采余桑叶青满枝。
    一年养蚕四番熟，安得长似开元时。

姚勉　禽言十咏　麦孰也哥哥
    晨起凉润疑秋肃，格磔軥辀叫云木。
    似催农父急腰镰，村北村南麦皆熟。
    屋头场地初雨乾，柳声拍拍儿童欢。
    田家未敢冀一饱，父老相呼先了官。

姚勉　禽言十咏　泥活活
    黄梅蒸雨已几时，路泥活活没马蹄。
    前山咫尺似千里，十步九跌行人疲。
    漫塍白水秧欲老，黄云渐黑麦欹倒。
    泥污后土何时乾，天若怜农放晴好。

姚勉　禽言十咏　婆饼焦
    趁晴割麦收云黄，熬炉新熟饼饵香。
    阿婆炙饼半焦赤，阿妇骂儿嗔不食。
    山禽戏语婆勿嗔，有饼可焦犹食新。
    西家割迟麦烂死，妇姑对泣空酸辛。

姚勉　禽言十咏　如恶
    烟林望帝声思归，风枝齐后音凄悲。
    如何入水化为鸟，犹诉姑恶无停时。
    纯孝通神泉鲤跃，冤气感天霜为虐。
    蛴螬有味安得珍，妇自不贤姑不恶。

姚勉　禽言十咏　提葫芦沽美酒
    晴烟如泼春光浓，万花笑日争嫣红。
    百金沽酒直取醉，有酒不醉孤东风。
    不如遂我丰年愿，秫米价如黄土贱。
    家家有酒不用沽，何用提葫苦相劝。

姚勉　禽言十咏　着新脱故
    缲车欲动蚕春暮，水足秧青行白鹭。
    着新脱故山禽呼，也似催人阔耕布。
    着新脱故也自奇，阔耕阔布也自宜。
    冬苗夏绢星火急，欲着无新耕亦饥。

姚勉　清江曲
    夹岸桃花燕子飞，一江春水鳜鱼肥。
    丝纶百尺烟波阔，午夜鸣榔载月归。
    扁舟一叶横沙觜，得鱼烂醉东风里。
    绿杨深处酒醒时，半江潮落天如水。
    万顷沧波五月凉，一川红锦藕花香。
    绿蓑青笠鸣痚雨，老树残烟带夕阳。
    野船细火夜明灭，一笛风清楚天阔。
    无鱼无酒且归来，篷底萧痚卧明月。
    万里西风双鬓华，江南江北老天涯。
    潇洒两岸梧桐叶，漠漠半川芦荻花。
    柔橹声中山水绿，一丝买断黄金屋。
    沙边鸥鸟莫相猜，是非不到清江曲。
    苇折荷枯人未归，波寒霜落雁初飞。
    不知节物时时换，又折梅花下钓矶。
    青山四面清歌发，几点沙鸥起天末。
    一任长年醉则休，醒时独钓寒江雪。

姚勉　秋夜
    明明月影带河流，雁在天边鹤在洲。
    四壁蛩催幽梦觉，满囊萤助读书油。
    金茎露点三更冷，银汉星移万里秋。
    醉倚不堪回首处，双清风月尽淹留。

姚勉　劝学示子元夫
    事业功名在读书，圣贤妙处着工夫。
    区区只为潭潭府，不敢如韩训阿符。
    
    
姚勉　人皆以贫忧
    人皆以贫忧，君子独能乐。
    中心贱荣利，外物甘寂寞。
    富贵如春花，时去易凋落。
    不如一箪瓢，可以长处约。

姚勉　日食罪言
    皇帝十四载，新元纪嘉熙。
    仲冬戊寅朔，午漏方中时。
    朔风震丘壑，猛籁号枯枝。
    黯如商雪天，四野昏垂垂。
    昼炊烟始息，暝色来庭帷。
    鸡登杙榤立，鸟急林梢栖。
    颇讶南至后，晷度宜舒迟。
    胡为景尚促，疾甚驹隙驰。
    儿童忽走报，日壁无全规。
    仓忙出仰视，如月初蛾眉。
    金乌失焰彩，玉象潜光辉。
    苍天玳瑁色，列宿争依稀。
    老稚相喧呼，伐社沸鼓鼙。
    不知何物怪，掩此清阳晖。
    吾闻阴阳家，日月以历推。
    日迟月行速，赢缩数不齐。
    遇朔必会合，差忒无毫厘。
    气盛或相掩，二曜斯一亏。
    望日日掩月，阳感阴故衰。
    朔日月掩日，阴盛阳乃微。
    又闻玉川子，月蚀曾有诗。
    谓此日月者，天眼生东西。
    两眼不相攻，相食其说非。
    食月乃蟆精，伊慼盖自贻。
    吾观作诗人，志各有所之。
    玉川特寓谏，假此为之辞。
    日月有蟾乌，此事本怪奇。
    况自食其光，安能走而飞。
    书称辰弗集，天象昏且迷。
    则知交相食，此说当勿疑。
    思既得其说，伤心重嗟咨。
    日为众阳宗，万象皆影随。
    今者何不臧，阴精夺炎曦。
    仰空不能救，涕泗纷交颐。
    嗟嗟今之岁，天屡彰其威。
    星文沓示变，雷震洊失宜。
    越在夏五月，郁攸煽京畿。
    六月既望后，月蚀主旱饥。
    今兹复日食，灾异何繁滋。
    天意不虚示，坐井聊管窥。
    即天以论人，日君而月妃。
    关雎哀窈窕，意在贤才思。
    靡曼或盈前，必为物欲移。
    今者日之蚀，或恐由宫闱。
    然而吾君圣，未必耽燕私。
    君象日而尊，臣象月而卑。
    正心在朝廷，昭德可塞违。
    国柄或窃弄，耳目相蔽欺。
    今者日之食，亦恐由群儿。
    然而吾君明，朝岂庸盲痴。
    人主向明治，武力不可隳。
    方今北有敌，负垒惊边陲。
    战士怯不勇，塞马纷骄嘶。
    今者日之食，或由边事危。
    然而吾君武，安肯假彼资。
    重念此三者，急务诚在兹。
    万一或有是，是即变所基。
    应天不以文，减撤徒儿嬉。
    如人丧厥明，必求良药医。
    一片葵藿心，只恐天未知。
    何当排阊阖，碎首彤玉墀。
    一篇痛哭策，历写心伤悲。
    一者何所陈，无逸为元龟。
    暗室屋漏中，肃如对神只。
    愿为楚庄王，规谏从樊姬。
    毋效汉成帝，温柔老昭仪。
    天君必清彻，智烛光发挥。
    如日丽中天，煌煌明作离。
    二者何所陈，用贤登皋夔。
    选众立一相，国论公主持。
    乌台执白简，妙选刚正姿。
    戚里勿柄授，貂璫毋印累。
    朝廷豁氛翳，在位销脂韦。
    末光依汉日，天子是倚毗。
    三者何所陈，张皇吾六师。
    击揖如逖辈，天宠畀节麾。
    卖国若桧等，电扫无孑遗。
    练军明赏罚，勇锐奔熊罴。
    南越颈可缨，中行背必笞。
    如日照霜雪，殄灭何难为。
    凡此三说者，中心久思维。
    明白可举行，匪曰徒费词。
    能转乱为治，可回灾为厘。
    不学后羿射，不效夸交追。
    拜轮上扶桑，洗光出咸池。
    苍生照共仰，九土光咸晞。
    五色太平象，重晕中兴期。
    昊穹耀华彩，万国长瞻依。

姚勉　入京遇雪
    马头雪絮舞花深，便觉新阳改故阴。
    天上素光开玉府，眼前一色是琼林。
    定知洄曲师当捷，且把新丰酒独斟。
    万木怯寒头正缩，梅花一点露春心。

姚勉　山市
    路询山市宿，店近石桥横。
    老水穿檐过，低窗照水明。
    雨声凄客思，野处惬幽情。
    沽酒聊牵睡，茅柴醉不成。

姚勉　山斋
    茅斋住翠林，一迳总清阴。
    涧近水声入，窗虚山色侵。
    读书依竹静，送客出花深。
    此地无尘俗，令人长道心。

姚勉　山中
    俯掬清泉漱齿牙，仰看白日照山花。
    山中閒趣谁能会，更过僧房话午茶。

姚勉　示同学
    蚕丝义理苦追寻，方寸那容外物侵。
    伯乐未逢无识价，子期不遇少知音。
    泉源有本渊渊静，学海无涯步步深。
    仰望泰山高北斗，何时许我一登临。

姚勉　书塘浦桥壁
    密迩松楸彩雾开，卧龙行矣起春雷。
    大挥椽笔刚题柱，即日高车驷马来。

姚勉　思家信不至
    又得秋风入芰荷，尚无黄耳到如何。
