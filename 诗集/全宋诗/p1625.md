<!-- { "loadSidebar": true } -->
    戏舞老莱子，平反隽不疑。
    孝心天罔极，肠断蓼莪诗。

楼钥　太硕人潘氏挽词
    玉映清心著壶彜，闺房宾敬到齐眉。
    岂惟山水协高趣，更为国家生好儿。
    万口共推诸福备，八旬犹负一年期。
    伯仁冬日应肠断，不见堂前举酒时。

楼钥　唐舍人挽词
    雁塔名三世，螭蚴侍九重。
    循循仪学馆，谔谔著囊封。
    至性悲三釜，高怀薄万钟。
    典刑伤不见，衰涕忽无从。

楼钥　唐舍人挽词
    夷路方驰辔，甘泉喜问津。
    庙廊平日志，露电百年身。
    搯掌虽多恨，为箕自有人。
    发棠阴德在，阳报质苍昮。

楼钥　桃源图
    桃源初传武陵豨，靖节作记人不疑。
    其先深避嬴政虐，嘉遯与世真相违。
    尚不知汉况晋魏，子孙绵远无终期。
    正如三韩有秦语，传为神仙愈难知。
    桃林洞府渔人窥，别有天地均四时。
    意必智者塞其蹊，不然将为世所羁。
    后人想像作图画，但见耋稚咸嬉嬉。
    人家随处成井市，畎亩颇亦分塍畦。
    井鬼下照坤之维，方士异人多崛奇。
    筠笼二版坚如铁，能刻景物穷纤微。
    净室给以酒盈斗，一昔图成了无亏。
    同寮欲求第二本，版忽震裂人已非。
    夷坚志怪言历历，何意今乃亲见之。
    未知桃源有此否，此事茫昧不可稽。
    初疑长房缩地脉，又似照影归摩尼。
    巨丽写成阿房赋，牵连貌出连昌辞。
    采女细数七十二，人言霓裳舞羽衣。
    楼阁玲珑在缥缈，其间恐有太真妃。
    刻画工巧世固鲜，磨公岁月或可为。
    彩鸾唐韵已甚捷，未见神速能如斯。
    尚有渔舟傍阶墀，咫尺安知前路迷。
    天圣已踰三甲子，何人宝藏至今兹。
    南丰丈人惠墨本，老眼增明失昏眵。
    固知凡踪不可到，一梦游仙犹庶几。
    秘之十袭何以报？赠子相好无衰时。

楼钥　题壁老笑庵
    笑甚底，笑甚底，
    若要笑时笑杀你。说梦梦中，
    洗泥泥里。头上安头，
    以水济水。个个一般，
    滔滔皆是。我也要笑来，
    终不欲开唇露齿。

楼钥　题陈简斋寄夫人书
    行书满纸遗君文，可见闺门敬若宾。
    应与少文能协趣，定因元亮遂忘贫。

楼钥　题慈溪张氏坐化颂
    苦是自苦，有谁缚汝。
    碍是自碍，非身为害。
    既知一物本来无，何待行时方自在。

楼钥　题从子浃娱亲
    阿戎筑屋为娱亲，野草闲花日日新。
    我奉版舆来举酒，祈君亲寿似夫人。

楼钥　题董亨道八景图
    钱塘怒涛天下无，谁将尺纸为新图。
    贺家湖上如镜净，屡向烟波逢钓徒。
    彩虹横卧吴淞上，洞庭一螺浮具区。
    亦曾泛舟彭蠡湖，插立千剑名大孤。
    庐山高哉不得到，历历五老联香炉。
    上钟下钟夹湖口，半江清濁泾渭如。
    多景雄据金焦间，夕阳微照海门山。
    其余知名不知处，赤壁但歌前后赋。
    江汉至鄂始合流，黄鹤楼前鹦鹉洲。
    潇湘见说青如染，道林岳麓横清秋。
    我欲远游嗟暮齿，蝶梦翩翩漫千里。
    但欲绝江寻越山，归老故山吾已矣。

楼钥　题范宽秋山小景
    山高最难图，意足不待大。
    尺楮眇千里，长江浸横翠。
    画家杂云烟，戃恥徒意会。
    苟或森三尺，便若俗子对。
    此画格律严，兴寄独超迈。
    洗眼映窗明，妙处乃不昧。
    流泉见原委，著屋分向背。
    推车度危桥，指路向关隘。
    轻舟最渺茫，浦屿如有待。
    山稜瘦露骨，汀洲横若带。
    木叶黄欲脱，秋容俨然在。
    霜余无片云，历历数沙界。
    搜寻目力疲，欲赋无可柰。
    近山才四寸，万象纷纳芥。
    欲识无穷意，耸翠更天外。

楼钥　题高丽行看子
    竹批双耳风入蹄，霜鬣剪作三花齐。
    相随西去皆良种，撼首势窜迎风嘶。
    丹青不减陆与顾，丽人传来译通语。
    装为横轴看且行，云是韩干非虚声。
    圉人乘马如乘鹤，人马相谙同呼啄。
    中有二匹真游龙，爬梳迥立绿杨风。
    贾胡携金赎此马，亟呼工人临旧画。
    我诗无分到三韩，写向新图时自新。

楼钥　题郭恕先雪霁江行图
    妙绝丹青郭恕先，幻成雪霁大江船。
    沿流更饱轻帆举，上水仍劳百丈牵。
    捩柂长年浑欲动，褰帷佳客若将仙。
    侍亲曾泛沧浪月，犹记兰成射策年。
    
    
楼钥　题韩氏所藏元佑选尚诏草
    禁脔当年选尚初，难兄辞宠意何如。
    裕陵遗旨知难改，元佑湛恩信有余。
    今日犹存卯君笔，向来谁造粉昆书。
    韩门世宝宜无坠，史有遗文尚取诸。

楼钥　题宏老空谷
    君看空谷自然空，声有洪纤应则同。
    正为中虚声自应，莫将应处做神通。

楼钥　题惠崇着色四时景物
    旧说惠崇真画师，生绡四幅见天机。
    鹭翻桃岸韶光妩，鹅漾莲塘暑气微。
    风劲宾鸿霜始肃，寒欺花鸭雪初飞。
    分明知是丹青卷，仍欲沙头唤渡归。

楼钥　题家藏二画　二虎
    一虎弭耳行，一虎立而顾。
    猛鸷乃天资，亦尔相媚妩。
    媚妩尚眈眈，况复逢其怒。
    吾闻宣城包，今古称独步。
    投老笔愈精，利牙爪可怖。
    方其欲画时，闭户张绢素。
    磨墨备丹彩，饮酒至斗许。
    解衣恣盘薄，手足平地踞。
    顾眄或腾拿，窥之真是虎。
    捉笔一挥成，神全威不露。
    此其真是欤，为我振蓬户。
    藜藿将不採，何止讋狐兔。

楼钥　题家藏二画　二龙
    老龙卧海沙，觉来未欠伸。
    珠光发海底，闯然目有神。
    画龙不画全，必杂烟与云。
    此龙未尝动，具见爪与鳞。
    一龙望见之，争心生怒嗔。
    奋迅勇欲前，便尔云满踀　。
    不知出谁笔，定非尘中人。
    若非亲见之，何由写其真。
    云涛方汹涌，恍若渺无津。
    为霖会有时，正尔良苦辛。
    乃知青云高，不如寂寞滨。
    深虞或飞去，十袭聊自珍。

楼钥　题驾临李谪仙二像
    不有风流贺季真，更谁能识谪仙人。
    金龟换酒今何在，相对画图如有神。

楼钥　题驾临李谪仙二像
    斗酒浇诗动百篇，鉴湖牛渚两俱仙。
    早知今日犹相对，不向稽山回酒船。

楼钥　题老融归牛图
    薄宦六年辞故山，故山只在梦魂间。
    簪绅何苦自缠缚，却羡归牛自在閒。

楼钥　题老融画弥勒
    乘风欲去东南，回头此意谁参。
    当时蹉过足庵，却来攻愧同龛。

楼钥　题老融画牛溪烟雨
    暝烟吹雨冥冥，两牛半渡深情。
    京尘久污巾履，颇思归濯吾缨。

楼钥　题林氏香严庵
    缓步寻佳处，林深路欲迷。
    偃松披数亩，立竹漱三豨。
    瀹茗凭山槛，呼灯照石梯。
    轻舆空翠湿，投暝喜幽栖。

楼钥　题林宗鲁校书所藏宣和御画
    周公多艺孔多能，徽庙才高更倍增。
    除却万机都不会，至今遗老话昭陵。

楼钥　题龙眠画骑射拖毬戏
    绿杨几枝插平沙，柔梢袅袅随风斜。
    红绡去地不及尺，锦袍壮士斫鬃射。
    横磨箭锋满分靶，一箭正截红绡下。
    前骑长缨拖绣毬，后骑射中如星流。
    绣毬飞{左石右昆}最难射，十中三四称为优。
    元丰策士集英殿，金门应奉人方倦。
    日长因过卫士班，飞骑如云人马健。
    驾幸宝津知有日，穷景驰驱欣纵观。
    龙眠胸中空万马，骇目洞心千万变。
    追图大概写当时，至今想象如亲见。
    静中似有叱咤声，墨淡犹疑锦绣眩。
    闲窗抚卷三太息，五纪胡尘暗畿甸。
    安得士马有如此，长驱为决单于战。

楼钥　题龙眠画西域圣僧
    放两不借叠双足，自在在心机在目。
    默然深入不二门，不知师唱谁家曲。

楼钥　题陆放翁诗卷
    妙画初惊渴骥奔，新诗熟读叹微言。
    四明知我岂相属，一水思君谁与论。
    茶灶笔床怀甫里，青鞋布袜想云门。
    何当一棹访深雪，夜语同倾老瓦盆。

楼钥　题罗春伯所藏修禊序
    东游登会稽，只见兰亭不见碑。
    北过中山府，欲访此碑不知处。
    閒从故家看墨本，如此二者绝难过。
    曾经耶律毡裹去，至今胡虏犹知慕。
    时将一二馈肤使，持归往往快先觛。
    未知玉石真在否，要比江南终近古。
    他日缚取呼韩作编户，勒铭归来过定武。
    只问君王乞此碑，打向人间莫论教。

楼钥　题萝月上人送鸿小楼
    雨洗春山空翠新，登楼不见送鸿人。
    薜萝清夜月依旧，无复新诗泣鬼神。

楼钥　题孟东野听琴图因次其韵
    谁欤住前豨，夜深以琴鸣。
    天高颢气肃，月斜映痚星。
    橡林助萧瑟，泉声激琮琤。
    弹者人定佳，能使东野听。
    束带不立朝，遥夜甘空庭。
    龙眠发妙思，神交穷杳冥。
    不见弹琴人，画出琴外声。
    郊寒凛如封，作诗太瘦生。
    恨不从之游，抚卷空含情。

楼钥　题少潜兄得闲
    亭下水吞空，轻舟处处通。
    闲情谁得似，逸兴更何穷。
    诗社率相过，醉乡时一中。
    我家元不远，只在小桥东。

楼钥　题少潜兄得闲
    平日君多暇，如今我亦闲。
    人归真得地，吏隐胜居山。
    烟浪一千顷，茅檐三四间。
    天寒倚修竹，空翠湿欹鬟。

