<!-- { "loadSidebar": true } -->
    定知新将饱，尤赖我公贤。
    赫赫兰台旧，飘飘凤沼仙。
    终焉还魏阙，聊尔驻荆川。
    曲学联珠履，非才污彩笺。
    千秋期鹤寿，万里附鹏骞。

仲并　陈行之得之因震泽旧居避小阁面列洞庭山客有名以尊经者江都仲某为
    洞庭之野排千岩，陈子卷帘非爱山。
    震泽之流清没底，陈子凭栏不观水。
    杰阁横空一事无，终年传习唯父书。
    乃翁平时束五传，绝人伟论惊诸儒。
    至宝不受久埋没，近者私记刊吴都。
    缙绅骈肩快先睹，一言价重百车渠。
    正派源流要有自，二难秀发名家驹。
    少小辛勤门户计，皇天有知子不孤。
    於今三十五经立，亹亹雄辨来起予。
    不但家法传群纪，经学当与心法俱。
    溪山相对无浪语，宝此一编时卷舒。
    自怜早岁已漂泊，乃翁邀我来僧庐。
    於今壎箎弦诵地，当时从容谈笑余。
    契阔死生三十载，萍浮蓬转常崎岖。
    子能箕裘万事足，其他得丧争锱铢。
    凛凛清氛端可想，神游仿佛归来欤。

仲并　呈彦平
    诗人老去倍伤秋，我亦秋来尚黑头。
    世事可怜催晚景，皇天未许减羇愁。
    不堪败菊愁彭泽，又见寒云饯蓐收。
    旋解鹴裘沽一醉，纷纷谈话任封侯。

仲并　次韵病起二首
    不妨佳句太频频，还得愁中眼渐明。
    好是维摩病初醒，又将口业起纷争。

仲并　次韵病起二首
    闻道车书未一家，平时苦苦念京华。
    新来忽得幽居味，竹屋茅屋政自嘉。

仲并　次韵答友人四首
    颇忆高人相与閒，扁舟谁与趣公还。
    杯行歡乃歌声底，客坐参差帆影间。
    多病扶携新几杖，平生契好旧湖山。
    未容月转各分手，醉语狂吟下碧湾。

仲并　次韵答友人四首
    久矣忘情岂用閒，已看要起示无还。
    自怀白发苍颜客，不堕黄花翠竹间，
    顾我分为方外友，如公合上道家山。
    暇时及此频相过，城北城南浔几湾。

仲并　次韵答友人四首
    晚矣吾身未乞閒，如公尺一合徽还。
    高标迥立风尘表，秀句喧传字宙间。
    谁和阳春仍白雪，我知流水与高山。
    归欤已熟他时路，直北龙溪一二湾。

仲并　次韵答友人四首
    百年未见一人閒，曾是兴嗟唐已还。
    遗躅有谁高往古，清风元自振中间。
    我惭官薄当投绂，公比吾家已买山。
    待得有田归已暮，何当分我一沧湾。

仲并　次韵耿荐可催菊三首
    黄花应自惜离披，欲放清香故故迟。
    病客高眠防不肯，剩裁好语报花知。

仲并　次韵耿荐可催菊三首
    衔杯采菊久寻医，白发苍颜渐可期。
    准拟新来强作意，又从愁裹过花时。

仲并　次韵耿荐可催菊三首
    年来花意亦难猜，陶令东篱独未开。
    伴赋落英吾岂敢，狂言聊复为君催。

仲并　代人上师垣生辰
    盛世还生瑞世人，东风屈指岁华新。
    祥烟不断千山晓，爱日无边万国春。
    鸣玉珥貂扶紫极，櫜弓偃革转洪钧。
    我民非敢私为寿，永作堂堂社稷臣。

仲并　代人上师垣生辰
    直把孤忠动帝聪，平生房杜不言功。
    冲霄鸾凤谋谟合，遮道豺狼党与空。
    韬略暇时谈笑裹，勋名他日画图中。
    中书未数汾阳考，万有千年似鲁公。

仲并　代人上师垣生辰
    清风孤映紫宸班，平立伊周伯仲间。
    几岁苦心扶国步，今年喜色到天颜。
    羽书已静淮西报，翟辂初从塞北还。
    式廓中原断无事，从容廓庙有余閒。

仲并　代人上师垣生辰
    已闻鼙鼓静边陲，初见丝纶宠帝师。
    寰宇一新周礼乐，广庭重用汉威仪。
    江南江北无他事，春后春前更此时。
    举盏上公千岁寿，赓歌永赞舜无为。

仲并　代人上师垣生辰
    日日衣冠金马门，有谁出力正乾坤。
    来归季子国人喜，终藉叔孙皇帝尊。
    凤沼真成逢旦暮，龙楼今得问晨昏。
    欲知余庆来何似，带砺山河永永存。

仲并　代人上师垣生辰
    冠豸英风传至今，於时早已望商霖。
    挂帆鲸浪朝天日，借箸龙墀许国心。
    帝渥洊颁廉陛远，边声初断塞垣深。
    不须更诵蒸民句，处处儿童尽好音。

仲并　代人上师垣生辰
    不用天河洗甲兵，只凭直道致升平。
    三王事业贤臣主，一代师儒难弟兄。
    屡薄赋徭民鼓舞，尽除氛翳国清明。
    休将前古论今日，万古无人敢抗衡。

仲并　代人上师垣生辰三首
    玉带金鱼衮绣光，维垣一旦侍君王。
    垂绅庙堂调玉烛，能便天公时雨昫。
    畴昔干戈岁屡歉，於今万室盈仓箱。
    天心人意若相语，问公何以回穹苍。
    天恶人心二三德，公惟一德妙赞襄。
    夜半熟视璿霄象，紫微列宿相荧煌。
    甘露醴泉不足瑞，但欲岁岁占农祥。
    物阜人嬉了无事，斯民击壤君垂裳。
    时时公亦憩杰阁，万物欣欣春昼长。
    当时尹躬似今日，但欠昭回云汉章。

仲并　代人上师垣生辰三首
    天寒岁律今峥嵘，御街钟鼓天初明。
    近臣日报君颜喜，问寝慈宁圣主情。
    万年泄泄融融乐，此事无与凡公卿。
    父老问某何臻此，天子用孝公用诚。
    向来瞻云一万里，雁书不到江南城。
    初决和戎盖公策，来归驺驭人欢迎。
    九重日奉天下养，禁苑蟠桃春自生。
    当时若用他人说，至今未见风尘清。
    前代功臣岂不有，未有仿佛公勋名。
    封人考叔陋筹策，区区但舍君之羹。

仲并　代人上师垣生辰三首
    化工作意办春来，斗柄明朝后日回。
    东风先到江南岸，江山濯濯无尘埃。
    灵光葱葱随处有，夜半两两明三台。
    天遣异人为时出，要作霖雨泽九垓。
    明堂藉此一柱庄，他山之林皆凡材。
    如今国势盘泰华，向来天步屯云雷。
    岁岁年年竞是日，人人争欲扫寿杯。
    天知调羹付公手，江梅不为他人开。
    长生唯在一清净，别无方丈并蓬莱。

仲并　代人上叔母张氏生辰三首
    云汉良辰近，秋风一叶初。
    祥光连户牖，喜色动门闾。
    苹藻仪无间，芝兰庆有余。
    仁人宜上寿，不必问瀛居。

仲并　代人上叔母张氏生辰三首
    仙阀流芳远，吾门袭庆长。
    萱堂今寿考，枢府昔辉光。
    玉树诸郎秀，金花宠命昌。
    欲知椿算久，辟谷有家方。

仲并　代人上叔母张氏生辰三首
    忆昔观光际，温颜获屡亲。
    奖提烦叔父，驽蹇负前人。
    幸会逢今日，飘飘愧此身。
    捧觞陪子侄，深觉仲容贫。

仲并　代同舍上黄相生辰三首
    列宿东南夜有辉，门弧此际诞英奇。
    晏婴俭德人皆仰，召虎中兴日可斯。
    名誉雅为天下望，孤忠自结圣君知。
    大椿会见千年算，应许惊乌吒一枝。

仲并　代同舍上黄相生辰三首
    籍甚声华振九州，龙名未许颍川优。
    两年鈇钺扶黄屋，一品星躔尚黑头。
    烜赫朝班棣萼，张皇军势拥貔貅。
    自惭东阖叨甄录，愿向清时与国谋。

仲并　代同舍上黄相生辰三首
    五月天恩解网罗，四方举首愿时和。
    我公寰海甘霖望，今日门阑瑞气多。
    已幸羇穷蒙疵赖，竚看谈笑却干戈。
    汾阳二十中书考，他日遥知数倍过。

仲并　对雪用曾丈韵呈徐丈
    鹤{上敝下毛}偏宜鹤发翁，戏挼杖与儿同。
    梅梢弄影半窗玉，柳径吹绵三月几。
    拥户且眠窗未晚，泛舟何向水如空。
    阳春便逐新诗到，不待葭灰落巓筒。

仲并　对竹
    嵚岑何处峰，来伴萧疏竹。
    悠然方丈间，寄此千里目。

仲并　奉和陈德召游惠山见寄三十韵
    飞埃喜污人，余事忌挂眼。
    酒浪绿可亲，山光翠相挽。
    折腰素非愿，被面有余赧。
    从来万事空，此去百念满。
    恰忆兹山游，判作经年款。
    驾言随所如，歌笑为君莞。
    洗耳听潺湲，缓步踏{左山右蹇}{左山右产}。
    褰裳跨风磴，扪萝度云栈。
    禾黍岂离离，枣下初纂纂。
    川原供遐瞩，笋蕨中去苋。
    桃李倾城姿，松杉万金产。
    雪浪逗冰泉，乳苍浮玉碗。
    相望一牛鸣，不惮四牡痯。
    层阁神所宅，败檐我将馆。
    心求千佛印，手罢七年板。
    胜概何时无，羁怀自悲潸。
    小院昔徜徉，东风未暄暖。
    夜语联僧榻，晨炊共华馔。
    羊肠一分襟，雁背几折简。
    於今怀举桉，过公倦开瑆。
    早知玉树摧，不如春思短。
    尘容久难赎，乐事贫益罕。
    佳篇分锦绣，和气回弦管。
    差肩招隐些，下视广陵散。
    指踪去路迷，加鞭客情懒。
    诛茅行可卜，鼓棹过几返。
    避喧谐良图，结邻得佳伴。
    萍蓬岂愿余，斗筲未须算。
    荒凉石迳深，蹭蹬云色晚。
    霜鬓侵韦诞。

仲并　奉陪舅丈祠书彦平主簿兄游慧聚终日小饮上方待月再历妙峰诸胜处用
    凭高情不浅，尽日倚胡床。
    云散他山雨，风来古殿香。
    一川横晚照，重阁枕秋光。
    欲写无穷意，诗凡不擅场。

仲并　奉陪舅丈祠书彦平主簿兄游慧聚终日小饮上方待月再历妙峰诸胜处用
    迎宵山吐月，不受寸云吞。
    看影筛林杪，移尊藉石根。
    参差明梵刹，一二数烟村。
    高处僧眠示，携筇试打门。

仲并　感时
    伤春那得易为情，世味年来一一更。
