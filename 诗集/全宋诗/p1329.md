<!-- { "loadSidebar": true } -->
    撄心人事细如蓑，浑有童心柰老何。
    湿雪尽随哀泪堕，清箫不与哭声和。
    归休最病良田少，侵老终怜季子多。
    无命无才犹有友，但怜雄辩正悬河。

李新　古塞
    曾经古塞间，万里控长关。
    卧日边鼙旧，嘶风战马閒。
    戍楼喧暮角，羌笛怨空山。
    应贺升平久，车书混八蛮。

李新　古兴
    春采中洲兰，秋采芙蓉芳。
    芙蓉以为衣，春兰佩其香。
    晓织比目鱼，暮织双鸳鸯。
    裁成合欢被，副之君子堂。
    粲粲桃李姿，过时空自伤。
    汉宫专使至，罗搜穷洞房。
    长虹直轩辕，秘艳不可藏。
    平时同闺子，坐看铅华光。
    共解明月珠，私结罗襦裆。
    出门驱车去，富贵无相忘。

李新　古兴
    良人远行迈，道经折羊肠。
    五月日如赭，履地犹探汤。
    濯汗无广阴，赴渴谁馈浆。
    去未定还期，隙月知空床。
    儿小莫应门，妾身当虎狼。
    峻岨作高台，日日永相望。

李新　古兴
    学仟在空谷，不复顾荣名。
    肯因入俗语，易此高世情。
    仟道竟寥邈，癯身学未成。
    赤松果安在，日夕哀猿声。

李新　古兴
    谓言冥飞鸿，四郊绝纲罟。
    生命法朝菌，义骖莫停组。
    山中岂久留，迅反无自苦。

李新　古兴
    倮葬畏礼法，厚葬索衣衾。
    金缕与玉柙，五陵非不深。
    万宝埋幽光，苦为群盗寻。
    上古莫封植，弃之中野林。
    上以饱飞鸟，下从蝼蚁侵。
    人情远臭腐，焉知孝子心。
    死者或有知，自亦畏奢淫。

李新　古意
    虎头自食肉，何在识一丁。
    五言织巧诗，便叹当长城。
    读书发早白，不读鬓晚青。
    穷边物萧条，鸟雀下空庭。
    虽亡好事者，勿废草玄经。

李新　古意
    无分清浊流，杀尔投河伯。
    无结死生交，一死生便隔。
    模棱不失事，祸起分黑白。
    百年过逆旅，今是长安客

李新　古意
    嗟来吐食死，漂母爱王孙。
    等是乞怜人，一饱何足论。
    东方老先生，笑傲忘至尊。
    朔饥侏儒饱，且用长短分。

李新　古意
    野人孤鹤姿，与云相伉俪。
    百禽相和鸣，了不关鹤意。
    彼美靓闺女，窥户欣客贵。
    复有琴心挑，中夜驾车至。
    词章烂星汉，市门甘涤器。
    竟使谁病痟，野人却嘘欷。

李新　观澜堂
    风观生凉底事雄，五湖烟浪一堂中。
    公方观水那无术，客欲工诗正坐穷。
    翻出秋潮真是幻，化成蓬峤本来空。
    笔端造化党奇特，为扫茅茨半亩宫。

李新　观澜堂
    铃阁文书得少休，故将湖水慁清眸。
    似从天姥逡巡坐，拟放仙槎自在流。
    具眼不随千派转，此身元并一沤浮。
    羌谁戏墨通三昧，信是人间万法俦。

李新　观梁辅之晓阅
    羽林出戍死忘家，坐作行趋听虎牙。
    碧月初生弓入抱，青蛇不动剑藏花。
    风吹细柳旗阴转，日过寒豩陈脚斜。
    回笑书生头白早，空将笔砚战年华。

李新　观前古美人图
    璧月尘昏琼树秋，无从百媚一回眸。
    荼醾香度梅妆冷，鹦鹉声低玉笛幽。
    唾背但能知祸水，逢春且莫上迷楼。
    归来安守文盐女，不宠无惊共白头。

李新　官归
    旅巢几百指，水国漫三年。
    极望只秋草，归耕惟石田。
    不成便招隐，渐拟欲安禅。
    那得苏司业，相逢乞酒钱。

李新　官居偶书
    湖山随顾盼，薄俸亦甘心。
    穷鬼不教富，诗魔长使吟。
    支颐闻落叶，隐几见栖禽。
    此意竟谁喻，萧萧秋夜深。

李新　广都道中作
    万花织篱凡几曲，绣屏处处围茅屋。
    家贫张日无罗幕，东风吹开莫吹落。
    居人应笑行客痴，春去春归殊不知。

李新　归美堂
    妙龄通籍金闺里，三媺垂辉分鼎趾。
    君恩至重论报难，炯炯臣心罄归美。
    太山深根蟠厚地，嵩华连鳌隆国址。
    黄河一曲一千里，初自昆仑荐繁祉。
    龙马负出卜世图，王敷万叶春有余。
    走问南箕天永久，莫计后天难老寿。
    中和赓入颂声中，明堂布政知无穷。
    当时五章寄天保，而今三祝增华封。

李新　过邠郊归蜀
    摩笄绿玉笋抽芽，卷地兜罗柳放花。
    蛱蝶团空飞锦绣，葡萄上架走龙蛇。
    河源曲曲无千仞，土室层层有几家，
    脱得身归银汉近，云津却拟问仙槎。

李新　过长滩
    尾劄泥涂贱此笛，手提鸡肋峦虚名。
    芦花伴我头俱白，山色迎秋意转清。
    沙软马留金褭印，雁归滩列水犀兵。
    尚能趁得黄花酒，听取东篱笑语声。

李新　过垂云亭
    西风吹秋落山谷，霜红换尽烟边绿。
    垂云门冷一事无，只有庭松与篱菊。
    白日兰堂一局棋，百年闲事无游丝。
    山僧更劝黄粱饭，真似邯郸枕上时。

李新　过东界
    云浮山腰末之顶，水穴青崖浚于井。
    孔明不死吾其归，左衽岂宜蝤蛴领。
    群羌负药倍车载，螺齿钱文束囊瘿。
    得花便重不便轻，肩突驼峰犹外屏。
    石碉设崄鸟鼠智，铜鼓销声犬羊静。
    入门蹲足唤煮茶，嚼铁相甘苦莏饼。

李新　过冯十夜饮见烛花有作
    贡事不知浑井底，巴音犹在已天涯。
    攻愁有酒杯吹浪，报喜非春烛自花。
    贾谊长才空赋鵩，东陵余地欲栽瓜。
    诏书许逐阳和至，宁乞西山度岁华。

李新　过何权道幽居不遇
    水部风流小隐居，别来眼法定何如。
    雾中不见空峒子，世外空传珞琭书。
    今岁紫荆簪未得，后溪黄鮳信无余。
    素冠如遇文园宅，为我殷勤借子虚。

李新　过贾浪仙崔秀才故祠
    浪仙句法得全功，崔子区区立下风。
    客冢相望归不得，青衫憔悴两君同。

李新　过贾浪仙崔秀才故祠
    倦飞好鸟下荒陂，不见骑驴主簿归。
    林杳笛寒声愈细，为寻牛背一簑衣。

李新　过江游灵泉寺
    徐卿才力已无双，几日飞书约渡江。
    岸石有纹欺锦绣，野芦无数认旌幢。
    酒投渤澥难招偶，诗筑长城欲受降。
    玉尘清谈更通昔，定容寒月半侵窗。

李新　过金牛自劳
    玉人鹤骨马龟肠，白日贪晴夜趁凉。
    谁道飘零大荒远，此间犹是蜀封疆。

李新　过金牛自劳
    帖险缘虚知几蟠，小山细水入平宽。
    云何瘿妇翻相笑，土木形骸亦属官。

李新　过净慧院
    晓披鹔鹴裘，缭绕青冰陌。
    高原回东飚，草木负春色。
    潇洒竹间寺，慰此流浪客。
    豩梅荐余馨，林光动寒碧。
    一寸经纶心，长叹念行役。

李新　过廉水渡二首
    茂林何事锁孤烟，开出澄光见碧天。
    江水不流廉节去，清名长解胜贪泉。

李新　过廉水渡二首
    黄金六印岂关身，宝藏盈居亦诉贫。
    不到盖棺终未定，可怜多少过桥人。

李新　过卧龙先生幽居
    手调鼎剂作清凉，不秘千金肘后方。
    閒数岭云松自翠，卧听梅雨药初香。
    三山梦断黄粱熟，一迳莓封白日长。
    我欲从公结幽隐，不干泉石解膏肓。

李新　过永安院
    山暗云垂地，豩回树倒流。
    诗随梅冷落，梦入鸟钩辀。
    欲住无佳致，重来即旧游。
    村眉攒八字，已解作春愁。

李新　汉江
    低霭横沙碧，长滩宿雁孤。
    樵薪窥树瘿，渔父就龟趺。
    落日骈游女，鸣波咽佩珠。
    啼鸟与惊鹊，先我渡城隅。

李新　汉源馆
    消热层冰远，投凉嘉树稀。
    雨晴潇洒去，梦与泬寥归。
    禽静谷无语，云生山有衣。
    路行知水好，终不疗长饥。

李新　和李卿新轩
    宦情鲁酒薄，自决能久醒。
    穷年太常斋，那得有夙酲。
    将身侣记室，碧鹳趋华楹。
    误倒名卿屣，目光如许青。
    中台独称妙，九棘旧飞英。
    徊翔舜岩廊，饱见怀瞳明。
    苦营便蕃归，尚顾昔管宁。
    人言犹龙孙，去就一羽轻。
    新轩事隐几，大胜安期生。
    绿簊静娟娟，徙倚惊流莺。
    翠荷乱田田，小盎摇清冷。
    欲留妨召节，趣起料繁缨。

李新　和李少卿
    疏雨轻烟忆故林，一生难惬子由心。
    未须迳化陂龙去，留作甘棠异日阴。

李新　和李少卿见贻之什
    碧江青嶂冷翻光，水镜冰壶照座凉。
    舜日有时琴自动，鲈鱼何处鱠飞香。
    竹开细尾搀先出，雀引新雏底事忙。
    老去得为裴度客，旧来频过郑公乡。

李新　和李少卿游北湖六首
    真有鬼谣藏古锦，曷须尘阀眩乌衣。
    但看湖上波光里，不欠当年小院归。

李新　和李少卿游北湖六首
    碧摇虹影桥横水，翠漏林光日薄山。
    本绝机心成野步，却惊鸥鹭不知还。

李新　和李少卿游北湖六首
    东山歌扇圆荷动，北海琼酥竹叶开。
    笑擘轻红堆玉碗，冲尘亦有荔枝来。

李新　和李少卿游北湖六首
    鞭蕖照水晚妆明，彩鷁无风自在行。
    争席要人相尔汝，新来翻为玉浆惊。

李新　和李少卿游北湖六首
    纹楸圆玉斗清坚，阵马云屯绝复连。
    坐据故床消永日，此身今逐地行仙。

李新　和李少卿游北湖六首
    粗疏犊鼻却闲身，莫道吾家北院贫。
    自是江湖钓竿手，不妨烟水却知人。

李新　和任普州冬至日作
