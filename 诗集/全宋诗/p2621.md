<!-- { "loadSidebar": true } -->
    赋阁并尘掩，诗阶伴药红。
    萍流烦结实，絮乱枉因风。
    少閟回肠恨，春闺隔岁空。

宋祁　咏棠棣
    潘赋幽芳在，周诗荣鄂传。
    佛轮千幅细，公带万钉圆。

宋祁　咏西湖上寄颍州相公
    湖边烟树与天齐，独爱湖波照影时。
    崖蒋渚蘯春披靡，佛楼僧阁暝参差。
    相君万一来湖上。手弄潺湲更忆谁。

宋祁　幽禽
    已伴传书燕，休随匝树鸦。
    春鸣变高柳，暮散落馀花。
    格磔林烟迥，啁啾观月斜。
    宁同七十二，镇在莫愁家。

宋祁　游白兆山寺
    地枕层岑面势斜，蔽亏原隰在烟霞。
    璇题衒目三休阁，宝树沿云四照花。
    结社高风思惠远，忘言真理寄毗邪。
    铜莲漏永螟风细，不觉西陂转若华。

宋祁　游海云寺
    十里云边寺，重驱千骑来。
    天形欹野尽，江势让山回。
    园竹浓成幄，楼钟近殷雷。
    斜阳归鞅促，飞盖冒轻埃。

宋祁　游惠山
    遇酒忘忧闻乐喜，世人未到惠山前。
    泉供胜味轻糟麴，松献清音异管弦。
    陆子旧文残琬琰，湛家馀迹抚云烟。
    珍禽幽石应容我，翠麓亭深晚更便。

宋祁　游小圃
    初阳未爇树阴轻，中圃留连底有情。
    春草抽心终不死，夏禽反舌已无声。
    辘轳半上畦泉逗，襫襲初休陇雨晴。
    紫蓼青葵正堪掇，於陵何必是逃名。

宋祁　游鱼
    游鱼川上乐，映藻复依蒲。
    须防裁密纲，莫独畏鹈鹕。

宋祁　游瞩
    颢风肃九昮，楼榭注明迥。
    林爽无剩繁，溪澄有馀映。
    四阿延清霏，六幕尽高兴。
    号枝蝉腹厉，掠野鹘拳劲。
    山意日久高，差差插空净。
    
    【卷15】

宋祁　友人书斋
    雩上鲜风拂袂过，讼庭谈树自婆娑。
    东家屋壁韦经绝，左氏门庭赋笔多。
    岫幌蟾蜍生夕露，墨池科斗动圆波。
    学诗梦草丰馀暇，万寿称觞醉弁俄。

宋祁　有感
    力守高皇约，祈还司隸章。
    翻身去殿槛，忍死出缣囊。
    豕突埋轮路。豺骄择肉场。
    霜毫墨犹湿，迢递窜遐方。

宋祁　有感
    车辙无声巷次閒，畸人愁卧鬓毛班。
    月囊罢食侏儒米，岁计深依嵔垒山。
    风薄回林秋蕂老，天围荒堞暝乌还。
    举头却望长安日，已在浮云沆漭閒。

宋祁　有怀宫保庞相公
    木正乘春肯告劳，并持葱郁护神皋。
    晓风递暖何妨细，宿雨留云未许高。
    向密垂杨能碍箭，斗长芳草欲争袍。
    东城胜具应撩治，就趁寻花作宴醪。

宋祁　有怀寄同舍
    不为秋归人未归，淮南又见叶丹时。
    汉皇好少身今老，楚客愁醒啜始醨。
    夕栈长风惊代马，晓天团露怨江蘺。
    夫君去我犹千里，万虑劳劳欲语谁。

宋祁　有怀旧隐
    官事未易了，田家胡不归。
    烟原射雉乐，春糁养鱼肥。
    菜密成岩幄，萝长代石衣。
    无为落吾事，坐老故山薇。

宋祁　有怀谢炳宗先辈
    凄霜刮野转蓬乾，永忆江湖旅鬓残。
    身有支离求病粟，爵无公乘免旒冠。
    柴车路迥骖驴蹇，栗坞人稀溜鹊寒。
    日暮浮云遍西北，客心悽断向长安。

宋祁　有诏换淮阳
    比出淮阳守，今移寰内州。
    真无弱翁治，只是茂陵求。
    换节矜新假，循襟释故愁。
    桑榆知未晚，前失庶能收。

宋祁　有诏解郡作
    二年憔悴拥州旂，尺诏初容觐帝晖。
    何幸复燃灰不死，未应为失马重归。
    蛟螭对舞瞻层阁，瓮仲双扶尘故扉。
    病骨多忧黧黑甚，豫惭台史与薰衣。

宋祁　有诏解郡作
    尘晦荷囊裂旧缝，惊闻台召计匆匆。
    忽从楚水枫林下，还入甘泉豹尾中。
    即日遂收西望涕，方春便趁北归鸿。
    休夸四入高凉地，已是人间素领翁。

宋祁　又寄王都官
    倦把菱花照病容，萧萧斑鬓作衰翁。
    虞翻到骨终无媚，阮籍逢途但有穷。
    敢望君恩收坠屦，决须私计付冥鸿。
    衔盃后会何能定，万里惊飚一转蓬。

宋祁　予既到郡有诏仍修唐书寄局中诸僚
    一章通奏领州麾，诏许残书得自随。
    吾党成章真小子，官中了事是皏儿。
    昏眸病入花争乱，倦首搔馀雪半垂。
    所赖韦吴皆杰笔，刘生当见汗青期。

宋祁　予昔游云台观谒希夷先生陈抟祠堂缅想其人今追作此诗
    仙馆三峰下，年华百岁中。
    梦休孤蝶往，蜕在一蝉空。
    蕊笈微言秘，霄晨浩气通。
    丹遗舐后鼎，林遣御馀风。
    市雾沈荒白，餐霞委暗红。
    峨眉有归约，飞步与谁同。

宋祁　余将北征先送同解
    动地箕风白草乾，旗亭歌阕据征鞍。
    三冬大雪梁台路，不敢逢君唱苦寒。

宋祁　余在北门时每立春必前索宫中春词十馀解今逢兹日块坐州阁追怀旧题
    漠漠春从天际来，春旂已在望春台。
    寒销岭上容梅落，暖拂江南放雁回。

宋祁　余在北门时每立春必前索宫中春词十馀解今逢兹日块坐州阁追怀旧题
    清晓东郊转翠舆，苍龙驱暖入储胥。
    便回天上阳和气，散作人间宽大书。

宋祁　余在北门时每立春必前索宫中春词十馀解今逢兹日块坐州阁追怀旧题
    星杓夜压禁城东，葭縠晨飞玉管中。
    扑扑烟花千户暖，嘈嘈歌吹九门风。

宋祁　余在北门时每立春必前索宫中春词十馀解今逢兹日块坐州阁追怀旧题
    汉宫节物重年华，宝胜迎春绰绰斜。
    不待东风吹煦力，剪刀催出上林花。

宋祁　余在北门时每立春必前索宫中春词十馀解今逢兹日块坐州阁追怀旧题
    故岁犹长新岁晚，东君破腊便回春。
    花枝稍稍暗红上，已觉轻寒不著人。

宋祁　余在北门时每立春必前索宫中春词十馀解今逢兹日块坐州阁追怀旧题
    楼角红阳上翠旗，钗头新燕一双飞。
    天将美景催行乐，剪尽春云作舞衣。

宋祁　与献臣希深伯中源叔景纯会饮城东小园
    共到东园把酒卮，邀欢只畏酒行迟。
    尚书有对何能顾，况是尚书无对期。

宋祁　与献臣希深伯中源叔景纯会饮城东小园
    林间晓日静晖晖，判共山公倒接{上四下离}。
    不信佳人唱花落，试寻栏畔有空枝。

宋祁　雨夜
    滞雨兼兰夕，遥帷更烛房。
    疾雷方破柱，惊电或生墙。
    易断幽衾梦，频回逐客肠。
    新欢谁复得，最是楚高唐。

宋祁　雨中罢直
    禁树连天雨送秋，千门寒气袭轻裘。
    优旃不用夸谐辩，陛榡诸郎已得休。

宋祁　玉玫瑰
    瑶楮镂空蒙，冰纨卷重痓。
    寒光欲冲斗，迴秀难藏叶。
    谁碎辟邪香，氤氲飞作蝶。

宋祁　玉堂北栏丛竹
    玉署凝严处，朱栏封殖恩。
    其谁赏高节，祗自保孤根。
    密幹青杠矗，危梢翠纛翻。
    故林兹地隔，新实几时繁。
    细籁供风枕，斜阴叠月轩。
    雀惊冲叶堕，蝉静抱枝喧。
    戴氏当年谱，梁王自古园。
    对容金马客，深在玉堂门。
    本以萧萧擢，还由冉冉存。
    烟能留暝色，粉解记春痕。
    拾箨题吟墨，披丛爽醉魂。
    爱君同省树，不敢为人言。

宋祁　玉堂感旧
    七年辞玉署，再入佐黄扉。
    树与青春换，人将素领归。
    砖花仍可记，厦雀稍惊飞。
    炉蕙非无意，逢人尚袭衣。

宋祁　欲栖乌
    湘竿风急未成栖，御史台前见落晖。
    桂冷欲依秦氏宿，柳深先望白门归。
    迎秋别恨填银汉，未夜啼声怨玉徽。
    怅望西楼珪月满，惜君犹更向南飞。

宋祁　御爱山
    翠嶂奔腾一气间，六飞留赏暂怡颜。
    君王草草非真爱，心愧东方检玉山。

宋祁　渊宗郎中移利州路漕
    列趋传鬨避轺车，天角横参帐饮馀。
    即日前驱催负弩，几旬论报罢移书。
    赐山故冶流钱外。烧栈新邮转粟初。
    使选愈华身尚远，喜荣嗟滞两何如。

宋祁　元处宗安化簿
    军府沈千奏，边城佐一同。
    乡书黄耳远，客爨扊扅空。
    怨曙羌笳月，嘶寒代马风。
    未应期会急，平日废谈丛。

宋祁　元会诗
    宝典丛三朔，中闱陃九阍。
    群臣深拱宁，列仗俨屯门。
    辇出东房秘，辰居北极尊。
    熊罴连案负，日月傍旗翻。

宋祁　元会诗五首
    享运乐斯逢，多仪粲云展。
    杂袭置萝图，禺卬瞻邃冕。
    沿磩履行进，分墀珮声转。
    夤极自成恭，欢馀还作抃。

宋祁　元会诗五首
    惟新兹首祚，倾祝乃祈年。
    光华无辍旦，先后不违天。
    贺牍纷陈几，祥图霭奏篇。
    南金照庑丽，涂玉截肪鲜。

宋祁　元会诗五首
    穆穆集华蕤，煌煌开燕席。
    寿荐万年觞，音谐四厢石。
    右秉矗文羽，左轩扬武戚。
    再饭人属厌，三行酒温克。

宋祁　元会诗五首
    阳秋履端月，象魏布和辰。
    解辫穹庐使，吹笙萍野宾。
    帝晖仍接昼，皇泽共成春。
    盛礼年年睹，祥祺日日新。

宋祁　元会诗五首
    自昔君无劳，有言朝不夕。
    遥闻索扇上，已见归舆饬。
    千门诏解严，万官均咏德。
    愧以斐然章，无裨从臣职。

宋祁　元夜观正阳锡宴
    云端峣阙下呼鞭，采树遥分坐狄前。
    山戏百层平乐地，佛轮千影瑞陁天。
    祥风入助银花丽，宝月来供雉扇圆。
    献岁承平多乐事，击靴谁美唱唐年。

宋祁　远行
    平原已超忽，山径亦纡馀。
