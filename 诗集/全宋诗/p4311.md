<!-- { "loadSidebar": true } -->
    园花迎翠辇，田柳拂霓旌。
    少皋陈圭瓒，先农荐特牲。
    绀辕萦黛耜，苍佩映朱弦。
    俯讲三推礼，祗勤万乘情。
    艰难均土庶，次第及公卿。
    海寓瞻秋稔，山川庆礼成。
    岂惟知稼穑，况乃奉粢盛。
    祈岁稽豳雅，因时访舜耕。
    顾严天下劝，非侈国人荣。
    芸史观先烈，桑枢欢晚生。
    何当蒇熙事，夷夏颂隆平。

周端臣　游下竺枕流亭
    枕流亭下路，两岁下曾来。
    今日偶重别，夕阳犹未回。
    池乾无水放，地暖有花开。
    后约如能继，多应为控梅。

周端臣　游秀府择胜园
    择胜前朝锡雅名，不多花木四时荣。
    楼当列岫仍临水，地此诸园最傍城。
    池暖锦鳞冬亦泳，洞寒丹鹤晓先鸣。
    宗王信是神仙侣，创得蓬壶小样成。

周端臣　元夕
    小院春寒月到迟，闭门閒课上元诗。
    南来父老消磨尽，耳畔无人说旧时。

周端臣　早冬湖上
    晴湖水落葑田乾，白鸟飞来立晚寒。
    杨柳不知秋已远，尚摇疏翠拂栏干。

周端臣　真州梅
    欹倒几株梅，黏枝半是苔。
    相傅前代种，曾历太平来。
    山冷雪犹在，春深花始开。
    乱离无酒卖，嚼蕊当衔杯。

周端臣　重阳后一日偕翁宾暘张敬之江楼中分韵得台字
    一笑江楼把酒杯，阑干倚遍重徘徊。
    风生别浦潮回去，云暗前山雨过来。
    秋冷丹枫先叶堕，节迟黄菊未花开。
    凭高引领还兴感，昨日谁登风戯马台。

周端臣　朱门
    朱门茅屋偶为邻，北阮那怜南阮贫。
    却是梅花无世态，隔墙分送一枝春。

周敦颐　按部至潮州题大颠堂壁
    退之自谓如夫子，原道深排释老非。
    不识大颠何似者，数书珍重更留衣。

周敦颐　按部至春州
    按部广东经数郡，若言岚瘴更无春。
    度山烟锁埋清昼，为国天终护吉人。
    万里诏音频降下，一方恩惠尽均匀。
    丈夫才略逢时展，仓廪皆无亟富民。

周敦颐　春晚
    花落柴门掩夕晖，昏鸦数点傍林飞。
    吟馀小立阑干外，遥见樵渔一路归。

周敦颐　读易象
    书房兀坐万机休，日暖风和草色幽。
    谁道二千年远事，而今只在眼前头。

周敦颐　和费君乐游山之什
    云树岩泉景尽奇，登临深恨访寻迟。
    长楼未得于何记，犹有君能雅和诗。

周敦颐　剑门
    剑立溪峰信险深，吾皇大道正天心。
    百年外户都无闭，空有关名点贡琛。

周敦颐　江上别石郎中
    落叶蝉声古渡头，渡头人拥欲行舟。
    另离情似长江水，远亦随公日夜流。

周敦颐　牧童
    东风放牧出长坡，谁识阿童乐趣多。
    归路转鞭牛背上，笛声吹老太平歌。

周敦颐　暮春即事
    双双瓦雀行书案，点点杨花入砚池。
    间坐小窗读周易，不知春去几多时。

周敦颐　瀼溪书堂
    元子溪曰瀼，诗传到于今。
    此俗良易化，不欺顾相饮。
    庐山我久爱，买田山之阴。
    田间有流水，清泚出山心。
    山心无尘土，白石磷磷沈。
    潺湲来数里，到此始澄深。
    有龙不可测，岸木寒森森。
    书堂构其上，隐几看云岑。
    倚梧或欹枕，风月盈中襟。
    或吟或冥默，或酒或鸣琴。
    数十黄卷轴，圣贤谈无音。
    窗前即畴囿，囿外桑麻林。
    芋蔬可卒岁，绢布足衣衾。
    饱煖大富贵，康宁无价金。
    吾乐盖易足，名濂朝暮箴。

周敦颐　任所寄乡关故旧
    老子生来骨性寒，宦情不改旧儒酸。
    停杯厌饮得醪味，举筋常餐淡菜盘。
    事冗不知筋力倦，官清赢得梦魂安。
    故人欲问吾何况，为道舂陵只一般。

周敦颐　石塘桥晚钓
    旧隐濂溪上，思归复思归。
    钓鱼船好睡，宠辱不相随。
    肯为爵禄重，白发犹羁縻。

周敦颐　书舂陵门扉
    有风还自掩，无事昼常关。
    开阖从方便，乾坤在此间。

周敦颐　书仙台观壁
    到官处处须寻胜，惟此合阳无胜寻。
    赤水有山仙甚古，跻攀聊足到官心。

周敦颐　思归旧隐
    静思归旧隐，日出半山晴。
    醉榻云笼润，吟窗瀑泻清。
    闲方为达士，忙只是劳生。
    朝市谁头白，车输未晓鸣。

周敦颐　宿崇圣
    公程无暇日，暂得宿清幽。
    始觉空间客，不生浮世愁。
    温泉喧古洞，晚磬度危楼。
    彻晓都忘寐，心疑在沃洲。

周敦颐　题酆都观　读英真君丹诀
    始观丹诀信希夷，盖得阴阳造化机。
    子自母生能致主，精神合后更知微。

周敦颐　题酆都观　宿山房
    久厌尘坌乐静元，俸微犹乏买山钱。
    徘徊真境不能去，且寄云房一榻眠。

周敦颐　题酆都观　仙都观
    山盘江上虬龙活，殿倚云中洞府深。
    钦想真风杳何在，偃松乔柏共萧森。

周敦颐　题冠顺之道院壁
    一日复一日，一杯复一杯。
    青山无限好，俗客不曾来。
    往事已如此，朱颜安在哉。
    寄语地上客，厉乱竟谁催。

周敦颐　题浩然阁
    刘侯戴武弁，政则心吾儒。
    士茂先兴学，子贤勤读书。
    猷为莫不善，才力盖有馀。
    西北方求帅，浩然宁久居。

周敦颐　题惠州罗浮山
    红尘白日无间人，况有鱼绯击此身。
    关上罗浮间送目，浩然心意复吾真。

周敦颐　题清芬阁
    风雅久沦落，哇淫肆自陈。
    波澜嗟已靡，汗漫□无津。
    纷葩混仙蕊，谁可识清真。
    先生李郑辈，□态非拟伦。
    后生不识事，愈非句愈珍。
    至今桐庐水，相与流清新。
    蝉联十一世，奕叶扶阳春。
    十年问御史，邂逅章江滨。
    自惭无所有，衰叹徒欣欣。
    樽酒发狂笑，微言入典坟。
    稍稍窥绪馀，每每露经纶。
    因知相有术，源委本清淳。

周敦颐　天池
    斯须暮云合，白日无馀晖。
    金波从地涌，宝燄穿林飞。
    僧言自雄夸，俗骇无因依。
    安知本地灵，发见随天机。

周敦颐　同石寺游
    朝市谁知世外游，杉松影里入吟幽。
    争名逐利千绳缚，度水登山万事休。
    野鸟不惊如得伴，白云无语似相留，
    傍人莫笑凭阑久，为恋林居作退谋。

周敦颐　万安香城寺别虔守赵公
    公暇频陪尘外游，朝天仍得送行舟。
    轩车更共入山脚，旌旆且从留渡头。
    精舍泉声清，{浮子换寸加虎}{浮子换寸加虎}，
    高林云色淡悠悠。谈终道奥愁言去，
    明日瞻思上郡楼。

周敦颐　喜同费君长官游
    寻山寻水侣尤难，爱利爱名心少间。
    此亦有君吾茂乐，不辞高远共跻攀。

周敦颐　行县至雩都邀馀杭钱建侯拓四明沈几圣希颜同游罗岩
    闻有山岩即去寻，亦跻云外入松阴。
    虽然未是洞中境，且异间名利心。

周敦颐　夜雨书窗
    秋风拂尽热，半夜雨淋漓。
    绕屋是芭蕉，一枕万响围。
    恰似钓鱼船，篷底睡觉时。

周敦颐　忆江西提刑何仲容
    兰自香为友，松何枯尚春。
    荣来天泽重，殁去绣衣新。
    尽作百年梦，终归一窖尘。
    痛心双泪下，无复见贤人。

周敦颐　游山上一道观三佛寺
    琳宫金刹接林峦，一径潜通竹树寒。
    是处尘埃皆可息，时清终未忍辞官。

周敦颐　赠虞部员外郎谭公昿致仕
    清时望郎贵，白首故乡归。
    有子纡蓝绶，将孙著彩衣。
    松乔新道院，鹤老旧渔矶。
    知止自高德，宁为遁者肥。

周敦颐　治平乙巳暮春十四日同宋复古游山巅至大林寺书四十字
    三月山方暖，林花互照明。
    路盘层顶上，人在半空行。
    水色云含白，禽声谷应清。
    天风拂襟袂，缥缈觉身轻。

周锷　澄辉阁
    雄建俯空阔，下瞻霄汉浮。
    眼将云漠漠，心寄水悠悠。
    日暖鸟飞镜，月凉鱼弄钩。
    行期分此景，家在甬西头。

周锷　冯氏万金楼
    几年江上梦，黄鹤意悠悠。
    百尺独临水，万金难买秋。
    杵声喧药市，栏影枕渔舟。
    应有壶中客，分身几此游。

周锷　和郡守彭吏部按视湖亭凡二首
    使群风味压荆州，每为吾民乐更忧。
    锦里篇章推唱首，浣溪光景促遨头。
    行春预约花欹帽，把酒方欣雪点裘。
    岳史年来惭吏隐，扳舆时得从公游。

周锷　和郡守彭吏部按视湖亭凡二首
    双虹倒影上瞻楹，碧水澄空一镜明。
    野草闲花无限趣，短藜幽榜不胜情。
    已知风月随人意，聊为湖山载酒行。
    却讶锦囊赓梦草，坐令诗兴绕寰瀛。

周锷　题清斯堂
    万物本空寂，浮生方沼中。
    鸥轻时出没，萍散只西东。
    槛外风初息，天边月正融。
    了无尘可濯，危坐照衰翁。

周锷　西湖三首
    晓镜初开淑景明，使君风味一般清。
    舟从菡萏林中过，人在鲸鲵背上行。
    妙舞屡翻红药燕，清词时啭紫薇莺。
    赓歌久矣虚前席，肯向樽前恋麴生。

周锷　西湖三首
    使君修禊与民游，十里笙歌水面浮。
    动地雄风云外起，截天雌霓雨中收。
    登台已有难并乐，击壤宁无寡和忧。
    却忆内家新赐火，海棠无数出墙头。

周锷　西湖三首
    牛鞭初动啭新莺，梦觉池塘选胜行。
    水镜光中千骑合，山屏影里万艘横。
    云从布谷原头过，雨向催诗毛下生。
