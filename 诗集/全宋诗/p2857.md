<!-- { "loadSidebar": true } -->
    泥涂布渠巷，欲往伤吾跣。
    所以闻妙香，慨叹独辗转。
    此香为谁来，知落处者鲜。
    何如被蒙头，熟寐一觉遣。

孙邦　吕城谒祖庙
    吾祖持兵镇此都，投身九死定全吴。
    一朝流矢中眸子，千载忠魂列霸图。
    墓木但遗枫合抱，庙庭还有像完躯。
    英雄未必输张许，青史功名定有无。

孙邦　绿筠轩
    年来宦拙喜跻攀，门枕溪流四面山。
    时过邻僧话浮世，一轩长对此君闲。

孙邦　唐氏林亭
    华屋沈沈野外居，茂林清荫绕门闾。
    移花植果心无事，抱子弄孙欢有余。
    闲过西畴观刈穫，懒寻南郭命巾车。
    问君为圃嗟予晚，便拟归休学二疏。

孙杓　秋兴亭
    前有长江后有湖，天将此景属吾徒。
    当时想未见秋兴，谩说南楼天下无。

孙炳炎　题元实弟姚山别业
    别业倚嶙峋，幽居寓目新。
    闲花繁覆砌，静燕语通人。
    野翠生窗晓，林香入户春。
    愿因张老祝，持以对芳辰。

孙伯容　赠行医龙杖道人
    忽报求诗有客来，诗魔正此费驱催。
    内丹却喜君能炼，青眼何妨我为开。
    袖里蛇应传似续，手中龙漫事剸裁。
    传玄神物经当合，道合仙陂试验哉。

孙伯温　游麻姑山瀑布泉
    九关守不严，失却两玉龙。
    尘世著不得，忽来此山中。
    雷霆白昼间，冰雪诗人胸。
    天公不汝尤，为人作年丰。

孙冲　长平怀古
    邯郸无策信冯亭，上党须贪泽起兵。
    赵括母言犹不听，当时谁肯计长平。

孙冲　过古夹寨城
    宋氏英声振，并门意气扬。
    两雄争裂土，百战竞图王。
    揣敌惟虞晋，躭颐已噬唐。
    大河分背面，上党扼咽吭。
    地利知为胜，人心彼未遑。
    重围夸壁立，夹寨逞虹张。
    埇道便轮馈，游兵劲绝粮。
    蒙冲窥女堞，钩戟伺耐墙。
    踞峙培山峻，环围列堑长。
    力攻须陷没，坚拒倚金汤。
    墨带推才妙，班斤衒技良。
    万夫横剑刃，一噉堕夷伤。
    野草涂肝脑，贪心怒虎狼。
    嘶鸣宵遁马，感慨守陴郎。
    戈甲從谁息，功名漫自狂。
    逡巡称五代，合沓斗干场。
    此后连吞并，于时旋覆亡。
    昔年劳战阵，今日旧城隍。
    耕涩枯骸白，风腥鬼火光。
    营基系井室，濠坎密榆桑。
    忍杀天还厌，阴谋嗣昔昌。
    驱除期出震，草昧在开皇。
    真主临绵宇，华胥正乐康。
    廓然文轨至，海外截封疆。

孙冲　送张无梦归天台
    天台山里草堂低，一到都城识面稀。
    绮里冠裳遵汉命，许由风骨谢尧归。
    去时暑气蒸船滴，到日秋云伴鹤飞。
    谁向薜萝寻觅得，石桥侵汉见依微。

孙冲　题桑子铺石壁
    峨峨溪畔石，迢迢石边路。
    寄言名利徒，清闲诚足慕。

孙大雅　泊吴江寄僧
    松陵桥畔太湖前，斜日青枫系客船。
    引颈数看花鸭乱，含情深愧白鸥贤。
    千镫庾岭传无尽，一宿曹溪觉有缘。
    稍待月明风细细，卧吹箫管学坡仙。

孙旦　送僧归天甯万年禅院
    诏到禅关日，愿言高古今。
    几生传佛法，方得契君心。
    结坐观宗社，恩容返道林。
    立身名了也，何处更追寻。

孙鼎　题汪水云诗卷
    北游不羡筑台金，忽解儒冠雪满簪。
    短剑空横无侠气，破琴欲抚且悲吟。
    啼猿声堕楚江碧，游鹿梦迷吴苑深。
    若见麻姑閒问讯，桃花千树正阴阴。

孙发　截臂行
    吾闻两臂重於天下不可废，知之不必子华子。
    愚民气焚胸，一忿敢趋死。
    以死视四肢，截臂如去指。
    鸣呼巴陵之民何以有此风，疾痛利害人所同。
    甘心一臂捐約壤，终身废卧闾阎中。
    前年截臂渠得理，今年截臂吾亦尔。
    村南截臂杀平人，村北炰咻还比拎。
    虺虺民，虺虺民，
    用心若此非吾人。有冤自可次第诉，
    毒人何必残其身。闻者莫惊喧，
    此弊吾能言。其初姑息吏，
    不与杜其源。嗟哉恶俗伤仁厚，
    明明有冤宜勿受。一奸不济百奸消，
    共致和平俾在宥。

孙发　绝句二首
    林亭长夏爱浓阴，来引茶瓯一散襟。
    忽去却来蜂个个，自啼还住鸟深深。

孙发　绝句二首
    山家一尺潇湘石，扫尽云腴齿颊清。
    警破午窗箕颍梦，转为风外小松声。

孙蕃　东路赤岭铺
    官路日长蝴蝶飞，豫章花落点征衣。
    江南江北牡丹过，肠断春归客未归。

孙甫　和运司园亭　潺玉亭
    回环引细泉，泉声漱檐底。
    美哉知者心，清通乐流水。
    琤琮戛鸣球，淅沥泛绿绮。
    尘虑无由得，何须洗双耳。

孙甫　和运司园亭　翠锦亭
    森森栋梁材，骈空翥鸾凤。
    危亭抅其间，曾不碍梁栋。
    檐阴织翠纹，砌溜谐清弄。
    摊饭宜昼眠，一枕华胥梦。

孙甫　和运司园亭　海棠轩
    高轩瞰方池，澄波隔琐窗。
    中岛植奇花，鲜逾濯锦江。
    水府集群仙，红云罩翠幢。
    画图入禁庭，荣耀知无双。

孙甫　和运司园亭　茅萩
    结茅作禅萩，不卑亦不广。
    地占官府雄，盘基才袤丈。
    几席供燕閒，松筠助萧爽。
    座有逍遥公，虚中息尘想。

孙甫　和运司园亭　水阁
    小阁联雪峰，凭栏憙幽玩。
    红接海棠洲，绿对筼箉岸。
    有时开罇罍，波影侵几案。
    何须架长虹，然后冲霄汉。

孙甫　和运司园亭　西园
    外台富园池，兹焉甲西南。
    异花间棠梅，良木森榝楠。
    飘飘壶中仙，亹亹物外谈。
    联毫赋诗题，刻石留翠龛。

孙甫　和运司园亭　小亭
    萧森玉豨南，小亭屹相向。
    使华双轺车，禅境二方丈。
    固将物理齐，室隘志自广。
    松竹周四檐，足以备幽赏。

孙甫　和运司园亭　雪峰楼
    金穣计浩穰，山水志契阔。
    晴空倚危楼，快对西山雪。
    胸中浩气充，物外嚣尘绝。
    无事坐清吟，远岫窗中列。

孙甫　和运司园亭　玉豨堂
    华堂殿方池，雅名题玉豨。
    南荣翠樾阴，北望花岛低。
    时闻细泉鸣，间或幽鸟啼。
    深宜世外人，冥坐窥天倪。

孙甫　和运司园亭　月台
    俗流嗜喧卑，世才务高洁。
    筑台仅踰寻，清夜延明月。
    四垂天幕低，千里蟾光发。
    美人□□才，裁赋何清绝。

孙甫　句
    衰病自怜无酒趣，尘容犹赖有诗情。

孙复　八月十四夜
    银汉无声露暗垂，玉蟾初上欲圆时。
    清樽素瑟宜先赏，明夜阴晴不可知。

孙复　蜡烛
    六龙西走入崦嵫，寂寂华堂漏转时。
    一寸丹心如见用，便为灰烬亦无辞。

孙复　又赋十五夜月
    清赏年年恐失期，人人不觉望中衰。
    素娥须信多灵药，长见婵娟似旧时。

孙复　谕学
    冥观天地何云为，茫茫万物争蕃滋。
    羽毛鳞介各异趣，披攘攫搏纷相随。
    人亦其间一物尔，饿食渴饮无休时。
    苟非道义充其腹，何异鸟兽安须眉。
    人生在学勤始至，不勤求至无由期。
    孟轲荀卿扬雄氏，当时未必皆生知。
    因其鑽仰久不已，遂入圣域争先驰。
    既学便当穷远大，勿事声病淫哇辞。
    斯文下衰吁已久，勉思驾说扶颠危。
    击喑敺聋明大道，身与姬孔为藩篱。
    是非丰顇若不学，慎无空使精神疲。

孙复　中秋歌
    明月一岁中，影圆十二回。
    如何今夕里，争赏罗樽垒。
    既爱盈盈色，更上高高台。
    人心莫如此，试为君言哉。
    月者水之精，秋者金之气。
    金水性相生，五行分其事。
    则知天地间，相感各以类。
    水得金还盛，月因秋更清。
    气类使之然，人谁不有情。
    可怜别夜色，一一皆销声。
    自昔诗家流，吟皆不到此。
    徒能状光彩，岂解原终始。
    冥搜讵有得，燥吻真何以。
    请看退翁歌，其的能中矣。

孙复　中秋夜不见月
    长记去年中秋玩月出章堂，冰轮直可鉴毫芒。
    是时家酿又新熟，呼童开席罗清觞。
    纖埃不起零露下，对此陶陶乐未央。
    自顾时逢尧舜世，上下清明无秽荒。
    吁嗟今夕何不幸，正逢屏翳恣猖狂。
    浮云左右争拥蔽，爱而不见涕沾裳。
    嫦娥无语缩头何处坐，胡不开口走诉上帝旁。
    立召飞廉举其职，驱除拥蔽扬清光。
    莹然高照遥天外，免教万国如瞽空伥伥。

孙复　中秋月
    度度思真赏，幽期邈始还。
    金行分此夜，桂子落何山，
    座席清风里，人家灏气间。

孙复　中秋月
    十二度圆皆好看，就中圆极在中秋。
    前峰独上还吟玩，高兴多于庾亮楼。

孙固　上元日驾幸太乙宫烧香
    金舆晨动暖风微，比屋欢呼望帝晖。
    天喜宴开祈福地，云深香满侍臣衣。
    九韶凤舞当双阙，万烛龙趋护六飞。
    为与吾民同乐事，月寒犹未下端闱。

孙固　送程给事知越州
    朔南万里使车驰，忽得山阴虎节归。
    华省班联青琐贵，故乡心逐白云飞。
    江风双桨催红旆，海日层楼倚翠微。
    郡事逍遥吟醉里，老年行乐更光辉。

孙固　送程给事知越州
    东过钱塘第一州，郡城高爽五云浮。
    会稽山碧人多秀，贺监湖清月正秋。
    偃息乡邦如志意，慰安雅俗自风流。
