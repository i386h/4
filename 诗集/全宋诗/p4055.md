<!-- { "loadSidebar": true } -->
    临风不把酒，奈此菊花何。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    门庭久沮洳，蚯蚓升吾堂。
    夜寒人閴寥，蟋蟀鸣吾床。
    屋头两株树，叶落满僧廊。
    骚人不须悲，荣悴理之常。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    诗吟不必工，酒实性所爱。
    少年少拘束，日与尊罍对。
    沉酣相呼和，亦有嵇阮辈。
    会合不可常，故人今好在。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    贫穷束缚人，智慧无所施。
    文藉纷满前，不救寒与饥。
    佳哉江上山，归隐宁无时。
    青山若有言，尘土君自羁。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    忆买京口船，飘飘适荆楚。
    览古吊兴亡，亦有会心侣。
    岁月能几何，已作幽明阻。
    筋骸幸无恙，未害且逆旅。

章甫　秋雨未已客怀不佳夜诵少陵遣兴诗至生涯能几何常在羁旅中三复增感
    今晨气候佳，万里来西风。
    举头看浮云，已归天汉东。
    野人还负暄。帝泽流无穷。
    心随鸿雁飞，不离霄壤中。

章甫　濡须道中
    今年淮西旱，城市无米糶。
    所至萧条童仆饥，手持楮币无人要。
    行不择日粮不齰，恨身不生太平时。
    还家从头语儿辈，山中寂寞犹可耐。

章甫　闰月二日清坐
    淮海秋风日，柴荆老病夫。
    诗因穷处得，悉到酒边无。
    俗物妨青眼，浮生喜白须。
    绳床供午寝，清梦落江湖。

章甫　闰月二日清坐
    秋闰迟收穫，年衰惜友朋。
    每怀人似玉，安得酒如渑。
    鹊语何多诞，蝉声故可憎。
    茶香新落磨，亦足洗炎蒸。

章甫　山行
    江行风浪恶，石路仆夫劳。
    一水几回度，乱山无数高。
    村醪清似镜，早稻细如毛。
    愁听田家语，令人首屡搔。

章甫　上黄漕
    汉初曲逆未侯日，穷巷席门谁见收。
    固是知人甚难事，悬知同类合相求。
    客怀夜雨打破壁，世事春江横钓舟。
    为报能文韩吏部，吹嘘籍湜预名流。

章甫　芍药呈韩文
    妖氛深蔽洛阳县，我生不识姚花面。
    扬州风物旧曾游，佳种年深亦多变。
    去冬淮上起边尘，不谓见花当此辰。
    眼明忽忆往时事，世间尤物能移人。
    公诗寄兴多高远，早悟色空香不染。
    饱闻尝醉洛阳春，试比姚花定褒贬。

章甫　十二月朔巢县道中
    瘦马从摇兀，行装更寂寥。
    老来宁浪出，此去有佳招。
    岁暮风霜苦，山长馆舍遥。
    儿曹应念我，今日是生朝。

章甫　守倅元日唱酬次韵
    别驾篇章敏，黄堂句法新。
    宜民多受福，把笔竞题春。
    拖玉丹墀晓，鸣珂紫陌尘。
    退朝如有作，应亦念茲辰。

章甫　寿王真州
    阳春耀桃李，松柏不动心。
    岁暮霜霰寒，松柏犹翠阴。
    物生天地间，均此一气尔。
    小大有不齐，乘除亦常理。
    使君盛德后，清白由家传。
    平生功名心，不作世态妍。
    公为人所难，天念公所独。
    黄屋结深知，青毡行可复。
    致远要自近，试公先一州。
    生朝喜载临，颂声满江头。
    仁者寿固宜，富贵公自有。
    作诗祝东风，为勤尊中酒。

章甫　书壁
    禽声春后变，柳色夜来深。
    老子关门坐，无人识此心。

章甫　书黄叔虎传神卷
    鹤骨何清癯，腹空惟賏书。
    山林日月长，掉头赋归欤。
    松竹岁寒金石友，身后虚名眼前酒。
    与世相违岂尽然，江湖犹有丹青手。

章甫　书祖显墨梅枕屏
    我曾醉臣勇萩床，酒渴依然梦吸江。
    晚角吹回灯尚在，眼花错认月横窗。

章甫　睡起
    日长睡足傍帘栊，庭院初收落絮风。
    叶底樱桃浑可摘，黄莺不离绿阴中。

章甫　寺居
    池水平铺碧玉，灵山侧布黄金。
    未就日边清梦，夜窗风雨惊心。

章甫　松滋县作
    月近中秋白，云随落日横。
    途穷暗客来，岁晚见交情。
    念旧伤存没，忧时尚战争。
    西风催起柁，鸥鹭莫寒盟。

章甫　送彬禅客
    越王楼畔彬禅客，为法南游蚤出关。
    曾驾铁船冲巨浪，又携锡杖过他山。
    梦回故国非无侣，身比孤云只独閒。
    君到诸方如问我，年来多病鬓毛斑。

章甫　送茶与人
    云气昏昏酿秋雨，岁月惊心遽如许。
    潮生晚浦足风波，颇忆青灯夜深语。
    赠君江南春露芽，恐君诵诗眼生花。
    一杯静对沉烟斜，世事从渠如乱麻。

章甫　送陈弥高
    忆昨岁云徂，舣舟岳阳楼。
    获见故人面，使我明双眸。
    今年风露凉，君亦来荆州。
    笑语倍畴昔，举杯相劝酬。
    词锋一当百，鵰鹗横高秋。
    春风待变化，勇往不可留。
    看花得意时，岂独为身谋。
    伊予坐懒慢，行矣归林丘。
    世故百念冷，潜鱼畏吞钩。
    出处虽异途，十载契分投。
    肉食与藜羹，未用分劣优。
    出门天地宽，鹏鷃逍遥游。

章甫　送冯圆仲入蜀
    我本山中人，早信云无心。
    卷舒随清风，或作三日霖。
    十年江湖游，复识水之性。
    东西因地形，圆折初无定。
    却来阅世人，惟公多古风。
    用舍不系怀，略与云水同。
    还乘明月舟，西泝弄云水。
    云水远送迎，鸥鹭皆知己。
    我今与公别，亦若云水然。
    相望渺江湖，万里同青天。

章甫　送李清宇
    行李过门复小留，剧谭同此小窗幽。
    三杯酒力客愁破，一夜雨声春事休。
    旧燕寻巢元未毁，新莺出谷自相求。
    槐牙准拟供汤饼，初夏重来定到不。

章甫　送李文授还越上
    旧岁见君殊草草，怀抱今来各倾倒。
    新来正好数相寻，束之却向山阴道。
    千岩万壑秋更奇，候门儿女望君归。
    扁舟此去来何时，莫待梅花开北枝。
    故人问我凭君说，满目穷愁生事拙。
    秋禾未得补饥疮，万一飞蝗作檀越。

章甫　送刘道士之山阴阅藏书四首
    破屋频来叩户，残尊俄惜离群。
    挥翰他时说我，围棋暇日思君。

章甫　送刘道士之山阴阅藏书四首
    世事云烟变灭，人生鱼鸟飞沈。
    古锦空多妙句，朱弦谁是知音。

章甫　送刘道士之山阴阅藏书四首
    拄杖横肩自如，醯鸡无瓮从渠。
    著脚千岩万壑，专心琳札青书。

章甫　送刘道士之山阴阅藏书四首
    羡子孤云野鹤，笑侬枯木寒灰。
    呵手自题诗送，逢人早寄书来。

章甫　送孟希道
    异县交游少，邻墙岁月深。
    肴蔬长共醉，风雨亦相寻。
    去路逾千里，离筵惜寸阴。
    功名君努力，衰病我何心。

章甫　送潘致虚之湖南
    久客儿童狎，穷居草木长。
    蛙声犹鼓吹，燕子亦炎凉。
    度日工诗律，伤时洒泪行。
    输君戴明月，先我过潇湘。

章甫　送任政道
    萧寺同时客，交情子更深。
    有时长共说，无事即相寻。
    临水初分袂，因风数寄音。
    青云如得路，珍重岁寒心。

章甫　送十八兄
    故园别去踰三纪，男子生来志四方。
    千里劳君双足趼，百穷笑我两眉长。
    雪深客舍衣裘冷，春晚家山杖履香。
    归省松楸终有日，临分老泪亦沾裳。

章甫　送孙文辅尉新城
    我来淮上居，忽忽岁月过。
    定交谁最久，有唱君必和。
    棋枰角胜负，文字工切磋。
    云山结伴游，风雨对床卧。
    那知世途隘，但喜客愁破。
    出处方乃殊，离别情无那。
    江城失益友，山县得良佐。
    平生爱图史，晚岁职警逻。
    枹鼓常不惊，鸡犬亦相贺。
    强饭君勉旃，功名看老大。

章甫　送王纯仲
    客里因依三日语，爽气津津见眉宇。
    自云纵酒少年场，抛掷黄金如粪土。
    倏焉四十发斑斑，手板青衫才一官。
    江湖陈迹不复梦，食贫月俸仍酸寒。
    别去不劳重叹息，富贵有时君努力。
    青春难再却堪怜，恨不相逢十载前。

章甫　送王道士
    华阳洞天昔曾游，华阳道士今相访。
    江头倦客老更拙，山中故人喜仁恙。
    晴沙唤渡何匆匆，鸿飞冥冥天北风。
    他日希虚如话我，凭君一一谢诸公。

章甫　送乡人宗旨上坐
    久客不忘归，相逢喜乡曲。
    杖藜时过门，软语伴幽独。
    翩翩别我去，芒鞋踏清秋。
    二浙富山水，令人怀昔游。
    我今齿发衰，闻道不加进。
    羡君方妙龄，六翮宜自振。
    末法日颓弊，丛林魔说多。
    愿君择师友，金玉须琢磨。
    他时重逢迎，洗耳听高论。
    岂惟慰相思，亦以警老钝。
    
    
章甫　送谢王梦得监税借示诗卷兼简王佥
    人入江西社，诗参活句禅。
    盘珠无滞迹，溪月有余妍。
    不采庞公药，宜先祖逖鞭。
    淹留茆屋底，愁坐算商船。

章甫　送谢王梦得监税借示诗卷兼简王佥
    岁月易飘忽，文章空怪奇。
    宦游君未达，耕种我长饥。
    事往休三叹，春来又几时。
    官閒宜把酒，莲幕最相知。

章甫　送杨德隽赴漕司试
    木食草衣吾计决，三釜养亲君不阙。
    胡为亦趁槐花忙，不共中秋醉明月。
