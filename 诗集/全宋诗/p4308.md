<!-- { "loadSidebar": true } -->
    数日骤寒消不尽，尚余残雪护松瘤。

周弼　严陵钓台
    晴江万里绿波来，惆怅君房去不回。
    秦苑河山归故国，越乡云雨庇荒台。
    春风一道江蓠绿，落日千峰杜宇哀。
    欲访钓船无处所，野花如雪满汀开。

周弼　野庙
    野庙荒芜倒掩扉，寂寥香火客来稀。
    年年归燕相看觑，空滴春泥损画衣。

周弼　野桥
    日暮野桥边，都归醉客船。
    数竿沙际日，一片水中天。
    影落冲烟鸟，声移带雨蝉。
    殆非人境得，江月又初圆。

周弼　野赛
    客心怀避忌，地险自多神。
    枫叶藏山魅，松根抱石人。
    鹘翻苍黑翅，鱼曝赤斑鳞。
    未必知风候，惟闻酹酒频。

周弼　野望
    春日晚荒荒，平沙极渺茫。
    楼欹三面水，城卧数条岗。
    白草吴京甸，黄桑楚战场。
    长江俱不问，一片泻斜阳。

周弼　夜深
    虚堂人静不闻更，独坐书灰对夜灯。
    门外不知春雪霁，半峰残月一溪冰。

周弼　应潭
    村崦递相遮，分居两岸沙。
    地征兼橘柚，土物半桑麻。
    水白来如虹，山黄去若蛇。
    往年曾泊此，丛竹数人家。

周弼　樱桃花
    樱桃未开花绕枝，樱桃已开红满溪。
    花开几朝今始见，人折人攀那得知。
    黄鹂飞来问谁主，对面相看隔墙语。
    今日锁魂事可明，昨夜东风过云雨。

周弼　咏史二首
    一曲呼凰下九宵，石台春静海山遥。
    周秦战血纵横尽，犹卧白云吹洞箫。

周弼　咏史二首
    碧树童童荫屋庐，分明青盖画龙车。
    南阳病叟成何事，便谓枯池活得鱼。

周弼　幽居漫成
    便入空山住，休慵汉省书。
    薄云翻药畚，斜日送柴车，
    远业松花腻，生涯薤叶疏。
    抱琴谁共听，一尾石间鱼。

周弼　幽居漫成
    乍归无定业，萧索带村居。
    神树当中朽，人家着外疏。
    藻痕千漂絮，花影一床书。
    何必为真隐，相安便有余。

周弼　游道场山遇雨
    飘然久作登临想，才遇名山雨亦游。
    林尾乱声犹间响，枝头残滴未全收。
    濯翻野竹从教軃，冲落岩花放出流。
    欲把姓名书石上，几回拈笔又成休。

周弼　雨花台
    细藓柔莎琐旧堆，昔年曾见异僧回。
    如何天上飞灵雨，不为人间洗劫灰。
    江接潮头诸脉应，地连岗势一支来。
    只今不假虚无事，别是春风歌舞台。

周弼　禹穴
    若有藏瘗空山中，谁人反闭玉笥峰。
    虎潨不得不启封，立石缭之应万重。
    不知灵变从何发，爆然夜半横分裂。
    但留一线与人窥，未放白云全漏泄。
    古木苍藤闭莫开，穴中惟听走风雷。
    神仙必有便门出，得见飚轮自往来。

周弼　庾楼
    欲望江山夜转真，胡床曾此对嘉宾。
    伤心皓月长流水，回首清风不见人。
    花落雉楼横角暮，草生鸥渚破船春。
    归程岂暇频登览，分付羁愁与白苹。

周弼　寓宿黄观复书堂晨至海棠花下走笔呈苏召叟
    春风忽来花满树，海棠最多绕栏吐。
    客愁才动不复安，两脚春泥踏春雨。
    高枝背面辞晓喧，低枝湿透挥未乾。
    胭脂深重粉亦殷，颜色滑腻脂肉寒。
    五云忽卷晨妆毕，晓来姿态俱已矣。
    悔不敲门请君出，喫酒忍饥看半日。
    疾呼杯酌倾已迟，但惊野雪扫还飞。
    可能就赐醉眠者，烂嚼落花听鸟啼。

周弼　岳阳楼
    凭高望尽寂寥天，与我闲情共渺然。
    平展暮云三百里，积停春水二千年。
    沙洲横渡荆江雨，石塔遥分岳麓烟。
    老我未闻飞剑术，想须今度遇回仙。

周弼　早春
    连朝微雪暗消凝，始觉春风逐旋增。
    今早画檐偏有意，数条吹折晒残冰。

周弼　赠别水云翁
    离离双鬓似秋蓬，惯逐沙鸥与断鸿。
    漂母矶头春水阔，扁舟何处系东风。

周弼　赠从古上人
    山僧袖出新诗卷，字字馨香扑人面。
    清晨何处展看来，捲得梅花两三片。

周弼　赠僧仲宝月溪
    幽栖深绝地，静夜独宜僧。
    上下两轮玉，中间一片冰。
    影收悬罟索，光息过船灯。
    独坐观心了，无由更小乘。

周弼　赠唐栖寺僧
    山门寂寞唐栖寺，别去闲居又一年。
    草暗暮田君雁远，花明春院一僧禅。
    云房夕磬浮清雨，水殿寒灯宿细烟。
    作得诗成无寄处，几回遥认隔溪船。

周弼　赠雪林李和甫
    忽地相逢便解颜，况兼终日看青山。
    精神摘柳哦诗际，标度寻梅集句间。
    春淡野桥孤艇远，暮寒溪寺一钟闲。
    匆匆又作经旬别，两处东风各闭关。

周弼　赠野逸
    时康难售贾生医，谏鼓无声对落晖。
    又报一年花信了，满山鶗鴃送春归。

周弼　赠野逸
    悠悠行路雪侵头，拟出重关洗弊裘。
    堤上忽逢憔悴客，背花停酒说通州。

周伯仁　句
    照天下夜梨花月，落地无声柳絮风。

周才　游虞山顶维摩院
    西风近重阳，青女作奇酿。
    高人事幽讨，木落秋可望。
    山溪步屈曲，策以九节杖。
    林空眼界宽，云深开法藏。
    欢迎杂钟鼓，舞跃骇龙象。
    载酒得良友，灵山拉寻访。
    同来八九辈，俱能尚疏旷。
    具馔击红鲜，折花泛新酿。
    修竹当翠袖，泉声代清唱。
    徘徊欲尽欢，更上层巅上。
    要知本色人，方具六通相。

周才　游虞山兴福寺
    兴福相传古道场，杖藜乘兴访支郎。
    案翻梵贝烟消篆，院寂棋声日转廊。
    玉版参师多古意，石梅问讯几时香。
    禅家识得诗风味，清供杯茶熟煮汤。

周操　柱笏轩
    未偶凶渠那便击，已逢昭代不须还。
    子猷老去身无用，拄颊朝来稳看山。

周承勋　杜宇
    四海常为客，三春却倦游。
    能飞归不得，虽去有何求。
    故国千年恨，行人万里愁。
    年来风过耳，无泪与君流。

周承勋　端午
    谁家解崇吐千瓶，丹墨交辉走百灵。
    尽使跬蛇归药笼，又缠萧艾作人形。
    安得彩丝十万丈，东南西北系飘零。

周承勋　食河豚
    君不见楚王渡江萍如日，剖而食之甜似蜜。
    河魨本自食杨花，花结浮萍萍结实。
    又不见越王食鱠遗其馀。中流化作王馀鱼。
    河魨本是当年物，尚带西子胸前酥。
    春江摇摇波面暖，蒌蒿蒙茸芦笋短。
    嫩肥初破鳖裙重，腻白细挑羊脑满。
    嗟予二年留江城，嗜此不去迟吾行。
    鲈鲜便觉官可叶，雁美却得人呼卿。
    邻翁劝我知机早，有毒伤人如鸩鸟。
    世闲万事是机穽，此外伤人亦非少。
    我生有命悬乎天，饱死终胜饥垂涎。
    君看子美牛炙死，若死严武尤可怜。

周承勋　宿玉龙宫
    夜爇松脂火，朝焚柏子香。
    举家来万寿，佳节遇重阳。
    雨止云穿日，风高天欲霜。
    吾庐篱下菊，应怪未还乡。

周承勋　题度门院
    才入度门寺，先观觉范诗。
    昔人吟不尽，今日到方知。
    地僻寒来早，高山月上迟。
    池边老修竹，曾映董生帏。

周承勋　题县圃蕴辉亭
    瓦砾频年积，鉯耰十辈功。
    旋移低地碧，颇杂亚枝红。
    对酒逢寒食，凭栏接暖风。
    墙悭天自阔，堪送北飞鸿。

周承勋　吴下同年会诗
    青云紫陌不相违，四海如公省见稀。
    身在外台严刺举，诗来属邑慰瞻依。
    珠园授笔驱春雨，泽国扬帆送夕晖。
    留落而今待公道，敢言一斥羡群飞。

周承勋　系冠船篷自戏
    竹皮狗尾粗斓斑，神虎门前兴已阑。
    每恨误身诚可溺，殆将苴履不须弹。
    数茎渐觉胜簪怯，一免当知复冠难。
    柱后惠文非所志，宁从子夏学酸寒。

周焘　合江亭
    共思赤脚踏层冰，聊适江皋兴自清。
    昨夜雨云驱浊暑，晓来烟水快新晴。
    山疑九叠张云势，滩激千岩落布声。
    巾履从来在丘壑，愿陪间日此间行。
    却暑追随水上亭，东郊乘晓戴残星。
    余歌咽筦来幽浦，薄雾疏烟入画舲。
    兴发江湖驰象魏，情钟原湿咏飞令。
    故溪何日垂纶去，天天末遥岑寸寸青。

周焘　和吴拭暑雪轩
    崇台穷石照，气味乐偷间。
    南陆朱明驭，西阑白雪山。
    茶瓯回舌本，尘尾落谈间。
    欲缀风烟句，弥高不可攀。

周焘　诗一首
    东山蜡屣坏车轮，小草青知山外春。
    园柳鸣禽唤幽梦，惠连诗句更何人。

周焘　题罗汉院小阁
    匹马招提晚憩鞍，前村箫鼓饯余寒。
    谁知小阁栏干曲，却得梅花正面看。

周焘　游天竺观激水
    拳石耆婆色两青，竹龙驱水转山鸣。
    夜深不见跳珠碎，疑是檐间滴雨声。

周焘　再宿次前韵
    重来端复解征鞍，清夜溪风六月寒。
    欲写经行二年事，平林须入画图看。

周德辉　大观堂
    披襟渺无际，一笑碧云头。
    千里当眉睫，何须更上楼。

周登　泛舟西湖
    湖边无日欠春风，金碧楼台面面同。
    白鸟惯随船上下，画桥分断水西东。
    百年乐事浮云外，一段伤心落照中。
    老尽负流无问处，藕花今是几番红。

周登　游庐山南阜步月回寓馆
    不入山中不识闲，不因月上不知还。
    老僧长揖归方丈，只有钟声送出山。

周端常　梅林
    一官负弩精神小，两木成林气象清。
    且道将军能止渴，正应宰相作和羹。

