<!-- { "loadSidebar": true } -->
    白苹空骋望，青枫第伤心。
    况值圣明代，聊以陶吾真。
    寄言同怀子，芳醪期共斟。

汪莘　春怀十首
    黄鹂占高枝，蝴蝶恋芳草，
    达人能岸胡，儿女被春恼。
    和风吹衣裳，白日照怀抱。
    天地为我园，众目一何小。
    东皇行仲月，南极现朱鸟。
    虞帝被袗衣，周五在灵沼。
    天飞既览德，於{左牛台刃}亦知道。
    感此弥恨长，冉冉以空老。

汪莘　春怀十首
    绿水绕北户，白日挂南荣。
    岑楼高中天，引领望咸京。
    咸京望不见，远山与云横。
    鸾凤邈何许，燕雀巢朱甍。
    谷风起将夕，偃月哉生明。
    童子焚妙音，稚女弹神筝。
    似非今世曲，无乃古人情。
    为言且勿弹，吾疾方未平。

汪莘　春怀十首
    神游何边方，梦到迷处所。
    论世非秦汉，辨地岂吴楚。
    碧桃翳阳林，翠霞荫清渚。
    鹍鸡鸣化间，鸾鹤将俦侣。
    中有古玉堂，日月光相贮。
    似是重瞳君，左右列二女。
    我时再拜兴，帝复相尔汝。
    蘧然形已开，不得意所语。

汪莘　春怀十首
    青天夫何长，白日又何促。
    吹却几株花，成此一村绿。
    不嫌春已晚，春晚爱不足。
    谁能描晚春，隐然在心曲。
    我心如明镜，万象相映烛。
    我心如虚空，万物自磨触。
    斜阳红欲滴，远水光可掬。
    中有太古人，歌声出金玉。

汪莘　春怀十首
    夕阳下西崦，明月出东方。
    清波如有神，乔木何苍苍。
    簪玉待魏文，趿履从思王。
    奎壁不在天，西园烂成章。
    祥飚绕飞盖，鸳鸯宿春塘。
    丝竹壮高会，宾主无留觞。
    忧生惜日短，玩物贪夜长。
    岁寒不易得，此道亦足藏。

汪莘　春怀十首
    夹锺应和气，和气到天中。
    半为枝间绿，半作水上红。
    杖策南野际，鹳鹤摩苍穹。
    君子有本性，不受外物攻。
    那能学攀桂，俯首嫦娥宫。
    竦身摄倒景，与子凌刚风。
    参旗一以殿，欃抢避其锋。
    举瓢酌云将，歌诗谢鸿蒙。

汪莘　春怀十首
    鱼鳖好山川，鸟兽好在山。
    人皆好山水，所好非一端。
    君子抱仁智，寓意山水间。
    矧乃阳春月，富贵相追攀。
    靓装散香风，纤指发清弹。
    道旁起深羡，有识独长叹。
    我亦共春游，所遇得正观。
    可与达者悟，难与味者谈。

汪莘　春怀十首
    日酿天正绿，风酣麦方秋。
    闲携稚子辈，眷言共春游。
    芒鞋过涧壑，竹杖穿林丘。
    东西随所适，语嘿颇自由。
    亦有一樽酒，父子相献酬。
    山花既含笑，野草亦忘忧。
    一轮渐隐隐，半规尚悠悠。
    归路何所叹，古人可与谋。

汪莘　春怀十首
    曳杖登春台，万物含光辉。
    天地岂不大，孤云独无依。
    我友在东海，古屋弦湘妃。
    昔醉芙蓉浦，今掩桃李扉。
    不见已三年，何由会王畿。
    赠子青玉案，报我紫金韟。
    日暗牛羊下，月明乌鹊飞。
    有生共如此，扰扰徒增欷。

汪莘　春夏之交风雨弥间耳目所触即事十绝
    夏雨春风穷管仲，傍云荣木老渊明。
    断红池馆无人到，犹有黄鹂一两声。

汪莘　春夏之交风雨弥间耳目所触即事十绝
    石桥南北碧桃香，翠叶交柯水面凉。
    终岁方壶无一事，春来也为种花忙。

汪莘　春夏之交风雨弥间耳目所触即事十绝
    不赋杜鹃三十秋，今愁不比昔时愁。
    杜鹃岂是催春去，为见春来啼不休。

汪莘　春夏之交风雨弥间耳目所触即事十绝
    野水平桥细浪生，柴门草长断人行。
    园林霁后春如在，燕雀鸣时夏正清。

汪莘　春夏之交风雨弥间耳目所触即事十绝
    即日南风清且微，北窗心静见天机。
    林莺母子声相应，野蝶雌雄性共飞。

汪莘　春夏之交风雨弥间耳目所触即事十绝
    春去江南水拍天，经旬茅屋罕炊烟。
    石墙颓毁板桥断，始觉贫家气象全。

汪莘　春夏之交风雨弥间耳目所触即事十绝
    雷电阴晴共一帘，残春首夏境相兼。
    闲寻稚笋今朝长，静数新荷昨夜添。

汪莘　春夏之交风雨弥间耳目所触即事十绝
    下帘读易有深功，一炷清香过日中。
    赤帝元来协青帝，南风初至似东风。

汪莘　春夏之交风雨弥间耳目所触即事十绝
    槐叶风清莺哺子，麦苗露湿雉寻媒。
    道人不出方壶境，坐见天时去又来。

汪莘　春夏之交风雨弥间耳目所触即事十绝
    檐前花放不忍折，庭下草深仍懒锄。
    苦雨晴时春已尽，可怜新月挂清虚。

汪莘　春晓
    晓来雨初晴，天宇净如拭。
    隔篱见花柳，春气乱五色。
    东君浑不管，但为闲者得。
    我方猎鹍鹏，溟南复溟北。

汪莘　淳熙壬寅仲夏大雨写望
    一朵乌云起天末，倏忽长驱半天阔。
    云头到处急雨来。雨脚错落飞河魁。
    吹以南箕更豪横，打窗喷壁催吟咏。
    恰惊瓦上碎珠跳，已快檐前银竹映。
    平生不识南箕状，且看平畴翻翠浪。
    恍然立我三湘间，欲著扁舟相跌宕。
    风回雨霁天地新，良苗斗觉添精神。
    天意更看七八月，明年无处可打蕨。

汪莘　次潘别驾韵
    野店溪桥柳色新，千愁万恨为何人。
    殷勤织就黄金缕，带雨笼烟过一春。

汪莘　到高亭山望南北高峰
    每泛西湖不忍还，高亭数叠出云间。
    如今回至高亭路，却望西湖数叠山。

汪莘　东行途中有感
    一路桃花愁杀人，柳塘茅屋正宜春。
    春风不是不相识，不遣春山养病身。

汪莘　对月与念六弟谈化作
    新月长眉清，娟娟照茅舍。
    坐有我弟俱，因得穷造化。
    初叹此个月，涵浙复涵灞。
    终忆此个月，古夜复今夜。
    日月天中行，地下亦双明。
    天地在太虚，一点如流萍。
    水轮载以浮，风轮吹不停。
    地譬鸡子黄，天乃鸡子清。
    天半绕地下，天半出地上。
    星辰附天旋，昼夜成俯仰。
    吾尝挥雷鞭，骑龙日宫前。
    整顿朝东皇，拜手金鸟傍。
    日宫月宫留不住，翻身透过天顶去。
    双手拨转赤精球，山河万象在裹头。
    此时见天不见地，忆尝阅尽世间事。
    几度穿入月之内，几度穿出天之外。
    几度天地劫火来，只有太虚元不坏。
    我自太虚观世间，释迦老子皆等闲。

汪莘　泛小舟入莲荡微雨即事
    水光如锦叶如烟，微雨相从到洞天。
    翠盖红妆无处避，一时挨入木兰船。

汪莘　方壶自咏　书十首后
    直写胸中事，谁拈纸上尘。
    兴来那暇懒，得处不容廑。
    行有鬼神觑，诗防天地嗔。
    欧苏寻后辈，郊岛是前身。

汪莘　方壶自咏
    性静无一物，心生有万端。
    曾将魂魄练，不被鬼神瞒。
    纵步地虽窄，仰头天自宽。
    裁诗偏得偶，遇卦只成单。

汪莘　方壶自咏
    三万六千刻，四千三百时。
    不思人事汩，只怪岁华驰。
    拚命尝因道，忘家亦为诗。
    幽怀聊自遣，俗子莫令知。

汪莘　方壶自咏
    生死何时了，盈虚祗足伤。
    谁能一刻静，大胜百年忙。
    反已求中帝，逢时说外王。
    纷纷徒藉藉，踽踽亦凉凉。

汪莘　方壶自咏
    事体向晚境，情怀非少年。
    平生不得地，至死亦由天。
    坐背暑弥胜，行膺寒愈坚。
    愿言过去苦，莫与后来贤。

汪莘　方壶自咏
    白昼常陪俗，清宵得养魂。
    几时成草屋，终日掩柴门。
    事迫文方出，身闲道始尊。
    世方怀祖逖，吾已吊刘琨。

汪莘　方壶自咏
    无象始无假，有形斯有邪。
    盈虚怜日月，聚散笑烟霞。
    一性亦无我，五行何况他。
    谁能离火宅，吾与上牛车。

汪莘　方壶自咏
    残腊天垂老，新春日始孩。
    玄君归浑沌，青帝出胚胎。
    楼上独倚处，海边相见来。
    闲思栽五柳，怒欲拔三槐。

汪莘　方壶自咏
    百岁已过半，只身谁与偕。
    得因徵悟道，失在太开怀。
    且托山花宿，时从水竹斋。
    神回天上活，骨付月中埋。

汪莘　方壶自咏
    兴发花开处，情生叶落边。
    既为欣厌惑，未脱死生缠。
    凿破心中月，冲开顶上天。
    俗儒应大笑，古佛不曾传。

汪莘　方壶自咏
    谁和阳春曲，仍操白雪音。
    郊寒犹有骨，岛瘦未无心。
    云到散时看，月当亏处寻。
    可怜持玉尺，终不度金针。

汪莘　访建康留守
    敬公太古明月服，爱公九天寒露浆。
    畏公龙泉太阿剑，喜公班虎花蛇囊。
    月中含月作怀抱，露表滴露生清凉。
    风尘澒洞要英杰，太平润色须文章。
    公昔荷橐侍紫皇，公今握符坐建康。
    纷巾羽扇夏日静，鸣鸠乳燕南风长。
    青天有月来堂堂，白鹭分水鸣汤汤。
    城头独立是谁子，身长长尺须眉苍。
    袖藏古剑咸阳市，泪逐东风洒桃李。
    一心只望金陵飞，未到三更已千里。
    北斗错落垂寒光，愿公提起扫八荒。
    刺人如影那见血，激天孤竹和空桑。

汪莘　访孟守
    紫阳佳山水，帝室雄垣藩。
    桑枯若云屯，梨枣如星环。
    迩来十载，有失汉诏宽。
    坐令陇亩上，面作百摺酸。
