<!-- { "loadSidebar": true } -->
    水月何尝动，烟云相与闲。
    香浮经叶暗，霜点颔髭班。
    施宝上人往，衔花谷鸟还。
    梵潮鸣夜浦，天柱落秋山。
    句偈聊持赠，非缘文字间。

宋祁　赠文雅度大士
    高腊颔髭霜，栖閒寄宝坊。
    秘园金侧布。薰夹字旁行。
    赐服恩华重，分灯祖意长。
    祗陀学久遍，馀力在雕章。

宋祁　赠吴太博二首
    银兔频年滞使麾，曲台犹掌一王仪。
    四巡奏颂推严笔，千牍程书入汉帷。
    驷里飞觞酣玉液，天街叠鼓候金羁。
    前期侍从丹涂地，秘殿螟风拂翠緌。

宋祁　赠吴太博二首
    月转觚棱玉树齐，通宵归梦绕金闺。
    柔桑密映秦楼骑，温诏香怀汉署泥。
    杀简载书传祖德，怀金酌水赋新题。
    丹枫七泽朝天路，丈组垂腰蕊佩低。

宋祁　赠张斋郎
    青丝垂领称华簪，结驷千门别第深。
    学舍问诗衣五采，家庭佐酒寿千金。
    趙兰媚畹供晨膳，碧草生塘动昼吟。
    独感旧游移岸谷，山阳疏笛泪涔涔。

宋祁　赠昭长老
    虎锡多年寄宝坊，氍毹宴坐赤髭长。
    鹄灯雪岭分千焰，蒲馔鸡园积聚香。
    定水昼寒销漏叶，社池秋晚亚莲房。
    何时拂席升麟殿，麈毳微飘法座傍。

宋祁　张伯起自蜀还台帘对既讫以有司奉祠蜡方既即斋复引入升太常为博士
    殿墄涂丹九齿长，珠帘伏奏近天香。
    已传乐职来西蜀，更就清斋得太常。
    夕燎烘庭思结佩，晓兰薰俗滞华阳。
    心倾五日归来路，共举鲑珍釂贺觞。

宋祁　张宫苑拜嘉州刺史知恩州
    二年同守梦刀城，遥节初为北道行。
    飞将负才曾捕虏，伏波见上数论兵。
    剑南剩腊梅迎使，塞下新春柳映营。
    贵宠逼身头未白，七貂终嗣汉西京。

宋祁　张生南归
    谒舍修容倦刺毛，纷纷朱紫笑银袍。
    吴天破月愁归晚，楚俗伤春忌唱高。
    江步挐舟双打桨，酒亭横帜一持螯。
    平台邹马英游盛，霏霰连天待赋毫。

宋祁　张屯田知兖州
    汉家关内使驺来，广鲁风旟画隼开。
    地得股肱雄近辅，书留筋骨冠中台。
    儒宫划壁严祠豆，督府均羊盛宴罍。
    应望仙闾旧车道，倚天娲石篆昭回。

宋祁　张亚子庙
    伟哉真丈夫，庙食此山隅。
    生作百夫特，死为南面孤。
    鹿庖償故约，雷杼验幽符。
    潼水无时腐，英名相与俱。

宋祁　张转运席上
    偃藩多式宴，佳雪屡飘霙。
    意感年将尽，欢容酒剩行。
    伊公调鼎乐，羊祜衣裘轻。
    况属輶轩暇，须容心赏并。

宋祁　章靖冯公哀词
    华殿推名学，南宫重亚卿。
    心无二何佞，身有两龚清。
    归沐宾綦鲜，幽通笔思精。
    邦人为公恨，不见相承平。

宋祁　章靖冯公哀词
    读易三编断，当朝万事知。
    由来不语怪，何意遂无儿。
    酒德欢长绝，书林藁尚遗。
    异时逢玉尺，方为阮咸悲。

宋祁　章靖冯公哀词
    睆箦绵疴革，中楹奠梦还。
    蕝仪犹在野，书副即藏山。
    友酹生刍洁，君恩刻印颁。
    一朝交臂失，宁复易睎颜。

宋祁　章靖冯公哀词
    风旌引素辕，歌絜远犹喧。
    此路成千古，何人叹九原。
    未亡钟淑俪，不朽寄空言。
    兄子今为后，春秋无馁魂。

宋祁　章判官诜赴吴兴幕
    素领潘郎滞进阶，东南沿牒得卿材。
    隋河鼓柜波成箭，越驿蒸衣雨是梅。
    客咏南风蒱齿胜，食无寒具画厨开。
    政馀底处邀真赏，洲上风蘯若下醅。
    
    【卷16】

宋祁　招希元奕
    饱食南荣曝昼曦，小星联影入枯棋。
    座宾只待王郎至，为判南风不竞时。

宋祁　昭文王相公出镇青社
    西汉无双彦，中兴第一流。
    二篇应商梦，七圣首轩游。
    昔会光华旦，时当物色求。
    从容赐官笔，都穆润缇油。
    芝押兼泥熟，鳌峰驾浪浮。
    扪天陪累{左石右感}，敲鼎识掊钩。
    帝欲中阶正，公参九庙谋。
    危言天下事，坐胜幄中筹。
    斤斤宣嘉绩，岩岩树壮猷。
    异时思大冶，此日咏崇邱。
    承弼图勋盛，蕃宣席宠优。
    均劳九州伯，重序富民侯。
    真庙方凭几，祗宫奉委裘。
    扶天八柱正，披日五云收，
    尧后除凶代，周王访落秋。
    尽归千里马，无复少阳牛。
    熙縡官咸事，端朝茹不柔。
    兜烽閒塞警，财饵抚夷酋。
    再侍钦柴祭，仍赓筑瓠讴。
    奉承汤恤祀，力赞禹勤沟。
    国赖萧公画，言无赵孟偷。
    深恩及行苇，和气蔼鸣球。
    几欲辞名遂，何尝为智忧。
    屡居移病苦，连赐上尊醅。
    敦免深慈扆，猗违动邃旒。
    坐槐聊罢府，剖竹更为州。
    昼锦贪过里，晨装趣戒驺。
    邳垠访祠石，稷下按行楸。
    列第今容驷，横川本是舟。
    娱宾罗鼎食，坐阁便巾{鞲革换巾}。
    故事南宫在，沨歌北海流。
    人祈卫武岁，三入对王休。

宋祁　诏复制科有谓予应诏者
    汉幄思贤尺诏飞，不材充赋谅非宜。
    就令能奏三千牍，未免长安欲死饥。

宋祁　真定述事
    莫嫌屯垒是边州，试听河山说上游。
    帐下文书三幕府，马前韡靺五诸侯。
    王藩故社经除国，侠窟馀风解报仇。
    四十年来民缓带，使君何事不轻裘。

宋祁　真上人
    面壁观空度几春，灵山法会更离群。
    定心不动池俱满，标指无言月自分。
    经叶昼閒落毳祴，空花晨静贮馀薰。
    金园晤赏人谁见，万里残阳送碧云。

宋祁　真珠龙柏
    彼美夜光喻，益之新甫名。
    纍纍云际艳，皎皎月中英。
    勿诮素为绚，相期隆德声。

宋祁　真宗永定陵
    金石凝虚箂，旌旗落暗尘。
    唐尧遂不见，空有进羹人。

宋祁　真宗永定陵
    洛水萦祠外，嵩云泊栋端。
    桥山何必问，只是葬衣冠。

宋祁　正言田学士況书言上庠祭酒听北轩予所种竹滋茂
    昔承上庠乏，时竹北堂轩。
    饬吏勤浸灌，冉冉荣孤根。
    日晏到官下，对赏忘尘喧。
    海月影宵戺，天风籁晨颠。
    去年主人斥，负谤为淮藩。
    后来异好尚，欲诿不敢宣。
    何幸观时哲，乃加封殖恩。
    千里走书驿，语竹遥相存。
    不才好冷局，异日期归旋。
    千万屏剪伐，勿令孤愿言。

宋祁　郑天休舍人言中丞晏尚书西园见忆
    闻道青云友，曾过广武庐。
    中园玩萧寂，嘉树日扶疏。
    坞静蝉鸣急，花翻鸟集馀。
    赋成谁见忆，唯是沈尚书。

宋祁　郑子产庙
    不知东里叟，遗迹但堪寻。
    语爱东家泪，论交季子心。
    故坟犹有石，遗鼎遂无金。
    谬政为邦久，千秋谢所钦。

宋祁　祗答公序相国二兄见寄二首
    前时同出守，星鬓各萧萧。
    蹊李伐不食，原禽行自摇。
    棹前饶沸浪，蓬处但惊飚。
    素愿山林隐，公乎不在招。

宋祁　祗答公序相国二兄见寄二首
    壮引朱颜往，衰招白发生。
    危心几何折，劳尾自然趙。
    把酒天涯恨，搔头岁暮情。
    将何献康乐，衰思顿如酲。

宋祁　祗答洛台资政房春卿侍郎
    青绫补罢歇徐薰，精吏多年叹不文。
    病合避贤抛内署，老堪为帅忝中军。
    声名已愧空如饼，富贵原知薄似云。
    多谢翔鸾念笼鹄，不然谁信旧同群。

宋祁　祗答太傅邓国张相公
    鸭陂清浪撼城隅，此地班春忝细书。
    琪树老来抛禁省，玉绳低处认皇居。
    君轩恋结萧萧马，客素愁凭六六鱼。
    相阁裁章怜旧物，为曾簪笔从雕舆。

宋祁　祗答提举观文丁右丞
    恳辞金殿得班春，藁箧相从素濑滨。
    坐阁仍题修史笔，去乡犹是受经人。
    浮云富贵心知厌，淡水交游老更新。
    三叹来章深意在，肯容冠绶久生尘。

宋祁　祗答天平庞相公
    白玉堂中旧演纶，赤帷裳底老班春。
    攫煤自省非尝饭，投杼徐知不杀人。
    常恐虚名遭吓鼠，宁防平路解摧轮。
    由来辨谤须君宰，收得江鱼未葬身。

宋祁　祗答天平相国庞公追记旧游见寄
    把酒同为花下宾，东风一十五回春。
    欢情坠若瓶边绠，感绪多干臼里辛。
    枚马老能持从笔，夔龙今已避鸿钧。
    附尘旧好公须忆，憔悴惟残厌次人。

宋祁　祗答相国庞公将至并部马上垂寄
    大旆前驱拂晋云，寒天迎望静无氛。
    幄中旧借留侯筯，麾下今分邓禹军。
    驰属橐韐随指顾，卖残刀剑事耕耘。
    据鞍抒思真馀力，又占风骚第一勋。

宋祁　祗答延州安抚吴宣徽
    共看仙山玉树秋，从簪朝笏记同游。
    调元遂庆登三府，抱帙惟堪读九丘。
    重印垂腰荣拥节，征鞍摩体忝为州。
    如何却舐投残笔，敢与阳春接唱酬。

宋祁　祗答晏尚书怀寄之什
    赤白边书费坐筹，尚馀清暇寄冥搜。
    知公擿句多情意，虚忆卢谌唱和流。

宋祁　祗役道中二首
    瀋落无容物，嵚磈可笑人。
    唯当荷农笠，不称荐华绅。
    宦味真缰锁，生涯累水薪。
    穷途计安出，祗是有沾巾。

宋祁　祗役道中二首
    絮乱东风急，花飞杂树稠。
    离家王粲恨，赠妇彦先愁。
    樵浦连樯度，旗亭数盖留。
    痴人了官事，归钓误楂头。

宋祁　祗役邻郡道中晓发
