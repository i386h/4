<!-- { "loadSidebar": true } -->
    问之不能言。使我心悠哉。

王安石　两山间
    自予营北渚，数至两山间。
    临路爱山好，出山愁路难。
    山花如水净，山鸟与云闲。
    我欲抛山去，山仍劝我还。
    祗应身後冢，亦是眼中山。
    且复依山住，归鞍未可攀。

王安石　两生
    两生才器亦超群，黑白何劳强自分。
    好与骑奴同一处，此时俱事卫将军。

王安石　聊行
    聊行弄芳草，独坐隐团蒲。
    问客茅檐日，君家有此无。

王安石　蓼虫
    蓼虫事业无余习，刍狗文章不更陈。
    隐几自怜居丧我，倨堂谁觉似非人。
    难堪藏室称中士，祗合箕山作外臣。
    尚有少缘灰未死，欲持新句恼比邻。

王安石　猎较诗
    猎较猎较，谁禽我有。
    国人之惏，君子所丑。
    猎较猎较，祭占其祥。
    国人之序，君子何伤。

王安石　临津
    临津艳艳花千树，夹径斜斜柳数行。
    却忆金明池上路，红裙争自绿衣郎。

王安石　临吴亭作
    补穿葺漏仅区区，志义殊嗟士大夫。
    欲致太平非一日，谩劳使者报新书。

王安石　灵山
    灵山宁与心为仇，斤斧侵凌自不休。
    水玉比来闻长价，市人无数起相雠。

王安石　灵山寺
    灵山名谁自，波涛截孤峰。
    何夫佛子住，四面凭危空。
    折椽与裂瓦，委弃填西东。
    库廊行抑首，居者莽谁容。
    吾舟维其侧，落日生秋风。
    瞰崖聊寄目，万物极纤穠。
    震荡江海思，洗涤堙郁中。
    胡为嬉游人，过此无留踪。
    景岂龙游殊，盛衰浩无穷。
    吾闻世所好，楼殿浮青红。
    那知山水乐，岂在豪华宫。
    世好□变尔，感激难为工。

王安石　岭零
    岭云合处小盘桓，人得敷衾马解鞍。
    寒荚著天榆历历，净华浮海桂团团。
    交游涣散渊明喜，吏卒萧条叔夜宽。
    方丈老翁无一发，更知来不为皮冠。

王安石　留题曲亲盆山
    巧与天成未觉殊，国工施手岂须臾。
    根连沧海蓬莱阔，势压黄河砥柱孤。
    坐上烟岚生紫翠，影中楼阁见青朱。
    为山观水皆良喻，谁向君家识所趋。

王安石　留题微之廨中清辉阁
    故人名字在瀛洲，邂逅低徊向此留。
    鸥鸟一双随坐啸，荷花十丈对冥搜。
    水涵樽俎清如洗，山染衣巾翠欲流。
    宣室应疑鬼神事，知君能复几来游。

王安石　六年
    六年湖海老侵寻，千里归来一寸心。
    西望国门搔短发，九天宫阙五云深。

王安石　龙泉寺石井二首
    山腰石有千年润，海眼泉无一日乾。
    天下苍生待霖雨，不知龙向此中蟠。

王安石　龙泉寺石井二首
    人传湫水未尝枯，满底苍苔乱发粗。
    四海旱多霖雨少，此中端有卧龙无。

王安石　陇东西二首
    陇东流水向东流，不肯相随过陇头。
    祗有月明西海上，伴人征戍替人愁。

王安石　陇东西二首
    陇西流水向西流，自古相传到此愁。
    添却征人无限泪，怪来呜咽已千秋。

王安石　楼上
    荡漾舟中客，徘徊楼上人。
    沧波浩无主，两桨邈难亲。

王安石　楼上望湖
    楼上人肠渴欲枯，楼前终日望平湖。
    无舟得入沧浪去，为问渔人得意无。

王安石　露坐
    露坐看沟月，飘然风度荷。
    珠跳散作点，金涌合成波。
    老失芳岁易，静知良夜多。
    陵秋久不寐，吾乐岂弦歌。

王安石　陆忠州
    虞人以士招，御者与射比。
    当时尚羞为，况乃天下士。
    英英陆忠州，学问辅明智。
    低徊得坎坷，勋业终不遂。

王安石　驴二首
    力侔龙象或难堪，唇比仙人亦未惭。
    临路长鸣有真意，盘山弟子久同参。

王安石　驴二首
    虽得康庄亦好还，每逢沟渐便知难。
    由来此物非他物，莫道何曾似仰山。

王安石　落星寺
    崒云台殿起崔嵬，万里长江一酒杯。
    坐见山川吞日月，杳无车马送尘埃。
    雁飞云路声低过，客近天门梦易回。
    胜概唯诗可收拾，不才羞作等闲来。

王安石　马毙
    恩宽一老寄松筠，晏卧东窗度几春。
    天厩赐驹龙化去，谩容小蹇载闲身。

王安石　马玘大夫挽辞
    冠盖青门道，知君自少时。
    从容他日喜，奄忽暮年悲。
    江月明丹旐，湖风冷繐帷。
    音容虽可想，材力竟何施。

王安石　马上转韵
    三月杨花迷眼白，四月柳条空老碧。
    年光如水尽东流，风物看看又到秋。
    人世百年能几许，何须戚戚长辛苦。
    富贵功名自有时，箪瓢捽茹亦山雌。

王安石　霾风
    霾风携万物，暴雨膏九州。
    卉花何其多，天阙亦已稠。
    白日不照见，乾坤莽悲愁。
    时也独奈何，我歌无有求。

王安石　谩成
    清时无路取封侯，病卧牛衣已数秋。
    日月不胶时易失，感今怀昔使人愁。

王安石　梅花
    墙角数枝梅，凌寒独自开。
    遥知不是雪，为有暗香来。

王安石　梅花
    白玉堂前一树梅，为谁零落为谁开。
    唯有春风最相惜，一年一度一归来。

王安石　每见王太丞邑事甚冗而剸剧之暇犹能过访山馆兼出佳篇为赠仲叹才力
    我看繁讼频搔首，君富才明见亦常。
    尚有闲襟寻水石，更留佳句似池塘。
    松苗地合分高下，凫鹤天教有短长。
    徐上青云犹未晚，可无音问及沧浪。

王安石　美玉
    美玉小瑕疵，国工犹珍之。
    大贤小玷缺，良交岂其绝。
    小缺可以补，小瑕可以磨。
    不补亦不磨，人为奈尔何。

王安石　蒙城清燕堂
    清燕新碑得自蒙，行吟如到此堂中。
    吏无田甲当时气，民有庄周後世风。
    庭下早知闲木索，坐间遥想御丝桐。
    飘然一往何时得，俛仰尘沙欲作翁。

王安石　蒙亭
    隐者委所逢，在物无不足。
    山林与城市，语道归一毂。
    诗人论巨细，此指尚局束。
    颇知区区者，自屏忍所欲。
    孰识古之人，超然遗耳目。
    岂於喧与静，趣舍有偏独。
    命亭今何为，似乃畏惊俗。
    至意不标揭，小名聊自属。
    夏风檐楹寒，冬雪窗户燠。
    春樊乱梅柳，秋径深松菊。
    壶觞日笑傲，裙屣相追逐。
    此乐已难言，持琴作新曲。

王安石　孟子
    沉魄浮魂不可招，遗编一读想风标。
    何妨举世嫌迂阔，故有斯人慰寂寥。

王安石　梦
    黄粱欲熟且留连，漫道春归莫怅然。
    蝴蝶岂能知梦事，蘧蘧飞堕晚花前。

王安石　梦
    知世如梦无所求，无所求心普空寂。
    还似梦中随梦境，成就河沙梦功德。

王安石　梦长
    梦长随永漏，吟苦杂疏锺。
    动盖荷风劲，沾裳菊露浓。

王安石　梦黄吉甫
    梦传失之妄，昼冀见而想。
    岂伊不可怀，而使我心往。
    山林老颠眴，数日占黄壤。
    舟舆来何迟，北望屡戃恥。
    西城荠花时，落魄随两桨。
    岁晚洲渚净，水消烟渺莽。
    踌蹰壁上字，期我无乃迋。

王安石　梦张剑州
    万里怜君蜀道归，相逢似喜语还悲。
    江淮别业依前处，日月新阡卜几时。
    自说曲阿犹未稳，即寻湓水去犹疑。
    茫然却是陈桥梦，昨日春风马上思。

王安石　梦中作
    青门道北云为屋，大垆贮酒千万斛。
    独龙注雨如车轴，不畏不售畏不续。

王安石　愍儒坑
    智力区区不为身，欲将何力助强秦。
    只应埋没千秋後，更足诗书发冢人。

王安石　明妃曲
    我本汉家子，早入深宫里。
    远嫁单于国，惟悴无复理。
    穹庐为室旃为墙，胡尘暗天道路长。
    去住彼此无消息，明明汉月空相识。
    死生难有却回身，不忍回看旧写真。
    玉颜不是黄金少，爱把丹青错画人。
    朝为汉宫妃，暮作胡地妾。
    独留青冢向黄昏，颜色如花命如叶。

王安石　明妃曲二首
    明妃初出汉宫时，泪湿春风鬓脚垂。
    低徊顾影无颜色，尚得君王不自持。
    归来却怪丹青手，入眼平生几曾有。
    意态由来画不成，当时枉杀毛延寿。
    一去心知更不归，可怜著尽汉宫衣。
    寄声欲问塞南事，只有年年鸿雁飞。
    家人万里传消息，好在毡城莫相忆。
    君不见咫尺长门闭阿娇，人生失意无南北。
    明妃初嫁与胡儿，毡车百两皆胡姬。
    含情欲说独无处，传与琵琶心自知。
    黄金捍拨春风手，弹看飞鸿劝胡酒。
    汉宫侍女暗垂泪，沙上行人却回首。
    汉恩自浅胡自深，人生乐在相知心。
    可怜青冢已芜没，尚有哀弦留至今。

王安石　明堂乐章二首
    穆穆在堂，肃肃在庭。
    於显辟公，来相思成。
    神既歆止，有闻惟馨。
    锡我休嘉，燕及群生。

王安石　明堂乐章二首
    有奕明堂，万方时会。
    宗予圣考，作帝之配。
    乐酌虞曲，礼从周制。
    厘事既成，於皇来塱。
    
    
王安石　明州钱君倚众乐亭
    使君幕府开东部，名高海曲人知慕。
    舣船谈笑政即成，洗涤山川作嘉趣。
    平泉浩荡银河注，想见明星弄机杼。
    载沙筑成天上路，投虹为桥取孤屿。
    扫除荆棘水中央，碧瓦朱甍随指顾。
    春风满城金版舫，来看置酒新亭上。
    百女吹笙彩凤悲，一夫伐鼓灵鼍壮。
