<!-- { "loadSidebar": true } -->
    风余落蕊飞面旋，日暖山鸟鸣交加。
    贪追时俗耫岁月，不觉万里留天涯。
    今来寂寞西冈口，秋尽不见东篱花。
    市亭插旗斗新酒，十千得斗不可赊。
    材非世用自当去，一舸聱牙挥钓车。
    君能先往勿自滞，行矣春洲生荻芽。

欧阳修　寄题景纯学士藏春坞新居
    清才四纪擅时名，晚卜丘林遂解缨。
    欲借青春藏向此，须知白首尚多情。
    水浮花出人间去，山近云从席上生。
    漫说市朝堪大隐，仙家谁信在重城。

欧阳修　寄题刘著作羲叟家园效圣俞体
    嘉子治新园，乃在太行谷。
    山高地苦寒，当树所宜木。
    群花媚春阳，开落一何速。
    凛凛心节奇，惟应松与竹。
    毋栽当暑槿，宁种深秋菊。
    菊死抱枯枝，槿艳随昏旭。
    黄杨虽可爱，南土气常燠。
    未知经雪霜，果自保其绿。
    颜色苟不衰，始知根性足。
    此外众草花，徒能悦凡目。
    千金买姚黄，慎勿同流俗。

欧阳修　寄题洛阳致政张少卿静居堂
    洛人皆种花，花发有时阑。
    君家独种玉，种玉产琅玕。
    子弟守家法，名声耸朝端。
    岁时归拜庆，闾里亦相欢。
    西台有道气，自少服灵丸。
    春酒养眉寿，童颜如渥丹。
    清谈不倦客，妙思喜挥翰。
    壮也已吏隐，兴余方挂冠。
    临风想高谊，怀禄愧盘桓。

欧阳修　寄题梅龙图滑州溪园
    闻说溪园景渐佳，遥知清兴已无涯。
    饮阑归骑多乘月，雪後寻春自采花。
    百啭黄鹂消永日，双飞白鸟避鸣笳。
    平生喜接君酬唱，不得◇前咏落霞。

欧阳修　寄题沙溪宝锡院
    为爱江西物物佳，作诗尝向北人夸。
    青林霜日换枫叶，白水秋风吹稻花。
    酿酒烹鸡留醉客，鸣机织苎遍山家。
    野僧独得无生乐，终日焚香坐结跏。

欧阳修　寄题嵩巫亭
    平地烟霄向此分，绣楣丹槛照清芬。
    风帘春卷秋空碧，剩见西山数岭云。

欧阳修　寄题相州荣归堂
    白首三朝社稷臣，壶浆来道拥如云。
    金貂争看真丞相，竹马犹迎旧使君。
    岂止轩裳夸故里，已将锺鼎勒元勋。
    不须授简樽前客，好学平津自有文。

欧阳修　寄题宜城县射亭
    作邑三年事事勤，宜城风物自君新。
    已能为政留遗爱，何必栽花遗後人。
    蔼若芝兰芳可袭，温如金玉粹而纯。
    友朋欣慕自如此，何况斯民父母亲。

欧阳修　寄渭州王仲仪龙图
    羡君三作临边守，惯听胡笳不惨然。
    弓劲秋风鸣白角，帐寒春雪压青毡。
    威行四境烽烟断，响入千山号令传。
    翠幕红灯照罗绮，心情何似十年前。

欧阳修　寄西京张法曹
    幕府三年客，群居几日亲。
    初分阙口路，犹见洛阳人。
    ◇麦晴将秀，田花晚自春。
    向家行渐近，岂复倦征轮。

欧阳修　寄谢晏尚书二绝
    送尽残春始到家，主人爱客不须嗟。
    红泥煮酒尝青杏，犹向临流藉落花。

欧阳修　寄谢晏尚书二绝
    烂漫残芳不可收，归来惆怅失春游。
    绿阴深处闻啼鸟，犹得追闲果下骝。

欧阳修　寄徐巽秀才
    瑶花飞雪荡离愁，鷤鴃惊风下绿畴。
    睢苑树荒谁共客，楚江枫老独悲秋。
    千重锦浪翻如箭，万叠春山翠入楼。
    章陌柳条今在否，定临沟水拂东流。

欧阳修　寄枣人行书赠子履学士
    秋来红枣压枝繁，堆向君家白玉盘。
    甘辛楚国赤萍实，磊落韩嫣黄金丸。
    聊效诗人投木李，敢期佳句报琅玕。
    嗟予久苦相如渴，却忆冰梨熨齿寒。

欧阳修　寄张至秘校
    关山一里一重愁，念远伤离两未休。
    南陌望穷云似帐，西楼吟断月如◇。
    柳绵飞後春应减，兰径荒时客倦游。
    拟寄东流问沟水，亦应沟水更东流。

欧阳修　寄子春发运待制
    广陵花月尝同醉，睢苑风霜暂破颜。
    但喜交情久弥重，休嗟人事老多艰。
    壮心未忍悲华发，强饮犹能倒玉山。
    留滞江湖应不久，多为春酒待君还。

欧阳修　寄子山待制二绝
    留滞西山独可嗟，残春过尽始还家。
    落花纵有那堪醉，何况归时无落花。

欧阳修　寄子山待制二绝
    闻君屡醉赏红英，落尽残花酒未醒。
    嗟我落花无分看，莫嫌狼藉扫中庭。

欧阳修　寄左军巡刘判官
    遥听洛城锺，独渡伊川水。
    绿树郁参差，行人去无已。
    因高望京邑，驱马沿山趾。
    落日乱峰多，龙门何处是。

欧阳修　霁後看雪走笔呈元珍判官二首
    江上寒山祗对门，野花岩草共嶙峋。
    独吟群玉峰前景，闲忆红莲幕下人。

欧阳修　霁後看雪走笔呈元珍判官二首
    嘉景无人把酒看，县楼终日独凭栏。
    山城岁暮惊时节，已作春风料峭寒。

欧阳修　剑联句
    圣人作神兵，以定天下厄。
    蚩尤发灵机，干将构雄绩。
    橐龠天地开，炉冶阴阳辟。
    南帝输火精，西皇降金液。
    炎炎昆冈荧，汹汹洪河擘。
    雷霆助意气，日月沦精魄。
    神气不在大，错落就三尺。
    直淬灵溪泉，横磨太行石。
    雄雌威并立，昼夜光相射。
    提携风云生，指顾烟霞寂。
    坚刚正人心，耿介志士迹。
    初疑成夏鼎，魑魅世所适。
    又若引吴刀，犀象谓无隔。
    截波◇尾滑，脱浪鲸牙直。
    顽冰挂阴溜，皎月乘孤隙。
    河角起彗气，云罅露秋碧。
    晓镡星斗烂，夜匣飞龙宅。
    舞酣霰雪回，弹俊球琳击。
    鲜摇霅水光，腻刮湘山色。
    青蛟渴雨瘦，素虺蟠霜瘠。
    清音锵以鸣，寒姿坚且泽。
    鬼类丧影响，佞党摧肝膈。
    一旦会神武，四海屠凶逆。
    周王奉天讨，商郊千里亦。
    楚子扬军声，秦师万首白。
    祥辉冠吴楚，杀气横燕易。
    与君斩鳌足，八极停震虩。
    与君刜鹏翼，三辰增焕赫。
    莫使化猿翁，辱我为幻惑。
    莫使暴虎人，屈我执仇敌。
    尊严俟冠冕，左右舞干戚。
    功成不可留，延平空霹雳。

欧阳修　江上弹琴
    江水深无声，江云夜不明。
    抱琴舟上弹，栖鸟林中惊。
    游鱼为跳跃，山风助清泠。
    境寂听愈真，弦舒心已平。
    用兹有道器，寄此无景情。
    经纬文章合，谐和雌雄鸣。
    飒飒骤风雨，隆隆隐雷霆。
    无射变凛冽，黄锺催发生。
    咏歌文王雅，怨刺离骚经。
    二典意澹薄，三盘语丁宁。
    琴声虽可状，琴意谁可听。

欧阳修　江行赠鴈
    云间征鴈水间栖，砫缴方多羽翼微。
    岁晚江湖同时客，莫辞伴我更南飞。

欧阳修　将至淮安马上早行学谢灵运体六韵
    晴霞煦东浦，惊鸟动烟林。
    曙河兼斗役，沓嶂隐云深。
    寒鸡隔树起，曲坞留风吟。
    征夫倦行役，秋兴感登临。
    衡皋积涂迥，江蓠香露沉。
    行矣岁华晚，归欤劳叹音。

欧阳修　绛守居园池
    尝闻绍述绛守居，偶来览登周四隅。
    异哉樊子怪可吁，心欲独出无古初。
    穷荒搜幽入有无，一语诘曲百盘纡。
    孰云已出不剽袭，句断欲学盘庚书。
    荒烟古木蔚遗墟，我来嗟祗得其余。
    栢槐端庄伟丈夫，苍颜郁郁老不枯。
    靓容新丽一何姝，清池翠盖拥红蕖。
    胡鬅虎搏岂足道，记录细碎何区区。
    虙氏八卦画河图，禹汤皋虺暨唐虞。
    岂不古奥万世模，嫉世姣巧习卑污。
    以奇矫薄骇群愚，用此犹得追韩徒。
    我思其人为踌躇，作诗聊谑为坐娱。

欧阳修　解官後答韩魏公见寄
    报国勤劳已蔑闻，终身荣遇最无伦。
    老为南亩一夫去，犹是东宫二品臣。
    侍从籍通清切禁，笑歌行作太平民。
    欲知念旧君恩厚，二者难兼始两人。

欧阳修　借观五老诗次韵为谢
    脱遗轩冕就安闲，笑傲丘园纵倒冠。
    白发忧民虽种种，丹心许国尚桓桓。
    鸿冥得路高难慕，松老无风韵自寒。
    闻说优游多唱和，新篇何惜尽传看。

欧阳修　金凤花
    忆绕朱栏手自栽，绿丛高下几番开。
    中庭雨过无人迹，狼籍深红点绿苔。

欧阳修　金鸡五言十四韵
    蛮荆鲜人秀，厥美为物怪。
    禽鸟得之多，山鸡禀其粹。
    众彩烂成文，真色不可绘。
    仙衣霓纷披，女锦花綷縩。
    辉华日光乱，眩转目睛惫。
    高田啄秋粟，下涧饮寒濑。
    清唳或相呼，舞影还自爱。
    岂知文章累，遂使网罗挂。
    及祸诚有媒，求友反遭卖。
    有身乃吾患，断尾亦前戒。
    不群世所惊，其美众之害。
    稻粱虽云厚，樊絷岂为泰。
    山林归无期，羽翮日已铩。
    用晦有前言，书之可为诫。

欧阳修　晋祠
    古城南出十里间，鸣渠夹路何潺潺。
    行人望祠下马谒，退即祠下窥水源。
    地灵草木得余润，郁郁古柏含苍烟。
    并儿自古事豪侠，战争五代几百年。
    天开地辟真主出，犹须再驾方凯旋。
    顽民尽迁高垒削，秋草自绿埋空垣。
    并人昔游晋水上，清镜照耀涵朱颜。
    晋水今入并州里，稻花漠漠浇平田。
    废兴髣髴无旧老，气象寂寞余山川。
    惟存祖宗圣功业，干戈象舞被管弦。
    我来览登为叹息，暂照白发临清泉。
    鸟啼人去庙门阖，还有山月来娟娟。

欧阳修　禁火
