<!-- { "loadSidebar": true } -->
    秦风白去晓，禹穴苍烟暮。
    平生祑磈怀，高吟吊千古。
    兹行良不恶，欲赠无他语。
    如逢梅市仙，试与谋出处。

陈著　赠薛总管弃官从□
    壮年自下退工夫，看破人閒戏剧图。
    灵运在家心已放，知章还里计非迂。
    梅花梦好抛鸳侣，蕙帐閒多引鹤雏。
    湖海风波任澎湃，白云飞处结屠苏。

陈著　赠医相者赵月堂
    维摩居士病不起，却向方丈说法无一事。
    此证何证无实证，针灸汤药所不治。
    子房状貌如妇人，及到筹帷决胜无比伦。
    此相何相无实相，骨骼毛颜不足论。
    我虽不能学居士，逢人笑语中痛痞。
    我虽不能子房，峥嵘自在虚皮里。
    落魄道人赵月堂，挟医与相走四方。
    肘后有方千金良，眼中有电千里光。
    自谓无病不可药，不知我病不在脉。
    自谓无人不可相，正恐我形难摸索。
    去年相访无一辞，忽焉而去岂其欺。
    今年重来又默默，问之不答惟求诗。
    汝袖医手缄相口，却要我开诗口落汝手。
    一诗赠行聊尔尔，要见我证我相三年后。

陈著　赠袁杰入越
    绿发红颜玉雪肤，南风吹送上云衢。
    平生师友相从去，本色功名一笑图。
    庠校元非糊口地，诗书却是护身符。
    颓波世事那堪说，要见人閒有丈夫。

陈著　赠赵月堂
    乾坤惨淡真愁绝，民物伤残欲活难。
    说相说医当及此，区区衰病不须看。

陈著　张敬之县尉
    仙棹发秋湾，稽山到不难。
    要将培远业，便答自初官。
    秦望一峰峭，贺湖千顷宽。
    用心行己处，时向此中看。

陈著　张时斋书生也坐穷以星学资身赠其远行
    书生例饥困，世路方逼仄。
    胡为乎此中，兀兀朝以夕。
    问之挽而答，初意岂今日。
    几年镫火窗，谓可生羽翼。
    时事出料外，竟作沈海石。
    寒谷春难回，涸辙水难激。
    聊分星家波，食此一涓滴。
    终然一自赡，拍案动远色。
    江湖天风长，万里谁能絷。
    姑以术资行，或者儒得力。
    泰与否相除，剥与复消息。
    要知穷非穷，当遇识者识。

陈著　张氏馆中早作
    小窗一榻清于水，亲戚相看话久暌。
    困带诗情投角枕，梦随梅伴策霜藜。
    邻家落杵催樵爨，山寺分钟撼竹栖。
    犯冷披衣卷帘立，小丹山在翠楼西。

陈著　杖锡山别前人
    结约登临百里深，流连风雨一窗阴。
    新寒镫火照清梦，绝静山林生古音。
    此日与君相别处，有天知我不言心。
    归途步步须回首，苍壁擎云几万寻。

陈著　招弟辈饮次韵
    浅量能消酒几杯，争如俗子厌人来。
    明朝定到梅山下，不管梅花开未开。

陈著　赵氏楼偶成
    过耳南宫捷奏铃，功名宿梦顿呼醒。
    清风席上龟占古，细雨楼头鹊语灵。
    袖里瑰文珍白璧，眼中霜颍锐青萍。
    问津当继宣和躅，要得人言更妙龄。

陈著　赵月堂来问比日何似答曰
    欲死不死命相若，此心何心谁得知。
    湖海逢人借问我，为说如醉如盲痴。

陈著　折梅送友人
    一朵梅花直一时，诗须清似此花枝。
    能诗人去花无王，图得重来未落时。

陈著　正月二日游慈云为龄叟作
    丹霞前，慈云顶，
    两壁相看苍铁冷。春风秋月一逢迎，
    菜碗茶瓯拍香鼎。有时话到有处无，
    有时瞑到入禅定。本来僧俗不相干，
    气味投时堪隽永。九年卓锡兴百废，
    谁与挽之欲去猛。我年今已七十六，
    师五十二亦多病。人生契合是因缘，
    临老相分重凄哽。东湖水宽万顷烟，
    风波簸弄羲娥影。西山有寺古佛境，
    啼鸟落花云水静。师亦两下如何领。

陈著　正月二十四日到梅山二首
    困来禁不住，一动亦悠悠。
    家事青山外，春心白发前。
    逢人相问岁，为客又开年。
    得醉梅花下，何妨就石眠。

陈著　正月二十四日到梅山二首
    梅花草屋边，好景得天然。
    梦境閒为上，归途倦莫前。
    无情推醉石，有分是流年。
    已约重来日，白云留醉眠。

陈著　正月晦日与弟观对酌
    聚散等风沙，相知要当家。
    弟兄窗下酒，世俗眼前花。
    隐去方为福，贫驱未有涯。
    明朝吉凶事，分付与昏鸦。

陈著　正月四日到张车偶成
    暗行半日到张车，石路崎岖趁水斜。
    一窟山中成草市，数株松下见梅花。
    居民尽老他无事，就土为生自有涯。
    谁料如今同沸鼎，不时飞马涨尘沙。

陈著　正月五日访王韦轩知府东坞真诏道中
    晴光欲雪做新元，访旧西来第一番。
    十五里行千曲路，两三处见数家村。
    山培浮土为田肉，涧束湍流有石痕。
    安稳不知危世事，更从何处觅桃源。

陈著　侄溥酒边呈诗二首因次韵
    家住山深绝外喧，三峰直下老云孙。
    古声不入唐诗社，泥饮宁知杜酒村。
    馈案一真宜晚岁，竹林相醉任多番。
    上天下地虽宽大，何物□生偶尚存。

陈著　侄溥酒边呈诗二首因次韵
    人生等是蚋蚊微，年到如今死蹉时。
    齱瓮余酸聊自分，蔗乡翻苦要谁知。
    山川岂特雁堪唳，风雨不知鸡可诗。
    时一出门云万里，回头只许影相随。

陈著　侄溥生男命日迎孙取迎长之义且为方来期也因赋八句
    应梦熊祥月又圆，以迎命汝岂徒然。
    迟之蓐卧十朝后，恰似阳来一日前。
    极处逢生天意在，长孙得嫡祖心传。
    相期他日成人事，复见升平要著鞭。

陈著　侄孙榘献醉鳘以一绝复之
    年来只识釜中鱼，出海修鳞梦也无。
    宝鳘带糟俄入眼，儿童惊动哄寒厨。

陈著　至直学士院樊伯撝家
    远树晴堪数，孤云暝欲遮。
    自怜江海迹，能到友生家。
    落日明江色，轻风动麦花。
    相看吾鬓白，不必问年华。

陈著　中和节寓山庵
    小庵亦是小桃源，时事方难住更便。
    啼鸟落花忘客主，青山流水见因缘。
    得过一日是一日，浪说百年谁百年。
    分付妻儿更深避，扫岩趺坐学枯禅。

陈著　中秋月下醉笔
    去年赏月待晴开，今年赏月月待来。
    去年酒少辄醉倒，今年酒多如未杯。
    信知豪饮不在我，月色为我生饮材。
    举头试看月如许，皎皎冰壶在玉台。
    西风不动露已下，碧落万里无纖埃。
    胸中磊磈正欲吐，不伏此酒谁我陪。
    落落魄魄空宇宙，何事不入我樽罍。
    素娥于我本无情，任渠惊见掴掌咍。
    谁知狂非是狂醉非醉，自有老天知我我亦何求哉。

陈著　重五有感
    登高时节殃鸡犬，乞巧风流狎女牛。
    何似今朝酹忠魄，残杯一洗世人愁。

陈著　重午酒边四句书宜晚
    七十二岁重午酒，百千万变独閒身。
    细看榴艾只自醉，同吊芷兰能几人。

陈著　重阳坐邑中旅舍
    秃鬓萧萧八十翁，为谁留滞客檐中。
    有诗不赋满城雨，无酒可当吹帽风。
    与菊相逢还自笑，看萸欲健莫知穷。
    回头戏马台何处，万里秋声有过鸿。

陈著　周翁留饮酒
    晓对山翁坐破窗，地炉拨火两相忘。
    茅柴酒与人情好，萝卜羹和野味长。
    外面干戈何日定，前头尺寸逐时量。
    而今难说山居稳，飞马穷搜过虎狼。

陈著　竹窗兄因猫捕鸡日囚夜纵有诗自怜因次韵
    坎止流行不在人，人生只合任天真。
    无聊句践能兴越，垂死范雎终相秦。
    病足不妨登上衮，颦眉休复效工邻。
    竹窗悟得穷通理，虽致狸奴许自新。

陈著　属酒歌
    险难兮更尝，淡泊兮悠长。
    翕与张兮何尝，如友良何兮友良。

陈著　自金陵趋行都过顾城湖三十里水光接天但风逆不可帆午閒到银森登陆
    船路连朝天逆吹，今朝登陆雨相随。
    自缘寒素例难阻，非为老苍私控持。
    山色青青无世变，梅花皎皎是心知。
    眼前有景足消遣，到阙何妨数日迟。

陈著　醉书
    庚寅仲冬之八日，与诸兄弟诸子侄。
    浊酒数杯菜一盆，醉后相忘见真实。
    谁云人閒天地窄，但觉物外山林逸。
    人生安能皆百年，洪崖浮邱亦浪传。
    妻孥安稳鸡犬乐，此外无复有神仙。
    甚哉世人不知足，苦积铢缕多买田。
    子孙贤否谁能料，近足此身难自保。
    举头问天天不应，聊向虚空一舒啸。
    得一聚首便为福，得一晌閒真是宝。
    但愿如安乐窝中长打乖，微醺著面春拍怀。
    不愿如荷锸自随死便埋，以酒为命忘形骸。

陈著　醉书永固方丈示东隐
    西麓与东峰，前缘得二翁。
    雅心千古上，慈汗一尊同。
    猛省尘埃梦，饱参松竹风。
    黄绮在何处，我欲问冥鸿。

陈著　醉中
    乐游原上少年春，安乐窝中快活身。
    古到如今如几日，吁嗟天也不由人。

陈著　醉中出门得风字
    残生有今日，一醉得清风。
    想见羲皇上，人人此乐同。

陈著　醉中示梅山弟
    浮生无足处，乐事有谁真。
    风雨少晴日，弟兄能几人。
    清谈流俗外，薄醉小窗春。
    栩栩投床梦，方知造物仁。

陈著　醉中示梅山弟二首
    夜镫曾醉藕花凉，{上竹下锂}担归来雨亦香。
    閒里不妨长聚首，人生能得几斜阳。

陈著　醉中示梅山弟二首
    两山合秀水流中，茅屋相忘松竹丛。
    时节往来容易事，菜汤艾酒一家风。

陈著　醉中示侄薄
