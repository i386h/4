<!-- { "loadSidebar": true } -->
    虎迹过溪明，龙气蟠松翠。
    香炉紫烟合，灿若金布地。
    诸佛妙庄严，千灯烛魑魅。
    向来远法师，绝识具圣智。
    白莲曾结社，今古想标致。
    客子徒仰高，可望不可企。
    山头日落易，木阴混清閟。
    野禽叫瀑顶，预知夜无寐。
    怀抱挹仙芬，欲将世情弃。
    斯游会重寻，直待凉风至。

董嗣杲　舟泊蕲城下
    秋芜埋戌雨，暮荻卷壕风。
    御侮弓刀利，扬威鼓角雄。
    云连淮树暗，月透汉营空。
    捩柁资遐眺，兴衰自古同。

董嗣杲　舟出西门
    扁舟冒冷雨，初出安定门。
    天开水墨图，浓淡迷湖村。
    渔板閧白昼，庙钟撞黄昏。
    客船行虚明，天净水不浑。
    向行数十程，万愁谁与论。
    去家幸已近，方信萍无根。
    湖歌发夜分，歡乃惊梦魂。
    江行两月馀，不负惟酒樽。

董嗣杲　舟次示朱友龙
    雪花侵鬓转栖栖，身寄篷窗醉似泥。
    荻港水寒鸥聚远，芜湖山近雁飞低。
    客舟泊夜秋无奈，社鼓催春梦欲迷。
    津岸喜登无可语，不堪明日各东西。

董嗣杲　舟发
    万愁聚眼底，城下登江船。
    江穷渺渺如，身堕栖栖然。
    初来情颇浓，既去情尤牵。
    纵目入虚空，顺济皆由天。
    回思发程艰，时刻多迍邅。
    本无镇浮能，意者造物怜。
    造物相始终，百岁亦可延。
    风花鼓雪霰，飞舞帆幅前。
    未行风还严，既离浪更颠。
    薄命亦何辜，动自罗惊弦。
    逢人不须说，徒招讥孤骞。
    醉歌赤壁游，遐眺追坡仙。

董嗣杲　舟归富池纪怀
    风月幽情藉绿樽，奔驰水陆最无根。
    官舟独载年穷雪，社鼓相迎晚泊村。
    到岸茶商期又失，怀家莼客眼添昏。
    烟芜不断休回首，心迹从谁逐节论。

董嗣杲　舟过彭泽
    柳移彭泽县，江泛木兰桡。
    远水初凝暮，青山独去遥。
    沙明回断雁，月黑起寒潮。
    爱酒侔元亮，而今懒折腰。

董嗣杲　舟上感兴
    饭时发雷江，倏已泊东流。
    南北两岸雪，荡此无根舟。
    远山失翠眉，近山生白头。
    冻极方徯晴，云冱含雨羞。
    尘境那得见，泛此如瀛洲。
    宿惊恍未定，醉疑此难留。
    落日漏微光，光暝无限愁。
    风厉万水立，舟子惟搔头。
    慷慨触潛抱，行止负隐忧。
    志士亦徒苦，俗竖多不侔。
    天公酿雪甚，八荒元气浮。
    无语坐舟尾，景与年俱遒。
    乱眼逐胜去，奔迸少自由。
    风烟下江异，髯边渍霜稠。
    馀樽侑登临，惜无水际楼。

董嗣杲　舟上食菜粥甚美
    莫望池口浪接天，羁怀沉迷衾枕前。
    老船荡雪橹声涩，破釜煮粥蔬味便。
    烟锁淮俗子城下，风生野坊僧树巅。
    懒能登岸蹑寒屐，因数杖头无百钱。

董嗣杲　舟上晚望庾楼
    大江雪月灿，维舟略无惮。
    天地开画图，付与快士看。
    几声塞北鸿，千里江南岸。
    篷窗引醉吟，搔首待平旦。

董嗣杲　舟上晚望庾楼
    每依小港泊，地名莫能审。
    才逢江面宽，岂顾风色凛。
    眺空强禁寒，破浪可痛饮。
    醉极忍冻眠，涛声拍孤枕。

董嗣杲　舟上晚望庾楼
    风顺掠口岸，直觉市声沸。
    转瞬西门高，晚色羃江气。
    醉诵琵琶行，寄兴岂无谓。
    撼摇黄芦津，谁知此风味。

董嗣杲　舟上晚望庾楼
    跨城作州治，阴晴巧变幻。
    庐峰翠色老，逐日供远盼。
    白云擘碎绵，随地卷舒惯。
    春先紫烟楼，梅花雪前绽。

董嗣杲　舟上望九华山
    雪残半积阳山矶，大江云涌涛头飞。
    九峰不受夕晖掩，杜牧一亭空翠微。

董嗣杲　舟宿湖口
    汀沙如雪水无声，舟倚蒹葭雁不惊。
    霜气隔篷才数尺，斗杓插地已三更。
    抛书枕畔怜儿子，看剑镫前慨友生。
    尚有乘桴无限意，催人摇橹转江城。

董嗣杲　舟宿湖口
    长年人海混潮声，水宿荒凉却夜惊。
    月照空巢乌绕树，风吹短草雁知更。
    要观此地秋涛壮，更待明年春水生。
    不比蜃楼多变见，彩云初日拥层城。

董嗣杲　舟行不及游九华
    下水风帆势若浮，雪深且向贵池留。
    两三渔艇有歌送，咫尺仙家无分游。
    剑削山棱云气直，镜涵江影日光流。
    神驰杜牧题诗处，客里光阴别是愁。

董嗣杲　舟中对月
    过峡水不清，浑浊甚他处。
    今朝喜得晴，看月莫犹豫。
    尽力掀篷开，净着两眼觑。
    月色更婀娜，炯然洗积虑。
    前矶水冲撞，传若小滟滪。
    令人厌水程，惟祝江灵助。
    天地境界古，恨无槁梧据。
    馀樽就手沥，适口乏啖茹。
    嗫嚅味自佳，不须劳举箸。
    醒去掩篷眼，零落故衾絮。
    呼天招仙游，同学列子御。
    傥转北头风，稳涉芜湖去。

董嗣杲　周孚与高伯庸同游王氏庵归而闾丘仲诗至因次韵贻显庵主以纪一时事
    寂寞城西寺，重来已素秋。
    未霜芳草合，欲雨暮云稠。
    浊酒羸方戒，新诗困复休。
    翻然会心处，烟径有归牛。

董嗣杲　周孚与高伯庸同游王氏庵归而闾丘仲诗至因次韵贻显庵主以纪一时事
    法水堪湔垢，僧庐自辟尘。
    饭炊云子熟，茶泛乳花匀。
    草草情何厚，匆匆迹易陈。
    他年辋川上，为画两纶巾。

董嗣杲　朱槿花
    朝开暮落自篱头，此种南来翠叶稠。
    辇致一壶舒数艳，时当三伏眩双眸。
    麝香藤畔遗丹碗，叶莉窠边吐绵球。
    凉月在天天似水，深红独照满堂秋。

董嗣杲　装伯弜周先生手泽
    桐溪恩上人，留遗盈束纸。
    初疑龙蛇奋，不敢傲睨视。
    呜呼汶阳翁，父子传心旨。
    手泽落世间，枯尽几砚水。
    言言关世运，字字穷物理。
    悲风飒双鬓，涕泪挥不止。
    思超汉魏高，人可晋唐似。
    逸态出天然，凛若对英峙。
    此时吟啸者，趺荡何可比。
    卷舒手不停，光芒射梙几。
    下取防六丁，急寘空谷里。

董嗣杲　拙寄
    岑寂风烟异，荒寒梦寐危。
    择交贫可久，为吏拙难医。
    大阃粮艘上，孤营竹笛悲。
    快沽桑落酒，浇此满怀诗。

董嗣杲　紫荆花
    繁蕊粘条簇茜尘，挨墙傍壁烁荒榛。
    风传兄弟知何乐，雨喷精神老此春。
    眼底叶窗枝有艳，根头花盛树无身。
    野草芳若省枯易，肯厌游蜂来蜜频。

董嗣杲　紫微花
    枝干无皮皐有身，朱房翠户演精神。
    星垣光射开花地，纶阁香侵视草臣。
    肘肘紫蕤飞烈日，心心黄粟舞晴尘。
    何从借取麻姑爪，莫厌爬搔此树频。

董嗣杲　自曹家沙风中抛江危甚抵铜陵县
    朔风吹沙昏，聚落风物蕃。
    剧邑此寄治，零星数军屯。
    奸狡纷雁鹜，生殖丰鸡豚。
    猎子事兵仗，儒家扃荜门。
    时闻读书声，句读失讨论。
    小舟泊洲虚，入市市不喧。
    何年弓戈戕，睹此惊心魂。
    百里馀几户，谁肆科调繁。
    邑令率以摄，凋瘵真难言。
    俊佐觅幕檄，不洗部民冤。
    气象日益靡，莅政几触藩。
    野老采野果，倚篱喂病孙。
    逢客乃靳吝，出语妄自尊。
    细故起叱咤，徒御嗤蛮村。
    失笑向此适，窒忿思倒樽。
    云簇天冱寒，有酒无从温。
    劳生愁万端，不语将虱扪。
    深虞弱缆腐，浮寄芦荻根。
    铜陵只隔江，起砱帆若奔。
    既涉庸自悔，死生归乾坤。

董嗣杲　自富池江入兴国军港留三日归回舟捷甚摭实写意
    互此未入郡，入郡由别港。
    不意好奇人，黄堂争说项。
    说项非所私，况无适时资。
    驱驰靡所惮，重苦登览悲。
    开庆扰攘后，民力未通透。
    如斯斗底郡，俗习因仍陋。
    只今良二千，恳恻出心田。
    耕桑匝原野，谣颂周市廛。
    遡舟走麾下，容光托假借。
    坐卧寄酸吟，转首已三夜。
    将行慰我深，语语吐直心。
    发笑酌我酒，垂情饷我金。
    平生慨可至，毋若此急义。
    忍违离荒津，陆行且无地。
    秋寒筋骨疲，风雨更厄之。
    病亦坐酒困，乐在遇己知。
    下水浩然涉，出港何其捷。
    及门只霎时，不想无吏接。

董嗣杲　自接泥渡再还富池
    接泥当有渡，截水欲无梁。
    白日风声恶，沧波鹭点凉。
    閒身缠暑痬，故里报秋荒。
    渺渺孤生托，浑如堕絮忙。

董嗣杲　自武康入京随即渡越
    意杳轩中坐，坐见新竹长。
    病夫欲寻睡，不禁竹气凉。
    昏昏度白日，神倦慵举觞。
    偶然探吟处，谁谓醒为狂。
    扶行壶中天，草树含夕光。
    雨桥荷柄闹，亭亭云锦张。
    中有窈窕质，忽透洛妃妆。
    引领不忍去，水风递幽香。
    檐梢鹊啑啑，戒我租夜航。
    我生尚未了，何地安韬藏。
    宵程促登津，食息何皇皇。
    郭南待朝渡，西陵晚苍茫。

董嗣杲　自兴国军治出富池
    澒洞尘沙迹寄浮，霜茅风棘断堽头。
    几家白酒山城暮，一穗青烽野戌秋。
    战马向年荒此垒，羁鸿今夜宿何洲。
    扁舟直下寒江口，不见甘王卷雪楼。

董嗣杲　棕榈花
    碧玉轮张万叶阴，一皮一节笋抽金。
