<!-- { "loadSidebar": true } -->
喻良能　林明府携所和诗见过次韵奉酬
    退之初过玉川家，春径春泥草带沙。
    几点飞来溪柳絮，一番开尽海棠花。
    窗间细雨青衫湿，袖里新诗醉墨斜。
    客散酒阑还掩户，可堪明月满天涯。

喻良能　灵山寺
    松竹声中寺，山深人迹稀。
    石从林背出，云向屋头飞。
    野鹿寒仍聚，栖禽暮自归。
    怪来襟袖冷，浓翠湿征衣。

喻良能　留别伯寿兄
    相过不惮远，相迎慰所思。
    须知对床处，绝胜陟冈时。
    夜雨论畴昔，秋风惜别离。
    明年楚东景，准拟共题诗。

喻良能　留别王嘉叟检正
    初寮久已往，今谁主文盟。
    王公有嫡孙，见者服且惊。
    胸中九云梦，笔端三折拔。
    招致道山中，掉头不肯应。
    论事常山蛇，持身玉壶冰。
    平生谢先容，要津真自登。

喻良能　留别王嘉叟检正
    四海望霖雨，一人须股肱。
    我本田家子，蹉跎将暮龄。
    相逢岂在早，一见盖已倾。
    谓我虽秃犀，敝帚亦足称。
    持献先簵箘，长篇有明徵。
    公乎傥践言，庶为老亲荣。

喻良能　留别王状元二十四韵
    才大文章伯，忠纯社稷臣。
    七州钟秀异，孤屿赋精神。
    德蕴圭璋润，胸涵海岳春。
    麟经频得隽，槐市早称珍。
    宿弊时方革，皇纲上正亲。
    大廷清问降，空臆谠言陈。
    力补严宸衮，深撄睿主鳞。
    一元追董相，多诈耻平津。
    文擅无双价，胪传第一人。
    声华飞宇宙，风采耸簪绅。
    贵纸宁堪数，回天仅足伦。
    施行均令甲，奖谕见丝纶。
    未覆金瓯墨，聊为绿水宾。
    爱民如赤子，束吏似生薪。
    鉴水书题遍，稽山赋咏频。
    却梅清节著，诬狗滞寃伸。
    贱子嗟何幸，同年盖宿因。
    糟糠聊摄局，山水获联茵。
    醇酎容沾醉，新诗许效颦。
    独蒙青眼旧，端异白头新。
    酬倡几千首，从游殆十旬。
    笑谈将契阔，肝胆政轮囷。
    帝梦方思说，天民伫起莘。
    不才虽苦窳，终始愿陶钧。

喻良能　留别赵明府
    彩棒漫分部，牛刀新发硎。
    花城方窃荫，瓜戌已馀蓂。
    生计双蓬鬓，归心几驿亭。
    他时重会面，应是眼俱青。

喻良能　留别直院莫子斋少卿
    郁郁千丈松，植根在崇冈。
    清阴亘十亩，直干凌穹苍。
    好风一披拂，声韵谐宫商。
    古来成大厦，此物宜栋梁。
    不待岁月久，共看柱明堂。
    微木有石楠，枯崖饱风霜。
    三百甲子馀，围才拱把强。
    大楹分难充，一桷庶可当。
    傥容附松末，虽晚庸何伤。

喻良能　柳季修知丞以诗见贻次韵为谢
    古木阴阴绕屋庐，官居端的似田居。
    诗清子厚龙城句，字瘦诚悬殿壁书。
    那复有心追四至，只应无事富三馀。
    一樽閒论金罍事，为笑纷纷竭泽渔。

喻良能　六月二十二日夜省宿一首
    省庐频宿直，何异在承明。
    地峻江声近，风轻荷气清。
    鬓毛真骑省，诗思小阴铿。
    记得山村日，驰情向玉京。

喻良能　六月晦日同楼少府由钱塘门至上竺遂游下中竺憩冷泉亭涂中记所历
    联舆缓步踏葱苍，十里荷香杂稻香。
    庚暑此时无一点，秋风明月洒长廊。
    林间岩洞侵衣润，水际亭台彻骨凉。
    何处山泉落檐溜，恍疑飞雨晓浪浪。

喻良能　六月十日偕夏卿兄季野孟明仲文季直弟游香山因得小诗书僧堂壁
    夏木阴阴翠竹疏，相携萧寺馔伊蒲。
    他年细味禅房句，便是香山六老图。

喻良能　龙池寺
    发轫资福山，弭辔龙池寺。
    杪春新雨足，老红围穉翠。
    溪流素縠寒，山色青罗腻。
    拄颊坐移晷，此意谁能会。

喻良能　绿萼梅
    白练铢衣翠袂斜，洗妆不着脸边霞。
    天寒日暮倚修竹，初见仙人萼绿华。

喻良能　绿毛龟
    白玉盆中浅更清，绿毛浮水斗轻盈。
    须臾食罢浑无事，自上盆山顶上行。

喻良能　罗春伯以吕居仁集寄似作诗为谢
    平生子吕子，妙语总关心。
    忽得诗三百，端胜书万金。
    愔愔醒睡眼，炯炯净烦襟。
    何以报嘉惠，空惭绿绮琴。

喻良能　买舟至九里松游三天竺
    解维凌皱玉，辍棹理孤筇。
    游遍三天竺，行穷九里松。
    泉声依石细，山色共秋浓。
    佳处吾能识，幽岩倚秀峰。

喻良能　茂恭见和再用前韵奉酬
    朗朗百间羊胖，森森千丈长舆。
    一身宜着台阁，半生流落江湖。

喻良能　茂恭见和再用前韵奉酬
    忆昔永新番水，俱吏江左三年。
    不作载苡马援，聊为留犊苗篇。

喻良能　茂恭见和再用前韵奉酬
    少陵时时醉里，子山日日愁边。
    白发新来满镜，故人万一能怜。

喻良能　茂林见访有诗次韵奉酬
    解鞍挥玉麈，亹亹笑谈清。
    昨夜灯花喜，今朝乾鹊声。
    兴同狂秘监，诗似老弥明。
    忆昔南台北，相逢盖始倾。

喻良能　孟秋七日邀从兄廿五宣义四弟五侄同饮锦园即席之作
    湖水林风清复清，买肴置酒七峰亭。
    直须待得玉钩挂，要看牵牛织女星。

喻良能　磨勘转朝请郎
    脱身畎亩簉簪绅，父母妻孥均沐恩。
    百年七万二千饭，要须一饭不忘君。

喻良能　木状元惠示近诗一卷作诗为谢
    洪都通守词华溢，汉殿文章元第一。
    万卷落落蟠胸中，三江衮衮悬吟笔。
    赠我玉佩联玦环，未数大鹏兼小山。
    欲知风味不能尽，此卷长留天地间。

喻良能　南剑道中
    桂树青青百里疆，鹧鸪啼彻午阴凉。
    延平津上峰如削，剑去江空水自长。

喻良能　辇下言怀
    马蹄重踏帝京尘，七载江湖饱问津。
    白发有人疑甲子，清斋无日不庚申。
    不才讵敢诬明主，厚禄那能羡故人，
    乞得泮宫闽粤去，未妨闲处着吾身。

喻良能　廿五兄宣义见招偕诸弟赴新亭宴集即席有作
    潇洒新亭好，松长桂亦稠。
    清秋集鸿雁，暇日劝觥筹。
    既远含香直，何辞秉烛游。
    主人情义重，终宴不知休。

喻良能　宁川
    平生满耳说宣城，入境云烟照眼明。
    过雨偏浓千嶂碧，未秋先冷数溪清。
    细看菡萏波间色，时听绵蛮竹里声。
    不是多才谢公子，江山犹解发吟情。

喻良能　凝霜阁
    归然飞阁榜凝霜，雪散冰丸却暑方。
    治郡风流无处觅，只应栋宇是甘棠。

喻良能　凝香阁
    渠渠夏屋翠阴稠，沉水香浓瑞霭浮。
    愧我无才吟五字，未妨燕寝似苏州。

喻良能　弄水亭次李察院韵
    清溪一曲抱危亭，天水无尘相与明。
    昔日紫微今御史，两翁诗句一般清。

喻良能　弄月亭
    掬水弄涟漪，清辉碎更随。
    人间无太白，欲捉可凭谁。

喻良能　偶成
    祠山东畔古桐西，垂柳阴阴映短扉。
    谁道官居太萧瑟，香粳甜輭鳜鱼肥。

喻良能　偶成
    寓居东青城北端，夏室阴阴簟色寒。
    瓜盘那复集蝇蚋，研沼似欲生波澜。
    奇奇怪怪石几壑，谡谡苍苍竹数竿。
    枕扇衣斑自不恶，时文思索愧空餐。

喻良能　偶题
    少陵五十六，负暄候樵牧。
    我今年与齐，而亦处幽独。
    小亭数椽净，新月半钩曲。
    聊将万斛愁，付与一杯绿。

喻良能　潘淑妃
    东昏当日宠容华，潘妃步步生莲花。
    阅武堂前种杨柳，玉儿雪腕亲沽酒。
    莲花不见杨柳空，苍烟白露杂悲风。

喻良能　判院蔡丈和予五诗次韵一篇奉酬
    病起惊华发，官閒觉素餐。
    文章惭李益，名誉羡苏端。
    老去观书嬾，愁来避酒难。
    非关作诗苦，自尔带围宽。

喻良能　陪曹使君牧马寺劝农
    朱辬小队出郊坰，风卷浓阴作快晴。
    夹道老人迎五马，啭枝黄鸟避双旌。
    参差麦垅云屯重，零乱梅花雪片轻。
    劝课定知非小补，扶犁携饷趁春耕。

喻良能　陪胡少卿登山瞻禹陵
    考古年来喜有徵，相携步步上崚嶒。
    皇华使者归朝著，好为诗翁说禹陵。

喻良能　陪通守李丈出郊
    出郭旌旗及晓晴，朔风凛凛水泠泠。
    堵墙野老瞻泥轼，冠剑长松拂屏星。
    破腊梅花强半白，先春草色未多青。
    经行肯为游观美，王事驰驱不敢宁。

喻良能　裴园小集郑汝谐同年有诗次韵奉酬
    慈恩雁塔题名处，回首端如梦寐中。
    千里远从当日别，一樽重喜此时同。
    飞腾我久钦公辈，潦倒君当恕此翁。
    异日尚期尘史册，事功那敢废磨礲。

喻良能　盆池
    小凿方池供醉吟，才添斗水浪偏深。
    莹心未数寒泉井，明目何须寸碧岑。
    树影落时清浸玉，鱼鳞动处细浮金。
    年来点检曾经汲，淮有浇花趁日阴。

喻良能　蓬莱阁
    绝知蓬岛异尘寰，弱水相望万里间。
    争似卧龙云际阁，不劳跨海即鳌山。

喻良能　琵琶亭
    琵琶人去几经秋，司马青衫亦故丘。
    唯有当时亭下水，无情依旧更东流。

喻良能　平湖
    平湖潋滟浸葱苍，画出风烟十亩强。
    蜜曲六从霜后熟，玉芙蓉向露中芳。
    新开石洞连松碧，低结萸房映菊黄。
    最爱堤边秦地柳，一回春到一回长。

喻良能　平远台
    平远台高俯翠微，海天烟雨正霏霏。
    登临何处明人眼，乌石山前白鸟飞。

