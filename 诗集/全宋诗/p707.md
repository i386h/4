<!-- { "loadSidebar": true } -->
    尚想九关排虎豹，□须七叶珥貂蝉。
    何人不作无穷地，今日才知已定□。
    绍述奸朋市朝挞，剡源学士笔如椽。

方回　题沈伯隽所藏赵子昂墨兰
    今之墨兰，山谷之所谓兰也，
    一干一死。古之兰，
    根枝叶花皆香，一树而千万蕊。
    《离骚》曰纫秋兰以为佩，秋兰兮蘼芜。
    汉武曰兰有秀兮菊有芳。今八九月开，
    与菊同时。渊明诗曰幽兰生前庭，
    含薰待清风；清风脱然至，见别萧艾中。
    东坡诗曰幽兰如美人，不采羞自献；时闻风露香，
    蓬艾深不见。今之兰，
    十二月、正月开，若萧、若蓬、若艾，
    皆枯槁未芽，陶苏诗指屈子之兰耳。
    然山谷之兰，盛行近世，
    墨竹、墨梅之外，加以此品，
    古画谱亦所未有。随时之义一可赋，
    赵子多能善书二可赋，沈子嗜学好事三可赋。

方回　题沈克己无名庵
    姓字人矣说，无名意谓何。
    厌称穷学究，佯作老头陀。
    宗炳疑相似，韩康定见诃。
    有来问谁某，只是笑呵呵。

方回　题施好古示龚学古瘦马六言
    画马不学韩干，我知八仰十翁心。
    使皆肥□□□，□□□□□可斟。

方回　题十六罗汉画像
    一释迦佛起天竺，罗汉五百又十六。
    中华止绘十六僧，贯休十八老笔续。
    千无万无无更无，芥子须弥一扫俱。
    阿字义门总深入，画图岂止伐颛臾。
    咄，伏虎降龙两尊者，
    此卷写一犬如狮一仙鹤，精妙丝毫无苟且。
    笔墨游戏真，古今劫火燃。
    卷起短轴且饮酒，西窗万里开青天。

方回　题孙廷玉藏李仲宾墨竹
    仲宾笔底招君子，廷玉胸中敬正人。
    更著紫阳虚叟句，两公炯炯见精神。

方回　题孙元京近诗
    后生如蝟总能诗，骨弱瞳昏俗不治。
    忽似再生萧德藻，已应突过李之仪。
    扫红紫阵观黄落，悬万千钧系一丝。
    精刮洁磨犹未已，直须陶谢与同时。

方回　题唐人按乐图
    鼓笛笙箫哄舞茵，伶官和尚杂宫人。
    黄番绰共唐三藏，仿佛相传未必真。

方回　题唐师善洪崖图
    其说谓洪崖者，三皇时有道之士，
    唐明皇时张氲召见，即其人。
    端明洪公舜俞集中有此诗，予不敢信。
    今俗画非止一本。

方回　题唐师善洪崖图
    太白尚不识，洪崖焉肯来。
    一蹇五獠奴，奸人之所为。
    得非成方前，独地雋不疑。
    至今好仙者，犹为图画欺。

方回　题陶介夫见山轩
    湖上山如画，何人解见山。
    此心无一事，心日卷帘间。

方回　题陶介夫见山轩
    湖上山如故，湖边客总非。
    容堂今不见，凉夜草萤飞。

方回　题汪氏孝节堂
    三从分定付之天，捧案曾无月再圆。
    莱子方同彩衣舞，鄘风忽赋柏舟篇。
    频年兵革经多难，奕世门闾喜独全。
    孝节从来足阴相，儿孙袞袞寿眉前。

方回　题王春阳傚王晋卿山水图
    烟江叠嶂子能学，都尉后身王姓同。
    诗画惊逢两奇丽，赏音吾愧玉堂翁。

方回　题王瓛王圭母郭氏义节记
    老儒致聘女师儒，二十言归四十夫。
    令弟阶庭骈两玉，贤郎门户俨双珠。
    摽梅迨吉年虽浅，泛柏维仪志不逾。
    冠帔笏袍相照映，称觞真可画成图。

方回　题王起宗大横披水墨作远淡势
    卧龙峰下草庐幽，门外桥横水自流。
    潇洒王郎只数笔，淡云疏树一天秋。

方回　题王起宗画雪扇六言
    何必见戴安道，月圆夜雪晴时。
    乌府王起宗画，□□□□虚谷诗。

方回　题王起宗小横披水墨作工密势
    秋光一片冷于冰，山寺云深隐几僧。
    画出江村太平意，渔樵无事岁丰登。

方回　题王义之云隐
    心天界限绝尘氛，廛市虽喧耳不闻。
    大隐从来非小隐，可须深入万重云。

方回　题魏公辅诗卷
    年少学诗歌，悲欢忌太过。
    未能全劲瘦，已觉近平和。
    嫩蘖随时摘，微瑕极力磨。
    成名待三十，存藁不须多。

方回　题文文山天祥遗墨
    年逾弱冠唱枫宸，海内文章第一人。
    孰谓国家无厄运，从来天地有忠臣。
    此声不朽垂千古，今岁犹存仅七旬。
    二十五年九原底，刚风夜夜薄星辰。

方回　题吴山长文英野舟五首
    春潮滞雨横舟晚，成就苏州一段奇。
    向使有人争此渡，韦郎眼底定无诗。

方回　题吴山长文英野舟五首
    下邽老子扶黄屋，直上澶州城北楼。
    辽阳铁骑惊相问，旧日巴东野水舟。

方回　题吴山长文英野舟五首
    我有孤舟自天地，沙头问渡苦无人。
    谁家贾舶浮溟渤，脱命蛟龙亦损神。

方回　题吴山长文英野舟五首
    大才定复不求售，至宝政须能自珍。
    一篙用着方知贵，只恐悠悠懒问津。

方回　题吴山长文英野舟五首
    世多汉水昭王事，谁辨乌江亭长心。
    君知此处真堪托，天下无波可得深。

方回　题吴仲远游淮送行诗卷
    昔有大丈夫，万里事远游。
    远游何所极，飘若孤云浮。
    欧冶淬利剑，造父翼华辀。
    东睇薄瀛岛，西顾羞昆丘。
    长啸首阳巅，悲歌湘水流。
    九疑叫虞帝，三川哀宗周。
    世人不之识，问之将焉求。
    曰有吊古意，聊以消幽忧。
    之子方盛年，菽水亦易谋。
    朼从浙河滨，言迈淮壖州。
    儿女竞执掺，亲朋相谣讴。
    鸿鹄眇四海，顾此焉足愁。
    已矣勿复道，勗哉企前修。

方回　题禊帖图
    永和九年晋癸丑，禊帖至今家家有。
    遗墨一纸出昭陵，摹本宇宙同不朽。
    甲子循环十六周，甫近千岁未为久。
    之字二十我谛观，谁绘此图夸妙手。
    晋人之学吾能□，□以庄子为六经。
    大同小异立议论，漆园遗意入兰亭。
    七情静动应万事，一气聚散钟千形。
    乐极必悲生必死，倏开忽阖风天萤。
    岂不痛哉逸少语，畏怖生老病死苦。
    掇拾释氏之绪余，惴惴其栗有如许。
    颜瓢致乐悲安在，曾箦临死生焉□。
    短中求长断斯文，翰墨高名万万古。

方回　题孝猿图
    攫果实饥嗛，三声泪沾裳。
    尼居曾子侍，宁甘读此章。
    不食痛所生，乃能善居丧。
    林端有返哺，未敌乌衣郎。
    面故可颜彪，臂岂徒李广。
    泣血同高柴，托音异原壤。
    谓当葬其母，山林纵之往。
    勿复绊诸笼，充此儿女赏。

方回　题徐赞府不负堂
    哦松人与职俱清，时见春郊雨又晴。
    所学政应如陆九，只消一语了平生。

方回　题徐赞府不负堂
    官无大小各分忧，可但专为七尺谋。
    说着此身便非是，寄声多谢薛嘉州。

方回　题徐仲彬达观亭
    乾涵坤毓万汇夥，独得为人赖钧播。
    八尺身为天地赘，一寸心将天地裹。
    道眼自应非肉眼，以心观物无不可。
    灵台光尘日月县，肯使一丝挂尘堁。
    老寿龟鹤夭蠛蠓，博大鹏鲲小蜾嬴。
    王侯云霄纵翱，奴隶泥涂淹坎轲。
    雷霆起蛰春生儿，霜露敛华秋结果。
    防风九亩霸十围，痿痹支离蹒跚跛。
    二五之精形相禅，彼胡魁梧此么黱。
    天所赋予各有命，女子岂羡弧矢左。
    蝼蚁君臣雁弟兄，道理大处无细琐。
    洪纖各遂逍遥游，续凫之颈尔其叵。
    徐侯读书得玉匙，圣人门户启关锁。
    用宾屡扬北上鞭，大隐荐鼓南游柁。
    筑室金陵割钟山，临川僻学百义堕。
    千古子在川上心，想见解衣盘礴舏。
    梧桐杨柳竹阴间，菱荷叠重花婀娜。
    弄丸一卷经世书，内篇外篇夜灯火。
    静寂动感来无穷，昭布森列俱帖妥。
    通达居然今贾傅，岂容栖迟老江沱。
    乘流止坎大厥观，进退久速不预揣。
    熏天富贵腊毒味，涎讵肯流颐敢朵。
    窗前草青鹿共眠，槛外沙白鸥同坐。
    忘机得意茅三间，焉用陶朱西施舸。
    况又义方延硕师，乃父析薪子克荷。
    此诗{括中加辶}抉宇宙秘，察君襟抱吾亦颇。

方回　题徐子愚道悦堂二首
    往年辞膝下，侯頶领儒冠。
    远忆门闾望，揣归涧谷盘。
    即今唯教子，比得肯求官。
    何限公台贵，亲严未必欢。

方回　题徐子愚道悦堂二首
    高门可旌表，潇洒郡城西。
    沼有王祥鲤，埘无郭泰难。
    寒衣催妇织，奇字课儿题。
    堂上慈颜近，家人语亦低。

方回　题许宣平南山故居
    一庵依旧翠微中，身在蓬莱第几宫。
    羽卫夜归人不识，满山松桧响清风。

方回　题宣和黄头画
    石绿藤黄间麝煤，半枯瘦簊羽{毡卜换土}毸。
    一时艮岳天颜笑，乞与宣和印押来。

方回　题杨叔雅水墨百花图
    梅梢前后两枝春，春世中间各写真。
    忽见花王大如斗，始知天地有君臣。

方回　题杨仲谦走马牵犬图郑某画
    渥生汉马真龙种，旅献周獒敌虎威。
    时节太平哄花柳，平川牵鞍走如飞。

方回　题叶兰坡居士兰
    一花一干秀春风，此论黄家太史公。
    若问灵均旧纫佩，零陵香出古湘中。

方回　题一家清雅集送植芸胡直内
    累朝科第总名臣，四世能诗才二人。
    参透雄深兼雅健，锻成俊逸更清新。
    马班翁季羞前躅，王谢云仍踵后尘。
    颇恨昔叨桐濑守，未能绣梓励儒绅。

方回　题译学张提举乃尊开封府尹张彦亨所藏郭熙盘车图
    车轣辘，牛觳觫。
