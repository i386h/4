<!-- { "loadSidebar": true } -->
曾丰　题邓保章真二首
    费尽精神星斗间，若为犹剩落毫端。
    吾真更在此真外，收拾清明反自观。

曾丰　题冯行之双溪书房
    雁峰之水蒸若湘，虎城之水贡若章。
    双水朝宗气浩浩，诸生读书声琅琅。
    葛溪支派小双水，冯君领会水之理。
    东西决流二本非，左右逢原两端是。
    开窗观澜参浴沂，涵泳无往非圣涯。
    水哉水哉不尽意，归欤归欤有余师。

曾丰　题公安宰黄叔万鲁斋
    渊中见潜鱼，床下闻鬭蚁。
    从知聪和明，反累目与耳。
    孔门三千人，十资九其慧。
    意失道之归，端为慧所使。
    回以愚故专，首得一宗旨。
    其次参好修，与回亦无异。
    受裁鲁有作，学道心不贰。
    顿悟圣授机，万理付一唯。

曾丰　题公安宰黄叔万鲁斋
    试推学之功，但自好而始。
    设令太聪明，视孝绪余尔。
    公安黄令君，少钝壮而锐。
    不受青云吞，犹坐黄卷累。
    开囊包物初，落笔洒胸次。
    锋芒莫敢撄，古剑发新砺。
    駸駸进未休，冉冉老将至。
    以鲁揭其斋，盖是少时事。
    云胡不辄更，无乃有所为。
    新收汗马心，蚤作蛰雷计。
    音容成老翁，情性复孩稚。
    其友曾撙斋，适是参苗裔。
    家学世相传，鲁者钝之谓。
    生平事事迟，大抵与君似。
    虽迟幸勿嫌，正以钝为利。

曾丰　题贵州南山岩
    崒嵂穷头与汉齐，豦豣深处著招提。
    居焉若寝琼为室，登者如仙玉作梯。
    云窍旁通吞日月，烟萝倒拔挂虹蝩。
    我来已落葛翁后，姑拾其余细品题。

曾丰　题胡邦仲霜节堂
    此君胸固有虚室，六气薰酣无不适，
    所禀宁非道之质。此君貌固能圆机，
    四季变更无不宜，所立宁非圣之时。
    其表无方里无物，妙与大通相出入。
    清节凌霜特其一，秋风夜雨君曰噫。
    名我字我敢问谁，无乃未为大相知。
    守节虽贤一于正，圣人达节百其应。
    君亦能贤亦能圣，姑以节论犹失订。
    标致孤高所持劲，伯夷独立君制行。
    主人加爱又加敬，根器浑涵所成迥。
    颜子屡空君尽性，客子三叹更三咏。

曾丰　题黄万安治东楼诗
    楼面自东如择对，景随楼面若相会。
    眼前献状有龙头，脚底乘机可鹏背。
    从跻百里东风中，起望长安马首东。
    府寺有人能北事，乾坤无处不东风。

曾丰　题黄武子齐云楼
    禷栋重檐矫欲飞，与天相近可扪奎。
    晴宵拄月轻烟漠，暝昼撑虹小雨凄。
    燕客乐催雷响落，照筵灯压电光低。
    驭风骑气非渠事，万里青云可以梯。

曾丰　题会昌萧帝岩
    出门疑浪游，转眼逢杰观。
    山斗路将穷，脚欹行大缓。
    信筇扪石根，恍若得一间。
    鵲豣欲上吞，浑沌疑始判。
    岂其蛟擘开，或者雷劈断。
    洞转一曲关，磴道鬼为栈。
    悬岩百仞余，僧圬屋其半。
    其旁磊苍崖，其下踏碧涧。
    峰回若相朝，水虢若相唤。
    萝蚢百年枝，松靷千尺干。
    溜皮鳞逆生，蛰若相倒贵。
    三十六洞天，往往此其冠。
    或传帝所栖，其说涉漫漶。
    意古隐者徒，侨家避秦乱。
    围棋或著书，不觉岁月换。
    断编何处藏，但有竹可汗，
    残局何年终，但有柯欲烂。
    疑似姑置之，杯酒酬赏叹。
    移这家山旁，破甑视浮宦。
    归老似未迟，欠此清一段。
    上疏乞鉴湖，故事吾可按。
    悠悠天听高，此计卒未办。
    意外今获兹，巾帻可小岸。
    况在大化中，丑好俱是幻。
    有暇得娱嬉，孰疑非汗漫。

曾丰　题豁然亭
    恍如仙去忘来踪，意者骑鲸否驭风。
    从使一身群有外，委蛇双眼太虚中。
    从教宝藏空华盖。自与河沙色界融。
    道是豁然犹未是，豁然无色也无空。

曾丰　题吉州聂倅谈风月轩
    黄堂指顾了凡最，红幕奔驰了苛碎。
    更无可了别驾翁，赢得徜徉是非外。
    未有可偷风月天，峥嵘新起东偏废。
    风含浑池窍里音，月弄光阴藏中态。
    吹开云雨天益高，照破山河地加大。
    兼之足以答公余，妙处何人同领会。
    无酒客有诗相酬，有酒可无客相对。
    主酣客醉舌俱饶，说到无声无色界。
    发难恃细并毛融，骨不禁清连肉蜕。
    目不信为山河影，耳岂信为天地籁。
    主因欲眠客且归，不容耳目宁容喙。

曾丰　题建宁府丹青阁
    杰观安之险处佳，两崖几欲薄檐牙。
    犹余隙地盛泉滴，不碍长天放物华。
    缥蚀以缃霜后叶，朱渝其碧水中霞。
    有声画里难为色，色即谓空又一家。

曾丰　题李达先静晖轩
    潇洒一区山四围，朱帘高卷昼阴移。
    三竿已上其谁报，一线初长也自知。
    鼓腹晒书春拍拍，蓬头晞发暖垂垂。
    晴窗大得志机趣，渴爵窥盆更不疑。

曾丰　题李克明依绿园
    主人不制眼之欲，买断江天犹未足。
    更开两岸小乾坤，而种十洲灵草木。
    江中照出花木真，诗中传出花木神。
    片言只字略点化，四时六气长含春。
    梦草未终俄梦蝶，栩栩羲皇上头客。
    未觉身居安乐窝，那知园是华胥国。

曾丰　题李师儒上舍稽古堂
    今人不足与之谋，心向三都以上游。
    有集可明经子史，无秦那别夏商周。
    心融口笑先儒泥，一万余言解三字。
    粹精还我闻未闻，糟粕从渠味无味。
    悬知书者古之余，稷契皋夔读何书。
    犹期立脚群贤上，更请回头万物初。

曾丰　题李子权江月亭
    太阴元是水之精，与水相宜妙莫名。
    霁夜悬芒翻浪白，澄秋逗彩涌流清。
    冰轮影里山河见，玉鉴光中星斗明。
    万象主人收拾尽，一樽酬罢一诗成。

曾丰　题刘武翼息斋
    天地一从开辟始，左旋右围长不已。
    诘所以然气使之，君独不为气所使。
    平生由气今自由，三平二满过即休。
    千里收回渥洼马，十年养熟沩山牛。
    本来无动那得静，关着一毫还似剩。
    虽任鹊安头上巢，更防人打耳边磬。

曾丰　题南海神祠前观澜亭
    巨灵开辟遗遐观，沙界之濒碧水珠。
    外国连天疑信晨，前山点地有无间。
    眼前群有自起灭，心与太空相往学。
    至止归欤何所得，心犹有剩觉空悭。

曾丰　题南康吕丞哦松轩
    位嫌旁见逼，权忌暗相侵。
    李下无留迹，松间可寄音。
    不平风吊古，无赖雨伤今。
    尽数归君律，随机写此心。

曾丰　题南浦万乘寺瀑布
    缅止银崖泻玉泉，似乎有以使之然。
    素虹挟雨斜抢地，澄练披风倒倚天。
    山不曾分青自断，月犹未落白相连。
    掬清咽冷吾能事，老不禁多凛欲颠。

曾丰　题欧阳君举进修堂
    轻一尺璧重寸阴，白千丈发丹寸心。
    假途游夏时汲汲，归宿渊骞日駸駸。
    速肖无拘渠七十，近取莫过吾六一。
    气节追还庆历风，文章增广庐陵集。

曾丰　题盘古山二首
    太初盘古造乾坤，鬼力神筋擘混元。
    妙果虽圆心不有，凡身已蜕迹独存。
    女娲石带补天色，波利岩余飞锡痕。
    想与南安白衣老，三生元是一精魂。

曾丰　题盘古山二首
    清风扑袂冷飕飕，吹到盘山最上头。
    石室少开嫌俗看，莲花时落任僧收。
    铜人阅世几寒暑，木客嘲风谁唱酬。
    故老相传半疑信，粥盂茶碗慰吾游。

曾丰　题饶德裕三益轩
    过从义要如胶漆，琢磨功要如金石。
    二者于兹有一偏，虽过圣门未之入。
    德裕躯儒今二毛，一轩洒落仅容膝。
    诗书执礼不放闲，直谅多闻谁较密。
    仲修国老曾鼎臣，各于三者得其一。
    曳躧相迎下榻留，冒云蒙雾不知湿。
    松梅竹里不知凋，形影神中冥莫逆。
    问签中参文字禅，贾谊升堂马入室。
    更能尚友古圣贤，兰移其气金移质。
    一线溜作吞天涛，十丈花成盈掬实。
    扩充未下反约功，轩今　　揭乃其适。
    颜渊复礼老归根，今揭吾知犹欠易。

曾丰　题三衢汪学士听雨轩
    公家如许如昆仲，不数河东旧三凤。
    床敷对语无限春，檐滴关愁不成梦。
    马援看鸢始回头，知机恐不似少游。
    看鸢机落听雨下，虽悟已输公一筹。

曾丰　题三生图
    闲去闲来自在嬉，故人不记问于谁。
    都来一个真消息，安用频更为漏为。

曾丰　题疏山一览亭
    孤绝招邀杜道过，支筇不足更扪萝。
    旁无断岸乾坤大，上有余天日月多。
    道限与空归不二，色尘随幻入无何。
    虚中元自寄吾实，往古来今不可磨。

曾丰　题水牯庵二首
    尧自牵牛舜着鞭，虽劳未必适牛天。
    君今驯养犊成牯，饱卧太虚游自然。

曾丰　题水牯庵二首
    三十余年　　踏泥，其如犹有角如蹄。
    何当纪渻重驯养，四十日间如木鸡。

曾丰　题谭氏荣寿堂
    少年大抵不分老，往往头白常讳早。
    千龄一际庆寿恩，白之早者尤其好。
    庐陵太守以名闻，君家堂前翁若□。
    縜之检渥封仓皇，蓝袍霞帔着颠倒。
    扪心欢喜何以加，教子辛勤此其报。
    家人罗拜笑持杯，贺犹未了申以祷。
    数从今始更百年，十年一度迎新诰。
    乡邻来致赞喜词，归叹鬓髭徒欲皓。

曾丰　题通州通判陈日华二友斋
