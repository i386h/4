<!-- { "loadSidebar": true } -->
    桃李成蹊春不言，有人扶瘦倚栏干。
    柔柔软软愁如困，燕子初归带薄寒。

舒岳祥　蜜蜂
    官谭有严投急影，公衙未退沸繁声。
    香材聚敛千家圃，兵卫森凝百雉城。
    额上粉轻春尚早，股间金重日初晴。
    百虫未敢梅花近，唯有渠来蹴雪英。

舒岳祥　免役后登山园小饮书怀
    深凭歌酒送流红，岸帻披襟万顷风。
    一斗白鸥苍霭上，数篇黄鸟绿阴中。
    不辞老疾余年在，已付欢哀万事空。
    新荷使家除户役，安居从此异片鸿。

舒岳祥　免役未几四月二十九日总府复有仓官之命五月初二日入城吾愬作一绝
    前时临别语堪哀，后会无期首重回。
    我有巾山缘未继，半年两度入城来。

舒岳祥　墨
    谁传易水廷珪制，缫藉珍藏二百年。
    进御近闻翁与叶，琴形带{左革右夸}逐时妍。

舒岳祥　牡丹
    东风常带三分冷，春日自有一种香。
    百花合和不可拣，中人如酒令人狂。
    马塍卖花只贪早，野翁自爱开迟好。
    看花不可见花心，烂漫开时春已老。
    梢头茧栗幻柈杅，有许包藏费天巧。
    自携尊酒醉花阴，偃仰鹿皮听语少。

舒岳祥　牡丹
    九枝初拆御袍红，艳质煌煌日正中。
    曾对集英瞻衮冕，孤臣洒泪立东风。

舒岳祥　木芙蓉
    溪山潇洒最宜秋，缓步何须百尺楼。
    乱后见花如故旧，老来得酒更风流。
    幽荪暗折谁知处，好鸟一啼人举头。
    欲对黄花开口笑，茫然消息也堪愁。

舒岳祥　暮春山居呈山甫正仲
    迳盘如缪篆，石净可横琴。
    好鸟连朝在，苍苔一寸深。
    拨泥寻笋脉，扫地引蕉阴。
    三客谁家有，风流压晋林。

舒岳祥　暮春书怀寄董正翁寺正
    寻春曾作太平民，说著花时泪湿巾。
    风雨差池桃杏过，山林牢落鸟乌亲。
    书中闷见伤心事，画里思逢避世人。
    霄汉故交今隐遁，有山堪买愿为邻。

舒岳祥　年根雨雪行
    雾雨弊弊生穷岁，鸡寒入屋犬窦吠。
    老衾破絮少温存，湿薪吐汁无气势。
    一冬已近四月晴，残岁垂垂点滴声。
    人心无底难为德，一日不作将不食。
    年头未有五日粮，井花水满人闭仓。

舒岳祥　潘少白前岁惠予零陵石一片方不及尽而文理巧秀有山水烟云之状予以
    白云际天隅，峰峰争秀出。
    浩浩水石滩，归鸟时灭没。
    我欲茅三间，巢此重叠峰。
    我欲舟一叶，钓此苍茫中。
    君从何处得此石，千岩万壑在方尺。
    李成范宽格深秀，关仝荆浩骨峭特。
    殆非一人之所能，欲穷其源不可得。
    君言此物出零陵，远近来去皆天成。
    是中能著元次山，刻诗勒颂留孱颜。
    后来柳子曾作守，铭记摹写无遗闲。
    二子去后精魄在，文章散落水石间。
    鬼神往往窃余巧，戏弄笔墨留斑斑。
    赠我以作书砚屏，林风石月秋冷冷，
    萧斋静对如有聆。元子柳子突出也大奇，
    今日之事我为之。

舒岳祥　平皋木芙蓉千株烂然云锦醉行其中如游芙蓉城也作歌纪之
    牡丹一名木芍药，拒霜也号木芙蓉。
    好花名尽多重叠，不取枝同取貌同。
    悲鸿一声天雨血，落霞万顷江饮虹。
    水花已尽岸花出，千朵万朵能白红。
    曾共鸳鸯登绣缛，也随鸂鶒上屏风。
    金钗俗插嫌花重，玉手高攀与面重。
    弄色合欢无限思，九心千叶为谁容。
    朝看花开红偏淡，暮见花敛红转浓。
    朝开夕敛如趋市，明日风光移别蘤。
    平生爱花入骨髓，白头出没与花似。
    老我逢花六十秋，花开花落水悠悠。
    未吃太平一杯酒，岁岁花开伴白头。

舒岳祥　平泉佳景
    清风截断排檐雨，返景烧成冠岭霞。
    定是来朝好春色，海棠须作小桃花。

舒岳祥　平泉佳景
    山狖暗穿插黄叶，沙乌远叫白烟昏。
    采兰童子归来晚，一道香风先到门。

舒岳祥　评花
    我欣牟{上艹右含}重，君喜菜花黄。
    露浥虀菹味，风摇饼铒香。
    均为资食品，作可少羹汤。
    若论充冬蓄，何如续夏粮。
    书生有定禄，百罋亦须尝。

舒岳祥　仆有书五千卷藏明恩山房乱后幸存胡山甫寄一榻为吟所闻已迁入作唐
    岁久残僧屋，吾书故不尘。
    持经入深竹，分韵与闲人。
    花气闻慈像，松凉施四雘。
    细思贫最好，怀璧每壮身。

舒岳祥　曝书庭中即事有作因思正仲在雁苍山南为我作小楷杂以和篇当大有可
    稍觉干戈定，聊宽旦夕忧。
    黍黄鸡应喌，划远犊呼牟。
    匣画乘阳展，庭书值雨收。
    漳滨想公干，小楷作银钩。

舒岳祥　七夕
    河似琉璃底，水行空影中。
    槎浮应恍惚，星会恐朦胧。
    七月初七夜，一年须一逢。
    经躔那有此，吾欲问天公。

舒岳祥　七夕呈正仲
    金凤璧月清凉境，红蓼青蘯迤逦秋。
    漠漠蛛丝穿露重，微微萤火学星流。
    何年才子诬躔象，几度佳人候女牛。
    一局烂柯经数代，人间隔岁未悠悠。

舒岳祥　七月初四日赋紫薇花
    蹙罗红线贤紧，鎔蜡粉须黄。
    野寺花开日，平畴稻熟香。
    曾陪红药省，相对紫薇郎。
    尚忆丝纶合，新秋雨露凉。

舒岳祥　七月二日戏为纨扇新体
    美人弄纨扇，常恨无秋风。
    待得秋风至，弃置在箧中。
    弃置不自惜，物理有终穷。
    反恐美人宠，随手亦成空。
    十五邯郸女，玉指弄丝桐。
    秀慧解歌舞，艳彩敌芙蓉。
    一朝登上国，飞声凌后宫。
    此日邢夫人，正自难为容。
    纨扇手所题，主惠余其终。

舒岳祥　七月十七日夜耫月
    迟月呼不出，海气红碧嘘。
    何人捧隋璧，上处青松疏。
    松间著不得，飞彻万里衢。
    散作千山雪，芦花摇江湖。
    冰轮虽渐侧，老桂斫不枯。
    清光已非昨，来日更可呈。
    徘徊情所结，有酒且歌呼。

舒岳祥　七月十五日竞传有铁骑八百来屠宁海人惧罹仙居祸僦船入海从鸱夷子
    年来避世羡渔郎，全载妻儿云水张。
    隔苇鸣榔分细火，带苔收网晒斜阳。
    一丝寒雨鲈腮紫，半箔归潮蟹斗黄。
    欲逐鸱夷江海去，西风无奈稻花香。

舒岳祥　七月十一日晓闻莺有感
    秋晓秋莺鸣绿树，我自徘徊不能去。
    年年鸣值晚春时，晓窗共听人何处。
    莺莺少驻听我吟，我吟未成泪双注。
    来年啼上茧头山，为说老人题此句。

舒岳祥　七月望日避地省坑存思庵留题时章林出白石可为水晶有旨差路县官同
    去家无十里，过岭即他乡。
    避地身三到，伤时泪数行。
    高檐齐古树，新屋背斜阳。
    我欲相邻住，青山志未偿。

舒岳祥　骑牛歌题厉归真骑牛图
    人骑马，我骑牛。
    骑马行大道，青丝为辔金络头。
    胡衣北笠见者走，扬鞭拽顾矜朋俦。
    骑牛入山谷，不羁不勒无拘束。
    我只骑牛犊自随，母子相呼烟草绿。
    骑马不若骑牛安，牛自肥刍马伤谷。
    我见骑马郎，白金入手遭鞭仆。
    何如骑牛儿，树下高眠无宠辱。

舒岳祥　牵牛花
    卉中深碧斯为最，绣蝶红蜻宿近枝。
    巧补疏篱阴漠漠，善缘高竹实累累。
    满承秋露瑶杯莹，半敛朝阳翠袖欹。
    入药性寒君莫弃，良医疏滞用随宜。

舒岳祥　前所咏诸花皆托物以赋者尔未若眼花乃吾身之花岂得遗乎
    春去花亦去，何如见此花。
    青山飞霭合，白日乱烟遮。
    望月惟昏镜，看书似隔纱。
    潇湘闻夜雨，此景属谁家。

舒岳祥　遣兴三绝
    读书未尽老髒髒，更把残编往复寻。
    六籍精微心已耗，只将韩杜子光阴。

舒岳祥　遣兴三绝
    老怀忽忽如中酒，短发萧萧不受簪。
    四壁应闻长叹息，何人知我此时心。

舒岳祥　遣兴三绝１
    小小茅斋傍茂林，朝朝暮暮有鸣禽。
    道人心事无憎爱，终夜闻枭也好音。

舒岳祥　樵童自入园来献海棠因赋二章
    只道娇春日，谁知战朔风。
    轻霜去人远，爱景入枝花。
    依旧风情在，难将艳冶同。
    年年摇落后，来恼白头翁。

舒岳祥　樵童自入园来献海棠因赋二章１
    深蔓迷归路，荒蹊未有家。
    谁知寒雨里，也作小春花。
    菌紫松间茁，菘黄涧底芽。
    道人新破戒，窗外种红茶。

舒岳祥　琴旨
    重露洗丛菊。长宇流哀鸿。
    瞽月入九地，哑木号太空。
    老翁中夜起，清坐寻丝桐。
    两片乾死木，和合藏深衷。
    七弦说妙义，十指扬春风。
    自古知音者，舜文周孔公。
    四圣洗忧患，琴与易道通。
    舜处嚚傲厄，文居君臣穷。
    二叔流谗言，陈蔡靡所容。
    物外有变逆，圣道当正中。
    感此悟琴旨，瞭然古人胸。
    置琴且勿弹，待我读易终。

舒岳祥　清绝
    道人清绝在中宵，清绝因何生寂寥。
    最爱读书窗外雨，数声残剩过芭蕉。

舒岳祥　清明感旧
    杨柳家家去下湖，有歌有哭其闉阇。
    新孀少妇深深拜，却引新夫拜故夫。

舒岳祥　秋日东风
    旧雨黄鱼簄，新霜紫蟹{上竹下脯}。
    吾生了朝夕，何事忆江湖。

舒岳祥　秋日山居好十首
    秋日山居好，新凉读旧书。
    黍馨秋社祭，灯灿夜滩渔。
    茄摘收花后，瓜尝脱蒂初。
    早田三得雨，一饱解忧虞。

舒岳祥　秋日山居好十首
