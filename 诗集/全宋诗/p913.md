<!-- { "loadSidebar": true } -->
    但闻歌竹枝，不见乘黄鹤。

贺铸　变竹枝词九首之三
    露湿云罗碧，月澄江练白。
    但闻竹枝歌，不见骑鲸客。

贺铸　变竹枝词九首之四
    北渚芙蓉开，褰裳拟属媒。
    但闻竹枝曲，不见莫愁来。

贺铸　变竹枝词九首之五
    西戍长回首，高城当夏口。
    但闻竹枝歌，不见行吟叟。

贺铸　变竹枝词九首之一
    莫把雕檀楫，江清如可涉。
    但闻歌竹枝，不见迎桃叶。

贺铸　别王銍性之
    吾老无北里，子能讵南来。
    临分即间诀，薄暮更徘徊。
    晚节徇微尚，方刚患多才。
    此生南与北，出处两悠哉。

贺铸　丙寅舟次宋城作
    水馆四边村，登临奈断魂。
    黄作开小径，红粉哭高原。
    舟楫逢新火，松楸老故园。
    斜阳一千里，依约是苏门。

贺铸　病告中答王鍂见招
    伏枥驽骀伏枕人，不应俱是厌京尘。
    东城自有乘肥客，白苎新裁探候春。

贺铸　病後登快哉亭
    经雨清蝉得意鸣，征尘见处见归程。
    病来把酒不知厌，梦後倚楼无限情。
    鸦带斜阳投古刹，草将野色入荒城。
    故园又负黄昏约，但觉秋风发上生。

贺铸　病暑
    早夏景延永，烈日天中央。
    歨歨燎原野，中人如探汤。
    病肺苦焦渴，吐舌生喉疮。
    蔗浆与茗饮，未易苏膏盲。
    稍惊气象变，云物来冥茫。
    仰枕视簷际，浩浩浮沧江。
    忽得灌顶偈，酒然心地凉。
    雷公未鼓怒，风伯何猖狂。
    扫荡太宇空，万影纔斜阳。
    俯辞楚台上，拱立齐鼎旁。
    一介命蝼蚁，敢干私雨晹。
    田夫信无罪，触热正驱蝗。

贺铸　泊舟永城寄京都朋游
    正西千里是青门，桥下春流带雨浑。
    想见旧游芳草合，有谁楼上与销魂。

贺铸　补感寓诗
    猛虎未出柙，扰如搏鼠狸。
    苍鹰方在韝，孱甚伏卵雌。
    弭戢以违祸，孰云尔无知。
    幸遭纵释仁，返谓人可欺。
    岂复念前辱，摇尾垂翅时。
    择肉毙侪类，戕忍犹天姿。
    吾将罪虞者，奈何生致之。
    南山有重阻，邓林无樛枝。
    机穽与罗羨，今也将安施。

贺铸　部兵之秋丘道中怀寄彭城社友
    驾马出北门，徒御何迟迟。
    日气方汹涌，霜阴亦纷披。
    役夫前驱行，少妇痛不随。
    分携仰天哭，声尽有余悲。
    虽非远行迈，要之为别离。
    顾我岂无家，从公难遂私。
    且怀二三友，缺此文酒期。
    临分各有赠，婉思见乎词。
    吟讽一回首，烟林失城池。
    相思肯相过，斗黍为君炊。

贺铸　曹永州哀词
    老眼春风两泪倾，繐帷樽俎异平生。
    可惊人与琴俱绝，但见肴曦酒复清。
    相合水边传美政，飞来峰下启佳城。
    翩翩五六奇男子，肯使高门坠厥声。

贺铸　长安在何许二首之二
    长安在何许，疑在白日下。
    徘徊天一隅，华月生新夜。

贺铸　长安在何许二首之一
    长安在何许，疑是青天上。
    矫首遡西风，溪云断人望。

贺铸　陈留道中
    强半春风掩户庭，出门唯见麦青青。
    从来赤白歌桃李，曾与何人伴醉酲。

贺铸　陈留南城马上简李公年
    南郭何人卜筑幽，平田高树带清沟。
    隔墙野鸟啼晴昼，驻马行人照白头。
    二顷难寻归老计，一樽宜结探春游。
    步兵不惜供厨费，更作东风数日留。

贺铸　成安道中怀寄冯惟逸
    苍面黄须过壮时，欲投闲去两难期。
    人生自是无根物，南北东西任所之。

贺铸　呈李之仪
    淹卧疲筋快晓晴，屋头相报鹁鸪鸣。
    病侵老境可怜许，春入故园何似生。
    坐想兰亭通曲水，行闻上已接清明。
    明年强健陪嘉集，定夺三觥赋不成。

贺铸　酬别道师许自然
    早慕浮云耻系匏，泠然风驭起三茅。
    青菁可种无闲地，黄鹤归来失旧巢。
    石鼎颇传惊俗句，醉图未免取僧嘲。
    何须西望长安笑，谁是平生莫逆交。

贺铸　酬别法云彦上人
    将别雁门师，殷勤访所之。
    江湖怀北阙，鸥鸟恋南枝。
    朝隐非吾所，山英不汝欺。
    明年东下约，春水漾苹时。

贺铸　酬别盱眙杜舆
    君希谢太傅，筑室卧东山。
    应携玉人去，为问何时还。
    扁舟欲之东，霜落江潮悭。
    难从京口渡，且转广陵湾。
    与君合复离，悦若愁梦间。
    婴疾再寒暑，医师怜我顽。
    颓龄未遽尽，解组誓投闲。
    幽岩有芳桂，晚岁约同攀。

贺铸　酬别曾忱
    昔年室迩叹人遐，少日相逢别日赊。
    聊寄归心天北雁，会乘高兴斗边槎。
    雷惊白昼龙蛇起，风荡青春草木华。
    谁念渠伊独憔悴，岂容平世赋怀沙。

贺铸　酬桂林从叔
    江到三湘尽，山围八桂深。
    龙蛇寒下蛰，雾露昼多阴。
    迢递驰梅信，殷勤访竹林。
    淮南风土美，留滞亦何心。

贺铸　酬宗室令率惠墨
    麝煤新剂黝而坚，谁谓奚生法不传。
    信是文房希代宝，益知公子过人贤。
    蔡中郎老喜飞白，扬执戟穷耽草玄。
    雅意肯要琼玖报，十丸聊以助吾颠。

贺铸　初见白发示内
    安能屈指计封侯，西日东风见白头。
    信是色身非我有，若论身外更悠悠。

贺铸　除夜叹
    壮发忽种种，华年今复穷。
    客怀少安适，况乃京尘中。
    病肺厌斟酌，疲筋谢过从。
    闲坊税老屋，车马无来踪。
    日俸才百钱，盐齑犹不供。
    夜榻覆龙具，晨炊熏马通。
    出门欲贷乞，羞汗难为容。
    安得一扁舟，浮家乘兴东。
    江山此深隐，终老为田翁。
    春秧二顿苗，秋获期百锺。
    稚子课樵汲，壮妻兼织舂。
    行歌沧浪清，卧快柴桑风。
    神明养内观，忧患无旁攻。
    有客闻此言，诮余何不衷。
    兹行果勇决，谁揽冥冥鸿。
    安知禄籍间，去就如樊笼。
    微尚良自信，所悲君不同。

贺铸　春怀
    东风吹雪阴复晴，西日冉冉林间明。
    著水苔衣渐涵绿，向阳竹鞭初引萌。
    官粮得饱酒不足，春物有意人无情。
    驰书相谢五陵侠，汗板尘靴今半生。

贺铸　春怀有寄代同行作
    未应一笑为千金，且解樽前绿绮琴。
    归雁不将书北去，行云长伴日西沉。
    楚兰径远飞黄蝶，湘水帘空对绿阴。
    无复赏心酬节物，断肠翻咏白头吟。

贺铸　春书
    新蚕经浴罢，旧燕未来前。
    吏局坐如梦，物华行可怜。
    藻生南浦钓，雨足东皋田。
    故国负归约，尘埃年复年。

贺铸　春晚楼上
    杨华吹复尽，春色但茫茫。
    独立西楼上，持情向夕阳。

贺铸　春行
    风俗喜嘉辰，行乐东城春。
    人歌芍药章，马度杨柳津。
    田亩久枯渴，麦芒栖暗尘。
    焦心戴白叟，日望西郊云。

贺铸　春夜对月
    丽景门头初月明，清川灯火两桥横。
    一舟若许东南去，何啻西风羽翼生。

贺铸　辞酒
    鲁酒一樽薄，吾愁万斛多。
    尘埃斩马剑，涕泗饭牛歌。
    髀肉生如许，颠毛黑几何。
    功名可复道，身世两蹉跎。

贺铸　此日足可惜
    此日足可惜，此樽何可辞。
    人生信浮寓，老境将安之。
    念昔青衿岁，九七殊未知。
    忽忽俯仰间，复见趋庭儿。
    名系冗从籍，顾亦胡能为。
    抚此多病躯，敢有黄发期。
    每虞毙奔走，明哲永见嗤。
    後日卖刀剑，买牛耕故陂。
    不惮力作勤，农事有闲时。
    慨想无心子，清言真我师。

贺铸　丛台歌
    累土三百尺，流火二千年。
    人生物数不相待，摧颓故址秋风前。
    武灵旧垅今安在，秃树无阴困樵采。
    玉箫金镜未销沈，几见耕夫到城卖。
    君不见丛台全盛时，绮罗成市游春晖。
    一从琱辇闭荒草，萧散行云无复归。
    韶魂想像风流在，晴华露蔓犹依稀。
    盘纡棘迳撩人衣，禾黍晚成貊貉肥。
    层檐碧瓦碎平地，梦作鸳鸯相伴飞。
    登临吊古将语谁，城郭人民今是非。
    指君看取故时物，南有清流西翠微。
    彷徨华表不忍去，岂独辽东丁令威。

贺铸　答陈传道
    吾家季真登大蓬，我为斗筲来宝丰。
    公乎时以监呼我，自笑名同实不同。
    樽酒相望今夜月，鲈鱼又负一秋风。
    少须婚嫁恠恠毕，会买扁舟下浙东。

贺铸　答陈传道五首之二
    游梁复归宋，南北更相送。
    失得两如何，劳劳不如梦。

贺铸　答陈传道五首之三
    游宦几人达，不知强健归。
    未容夸昼锦，几见化缁衣。

贺铸　答陈传道五首之四
    闻有高秋兴，清樽醉飞鸿。
    应悲故人远，薄晚面西风。

贺铸　答陈传道五首之五
    倒橐黄金尽，方悲行路难。
    桂薪炊玉粒，可是乐长安。

贺铸　答陈传道五首之一
    客子厌京尘，长街风眯目。
    安得卧南阳，清潭渍寒菊。

贺铸　答杜仲观登丛台见寄
    
    高风荡河汉，白露被寒菊。
    下有络纬虫，凄酸生意促。
    华年不相待，去我何流速。
    老步失腾骧，短辕甘局蹙。
    伊人濮阳秀，方厌折腰辱。
    仕道塞榛芜，低徊避蛍蝮。
    邯郸古都会，陈迹武灵筑。
    兴发即登临，西南几穷目。
