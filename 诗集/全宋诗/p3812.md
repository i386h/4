<!-- { "loadSidebar": true } -->
曾丰　明日大夫
    明日大夫，何日卿兮。
    有苍其佩，礼官清兮。
    匪朝伊夕，九繁缨兮。
    名遂身退，绵千龄兮。

曾丰　拿舟送使长马少卿既酌别维舟小憩与李彦中各赋一篇
    宾主相从久，情亲更受知。
    追随船泊处，饯送酒醒时。
    落照关思忆，垂杨管别离。
    非诗愁莫写，愁绝不胜诗。

曾丰　南峰寺劝农
    队吏衙官出劝农，前驱亭午驻南峰。
    香烘贮雾含云鼻，茶荡吞江纲汉胸。
    柳自放慵乘困思，花相学醉弄娇容。
    老人莫答韶光意，尽量相陪酒一钟。

曾丰　南海祠东海中有小山可著屋
    海里山巅著数椽，舂容仰止已翛然。
    仙家自我有方丈，沙界从今无大干。
    万物长春天不夜，清风莫逆月忘年。
    神游不制梦回兴，未了君臣父子缘。

曾丰　南康黎蔡昆仲四君子隆兴乾道间与余为庐陵郡庠同舍淳熙乙巳之元日
    转徒庐陵邂逅间，青灯相照稔相看。
    那知文社春随冷，未放交盟血便寒。
    腰强岂犹便敛板，手閒何不试弹冠。
    山岩倘久奇文塞，我办工夫续子残。

曾丰　南康刘尉于厅事之东开轩日清濑盖取其前松声然也
    坐曹在西退食东，一间然尔万不同。
    彼无乃俗饱吾聒，此不胜幽醒我聪。
    不律不吕自中节，非夔非襄谁传宗。
    意其金沙澒磅礴，否则银汉鍧穹窿。
    开窗即之辨所以，老松不受风所攻。
    松莫之御非自虣，风无所争不相容。
    二者无心一有感，自然成声关在通。
    混沌之窍君之耳，松风触处天机融。
    声之真者非固有，况复流归形似中。
    潺潺虢虢盖其似，得真忘似君新功。
    更收吾耳听以气，一扫从前真似空。

曾丰　南浦思归
    党论开危道，功臣发祸端。
    未投彭泽绂，犹着外黄冠。
    用是颜其厚，言之鼻似酸。
    薄羹鲈脍好，归兴未应阑。

曾丰　拟试以虫鸣秋
    大化转无休，虫那得自由。
    暗中谁擘口，閒里共鸣秋。
    气感蟾蜍冷，声归蟋蟀愁。
    幽闺勤杼柚，远塞急衾裘。
    岂不便钳口，而犹强出头。
    呶呶竟无益，也胜唤晴鸠。

曾丰　逆旅书怀
    吾生宜客不宜家，今趁轻舟傍浅沙。
    天拥云堆浮玉乳，波摇日影弄金花。
    诗中已醉那消酒，饭后虽酲可废茶。
    安得长闲棹歌里，清风明月任年华。

曾丰　逆旅主人家园木犀始开谨辍两握副以二绝句驰上富阳陈大夫
    一段月中秋气清，沦枝浃叶况精英。
    学人鼻观饱参罢，七窍通融四体轻。

曾丰　逆旅主人家园木犀始开谨辍两握副以二绝句驰上富阳陈大夫
    月里秋犹未满机，人间风露发其微。
    悬知朱墨长生睡，急诏黄香略解围。

曾丰　宁都赵令君贻贶五言四首意索余和不可虚辱如其意酬之
    只今公子行，盖不数其余。
    要牍江西社，亲传肘后书。
    饱闻刘子政，渴见马相如。
    肯许交盟结，休嫌笠溷车。

曾丰　宁都赵令君贻贶五言四首意索余和不可虚辱如其意酬之
    江西穷处县，松竹勿嫌深。
    簿领尘中坐，溪山好处吟。
    鸣弦人异调，把酒月同斟。
    倘有可书事，闲收入志林。

曾丰　宁都赵令君贻贶五言四首意索余和不可虚辱如其意酬之
    介庵前后集，熟读眼生花。
    学问祖千古，文章雌百家。
    今非公莫继，况有子堪夸。
    换骨蓬莱去，分吾九转沙。

曾丰　宁都赵令君贻贶五言四首意索余和不可虚辱如其意酬之
    世途无复古，吾道不宜今。
    风月多饶舌，轩裳久死心。
    家犹须五斗，命岂止千金。
    有路可亲炙，那能入桂林。

曾丰　欧阳全真改秩得邑欲其循循为之无效余尤
    铨法如毛动见绳，通班岁许几人登。
    铜章未有路能脱，鹤发不无机可乘。
    长策报君簪祓忌，短檠忘本简编憎。
    相期循吏传中事，循吏传中无所称。

曾丰　欧阳全真为赣佐先余去越七年又为广漕属后余至己酉于中都
    东都重会省初盟，尔许多年独不惊。
    二水牌中先署字，三城碑上复题名。
    往不密有子孙契，离合面无儿女情。
    功业相期非老事，愿言仙佛学俱成。

曾丰　潘宰见余三生图诗广一篇见示再赋谢之
    担水谁家渡，牧牛何处村。
    未能逃劫数，犹是弄精魂。
    毛颍含云冻，鹅溪带雨昏。
    强从泡影里，摹模去来痕。

曾丰　彭澄之告以卜筑佐之一缗一石二绝句以为亲旧倡
    今难复用古{左木右曾}巢，头上应须盖把茅。
    金屋少为书所给，数椽新拟卜西郊。

曾丰　彭澄之告以卜筑佐之一缗一石二绝句以为亲旧倡
    家无储粟况储钱，佐费吾其以义先。
    一石一缗未为厚，量渠背负与腰缠。

曾丰　七月二十五日为广州蒲涧节巩帅相招坐上默营两诗
    侵寻逾七夕，次第到中秋。
    蒲涧广南节，熊车城外游。
    杯盘收复出，宾主劝还酬。
    痛为江山饮，离骚不读休。

曾丰　七月二十五日为广州蒲涧节巩帅相招坐上默营两诗
    石激幽泉响，风排古木号。
    离城未多远，去地不胜高。
    出处向来误，是非何处逃。
    安期相领略，回首付儿曹。

曾丰　七月晦日夜坐
    孟秋俄及晦，甲夜偶成晴。
    露坐发毛冷，风餐颐颊清。
    洗湔凡眼豁，抖擞肉身轻。
    宋玉知何故，悲来不禁情。

曾丰　歧竹
    汉关之茅茅之英，丰城之剑剑之精。
    双茅双剑龙变化，一阴一阳数生成。
    我家稚竹老龙壳，中而歧之相掎角。
    玉爪虬为夭矫枝，金鳞蜕作斓斑箨。
    岂无他处生乾宫，震象为竹乾为龙。
    震吾知是乾之变，竹谁谓非龙所钟。
    潇潇声韵苍苍色，余褒二主残精魄。
    不受冰摧直养刚，无容尘入虚生白。
    夷齐坐看万物流，不负知音王子猷。
    半夜葛陂雷雨作，二疏欲去终难留。
    君不见震为龙又，竹又为龙几翻覆。
    学人笑问玉版师，孰是本来真面目。

曾丰　乞如愿
    曰来紫姑，讖甘有兮松醽，
    糅以兮胶饧。紫姑来下脄余馨。
    讖辛有兮椒醲，糅以兮葱{鞠革换饣}，
    紫姑来下脄余馥。讖淡有兮桃醾，
    糅以兮柏饴。紫姑来下脄予駃。
    讖三薰兮三酹，夫有恳兮其敢昧。
    久求如愿兮，顾兹在几为余兮割爱。
    讖来紫姑，伊嫠且嫍。
    讖凡借颜色，饶髭须。
    讖厥有李赤豫让范雎。讖若乃鬼残，
    彼非刑余。讖彼所有若所无，
    缓急自可相须。讖讵必如愿，
    而弗以乞余。讖羌紫姑，
    形不露脰而有影若拇，殆余授邪。
    讖羌如愿，声不露噣而有响若吽，
    殆余扣邪。公其愿贵，
    或愿富邪。贵岂能玉余骨使莫腐，
    富岂能冰余肉使莫臭邪。文章可传，
    金石不朽。要责其精，
    须迟以久。余心所愿，
    汝假之寿。

曾丰　憩古寺
    绿绕青围春一窝，精庐突兀在烟萝。
    地容墙壁剩无几，山视楼台高不多。
    驯爵谙知僧自在，吠尨怪见客相过。
    古音独幸黄鹂会，挑我风前一再哦。

曾丰　前高凉推官陈汉臣惠佳什索俚编不可虚辱授之后集古津矣复课数韵语
    太虚生气气生风，风又生声诗在中。
    固是性情元具足，何当学问更加充。
    形容草木鱼虫意，虽妙犹为堕于艺。
    雅颂声音召阴阳，圣贤道义包天地。
    句拙莫谢来章工，尚深自养细自融。
    和顺积中鬼不见，英华发外天无功。

曾丰　前仁和郑大夫载酒携文过我妙山逆旅中
    过我跫然惊见君，无容膝处接殷勤。
    火乘云气不为崇，风挟水声来解纷。
    酒榼自随酣盛德，茶瓯相继醒新闻。
    黄扉青琐从今去，大策清时翰墨勋。

曾丰　前仁和郑宰侨富阳与陈宰往还以诗余寓妙山得其所和诗后复寄一篇
    宣化承流退自公，优柔厌饫有新功。
    先天勘破道玄牝，后社推为诗长雄。
    情性唐虞三代上，篇章韶瀋六{径彳换音}中。
    河汾所续吾其再，首录东吴两国风。

曾丰　钱司理李季牖
    天下万豨山，天上万星宿。
    摸索君胸中，往往无不有。
    中原染腥膻，岁月亦云久。
    匪伊丁未年，乃我旧阳九。
    天运穷斯通，国数奇且偶。
    吾皇岂不思，一扫虏之丑。
    金瓯玉帐人，未问姓名某。
    天家地理家，新代无老手。
    君才挟两长，白发尚蓝绶。
    高山有谁知，奇货难自售。
    钟鼎颇灰心，斗升容糊口。
    来参清海军，圜扉草长茂。
    诸公类知音，列剡争上奏。
    老骥时所须，那复留上厩。
    上穹意难量，往岁机已漏。
    星流烂亘长，地震危裂厚。
    君尝步且占，忧盛夷衰候。
    虏囚窜归巢，凶两迄戡首。
    言之若神然，识者其信否。
    庙堂二三公，宁不欲相叩。
    时哉似难逢，往矣其勿逗。
    道合一谈间，功成几年后。
    乾坤日月新。郡县版图旧。
    或遇坟而归，卷藏白云窦。
    生前志未酬，身后传不朽。

曾丰　秦望山二首
    六国争雄已坐擒，更何所望此登临。
    真成驭鹤乘鸾去，未惬秦皇好大心。

曾丰　秦望山二首
    锐意秦皇初学仙，要和鸡犬也升天。
    那知身与鲍俱臭，嬴氏炊寒不复烟。

曾丰　禽言
    禽言劝我不如归，似念官卑俸入微。
    或道哥哥行不得，家贫归去更无衣。

