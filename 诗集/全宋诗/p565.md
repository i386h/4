<!-- { "loadSidebar": true } -->
    移舟傍深缆，稳借今宵托。
    不须叹邅回，所苦在离索。
    知身寄何处，只得呼樽酌。
    波涛晓方定，掀篷卸空橐。
    托目祠宇新，榱桷灿丹垩。
    共指甘王灵，古墓出林薄。

董嗣杲　夜宴赠筝妓
    方响琵琶借当家，十三弦上雁行斜。
    雨筵合出残春曲，愁扫屏风满地花。

董嗣杲　夜坐
    西原阴接树，东浦暝沉篱。
    月落溪沙走，星飞岸柳移。
    鲜萤萦浅草，幽鸟择深枝。
    背水中宵坐，愁多病莫支。

董嗣杲　夜坐
    秋清道院空，更筹受风掩。
    二更看斜河，湿却万星点。

董嗣杲　夜坐东林寺
    晚云敛尽鹤声迟，万木号空夜景移。
    三笑亭前山月上，却如身在冷泉时。

董嗣杲　依光堂
    尘凝黼座忆垂衣，今日湖波锦四围。
    灵毓紫芝三秀远，光开绿玉片金辉。
    松窗自掩空莲社，石榻相朝卧柳枝。
    半卷珠帘看落景，鼓箫长送画船归。

董嗣杲　吟客枉访酒边走笔以赠
    读书无灵时易过，剩得此身寄寒饿。
    浮议徒然强雌黄，孤生已拚蚁旋磨。
    江湖说诗在处多，字不堪煮诗奈何。
    不若将军氈帐醉，儿郎帐里传羌歌。
    归寻种秫安愚分，微名微利天所靳。
    长沮桀溺隐者欤，耦耕曾答仲由问。
    浊世悲欢无歇时，公事不了归痴儿。
    胸蟠今古何足恃，得醉且醉莫须疑。
    酒边说诗真是赘，说诗断是败人意。
    醉入羲昊洪荒前，消取霎时邯郸睡。
    岁年宁免驱尘劳，劳不成功亦滔滔。
    终须侪入千百众，坐对柏烟穿布袍。

董嗣杲　淫祀
    水泛牌头五里亭，尚留破庙压空坰。
    松萝阴覆鸦群怪，里社声传土偶灵。
    幡袅欹竿三丈赤，溪分荒藻数丛青。
    头陀强解愚夫卜，瓶缶花香带肉腥。

董嗣杲　银树
    银树驿桥废，征车难久停。
    月沉孤店柳，雪掩败舟萍。
    野冢明荒燐，山田出断铭。
    甫能投宿去，历历过邮铃。

董嗣杲　银树道上
    银林驿路雪离披，行迹茫茫自苦悲。
    不忍早梅经细雨，却欣折竹压枯篱。
    身嫌出陆肩舆破，足涉沿溪口岸迟。
    荒店无人尘满釜，岂堪独力任晨炊。

董嗣杲　银树道上客怀
    舟绝顾城湖，始知泊银树。
    脚夫亟装担，顿足跋涉惧。
    水行困弊舟，陆出藉芒屦。
    望远有异观，山水陶兴趣。
    太息足力疲，趁程眠日暮。
    高价租蹇驴，意欲代吾步。
    破舆不忍登，恐负看山眼。
    遥程入荒夐，栈道践{山蹇}{山產}。
    蹇载亦徒劳，登顿资笑莞。
    气馁不足苏，只得仰酒盏。
    暂免极寒侵，围春想歌板。
    何当位经纶，尽把凹凸划。

董嗣杲　饮黄池朱友龙舍
    换舟入里港，那惧江风横。
    今夕月色朗，天下呈圆镜。
    小舣蕃庶乡，夜灯万星映。
    倏逢可人情，立论不失正。
    挥毫喜相誉，笔势自遒劲。
    酒壶不住汤，斟酌各取性。
    不强亦不辞，此醉颇入圣。
    江行苦波劫，到此昿相庆。
    岂知接谈笑，春生绝嚣竞。
    宾筵接几夜，肴馔抑何盛。
    酒酣月更明，拭眼万境净。
    清叹慰旅琐，四体都忘病。
    怪我当此时，吻噤绝啸咏。
    夜影横窗殊，窗外梅花靓。

董嗣杲　饮王倅宅
    聚散有定数，悲叹能几年。
    年年塞鸿来，叶落霜满天。
    黄昏疾儿閒，强勉陪秋筵。
    岁月流水外，江湖短灯前。
    载聆金玉清，未信造物偏。
    济胜亦罕逢，思归心谩悬。
    情深转眷峦，不语却自怜。
    我尽今日醉，拚得三昼眠。

董嗣杲　罂粟花
    红白花开委暮尘，野粮能疗野居贫。
    长腰可抵丰年米，苍玉难资食肉人。
    石钵柳槌研乳细，春苗秋实荐香新。
    马前见此羁怀恶，强饭应钟万里身。

董嗣杲　迎春花
    破寒乘暖迓东皇，簇定刚条烂熳黄。
    野艳飘摇金誉嫩，露丛勾引蜜蜂狂。
    万千花事从头起，九十韶光有底忙。
    岁岁阳和先占取，等閒排日趱群芳。

董嗣杲　涌金池
    一道香沟压郭西，粉墙低护石阶危。
    短碑数尺镌何字，清泰三年凿此池。
    桥市浣衣无空处，庙门卖卜有灵时。
    碧桃自趁东流水，暗老春光水不知。

董嗣杲　涌泉
    山腰溜脉出遥峰，隔断西湖翠几重。
    叠甽漫依僧刹久，煎茶曾入翰林供。
    亭心覆雨涂丹凤，石口濡云喷玉龙。
    何日星驰天使绝，不知谁利湼槃宗。

董嗣杲　由京买航还武康夜泊中途因醉晓还邑中摭实有赋
    上船且偃卧，月出揽衣起。
    周览郊原旷，肆毒暑未已。
    河汉水色净，身寄图画里。
    幽情苦跋涉，未克安所止。
    忆荡西湖舟，白莲弄清泚。
    歌声透夜响，钜丽瀛蓬比。
    景绝四无人，风摇六桥水。
    今如梦中觉，乍离官河觜。
    板桥馀店灯，酒旗三尺纸。
    狂来发兴深，野航暂时舣。
    崖凉胜埋篷，独信桥阑倚。
    倏然想归程，便迟二十里。
    醉眼忘离津，风顺差可喜。
    入邑日已高，不掩罍之耻。
    因感孤生浮，若此能几耳。

董嗣杲　游东林寺
    庐山白云拥，绝似兜罗绵。
    覆得丑好尽，何啻万万千。
    东林香炉峰，生在寺门前。
    山阴土脉润，草木鸣秋妍。
    意行梵庑旷，单下谁栖禅。
    主僧淮东秀，眉目棱棱然。
    谈尘自高蹈，往往来著边。
    我游欲结社，有愧远师莲。
    草堂流水环，遗像俨乐天。
    西风号万杉，趺坐青石颠。
    野老喜我陪，谈吟超极玄。
    上方僧谩多，多结粥饭缘。
    方且局诸妄，焉得安三椽。
    浮生忘有家，妙句知无传。
    尘垢送短日，风霜侵颓年。
    斜阳透西树，独支竹筇坚。
    钟鸣拟寻睡，酒至流馋涎。
    月上三笑亭，醉听渔家眠。

董嗣杲　游冷翠谷
    急流漱乱石，石色白齿齿。
    瞥见水色浑，篱头过山麂。

董嗣杲　游盘塘山后废寺
    前生修行来，见山入骨贪。
    自昔盛缁流，无处无精蓝。
    大风起江头，吹我菊帽簪。
    景物日自殊，登顿我所甘。
    青红夕阳光，隐约埋空岚。
    矮松冷尘屋，暗灯明破龛。
    好月亦爱人，离云印寒潭。
    诗壁不待题，禅偈不在谈。
    还须蜕浮尘，投林结莎庵。
    平安火一烽，愁可宽江南。

董嗣杲　游蛇岗岭庵
    游历贪行入暮惊，蛇岗岭北衲庵清。
    西风扫叶秋初劲，野火烧空晓尚明。
    尘役未能抛白日，仙家不独有青城。
    借眠熟睡全无梦，服了黄精体自轻。

董嗣杲　游赵提干园
    有亭可洗心，亟应招呼命。
    蠹叶下井枯，空江鼓风劲。
    幸藉贤主人，寻胜愁尽屏。
    平生性不污，惟喜眼界净。
    笑睨斑竹林，金商递声应。
    古桂香何迟，黄花色最正。
    何当过栗里，把酒酹陶令。
    行矣又他适，孱质莫任病。
    酒酣喜索句，鬓改羞对镜。
    寒蛩咽青莎，难制客泪迸。

董嗣杲　又过妙智寺后因赋
    我貌甚癯棘，极爱山林住。
    才说庐山去，不惮葺芒屦。
    郁怀得少解，动脚即健步。
    谁言多岌业，堂堂大驿路。
    万景山渺莽，旷游惬心慕。
    荒坊偶小憩，周览入薄暮。
    西隅壁灰净，半堵若缣素。
    方此欲题名，已触野僧怒。

董嗣杲　又憩西林寺有乘马人来同宿
    孤凭水阁坐斜曛，七极浮屠压暝氛。
    慧永祠空依晋树，率更碑古宿唐云。
    自听远鹤情偏逸，谁策羸骖趣不群。
    同向西林卸行橐，溪风摵摵叶纷纷。

董嗣杲　予辛酉春哭钟松岩于馀杭灵溪壬戌春于江州马头渡得家问知田耕月亦
    去春哭钟子，奔走馀杭路。
    今春哭田生，栖迟九江渡。
    在家在客中，两友两春讣。
    伊谁夺天年，有天不可籲。
    老泪无由制，立见眼隔雾。
    风晴江气暖，日夕山色暮。
    仿佛怀清扬，同游散幽步。
    百年屈指顷，浮生草头露。
    凭高悄无人，我鬓亦非故。
    何当归西湖，往拜二公墓。

董嗣杲　余明远订游庐山
    清谈得子夜已中，彼此历叙平生穷。
    知子曾为四明客，亦曾献赋明光宫。
    万人海里不相逢，狂游却向江城同。
    寻盟要采庐山杞，香炉峰顶烟生紫。
    便从山北过山南，趁取春光攒桃李。
    洗心涤虑先漱齿，况是天下第一水。

董嗣杲　渔郎
    儒者困章句，负抱希圣贤。
    披缁谈虚空，要悟西方禅。
    仙人说金丹，飞步学长年。
    三者亦何心，不过寿所传。
    争如打鱼人，心契太古前。
    万事绝无想，生计归小船。
    晴逐白鸥去，夜傍黄芦眠。
    青莎纫短衣，备在风雨先。
    得鱼不上岸，博酒不博钱。
    相牵醉妻儿，短笛吹空烟。
    桃源共楚泽，枉为时所怜。
    行路苦信脚，负载多趙肩。
    夕阳下西山，水云渺无边。
    我欲从之游，浩歌乐其天。

董嗣杲　与葛秋岩小园看月
    回峰月魄上，照我方壶寒。
    轩窗绝四掩，流光压空阑。
    凉袭荷沼幽，阴写竹迳乾。
    远泉助清思，佩声何珊珊。
    啼鸟寂无闻，何枝能择安。
    空青闪虚碧，纖翳莫可干。
