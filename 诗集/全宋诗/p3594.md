<!-- { "loadSidebar": true } -->
    急闭簅篷拥炉去，竹叶梨花十分注。

杨万里　晓泊舟庙山
    平水长先晓，无风也自涛。
    烟昏山昜远，岸润树难高。
    去鹰鸣相报，游鱼冷总逃。
    轻寒容可忍，清眺得辞劳。

杨万里　晓出兜率寺送许耀卿二首
    天竺兴云线许长，须臾遮尽众苍苍。
    何如洒作千峰雨，乞与都城六月凉。

杨万里　晓出兜率寺送许耀卿二首
    兜率山深露气清，柳阴暗处藕花明。
    无端拾得闲烦恼，背却西湖又入城。

杨万里　晓出洪泽霜晴风顺
    又从洪泽泝清淮，积雨连宵晓顿开。
    霜冻水涯如雪厚，波摇日影入船来。
    辛勤送客了未了，珍重顺风催复催。
    明早都梁各分手，顺风便借一帆回。

杨万里　晓出净慈送林子方二首
    出得西湖月尚残，荷花荡里柳行间。
    红香世界清凉国，行了南山却北山。

杨万里　晓出净慈送林子方二首
    毕竟西湖六月中，风光不与四时同。
    接天莲叶无穷碧，映日荷花别样红。

杨万里　晓炊黄竹庄三首
    染练江山宿雨余，枝枝叶叶润如酥。
    丝窠璎珞消多少，破费天公百斛珠。

杨万里　晓炊黄竹庄三首
    琯灰蔌蔌欲飞声，日到牵牛第几星。
    地底阳生人不觉，烧痕未冷已青青。

杨万里　晓炊黄竹庄三首
    城中殊未有梅看，莫是冬暄欠浅寒。
    行到深山最寒处，两株香雪照冰滩。

杨万里　晓登多稼亭三首
    过雨梅无半个黄，冬青枝上雪花香。
    不须更要风吹面，看著青林意自凉。

杨万里　晓登多稼亭三首
    雨前田亩不胜荒，雨後农家特地忙。
    一眼平畴三十里，际天白水立青秧。

杨万里　晓登多稼亭三首
    尚无池水泛荷香，幸有园英照竹窗。
    雪白葵花持玉节，柿红萱草立金幢。

杨万里　晓登怀古堂
    度暑过於岁，初凉别是天。
    独穿秋露草，来看晓风莲。
    病骨殊轻甚，幽襟一濂然。
    不妨聊吏隐，何必更林泉。

杨万里　晓登水亭
    露气仍荷气，秋风更晓风。
    身兼水亭子，双随玉壶中。

杨万里　晓登万花川谷看海棠二首
    夜雨朝晴花睡余，海棠倾国万花无。
    馆娃一样三千女，露滴燕脂洗面初。

杨万里　晓登万花川谷看海棠二首
    准拟今春乐事醲，依前枉却一东风。
    年年不带看花福，不是愁中即病中。

杨万里　晓登小楼雾失南高峰塔
    日日南高峰，知我登小楼。
    笑回紫翠面，擎献新鲜秋。
    独将诗魂去，恣绕月胁游。
    得句寄与渠，月姊不敢搜。
    绝顶珥琼笔，仰空书银钩。
    今晨招不来，开窗得孤愁。
    折简呼屏翳，能为追亡不。

杨万里　晓登子城
    鞋响新霜後，襟暄野日初。
    寒溪半湾落，远树一行疏。
    老矣端何苦，归哉不愿余。
    终更犹半岁，作麽度居诸。

杨万里　晓发黄巢矶芭蕉林中
    清远山前烟雨蒙，黄巢矶畔水连空。
    旋芟芦荻炊朝饭，更斫芭蕉补漏蓬。

杨万里　晓风
    剩暑迟旋旆，新风急解纷。
    白翻荞处雪，黄摆稻中云。
    动地休多怒，披襟且一欣。
    长松十里径，树树供清闻。

杨万里　晓过丹阳县五首
    朝来稍敢出船门，霜熟依然冷逼人。
    刮地风来何处避，可怜岸筱猛回身。

杨万里　晓过丹阳县五首
    风从船里出船前，涨起帘帏紫拂天。
    点检风来无处觅，破窗一隙小於钱。

杨万里　晓过丹阳县五首
    朱檐碧瓦照青澜，洁馆佳亭使往还。
    船上高桥三十尺，市人倚折石栏干。

杨万里　晓过丹阳县五首
    鸡犬渔翁共一船，生涯都在簅篷间。
    小儿不耐初长日，自织筠篮胜打闲。

杨万里　晓过丹阳县五首
    水从常润路都迷，曲曲长河曲曲堤。
    不是两窗供日脚，更无南北与东西。

杨万里　晓过花桥入宣州界四首
    路入宣城山便奇，苍蚪活走绿鸾飞。
    诗人眼毒已先见，却旋褰云作翠帏。

杨万里　晓过花桥入宣州界四首
    敬亭宛水故依然，叠障双溪阿那边。
    谢守不生梅老死，倩谁海内裳风烟。

杨万里　晓过花桥入宣州界四首
    近山浅绿远深青，两样风姿一样清。
    似怨朝阳卷云雾，被侬看著太分明。

杨万里　晓过花桥入宣州界四首
    不是青山是画图，南山瘦削北敷腴。
    两山名姓君知麽，一字玄晖一圣俞。

杨万里　晓过石门回望净慧塔
    昨晚匆匆解尽船，石门未到已黄昏。
    殷勤净慧烟中塔，送我今朝过石门。

杨万里　晓过新安江，望紫阳山怀朱元晦
    紫阳山下紫阳翁，今住闽山第几峰。
    退院归来罢行脚，被他强占一江风。

杨万里　晓过叶家桥二首
    鸡唱嗔人睡，鸦啼唁客劳。
    近山烟外远，矮竹苣边高。
    老矣犹长铗，悠哉未大刀。
    绕圩无杂树，一色柳新缫。

杨万里　晓过叶家桥二首
    圩峻愁今路，山行羡昨朝。
    闭窗深坐轿，合眼过危桥。
    岸近何由到，魂惊半欲销。
    寄言薛丞相，最稳是轻舠。

杨万里　晓过皂口岭
    夜渡惊滩有底忙，晓攀绝磴更禁当。
    周遭碧嶂无人迹，围入青天小册方。
    半世功名一鸡肋，平生道路九羊肠。
    何时上到梅花岭，北望螺峰半点苍。

杨万里　晓寒二首
    黯黯轻寒淡淡阴，游人便觉减行春。
    春风也解嫌萧索，自送秋千不要人。

杨万里　晓寒二首
    春光唤入百花丛，寒力平歮两鬓蓬。
    吹乱众红还复整，海棠却不怕春风。

杨万里　晓寄芙蓉俓二首
    晚妆懒困晓妆新，火急来看趁绝晨。
    夹径花枝欺我老，竞将红露洒乌巾。

杨万里　晓寄芙蓉俓二首
    芙蓉佳处不胜佳，花不中藏秪外斜。
    恰似曲江闻喜宴，绿衣半醉戴宫花。

杨万里　晓经八盘岭赴东宫讲堂
    至前至後恰多晴，山北山南间一登。
    瘦石经霜乾脱藓，细泉滴涧旋成冰。
    海波贯日红千丈，江雾萦楼玉万层。
    资善堂前得春早，宫梅一朵掠觚棱。

杨万里　晓经潘葑
    油窗著雨光不湿，东风忽转西风急。
    蓬声萧萧河水涩，牵船不行人却立。
    雨中蒿师风堕笠，潘葑未到眼先入。
    岸柳垂头向人揖，一时唤入诚斋集。

杨万里　晓看芙蓉
    两岁芙蓉无一枝，今年万朵压枝低。
    半红半白花都闹，非短非长树斩齐。
    临水酽妆新雨後，出墙背面晓风西。
    春英笑杀秋英淡，秪恐穠於桃李蹊。

杨万里　晓看牡丹呈彭仲庄
    牡丹新植旧来无，早起看花花更苏。
    晴翠满空天政晓，暖红焌雾汗成珠。
    绝怜嫩日偏催老，犹喜轻寒为给扶。
    来岁一株应百朵，只今紫筝绕根须。

杨万里　晓起
    霜挟清寒冻杀人，袖中十指怯头巾。
    金篦落地拾不得，却是穿窗晓日痕。

杨万里　晓起探梅四首
    一生劫劫只长涂，投老山林始定居。
    梦破灯青窗欲白，犹疑雪店听鸡初。

杨万里　晓起探梅四首
    打并人间名利心，万山佳处一溪深。
    仙家忍饿禅家苦，老子梅边政醉吟。

杨万里　晓起探梅四首
    一祖南枝泒五房，红黄萼绿蜡鸳鸯。
    杏红千叶元无种，谁子翻腾个样妆。

杨万里　晓起探梅四首
    江梅小树打头开，便有红梅趁脚来。
    趱得杏红开火急，春风已落第三回。

杨万里　晓晴发黄杜驿二首
    望後月不落，偏於水底明。
    对悬双玉镜，并照一金钲。
    忽值山都合，浑无路可行。
    多情小花径，导我度千萦。

杨万里　晓晴发黄杜驿二首
    巷竹欹将倒，林花湿不飞。
    总将枝上雨，洒入轿间衣。
    晴色犹全嫩，春寒肯便归。
    秪能欺客子，户户闭荆扉。

杨万里　晓晴发芜湖吴波亭二首
    八日川涂九雨风，船中出得入泥中。
    老夫强项谁能那，雨止风休伎自穷。

杨万里　晓晴发芜湖吴波亭二首
    雨来初做养禾天，雨久还成害稼年。
    今日一晴无准在，金鸦飞出卯牌前。

杨万里　晓晴过猿藤迳
    厌雨欣初霁，贪程敢晏眠。
    排天双壁起，受日一峰先。
    入迳惟逢树，无人况有烟。
    藤深猿不见，声到客愁边。

杨万里　晓入秘书省，过三桥
    船底吴侬尚宴眠，一船炊饭数船烟。
    行人各自东西岸，抵死回头看两边。
    
    【卷35】

杨万里　晓霜过宝应县三首
    江南霜重莫嫌渠，草上还多树上无。
    淮甸晓来霜似雪，琼田千里玉平铺。

杨万里　晓霜过宝应县三首
    看来不信是霜华，白日青天散晓霞。
    只怪野田生玉树，更於腊月发琼花。

杨万里　晓霜过宝应县三首
    落木枯林一夜苏，枝枝节节糁琼酥。
    看来忘却腊前景，一色李花三月初。

杨万里　晓望
    暑退谁当忆，秋生喜此逢。
    荒林失轻雾，寒日上危峰。
    忽有吟边兴，忘年镜里容。
    不须无鲍谢，始得坛诗宗。

杨万里　晓雾
    不知香雾湿人须，日照须端细有珠。
    政是春山眉样翠，被渠淡粉作糊涂。

杨万里　晓行道旁杜鹃花
    泣露啼红作麽生，开时偏值杜鹃声。
    杜鹃口血能多少，不是征人泪滴成。

杨万里　晓行东园
    霜後前林一向疏，丹枫落尽况黄梧。
    犯寒侵早看残菊，怕热平生不拥炉。
    老眼读书长作睡，病身得酒忽全苏。
    好诗排闼来寻我，一字何曾捻白须。

杨万里　晓行山烟
