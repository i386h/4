<!-- { "loadSidebar": true } -->
    伤心松柏路，螭首载龟趺。

周必大　张待制挽词
    桂籍声名早，松门岁月赊。
    镇东多惠爱，使北有光华。
    岂料寻春骑，翻成会葬车。
    珠园旧亭馆，细雨泫新花。

周必大　张履妻王氏挽词
    逮事尊嫜日以严，退从娣姒一何谦。
    不愁囊橐金珠减，但喜园林锦绣添。
    四德助成家赫赫，一身宁计病恹恹。
    归寻二稚应无憾，况有良人为发潜。

周必大　张渊道侍郎挽词二首
    籍甚中兴日，归欤载戢秋。
    周旋黄石法，邂逅赤松游。
    名与衡山埒，身随楚水流。
    若为窥智勇，家世本留侯。

周必大　张渊道侍郎挽词二首
    南国频移镇，西清叠进班。
    衮衣元缱绻，贝锦谩斓斑。
    斜日逢单阏，流金识大还。
    惟馀千字诔，传诵满人间。

周必大　张孜仲寅写予真倚松而立戏题
    曾陪汉幄运前筹，也忝分封万户留。
    未问家传黄石法，且来闲伴赤松游。

周必大　招陆务观食江西笋归有绝句云色如玉版猫头笋味抵驼峰牛尾狸归向妻
    东厨日日厌侯鲭，却羡萍虀捣韭根。
    如我乃真寒乞耳，只知肉味笋殊村。

周必大　赵粹彦璨写予真求赞
    王父当年此治中，嗟予鬓角未成童。
    只因阖郡攀泥轼，何事偏图鹤发翁。

周必大　赵山甫使君为所部七十老叟记颜索赞
    元亮无适俗韵，醉中强释形神。
    置我青原台上，不劳半道邀迎。

周必大　赵正则司户沿檄而归玉蕊已过追赋车字韵诗奉答
    春深游客竞繁华，宝马香轮带曲车。
    不为来看招隐树，有谁肯顾野人家。
    飞飞粉蝶须相映，皎皎银蟾色共夸。
    今得审言诗胜画，传神何必赵昌花。

周必大　郑准广文赴官九江携予真索赞
    曾为匡庐十日留，今犹化蝶梦江州。
    凭君五老峰头问，员外容添此老不。

周必大　直省官李端义求平园真赞
    形若性，皆天与。
    常用汝，不为虎。
    非诗苦，瘦如许。
    以貌取，失子羽。

周必大　致政杨图南佥判惠园亭石刻来索恶语寄题四首　湖山亭
    七十归休古亦稀，谁濒四十挂朝衣。
    天如不发湖山閟，林下真无一士归。

周必大　致政杨图南佥判惠园亭石刻来索恶语寄题四首　湖山亭
    不向山林不背村，清江东畔邑东门。
    雨馀徐步看山罢，植杖沙边试水痕。

周必大　致政杨图南佥判惠园亭石刻来索恶语寄题四首　秀野堂
    一见堂名忆豫州，岂知身在楚江头。
    主人久享园中乐，晚岁宜先天下忧。

周必大　致政杨图南佥判惠园亭石刻来索恶语寄题四首　秀野堂
    有竹无花山泽癯，有花无竹雪肌肤。
    洛阳城里花连竹，迂叟规模定不迂。

周必大　中奉大夫直徽猷阁致仕邵及之挽词二首
    廉甚仍知止，高风似孔戣。
    北归垂橐日，南省挂冠时。
    清白传诸子，安闲阅十期。
    今谁主文字，好继退之碑。

周必大　中奉大夫直徽猷阁致仕邵及之挽词二首
    不殖千金产，惟求十亩园。
    湖山堆几席，花木报寒暄。
    曾是尊前客，常思醉后言。
    怀贤空有泪，无路洒新原。

周必大　中秋古梅盛开次子中兄韵
    抱瓮畦夫破井苔，炎天日日灌陈莇。
    探支春夜无声雨，赢得冰花带叶开。

周必大　中秋梅桂盛开前所未有黄岩老通判欲赋诗纪异辄以二韵引玉
    岩前丹桂陇头梅，元是蟾宫一处栽。
    怪底今年秋月好，同时仙子下瑶台。

周必大　中秋招王才臣赏梅花廷秀待制有诗次韵
    山中无历记时节，望月巡檐探花发。
    适看如来金粟布，旋观姑射肤凝雪。
    春自春兮秋自秋，总把繁枝插满头。
    那知上界碧瑶洞，也忆人世逍遥游。
    梅花雪片偏宜桂，手执新诗心已醉。
    淮阴若肯过舞阳，卢子不羞从若士。

周必大　中元日以春花数种送阎才元左司阎赋二绝句次韵
    韩郎牡丹迹已久，殷七杜鹃名谩新。
    何以熙熙行阙里，花随和气四时春。

周必大　中元日以春花数种送阎才元左司阎赋二绝句次韵
    早岁联名向千佛，如今接武事承华。
    保时误入长春苑，尽看先生解语花。

周必大　仲嘉致政敷学尚书汪兄宠和鄙句且寄适轩记诗铭等皆慕白乐天语也敬
    鄞川人物拟三川，公似香山更永年。
    杨柳夭桃俱是幻，蓬莱兜率孰非仙。
    平生名脱虞卿历，岁晚诗齐梦得肩。
    近岸连樯多贾客，定携新句海东传。

周必大　重九次七兄韵
    追叹尊有酒，适兴乐无荒。
    风雨如知节，埙箎共陟冈。
    恁高临雁翅，履险失羊肠。
    醉墨淋漓处，珍材费乐浪。

周必大　重九竹园见梨花怀子中兄
    春花着雨即尘埃，何似深秋耐久开。
    菊尚无多饶瑞质，霜如有意护香腮。

周必大　重阳预约三馆同舍登高于真珠园前数日李粹伯秘丞除殿院
    胜游元在十人中，健翮先培万里风。
    落帽有欢追戏马，峨冠无计屈乘骢。
    对门尚许官曹近，光馆犹期燕会同。
    幸可夸张少年在，未须细数菊花丛。

周必大　舟行忆永和兄弟
    一挂吴帆不计程，几回击缆几回行。
    天寒有日云犹冻，江阔无风浪亦生。
    数点家山常在眼，一声寒雁正关情。
    长年忽得南来鲤，恐有音书急遣烹。

周必大　周愚卿江西美刘棠仲各赋江珧诗牵强奉答用一字韵格
    东海沙田种蛤珧，南烹苦酒濯琼瑶。
    馔因暂弃常珍变，指为将尝异味摇。
    珠剖蚌胎那畏鹬，枉呈马甲更名{左虫右兆}。
    累人口腹吾何敢，惭愧三英喜且谣。

周必大　朱叔止通判屡示诗词绰有家法辄次年字韵一篇兼简汪仲嘉敷学楼大防
    笔势奔腾决大川，谈锋激烈敌丁年。
    花开共入长春苑，柯烂争看不老仙。
    西笑君先听汉履，上征我未拍洪肩。
    从今日日亲渔钓，恐有三贤尺素传。

周必大　追挽胡季文知县
    万人竞渡一标归，乡国今犹记锦衣。
    芹藻再思俱有造，穣蒲连执总成非。
    风吹剑首空遗吷，日照禺中遽落晖。
    宿草纵存无路哭，追怀往事共歔欷。

周必大　追挽新永州张奭妻宜人王氏
    世系蝉联运紫枢，夫家鳞袭佩铜鱼。
    奉先睦族俱难继，焘后劬躬总可书。
    身到东南门有烂，年周甲子馈俄虚。
    异时追锡鱼轩宠，不及零陵从隼旟。

周必大　资正殿学士萧照邻挽词二首
    科甲早巍巍，官曹总帝畿。
    间尝森画戟，毕竟践黄扉。
    衣钵传儿辈，笙歌彻妓围。
    百年盈省陌，何翅古来稀。

周必大　资正殿学士萧照邻挽词二首
    共政时虽少，同朝日最多。
    联鏶趋鹤禁，列馔祝鸡窠。
    平昔颜常好，归来鬓未皤。
    飞升寻乃祖，示病笑维摩。

周必大　子中兄再示新诗以妃为僭次韵解嘲
    妃即嫔嫱非并后，公卿虽备要严徐。
    黄裳敢僣夫人服，紫袖聊瞻御坐裾。
    石韫山辉元倚玉，媠飞海运本名鱼。
    莫因韩李同佳传，便废千年太史书。

周必大　子中兄招饮次韵
    青衿学道不忧贫，黄发相看并乞身。
    前有二疏今可企，免教人谓鲁无人。

周必大　子中兄招饮次韵
    立朝共踏东华土，居里同抽北阙身。
    从此清风与明月，尊前真属两闲人。

周必大　紫竹
    曾到蓬山验异闻，浮筠翻动雪披纷。
    紫茎绿叶骚人句，不在秋兰在竹君。

周必大　紫竹
    青紫从来岂异端，要看同傲折胶寒。
    若轻间色思方节，圆竹应须斩万竿。

周必大　宗室公衡真赞
    信厚为质，温恭其仪。
    视此标的，盛哉本支。

周必大　走笔次李仁甫夜直观月韵二首
    殿中延拜二卿真，腰下初横宝带新。
    便有堂封佳谶兆，移庖恰趁谢恩人。

周必大　走笔次李仁甫夜直观月韵二首
    玉堂清冷寐难频，月姊高寒远莫亲。
    伴直径频呼苦酒，不应觅句调他人。

周必大　走笔次七兄韵戏奉新新庄
    腊月更兼逢腊日，满江飞雪兆丰年。
    从兄预借南昌米，多酿新醪醉乐天。

周必大　走笔答程泰之以简问莲社事
    杏坛俨雅犹难考，莲社荒唐孰肯知。
    好把钟山为儆鉴，瞿聃留作晚年师。

周必大　走笔再次西美韵兼简季章
    天教尤物伴闲身，不为衣裳易介鳞。
    莫效卢亭思辟毒，且同李阁赋潜珍。
    釦金元重名兼器，饰带空号假象真。
    久侍尚方叨赐予，新凉来醉茇堂春。

周必正　句
    摛云摇碧露繁星。

周必正　句
    八月分圆二十年。

周弼　白羊
    路隔一重溪，山深客易危。
    驿亭惟有额，官堠尽无碑。
    竹挂黄身虺，林香白面狸。
    得船争欲渡，先奔槿花篱。

周弼　冰清堂偶成
    整杯恬淡酒，相就等闲倾。
    得失徒多感，行藏任独清。
    昼闲风有味，春尽雨无声。
    但惜新栽柳，相呼欠一莺。

周弼　病起幽园检校
    病起无情绪，池边日几回。
    虫声低覆草，螺壳细生苔。
    暑退芦将变，秋残蓼续开。
    久消环绕迹，全若未尝来。

周弼　彩云桥
    断桥流水两无期，残日轻云处处疑。
    乞与行人自沽酒，满旗风雨豆花篱。

周弼　採香径
    缯甲如荼护此台，玉颜憔悴锦帆来。
    一蹊香草无蜂过，千里空葭有雁回。
    响屧藓埋丹凤迹，缕衣花变粉蛾灰。
    谁知子夜歌残日，树满西山似绿苔。

周弼　陈武帝钓台
    路才容马尽荒茅，谁识仙人旧钓鳌。
    流水不随船影断，乱山犹带弹痕高。
