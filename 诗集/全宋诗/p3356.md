<!-- { "loadSidebar": true } -->
    归来自扫东园叶，学灌寒蔬备晚秋。

夏竦　和太师相公秋兴十首
    水榭凉生暑气销，疏萤点点漏迢迢。
    明河案户苍龙转，只有匏瓜缀碧霄。

夏竦　和太师相公秋兴十首
    沉沉池阁乍凉天，坐爱莲薰夜不眠。
    却忆北门曾候对，半帘斜月玉堂前。

夏竦　和太师相公秋兴十首
    相府新秋宴席开，西湖珠履践苍苔。
    白头旧吏方奔走。不得抽毫逐上才。

夏竦　和太师相公秋兴十首
    遥思汉阙雨新晴，天际微云夕吹生。
    沆瀣气凉仙掌迥，满盘宵露结珠英。

夏竦　和太师相公秋兴十首
    河汉西倾火渐流，露华微冷透轻裘。
    何当弄凤随惊吹，直上层城十二楼。

夏竦　和太师相公秋兴十首
    彤管少文堪约史，霜戈无艺可防边。
    孟诸苍莽平台远，坐对秋光又一年。

夏竦　和御製赏花诗
    禁园清跸赏春时，水殿晴阳照翠緌。
    步辇乍冲仙杏叶，御衣频拂露桃枝。
    风摇蕊粉星星坠，日引芳阴寸寸移。
    帝所甚欢宫漏永，宴馀仍奉柏梁诗。

夏竦　虎丘僧舍间望
    胜地访灵踪，层楼四槛风。
    远阴生旷野，午影转疏桐。
    涧水霞凝紫，豨烟日衬红。
    可怜秋思晚，相倚馆娃宫。

夏竦　花槛
    曲槛横栏百实装，春风容冶看人狂。
    孤松瘦柏无颜色，只有青青待雪霜。

夏竦　华山
    三峰森翠倚云棱，凝睇烟萝最上层。
    八水乱分秦帝国，四关空锁汉皇陵。
    仙羊未起眠春草，塞马初归放紫藤。
    堪惜圣朝无傲吏，夜来风月属间僧。

夏竦　话道
    清净无营即自由，神仙何必待人求。
    秦皇多诈死犹讳，汉武穷兵老未休。
    巨费漫悲徐市药，怪书空验少翁牛。
    须知方寸真元意，不在层城十二楼。

夏竦　皇帝听讲尚书彻太清楼锡宴
    洛书初罢讲，汉苑特开筵。
    将许陪旒扆，先容况简编。
    神宗遗札启，真祖实文宣。
    密坐瞻尧日，凝心听舜弦。
    赐花缃叶缀，劝酒玉户传。
    恩重天难报，肌肤岂易镌。

夏竦　皇后阁端午帖子
    千门朱索迎嘉祉，九禁椒涂纳美祥。
    虔奉黼帷承渥惠，庆隆禼石美祥新。

夏竦　皇后阁端午帖子
    中闰正肃鸣环节，吉日爰逢采术时。
    亿载繁禧同圣寿，百男鸿庆茂仙枝。

夏竦　皇后阁端午帖子
    点画诸宫初献巧，裁缝中禁又迎祥。
    周南永播河洲化，仰佐鸿明烛万方。

夏竦　皇后阁端午帖子
    璧沼水嬉飞隼渡，瑶箱命缕彩丝新。
    亲蚕礼毕无馀事，夙佩珩璜奉紫宸。

夏竦　皇后阁端午帖子
    迎祥竞献双条达，续寿初缠五色丝。
    共仰斋庄隆内训，永观蕃衍藏仙枝。

夏竦　皇后阁端午帖子
    千门袭吉萦朱索，九禁开晨陃紫闱。
    宫漏正长天眷重，永宣芳训率三妃。

夏竦　皇后阁端午帖子
    日记采兰追楚俗，化孚流荇诵周诗。
    肃恭懿德垂彤管，九御归心百福宜。

夏竦　皇太后恭谢太庙
    法宫裁旧典，长乐奉春祠。
    牺象华樽设，旂常大路移。
    属车朱总备，亚裸翟章垂。
    瑶爵因周製，金根益汉仪。
    歆馨百禄委，斋祓六宫随。
    往训遵三母，何阶拟圣时。

夏竦　黄鹤楼歌
    城上危楼高缥缈，城下澄江复相绕。
    有时漾影入中流，俯看鱼游仰飞鸟。
    近楼多少未行舟，满江落花洒汀洲。
    人同江狎不怕浪，登楼对酒弹箜篌。
    大别山头白云起，金口渡边雨如洗。
    半钩新月上孤城，还照高楼与江水。
    晴江依旧泻浔阳，横鹤无由归故乡。
    一声玉笛起何处，燕扑阑干花影长。

夏竦　寄传法二大卿并简译席诸大士
    润色金文数十函，清凉甘露洗尘凡，
    修行不作伊兰计，只愿三千尽宝严。

夏竦　寄传法二大卿并简译席诸大士
    译案多年润法音，性根虽钝信根深。
    无明不起冤亲等，应有龙天证此心。

夏竦　寄张相公
    台司金印护诸侯，冲气均和耐素秋。
    户牖旧谋方倚重，菟裘前计合迟留。
    岂同少傅轻辞汉，况有维师永佐周。
    秉烛家园且行乐，即应重起济川舟。

夏竦　鉴湖晚望
    新霜脱衰叶，寒日下疏蓬。
    岸细低疑尽，波平阔似空。
    桥通越豨水，帆带剡川风。
    何处鸣箫鼓，丛祠杳霭中。

夏竦　槛竹
    广厦长廊四面围，小栏霜雪两三枝。
    帘帷壅蔽无人见，赖有中天日照知。

夏竦　江城秋思
    泽国迢迢枕海涯，眼前归思乱如麻。
    清秋泉石无多地，残日楼台有几家。
    两岸早霜红橘柚，半汀残雨老蒹葭。
    明时不见投簪客，落尽西风紫菊花。

夏竦　江南春日
    江北游人春未回，江南春色傍人来。
    茶经穣雨依稀绿，花接清明次第开。
    场上斗鸡金作距，槛前妆鉴玉为台。
    六朝风物今何在，莫负流年酒百杯。

夏竦　江南怀古
    六朝云物更风流，澹澹烟藏古寺楼。
    敌国漫轻江似带，史臣能视橘为侯。
    荒台有鹿姑苏晚，坏阁无香建业秋。
    到了贤明出中土，莫夸歌舞霸南州。

夏竦　江州琵琶亭
    年光过眼如车轂，职事羁人似马衔。
    若遇琵琶应大笑，何须涕泣满青衫。

夏竦　讲彻礼记崇政殿开宴应制
    幄坐尊儒术，华光御讲筵。
    爰开柏梁宴，为毕曲台篇。
    法從飞緌接，藩房绮组联。
    赐花均彩萼，陪鼎杂冬鲜。
    甘润声诗洽，芳蕤注籍传。
    师臣咸拜手，归道黼帷前。

夏竦　金陵
    虎踞龙盘委薜萝，台城春雨长寒莎。
    梁家不觉市朝改，萧寺祇闻钟磬多。
    云树暮堤攒剑戟，风篁虚谷转笙歌。
    须知王气随明主，不据金陵又若何。

夏竦　九日登尧山书事
    满头黄菊鬓毛斑，曾议皇王对尔颜。
    今日临风轻霸迹，尧山应合胜牛山。

夏竦　厩马
    万里无尘塞草秋，玉轮金轭未巡游。
    上林苜蓿天池水，馆食长鸣可自羞。

夏竦　句
    似法阴爻呈六穗，或符阳数效三岐。

夏竦　句
    孤馆明秋月，清砧韵霜风。

夏竦　句
    雪度维杨腊，花逢北国春。

夏竦　句
    气凌云梦吞八九，欲与溟渤争雌雄。

夏竦　句
    密叶凝华承玉{左户右巳}，附枝交影荫银塘。

夏竦　句
    灯背翠帘人欲别，月斜烟柳马频嘶。

夏竦　句
    横陈皆锦绣，器皿尽金玉。

夏竦　句
    出没鱼龙聚，飞沉日月连。

夏竦　郡王阁端午帖子
    昆山瑞玉题真篆，阆苑蟠桃刻印文。
    并献春闺延美庆，亿年嘉气永氤氲。

夏竦　郡王阁端午帖子
    五色彩丝颁禁殿，千龄嘉庆集藩房。
    玉堂弦诵依真馆，日日灵心降美祥。

夏竦　郡王阁端午帖子
    对日惠心时共仰，沐兰嘉节庆长丝。
    仰承中绪隆天爱，永奉祥祺袭太熙。

夏竦　郡王阁端午帖子
    彤闱永奉千年庆，金策将封一字王。
    伫向景风承异渥，预從佳节纳多祥。

夏竦　狼山渡口有作
    渡口人疏黯翠烟，登临犹喜夕阳天。
    残云右倚江都树，远水南回建业船。
    山引乱猿嗥古寺，电驱甘雨过间田。
    季鹰死后无归客，江上鲈鱼不直钱。

夏竦　灵溪
    剡东溪溜合，一派贯天台。
    白鸟蒙滩下，青山倚岸回。
    波心晴景动，渡口晚烟开。
    咫尺通沧海，千帆自去来。

夏竦　留题友人郊居
    群书架寒壁，庶事得從容。
    花木移诸寺，云泉借数峰。
    积阴春作雨，瘦竹老成筇。
    应笑南阳士，明朝久卧龙。

夏竦　留题友人郊居
    卜筑远朝市，著书成岁功。
    长云覆孤木，古道满清风。
    地胜花房异，山灵雨气通。
    纶巾不可恋，鹤版下关东。

夏竦　洛中春旱祷龙门无畏塔得雨
    露盘金索出危岑，风卷惊尘扑翠林。
    五夜清场严佛事，一犁甘澍慰民心。
    圣君旰食忧应减，守吏斋诚祷更深。
    泛滟洛川皆帝力，好浮青鲤瑞烟寻。

夏竦　马跑泉
    天骥何年往，龙泓此地存。
    空馀曳练色，莫辨褭蹄痕。
    赴海妨苔甽，涵虚碍竹轩。
    会当逢禹凿，始可见鸿源。

夏竦　明州进芝草并图
    四明开奥壤，三秀发灵芝。
    舅盖殊形耸，无根瑞气滋，
    晨敷台岭异，日茂下房奇。
    善气方回复，充图献玉墀。

夏竦　内阁春帖子
    三星分曜辉宸汉，九禁迎春启令辰。
    仰奉椒闱宣内治，湛恩鸿庆永如春。

夏竦　内阁春帖子
    银箭初传暖律延，微和渐扇物华妍。
    彩幡红镂宜春字，永奉宸慈亿万年。

夏竦　内阁春帖子
    缇室葭灰飞候管，彤闱天路起和风。
    六宫永被河洲化，穆穆芳猷佐圣功。

夏竦　内阁春帖子
    椒花献岁良时启，彩燕迎春淑气来。
    仰奉帝慈方秀出，吹箫看筑凤凰台。

夏竦　内阁春帖子
    东郊候气回青辂，北阙迎祥陃紫闱。
    大庇群生承宝绪，永敷春泽播鸿徽。

夏竦　内阁春帖子
    青阳乍整苍龙驾，紫宙初凝白鹤云。
    曼寿无疆真荫远，九重嘉气日氤氲。

夏竦　内阁春帖子
    青逵布序和风扇，紫禁延禧瑞日长。
    伫看亲蚕临茧馆，永观彤管播声芳。

夏竦　偶成
    燕雀纷纷出乱麻，汉江西畔使君家。
    空堂自恨无金弹，任尔啾啾到日斜。

夏竦　偶成
    保庇孤根逄圣主，矜修晚节顺天机。
    空门自有清凉地，不向红尘议是非。

