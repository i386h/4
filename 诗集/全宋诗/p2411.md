<!-- { "loadSidebar": true } -->
释印肃　金刚随机无尽颂　法身非相分第二十六
    如来一念周，无尽意风流。
    丰干骑老虎，沩山跨水牛。

释印肃　金刚随机无尽颂　法身非相分第二十六
    欲观调御体，穷源须到底。
    不堕有无空，何处不是你。

释印肃　金刚随机无尽颂　法身非相分第二十六
    莫作转轮俦，用识不劳修。
    眼前鉴觉破，华亭覆钓舟。

释印肃　金刚随机无尽颂　法身非相分第二十六
    色见终难见，就裹明须现。
    回头彻见时，不离娘生面。

释印肃　金刚随机无尽颂　法身非相分第二十六
    声求不可求，见迹不寻牛。
    迹在牛还在，不求何自休。

释印肃　金刚随机无尽颂　法身非相分第二十六
    临崖看浒眼，浒即是你眼。
    眼裹有真心，真心非浒眼。

释印肃　金刚随机无尽颂　法身非相分第二十六
    特地一场愁，角声吹画楼。
    不困勉道者，洎合一生休。

释印肃　金刚随机无尽颂　非说所说分第二十一
    无说名真说，唯有□迦叶。
    无闻而闻闻，四七当头别。

释印肃　金刚随机无尽颂　非说所说分第二十一
    真闻信不猜，无去亦无来。
    声闻无见解，人天几万回。

释印肃　金刚随机无尽颂　非说所说分第二十一
    若言佛有说，执指为真月。
    月指两俱迷，昧修多罗□。

释印肃　金刚随机无尽颂　非说所说分第二十一
    即自谤如来，何因得辨才。
    和风三二月，花发为谁开。

释印肃　金刚随机无尽颂　非说所说分第二十一
    贝叶非文字，决择世间事。
    义理妙难通，假立多门路。

释印肃　金刚随机无尽颂　非说所说分第二十一
    琅函训小孩，得了笑咍咍。
    欲求天外事，须弃世间财。

释印肃　金刚随机无尽颂　非说所说分第二十一
    一条楖栗杖，两头光晃晃。
    打破须弥山，挂在眉头上。

释印肃　金刚随机无尽颂　非说所说分第二十一
    南岳与天台，皆入鼻孔内。
    试识破野狐精，你作麽生会。

释印肃　金刚随机无尽颂　福智无比分第二十四
    世界须弥主，法身遍寰宇。
    拄地复撑天，切忌知人举。

释印肃　金刚随机无尽颂　福智无比分第二十四
    三千等大千，佛化进程言。
    恒河沙众义，会底岂劳诠。

释印肃　金刚随机无尽颂　福智无比分第二十四
    皆为七宝聚，布施心所住。
    人天小果因，争得入佛位。

释印肃　金刚随机无尽颂　福智无比分第二十四
    广施布无边，终不了心源。
    於性无利益，福尽果还偏。

释印肃　金刚随机无尽颂　福智无比分第二十四
    未抵如来智，通明成大慧。
    用处不换机，隐显头头是。

释印肃　金刚随机无尽颂　福智无比分第二十四
    无为福胜田，顿觉如来禅。
    阿鼻刹那灭，八万及四千。

释印肃　金刚随机无尽颂　福智无比分第二十四
    海门风静夜，满月辽天挂。
    除非知不知，实相凭谁话。

释印肃　金刚随机无尽颂　福智无比分第二十四
    天际月轮圆，澄澄湛觉源。
    无风休觅浪，说甚老婆禅。

释印肃　金刚随机无尽颂　化无所化分第二十五
    调御无他念，万行俱无欠。
    只是老婆心，三乘分顿渐。

释印肃　金刚随机无尽颂　化无所化分第二十五
    凡夫有我侬，贪嗔百种凶。
    佛说多方便，令归此法中。

释印肃　金刚随机无尽颂　化无所化分第二十五
    群情非外物，万莫生轻忽。
    皆是自家心，外心无余佛。

释印肃　金刚随机无尽颂　化无所化分第二十五
    不宰是真功，色不异於空。
    起时唯法起，眼瞎耳兼聋。

释印肃　金刚随机无尽颂　化无所化分第二十五
    饭涌维摩钵，闻香即解脱。
    后来香积人，到被他轮拨。

释印肃　金刚随机无尽颂　化无所化分第二十五
    杯涵落广弓，疑蛇病腹中。
    一切著眼坏，谁肯学真空。

释印肃　金刚随机无尽颂　化无所化分第二十五
    世间多少事，千门并万户。
    乞晴便得晴，祈雨便应副。

释印肃　金刚随机无尽颂　化无所化分第二十五
    总在不言中，一默绝狐踪。
    若不是文殊，维摩枉费工。

释印肃　金刚随机无尽颂　结实分主
    建业萧梁子，历劫宗心祖。
    志公一会人，显道腾今古。

释印肃　金刚随机无尽颂　结实分主
    能执般若锋，发信力难穷。
    岂羡金轮位，只乐佛心通。

释印肃　金刚随机无尽颂　结实分主
    劈开三十二，金点琉璃器。
    灿烂烁光辉，谁解分明契。

释印肃　金刚随机无尽颂　结实分主
    削去百千重，字字括归宗。
    达佛真知见，不离此心中。

释印肃　金刚随机无尽颂　结实分主
    义写非台镜，廓照圆融净。
    当头底是谁，不识方称定。

释印肃　金刚随机无尽颂　结实分主
    心传静夜钟，意在九霄中。
    伫听钟声响，为人万劫穷。

释印肃　金刚随机无尽颂　结实分主
    青山藏不得，走杀参禅客。
    拶破洛浦珠，面前光烜赫。

释印肃　金刚随机无尽颂　结实分主
    明月却相容，独坐大雄峰。
    三身与四智，妙在一尘中。

释印肃　金刚随机无尽颂　净心行善分第二十三
    是法无高下，纯一非昼夜。
    无故亦无新，非真亦非假。

释印肃　金刚随机无尽颂　净心行善分第二十三
    菩提元等平，摩尼一颗明。
    非色非非色，了自本无名。

释印肃　金刚随机无尽颂　净心行善分第二十三
    我人消息尽，忘躯失却命。
    参方不遇人，却乃成心病。

释印肃　金刚随机无尽颂　净心行善分第二十三
    善道自然和，万里体中行。
    慈悲兼惠施，念念我无能。

释印肃　金刚随机无尽颂　净心行善分第二十三
    暖律潜消冻，万国春风动。
    柳上一声莺，唤醒轮回梦。

释印肃　金刚随机无尽颂　净心行善分第二十三
    春池夜长萍，浮生岂暂停。
    解说千古事，到老也无成。

释印肃　金刚随机无尽颂　净心行善分第二十三
    但知行好事，好事不如无。
    金刚元是铁，秋至雁衔芦。

释印肃　金刚随机无尽颂　净心行善分第二十三
    莫要问前程，何方不现成。
    动用语默处，不欠一微针。

释印肃　金刚随机无尽颂　究竟无我分第十七
    菩提真无人，圆知见可可。
    若言更不会，丙丁来求火。

释印肃　金刚随机无尽颂　究竟无我分第十七
    当生如是心，绝待本灵明。
    迦叶门庭广，直是不容针。

释印肃　金刚随机无尽颂　究竟无我分第十七
    众生非灭度，说灭度成误。
    真如法界中，你我何门户。

释印肃　金刚随机无尽颂　究竟无我分第十七
    承佛记堪任，情忘境自沉。
    解吹无孔笛，弹得没弦琴。

释印肃　金刚随机无尽颂　究竟无我分第十七
    沩山牛加字，鼻孔皆相似。
    牧人执杖看，免惹闲公事。

释印肃　金刚随机无尽颂　究竟无我分第十七
    双林髻插簪，实志共同参。
    梁王宣命处，一拍令通三。

释印肃　金刚随机无尽颂　究竟无我分第十七
    经行谁得见，假相天真现。
    不得志公时，也是深秋扇。

释印肃　金刚随机无尽颂　究竟无我分第十七
    半夜老猿吟，惊起木观音。
    拶著虚空背，相打到天明。

释印肃　金刚随机无尽颂　离色离相分第二十
    色相因缘离，须明真智慧。
    古镜复重磨，照天更照地。

释印肃　金刚随机无尽颂　离色离相分第二十
    头头见佛身，元是本来人。
    棒打不回头，照灵非故新。

释印肃　金刚随机无尽颂　离色离相分第二十
    如来言具足，切莫外驰逐。
    当体即无余，曹溪留一宿。

释印肃　金刚随机无尽颂　离色离相分第二十
    非相即能仁，莫错认金轮。
    行圆三十二，慈悲普济人。

释印肃　金刚随机无尽颂　离色离相分第二十
    荣辱空中响，迷真逐妄想。
    观其所由来，尽属虚捞攘。

释印肃　金刚随机无尽颂　离色离相分第二十
    山河镜上尘，猕猴背苦辛。
    参玄识得镜，了了见方亲。

释印肃　金刚随机无尽颂　离色离相分第二十
    烟村三月雨，物物皆相许。
    只欠自承当，显露堂堂底。

释印肃　金刚随机无尽颂　离色离相分第二十
    别是一家春，岂俱日月轮。
    诸法不相到，闲身混白云。

释印肃　金刚随机无尽颂　离相寂灭分第十四
    慧命闻深义，五体如山礼。
    学海一时乾，心空方及第。

释印肃　金刚随机无尽颂　离相寂灭分第十四
    忻悲泪湿巾，忆昔枉精神。
    今朝闻道矣，夕死也甘心。

释印肃　金刚随机无尽颂　离相寂灭分第十四
    金佛曾忍辰，乐处岩庵宿。
    忽睹歌利王，将直拗作曲。

释印肃　金刚随机无尽颂　离相寂灭分第十四
    支解不生嗔，语默自忻忻。
    深知无相貌，木石表虚形。

释印肃　金刚随机无尽颂　离相寂灭分第十四
    道大言无妄，佛诚说非诳。
    如是接群生，生灭心说谤。

释印肃　金刚随机无尽颂　离相寂灭分第十四
    心空行亦纯，转不退机轮。
    乡关无异路，花发洞中春。

释印肃　金刚随机无尽颂　离相寂灭分第十四
    千峰消积雪，岩溜声清切。
    回首睹梅开，疑是梅花裂。

释印肃　金刚随机无尽颂　离相寂灭分第十四
    万木自回春，向道无故新。
    劝君休取相，拈起转光鳞。

