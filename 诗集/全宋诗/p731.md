<!-- { "loadSidebar": true } -->
    似舅远寻昆弟好，老生猥与介宾谋。
    凄其廿载龙门梦，垫角曾登李尹舟。

方回　朱字兰亭
    倾城国色着胭脂，红字兰亭又出奇。
    比换鹅书更姿媚，一杯卯酒醉西施。

方回　筑城谣
    从军去筑城，不如困长征。
    从军去掘暂，不如鏖血战。
    古今征战立奇功，貂蝉多出兜鍪中。
    徒教力尽锸与杵，主将策勋士卒苦。
    君不见每调一军役百室，一日十人戕六七。
    草间髑嵝饲蝼蚁，主将言逃不言死。

方回　追次仇仁近韵谩成三首
    儒冠谁使首，何至动言贫。
    此事须吾党，相期到古人。
    衰颜犹可镜，短发仅堪巾。
    举世无知者，孤灯夜独亲。

方回　追次仇仁近韵谩成三首
    卧思身世事，无夜不更深。
    脱难泅登岸，逃名影就阴。
    樽中醉鲁酒，弦外自陶琴。
    诗就谁能赏，徒劳太古吟。

方回　追次仇仁近韵谩成三首
    风云乘变化，微贱忽公孤。
    内足穷过达，多求智返愚。
    谈锋椎衍奭，笔阵扫孙吴。
    时彦当如此，吾归钓雪鲈。

方回　追次郡君至节韵
    天地育万物，风霜非作威。
    阴阳互阖辟，造化潜玄机。
    冻树根本固，宿莽芽甲微。
    外貌若杭死，其中春已归。
    志士甘隐处，栖栖将畴依。
    龙蛇蛰深窟，肯叹寒无衣。
    三变复为泰，鬼神不能违。
    雷霆行且起，梅边玩晴晖。

方回　追和东坡先生亲笔陈季常见过三首
    坡仙果何辜，黄州七年客。
    价高日月低，名大夫地窄。
    嗟彼舒亶辈，岂不辨菽麦。
    阿党更妒忌，一视皂与白。

方回　追和东坡先生亲笔陈季常见过三首
    前后赤壁赋，悲歌惨江风。
    江山元不改，在公神游中。
    三经及字说，胎祸垂无穷。
    想如季常辈，对寤三叹同。

方回　追和东坡先生亲笔陈季常见过三首
    我尝过黄州，故国耸乔木。
    半山歌元丰，此老蜗角缩。
    及至绍圣初，岭海谪坡谷。
    人生归去来，破铛煮黄独。

方回　追和艮轩俞同年题程一甫诗卷
    人物真高绝，何徒上下床。
    转头异今古，翻手变炎凉。
    应候禽虫语，知时草树香。
    吾曹能不朽，宇宙与俱长。

方回　追怀甲戌清明宇文信仲知郡大卿同尤张二倅过予小园赏花
    甲戌清明鬓未翁，邦君过我小园中。
    牡丹初喜开千朵，劫火何知村一空。
    展转干戈春梦断，凄凉风雨客途穷。
    九原可作尘垂涕，今日前时事不同。

方回　追怀秋崖吏部知郡宗伯
    崖仙终牖下，壑鬼死漳南。
    人品谁今识，朝端汝岂堪。
    杞崩溶子口，鲧殛木绵庵。
    犹忆弄权日，湖山极宴酣。

方回　追用徐廉使参政子方申屠侍御致远张御史鹏飞元日倡酬韵六首
    万马鸣鞭欲晓时，閒人盥漱未妨迟。
    儿童贺喜休多拜，卿相迁除不预知。
    随分乍醒仍乍醉，放怀无喜亦无悲。
    新年自爱新诗好，歙砚梅边洗刷丝。

方回　追用徐廉使参政子方申屠侍御致远张御史鹏飞元日倡酬韵六首
    名臣汲黯郑当时，笔阵秦王将尉迟。
    疾电震雷千里起，乖龙老蜃九渊知。
    诸公犹羡归田乐，老我终无叩角悲。
    补{衣中加八}得人卧桑野，可愁二月卖新丝。

方回　追用徐廉使参政子方申屠侍御致远张御史鹏飞元日倡酬韵六首
    物有先时有后时，天工无早亦无迟。
    饱禁夜雨元非恶，暗受春风或未知。
    一死频烦衰白报，三生不为落红悲。
    解纷忆得吾家学，径与挥刀截乱丝。

方回　追用徐廉使参政子方申屠侍御致远张御史鹏飞元日倡酬韵六首
    即是黄莺些燕时，稍晴肯放百花迟。
    酒来尚许颜红借，春好何容鬓雪知。
    扶杖可从灵寿赐，闻琴肯作孟尝悲。
    山深粗有延年药，归老松根掘兔丝。

方回　追用徐廉使参政子方申屠侍御致远张御史鹏飞元日倡酬韵六首
    岁岁花时是病时，不争春早与春迟。
    阴晴谩复题窗记，节气还因检历知。
    杜若荐方聊可采，秭归啼苦未须悲。
    老翁堪与少年竞，勤把青铜照颔丝。

方回　追用徐廉使参政子方申屠侍御致远张御史鹏飞元日倡酬韵六首
    七十翁非浪走时，夜窗自恨赋归迟。
    睡稀枕上无春梦，吟苦楼前有月知。
    茅索愿追田畯喜，瓜薪遥念室人悲。
    却须天上纶言手，小为农甿缓茧丝。

方回　紫荆花
    疏枝坚瘦骨为皮，忽迸红英簇紫蕤。
    娇女乍看齿生液，分明茜糁缀饧枝。

方回　自觉二首
    还将短鬓受秋风，倏忽炎凉事不同。
    青史合居人品上，白云肯到市声中。
    蕙肴兰藉何须饱，制荷衣未觉管穷。
    驷马高车足忧患，五湖归作钓鱼翁。

方回　自觉二首
    忍垢包羞混世尘，胸中无物只天真。
    平生我亦轻余子，此日君当如醉人。
    钟乳金钗空丧志，鲈鱼莼菜向知津。
    中行独复虽差晚，犹与初爻不远邻。

方回　自勉
    有路今平坦，无心复怪奇。
    尽尝艰苦后，始到老成时。
    细读惊前误，精思决旧疑。
    端能吾事了，可用此曹知。

方回　自释休官之意
    七载休官学老农，间关垂死脱兵锋。
    折腰早觉身难屈，饶舌悬知世不容。
    已幸栎阳归旧质，可能稷嗣冀新封。
    时清犹作茹芝老，杜叟斯言我愿从。

方回　宗兄端叟年七十六来访二首
    年才逾壮早相知，北骑南船几别离。
    二老皆邻八旬寿，一生谁赋万篇诗，
    特承枉顾元无说。获侍同行识者谁，
    流水桃花别天地，碧山许到果何时。

方回　宗兄端叟年七十六来访二首
    辽广归来二纪强，脱身烟瘴远沙场。
    僧多吟友诗常淡，家见玄孙寿且康。
    残月夜潮渡渔浦，飞花春雨客钱塘。
    西山后会何妨数，管趁年年早茗香。

方回　宗阳宫访叶西庄亨宗饮寻杜南谷道坚不值留诗并呈戴帅初
    我不识南谷，亦不识西庄。
    偶然诣仙境，一举数十觞。
    南谷出何之，童子煎茗忙。
    柏林中有梅，不见惟闻香。

方回　走笔送僧宣无言归泉南
    杭泉三千二百里，一瓶一钵走桑梓。
    此僧胸中有诗肠，一口吸尽四海水。
    自从北海至南海，搜诗直到珊瑚底。
    归哉非为恋乡味，橄榄槟榔红荔子。
    只身家世无眷属，亦不寻访囝郎罢。
    一欲追还李太白，二欲中兴杜子美。
    三欲扶起黄鲁直，四欲再作陈无己。
    若岛若可若贯休，直下视之眇糠秕。
    名僧诗话六十卷，我葺偈颂如野史。
    西天七祖南六祖，略如志传与表纪。
    寻复悔之泯其稿，间存一二笑狂斐。
    幼读紫阳先生书，岂可舍之从释氏。
    烂却沙头月一船，不妨文公漫随喜。
    可与言诗宜与言，不可与言姑止止。

方回　走笔送吴僧庆间游明越
    挑包前日过垂虹，明旦剩潮向浙东。
    两袖虎丘山上月，一竿渔浦渡头风。
    乾坤佛法元来盛，湖海诗僧到处雄。
    而立妙龄广长舌，肯参八十紫阳翁。

方回　阻雪留丹阳苦寒
    雪没无行路，风吹欲倒人。
    岂堪犹作客，忍负不赀身。
    似水惊衣被，如金议炭薪。
    从来无许冷，此际岂宜贫。

方回　醉题二首
    倏忽侵寻八十翁，平生学问见诗中。
    可因道术仙能到，何用禅言佛不同。
    是是非非双鬓白，莺莺燕燕百花红。
    太岁壬寅题此句，小楼买酒酹东风。

方回　醉题二首
    卖花人憩小楼前，买几枝看日典钱。
    诗向梦中频□□，□才醉后便如仙。
    贫閒略比陶元亮，老寿将过白乐天。
    □□定为林下计，严滩西向练溪船。

方回　醉翁亭图引为赵达夫作
    识本色人须本色，臭味论心不论迹。
    青莲居士浣花老，画像有人能画得。
    非陈无己黄鲁直，看画题诗难落笔，
    醉翁万代文章伯，中年偶堕滁阳谪。
    琅琊山亭酿泉酒，翁心不醉醉宾客。
    庆历朝廷天清明，谁张党论摇升平。
    禽鸣不知人之乐，党论无乃犹禽鸣。
    一时人乐从太守，交错觥筹送杯酒。
    乐其所乐翁来思，宾客欢哗终不知。
    既是宾客尚不知，画工焉得而画之。
    彼弈者弈射者射，摇毫臆度丹青解。
    醉翁醉态尚难摹，翁心乐处如何画。
    皆山一曲吾能歌，童而习之今鬓皤。
    翰墨世无苏老坡，奈此图中风景何。

方回　醉醒
    酒所春归暮，醒时已五更。
    被惊横盖短，灯喜再挑明。
    小雨余残滴，群蛙动暖声。
    故园花正好，谁料客湓城。

方回　醉吟五首
    积金至充栋，量珠动论斗。
    甚者爱玩具，日夕不离手。
    匪德身不保，徒为他人守。
    吾尝蓄万书，田亦殖数亩。
    一旦忽破散，此事悟已久。
    醉卧一衾外，余皆非我有。
    无钱不必忧，有钱即沽酒。

方回　醉吟五首
    去年所见人，今年忽无之。
    何况六十年，追忆重儿时。
    三皇及五帝，安在尧与羲。
    谓古有不死，学仙真愚痴。
    崇高易深拱，丧乱难前知。
    气力傥可恃，不歌阴陵骓。
    吾手幸未废，杯来何不持。

方回　醉吟五首
    有兴云不亡，谓昼无夜时。
    达人悟兹理，何用浪自悲。
    姬周过八百，再传嬴秦萎。
    彭殇共一尽，修短何议为。
    屋角鸭脚树，开户閒观之。
    昨者见生叶，丹实今离离。
