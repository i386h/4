<!-- { "loadSidebar": true } -->
    更喜薰风好，青青笋上竿。

方回　仲夏书事十首
    园林夏宜晓，叶叶溜晴光。
    此地吾能净，非天独肯凉。
    汲泉看马饮，划草免蛇藏。
    似亦为形役，终无市井忙。

方回　仲夏书事十首
    幽居少四邻，长日属閒人。
    石气常蒸雾，莺声不改春。
    子钱偿未已，卯酒醉何频。
    说与耘畦者，无锥未是贫。

方回　仲夏书事十首
    南风吹密树，古屋隐林隈。
    卷画防梅雨，镌诗惜石苔。
    医书邻叟借，庵记野僧催。
    细省仍微笑，犹胜走俗埃。

方回　仲夏书事十首
    閒身何所事，诗外别无心。
    但见独危坐，焉知长苦吟。
    兵戈生长老，梦幻去来今。
    感慨亦徒尔，宾来酒且斟。

方回　仲夏书事十首
    息担秋云季，扶犁夏欲中。
    园林初畏日，里巷只雌风。
    饼粥悭鱰脯，醯盐劣韭葱。
    藕丝冰水旧，诚识少陵翁。

方回　仲夏书事十首
    菜梜朝酲后，茶瓯午困前。
    入帘禽避弹，升灶蚁求{凛冫换羊}。
    观物因多感，谋生各务全。
    蚕登新麦贱，田叟荷皇天。

方回　仲夏书事十首
    劲瘦元弘博，凄酸忽壮豪。
    为诗兼众体，此事属吾曹。
    俗学三书虎，雄心六钓鳌。
    兰枯菊犹短，不羡蜀葵高。

方回　仲夏书事十首
    弃置乾坤事，归休水竹居。
    不因徵急债，尽可读残书。
    虀糁畲田粟，姜羹石涧鱼。
    论文同小酌，未觉故人疏。

方回　仲夏书事十首
    细酌浮菖酒，閒吟树蕙文。
    卖符羞米贼，采药按桐君。
    壬日近海溽，午风生草薰。
    湖航三纪梦，荷盖石榴裙。

方回　仲夏书事十首
    暑月忆寒月，老身兼病身。
    簟谁分长物，酒并缺贤人。
    山市冰难致，家园蒜自珍。
    黄芽冷香饮，回首叹扬尘。

方回　重阳后绝句五首
    梧桐疏叶间微黄，年例江南未肯凉。
    菊自此花三两月，樽前日日是重阳。

方回　重阳后绝句五首
    昨朝卯酒醉至酉，不记满斟凡几巡。
    莫问担头青蕊菊，且迎座上白衣人。

方回　重阳后绝句五首
    九日若无诗与酒，人生如此定凡人。
    我师子美牧之者，鄓县齐山句尚新。

方回　重阳后绝句五首
    难开笑口忆小杜，今岁江湖雁未飞。
    政使菊花无可□，□当烂醉更忘归。

方回　重阳后绝句五首
    九月重阳菊未开，十月小春梅又来。
    赏过日长添一线，一瓶菊伴一瓶梅。

方回　重阳后秋感
    盛夏关防少，深秋证候知。
    脂寒饶涕唾，肤善困疮痍。
    故国山千叠，重阳菊一枝。
    醉乡差可可，归路尚迟迟。

方回　重阳后三日犹热多病者死者
    重阳已过两三日，真好菊花全未开。
    合已楼前横雁字，却于地上汹蚊雷。
    爬搔最苦疮疡痒，擗踊时闻哭泣哀。
    南客不堪况北客，生民何罪降天灾。

方回　重阳吟五首
    射蛇戏马老刘郎，不为乾坤減战场。
    三径寒华空怅望，閒居无酒对重阳。

方回　重阳吟五首
    心炎何处不南荒，瘴海烟深有玉堂。
    随地着身无得丧，菊花开日即重阳。

方回　重阳吟五首
    此身生死国兴亡，摇落年年本是常。
    无奈潘郎解凄怨，满城风雨近重阳。

方回　重阳吟五首
    衣冠南渡紫微郎，流落天涯事可伤。
    鄙视诗人终不会，乱山深处过重阳。

方回　重阳吟五首
    战尘漠漠草荒荒，兵过村空菊自黄。
    死尽亲知身偶在，干戈丛里见重阳。

方回　重游凤凰台
    重扶瘦影上荒台，万里秋阴凝不开。
    天地未休貔虎战，江山敢望凤凰来。
    是非易判元嘉事，今古难逢太白才。
    尊酒阑珊诗思乱，夕阳吹角不胜哀。

方回　重赠王相士并序
    是人家有些儿屋，何处山无这个云。
    浪走江湖□□□，□边云肯强随君。

方回　重至秀山售屋将归十首
    无复黄金带，空余白雪须。
    满城惊再至，一马与同癯。
    意广轻余子，时难老腐儒。
    故园犹可灌，终不叹穷途。

方回　重至秀山售屋将归十首
    秀山山下榻，欹枕肯重来。
    醉任门无掩，贫如盗□□。
    □□终夜听，老树几年培。
    归橐残书少，舟轻亦快哉。

方回　重至秀山售屋将归十首
    高下花千树，东西屋百间。
    一毫非易得，双手竟空不。
    勇锐伤轻脱，愚冥昧险艰。
    全城保生齿，终觉愧衰颜。

方回　重至秀山售屋将归十首
    全家先去尽，父老莫依依。
    故是犹相爱，其如自合归。
    乱山回醉眼，急雨迫寒衣。
    不用空惆怅，初来计已非。

方回　重至秀山售屋将归十首
    赁舟归亦易，犹欠赁舟钱。
    残阙书难售，空宽宅尽捐。
    俊□吾所惯，幼稚自堪怜。
    生世都能几，严州十二年。

方回　重至秀山售屋将归十首
    本谓驰亨轫，焉知蹈骇机。
    七年当郡寄，一物不家归。
    池□鱼犹聚，庭看竹未稀。
    后人低价得，应免苦相讥。

方回　重至秀山售屋将归十首
    百战黄尘里，偷閒我亦能。
    隔墙呼酒友，过渡访诗僧。
    谩说铜分虎，宁防玉点蝇。
    千金牍背事，空复愤填膺。

方回　重至秀山售屋将归十首
    虽曾为太守，过似布衣贫。
    未足肩前辈，犹应胜近人。
    苦吟常不寐，得句忽如神。
    玉食辳东市，何如保幅巾。

方回　重至秀山售屋将归十首
    离乱斯人致，艰危我辈当。
    浑沦俄破碎，桀黠尽飞扬。
    吐舌何能已，扪心肯自量。
    忍穷非左计，天象看弧狼。

方回　重至秀山售屋将归十首
    田园亡失后，儿女长成时。
    救急终无策，纾忧漫有诗。
    数年为去计，今日是归期。
    把酒东篱处，黄花剩几枝。

方回　州学遇刘元煇胡子游二首
    五十年前幼学儿，读书窗下此从师。
    前修何限惊埋没，往事无踪隔乱离。
    蝉挟晚风穿故阁，蜗凭宿雨蛀残碑。
    谁怜昔日垂髫友，白首相逢共赋诗。

方回　州学遇刘元煇胡子游二首
    小儿今忽六旬翁，尚忆无人鬼啸风。
    三岁棘闱悬造化，两时饭鼓老英雄。
    致身卿相谈何易，责备春秋论亦公。
    靡灭山林心不愧，岂无穷者胜于通。

方回　舟出车新桥
    市声巷语哭还歌，客舍喧啾奈汝何。
    才出城闉愁眼豁，适逢秋霁病身和。
    力行古道于时背，心感皇天所相多。
    鸿雁稻梁焉用足，政须寥廓谢虞罗。

方回　舟行青溪道中入歙十二首
    覆野春阴不肯晴，舟中无酒亦无餳。
    故教客子知寒食，时有梨花一树明。

方回　舟行青溪道中入歙十二首
    立岸儿童看客过，人烟近处放牛多。
    万株漫自栽桑柘，一缕何曾织绮罗。

方回　舟行青溪道中入歙十二首
    乘时盗贼起风尘，战血苔痕几度春。
    古庙仅能存大树，荒山犹自少行人。

方回　舟行青溪道中入歙十二首
    水杨梢上欲绵飞，犹觉春寒未解围。
    为怕江风吹客梦，船篷缺处塞蓑衣。

方回　舟行青溪道中入歙十二首
    晚风微劲喜新晴，夜半船窗漏月明。
    卧看孤篷摇水影，悠然枕上一诗成。

方回　舟行青溪道中入歙十二首
    夜寒如觉有猿吟，积翠重苍万壑深。
    下水轻舟弦脱箭，盘山细路线穿针。

方回　舟行青溪道中入歙十二首
    刺桐花发草如蓝，欲卸绵袍剪紵衫。
    一夜春霜忽如雪，江南天气不家蚕。

方回　舟行青溪道中入歙十二首
    野桃篱落鹊双鸣，春晓微寒放嫩嫩晴。
    汛扫松楸家已近，犹余七日是清明。

方回　舟行青溪道中入歙十二首
    花间预想到家时，笋蕨堆盘荐酒卮。
    点检儿童参小学，招呼朋友说新诗。

方回　舟行青溪道中入歙十二首
    青溪元是歙东乡，吾祖于时肯宝黄。
    避地江南结庐处，同时邻舍有严光。

方回　舟行青溪道中入歙十二首
    蕨拳欲动茗抽芽，节近清明路近家。
    五日缓行三百里，夹溪随处有桃花。

方回　舟行青溪道中入歙十二首
    歙州民与睦州民，比似吴儿大较贫。
    为问山中有何好，山中剩有读书人。

方回　舟中观马目乌龙山
    一从为郡后，来往十年间。
    自笑成何事，犹容看此山。
    旧人多粗给，老子愿常閒。
    今晚归书屋，溪僧定叩关。

方回　周
    七月陈王致太平，转头已听黍离声。
    陪臣僭上三归备，霸国邀君九鼎轻。
    释氏谈空端有理，词人赋恨岂无情。
    燠年寒岁频更换，未抵黄河一度清。

方回　骤雨
    道妙无生有，神凝气孕形。
    为谁膏草木，何物起雷霆。
    本质端能受，元功同独灵。
    老夫已枯槁，衰白肯新青。

方回　朱桥早行
    田间夜打稻，茅茨耿明灯。
    客行过篱外，吠犬似可憎。
    放马啮露草，小憩寒塘塍。
    坐念今民间，贪吏无与绳。
    幸此岁稍稔，庶足供科徵。
    不然岂不窘，况乃军旅兴。
    往者孰柄国，未谓杞遽崩。
    伪心感咎证，水旱常频仍。
    兹独有年屡，天仁良可凭。
    缓辔忽得句，数星陂水澄。
    
    【卷29】

方回　朱用和用予南山旧韵次谢并呈罗弘道
    妙论剧谈逢大敌，深林荫樾尾清游。
    柳州先记知非偶，陆相荒庄愧不秋。
