<!-- { "loadSidebar": true } -->
    鹤发无成应念我，貂裘已敝欲从谁。
    归途不向盘中过，却被清泉笑恶诗。

丘葵　读楚词
    鶗鴃一声天地闭，谁知风月有遗音。
    清醒已脱尘中蜕，枯槁何妨泽畔吟。
    渔父不来湘水阔，重华一去楚云深。
    青灯半夜书帏冷，照破三闾万古心。

丘葵　读石隐淡吟藁
    借师新藁读，睡睫不曾交。
    璧月沉寒濑，琪花着老梢。
    一吟三叹咏，双字几推敲。
    晓雨驱炎热，僧窗得尽钞。

丘葵　读易彻章呈濠乐主人
    侬是寒江独钓人，曾偕樵叟见羲文。
    当时也似吞三画，今日翻难说七分。
    萱草不堪濒外望，梅花岂是野中群。
    解颐一笑明年事，未别先愁日暮云。

丘葵　读元次山诗有感而作
    民病未苏息，谁为远道州。
    争趋热翕翕，不念冷飕飕。
    摧剥先虫户，差科及钓舟。
    君门千万里，欲往诉无由。

丘葵　独步芝山
    平生独往愿，颇得山林趣。
    轻阴春漠漠，淡日随行屦。
    犹嫌影趁人，特入深深处。

丘葵　独行
    孤烟落日是何村，向晚村舂隔水闻。
    白鸟远来全似蝶，红霞淡去却成云。
    愁同落叶飞无数，淡比秋山瘦几分。
    客寄他乡元寂寞，独行不是故离群。

丘葵　杜鹃花
    望帝千年魄，春山几度风。
    声声向谁白，岁岁作花红。
    寂寞荒烟裹，妖娆细雨中。
    可怜溅成血，无复见蚕丛。

丘葵　端午
    世乱逢端午，凄凉吊古心。
    空存蒲长绿，不见黍包金。
    蛇壑横人骨，鳌江绝古音。
    追思前日事，愁比海波深。

丘葵　对竹
    此君无媚色，耿耿合予衷。
    外直形容瘦，中虚忿慾空。
    炎凉多变熊，潇潇独清风。
    幸免斧斤患，苍然保令终。

丘葵　恶况
    恶况有谁知，僵妻与仆儿。
    无人乞颜米，有客泣杨岐。
    浩劫天难免，凶年鬼亦饥。
    但言身长在，不敢恨流离。

丘葵　泛舟
    泛舟游碧渚，避世作渔翁。
    试问千锺禄，何如一钓筒。
    雨添春后水，帆涨晚来风。
    缗卷看鱼上，停桡倚荻丛。

丘葵　范掌书
    出佐绣衣使，八州人共欢。
    一句司光笔，六计问周官。
    雁鹜手持进，豺狼胆自寒。
    岂惟重台省，风采动朝端。

丘葵　风雨中与吕之寿读文公诗传
    冷冷叶上风，瑟瑟檐头雨。
    天分本无私，人性皆相似。
    譬之入山林，斧斤随所取。
    姿年舍我去，初心日以负。
    勗君岁寒心，保此栋梁具。
    圣域廓悠悠，修途未容驻。

丘葵　浮名
    不起浮名想，都缘耐寂寥。
    小齐坐听雨，野渡立看潮。
    岁月吟边过，忧愁醉裹消。
    早知书分浅，悔不学渔樵。

丘葵　感遇
    本是畏人嫌我真，何人使我入城堙。
    客中谁问张仲蔚，夜半有呼祁孔宾。
    万象不离心内易，一私坏尽世间人。
    半生说过行无寸，石火光中寄此身。

丘葵　庚辰岁寓开元东罗汉阁
    有美者杰阁，凌然跨虚空。
    有觉者彼岸，廓然大圆通。
    而我独得蠢，於何而适从。

丘葵　庚辰岁寓开元东罗汉阁
    有崷者浮图，屹其插穹昊。
    有坟者古道，凄其鞠成草。
    而我独兢兢，於焉以终老。

丘葵　孤客
    绿绿竹生笋，黄黄菜又花。
    一年今已夏，孤客未还家。
    夜对青灯减，朝看白发加。
    由来事笔砚，不若艺桑麻。

丘葵　古藤
    古藤屈曲似龙蛇，飞上梢头故故遮。
    烟密真成一翠幄，风清不入五侯家。
    忽看落叶知秋早，偶坐吟诗到日斜。
    恐有飞仙林杪过，呼童为我整乌纱。

丘葵　古愚兄戒食
    有美者庭花，谨毋纵牛羊。
    方苞亦方折，其叶何详详。
    敦笃哉吾兄，一食不我忘。
    有酒既醑我，又以嘉肴将。
    感兄此意厚，起奉千年觞。
    何以报嘉惠，作善天聊祥。

丘葵　怪事
    怪事年来见未曾，岸今为谷谷为陵。
    可怜龙向灵湫蛰，忍见猱来古木升。
    四载干戈多白骨，半宵风雨独青灯。
    腐儒未识皇天意，不信荆舒竟莫懲。

丘葵　观赤石龙潭
    豢扰久不氏，神物失所从。
    磚岩石壁下，岂足为龙宫。
    亦有万仞海，茫茫与天通。
    谁言汝为智，出人人鬼中。
    穷冬天地闭，风云末风逢。
    泠泠一掬溜，於焉托孤踪。

丘葵　观湖
    潮来沙石没，潮去沙石露。
    士生那无学，学则词章富。

丘葵　观湖
    潮来舴艋正，潮去舴艋欹。
    士生那无学，学则气习移。

丘葵　观湖
    潮来鱼网高，潮去鱼网收。
    士生那无学，学则德业优。

丘葵　观湖
    飞飞洲上禽，亦能戾于天。
    圣域尚能臻，吾车安敢旋。

丘葵　观物
    雪中梅带春来，火裹麦将秋至。
    一动一静互根，阴阳未堂相离。

丘葵　观物
    太虚寂无腾，妙感何絪缊。
    清浊一浮枕，二仪奠乾坤。
    客形与客感，万变日纷纷。
    形感本来无，志诚谅斯存。

丘葵　观物
    维天於穆不已，维圣之德之纯。
    人人皆可尧舜，物物各具乾坤。

丘葵　观物
    气聚则明施，气散则明匿。
    孰能知其妙，聚散乃为客。
    法象乃糟糠，真机乃虚寂。
    太哉无方体，是谓神与易。

丘葵　观物
    万物即一物，一物即一身。
    妙合气与灵，知觉日以新。
    物物为过化，性性为存神。
    践形者惟肖，其斯之谓人。

丘葵　观物
    春蒲发华滋，潮涨失沙嘴。
    好风自西来，吹皱一江水。
    何的掉孤舟，撑入春浦裹。
    不见舟中人，一阵鸥飞起。

丘葵　归憩涧亭桥
    雨后溪流深更深，倚栏照见一生心。
    青山只在桥南北，枉自穿云渡水寻。

丘葵　归侍
    村庄一罇酒，谁与语悲辛。
    衿佩空相负，诗书不救贫。
    天寒负米客，日暮倚门人。
    遥睇长江水，西风犹怆神。

丘葵　过方广寺
    故工昔日此留题，因入招提为觅诗。
    石鼓长存僧屡换，窟泉尚在马安之。
    风檐落叶仍唐桧，苔壁生尘且宋碑。
    蝴蝶不知春已去，过墙犹顾旧花枝。

丘葵　过李氏山房清坐对雨
    千林同霡霂，一室淡虚明。
    余润浮窗眼，轻寒入鸟声。
    纷纷度陇白，亹亹逼人清。
    相对焚香坐，油然道气生。

丘葵　过野塘用杜老韵
    蛙浮成出字，雨点作圆纹。
    荷叶多於草，炊烟远似云。
    水清鱼可数，村近鸭成群。
    何日营茅屋，来兹避世纷。

丘葵　和北城友人
    桐边一叶地，相望立秋风。
    昔别已三载，今来成两翁。
    醒初无异醉，穷亦岂殊通。
    却笑甲辰一，雌雄自不同。

丘葵　和晦庵启蒙韵
    有人见得地中雷，三十六宫从此回。
    尽太虚中俱是易，底须龙马负图来。

丘葵　和吕所盘韵
    春岂关侬去，愁缘老易生。
    一村俄绿暗，数日又朱明。
    细切银丝脍，新尝玉版羹。
    便令闻杜宇，自不动乡情。

丘葵　和吕之寿寄伯章韵
    一片间云自在眠，人依乎地地依天。
    六经不朽道吾道，独学无成年又年。
    乡里小儿皆富贵，山川大海尽风烟。
    乾坤无著吾侪处，子在禅房我亦禅。

丘葵　和匏斋菊花
    东篱曾手种，赖以制颓年。
    白发经秋别，黄花入梦圆。
    一场蜂蝶后，老圃雪霜前。
    不是耽幽隐，渊明地自偏。
    
    
丘葵　和所盘端午韵
    槐夏阴中鬓已秋，天风吹梦堕江头。
    水应难洗湘累恨，山岂能为柳子囚。
    尘世不知几端午，人生大抵一虚舟。
    愁来细把君诗看，压倒当时赵倚楼。

丘葵　和所盘风字韵
    二十四番花信风，到头谁白又谁红。
    寻春不用苦我感，有酒且须时一中。
    吾辈於人长落落，浮生虽梦亦匆匆。
    未知今岁沧浯上，握手论心几度同。

丘葵　和所盘九日
    石铓如剑梦犹危，风帽桥边且任吹。
    山送落晖应恨速，月临归路不妨迟，
    欲从此夕颓如醉，试问明年健者谁。
    一笑樽前俱是客，可堪摇动菊花期。

丘葵　和所盘阑字韵
    遥想山斋客梦阑，朔风吹鬓怯栏干。
    黄花句裹空相忆，青镜朝来独自看。
    绝似东坡来海上，胜犹贾岛渡桑乾。
    木奴千树何须问，怀抱时因骥子宽。

丘葵　和所盘离相院山门纳凉韵
    槐对青山五月寒，朝朝暮暮此看山。
    风来翠瀑青松外，人在珠宫贝阙閒。
    诗客归时文几静，棋僧去后画枰閒。
    禅床一被清眠熟，梦把渔竿钓碧湾。

丘葵　和所盘自宽韵
    忧患薰心两鬓丝，倚栏瘦影却斜晖。
    凄其十载不儒服，老矣一生犹布衣。
    未信此身长坎坷，细看造物实玄微。
    五更风雨自秋至，不见蚊蝇跋扈飞。

丘葵　和心泉问柳
    初晓晴曦为写真，嫣然一笑换颦。
    缘谁青眼终无语，学得黄金不济贫。
    生怕蛮腰来习舞，取为蝉翳去瞒人。
    无端飞作漫天絮，撩乱东风祗自尘。

丘葵　和颜北城梅花韵
    白发寒丛裹，疏枝的烁明。
    风霜半夜后，南北一时晴。
    冷淡吟边景，啁嘈梦裹声。
    园中几许树，独汝最关情。

丘葵　和义兄诗毕忽忆竹庄石隐二老寄诗一首烦为问讯
