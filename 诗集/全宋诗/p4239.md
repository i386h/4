<!-- { "loadSidebar": true } -->
    惰农不趋林外坰，每以惮此求暂宁。
    守出见之告以情，尔辈勿祖米价平。
    官今不用农为兵，虽屡丰年自当耕。
    醉饱酒食尔有名，田畯至喜非肇称。
    众曰此亭公所登，愿当甘棠颂公恩。
    祁祁之雨明日晴，听我吹豳击鼓鸣。

郑刚中　枕上
    三面屏围屈曲山，篆炉灰冷柏无烟。
    霜钟不管春阳薄，声到寒窗各梦边。

郑刚中　枕上闻雪声
    日落天风彻骨清，疏疏玉片舞中庭。
    梦回细响鸣松竹，误作春蚕食叶声。

郑刚中　正月十一夜灯开双花
    铅杯压生檠，清膏沃虚草。
    炯炯孤焰瘦，吐此双花好。
    谁为夜气温，暗助春风巧。
    碎剪朝霞红，缘以金粟小。
    或云两玉虫，飞来抱钗杪。
    美人轻燎之，要看火中宝。
    我闻家道和，可以感穹昊。
    门阑将有喜，每事吉先兆。
    而我方朽衰，负戾落南峤。
    胡为今夕光，熠熠似相报。
    无乃地慈，四海施洪造。
    阳和随根性，清为脱枯杭。
    吾其得归欤，顶戴君恩老。

郑刚中　知识相问多以封川气候宽凉为言大暑中因念退这云郴之为州在岭之上
    退之序郴阳，水驶山不平。
    中州清淑气，至此郁以停。
    封川在炎方，更过郴几程。
    不瘴已甚幸，谓凉兹岂情。
    山穷人尽瘦，草茂虎公行。
    浓云从地起，地气还相蒸。
    霔雨洞洗之，十日不知清。
    闭门坐小室，欹尊视馀倾。
    见酒暂欢喜，孤吟步中庭。
    炎燠亦何有，感恩泪纵横。

郑刚中　至金溪与康功
    客子远羁棲，天寒夜幽独。
    拥被荐孤枕，感叹不自足。
    念怀公平时，书卷共灯烛。
    事业志远大，可但慕爵禄。
    騕褭头不竽，果此先喷玉。
    髒髒官职场，意气已神速。
    我方坐困苦，一命线相续。
    盗虽哀王粲，屡作磚上肉。
    屋庐化飞烟，瓶盎无储粟。
    岂不邻北陵，分者谁半菽。
    今兹寻友朋，惭甲生面目。
    波涛岁云暮，正作垂翅鹄。
    公无遂得笑，忍听穷途哭。

郑刚中　至日
    寒风已是识新阳，昨夜千林不禁霜。
    七日欲知天道复，丈三先看土圭长。

郑刚中　至夜独酌二绝
    一册韩文酒一杯，居然独酌兴悠哉。
    夜寒径醉即就枕，卧待新杨明日来。

郑刚中　至夜独酌二绝
    久苦群阴不可排，一朝驱退亦宜哉。
    万年谁上君王寿，为奏门前欲泰来。

郑刚中　至夜予编集经史专音
    送纸迎神各就醺，病奴难唤自关门。
    暂收古训书千字，静对寒灯酒一尊。

郑刚中　至豫章茂直座上戏书
    忆与故人分此袂，倒指数年今不啻。
    天涯何意得相逢，一笑向君聊破涕。
    静垂双耳听韶頀，濯洗凡襟无郑卫。
    频将短烛翦寒花，正恐今霄如梦寐。

郑刚中　忠州丰都观乃阴长生之地山最高处栏槛围一古井谓是真人心愿成乘云
    莫向山头觅古人，青山之外已为尘。
    弹圆朱橘怀中物，云气有无何足询。

郑刚中　重五
    异乡逢午节，卧病此衰翁。
    竹笋迸新紫，榴花开小红。
    山深人寂寂，气润雨濛濛。
    煮酒无寻处，草蒲在水中。

郑刚中　重五
    记得山居暑服轻，石榴低照酒尊明。
    彩葺花里占诗句，角黍盘中脱锦绷。
    老去容身惟有睡，午宜采药懒能行。
    谩令门外簪蒿艾，且免炎乡瘴厉生。

郑刚中　重阳太守招登东山以腹疾不能赴
    卧对佳辰两鬓斑，幽忧深闲屋三间。
    芎能去湿方摩腹，菊可延龄少慰颜。
    骨瘦免教先落帽，酒行无分作颓山。
    遥知太守登高处，座客诗成烛影闲。

郑刚中　诸暨道中遇雪
    乱花催腊舞江干，村酒沽来岂问酸。
    仟女云间休剪水，孤松岭上不知寒。

郑刚中　竹间孤坐
    远竹竹自如，亲竹竹不可。
    移床向前轩，与之相并坐。
    受日一心虚，摇风万尘破。
    忽作雪窗声，断云疏雨过。

郑刚中　竹间见双蝶
    东山桃李锦成堆，粉翅飞飞又却回。
    向此相随穿绿竹，须知端为道人来。

郑刚中　子礼和道者寮古诗复遣一绝
    苍璧方渐白鹿皮，琼瑶更似木瓜诗。
    从来持得吟诗戒，此是愚翁破戒时。

郑刚中　自宽
    瘴浓複岭烟如墨，照以澄江一洗开。
    芳草望中春去远，落花寒处鸟声回。
    风飘空翠入修竹，润滴幽蹊生绿苔。
    不是从前赋清苦，未应得向此中来。

郑刚中　自怜
    木偶漂来万里身，自怜藏拙向三春。
    人穷但有哦诗债，意懒终无下笔神。
    屋后云深鸡失晓，厨中饭尽鼠嫌贫。
    五更小雨却堪喜，数垅寒蔬色已新。

郑刚中　自讼
    我昔岔地冬少裦，四壁亦无惟有柱。
    自从脚蹈官职场，暖及奴胥妻子饫。
    线因针入敢忘针，入室古云当见妒。
    云衢跌足泥淖寒，涕泣牛衣复如故。
    衔恩省咎到骨髓，万罪一愚难自恕。
    山深坐觉困烟瘴，天阔日思沾雨露。
    性中不爱宾客诗，亦可未然工间句。
    文章谁谓不得力，陋儒岂是冠相误。

郑刚中　自笑
    他人将钱买田园，尚患生才不神远。
    我今贷钱买僻书，方且贪多怀不足。
    较量缓急堪倒置，安得瓶中有储粟。
    自笑自笑笑我愚，笑罢顽然取书读。

郑刚中　罪回禄
    回禄为火神，威权尤贵重。
    年来何失职，权为盗所弄。
    此盗假尔威，蜂蚁聚徒众。
    煌煌万炬光，灼燎随所纵。
    烟氛障白日，烘炙盛骚动。
    老幼哭无家，祸虐人所共。
    使人不见此，聪明欲何用。
    神而审其然，可得亡制控。
    忍使盗意满，生民负焦痛。
    尔过不可文，反躬当自讼。

郑钢　题资州东岩
    迳转得幽谷，云岩屹相向。
    豦豣偃重檐，弯环依叠嶂。
    缅想融结初，镌鑱自天匠。
    了无斧凿迹，但觉盘根壮。
    深可数千尺，广逾八九丈。
    洞穴既窈窕，松门亦昭旷。
    廓舍三千界，中列五百像。
    巨楠面幢盖，翠蔓垂帷帐。
    木灵不知名，境幽或难状。
    我时驰征轺，奔走倦尘鞅。
    获此一段奇，欣然惬微尚。
    欲去兴未阑，行行重回望。

郑鬲　支提禅寺
    旧锡千峰里，空门壮大观。
    雨馀双屐冷，风杪一灯寒。
    蜗篆团真偈，龙沙绝野干。
    婆娑参佛果，登眺已忘餐。

郑耕老　木兰溪书堂
    郑子藏书处，柴门碧树湾。
    开怀溪一曲，养拙屋三间。
    月色斜侵竹，鸟声迥隔山。
    辋川多胜趣，何似此潺湲。

郑耕老　游城山国清塘
    涌金门外尽菰蒲，四月行人客上都。
    六月国清塘上望，依稀身更在西湖。

郑毂　大龙湫瀑布泉
    霞卷东西嶂，云横宴乐峰。
    漠泉三百丈，绝壁一千重。
    玉茗沾香蕊，金兰忆醉容。
    殷勤祝尊者，为我起乖龙。

郑广　上众官
    郑广有诗上众官，文武看来总一般。
    众官做官却做贼，郑广做贼却做官。

郑国辅　翠微亭
    满眼青山倦应酬，小亭回护颇知休。
    撚髯索句空归去，疑在飞来峰上头。

郑国辅　大涤洞
    去县十八里，传名千万年。
    三山空隔海，一柱独擎天。
    骖驭歌司马，烧丹扣葛仙。
    谁云尘俗骨，亦得嗣前贤。

郑国辅　洞霄宫
    自怜踪迹又尘埃，再见溪山眼便开。
    野水萦纡通路过，闲花疏淡放春回。
    玉清缈缈排仙仗，金碧峨峨焕宝台。
    十里暮云横九锁，却如骑鹤下蓬莱。

郑国辅　凤洞
    古木森森翳女萝，四山环抱郁嵯峨。
    此间定有荆山璞，未审何时遇卞和。
    斩开绿棘黄荆路，岩上采霞摇影动。
    洞里仙人醉不知，岩前留下无声凤。
    我今行向洞前来，是洞须开凤莫猜。
    便好跨游三岛去，等闲抖擞轻尘埃。

郑国辅　龙洞
    泥蟠蛰卧久潜踪，一旦青云得路通。
    利物济人功已了，却遗凡骨返仙宫。

郑国辅　瀑布
    终日湍流怒作声，凭栏便觉耳根清。
    龙君雅欲助奇观，故把银瓶泻水晶。

郑国辅　清音亭
    山泉潄玉琴，尘世谁知音。
    植杖憩于此，顿消名利心。

郑国辅　云根石
    轮囷一片出无心，未许苍苔久见侵。
    六月旱田天不雨，愿将肤寸霈为霖。

郑国辅　云根石
    满耳环佩声，云根线寒玉。
    雨过勿雷吼，老龙鼾正熟。

郑洪　九日次应侍郎仁韵
    九日风高快客情，穹然天宇气澄明。
    白衣酒送人难得，黄菊花开句易成。
    对景浑忘披雪鬓，登高喜放遏云声。
    古人曾堕龙山帽，为爱金风两腋清。

郑厚　登{上巩下石}溪仙人岩
    短帽依然九日风，岩头的的问仙翁。
    神仙料不私将橘，乞与陈黄方薛公。

郑厚　登东山
    小雨上东山，层层着意看。
    寻泉行处僻，就石坐来寒。
    赤舄归周旦，苍生起谢安。
    功能成底事，一抹暮云残。

郑厚　寒食登韩亭
    燔身介子意何忙，理迹昌黎道更光。
    慷慨一封论佛骨，流离万里入蛮乡。
    孤芳亭角留韩木，遗爱人心比召棠。
    勿谓笔端无造化，如何祛鳄似祛羊。

郑厚　林和靖墓
    山前山后冢累累，处士孤坟没草莱。
    古宅更遭新烧火，荒林难觅旧栽梅。
    月香水影诗空好，鹤怨猿惊客共哀。
