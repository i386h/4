<!-- { "loadSidebar": true } -->
    故园回眼隔云罗，野马征尘拂袂过。
    息影有时悲恶木，回车无暇避朝歌。
    风号万响天衢籁，山矗千头佛国螺。
    游子行行归计晚，庾心一寸奈愁何。

宋祁　直讲周岁
    本自悲凉葆发多，何缘末至滥中阿。
    马肝不食非论味，狗曲犹轻枉为歌。
    旧学空疏缘病废，壮情牢落伴年过。
    终然野鹿江鱼性，长在云林与素波。

宋祁　直舍
    南荣曝腹饫黄粱，卧看春晖上缥墙。
    有位乘轩惭野鹤，出钱邀沐羡山郎。
    神交自爱蘧蘧适，怪事非论咄咄狂。
    瓠穷不穿樗质散，只应何用是吾乡。

宋祁　直舍雠理律书呈同舍二首
    旧文新札俨成行，柏燻微开帙气香。
    天下书多殊未见，颜生应笑下雌黄。

宋祁　直舍雠理律书呈同舍二首
    经筵敢倦力刊梓，国典将追鼎铸书。
    静对阙疑还阁笔，不知三古字为鱼。

宋祁　直舍饮饯杨子奇
    杯霞三釂客颜{拖扌换酉}，明日离魂伴玉珂。
    我为有人轻狗曲，同居不敢唱骊歌。

宋祁　智成上人奉陪中山公赴淝上
    宗工方出守，大士此相亲。
    不有今平叔，难酬彼上人。
    氈毺连榻具，笋脯对盂珍。
    别后临川偈，同翻几叶新。

宋祁　中屏燕侍郎烟岚晓景
    澹峰危木扫天春，青到屏端忆故人。
    一丈轻绡千里思，为君今日拂流尘。

宋祁　中秋对月
    圆期压秋半，飞影破云端。
    明极翻无夜，清馀遂作寒，
    桂繁团露湿，轮驶渡河乾。
    且置穷边思，何殊故国看。

宋祁　中秋望夕不见月
    异时凉月好，常尔惜严更。
    此夜浮云恶，胡然溷太清。
    心孤王粲牍，案对景山鎗。
    海蚌犹能满，城乌更不惊。
    裴回循北牖，黯淡倚西楹。
    蛩杼逢时急，鈍花得闇明。
    桂高应自秀，蟾远太无情。
    坐想瑶轮转，孤怀怅未平。

宋祁　中秋新霁壕水初满自城东隅泛舟回谢公命赋
    斋舫谈经后，官池载酒行。
    斜阳鸟外落，新月树端生。
    清漾思江浦，夷犹绕郡城。
    东辕有遗恨，日日物华清。

宋祁　中秋夜不见月二首
    天上浮云不肯归，凭轩坐惜桂华西。
    一年此夕无穷恨，只是城鸦得稳栖。

宋祁　中秋夜不见月二首
    万里重阴晦玉轮，兔孤蟾远托霄垠。
    世间未必皆同恨，亦有居心不净人。

宋祁　中山公损疾二首
    自有西京七发才，蠲疴不待更延枚。
    摐金广乐迷魂寤，蔽月飞云病膜开。
    宫鼠晦须抛赐琯，蓬鱼霏缕强晨杯。
    何人过问维摩室，定有文殊作礼来。

宋祁　中山公损疾二首
    恳避严庐十拜章，一麾重许出东方。
    批成诏凤多焚草，戏入仙禽不乱行。
    丽正书编争授简，荆州象笏别持囊。
    绛帷有客悲秋早，预怯临流奉祖觞。

宋祁　中山公镇淝上
    长鬣生氂满帐前，甘棠载憩示优贤。
    簜函握节中军府，奎字成钩宝阁天。
    丹匕去寻鸿苑录，佛花来供净名禅。
    朝家入有三公拜，未信东山得久眠。

宋祁　中山立秋
    峰云晓影破孱颜，万里风生结早寒。
    人在兜零烟外走，岁从鶗鴂口中残。
    槽花并滴添新酎，笥月兼轮掩故纨。
    白发光阴诚可惜，五年搔首望长安。

宋祁　种竹
    世皆笑幽独，可不少自贬。
    种竹南轩间，亦足以相验。
    況兹岁华晚，众卉日凋敛。
    清节良自如，栽培匪为谄。

宋祁　仲冬二日使到颁翠毛锦旋襕
    翠裘朝罢转昕霞，颁服诸方走使车。
    泥和五芳中出诏，锦裁双兽织成花。
    官叨侍橐恩加等，例及和门赐有差。
    坐袭馀温身更宠，不惭多病带閕赊。

宋祁　仲微相过把酒有感
    故人当止酒，今夕喜衔盃。
    事与朱颜改，年将素领来。
    鹿车君偃蹇，鹤禄我裴回。
    紬史馀三擿，为郎愧一台。
    洛吟真可效，伧赋久成咍。
    平日雱风瑟，尘襶为试开。

宋祁　仲夏愆雨穉苗告悴辄按先帝诏书总龙请雨兼祷霍山淮渎二祠戊寅蕆祀
    盛夏挟骄阳，于以构炎熯。
    歳尘坌盖，烈御煽云汉。
    稻颖茁然秀，涸流不胜灌。
    田畯卹岁功，释耒共愁叹。
    太守忝农使，闭阁重惭惋。
    曾是谬政纲，曾是滥囚犴。
    一食三失匕，冀亦思过半。
    驰祝诉群望，愿以身塞谴。
    先帝隐民瘠，致和格灵变。
    图龙著绘法，令甲布州县。
    愚计不知出，奉行安敢慢。
    外日筑层壇，丙夜封舒雁。
    奉也再三跪，信辞靡虚薦。
    幸勿为龙羞，敢不报神眷。
    翼日耿弗寐，徂野视宵奠。
    幽血粲静蠲，执事便传赞。
    薄诚蒙昭享，距躶私自忭。
    回车未及税，云油默焉遍。
    穷海遂涔涔，笼山兹漫漫。
    旱麓众卉苏，焦原暍氛散。
    寸苗蔚如揠，新波鳞欲涣。
    何意一溉窘，有望千箱衍。
    揆予乏嘉绩，圣诏仰成宪。
    恤祀神罔恫，昏作人胥劝。
    抒藻拙言词，竊用慰群掾。

宋祁　重怀和靖林逋
    高士非求死，天教陨少微。
    云疑隐居在，犹傍岭头归。

宋祁　重葺敝庐有作
    履市喧卑极，家林改筑初。
    藩倾犹置笔，楹破尚逢书。
    径草临江府，园畦洛涘居。
    凭谁遗真意，仁义亦蘧庐。

宋祁　重阳不见菊
    戏马佳辰菊未黄，有人惆怅独持觞。
    心知不作匆匆意，故欲凌寒报早霜。

宋祁　重阳不见菊
    蜀地秋高未拟寒，翠苞如粒露华乾。
    重阳已过君休恨，留取金英晚节看。

宋祁　重阳前二日喜雨答泗州郭从事
    晚秋嘉树润焦原，楚老相欢万井喧。
    须信甘膏皆帝力，使君虚凭黑熊轩。

宋祁　重阳前二日喜雨答泗州郭从事
    雨洗淮天旱始摧，正堪凭远上高台。
    萸津菊润斋醅熟，共助重阳辟恶杯。

宋祁　州将按行堤上
    十万堤封限迅流，腾装清晓径春畴。
    驻车楚老浆盈野，劝筑睢阳杵有讴。
    梅暖晚香薰宿馆，雪天零霰犯轻裘。
    桑郊剋日迎归旆，遥认骊驹最上头。

宋祁　州将和丁内翰寄题延州龙图新开柳湖五阕
    湖中新水照春辉，绿遍垂杨千万枝。
    此地得非名细柳，暖烟偏照亚夫旗。

宋祁　州将和丁内翰寄题延州龙图新开柳湖五阕
    闲驻春旟玩碧浔，波光杳杳树阴阴。
    便将塞下风沙意，回作江南烟水心。

宋祁　州将和丁内翰寄题延州龙图新开柳湖五阕
    浚湖栽柳重城下，弄水攀条三岁中。
    谁见使君欹帽处，鸭头波上雪花风。

宋祁　州将和丁内翰寄题延州龙图新开柳湖五阕
    弱柳毵毵湖上天，天青湖碧此留连。
    东方千骑浮云骏，折得春枝便作鞭。

宋祁　州将和丁内翰寄题延州龙图新开柳湖五阕
    昔人杨柳咏依依，曾与征夫说戍期。
    看尽春条君莫叹，湖边雨雪是归时。

宋祁　州举俊民以艺中第为诗驰贺
    曾联郡将署乡书，目见　　关卖出符。
    奏颂一挥云落纸，赐袍三浴蕙飘炉。
    高轩并照连乾锦，饮膳分颁萻莆厨。
    病幕日期迎昼绣，尘容甘预弩前驱。

宋祁　舟中三首
    舟行不碍动，纵目望联堤。
    稍觉前川近，徐惊后树低。
    鱼游随聚沫，禽度带残啼。
    自趣家田路，春清况日携。

宋祁　舟中三首
    漠漠朝烟上，霏霏野气和。
    惊鸿自去渚，戏鹜不沈波。
    田畯耕扶耒，溪童食啄蠡。
    绀舟时一眺，{特寺搎羊}践损春莎。

宋祁　舟中三首
    雾迥絙林趾，波生齧岸沙。
    漫红披杏带，短碧上蒲芽。
    鲑菜随宜有，浆醪不用赊。
    行行乐萧散，未觉远京华。

宋祁　昼寝
    静拂藜床藉蠹书，曲肱聊与古为徒。
    梦柯尚费论荣辱，讼鹿何烦竞有无。
    庭下细光风泛蕙，隙中斜影日低梧。
    宰墙不塹嵇胞转，宁觉人间有畏途。

宋祁　朱舜卿归自别墅
    逍遥初服偃郊扉，学舍经旬望贡綦。
    庾信移谈思讲树，周飆回驾避低枝。
    摛华更喜联新唱，散秩犹烦莹旧疑。
    欲序三都先自媿，士安风痹素清羸。

宋祁　朱舜卿南游有寄
    汉皋烟浪泼醅春，弭节江干一问津。
    南浦草平偏送客，大堤花晚欲留人。
    归心怨逐摇摇旆，尺素愁迷六六鳞。
    湘册聚萤嵇几静，露轩香粉暗书筠。

宋祁　朱云传
    朱游英气凛生风，濒死危言悟帝聪。
    殿槛不修旌直谏，安昌依旧汉三公。

宋祁　竹
    除地墙阴植翠筠，织茎润叶与时新。
    赖逢醉日终无损，正似得全于酒人。

宋祁　竹
    新箂渐盈尺，新梢已铺瓦。
    燕雀忽相惊，深沈似隆夏。

宋祁　属疾五首
    腐肉填鸱素，华轩载鹤身。
    闭关吾有谓，当路彼何人。
    带眼移仍数，颠毛变愈新。
    惟无公干誉，他味似漳滨。

宋祁　属疾五首
    淹卧日无聊，年侵葆鬓凋。
    久衰翻似凤，危息乍成鷮。
    笔倦长栖格，琴慵不褫襶。
    心知烦虑苦，宁望一丸销。

宋祁　属疾五首
    自昔闻称疾，于今是养疴。
    三盃留客案，五子倦朝珂。
    落落堪忧苦，星星奈老何。
    酒希非所嗜，扬宅竟谁过。

宋祁　属疾五首
    天假支离养，人怀寂寞惭。
    衰容行得老，苦节遂无甘，
    飞鸟惟宜下，疲驴讵可骖。
    吾生知所守，嘲客勿多谈。

宋祁　属疾五首
