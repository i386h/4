<!-- { "loadSidebar": true } -->
魏了翁　杨尚书和晴字韵诗适趋部宿再韵谢之
    冬令阴阴我独晴，世间寒暑本思成。
    玉珂金钥声中睡，无限山林入耳声。

魏了翁　杨尚书生日
    几许中和酿此身，秋曲江上玉精神。
    性姿无忤水行地，富贵有缘花得春。
    閒处消摇欣佚老，会朝魁艾正须人。
    绝知云滃龙渊湿，莫倚晴江把钓缗。

魏了翁　杨尚书生日
    三边头绪正相寻，云气模糊尚积阴。
    已喜龙荒通汉使，更须帝梦起商霖。
    功名本自於人薄，家国相关此念深。
    共指岷峨祝公行，鬓华未听晓霜侵。

魏了翁　杨叔介挽诗
    尚记少年场，英英兀老苍。
    鄂不齐挺秀，兰茁竟摧芳。
    老尽凌云气，悲成捉月狂。
    若人奇且折，此事费平章。

魏了翁　杨修撰挽诗
    早辞天子诏，晚挂大夫车。
    文雅三朝旧，风流二祖余。
    眼前甲乙石，胸次丙丁书。
    自古谁无死，前休得似渠。

魏了翁　杨修撰挽诗
    东都方枕奠，方镇尚根盘。
    不得裴中立，谁承田季安。
    威棱行阃外，声绩在朝端。
    犹使江阳隶，闻风亦胆寒。

魏了翁　杨修撰挽诗
    玉树擎双干，灵椿老一株。
    林泉閒富贵，屋漏静功夫。
    靖节自为传，耆英还有图。
    碑材徒镇石，此墓不须谀。

魏了翁　杨仲博生日
    金街隆隆晓钟动，倚马禁门续残梦。
    梦惊风雨摇江霏，恍如秋浦哦诗时。
    觉来丝丝理前绪，犹记平塍蟹鱼句。
    是日江风吹倒山，船头白浪高黏天。
    两家儿女搅衣出，草草杯盘作生日。
    自从补被趋帝京，二年不见波涛惊。
    不知风色今安否，但见朝朝侍明主。
    银鞍白马上晴空，鸣鞘戒仗天无风。
    朝回为君庆初度，才上心来到秋浦。
    君今去作什邡侯，归兴如山不可留。
    只虞江上风色恶，不似帝城镇懽乐。
    高楼大弟插云霓，烟花眩眼明春晖。
    吾侪且可饮，勿问尚书期。
    为我歌，毋庸归。

魏了翁　杨仲博生日
    平塍雨足蟹鱼肥，远水涵空鹳鹤飞。
    相对不知身是客，两家儿女彩成围。

魏了翁　杨仲博生日
    玉粹金浑好弟史，向来驰誉鬓双青。
    世间贤美宁常有，百岁三亭过一亭。

魏了翁　杨仲博生日
    任教寒畯着先鞭，尽使权豪紊选班。
    纵诮我迂嗤我矫，个中所负重於山。

魏了翁　杨仲远挽诗
    属我铭先竪，元符事益光。
    十年黄壤梦，再世短松岗。
    楼外焄蒿集，阁前名节香。
    吴钩无处挂，刍束寄诸郎。

魏了翁　杨子礼挽诗
    事业古人诗，寒镫耿夜篝。
    正青诸老眼，枉白一生头。
    荦确秋难熟，崦嵫日易收。
    可怜鸿影断，老泪滴监州。

魏了翁　夜直玉堂
    金銮坡上疏开边，梦也非与三十年。
    世事烟埃缘手尽，正邪二字在遗编。

魏了翁　夜直玉堂
    金羁玉勒锦笼鞯，重上銮坡鬓欲宣。
    自喜晨趋无愧色，更忻夜直得安眠。

魏了翁　贻庐陵术士冯椿
    月宿南斗韩愈生，岁在已辰郑玄死。
    二人言命是邪非，我欲质疑於孟子。

魏了翁　以使事过成都讫事而归虞万州成都尉高表史拉访灵泉宰高表史风雨连
    檐卜风清醉骑香，满身花影踏斜阳。
    行花尽处山围郭，又听松风吹客裳。

魏了翁　以使事过成都讫事而归虞万州成都尉高表史拉访灵泉宰高表史风雨连
    青灯相对同胞弟，白酒交酬异姓兄。
    风雨似知人有约，终宵都作对床声。

魏了翁　以使事过成都讫事而归虞万州成都尉高表史拉访灵泉宰高表史风雨连
    无事江流到处平，无言天运四时新。
    真仙此意何曾间，直到如今瞪眎人。

魏了翁　以使事过成都讫事而归虞万州成都尉高表史拉访灵泉宰高表史风雨连
    天运无穷成变化，水流不息作江淮。
    须知瞪处非无事，莫着仙人旧草鞋。

魏了翁　舣舟琵琶亭次福士张元龙以诗代柬韵
    人生行止莫非天，万里风波一叶舡。
    时有宾朋慰牢落，宁论远道困行躔。

魏了翁　舣舟琵琶亭次福士张元龙以诗代柬韵
    乐天未信果知天，枉为琵琶弦系舡。
    须识屈信常事耳，暑寒代序月移躔。

魏了翁　翌日对客雨中再和
    风雨盲程不少宽，告焉藐藐似殷顽。
    苦於风月佳时竞，甘向云霓望处悭。
    天角自从盈里缺，人心正要用时閒，
    浩然此乐无时极，应笑徽之兴尽还。

魏了翁　翌日约客有和者再用韵四首
    柳梢庭院杏花墙，尚记春风绕画梁。
    二十四番花信尽，只余箫鼓卖餳香。

魏了翁　翌日约客有和者再用韵四首
    堆案文书长引睡，起来搔首乱鬅鬿。
    眼明嘉卉纷纨绮，竟是修篁耸棘矜。

魏了翁　翌日约客有和者再用韵四首
    妙处和春莫遣知，晚尊随柳逐花移。
    落花绣地春深日，翠柳篵空月上时。

魏了翁　翌日约客有和者再用韵四首
    古来长恨难并四，今日相逢所就三。
    花里质朋皆臭味，夜凉风月更清酣。

魏了翁　应提刑以十五日和韵见示再次韵
    大圆垂象蓝群黎，犹送昨宵畏满诗。
    要看天行嫌位亢，若言人事恶功亏。
    升於正处元为利，坎到盈中乃识时。
    疑我冰轮公赐厚，敢申余义副襟期。

魏了翁　永嘉要君谊父得英石名其室曰矸斋予易以介室
    柳侯谓楚南，多石而少人。
    至今英道閒，异石何嶙峋。
    乃知五行气，中土为秀民。
    降才既匪易，自弃奚不仁。
    伾文一日炎，秘以焚其身。
    林君若知此，是石当书绅。

魏了翁　用大礼杨少卿□韵题冯川庄图
    摩挲潘叟跨驴图，便拟移家向此居。
    素富素贫随处乐，世间何地不嵩庐。

魏了翁　用大礼杨少卿□韵题冯川庄图
    入山佳趣已成无，何事犹驰门外车。
    书里一丁总忧患，人间六甲有孤虚。

魏了翁　用樊武仲致韵饯黄户部
    七载赍身入楚乡，谁将平坂换羊肠。
    觉来亲友浑依旧，触处江山不改香。
    正引德星成胜集，更忻郎宿下垂光。
    人生行止时为大，膜外浮荣蚁穴王。

魏了翁　用黄侍郎韵题宇文发运瑞萱亭二首
    春风拍拍寿觞前，人有何忧树尔萱。
    老眼未忘儿女爱，花随人意瑞家园。

魏了翁　用黄侍郎韵题宇文发运瑞萱亭二首
    花长鄂鄂自相亲，枝叶根心一气春。
    认得个中真血脉，孝慈天分匪由人。

魏了翁　用蒋成甫韵贺虞退夫生子且以相名之
    秦雍孙曾尚典刑，只将一念答天明。
    震雷殷地勾萌达，解雨鸣春涧谷声。
    阶玉正看联羯末，籯金安足拟贤成。
    相门为我成宅相，我俗将儿以相名。

魏了翁　用李致政韵题临邛陈氏所居吕仙所留回道人来四字
    负瓮城边閒日月，翻环门上几春秋。
    东阳谩识榴皮字，南郭曾偕柳树游。
    踏雪飞鸿痕偶在，寒潭过雁影无留。
    至人御气无今古，妙处疑同上下流。

魏了翁　用张子益教授韵送虞退夫西归
    子已江头戒櫂郎，卬须何事未乘方。
    须看此意关时数，不为斯人自肺肠。
    白傅徒然泣商妇，毛生岂解出王樯。
    卬虽不敏真知得，为子临岐酹一觞。

魏了翁　用真景元韵题豫章朱正父湖山清隐诗卷
    乾坤尔阔着吾庐，水绕山环仁知居。
    君友东湖徐孺子，我闻西洛邵尧夫。
    欲为天下屠龙手，肯读人閒非圣书。
    聊借斯言相赠勉，乐颜之乐即颜徒。

魏了翁　游北岩之畴昔梦作二诗觉而仅记一联云鬓发丝丝半已华犹将文字少年
    时事彫壮心，词华误双鬓。
    昨梦忽儆予，觉来起孤愤。
    五官予所司，此梦乃予训。
    是心协蓍龟，是气通祲煇。
    形骸且不察，理性抑难尽。
    昨筇度云壑，疏林露鹰隼。
    暮归踏江声，寒流烛蛟蜃。
    惕思怀襄日，气势如项陈。
    天根忽晨见，卷去不盈瞬。
    犹然玩文采，吾果不知分。
    饮儁羽未忘，依前赋分韵。

魏了翁　游临丞挽诗
    论激回天力，身开夹日勋。
    危言起平勃，奸胆落伾文。
    泪洒衡山月，神凄蜀岭云。
    若微刘柱史，千古閟清芬。

魏了翁　游临丞挽诗
    冰至人犹玩，波颓力不支。
    摇摇路旁梗，炯炯日中葵。
    学道长身健，忧时两鬓丝。
    竟摇天老眼，畀以宁馨儿。

魏了翁　游上天竺
    风波满平地，世路绕羊肠。
    忽欲逃尘纲，遥登选佛场。
    云深午犹暝，竹密夏生凉。
    兴逸忘归去，高眠借石床。

魏了翁　于眉州挽诗
    士为谋身蛇有足，人於嚣论鼠无牙。
    狱书一落于公手，不识从来豪大家。

魏了翁　于眉州挽诗
    南浦冬阴翻手雨，湓江春涨打头风。
    乖逢命耳吾何戚，赢得三州桃李丛。

魏了翁　于眉州挽诗
    老雁长云横蜀道，归鸦落日倚江城。
    摩挲少日生祠记，忍听虞歌薤露声。

魏了翁　于用宋兵部韵送刘左史
    絷维不住谷中驹，爱恋徒占屋上乌。
    开汉楼前迎剑骑，临津门外罢传呼。
    宅家未忍忘贤傅，衡宇胡为戒仆夫。
    阁束衣冠聊一笑，不为耐辱司空图。

魏了翁　余既赋诗坐客请以唐人家花车斜韵面赋醉中作五十六言
    人生偶被浮名误，往往贪程不识家。
    醉眼乱穿青草屐，狂心长恋碧桃花。
    举头大道平如掌。入鬓韶光转似车。
    是乃吾忧今赠子，情亲语直字欺斜。

魏了翁　鱼耶孙氏挽诗
    可堪风撼木，不见雪盈簪。
