<!-- { "loadSidebar": true } -->
曾丰　庚戌赴官过王俊臣门留别
    师道非韩愈，门人有孟郊。
    未投攻玉石，已拔塞心茅。
    众妙俱神悟，残文尚手抄。
    江西盟社里，它日续弦胶。

曾丰　庚戌三月赴官离松江道中
    好风消雨郁，恶水长泥淫。
    戏唘莺饶舌，狂游蝶放心。
    枯萎青未了，红紫老相寻。
    物与我为一，嗟余只自瘖。

曾丰　公迈何遄
    公之西矣，蜀人是谣，
    都人是嚣。诏予华衮，
    亟哉来朝。彩熊既税，
    彩鹢既发。月逗岁遛，
    竣其未达。都人曰嘻，
    吾国君师。欲猷欲为，
    未得良毗。

曾丰　公迈何遄
    公之东矣，蜀人是恋，
    潭人是羡。诏予油幢，
    亟哉往殿。列城既倾，
    列骑既迎。日裴月徊，
    倘其未行。潭人曰噢，
    吾家耋孺。不襦不裦，
    莫能略顾。

曾丰　公迈何遄
    公之南矣，潭人是怀，
    洪人是留。议夺朱幡，
    亟哉还休。御者既靷，
    钱者既挽。俄驰顷驱，
    僩其未返。洪人曰{左口右焉}，
    吾土山川。有真有仙，
    可伴长年。

曾丰　公余出晋康亭小憩
    客来非与景相期，万象殷勤自四围。
    山以出云为显设，江于朝海得依归。
    沙岚昏垫雨湔祓，烟水汩陈风发挥。
    公退云胡不私省，潜鱼幽鸟也知机。

曾丰　公余野立
    文书聊却扫，耳目且恢张。
    海大水归往，山深云退藏。
    春雷温也厉，晦月闇而间。
    万象相关处，悠然兴味长。

曾丰　公之还
    公之还，谓常还兮，
    独不谓公害。著儒冠，
    学其籬矣，于圣这关。
    仁其簉矣，于鼂之聑。
    孰驱我牡，兀渏之湍。
    孰驾我熊，兀桂之岏。
    交中互外，迭来更繁。
    壹心苦力，几暑且寒。
    于何景远，于此怀安。
    四三皇王，效何当完。
    九八元凯，志若为阑。
    斯梦斯环兮，難我阊阖之间兮。
    公之还，谓常还兮，
    独不谓公害。峨奥冠，
    上意我东，南忧谁宽。
    伊素若赤，维翰维藩。
    校妥尔寝，甿恬尔餐。
    伊碧若朱，维幢维幡。
    外藻曾几，中渠殆单。
    肆是蛮狃，申之瘴奸。
    里之知之，宁是弗言。
    上之听之，宁是弗叹。

曾丰　公之还
    公之还，谓常还兮，
    独不谓公害。弹鼂冠，
    斯传于馹，尚行于鹓。
    何以居之，宰臣白囏。
    岂无鸡舌，辅以麋丸。
    于逶于蛇，与鼂为羽翰。
    岂无辟水，枕以桥门。
    于{左马右禺}于卬，与士为之壮。
    天子曰咈，唯才是论。
    胡为乎天骥，而拳之阑。
    胡为乎隋珠，而藉之弹。
    厥居惟{外门内亢}，厥立惟胖。
    斯佩斯环兮，毕我鼎彝之残兮。

曾丰　关参议刘仲洪就京制置辟入蜀二首
    蜀屈严公子，先声到处惊。
    幕中添老杜，关外得长城。
    渭上屯田便，山西买马平。
    愿言宾与主，无立小功名。

曾丰　关参议刘仲洪就京制置辟入蜀二首
    江西清绝处，频赏厌还休。
    快作坤维去，闲为丙穴游。
    百牢山倒拔，三峡水横流。
    未有人收拾，公其与笔谋。

曾丰　关阴阳家彭元清
    岭北山开脉，江西水发源。
    阴阳余阖辟，小大几乾坤。
    银海有精力，金函无法门。
    频年过我客，始可与君论。

曾丰　观除目二首
    某曾同宦某同年，鹏翼摩云背负天。
    已觉卑飞难得路，未容高蹈重归田。

曾丰　观除目二首
    四正宫中坐五穷，若于群在不吾攻。
    畏途过后犹寒胆，除目陈前不热中。

曾丰　观故中书舍人张公所书时氏家系
    百年中表朱陈宅，十世婚姻嫁娶图。
    词翰所形高谊激，子孙其忍旧盟渝。

曾丰　管文彻通易学自冠入场屋垂老未谐文公诗文公诗人品题至成轴
    世业余方册，天涯只短檠。
    韦编闲里绝，髀肉暗中生。
    憎达终难免，忧贫似不情。
    诸公题品价，自可比连城。

曾丰　广东黄漕改除广西帅过郡送行
    眼醒蓬岛饱瀛洲，他水他山何足游。
    郎宿自阑朝北极，使车谁枉指南州。
    浩浩汤汤广诸海，无人能与相融会。
    天遣公开东计台，融会诸海新诗内。
    奇奇怪怪桂诸峰，无人能与相会融。
    天遣公开西帅府，会融诸峰古文中。
    进衣匆遽吾民事，退食从容吾道许。
    诗文平淡潮柳州，公则视之为末艺。
    包笼天地孟轲篇，收管山川马迁记。
    仰观俯察易象真，更勘画前精入神。
    未为三公效燮理，先与万物归弥纶。
    事非虞国而来事，人是羲皇以上人。

曾丰　广州登盖海楼
    他求无可洗尘劳，盖海楼余百尺高。
    十万人烟城缭绕，三千世界水遧遭。
    偏于物外有双眼，正以胸中无一毫。
    非与海鸥强相入，海鸥元自是吾曹。

曾丰　广州二首
    室女环垂额，蕃儿布缠头。
    阾门罗姥妇，游艇售娼优。
    曲巷公渝滥，通衢乱溺溲。
    羊山来辄去，地恶不堪留。

曾丰　广州二首
    绕处无非湿，终年不识寒。
    家饶安乐睡，市卖喜欢团。
    倡女青芒屦，渔儿白布冠。
    北人落南者，久亦自相安。

曾丰　归途值去客
    岁晚乾坤闭未开，地中方蛰振天雷。
    山云已觉成轻出，塞雁何为独远来。
    失学齐侯随马去，甘为墨子叱车回。
    从今行止休多问，有尼安知不有推。

曾丰　龟山之孙杨子顺肇庆一见相投随至德庆谋馆寓迹过从年余辞归乡赋诗
    谁续寂寥洙泗弦，濂溪一转至伊川。
    只今洛派从头数，之子龟山第二传。
    他道已融归正道，后正犹办入先天。
    十年二广参皆遍，不以支离易混全。

曾丰　龟山之孙杨子顺肇庆一见相投随至德庆谋馆寓迹过从年余辞归乡赋诗
    吾教落南无祖师，问谁传得祖师衣。
    渊明抵掌今诚是，伯玉摇头昨似非。
    相谢十州风月去，自担千古圣贤归。
    归囊道价重于利，未必辧羹不下机。

曾丰　癸丑秋游疏山首坐玑上人以其尝在五羊相识求诗
    达磨泉华涌，曹溪水线开。
    何从南派出，而过北宗来。
    眼勘江西破，肩担法窟回。
    少伸龙象蹋，无复说黄梅。

曾丰　癸卯九月赣吉大水
    秋江次第落到底，夜半忽如潮涌起。
    方陵屋山遽城头，已失沙背况沙嘴。
    五月小潦似未伤，九月大潦疑非常。
    感召之心上所谨，推原厥咎谁其当。
    一部麟经几书异，敢用丁宁今执事。
    休责汉公贤不贤，且论尧具备未备。

曾丰　癸卯与宋尧夫集于豫章之贡院既别尧夫就亲南丰戊申赴召除评事余到
    吾人同醉豫章春，别后惟君日日新。
    家据东床官北关，腰钱骑鹤更何人。

曾丰　癸卯与宋尧夫集于豫章之贡院既别尧夫就亲南丰戊申赴召除评事余到
    天意虽多与愿从，更将雌道守吾雄。
    骐{鳞鱼换马}已脱斜飞路，雕鹗初抟直上风。

曾丰　癸卯与宋尧夫集于豫章之贡院既别尧夫就亲南丰戊申赴召除评事余到
    伶俜贺监坐诗狂，曼倩犹摩粟一囊。
    钟鼎狂心老来冷，江山归路梦中长。

曾丰　癸卯与宋尧夫集于豫章之贡院既别尧夫就亲南丰戊申赴召除评事余到
    征衣浪自染京尘，骨相终寒不是清。
    大似有缘乘下泽，多应无分直承明。

曾丰　癸卯豫章贡闱酬赠教授张安叔
    吾与子所居，相去二百里。
    建昌吾之邻，其实同郡耳。
    已久闻姓名，不专为科第。
    论心虽所共，举足若相避。
    只今缘檄来，车柄初各指。
    去矣信所之，偶然集于此。
    相闻始相逢，同调更同事。
    谈谐出肺肝，议论到骨髓。
    首遗垂盖篇，至以马班比。
    爱我岂不深，恐非切磋意。
    麻姑山气偏，土物半仙剂。
    枸杞杂黄精，犹未穷厥美。
    清淑之所钟，一代文章士。
    翘翘南丰曾，挺挺江昩李。
    岂独华江西，往往国之瑞。
    谁共继此公，或者属吾子。
    更倾胸次高，莫道华端是。

曾丰　郭熙画图四咏　冬云密雪
    湖玉幻山浊界，羞将遮肉眼，
    清都赢得破天颜。公收点墨轻丸玫，
    燠馆凉台侑诗酒。

曾丰　过达磨泉缅怀东坡
    分野秦南海，城池汉尉佗。
    功名徒自苦，寒暑暗相磨。
    破寺容僧少，枯松阅士多。
    我来空想象，百世一东坡。

曾丰　过古暨见故人程梦良梦周
    先德曾同赣上官，六年今始到门阑。
    寒温略叙颜初破，存没徐询鼻即酸。
    可着江山胸磊隗，不遗今古舌澜翻。
    弟兄幸是洛中派，一炷炉薰更反观。

曾丰　过快阁
    一回舣舰一翛然，境界非凡人是仙。
    山是平沉眠吐月，江如倒激仰吞天。
    宜州乃事一朝去，快阁之诗千古传。
    正恐痴儿小痴耳，大痴身自与名全。

曾丰　过南安接孟使君辞警策多矣复承遣诗追惠遂足度岭所赋梅还谢万一
    坤元分气谓无间，南崖北崖才尺寸。
    地寒地暖差之半，乾元分气谓无颇。
    南枝北枝能几何，春早春迟差尔多。
    我来幸未全失策，南枝早退不留迹。
    北枝晚出犹弄色，惊见北枝问南枝。
    寒香羞受时辈知，随清风入孟郊诗。
    诗之视梅类高致，孟之视诗浑细事。
    至大至刚浩然气，其诗拔我尘埃余。
