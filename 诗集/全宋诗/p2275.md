<!-- { "loadSidebar": true } -->
释普度　偈颂一百二十三首
    布袋头开天地大，翠岩眉毛在不在。
    一声鸿雁海门秋，行人已在青山外。

释普度　偈颂一百二十三首
    千说万说，不如亲见。
    有时怒涛衮底，有时水清见现。
    风飕飕冷啾啾，虽然旧阁闲田地，
    一度赢来方始休。

释普度　偈颂一百二十三首
    月冷天高，风号怒涛。
    提杀人剑，用活人刀。
    云淡淡寒江雁影，山渺渺落日危巢。
    见成题目，眨上眉毛。
    万机顿罢归来，也是徒劳。

释普度　偈颂一百二十三首
    群阴剥尽，一阳来复。
    铁树花开，清香馥郁。
    眼皮开未开，枝南复枝北。
    凹凹凸凸破沙盆，何似镇州大萝卜。

释普度　偈颂一百二十三首
    清明寒食节，韶光烂漫时。
    野花迷古迳，回首暮云低。
    纸飞处杜鹃啼，不是苦心人不知。

释普度　偈颂一百二十三首
    说得一丈，不如行得一尺。
    行得一尺，不如离却一寸。
    山高分水深，青天分白日。

释普度　偈颂一百二十三首
    玉鉴光中，波澄月现。
    展屠龙手，提金刚剑。
    栗棘金圈一拶开，从君细嚼浑仑咽。
    有照有用，有舒有卷。
    杨岐消息未全灰，优昙华笑春风面。

释普度　偈颂一百二十三首
    年年是好年，日日是好日。
    新年人看旧年人，旧年日有新年日。
    潮生涨旧痕，潮落石头出。
    万物有迁流，迁流无变易。
    有变易，上上大吉。

释普度　偈颂一百二十三首
    释迦老子弄精魂，死了依前似不曾。
    一树落花春过后，无山无限碧层层。

释普度　偈颂一百二十三首
    圆同太虚，无欠无余。
    良由取舍，所以不如。

释普度　偈颂一百二十三首
    一夜江风搅玉尘，孤峰不白转精神。
    从空放下从空看，彻骨寒来有几人。

释普度　偈颂一百二十三首
    南北东西几路头，来来同载一扁舟。
    月明夜静沧浪里，一掣锦鳞随直钩。

释普度　偈颂一百二十三首
    智不到处，不妨道著。
    吸尽长江，冲开碧落。
    的的金圈栗棘，一一天花乳酩。
    杨岐消息俨然存，大用机前活卓卓。
    山僧合掌有分，诸人如何啗啄。
    玉鉴光中宇宙宽，双双放出辽天鹘。

释普度　偈颂一百二十三首
    山之高，水之深，
    非古亦非今。老胡打失一只履，
    葱岭那边无处寻。

释普度　偈颂一百二十三首
    风号寒，霜凛冽。
    屋浪崩腾，飞银撒雪。
    截流过者，未称全提。
    作死马医，暖气相接。
    倒腹倾肠一线通，月明不借芦花白。

释普度　偈颂一百二十三首
    长长出不得，短短出不得。
    四大海不宽，藉丝穷不窄。
    非耳目之所到，非心意之所及。
    自西自东，自南自北。
    落霞与孤鹜刘飞，秋水共长天一色。

释普度　偈颂一百二十三首
    烹佛炼祖，锻圣鎔凡。
    杀活在手，宝剑光寒。
    意在星兮不在盘。

释普度　偈颂一百二十三首
    古镜无光，当台自照。
    森罗绝影，觌面难逃。
    行不言之令，坐致太平。
    赞无为之化，六国晏清。
    天高地厚，水绿山青。
    山青青，水泠泠。
    湘西古渡夕阳明，岳足当檐开画屏。

释普度　偈颂一百二十三首
    李白桃红，桃红李白。
    或雨或晴，或寒或热。

释普度　偈颂一百二十三首
    白云高，滩水急。
    不动脚头，全身直入。

释普度　偈颂一百二十三首
    花簇簇，锦簇簇。
    吟不足，咏不足。
    的的无弦琴上曲。

释普度　偈颂一百二十三首
    大机圆应，大智无方。
    右左逢原，七穿八穴。
    万叠云山一抹过，十八滩头声浩浩。
    遇贵即贵，遇贱即贱。
    法随法行，法幢随处建立。
    要津把断，纵夺临时。
    风细细，日迟迟。
    四海浪平龙睡稳，九天云净鹤高飞。

释普度　偈颂一百二十三首
    春风卷春雨，春树生春烟。
    作家相见不谈禅。天寒烧榾柮，
    云外煮清泉。更有一般风味在，
    从来附子出西川。

释普度　偈颂一百二十三首
    西风萧萧急未急，塞雁声声寒未寒。
    欲对黄花问时节，有谁同倚玉栏干。

释普度　偈颂一百二十三首
    阶前黄叶两三片，门外白云千万重。
    寄语善财休斫额，德云不在妙高峰。

释普度　偈颂一百二十三首
    麻三斤，乾屎橛。
    不是五逆汉，此话凭谁说。

释普度　偈颂一百二十三首
    开品即错，闭口即哑。
    钉嘴铁舌，一时列下。
    碧玉盘，无缝罅。

释普度　偈颂一百二十三首
    笔头有眼主中主，号令无私公至公。
    妙用当机全杀活，一新佛祖旧家风。

释普度　偈颂一百二十三首
    来何迟，去何速，
    十七日缘今已足。拄杖横担归去来，
    一笑出门山水绿。

释普度　偈颂一百二十三首
    楼阁门开，了无回互。
    既是家里人，便请直入。

释普度　偈颂一百二十三首
    面皮上刮得霜，枯骨里敲出髓。
    转得身，吐得气。
    不是不是。

释普度　偈颂一百二十三首
    宝塔层层面面开，当机一拶语如雷。
    信知恩大难酬处，一段风光遍九垓。

释普度　偈颂一百二十三首
    天书颁自九重来，万壑烟云尽豁开。
    竺土大仙灯灿烂，融融和气霭楼台。

释普度　偈颂一百二十三首
    落叶辞柯满竹扉。道道，
    何处寻。今即古，
    古即今。曹溪波浪如相似，
    无限平人被陆沈。

释普度　偈颂一百二十三首
    长一线，一线长。
    眼闻耳见，不用商量。
    流水断桥梅破萼，枝南枝北一般春。

释普度　偈颂一百二十三首
    妙德岩中宴坐时，释梵天王同赞喜。
    地摇六振雨花飞，一声霹雳清飚起。
    沧海头，青海尾。
    杨岐毒，种灵苗，
    殃害儿孙未已。

释普度　偈颂一百二十三首
    手指天，脚踏地。
    目顾四方，真少儿戏。
    自言惟我独尊，天上人间诽诽。

释普度　偈颂一百二十三首
    正法眼，破沙盆。
    零敲碎打，不直分文。
    一一银山铁壁，一一电掣雷奔。

释普度　偈颂一百二十三首
    正觉山前，明星皎皎。
    夜半打失鼻孔，将谓一了便了。
    中竺看来，有些短处，
    不说也好。开得眼来天大哓。

释普度　偈颂一百二十三首
    当初已是错投胎，鬼面神头相赚来。
    裂破虚空无罅缝，龟毛拂子舞三台。

释普度　偈颂一百二十三首
    垂垂白发老成魔，异类中行罪过多。
    业债既深偿未足，又托犁把出烟萝。

释普度　偈颂一百二十三首
    德合乾坤御九天，祥光瑞气霭山川。
    当机觌面全提处，一会灵山又俨然。

释普度　偈颂一百二十三首
    心王不妄动，六国一时通。
    罢拈三尺剑，休弄一张弓。

释普度　偈颂一百二十三首
    虎岩岩下虎，咬人齿不露。
    踞地坐眈眈，南北无行路。
    翻身一掷更无踪，虚空拍掌须弥舞。
    万象森罗，一时痛苦。
    石人木人泪如雨。

释普度　偈颂一百二十三首
    兔马有角，牛羊无角。
    寸毫尺厘，天地寥廓。
    潘阆倒骑驴，攧杀黄番趠。

释普度　偈颂一百二十三首
    十五日已前，银山铁壁。
    十五日已后，铁壁银山。
    正当十五日，一尘不立天地宽，
    那知更有上头关。

释普度　偈颂一百二十三首
    祖师门下，讨甚巴鼻。
    东行西行，无是不是。
    忽然篱下菊花黄，此时决定是重阳。

释普度　偈颂一百二十三首
    布袋头一结，百城消息绝。
    蜡人冰不冰，万里一条铁。
    珊瑚枝枝撑著月。

释普度　偈颂一百二十三首
    一期九十日，铁壁复铁壁。
    四方八面来，只是跳不出。
    落霞与孤鹜齐飞，秋水共长天一色。

释普度　偈颂一百二十三首
    短棹轻帆，风恬浪静。
    溢目湖光镜样平，渔歌未起同谁听。
    万壑千岩，高低普应。
    狼藉断霞残照中，船头拨转都收尽。
    麽朼提国，亲行此令。

释普度　偈颂一百二十三首
    八月二十五，洞山离查渡。
    咄哉老云门，多却末后句。
    桃花浪暖禹门高，霹雳一声烧尾去。

释普度　偈颂一百二十三首
    老瞿昙，眼孔小。
    一星半星容不得，说迷说悟何时了。
    衲僧分上那有许多般，雪晴海阔千峰晓。

释普度　偈颂一百二十三首
    达磨西来，只个不识。
    铁壁银山，挨拶不入。
    因甚分皮分髓，飞来峰高冷泉碧。

释普度　偈颂一百二十三首
    巍巍独坐大雄峰，万水千山列下风。
    相见不说奇特事，一声猿叫翠微中。

释普度　偈颂一百二十三首
    不钉桃符，不悬艾虎。
    驾铁牛机，击涂毒鼓。
    千妖百怪尽潜踪，灵鹫峰高日卓午。

释普度　偈颂一百二十三首
    大机圆应，大用无方。
    扑碎破沙盆，灭却正法眼。
    要津把定，佛祖潜踪。
    正案傍提，百发百中。

释普度　偈颂一百二十三首
    八月九月，不寒不热。
    盘山掷剑挥空，正是个般时节。
    无古无今，无间无歇。
    痴云卷尽雨声收，千里万里一条铁。

