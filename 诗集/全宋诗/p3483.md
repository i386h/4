<!-- { "loadSidebar": true } -->
    三年官事浑无补，一片丹心彻底真。
    更有灵康是知己，新泉为我现津津。

颜度　吴左律师
    前辈高标说与谁，孤峰顶上路途迷。
    如今一向随流去，逐队成群步步低。

颜发　待潮顾浦宿耕者张钦舍
    海近云气昏，禹迹开茫茫。
    晴要列障逻，什伍屯平冈。
    顷遭七年旱，骤见九秋黄。
    腰镰喜复悲，泥水新圃场。
    县侯初下教，官赋无丰荒。
    错挥制锦刀，戏作编氓创。
    身上催租瘢，短褐愁盖藏。
    谭为五县最，荐飞十剡章。
    逡巡掌邦计，跬步封侯王。
    江淮十万师，待饲正颉吭。
    禾麦今已登，妇子戒勿尝。
    行俟天雨粟，饱食均四方。

颜发　和陈尉春日行山
    公余春日长，亭午吏已退。
    山行步晴碧，松影踏鲜翠。
    杖移苔点穿，蜂抱花须坠。
    酒瑆释春愁，楸枰醒昼睡。

颜发　和盖谦老游马鞍山
    青鞋来踏马鞍山，小径萦纡便往还。
    眺望双明穷晻霭，登临终日得余閒。
    冥搜直到风埃外，逸兴徐来笔砚閒。
    钱挂杖头堪一醉，归来随例带酡颜。

颜发　和山间壁上陈子忠
    路转山根草木香，天容水色两茫茫。
    渔人风里数声笛，飞过芦花幽兴长。

颜发　和山间壁上陈子忠
    风蒲水荇度清香，两两飞凫堕渺茫。
    目送征帆掠波去，碧天无际暮去长。

颜发　题灵山壁
    游尘野马皛晴光，僧舍无营日正长。
    看罢一枰天欲暮，不知何处起渔榔。

颜几　句
    白日尊部短，青山枕上高。

颜几　狱中寄酒友
    龟不灵兮祸有胎，刀从林甫笑中来。
    忧惶囚系二十日，辜负醺酣三百杯。
    病鹤虽甘低羽翼，罪龙尤欲望风雷。
    诸豪俱是知心友，谁遣尊罍向北开。

颜克宗　蕉溪温泉
    阴阳炭兮天地炉，隔液好景人间无。
    木酸火炎两不用，清流自沸跳明珠。
    何当扬波激沧溟，大块不许氛翳生。
    何当翻波湔酷吏，群黎坐使心眼明。
    尧舜君民均一视，匹夫匹妇皆使被。
    洗除烦苛不择地，奚止一泓而已矣。

颜耆仲　宽民堂
    圣训昭垂本至仁，此堂取义立名新。
    通商有道能徕远，计利远心盖为民。
    宽赐一分皆德意，奉行两字属微臣。
    年年宝货千般集，好是熙台到处春。

颜耆仲　喜雨轩
    六月炎炎苦旱灾，斯民何罪守非材。
    炉烟未断浓云合，神物潜驱好雨来。
    苗槁复苏青易见，鬓愁虽喜白难回。
    也知慰我三农望，膏泽应须遍九垓。

颜师鲁　第一山
    闻说淮南第一山，老来方此凭栏干。
    孤城不隔长安望，落日空悲汴水寒。

颜师鲁　琼花
    后土祠中二月暮，琼花放后有蜂来。
    东君不怕春归去，留待诗人一夜开。

颜庶几　游碧落洞同李兟诸公
    神地秘灵室，壶天锁翠微。
    歌咏极今古，登临忘是非。
    况有麋鹿侣，堪纫兰蕙衣。
    得志此何远，岂复怀尘机。

颜太初　东州逸党
    天之有常度，躔次绝乖离。
    地之有常理，沈潜无变亏。
    人之有常道，高下遵轨仪。
    三才各定位，万古永不移。
    二仪设有变，修德可以祈。
    人道或反常，其乱何由支。
    昔在典午朝，国祚向陵夷。
    日向中夜出，赫赫来东陲。
    地向太极裂，中有苍鹅飞。
    高厚灾且异，人妖亦繁滋。
    始有竹林民，怪诞名不羁。
    次有夷甫辈，高谈慕无为。
    沈湎多越礼，阮籍兼辅之。
    虚名能饰诈，光逸与王尼。
    何曾有先见，不能救其衰。
    张华徒竭力，无以扶其危。
    至今西晋书，读之堪涕洟。
    尔来历千年，炎宋运重熙。
    东州有逸党，尊大自相推。
    号曰方外交，荡然绝四维。
    六籍被诋诃，三皇遭毁訾。
    坑儒愚黔首，快哉秦李斯。
    与世立宪度，迂哉鲁先师。
    流宕终忘反，恶闻有民彝。
    或为童牧饮，垂髽以相嬉。
    或作概量歌，无非市井辞。
    或作薤露唱，发声令人悲。
    或称重气义，金帛不为赀。
    或曰外形骸，顶踵了无丝。
    麀聚复优杂，何者为尊卑。
    遥闻风波民，未见如调饥。
    偶逢绅带士，相对如拘縻。
    不知二纪来，此风肇自谁。
    都缘极顯地，多用宁馨儿。
    斯人之一唱，翕然天下随。
    斯人之一趋，靡然天下驰。
    乡老为品状，不以逸为嗤。
    宗伯主计偕，不以逸为非。
    私庭训子弟，多以逸为宜。
    公朝论人物，翻以逸为奇。
    家国尽为逸，礼法从何施。
    我常病其事，中夜起思惟。
    平地三尺限，空车登无歧。
    重载历百仞，所来因陵迟。
    万一染成俗，虽悔何由追。
    众人皆若梦，焉能分其糜。
    众人皆若醉，不知啜其醨。
    天下皆病痿，俾谁就鲁醫。
    天下皆病狂，何暇灸其眉。
    幸有名教党，可与决雄雌。
    所嗟九品贱，不得立文墀。
    贾谊惟恸哭，梁鸿空五噫。
    终削南山竹，冒死指其疵。
    愿乘九庙灵，感悟宸心知。
    赫尔奋独断，去邪在勿疑。
    分捕复大索，憸人无孑遗。
    大者肆朝市，其徒窜海湄。
    杀一以戒万，是曰政之基。
    千奴共一胆，胆破众自隳。
    无使永嘉风，败乱昻平时。

颜太初　寿冯北部
    五百年终遘圣朝，相门何日降英髦。
    星杓影射金枢正，月魄光浮碧汉高。
    三世密传张颢印，贰车新得吕虔刀。
    他年善继良弓慕，金字重重有赐袍。

颜太初　许希
    京城名利涂，车马相奔驰。
    其间取富贵，往往输巫醫。
    前后十数辈，身没名已隳。
    独有许希者，蕴蓄何瑰奇。
    始自下蔡来，所处尤喧卑。
    西市三十年，汩汩无人知。
    一朝仗至艺，骤登文石墀。
    三鎝愈上疾，神速不移时。
    酬以六尚官，著藉通端闱。
    旌以三品服，佩紫垂金龟。
    于时称谢毕，西向复陈仪。
    当宁惊且问，历历宣其辞。
    臣传扁鹊术，遇主今得施。
    特此一展谢，臣心不自私。
    主上惜其意，击赏为嘘唏。
    仍给水衡钱，国西命立祠。
    复加灵应号，金额照华榱。
    自此辇毂下，求祷何祁祁。
    我过庆成坊，见之心且悲。
    秦醫术虽妙，五腑及四肢。
    所习得其人，千龄祀不亏。
    鲁圣术至大，帝道与民彝。
    所习非其人，一朝反相持。
    小吏师荀况，窃为辨说资。
    作相劝焚书，诈云愚蚩蚩。
    后之为儒者，其心皆李斯。
    昔在布衣日，动守先王规。
    朝谈十二经，夕诵三百诗。
    依凭稽古力，荣进无他歧。
    及居庙堂上，长剑冠峨巍。
    自谓天所赋，焉知有宣尼。
    宣尼断袭封，十经寒暑移。
    他姓为邑官，乡老皆惊疑。
    上章寝不报，九重遭面欺。
    谏官不举失，御史不言非。
    尽为许希笑，得路忘先师。

颜棫　句
    一带溪山画不如。

颜棫　句
    眼明喜见晓光舒。

颜棫　句
    未厌殷勤达曙看。

颜棫　句
    衰草连天惨淡黄。

彦修　宿武夷宫
    学仙独访武夷君，老树垂藤弄夕曛。
    我欲幔亭拚一醉，不知何处奏宾云。

彦修　宿武夷宫
    月满空山雪满溪，幽人何处吹龙笛。
    醒来和月倚虚窗，鹤翻松露滴云石。

彦修　宿武夷宫
    偶过群仙入武夷，苍崖瑶草白云飞。
    不知何处猿啼月，岩上松花落满衣。

彦修　夜宿武夷宫
    巢松老鹤鸣丹井，笼月梅花摇素影。
    竹敲白露幔亭寒，吟弄紫箫山月冷。
    山月箫声清且幽，幔亭不见昔人游。
    我来欲此腾云雾，笑指三山十二楼。

晏殊　安昌侯
    莲勺移家近七迁，鲁儒章句世相传。
    关中沃壤通泾渭，堂上繁声逐管弦。
    身服儒衣同繁义，日将卮酒对彭宣。
    高坟丈五阳陵外，千古朱云气凛然。

晏殊　八日菊
    瑞蓂才半折，金蕊已争妍。
    幸得重阳近，贪为一日先。
    登高谋宿约，泛酒试芳筵。
    诘旦寻馀馥，明知赏爱偏。

晏殊　白云庵
    草庵何似清风楼，更在空中最上头。
    眼界豁开无畛域，枯藤古木暮烟浮。

晏殊　丙寅中秋咏月
    玉籥秋初半，冰轮岁有期。
    苦吟含翰久，清宴下楼迟。
    雁怯波光动，蛩愁叶影危。
    烘帘频卷押，温酎旋凝澌。
    皎外蟾生滴，寒中桂有枝。
    星文藏熠燿，露彩见华滋。
    苑静疏萤湿，巢空惊鹤移。
    渐穿鸣瑟幌，偏鉴读书帷。
    濛谷徒催晓，纖阿莫放亏。
    陈王收妙舞，疑待仲宣辞。

晏殊　草
    春尽江南茂草深，绕池萦树碧岑岑。
    长安官舍孤根地，一寸幽芳万里心。

晏殊　巢父井
    禀生值尧年，率性在庞厚。
    安巢一枝上，岂曰鹑居陋。
    颍波人洗耳，曾不污牛口。
    谅兹耕耒暇，凿饮隈林薮。
    含饴鼓其腹，帝力予何有。
    遂令千载外，此地存遗甽。
    泓然逼乔木，宛若栖嵵旧。
    乡人揭题榜，行旅谐瞻觏。
    我来观古迹，愕立徘徊久。
    凄其望清风，不获见师友。
    愿言{左奭右斗}一勺，拭面洗心垢。
