<!-- { "loadSidebar": true } -->
    师友凋零尽，年时出处难。
    春风双屐暖，夜雨一灯寒。
    洙泗曾颜辈，何曾作好官。

郑起　谒岳王坟
    我来拜谒岳王坟，松柏苍苍上宿云。
    臣子报君终一死，权寻卖国欲中分。
    鹰扬当日谁能及，雁叫中原不可闻。
    石马石人山寂寂，英雄于此忆将军。

郑起　饮马长城窟
    饮马长城窟，下见征人骨。
    长城窟虽深，见骨不见心。
    谁知征人心，怨杀秦至今。
    北边风打山，草地荒漫漫。
    五月方见青，七月霜便寒。
    古来无井饮，赍带粮尽乾。
    自从征人掘此窟，戍马饮之如飞翰。
    朝呷一口水，暮破千重关。
    秦皇极是无道理，长城万里谁能比。

郑起　余杭道上
    五年兹路上，频往又频还。
    岁月孤松老，风霜苦竹班。
    溪流天目水，云出洞霄山。
    马上因閒眺，蜉蝣宇宙间。

郑起　余杭界早发
    早发促程期，篮舆带月低。
    山中如白书，斗下渡清溪。
    群动霜初薄，四邻鸡未啼。
    惟闻兵递舖，星急过淮西。

郑起　再登南楼
    客中重上倚层台，天阔云收八面开。
    雁带岳阳秋晓过，浪涵巴峡影西来。
    诸营种柳今何在，老子登楼得几回。
    自是江山雄壮处，兴亡不必问寒灰。

郑起　赠英公大师
    玉殿承恩四十年，水云心已悟南禅。
    李斯篆字功何妙，贾岛诗章学太玄，
    筇在机嗟无虎斗，钵腥长笑有龙眠。
    闻令未老休慵堕，剩把书踪石上镌。

郑起　招魂酹翁宾昫
    君之在世帝敕下，君之谢世帝敕回。
    魂之为变性原返，气之为物情本开。
    於戏龙兮凤兮神气盛，噫嘻鬼兮归兮大块埃。
    身可朽名不可朽，骨可灰神不可灰。
    采石捉月李白非醉，耒阳避水子美非灾。
    长孙王吉命不夭，玉川老子诗不徘。
    新城罗隐在奇特，钱塘潘阆终崔嵬。
    阴兮魄兮曷往，阳兮魄兮曷来。
    君其归来，故交寥落更散漫。
    君来归来，帝城绚烂可徘徊。
    君其归来，东西南北不可去。
    君其归来。春秋霜露令人哀。
    花之明吾无与笑，叶之陨吾实若摧。
    晓猿啸吾闻泪堕，宵鹤立吾见心猜。
    玉泉其清可鉴，西湖其甘可杯。
    孤山暖梅香可嗅，花翁葬荐菊之隈。
    君其归来，可伴逋仙之梅，
    去此又奚之哉。

郑起　自黄山还途中作
    屈指还京十日程，每逢歇处问村名。
    春沙脉脉溪初涨，夜雨垂垂晓又晴。
    山下有人传虎出，店中炊饭见牛鸣。
    天涯行客无宁日，不及田家业在耕。

郑蒨　睡觉
    玉炉香断瑞烟微，小院阴岑夹幕垂。
    一枕清风人寂后，半窗明月酒醒时。
    漆园蝴蝶难成梦，巫峡行云想有期。
    欲曙凄凉精气爽，漏残灯炉画屏欹。

郑蒨　湘江秋夕
    岳麓长云合，湘江暮蔼收。
    鸿鸣沙渚夜，叶脱洞庭秋。
    霜竹千丛密，风弦一曲愁。
    独醒人不见，西岸水悠悠。

郑侨　题夹漷草堂
    杪秋寻远山，幽怀郁冲冲。
    草堂跨层崖，夕阳山影空。
    高人辞天禄，结交杖藜翁。
    游氛暗九土，岁晚余曷从。
    泠泠夹漷水，谡谡长松风。
    思之不可见，泪落秋云中。

郑樵　百丈山
    叠嶂联屏飞远近，风情物色有余涯。
    回头四顾东西地，多少砺山庄帝家。

郑樵　北山岩
    西风曳曳片云閒，一夜寒泉卧北山。
    倚杖岩头秋独望，稀疏烟垅是人间。

郑樵　采茶行
    春山晓露洗新碧，宿鸟倦飞啼石壁。
    手携桃杖歌行役，鸟道纡回惬所适。
    千树朦胧半含白，峰峦高低如几席。
    我生偃蹇耽幽僻，拨草驱烟频蹑屐。
    采采前山慎所择，紫芽嫩绿敢轻掷。
    龙团佳制自往昔，我今未酌神行怿。
    安得龟蒙地百尺，前种武夷后郑宅。
    逢春吸露枝润泽，大招二陆栖魂魄。

郑樵　插秧歌
    漠漠兮水田，袅袅兮轻烟。
    布谷啼兮人比肩，纵横兮陌阡。

郑樵　晨雨
    东方斜未彻，暝色淡初分。
    宿鸟林中噪，凄风叶上闻。
    钟鸣催过雨，星落避行云。
    独立草堂内，涓涓群动纷。

郑樵　村雨
    荒村常寂寂，小雨自涓涓。
    寒气侵人急，野花入目妍。
    看山频当户，听鸟倍难眠。
    万事萧条尽，空余日暮烟。

郑樵　涤愫
    枳棘何榛榛，猿狖不敢下。
    芳苓何烨烨，雹霜不敢洒。
    骅骝驰曲囏，举足难宽假。
    所以古之人，犁锄聊自把。

郑樵　涤愫
    天命既倒悬，将身费椒糈。
    朝行畏日薄，暮行畏龃龉。
    娵娃虽见珍，宁嫭心未许。
    展转溷餵歠，敢俟庆云举。

郑樵　涤愫
    孤凤落鹰巢，啼麟坠虎穴。
    未能脱蒙茸，安得出轩凸。
    迢递空自倬，耀灵久已灭。
    禷身入三门，黾勉成吾拙。

郑樵　涤愫
    修身以为弓，矫思以为矢。
    立义以为的，亦云善拟议。
    呜呼彼鸿渐，进德亦犹水。
    我如骂其说，木舌畅所指。

郑樵　涤愫
    八荒有礼乐，涂民以耳目。
    五政不得加，七赋不能育。
    古今贵天常，最厌彼婴犊。
    嗟哉生不辰，沾顶滋觳觫。

郑樵　涤愫
    潜天以不策，潜心以不手。
    天人既和同，飞潜均不朽。
    吾生既病劳，未敢轻俯首。
    久幽不改操，旦夕谋杯酒。
    岷峨自沉冥，丘壑难为后。

郑樵　涤愫
    德行尊颜闵，股肱卑萧曹。
    明哲知寝伏，文章亦戏髦。
    纵彼攀龙鳞，何如棹小舠。
    人生一世间，慎勿轻自豪。

郑樵　涤愫
    贤者不饱食，何为仕与农。
    圣人诡时，何为世所宗。
    显晦既有因，盛衰亦偶逢。
    先秋而后春，俄顷自雍容。

郑樵　涤愫
    金革久不息，遐方徒惮指。
    谁为民请命，皇天犹未喜。
    茂德自不绥，眷眷我梓里。
    伤哉古王道，樵夫亦冷齿。

郑樵　涤愫
    嗟余本固陋，湛身入花渚。
    未制芙蓉裳，已习离骚语。
    绰约虽多姿，涕零何如雨。
    季夏遭繁霜，天寒不可御。

郑樵　吊采石渡头将军
    石头城下何纷纷，将军疋马气如云。
    金鼓死兮弓矢休，势失英雄不自由。
    风淅淅兮月沈沈，荻花满崖江水深。
    千年江水留明月，一片将军报国心。

郑樵　东山采药
    一掬金丹向晚风，山前草木尽龙宫。
    诗书便是神仙味，更笑行冲问药笼。

郑樵　福宁州蓝溪寺前蒙井
    静涵空碧色，泻自翠微巅。
    品题当第一，不让慧山泉。

郑樵　负耒歌
    烟冉冉兮雨纷纷，负耒耜兮出柴门，
    出柴门兮踏行云。茫茫山色天未分，
    相率歌吟兮乐耕耘。

郑樵　谷城山松隐岩
    青嶂回环画屏倚，晴窗倒入春湖水。
    村村丛树绿於蓝，列列行人去如蚁。
    新秧未插水田平，高低陇麦相纵横。
    黄昏倦客忘归去，孤月亭亭云外生。

郑樵　观除夕火爆
    驹隙光阴岁已残，门门竹爆共团栾。
    烧成焰焰丹砂瑰，碎尽琅琅碧玉竿。
    唤转韶光新景燠，辟除恶魅旧时寒。
    主人从此占佳瑞，再入为霖洒旱乾。

郑樵　过桃花洞田家留饮
    偶促沼渚过山家。灼灼桃花噪暮鸦。
    是处竹篱环草屋，人间鸡黍话桑麻。
    抱琴静听涛声急，对酒閒观月色奢。
    可笑南阳刘子骥，欲寻风土滞京华。

郑樵　家园示弟槱
    天下轻黄宪，居邻孰戴良。
    暴田安足较，散绢未为狂。
    失剑羞余里，还牛让古乡。
    家风留不坠，少贱自翱翔。

郑樵　家园示弟槱
    竹床读史惯，土锉勿粘尘。
    洒扫王维德，浇锄郭太仁。
    使才看著屐，有道验时薪。
    小物汝知谨，同心作古人。

郑樵　家园示弟槱
    每恨纨绮子，交游半博徒。
    弃家寻有道，舍命事名儒。
    风雅非难及，今人贵与殊。
    夜深何所嘱，嘱汝似狂夫。

郑樵　家园示弟槱
    读书经百卷，见影岂须惊。
    中夜山精笑，寒灯草魅争。
    脱冠神采足，掷樏眼光明。
    面壁吾常事，庵题天耐名。

郑樵　家园示弟槱
    佻达凭豪族，疏狂自克家。
    看人呼狗窦，纵我泛渔槎。
    凿穴安蜂豕，穿篱避管笳。
    如能痴胜黠，寒食贺骝骅。

郑樵　家园示弟槱
    谁使余为墨，朝朝哭染丝。
    猎鹰才子累，杀虚古人痴。
    早信山宜面，休嫌谷可移。
    日光图史满，炳烛却惊迟。

郑樵　家园示弟槱
    学俭诚佳事，悭名岂足居。
    写多崇厚论，读废绝交书。
    结客饶倾产，破贫累卖车。
    前人家训在，孙孔未全疏。

郑樵　家园示弟槱
    只身空后死，千卷未酬恩。
    不辱看来世，贪生托立言。
    无家称马粪，何史世龙门。
    负名今愁晚，中宵吊屈原。

郑樵　建炎初秋不得北狞消息作
    昨夜西风到汉军，塞鸿不敢传殷勤。
    几山衰草连天见，何处悲笳异地闻。
    犬马有心虽许国，草茅无路可酬君。
    微臣一缕申胥泪，不落秦庭落暮云。

郑樵　涧雨
    飘飘雨色乱，终日悮闻声。
    钓客呼持笠，牧童喜啜羹。
    轻香树下满，余响谷中清。
    为谢登临者，枕流洗耳倾。

郑樵　句
