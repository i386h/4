<!-- { "loadSidebar": true } -->
    年寿看松柏，冠簪短布衣。
    我心忙也乐，清净得同归。

宋太宗　缘识
    清静真空理，不无解者难。
    纵横依见性，廓落智中观。
    坦荡归仁德，辛勤久远看。
    勿教为逆顺，平地入云端。

宋太宗　缘识
    寂静人歌咏，愚情岂易知。
    但求心自乐，不怕面相欺。
    枉直回邪灭，颠狂道德持。
    高明常鉴照，方寸欲何之。

宋太宗　缘识
    天界殊胜理，凡愚不易知，
    曩因谁可究，浅近故怀疑。
    的实归真性，回邪入正持。

宋太宗　缘识
    浮生人怕死，蝼蚁命何轻。
    福业随缘寂，慈悲响善名。
    在家行孝爱，食禄尽忠贞。
    天道不移改，佛心化有情。

宋太宗　缘识
    逍遥贤圣乐，我闷俗情愚。
    鄙俚何堪数，斟量解卷舒。
    恶缘须尽去，善事好相於。
    忙急真如梦，乾坤造化殊。

宋太宗　缘识
    谦逊明然得，滋章道理疏。
    荣枯皆定分，巧拙亦何如。
    抚俗从仁感，临民用教敷。
    高明归辅德，建立纪功书。

宋太宗　缘识
    形影随人得，精修道不迷。
    研穷深理路，造化隐端倪。
    云引龙吟穴，风生虎啸溪。
    少知愚岂解，南北与东西。

宋太宗　缘识
    无穷思广大，幽隐便知深。
    智达千经论，方关一寸心。
    聪明怀往古，曩劫顺从今。
    此理人须信，周旋子细寻。

宋太宗　缘识
    伏藏终不见，巧拙是兼非。
    至道光怀古，周通隐圣机。
    清天何物性，浊地故相依。
    修炼真堪惜，疏慵有顺违。

宋太宗　缘识
    为人能省己，就静亦皆忙。
    春去秋来定，年诸日远长。
    英姿终有异，贱品足颠狂。
    蠢动含灵性，善生恶自亡。

宋太宗　缘识
    知之修炼法，便是圣中人。
    有象虚无境，邪缘不见真。
    恒持功行益，响应甚平均。
    浑然天地理，大道遍乾坤。

宋太宗　缘识
    庶事情多感，光阴自古长。
    贪痴何意遣，愚辈为谁忙。
    红叶随时变，白头最易伤。
    世途能及物，善德远馨香。

宋太宗　缘识
    清虚闲静得，奉道见真谛。
    契合皆堪用，因缘事好依。
    精诚求谛信，须有是兼非。
    豁达幽深远，奥妙玉玄机。

宋太宗　缘识
    终日穷经史，思惟事转深。
    公忠怀士意，是理好相录。
    聪慧玄高鉴，回邪枉用心。
    从容闲岁月，学古便知今。

宋太宗　缘识
    真境堪依仗，周迁四叙移。
    人忙闲圣迹，心达罢狐疑。
    俊造皆流品，逢能即是师。
    二从寒暑变，龙浴凤皇池。

宋太宗　缘识
    一逢又一别，来往几时休。
    处世皆名利，贪生去不留。
    善缘看似梦，恶事勿临头。
    如病心常怕，生前乐自由。

宋太宗　缘识
    顶戴尊天地，聪明识见高。
    无为通理性，猛利岂虚劳。
    出没终难认，因缘不可逃。
    中原多圣境，四海涌滔滔。

宋太宗　缘识
    避罪胜修福，其为理一般。
    资财丰利益，公道不欺瞒。
    浊世贪荣禄，明时善政官。
    遏强能抚弱，容此势情观。

宋太宗　缘识
    如水澹交疏，寻思道更殊。
    乖张颠覆易，知己便相於。
    路坦如平掌，风传语不书。
    烟霄明月静，负志话清虚。

宋太宗　缘识
    天上与人间，贤愚不暂闲。
    精修归至理，道大隐玄关。
    圣境皆奇绝，凡情岂易攀。
    群仙宽坦荡，却老尽童颜。

宋太宗　缘识
    世途含万象，稽古便知今。
    大树垂清影，如花耀碧岑。
    虚劳空自白，德行胜黄金。
    有过而能改，无为积善深。

宋太宗　缘识
    法演双林下，凡情世眼观。
    澹烟光雨际，孤月净云端。
    意思皆时暂，纵横大教宽。
    含情能息虑，物外不相干。

宋太宗　缘识
    表里分明说，深穷妙更玄。
    愚迷行不到，圣事法中传。
    欲界情无定，真空本自然。
    今生随曩劫，清净照三天。

宋太宗　缘识
    爱老及怜贫，逢迎善者亲。
    道高明似日，世有几般人。
    盛暑观蚊蚋，窊鱼探海津。
    闲忙皆自得，冬去后知春。

宋太宗　缘识
    多言心不善，出口莫能追。
    如梦欢娱乐，归家说盛衰。
    攎将何所用，理乱别公私。
    方寸巧施设，小人亦可悲。

宋太宗　缘识
    雅澹玄中得，常人故不知。
    幽深无远近。道外细推之。
    碧落神仙境，烟霞日月随。

宋太宗　缘识
    世间何所益，乐善有馨香。
    贵贱虽差等，非违定不祥。
    春台宜胜地，花木收严霜。
    求取立身行，恒持但久长。

宋太宗　缘识
    逍遥能自在，大道亦何去何殊。
    澹薄随情遣，优游静恶除。
    春生凡作则，秋谢遍悲疏。
    利益玄穹鉴，公平信史书。

宋太宗　缘识
    紫陌红尘里，贪名利好争。
    世情皆扰攘，大道甚纵横。
    弦直终无曲，心邪自不平。
    若能如遂意，复学法先生。

宋太宗　缘识
    民间天上事，通理一言之。
    仙积千年寿，人终百岁期。
    礼容分次第，泛爱别尊卑。
    福业有轻重，那堪乱作为。

宋太宗　缘识
    世上多虚饰，方知一切心。
    不群终是异，僻学古同今。
    逸士宽怀释，为官理道深。
    移时非独见，今我思沈吟。

宋太宗　缘识
    真一生天地，因依认宿缘。
    智高通理性，凡下少周旋。
    语默何奇绝，幽深隐圣贤。
    谁人解我意，大道寸心玄。

宋太宗　缘识
    石室巢新燕，人心在眼前。
    飞云高去影，败叶拥流泉。
    取舍凭谁定，升沈勿自专。
    守贫知大道，盛事好攀缘。

宋太宗　缘识
    豁意何清净，愚人不信迷。
    石岩孤野鹤，仙路蹑云梯。
    栋木生深谷，寒鸦入夜啼。
    怡颜能待客，沽酒旋烹鸡。

宋太宗　缘识
    利钝犹根性，无缘枉用心。
    邪求皆是相，正定理玄深。
    巧拙高含识，轻浮力不任。
    大乘通语默，稽古便知今。

宋太宗　缘识
    智使千般用，思量也大愚。
    黄昏直至晓，皎日莹康衢。
    瑞典通三界，华胥乐四隅。
    谕开方便治，平坦绝崎岖。

宋太宗　缘识
    皆救眼前急，锥刀蕴利名。
    愚心违善道，慧眼自分明。
    大海波浪没，深山栋木成。
    旁求存古意，后学法先生。

宋太宗　缘识
    得道超凡圣，逍遥本是缘。
    群迷难解会，我且不虚传。
    但信恒无断，精穷用意专。
    審聪明譬喻，勿被俗情牵。

宋太宗　缘识
    古来高逸士，数目几多人。
    积德千花秀，温良七宝珍。
    缘因终可作，好事福齐臻。
    宇内光阴速，仙天夜月春。

宋太宗　缘识
    君子怀幽趣，谦恭礼乐才。
    经心皆识见，书史尽通该。
    有德馨还远，清虚道亦开。
    先生宜法则，宿习自将来。

宋太宗　缘识
    遁迹深岩谷，身闲未是闲。
    研穷堪语默，寂静杳冥间。
    秘密逢邪见，难开大道关。
    金丹无效用，弗可返童颜。

宋太宗　缘识
    人本心田静，机关节买是非。
    聪明存节操，曲直自相依。
    思寂知玄奥，区分有顺违。
    精通含识性，理义恺然希。

宋太宗　缘识
    行止由修炼，辉光朗自然。
    深山藏虎豹，大海隐龙泉。
    鹤唳冲霄汉，龟生得寿年。
    怡情含道识，浩渺九重天。

宋太宗　缘识
    谁人信我说，我说亦非常。
    苦行分明乐，缘深解即忙。
    乖持如似梦，慕道得清凉。
    影响随声应，玄门可度量。

宋太宗　逍遥咏
    千年福寿自由人，万象星罗仰在身。
    宝马不教龟鳖乳，嘉禾须问谷田神。
    根株种植华池内，药鼎煎催运火匀。
    混沌分来皆是道，二仪交感八方亲。

宋太宗　逍遥咏
    巅峰一望水深潭，谁解缘情语话堪。
    暗室自开明日月，道心奇异老山奄。
    研穷妙理真消息，诫忌先贤让不贪。
    稽古尚为今法则，愚蒙太甚苦谈谈。

宋太宗　逍遥咏
    飞腾自在莫教赊，坎女离男共一家。
    无碍逍遥通智慧，将求利乐勿须夸。
    灵根就看和春雪，神室之中有绛砂。
    彼是彼非堪可重，常娥倚树笑唅呀。

宋太宗　逍遥咏
    非人口似泻汾河，此辈尘中有甚多。
    心恨貌恭无定止，舌夸端正乱乖讹。
    为官善政身荣禄，利剑休教石上磨。
    立待满盈船陷水，恶风从被海神拖。

宋太宗　逍遥咏
    鹤骨岩岩混世间，不侵寒暑似童颜。
    精神爽丽言干典，举步如飞思虑闲。
    起从问他修炼法，乱将词理勿交关。
    生来静却凡愚见，又说三仙有大还。

宋太宗　逍遥咏
    还元到即见真归，不是虚传羽化飞。
    大道勿将闲设用，精修别得便忘机。
    安排稳入龙宫内，变易终藏虎鼎威。
    豁达乾坤神妙理，逍遥铅汞共相依。

宋太宗　逍遥咏
    精详语议四门开，舒惨阳和意外裁。
    远见风尘思往事，无穷日月去还来。
    乐耶指趣归三体，周旋道理遍九垓。
    贤圣人天常法则，卿云岭上白皑皑。

