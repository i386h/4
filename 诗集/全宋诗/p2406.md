<!-- { "loadSidebar": true } -->
    抛却工夫平世路，枉劳心力构仙台。
    隘空云水千重合，币野烟霞一径开。
    幸有圆成平坦处，辛解谁解望山来。

释延寿　山居诗
    千途尽向空源出，万景终归一路通。
    忽尔有心成大患，坦然无事却全功。
    春开小岫调新绿，水漾漂霞蘸晚红。
    莫道境缘能幻惑，达来何处不消融。

释延寿　山居诗
    身心闲后思怡然，缅想难忘契道言。
    千种却教归淡薄，万般须是到根源。
    疏疏雨趁归巢鸟，密密烟藏包子猿。
    禅罢吟来无一事，远山驱景入茅轩。

释延寿　山居诗
    万境闲来情澹澹，群嚣息后思微微。
    当时白业无门入，今日玄关有路归。
    熟果不摇翻自落，生禽谁唤却惊飞，
    到头何用空忙得，任运应须待对机。

释延寿　山居诗
    携筇闲步望山行，竟日逍遥任野情。
    上岭梯登危石侧，渡溪桥踏古槎横。
    绿罗水皱岩根急，红锦霞舒海面明。
    一轴咏怀高尚意，援毫因事偶吟成。

释延寿　山居诗
    负气争权事可悲，金貂绣轂尽何之，
    唯闻野棘盘荒冢，只见空陵叠坏碑。
    灯暗竹堂行道夜。烟昏石窟坐禅时。
    怡然自得真栖处，何用经营别路岐。

释延寿　山居诗
    豪贵从他纵胜游，多欢终是后多愁。
    茅茨舍宇偏安稳，粪埽衣裳最自由。
    数片云飞书案上，一条泉路卧床头。
    分明自有安身处，争柰人间不肯休。

释延寿　山居诗
    高才宠略敢凌云，世上浮名梦里身。
    苏氏谩称降六国，韩公休说捲三秦。
    当朝虽立千年事，古庙唯存一聚尘。
    毕竟思量浑大错，何如林下养天真。

释延寿　山居诗
    高怀怡淡景相和，才到尘途事便多。
    碧嶂好期长定计，朱门唯见暂时过。
    雄雄负气争权路，岌岌新坟占野坡。
    成败分明刚不悟，未知凡俗意如何。

释延寿　山居诗
    得理元来行自成，万般情断一心冥。
    樵人不到缘山僻，游客难逢为岳灵。
    食蘺苦心何日就，看花醉眼几时醒。
    索然身外无馀物，云满前山水满瓶。

释延寿　山居诗
    名利梯媒事已忘，唯凭拙直定行藏。
    探玄休炼长生药，助道时抄歇食方。
    溪汲古痕山雨涨，树摧残枿野风狂。
    一言欲寄休回首，尘路如今事正忙。

释延寿　山居诗
    岂是疏慵僻爱山，且图馀事不相关。
    休夸凤诏千年贵，难敌禅扉半日间。
    透水戏鱼随浪没，投巢孤鹤带云还。
    自然得到无心地，寂寂虚堂一景间。

释延寿　山居诗
    林下安身另有方，营营何太路岐忙。
    侯门梦过光阴促，禅室玄栖气味长。
    引水灌花春日媚，移松夹道暑天凉。
    衔恩略报元功处，一炷晨风散后香。

释延寿　山居诗
    万般惟道最堪依，一瞬荣枯恨古悲。
    强笑低颜何忽忽，忘机绝虑自怡怡。
    潜龙终要投深浦，巢鸟应须占健枝。
    名利门中难立足，隐藏云水更何之。

释延寿　山居诗
    退踖何人继昔贤，凡途终是事谋先。
    只知竞逐浮云富，谁解惊嗟逝水年。
    寒影半疏霜后树，秋声千点雨中禅。
    千般不更经营得，一榻无馀任自然。

释延寿　山居诗
    野景陶情皆得意，凡夫举目尽堪愁。
    秦川几度埋番骨，棘路还曾耸玉楼。
    幻体不知波上沫，狂心须认镜中头。
    浮生役役贪荣者，求到真空卒未休。

释延寿　山居诗
    一生占断白云乡，适意孤风吹草动志自强。
    报晓音声栖鸟语，漏春消息早梅香。
    吟经徐傍芙蕖岩，得偈闲书薜荔墙。
    大道最亲无达者，苦携瓶锡叩禅堂。

释延寿　山居诗
    养性摅情不记年，免寻云水更参禅。
    有心用处还应错，无意看时却宛然。
    析法尚嫌灰断果，烧丹堪愍地行仙。
    欲知此理谁人会，水自朝东月自圆。

释延寿　山居诗
    世途从此免相关，万虑潜消野思闲。
    萩树逼春花自吐，岩巢欲暮鸟空还。
    门前雾闭疑无路，槛外云开忽有山。
    宴坐石岩樵径绝，姓名应不到人间。

释延寿　山居诗
    独行独坐任天然，幽隐难逢世网牵。
    一志直教齐大道，万般总是涉因缘。
    水磨涧石平如镜，春引岩藤直似弦。
    虚纪已知休更续，蹄轮应不到山前。

释延寿　山居诗
    散诞疏狂得自然，免教拘迫事相牵。
    潜龙不离滔滔水，孤鹤唯宜远远天。
    透室寒光松槛月，逼人凉气石渠泉。
    非吾独了西来意，竹祖桐孙尽入玄。

释延寿　山居诗
    绿柳堤边春色多，数树重重袅翠萝。
    红白花枝争鬬发，晴阴天气半相和。
    中山谩醉千壶酒，易水徒悲一曲歌。
    尘世无凭唯道外，荣枯瞬息尽消磨。

释延寿　山居诗
    清平大业行皆奢，岂独尧时听所加。
    岂俭由人天下远，安危在智道非赊。
    关津防害翻为害，法令除邪却长邪。
    争似无言敷密化，既能成国又成家。

释延寿　山居诗
    焦翼枯鳞成底事，分明可验莫愁哉。
    君恩只可量功受，世利应须任运来。
    岂信败从成处得，谁知荣是辱边媒。
    但看越分殊求者，唯向身中积祸胎。

释延寿　山居诗
    栖真境界太玄乡，静见吾宗不可量。
    好句只凭诗断送，闲缘唯遣道消亡。
    雨丝云织经条密，烟素风抽细缕长。
    竟敢日虚怀无一事，金瓶秋水石炉香。

释延寿　山居诗
    得丧从来事甚均，任缘徒用苦劳神。
    野蔬随分堪充口，石室依稀中庇身。
    碧海几时无去棹，举世浑成无事人。
    若教求道如求利，举世浑成无事人。

释延寿　山居诗
    数朝兴废狂风过，千载荣枯掣电飞。
    早向权门思息意，莫於尘世自沈机。
    一条水引闲花出，万城云随独鹤归。
    最要身安成大道，免教他后始知非。

释延寿　山居诗
    幽栖带郭半山峰，密意虚怀莫可同。
    事到定中消息静，景於吟处炼磨代。
    玲珑色淡松根月，敲磕声清竹罅风。
    独坐独行谁会我，群星朝北水朝东。

释延寿　山居诗
    三度曾经游此地，从缘权顺世闲情。
    登山虽有谢安志，遁迹惭无慧远名。
    翠叠寒枝松未老，影深幽径竹新成。
    莫言去住关怀抱，云本无心水自清。

释延寿　山居诗浮
    旷然不被兴亡坠，豁尔难教宠辱惊。
    鼓角城遥无伺候，轮蹄路绝免逢迎。
    暖眠纸帐茅堂密，稳坐蒲团石面平。
    只有此途为上策，更无余事可关情。

释延寿　同于秘丞赋瀑泉
    大禹大知凿，来源变自成。
    色应怜众白，声合让孤清。
    远势曾吞海，飞流欲喷鲸。
    灵槎如可泛，天际问归程。

释延寿　武肃王有旨石桥设斋会进一诗
    南有天台事可尊，孕灵含秀独超群。
    重重曲涧侵危石，步步层岩踏碎云。
    金雀每从云里现，异时多向夜深闻。
    当知此界非凡界，一道幽厅各自分。

释延寿　武肃王有旨石桥设斋会进一诗
    仙源佛窟有天台，今古嘉名遍九垓。
    石磴嵌空神匠出，瀑泉雄壮雨声来。
    景强偏感高僧住，地胜能令远思开。
    一等翘诚依此处，自然灵贶作梯媒。

释延寿　武肃王有旨石桥设斋会进一诗
    智泉福海莫能逾，亲自王恩运睿谟。
    感现尽冥心境界，资持全固道根株。
    石梁低翥红鹦鹉，烟岭高翔碧鹧鸪。
    胜妙重重惟祷祝，永资车庶息灾虞。

释延寿　武肃王有旨石桥设斋会进一诗
    凌晨迎请倍精诚，亲敬鲜花异处清。
    罗汉攀枝呈梵相，岩僧倚树现真形。
    神幡双出红霞动，宝塔全开白气生。
    都为王心标意切，满空盈月瑞分明。

释延寿　武肃王有旨石桥设斋会进一诗
    幡花宝盖满清川，祈祷迎来圣半千。
    莫道圣缘无影响，须知嘉会有因缘。
    空中长似闻天乐，岩畔尝疑有地仙。
    何必更寻兜率去，重重灵应事昭然。

释延寿　武肃王有旨石桥设斋会进一诗
    登云步岭涉烟程，好景随心次第生。
    圣者已符祥瑞事，地灵全副祷祈情。
    洞深重叠拖云湿，滩浅潺湲漱水清。
    愿满事圆归去睡，便风相送片帆轻。

释延寿　野遊
    独步出衡茅，寒云著地交。
    烧平多败穴，叶落见危巢。

释延寿　舟中
    一水浮千棹，悠悠来去人。
    缆开湘浦岸，帆落楚江滨。
    风色东西变，潮痕旦暮新。
    祗兹澄汉色，几度化为尘。

释彦岑　偈
    今朝八月初五，好事分明为举。
    岭头漠漠秋云，树底鸣鸠唤雨。
    昨夜东海鲤鱼，吞却南山猛虎。
    虽然有照有用，毕竟无宾无主。
    唯有文殊普贤，住，
    住，我识得你。

释彦岑　颂古五首
    胡也吃毛虫，乌狗上佛殿。
    大地雪漫漫，澄不净如练。

释彦岑　颂古五首
    蛮奴赤脚上皇州，卖尽奇珍跨白牛。
    贪著市朝人作市，又随歌舞上官楼。
    多意气，好风流，月冷珠帘挂玉钩。
    分明忘却来时路，百尺竿头辊绣毬。

释彦岑　颂古五首
    岣嵝峰头神禹碑，字青石赤形模奇。
    无目仙人才一见，便应抚掌笑嘻嘻。
    云暗苍龙化葛陂。

释彦岑　颂古五首
    一桡打著这瞎汉，堪笑令犹行一半。
    竿头比重线约鲸波，趯浪拿云犹是钝。

释彦岑　颂古五首
    没踪迹处莫藏身，看来端是眼中尘。
    全机打破系驴橛，捧头敲出玉麒麟。

