<!-- { "loadSidebar": true } -->
    到官未久出按悬，满眼猺獞森戈矛。
    谁知造化默相补，玉融山水何清幽。
    苍崖翠壁老君洞，健非巧宦能兼游。
    万岁乳成滴白柱，一卷溪畔眠青牛。
    真仙遗迹览不尽，散发坐石临界清流。
    洒然形质已自失，欲酿溟滓觞浮邱。
    襟怀浩浩隘八极，身外何物非轻沤。
    数声长笑下山去，几点白云天际头。

杨虞仲　和严侍御柟木诗
    两苍崖屹相应对，上面虬龙插崖背。
    青铜为柯石为根，上有虫书篆籀破藓痕。
    诘屈盘根少态度，深锁穷山烟雨暮。
    不愿作材戹万牛，惊世之文那肯露。
    人不满百雪满头，一生忧患几许愁。
    湛辈去逐翁仲游，此树森森春复秋。
    杜陵笔墨光万丈，当时憾不同清赏。
    独寄黄花九日诗，云间声作琳琅响。

杨与立　溪头
    肖头石磴坐盘桓，时见修鳞自往还。
    可是水深鱼极乐，不须妄想要垂竿。

杨与立　岩桂
    自从月窟得灵根，使擅人间众森尊。
    万斛天香非世有，十分秋色至今存。
    林高直接孤轮影，枝花休寻旧斧痕。
    午夜楼头足心赏，天低风细欲飞魂。

杨与立　幽居
    柴门闽寂人少过，尽日观书口自哦。
    馀地不妨添竹木，放教啼鸟往来多。

杨愈　桐柏崇道观
    深入黄庭景，徙思五滴泉。
    青牛眠药坞，白鹿卧芝田。
    浮世人空老，长生事宛然。
    三尸飞不去，皆是自留连。

杨元亨　题半山寺
    蹇驴挟策一苍头，罢相归来隐寂寥。
    看到半山三不足，依然野水漫青苗。

杨元量　叙州
    宗元永州志浯溪，几年烟草含凄迷。
    昌黎海门水半扉，至今诗句藏翠微。
    涪翁亦从天上归，自凿岚翠成岩栖。

杨愿　与王伯刍
    冷官厅事客来稀，种绿阴阴结夏帷。
    忽得君诗惬人意，陶家风到北窗时。

杨愿　与王伯刍
    只今侍读周夫子，屡说君诗似杜诗。
    速把冠尘尽弹却，玉堂宵直伴王维。

杨允　不预曲宴诗
    闻说宫花满鬓红，上林丝管侍重瞳。
    蓬莱咫尺无由到，始信仙风迥不同。

杨允元　寄馆中诸公
    闻说宫花满鬓红，上林丝管侍重瞳。
    蓬莱咫尺无由到，始信仙凡迥不同。

杨再十一君　书感
    枫江渡口草凄凄，桃浦桥边夕照低。
    惟有旧家双燕子，年年飞绕绿杨隄。

杨再十一君　书感
    深湖两岸白云秋，芦荻花深隐钓舟。
    回首平原风浪急，却怜江海是安流。

杨再十一君　书感
    潦倒江南一布衣，家贫岁晚寸心违。
    不堪倚仗枫江路，手种青松大十围。

杨再十一君　夜坐
    竹窗吹雨夜潇潇，独拥寒鑪叹寂寥。
    坐久不知更漏永，镫花零落篆香消。

杨再十一君　咏史
    张良大父父，相韩五世君。
    报仇误一击，佐命筹三军。
    灭秦复诛项，兴汉称元勋。
    始终心为韩，义烈千载闻。
    吾家世臣宋，绂冕兴如云。
    於今虽为庶，义不忘宋恩。
    国亡幸免死，忍复干禄云。
    耻为肤敏士，宁作殷顽民。

杨昭俭　释通慧
    释通慧，青原下九世，
    清凉益禅师法嗣，称敬遵通慧禅师。
    住台州{今浙江临海}般若寺。事见《五灯会元》卷一○。

杨昭俭　题家园
    池莲憔翠无颜色，园竹低垂减翠阴。
    园竹池莲莫惆怅，相看恰似主人心。

杨昭俭　赠梦英大师
    纪赠歌诗数百人，序师多艺叶求新。
    未言篆隸飞龙凤，且说风骚感鬼神。
    琴有古声清耳目。鹤无凡态惹埃尘。
    英公所学还如此，不错承恩近紫宸。

杨昭俭　自述真讚
    真兮廖廓，郢人图雘。
    岳耸云空，澄潭月跃。

杨徵　题徐氏金湖书院
    君家仙馆带林塘，气象清新志趣长。
    千里客来如海若，一楼诗静透文光。
    门闾旌表芝兰贵，科第联芳桂籍香。
    帝里词人多景慕，愿题诗句满修篁。

杨正伦　华清宫
    休罪明皇与贵妃，大都衰盛两相随。
    惟怜一派温泉水，不逐人心冷暖移。

杨之麟　题亚愚江浙纪行集句诗
    上人胸次有文机，信手招来总是诗。
    莫问铺排谁句子，逼人清压雪梅枝。

杨志　鼓楼怀古
    兴废何年事，无由问老成。
    代为兜率地，留得古楼名。
    石塔添潮影，铜壶断漏声。
    我来空吊古，恨不赋芜城。

杨志　绮川亭
    一泓绿净沧浪水，千朵红稠菡萏花。
    病眼纷纷何所似，江天落日散余霞。

杨志　石涧龙首山
    残年仍置闰，五日恰逢春。
    携酒各独赏，敲门僧冰嗔。
    双榕如拱立，万井故横陈。
    僧舍少盘薄，元规尘上人。

杨致祥　双松联句
    古宇列双桧，森郁欹檐角。
    高干若偃盖，低枝罗翠幄。
    叶硬攒猬毛，子圆如雀壳。
    盘根虽轮囷，呈才终卓牵。
    枯冬傲霜雪，炎夏宜雨雹。
    苍皮绕龙蛇，危巅巢鹡鷟。
    岁寒知后凋，清风到先觉。
    月涵烟影孤，雨溜苔藓驳。
    愿逢繁辂用，勿使为榱桷。
    春姿笔工偷，风韵溪虎学。
    松筠比节操，虫鸟敢蠹啄。
    黛色晚山分，清香朝露濯。
    桃李耻妖饶，椅梧羞龌龊。
    俗名强雌雄，奇胜重古朴。
    气势已千寻，栽培从一握。
    五松惭忝位，秦封受殊渥。

杨谆　马冠山
    陈家宅废桑畦暗，马道冠亡羽观空。
    惟有山南古程氏，雕檐一簇翠烟中。

杨子方　句
    频看召客趋金马，再见丰年出石鱼。

杨子方　上亭驿
    时平总忽忠臣语，世乱仍遭弄臣侮。
    至今说到忒郎当，行路犹能痛千古。

杨祖尧　题漱玉轩
    危石欲阽力自支，罅空引溜日夜垂。
    空阶滴雨幽梦觉，孤蓬澎浪惊魂飞。
    直疑丹液必石骨，饮此合仙寿无期。
    又疑宠宫流润泽，膏沐万物皆含滋。
    终古不受一尘涴，六月可逃三伏威。
    濯我尘缨洗两耳，审听广乐音声希。
    盥飄半生尘俗面，要离仙仗翻云旗。
    仁智所观自有感，物理天理常参稽。
    华池神水倘若此，圣功合发天人机。
    湔涤众生业障尽，更与大地荡劫灰。

杨佐　三仙祠
    胜迹传来不记年，昔闻尝驻汉神仙。
    碑因藓蚀无完字，址为藤迷失旧阡。
    岩屋镫悬松外月，石炉香散竹间烟。
    翻思穣穗遗人日，陈迹寥寥一惘然。

姚辟　句
    京洛黄尘久倦游，一官来寄海边州。

姚辟　句
    初日光回天尚螟，暮潮声落地先秋。

姚辟　句
    潮卷乱峰横几席，沙填重险变桑麻。

姚辟　涟漪洞
    五门高除势摩天，洞底清冷泻碧涟。
    苹藻鱼游知暮雨，薜萝人去锁寒烟。
    山樱已熟垂朱实，岩竹新抽露玉鞭。
    只恐游人归马急，野僧何惜白云眠。

姚辟　灵岩
    泉石平生性所耽，谢公延我到东南。
    红莲幕下烦佳客，文脊山中访旧岩。
    剪竹扫花寻鸟道，扪萝随衲问龙潭。
    图经未尽幽潜事，待向仙家起玉函。

姚辟　挽老苏先生
    持笔游从已五年，忽嗟精魄去茫然。
    茂陵未访相如藁，宣室曾知贾谊贤。
    薤露有歌凄晓月，绛纱无主蔽寒烟。
    平生事业文公志，应试乡人白玉镌。

姚辟　挽老苏先生
    羁旅都门十载中，转头浮宦已成空。
    青衫暂寄文安籍，白社长留处士风。
    万里云山归故国，一帆江月照疏篷。
    世间穷达何须校，只有声名是至公。

姚辟　望文脊怀瞿硎先生
    文脊山中姓已逃，江城争美少微高。
    应知司马来窥鼎，便学春人去种桃。
    海上音书断鸿雁，洞中吟啸伴猿猱。
    鹿裘谁识先生志，却把虚词倚伏滔。

姚辟　游山门呈知府大卿
    春风到宛陵，太守遇康乐。
    隐几坐高斋，清风媚林壑。
    语我诸峰峦，道人古棲吒。
    幽潜远江汉，秀耸类衡霍。
    一日赆我游，大府辍高幕。
    命车载酒醪，行人饬巾橐。
    蓝舆渡前溪，野饭即高阁。
    笑著乌纱巾，行背青山郭。
    嵇吕重契旧，皮陆索酬酢。
    幽花弄紫翠，鸣琴唱宫角。
    灵气浮融融，蒸风纷漠漠。
    晚宿黄渡馆，泉声自伊洛。
    溪童学流觞，盘花递清酌。
    归火破昏街，拥衾闻夜柝。
    诘朝振衣坐，缫车厌啼鹱。
    东壁有旧诗，三贤据安作。
    笔迹即讹谬，尘版复皴皵。
    伊人已黄泉，来者谁丹雘。
    徐徐到山门，青苍洗昏膜。
    两山擘大道，造化自橐签。
    绿蒂凌空飞，江云半天落。
    二岩与四洞，灵仙旧淹泊。
    丹凤今不归，双门失扃钥。
    云髓凝为乳，石柱垂如铎。
    峭壁断行路，薜萝阴附著。
    秉烛寻龙潭，昏冥认头角。
    欲窥心已惊，暂进足还却。
    不探骊珠渊，安得长生药。
    又上齐云亭，诸山露崖堮。
    或涌如波涛，或沸如鼎镬。
    幡幢或飞动，塔庙或缨络。
    盛如明堂朝，衣冠势纷错。
    尊者不避卑，强者不凌弱。
    严如武库兵，雪霜饰锋锷。
    柔顺就赦宥，刚顽即侵掠。
    或齐如季孟，或比如媒妁。
    连如鱼缀钩，猛如兽相搏。
    横如斗东西，勇如龙潜跃。
    欲尽听眺心，疲羸厌芒憍。
    野僧又语我，文脊倚寥廓。
    我思鹿裘人，不惮路硗确。
    左瞻右已迷，前登后皆邈。
    攀高猿臂引，入险腰{左纟右豆}缚。
