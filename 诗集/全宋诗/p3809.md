<!-- { "loadSidebar": true } -->
    分首二年眉惯郁，举头千里眼佣开。
    江山不隔往还梦，一梦醒时闷一回。

曾丰　寄衡阳尉徐智伯三首
    千古南昌尉，神仙人姓梅。
    久归天上去，重谪世间来。
    照乘无人市，倾城不自媒。
    稳乘高士毂，自有郑庄推。

曾丰　寄衡阳尉徐智伯三首
    刺眼县门柳，萦心家圃梅。
    懒为彭泽住，羞见督邮来。
    藉有汤行聘，要无石作媒。
    吾非痴谢令，自去不须推。

曾丰　寄衡阳尉徐智伯三首
    衡阳容有雁，岭表得无梅。
    半岁人南北，中宵梦片来。
    灯为输喜使，酒作嫁愁媒。
    莫决敲门句，几经改作推。

曾丰　寄临汀推官卢伯寿二首
    解官赴调出临川，倒指侵寻十二年。
    文学背时招白眼，功名迂路得华颠。
    胸中要与天相似，分内姑安理自然。
    素业更须频点检，有无可以上青编。

曾丰　寄临汀推官卢伯寿二首
    都下灯前别酒阑，我归江国子闽关。
    鲤鱼不赐书来去，蝴蝶犹将梦往还。
    抵掌伊吾灰壮志，折腰彭泽汗衰颜。
    十年以后来相问，收拾俸余归买山。

曾丰　寄内
    已复山上山，何当口中口。
    写兹秋下心，寄我女边帚。

曾丰　寄孙学长孝思
    短檠方册不增穷，穷到无锥文字工。
    与我心同如印印，使人意快似风风。
    江山信笔机之熟，天地忘怀气所充。
    耆旧录中书隐德，其他无以易庞公。

曾丰　寄题阁皂陈元礼苍玉轩
    道山飞落江之濒，山中草木海上春。
    鸿蒙盘成碧树势，沆瀣蒸出琼芝津。
    辟尘有许犹未惬，更著千百青嶙峋。
    两三也足况千百，后土不自珍其珍。
    人坤受质外负直，与乾同体中含纯。
    表里洒然相肖似，亭亭物外佳主人。
    鸣佩琅琅夜步斗，握圭挺挺晨朝真。
    音韵危梢压霰砉，威仪峻节排风竣。
    卷班归洞门不钥，世间望之自逡巡。
    辽城翛翛鹤有道，葛陂矫矫龙何神。
    主人与客俱变化，同为玉皇案头臣。
    犹余栖凤未仙去，不有冥鸿孰情亲。

曾丰　寄题黄舜卿双溪阁
    山无背宅宅何胜，门未纳溪溪是剩。
    一阁翚飞若见招，双溪蟠屈如回应。
    有酒不容阁生尘，无诗莫与溪写真。
    秋碧澄寒石齿齿，春黄涨暖风鳞鳞。
    有如此水皆诗思，半酣还养客之技。
    气之浊者客勿讳，主人胸中有泾渭。
    味之美者客勿矜，主人胸中有淄渑。
    辨入涓滴太分明，醉游汗漫真混成，
    客与主人俱忘形。

曾丰　寄题刘汉英双清亭
    浑沦一段轻清气，天收不尽归于地。
    凝者为山融者溪，揽之可使凡骨蜕。
    主人著亭溪山间，心与溪山相往还。
    市朝有欲叩以事，鱼鸟不容入其关。

曾丰　寄题刘永年桂堂
    四时之气秋气清，月之掬之水中精。
    四时之月秋月明，桂之掬之木中英。
    沆瀣蒸开黄烂熳，分似群仙清鼻观。
    君家谁会术之幻，乘夜入月移此粲。
    微风透帘日透窗，老叶弄缥花弄缃。
    翁在中央季在旁，读万卷书字字香。
    颤阏四开香入髓，薰融人欲发天理。
    鲤伋点参贤父子，传芳后叶殊未已。
    一枝五枝聊自诡，郄家窦家勿相侈，
    刘家正恐不免耳。

曾丰　寄题刘渊甫可斋
    君子无莫也无适，圣人毋固也毋必。
    行藏视彼时所宜，去就惟吾义之适。
    吾道难莫难于权，其惟孔子为能然。
    胸中还未有孔子，宁堕于偏勿求全。
    愿为孔子可斋志，四可犹须省三未。
    孟子何当周文王，鲁男善学柳下惠。

曾丰　寄题盘山云峰通济桥二首
    何人彼岸幻长虹，接引众生入大通。
    彼此本来无间断，度人了后勿论功。

曾丰　寄题盘山云峰通济桥二首
    通往通来无四旁，津梁未必不相妨。
    吾行拗折津梁柱，尽放途入蹈大方。

曾丰　寄题全国辅竹溪清寓
    亭前轧轧日百舆，桥上剥剥日万屦。
    莫非失脚声利然，谁复回头情性故。
    子云一区二者间，讲玄之外何所关。
    江山有我目迎送，鱼鸟无他心往环。
    玻璃横眠苍玉立，开关不信尘敢入。
    太无在上吞以胸，群有来前挫于笔。
    笔端胸次患不清，一过于清天所憎。
    推归玉笋头边立，送去金鳌背上行。

曾丰　寄题双清亭
    玻璃横眠苍玉立，不容朝市一尘入。
    鱼泳鸟飞自荐扬，舟来车往谁收拾。
    主人潇洒宅一区，子弟何师受何书。
    马迁史里万古具，张说诗中四时俱。
    诗编史帙一关目，姑掇余甭清冰肉。
    床头拈出周易读，更悟太清清蜕骨。

曾丰　寄题夏椿年赏桂楼
    广寒韵度中央质，故侍仙娥新见黜。
    高天委气得金行，平地披身成玉立。
    月下风前为谁香，诸郎一咏翁一觞。
    功成寄语邵氏子，有西楼后无东堂。

曾丰　寄题项圣予卢溪书院
    中兴天子旌义门，荣光犹足昌弟昆。
    冢庭衮衮义子孙，下相郎君开义塾。
    美意非徒淑姻族，乡里焌焌义风俗。
    乃翁固喜儿读书，更喜它人与儿俱。
    儿今不替翁之初，人人忠孝书绪余。
    初唐元勋几卿相，游逮岂无他绛帐。
    姓名半出多显扬，河汾便是卢溪样。

曾丰　寄题仰止亭
    庐陵江浒路穷处，舟子不容仙子渡。
    岂意一篙落手来，而资双足凌波去。
    睥睨大海如江然，杯渡佛轻篙渡仙。
    休负知津惟我是，且从登岸看谁先。
    杯渡之杯人所怪，大块中含几沙界。
    或云芥纳须弥山，细视芥焉杯则大。
    彼细莫细于一芥，一芥要之犹有内。
    彼大莫大于两块，两块要之犹有外。
    内外相形费融会，未忘所仰亭勿坏。
    吾细无内莫能碎，吾大无外莫能载。

曾丰　寄题张子登遂勤斋
    一字于吾补不曾，诗书况味冷如冰。
    谁家以此为长策，不把其它易短檠。
    钟鼎轩裳眼应白，余犹要得圣贤力。
    意诚身正一家齐，门中自有华胥国。

曾丰　寄题左叔宝昆仲松竹书院
    南窗晃郎宜春夏，松竹与君为大雅。
    雨杂吾伊声洒洒，劝君读书无苟且。
    北窗窈窕宜秋冬，松竹与君为大忠。
    风杂吾伊声沨沨，戒君读书无雷同。
    竹生受虚松受实，根器性天道之质。
    他人见疏君见密，一薰旧染百俱失。
    风雨不移君读书，由松之实悟竹虚。
    回首书皆糟粕余，一真超然万物初。
    松竹于学机相触，学成终不负松竹。
    拔地摩天立于独，逃独归群成更熟。

曾丰　嘉秦改元季夏中浣经从武仙尉仙袁君摄县事载酒相劳苦敬赋小诗呈似
    道出武仙县，因依识尉仙。
    貌相交以礼，心自许其贤。
    学问追前辈，功名付晚年。
    汉庭偏用老，归路在凌烟。

曾丰　嘉秦改元季夏中浣经从武仙尉仙袁君摄县事载酒相劳苦敬赋小诗呈似
    言别富沙士，回头五六年。
    试询今健否，见谓尚依然。
    效意倾新酿，忘怀诵近篇。
    尚其频记忆，曾此一留连。

曾丰　甲辰冬辞冢赴官寄曾鼎臣
    过家来上冢头山，禽鸟欢呼劳我还。
    石碍犹前溪水勇，风吹不动岭云顽。
    菅茆尚向烧边翠，须鬓偏从镊处斑。
    吾坐奔驰累如许，此诗不分鲁斋闲。

曾丰　甲辰岁与涂汉英别己酉复相过遽告行固小留之
    转蓬分首入梅头，千里空余梦往还。
    把酒无非酹明月，鸣弦不复鼓高山。
    匆匆六载重携手，草草三杯一破颜。
    相聚勿嫌宽数日，天于吾道意常悭。

曾丰　甲辰婺女道中过重九
    节到重阳日，身为千里人。
    半痴黄口子，多病白头亲。
    熟浸菊英嫩，轻挼茱糁匀。
    旋沽深巷酒，强饮不成春。

曾丰　甲申大水二首
    吾州背山面江流，一雨便有泛溢忧。
    况复梅霖倒江海，白昼洶若龙移湫。
    眼看上流没高树，下流屋庐渺无处。
    君不见甲子之岁至甲申，如此灾变已三度。

曾丰　甲申大水二首
    歙水震荡方流东，婺水南来塞其冲。
    二水争雄屹不去，孤城汇为河伯宫。
    经旬水落流民复，身在不用嗟无屋。
    君不见去年金人破淮壖，城郭千里无人烟。

曾丰　假守晋康出郊劝农二首
    笑下篮舆上画船，百千诗具已遮前。
    川通诸海滔滔是，鱼跃于渊圉圉然。
    云出山头犹阁雨，风行水面不停烟。
    囊中随意乱收拾，容了劝农归细编。

曾丰　假守晋康出郊劝农二首
    小队近郊初省春，杯盘绵蕝意殷勤。
    叮咛通国老和少，黾勉及时耕且耘。
    卖剑尔行移尔俗，买山吾退了吾文。
    试于农圃相寻认，果是康州旧使君。

曾丰　简艮斋
    广东漕臣重，本朝名士多。
    梁题年月古，壁记姓名讹。
    画象初何补，濂溪自不磨。
    闻名犹起敬，况睹大冠峨。

曾丰　简艮斋
    得古濂溪派，惟今谢艮斋。
    冥搜穷骨髓，燕坐黜形骸。
    晚景登乌府，秋风立玉阶。
    狐狸无暇问，阊阖莫空排。

曾丰　简艮斋
    梦里常门下，诗中半广南。
    句成还自诵，愁到与谁谈。
    菊又苋无抵，头今白不堪。
    剩分新著作，洗我瘴边岚。

曾丰　简寄游稚牧昆仲
    或许伊川到圣贤，弟兄今又学伊川。
    会将不二心传印，还出无双手续弦。
    当道书中无大道，后天易外有先天。
    更思犹合下功处，有一毫遗未大全。

曾丰　简寄幼能弟
