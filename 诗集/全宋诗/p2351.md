<!-- { "loadSidebar": true } -->
释斯植　题彭泽后人吟楼
    结屋在云端。悠然趣自安。
    江山随望远，星月近人寒。
    剑气当空正，诗情对酒宽。
    往来庭畔叟，只作晋时看。

释斯植　题天竺岩栖山房
    一室寄云隈，凭栏日几回。
    无风山自雨，有主燕还来。
    野径通樵远，岩花向晚开。
    旧时题数壁，今已半苍苔。

释斯植　天竺山居
    对雨吟方稳，西风忽晚晴。
    野花沿涧白，秋意入帘清。
    浅水藏鱼影，重林隔磬声。
    是非尘外事，谁可继高名。

释斯植　铁笛倦长吹
    铁笛倦长吹，虚空剑寒倚。
    俯仰阴晴天，泰山不可视。
    荡浆归白云，回省沧波里。
    人生无百年，世事已如此。
    既与荣辱同，兴废乃相惟。
    春风从何来，纷纷竞桃李。
    至士本无心，误为诗所使。
    纵步夕照间，养性在芳芷。
    天涯一夜杜鹃愁，万里行人度湘水。

释斯植　挽白云赵宗丞
    天上楼成日，人间独丧君。
    料知生死事，还与去来分。
    夜月江村路，春风岭树云。
    交余多感概，那忍见遗文。

释斯植　挽芸成秘校
    世上名犹在，闲情岂足悲。
    自怜吟日少，唯恨识君迟。
    兰阁人亡后，寒林月上时。
    十年青史梦，只有老天知。

释斯植　挽周彦良
    白首功成未十年，寡妻相吊泣江干。
    诗名似水声还远。世事如云梦已残。
    杨柳满堤人去后，海棠深巷雨初乾，
    东风忽起青山泪，虽有君书不忍看。

释斯植　晚春偶题呈正甫先生
    老来春去怯凭栏，今古兴亡一笑间。
    满径落红人不到，杜鹃啼雨入空山。

释斯植　晚来
    晚来无语立东风，一片闲情在碧空。
    人老杜鹃浑不管，柳桦飞尽夕阳红。

释斯植　闻子规
    十年已起故乡情，客里凄凉不耐听。
    啼到蜀天空有恨，水流依旧月还明。

释斯植　吴中即事
    世事交情浅，伤心独倚栏。
    海云经雨重，秦树入秋残。
    潮落吴天远，风生梦泽寒。
    英雄千古地，回首是长安。

释斯植　西湖晚望
    久雨初晴睡正长，春蛙鸣遍旧池塘。
    小亭寂寞斜阳里，一阵东负过木香。

释斯植　西园即事
    一径落花红，回廊复旧踪。
    千峰遥隔水，万木远涵空。
    沙鸟晴云外，寒帆夕照中。
    几宵曾宿此，江月夜相通。

释斯植　喜人归幽栖
    霄汉分携久，吟怀思欲迷。
    相逢春草外，归隐石房西。
    涧急禽声少，松摇月影低。
    要知人静夜，犹自怯猿啼。

释斯植　夏夕雨中
    满林钟磬夜偏长，古鼎闲焚柏子香。
    石榻未成芳草梦，古风吹雨过池塘。

释斯植　湘竹词
    湘魂何自怨，千古尚名存。
    不种庭边竹，那知有泪痕。

释斯植　傚樊川体
    吟边绕架书千卷，壁上梅花水一瓢。
    世事尽从忙里过，年华空向静中消。
    山云宿雨笼残日，汀草浮香满小桥。
    对此不须惆怅去，野人今已悟吹箫。

释斯植　雪鸪
    风吹芦苇鸣，残雪满桥板。
    不见棹回人，愁立沙汀晚。

释斯植　雪中寄岩泉
    吟罢新诗只自看，晓风吹恨上阑干。
    夜来雪满前山路，谁对梅花说岁寒。

释斯植　岩栖分韵得深字
    寂寞空斋里，闲情起暮吟。
    路长沙鸟尽，人在翠微深。
    远树烟中没，寒花竹外寻。
    自嫌名与利，谁识此生心。

释斯植　叶
    天涯谁与寄相思，残片疏疏尚恋枝。
    一自西风寒勒后，凋零能得几多时。

释斯植　夜坐有感
    角送重城月，微风入夜凉。
    身轻长是寄，吟苦未应忘。
    坐久灯成烬，愁多鬓欲霜。
    百年还老去，谁可继余芳。

释斯植　咏古
    欲寻仙阙觅仙丹，仙在瀛洲缥缈间。
    一自祖龙东去后，更无人到会稽山。

释斯植　与赵五话别
    送君无计路漫漫，玉笛声悲远戍间。
    自是行人多有恨，离情吹不到阳关。

释斯植　与子入山来
    与子入山来，永夜不得睡。
    但闻松子声，敲落梧桐树。
    月室窗愈明，秋风泻流水。
    古奏三两弦，知音不知处。
    唯有白面猿，闲中自来去。

释斯植　雨夜
    雨雪寒窗下，孤灯夜不眠。
    衰残如旧日，荣达是何年。
    已觉观书妄，方参入世缘。
    存心在仁理，何必后人传。

释斯植　元夕
    满眼春光万物华，小桥杨柳近人家。
    谁将上下楼台月，化作金莲一夜花。

释斯植　远山
    万里色苍然，春烟夕照边。
    旧过南岳寺，曾向雨中看。

释斯植　照影
    性与儿童异，飘蓬二十年。
    照来池上影，恰似未生前。

释斯植　子规
    游魂如可见，况复雨霏霏。
    隔水栖无地，经春叫不归。
    影随芳树没，声入野花飞。
    那忍东风里，凄凉上客衣。

释斯植　自谓
    自谓清贫苦，那知即是安。
    路从平去好，事到口开难。
    松老心长在，花红色易残。
    浮生既如许，浑作梦中看。

释斯植　昨夜
    草堂云去后，人境两茫茫。
    忽见青松老，翻疑昨夜霜。

释嗣宗　偈二首
    翠岩不是不说，只为无个季节。
    今朝快便难逢，一句为君剖决。
    露柱本是木头，秤鎚只是生铁。
    诸人若到诸方，莫道山僧饶舌。

释嗣宗　偈二首
    少林坐，庾岭行，
    书偈传衣成战争。庾岭行，
    少林坐，得髓安心成话堕。
    两家公案未曾圆，后代儿孙作殃祸。
    这殃祸，可煞大，
    天下衲僧透不过。

释嗣宗　颂
    涧底泥牛金贴面，山头石女著真红。
    系驴橛上生芝草，不是云霭香炉峰。

释嗣宗　颂古二十六首
    千年石虎产麒麟，一角通身五彩明。
    金锁玉关浑掣断，毗卢界内鼓烟尘。

释嗣宗　颂古二十六首
    一见明星梦便回，千年桃核长青梅。
    虽然不是调羹味，曾与将军止渴来。

释嗣宗　颂古二十六首
    过去心不可得，收纶罢钓秋江碧。
    扁舟古岸恣闲眠，明月芦华深稳密。
    现在心不可得，法王家法存今昔。
    谋巨猛将定封疆，说甚隋珠并赵璧。
    未来心不可得，不可得中只麽得。
    石含玉兮地擎山，惟证乃知难可测。
    千古流芳谁共知，清风币地有何极。

释嗣宗　颂古二十六首
    不是风旛不是心，祖师正眼只如今。
    如今不识山河碍，识得如今海岳沉。

释嗣宗　颂古二十六首
    铁牛耕破洞中天，桃花片片出深源。
    秦人一去无消息，千古峰峦色转鲜。

释嗣宗　颂古二十六首
    鬼子挂起那吒面，赤脚跨定须弥卢。
    铁牛鞭起黄河岸，大洋海底食珊瑚。

释嗣宗　颂古二十六首
    不是心兮不是物，那吒夜入苍龙窟。
    铁鞭击碎明月珠，从教大地如翻墨。

释嗣宗　颂古二十六首
    石里藏金谁辨别，游人但见藓痕斑。
    却被石人窥得破，铁船载入洞庭山。

释嗣宗　颂古二十六首
    妙净明心，一句全真。
    山河大地，日月星辰。
    舒肝沥胆，照彻古今。
    个中如不昧，遍界是黄金。

释嗣宗　颂古二十六首
    象外横该宇宙身，圣凡极尽不容尘。
    衲僧意气合如此，当场谁是夺标人。

释嗣宗　颂古二十六首
    婆婆不在五台山，平地行人作易难。
    蓦直坦然今古路，区区却过赵州关。

释嗣宗　颂古二十六首
    一路雄兵犯界河，烟尘寒路绝人过。
    安邦赖有张良在，画角城头唱楚歌。

释嗣宗　颂古二十六首
    万仞峰前握手时，清歌一曲少人知。
    但见瞎驴惊宇宙，不知法眼付传谁。

释嗣宗　颂古二十六首
    午夜霜凝星斗寒，长空云尽山月落。
    青天喫棒人尽知，苍龙退骨谁能觉。
    金凤冲开玉锁关，麒麟掣断黄金索。
    迢迢劫外孰能拘，南北东西迥超卓。

释嗣宗　颂古二十六首
    明头落节，暗里喫交，
    毒手当渠养处搔。雪里鹭鸶飞不见，
    一只银瓶挂树梢。

释嗣宗　颂古二十六首
    笊篱木杓，钱贯桶索，
    说妙谈玄俱是错。清平鼻孔塞乾坤，
    天下衲僧无处摸。明来握土成金，
    悟去百草皆药。拗折俱胝指头，
    踏断赵州略彴。平常一句用无穷，
    限量知见徒斟酌。

释嗣宗　颂古二十六首
    后园驴喫草，可怜无限虚生老。
    半夜盲人问故乡，不知身在长安道。

释嗣宗　颂古二十六首
    生死既不可求，根尘万病俱休。
    从此俱空独露，蟾轮一片清秋。

释嗣宗　颂古二十六首
    乌龟三眼红如火，一角麒麟快似锥。
    土宿夜游南赡部，泥牛脚下火星飞。

释嗣宗　颂古二十六首
    舒无踪，卷无迹，日午晴空轰霹雳。
    衲子惊迷失路头，神号鬼哭知何极。

释嗣宗　颂古二十六首
    新罗渤海，南岳天台。
    纤尘不碍，岂涉去来。
    回头敛念，解脱门开。
    反忆善财寻胜友，百城游遍不知回。

释嗣宗　颂古二十六首
    贝叶收不尽，一句无私万法印。
    千圣满口不能宣，岭梅漏泄春光信。

释嗣宗　颂古二十六首
    古冢不为家，渔翁举棹出芦花。
    湛水无风江月迥，长空撒尽暮天霞。

释嗣宗　颂古二十六首
    不劳车马迹，文王去后无消息。
    月华影里钓鱼矶，万古清风长历历。

释嗣宗　颂古二十六首
