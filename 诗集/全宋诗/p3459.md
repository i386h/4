<!-- { "loadSidebar": true } -->
    养鹤人何在，湖边水尚清。
    唤回中夜梦，滩上戛然声。

许尚　华亭百咏　莲巢
    记得荷香里，蛾眉唱采莲。
    千年龟欲总，不见叶田田。

许尚　华亭百咏　灵峰庵
    路涌金沙地，高人此筑庵。
    为询林下客，妙语与谁参。

许尚　华亭百咏　柳园
    芳草池塘暖，东风桃杏繁。
    春归人亦散，寂寞锁园门。

许尚　华亭百咏　陆宝山
    秘宝封坚石，山灵谨护藏。
    欲为中帑助，时复露辉光。

许尚　华亭百咏　陆机茸
    二陆为童日，驱驰屡忘归。
    至今桑柘响，禽鸟尚惊飞。

许尚　华亭百咏　陆机宅
    华亭今何在，千年谩有名。
    披榛问遗裔，寂寞一伤情。

许尚　华亭百咏　陆瑁养鱼池
    谁得陶朱术，修池一水宽。
    皇恩浃鱼鳖，不复敢垂竿。

许尚　华亭百咏　陆四公庙
    晋杰云亡久，嘉名未遽湮。
    严祠坐遗像，犹解福吴民。

许尚　华亭百咏　罗汉院
    邃宇中何有，台山五百尊。
    云何困人力，金像总尘昏。

许尚　华亭百咏　弥陀阁
    拄策徐徐上，回环佛顶游。
    九山俱在望，目断暮烟浮。

许尚　华亭百咏　南庵
    施水功成后，眈眈梵宇深。
    升堂瞻貌象，默会祖师心。

许尚　华亭百咏　毗卢庵
    扪萝通一径，修竹蔽中篱。
    只有奎章在，龙神暗护持。

许尚　华亭百咏　普照寺
    高门收画戟，即此建精蓝。
    施予恩虽在，缁流绝不谈。

许尚　华亭百咏　栖真庵
    仙路多官府，真人未上升。
    松窗霜月白，相对诵黄庭。

许尚　华亭百咏　前京城
    庐落皆无有，依稀古堞存。
    登临认遗迹，林莽暮烟昏。

许尚　华亭百咏　秦皇驰道
    叹昔秦皇帝，何年此逸游。
    迢迢大堽路，千古为嗟羞。

许尚　华亭百咏　秦女祠
    狼秦崇苛政，有女亦蒙冤。
    欲吊兴亡事，神应耻重论。

许尚　华亭百咏　三洞庵
    勾曲山头客，遨游到市尘。
    星冠顶霜月，夜半正朝真。

许尚　华亭百咏　三姑庙
    神居阴物护，臬阈捍洪波。
    莫虑蛟龙怒，年来畏叱诃。

许尚　华亭百咏　三女冈
    玉殓知无有，香魂计已销。
    频来吟楚些，岁久若为招。

许尚　华亭百咏　沙冈
    千里平沙地，联通江海湄。
    谩传因激浪，疑是蚌成基。

许尚　华亭百咏　佘山
    人与室俱化，阴森松竹寒。
    时时见孤鹤，疑此守神丹。

许尚　华亭百咏　石兽
    刻凿知何谓，弥年亦有神。
    宵行无足怪，一吼已惊人。

许尚　华亭百咏　石鱼
    双鲤何年刻，悠然鬵鬣全。
    登临忽怀远，尺素若为传。

许尚　华亭百咏　石幢
    砽立应千载，传因海眼居。
    蓬莱水清浅，曾不见敧倾。

许尚　华亭百咏　思齐堂
    伊昔弦歌治，能声著海隅。
    升堂想遗迹，励志欲齐驱。

许尚　华亭百咏　苏州洋
    已出天池外，狂澜尚尔高。
    蛮商识吴路，岁入几千艘。

许尚　华亭百咏　望仙桥
    鹤驾乘风去，千年竟不归。
    石梁凭望处，空复白云飞。

许尚　华亭百咏　望云桥
    忆昨登临日，卿云正四翔。
    重来穷目力，天末起祥光。

许尚　华亭百咏　西庵
    蚤为儒冠误，齐心学竺乾。
    而今林下塔，夜夜戒光圆。

许尚　华亭百咏　西林
    林外初晴后，斜阳满芰荷。
    频来指灵鹫，此去路无多。

许尚　华亭百咏　显忠庙
    俯拜祠堂下，遥思弼汉功。
    吁嗟教宣帝，忘德太匆匆。

许尚　华亭百咏　小湖
    猎猎风蒲外，渊渊明月秋。
    诗翁浮短艇，弭棹看浮鯈。

许尚　华亭百咏　小隐园
    妆点林泉趣，销除市井心。
    平生踚伏计，到此意偏深。

许尚　华亭百咏　姚将军庙
    阴功周邑境，南面固宜然。
    毋复论民事，神今惮改迁。

许尚　华亭百咏　异木
    蟠根知永远，曲干耸蛟虬。
    闽贾蒙私庇，年年此荐羞。

许尚　华亭百咏　泳波亭
    吕梁观已远，沂水浴应难。
    却倚亭前柳，时时照影寒。

许尚　华亭百咏　俞塘
    延袤三乡外，东流与海通。
    河神屡加惠，帆借往来风。

许尚　华亭百咏　御史泾
    疏凿人何在，流功几世余。
    农氓诵名氏，不数郑公渠。

许尚　华亭百咏　圆珠庵
    定回人寂静，绕鼻碧莲香。
    却认循檐月，摩尼发夜光。

许尚　华亭百咏　袁崧宅
    疆场蒽功成后，归来卜一邱。
    当时应种德，名字插千秋。

许尚　华亭百咏　月榭
    檐角衔墙固，明疏护翠罗。
    公余秉谈尘，竟夕对金波。

许尚　华亭百咏　云閒馆
    邮亭临爽垲，杗廰架修虹。
    我亦轮蹄客，心期访士龙。

许尚　华亭百咏　赵店
    日日黄尘路，喧貀涨市声。
    神灵自安此，不欲变名称。

许尚　华亭百咏　柘湖
    展武沈沦后，波澄一鉴明。
    桑田复更变，触目总柴荆。

许尚　华亭百咏　震桥
    瓦木明丹垩，初期镇此方。
    石梁今欲圮，尤益富蛮商。

许尚　华亭百咏　征北将军墓碑
    畸岖寻古隧，衰草隐寒原。
    欲读将军事，丰碑祗半存。

许尚　华亭百咏　证觉院
    有人明七净，蠠没缔良因。
    叹惜流风替，谁为无垢人。

许尚　华亭百咏　濯缨亭
    舆梁斜倚处，檐影坠清流。
    往往抽簪者，常为孺子羞。

许尚　秀道者塔
    辛勤成雁塔，俄赴积薪焚。
    静夜眈眈影，疑来护刻文。

许申　如归亭
    寻常高讽散人歌，傲睨天随奈尔何。
    即问松江旧庐舍，羽真来往洞庭波。

许申　如归亭
    日脚青山晚半藏，水遥天远岸无厢。
    云边一叶来何处，认是宣州出浦航。

许申　如归亭
    馆娃宫在西山下，游鹿台居西岭头。
    倒翠尽倾菱镜里，夕阳平照满川流。

许申　如归亭
    幅圆千里浸清流。苹叶微风为客收。
    画作一图何处设，煮茶间看建溪头。

许申　张相公祠
    铁胎重整英仪峻，燕厦新成暑气凉。
    韶石遍图辉壁落，荔枝分植映房廊。
    开元旧事丰碑在，家笥犹传故笏囊。

许晟大　汩罗庙
    白鹤真人朝玉京，故留仙属镇山精。
    时人却道投潭死，不得其平所以鸣。

许氏　读晁错传
    匣剑未磨晁错血，已闻刺客杀袁丝。
    到头昧却人心处，便是欺他天道时。
    痛矣一言偷害正，戮之万段始为宜。
    邓公坟墓知何处，空对斯文有泪垂。

许氏　上郑毅夫
    明时乐事输诗酒，帝里风光剩占春。
    况是白衣重得侣，不堪青旆自招人。
    早知玉漏催三鼓，肯把金貂换百巡。
    大抵仁人怜气类，不教孤客作囚身。

许仕叔　堆婆石
    撑空叠石何嵯峨，世传其名曰堆婆。
    乃在渏岭之巅，吴山之阿。
    我来于此少憩息，借问父老元如何。
    父老为言五代时，有婆姓方氏结茅岭巅两鬓皤。
    为念往来渴，均施汤水无偏颇。
    行人以此尽感激，婆言吾亦期无他。
    早晚吾骨只堆此，愿将一石堆吾坡。
    尔来迄今四百载，行人堆石不少差。
    我亦拾石堆其冢，既行且欢复逶迤。
    今冢之高过百尺，堆石亦已岂虚过。
    乃知一饮一滴水，恩至久远不可磨。
    古人一饮在必报，如此传说夫岂讹。
    吁嗟俗世人，乃道无恩波。
    反恩以为仇，此语愚已多。
    我适来此秋向晚，满屦霜叶仍吟哦。
    因笔记此堆婆石，慷慨为赋堆婆歌。

许式　寄洞山聪禅师
    语言全不滞，高蹑祖师踪。
    夜坐连云石，春栽带雨松。
    鉴分金殿烛，山答月栖钟。
    有问西来意，虚堂对远峰。

许文蔚　登城阳山
    我祖有遗迹，振屐访南岭。
    凭高一以眺，万壑皆云烟。
    谷鸟犹嘤嘤，辽鹤无时旋。
    一饮丹池心，心中尘虑捐。

许翁　句
    亭名燕喜经品题，至今增重湟川地。

许锡　万山
    平时西北望山峰，我忽西行山忽东。
    东望不如西望好，只缘身已出山中。

许县尉　庆浔州廖太守四首
    昴宿储精岳降神，天教抱送玉麒麟。
    海中仙草千年实，井底丹砂百岁春。
    历运一同新甲子，日行再见旧壬辰。
    五云多处三光见，南极星中是老人。

许县尉　庆浔州廖太守四首
    真儒正学久无传，酝藉如公独粹然。
    要以古人为准的，肯从余子事拘牵。
    词源涌思流三峡，学海波澜障百川。
    灯火夜深犹不倦，口吟六艺相仍编。

许县尉　庆浔州廖太守四首
    浔江千骑拥双旌，泮不依然旧贯仍。
    不但裦襦歌惠政，更今矜佩乐师承。
    朱幡太守来何暮，绛帐先生自此升。
    预想下车先教化，再教庠序典谟兴。

许县尉　庆浔州廖太守四首
    登瀛学士自瀛归，古锦囊中百政奇。
    春草池塘曾入梦，梅花厅院屡题诗。
    南州暂屈陈文惠，北斗重瞻韩退之。
    惠政三年聊复耳，斯文千载重为期。

许巽　梅峰
    一峰突兀倚天际，千嶂茏葱龙眼中。
    宇宙自偏人世远，尘埃不到佛楼空。
    主公真得庵居相，俗子那容线路能。
    山北道人如□市，云门临济各家风。

许顗　梦中诗
    闲花乱草春春有，秋鸿社燕年年归。
    青天露下麦苗湿，古道月寒人迹稀。

许顗　秋雨
