<!-- { "loadSidebar": true } -->
    心欲无言泪如洗，松楸正在西山裹。
    余生五十五番春，七十为期春梦耳。
    追思畴昔谋亲茔，雁行差差三弟兄。
    伯兮季兮不可作，老来只影嗟零丁。
    手种青杉愈百尺，藤花辟蔓笼台石。
    一年一到一徘徊，此后徘徊几朝夕。
    九泉属望天潜知，寸草难报阳春晖。
    教子一经答先志，买山傍墓终焉计。
    读书可大吾门闾，没世可从先大夫。

叶茵　少陵骑蹇驴图
    帽破衣宽骨相寒，为花日日醉吟鞍。
    时人祗道题风月，后世将诗作史看。

叶茵　身后寄颜
    生前喜作死规模，强把冠裳束幻躯。
    儿辈对人抛好语，吾家南极老人图。

叶茵　生日对梅口占
    一生已得半生閒，出入诗篇酒盏间。
    祗把小儿看造化，不妨老子号痴顽。
    幻身且喜无诸恙，灵药谁能觅大还。
    多谢梅花来荐寿，年年雪裹破春颜。
    
    
叶茵　生日口占
    举室相先起五更，为翁诞日寿金觥。
    痴儿未识翁年甲，五十年前今夜生。

叶茵　省墓
    陇上松杉手自移，至今苔藓半寒枝。
    梦中不记重泉隔，犹学儿童戏采时。

叶茵　诗僧
    同住西州一殀′滨，东州胜处始逢君。
    诗成又逐行云去，后日相思祗看云。

叶茵　诗僧归儒
    厌作人间粥饭僧，等閒来续义铦灯。
    近吟气味无蔬笋，旧学工夫尚葛藤。
    花下飞鞭身洒落，风前扶帽发鬅鬿。
    浪仙素不修书问，有愧昌黎诧可朋。

叶茵　石佛
    一段无情作有情，如来相貌十分真。
    不因人世皆尘土，谁识山头不坏身。

叶茵　石湖
    千古湖山人物，百年翰墨文章。
    寂寞梅花开处，一尊自酹寒香。

叶茵　试问
    在在江湖芦苇，家家杨柳楼台。
    试问燕鸿心事，为谁飞去飞来。

叶茵　室人墓下
    楚怆埋香地，卿须念藁砧。
    齐眉中道诀，同穴百年心。
    刀尺凝余泽，松梧带老阴。
    可能如馌妇，相对　　头吟。

叶茵　柿叶
    柿叶红如染，横陈几席间。
    小题秋样句，客思满江山。

叶茵　寿藏十韵
    门限何须铁，因为浅近谋。
    假令长富贵，消得几春秋。
    寿固缘心地，人谁免首丘。
    子能忘后虑，是亦慕前修。
    茧室名犹在，鱼山志可求。
    回冈许埋骨，吉兆协牛眠。
    懒作化台号，何妨引客游。
    不愁饱蝼蚁，量喜近松楸。
    物变终於尽，吾生行且休。
    年年春色裹，洗勺听溪流。

叶茵　寿水竹弟
    人生真乐在家山，况有名园五亩宽。
    眼底不随花富贵，水边长报竹平安。
    养心澹泊千诗稿，种德蕃滋九畹兰。
    以此寿君君必寿，年年新月照杯盘。

叶茵　水天一色亭上即事
    芰荷深处小壶天，时见征帆破晚烟。
    非主非宾和气裹，似晴似雨绿阴边。
    凭阑笑语惊鱼鸟，信步游行废管弦。
    剩喜利名尘不到，持竿柳下问渔船。

叶茵　水天一色亭上即事
    得得寻幽到水天，开樽洗勺动庖烟。
    败欢红袖翻棋局，惯客鸟衣佛坐边。
    好景自应分半席，雅歌政不欠繁弦。
    黄昏未忍轻归去，长笛一声何处船。

叶茵　水竹野十咏　安乐窝
    受用十三诗，不离方寸地。
    门外自风波，行之以无事。

叶茵　水竹野十咏　得春桥
    策驴风雪中，东君献诗料。
    花惊非故吾，聊复索花笑。

叶茵　水竹野十咏　广寒世界
    鼻祖旧游地，留得老桂香。
    有能培植之，此香传诸郎。

叶茵　水竹野十咏　盟鸥
    同此江湖心，有盟非知已。
    我亦畏机人，莫入惊波裹。

叶茵　水竹野十咏　峭壁寒潭
    百丈崖悬立，一泓流绿漪。
    品题无好语，摹写冷泉诗。

叶茵　水竹野十咏　曲水流觞
    兰亭饮者徒，因物寓天理。
    著眼静中观，坎止流行耳。

叶茵　水竹野十咏　赏心桥
    沿堤过竹所，履声惊龟鱼。
    人生适意耳，何必驷马车。

叶茵　水竹野十咏　寻源桥
    躞蹀水穷处，鸡犬非人间。
    褰裳不用涉，迤逦逃秦山。

叶茵　水竹野十咏　野堂
    风来无市声，景物占深净。
    鸥狎堂上翁，时来点天镜。

叶茵　水竹野十咏　竹风水月
    造物无尽藏，散在林泉中。
    结亭相周旋，人与万境空。

叶茵　松江
    占得中吴第一清，莼鲈里社可鸥盟。
    七层灯火重湖影，千尺阑干两市声。
    歡乃歌分长短律，往来帆带古今情。
    三高岂是无名利，祗与时人有重轻。

叶茵　送徐兄访陈宰
    投老持竿柳外村，尺书久不抵修门。
    料应下榻从容日，自说通家好子孙。

叶茵　苏堤
    南北山围悲翠堤，堤边绿涨软琉璃。
    参差台榭无余地，杂沓轮蹄了四时。
    杨柳又多前日树，梅花祗少近人诗。
    停篙不看春风而，閒伴渔翁理钓丝。

叶茵　桃花
    漫山高下武陵花，一片红酣散晚霞。
    要识当时秦晋事，隔溪修竹两三家。

叶茵　陶渊明
    唤得归来是督邮，东篱千古占风流。
    白衣未至秋萧索，曾记公田种秫不。

叶茵　题水竹弟寿山觉庵
    照邻营墓牧之铭，一理融明古亦今。
    政为后先同此觉，不将生死动其心。
    天教棠棣分春色，地接松楸合画阴。
    自谓老身强健在，时时来和寿藏吟。

叶茵　题顺适堂
    甫里相望江尽头，得邻而隐了浮林。
    落花流水元无碍，野鹤孤云尽自由。
    顺裹委心彭泽赋，适时乘兴剡溪舟。
    区区世上分蛮触，对客忘言茗一瓯。

叶茵　天平山谒范文正祠登白云亭
    为谒先儒马鬣茔，倚藤得得上天平。
    直疑寺外崚嶒石，犹是胸中数万兵。
    松障四开心目快，山泉一歃骨毛清。
    坐间恰动思亲念，隐隐白云何处生。

叶茵　天童山
    著足万松关，东州第一山。
    听泉穷地脉，历栈近天颜。
    奎画疏烟外，钟声远树间。
    衲翁曾有约，分我片时閒。

叶茵　田父吟五首
    桃花深映水边庄，夫妇相携笑语香。
    耕耨有粮蚕有种，丁男戽水妇要桑。

叶茵　田父吟五首
    去年积潦苦无收，今岁逢人说有秋。
    未拟香秔供一饱，穇穇新藁盖檐头。

叶茵　田父吟五首
    夜登车桁昼耘秧，怕说风伤与水伤。
    历尽艰辛双鬓白，今秋方觉稻花香。

叶茵　田父吟五首
    家家柳色染轻黄，柳外归鸦噪夕阳。
    屋角有烟青不断，粞儿饭熟淡齑香。

叶茵　田父吟五首
    群来野雀绕林梢，三五人家住水坳。
    翁媪语人年岁好，屋山添得一层茅。

叶茵　田父吟五首
    老天应是念农夫，万顷黄云著地铺。
    有谷未为儿女计，半偿私债半官租。

叶茵　田父吟五首
    未晓催车水满沟，男儿鬼面妇蓬头。
    但求一熟偿逋债，留得粮粞便不忧。

叶茵　田父吟五首
    记得年时灶不烟，土仓今番绕门边。
    已占此后无忧色，绿遍村前菜麦田。

叶茵　田父吟五首
    往来鸡酒乐村村，一稔允忘大造恩。
    粜谷可酬婚嫁愿，今年好事属柴门。

叶茵　田父吟五首
    逢逢社鼓佐丰年，酒熟那逢酿雪天。
    擘橘煮鸡偿一醉，布衾烘暖抱孙眠。

叶茵　头陀岩
    旧说头陀坐石巅，披肩坏衲不知年。
    空岩圣得头陀号，啼鸟枯松也解禅。

叶茵　投所知
    中流砥柱一宗臣，长把丹衷动玉宸。
    三十四番如此疏，百千载后更无人。
    堂留薇药谁知已，路长萧茅谩得春。
    自是不曾轻出处，到头著著为斯民。

叶茵　晚春
    年少逢春不惜春，惜春还是白头人。
    飞花入坐儿曹舞，细草蒙阶醉后裵。
    未羡食前罗五鼎，静看檐隙走双轮。
    此心已与尧夫似，同为清时作幸民。

叶茵　晚春
    游事一番了，愁多锁书长。
    因思来岁赏，未必少年狂。
    野鸟学蛮语，岸花浮楚香。
    鱼应知我者，圉圉到池塘。

叶茵　晚梅
    锦样桃花占晓晴，桃边梅树尚寒英。
    莫羞老大无颜色，自是前贤畏后生。

叶茵　晚年辟地为圃僭用老坡和靖节归田园居六韵
    太湖三万顷，湖中东西山。
    谋隐愧不早，欲往嗟衰年。
    道南地夷旷，半占龟鱼渊。
    断岸连疏村，浮云栖平田。
    得此愿可酬，不啻湖山间。
    瞻彼闵子巷，卜居千载前。
    犹存六七舍，古柳生青烟。
    邻曲来无时，为予喜欲颠。
    畴知在尘境，中有风月閒。
    吾将老此乡，草木俱欣然。

叶茵　晚年辟地为圃僭用老坡和靖节归田园居六韵
    已受鲈乡招，柴车异尘鞅。
    方春融融时，红紫形梦想。
    胜游计自今，乐事何曾往。
    迎意引壶觞，班荆集少长。
    容膝地有余，意不在袤广。
    牧竖良知心，长歌振林莽。

叶茵　晚年辟地为圃僭用老坡和靖节归田园居六韵
    蚕姑馈新蛹，篱落桑柘稀。
    一茧视万事，浮生同于归。
    水浅凉可濯，荷深香可衣。
    载言老圃计，勇决无依违。

叶茵　晚年辟地为圃僭用老坡和靖节归田园居六韵
    疏牖炷柏子，日与琴书娱。
    已复回商飚，凉意浮郊墟。
    自成松菊趣，不杂轩冕居。
    悠悠鸟脱罟，局局兔守株。
    试叩塞上翁，得丧为何如。
    元亭抱至道，诗发道之余。
    利名莫能束，精神游太虚。
    冥想田园归，其乐无时无。

