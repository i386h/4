<!-- { "loadSidebar": true } -->
    口吧吧地说尽万千，究竟不知有这一解。

释惟一　维摩赞
    人皆谓金粟如来示现毗耶，我只道病多谙药性底耆年婆罗门者也。

释惟一　文殊赞
    蔌草为衣，或狮为舆。
    千变万化，无二文殊。
    虽然觅则不可得，五台山色犹如如。

释惟一　物外生涯
    三址余年海上游，未曾容易下金钩。
    等闲抛郑丝纶处，暇蟹鱼龙一纲收。

释惟一　小师惠林师孙法济请赞
    齿豁头童，眼昏耳聋。
    不忘所嗜乾屎橛，未忍轻抛栗棘蓬。
    以此踞丛林，以此济贫穷。
    只缘真实不脱空，故得孝子慈孙写真而绘容。

释惟一　小师惠彰请赞
    雇我游世间，如云在天上。
    任缘而去住，不作去住想。
    南北信所之，东西无定向。
    为人少方便，动便拦腮掌。
    恁地去离泥水底本师，如何却唤作环溪和尚。

释惟一　虚舟
    内亦空兮外亦空，不施橹棹不张蓬。
    听它东去又西去，谁管漫天鼓黑风。

释惟一　雪峰化士请赞
    蠚蠚苴苴，潇潇洒洒。
    严冷时温若阳春，褊急处宽逾大海。
    才开口，平日说。
    脱空却嫌人，无事谤般若。
    有时突出一句乡谈，佛也不能觑他缝罅。
    从来闽蜀本同风，相逢自有知音者。

释惟一　雪峰真觉祖师赞
    弄出鳖鼻蛇，弹起广陵曲。
    清韵难可掩，毒气不可触。
    瞻之不足听不足，千古万古福城福。

释惟一　野航
    远泛飘然一苇轻，水天上下镜无尘。
    自从碧眼胡归后，著脚那知是甚人。

释惟一　鱼篮赞
    鱭喇篮中活锦鳞，风前提起不辞频。
    几回绕尽长沙市，卖与买人无买人。

释惟一　月华崧上人之杭
    月华如水夜沉沉，一曲箫韵韵更清。
    曲罢莫言无觅处，西湖后夜转堪听。

释惟一　月浦
    孤明历历曲弯弯，色与芦花彷佛间。
    多是满船空载去，几人亲得见珠还。

释惟一　暂到
    骑鲸捉月莫辞劳，海角天涯打一遭。
    后夜再三捞摝得，碧天云静一轮高。

释惟政　辞侍郎蒋公讌客见招
    昨日曾将今日期，出门倚杖又思惟。
    为僧只合居岩谷，国士筵中甚不宜。

释惟政　山中作
    桥上山万重，桥下水千里。
    惟有白鹭鸶，见我常来此。

释惟政　送僧偈
    山中何所有，岭上多白云。
    祇可自怡悦，不堪持赠君。

释惟政　自题像
    貌古形疏倚杖藜，分明画出须菩提。
    解空不许离声色，似听孤猿月下啼。

释维琳　白云堂
    堂与碧山对，白云长作邻。
    日暮白云合，谁见白云心。

释维琳　常州问东坡疾
    扁舟驾兰陵，自懦旧风物。
    君家有天人，雄雄维摩诘。
    我口吞文殊，千里来问疾。
    若以默相酬，露柱皆笑出。

释维琳　句
    瓯面乳花谁共看。

释维琳　有司欲取寺松供朝用感赋
    大夫去作栋梁材，无复清阴覆绿苔。
    今夜月明风露冷，误他千里鹤飞来。

释文或　句
    十年弓剑为谁苦，万里山河不自由。

释文礼　佛光炤公首依于梁渚今往下竺参北峰印禅师二首
    送子参寻灵鹫山，诸方多是落前三。
    自从开异归同后，玄旨于今亦倦谈。

释文礼　佛光炤公首依于梁渚今往下竺参北峰印禅师二首
    拣境分明妙药方，馀之分别更须忘。
    晚风吹落残红片，休向枝头觅旧香。

释文礼　偈二首
    黄钟才起时，九数从头数。
    相将幽谷莺啼，次第雕梁燕语。
    田父祭勾芒，丛祠敲社鼓。
    农父狎牛郎，村姑教蚕妇。
    光阴老尽世间人，冬至寒食一百五。

释文礼　偈二首
    此力分明在不欺，不欺能有几人知。
    要明象兔全提句，看取升阶正笏时。

释文礼　偈颂五首
    震忽雷，飞闪电。
    夜叉头，菩萨面。

释文礼　偈颂五首
    万松关迥，九陇烟横。
    谷风传响，涧水流声。

释文礼　偈颂五首
    众生本不曾迷，夜阑鸡向五更啼。
    诸佛本不曾悟，秋清雁度长空去。
    西窗昨夜月华明，凉飙已到梧桐树。

释文礼　偈颂五首
    七尺单前，一蒲团地。
    横亘十方，竖穷三际。

释文礼　偈颂五首
    夜明帘外，宝鉴台前。
    元无兼带，岂有偏圆。
    古渡无人霜月冷，芦花风静鹭鸶眠。

释文礼　寄真寂深居圆鉴净和尚
    垦土耕烟四十年，了无祥教与人传。
    钁头边事谁相委，八月深居有笋鞭。

释文礼　句
    施为动静凭谁力。

释文礼　六代祖师赞
    咄咄胡僧，齿缺面黑。
    满口乡谈，无人译得。
    只知结果自然成，不知满地花狼藉。

释文礼　六代祖师赞
    哀哉断臂，甘受欺瞒。
    心既不有，何处求安。
    寂寂少林人不见，一庭风雪夜漫漫。

释文礼　六代祖师赞
    内外中间，觅罪不得。
    瞌睡醒来，眼睛突出。
    一从归去皖公山，直至如今没踪迹。

释文礼　六代祖师赞
    破头山前，三辞诏旨。
    教坏小儿，卖弄唇嘴。
    无端又上牛头山，更与懒融说道理。

释文礼　六代祖师赞
    黄梅再来，青松依旧。
    前身后身，一场逗漏。
    七百高僧总作家，唯有南能不唧{左口右留}。

释文礼　六代祖师赞
    倩人书偈，巧说脱空。
    传衣宵遁，丧尽英雄。
    非风旙动惟心动，依旧埋身草莽中。

释文礼　示圆证知客
    莫年结屋傍山椒，门外荆芜没半腰。
    几度赚君来扣击，老无气力举藤条。

释文礼　松源和尚赞
    耳根聩兀如鸱，项颈缩拗如驴，
    有问东却答西。未尝许可，
    说甚传持。临行三转语，
    自起一团疑。几多吞不下，
    背后乱鎝锥。咬定牙关供死款，
    铁牛耕破舌头皮。

释文礼　送晦岩佛光法师归天竺
    飏下天台故纸堆，为搜言外蒋山来。
    浙翁拶到无栖泊，谓实情忘撒手回。

释文礼　送晦岩佛光法师归天竺
    归去相依有鹫山，渠家一向斥前三。
    谁知开异来同了，圆旨如今亦厌谈。

释文礼　送僧归雁山
    秋来归去雁山阿，为问龙湫诺讵那。
    贪看高崖千丈雪，伽梨打湿竟如何。

释文礼　颂古五十三首
    未曾撞入摩耶腹，两手知他甚处安。
    右胁出来魔境现，只堪惆怅不堪看。

释文礼　颂古五十三首
    雪岭六年修苦行，今朝打失主人公。
    普天匝地无寻处，百亿分身是脱空。

释文礼　颂古五十三首
    策起眉毛示育王，分明佛面露堂堂。
    至今阿耨池中水，流落人间润八荒。

释文礼　颂古五十三首
    贤圣中来不杀生，其家子母自团圆。
    阴阳造化初无迹，春在花枝特地妍。

释文礼　颂古五十三首
    长汀汀上风颠子，曳杖回头等阿谁。
    向道那人元不在，汝须知有转身时。

释文礼　颂古五十三首
    舍尽家财与己财，只将真法供如来。
    当初一路今何在，触目灵山翠作堆。

释文礼　颂古五十三首
    不汝还者复是谁，残红流在钓鱼矶。
    日斜风定无人扫，燕子衔将水际飞。

释文礼　颂古五十三首
    强将不识鼓唇牙，胡语如何乱得华。
    若使老萧皮有血，定应赶逐过流沙。

释文礼　颂古五十三首
    满头白发老岩隈，万本青松懒更栽。
    皮袋累他周氏女，难寻踪迹去还来。

释文礼　颂古五十三首
    不是风兮不是旙，将军骑马出潼关。
    安南塞北都归了，时复挑灯把剑看。

释文礼　颂古五十三首
    即心便是佛，姮娥不画眉。
    才将脂粉污，妍好却成媸。

释文礼　颂古五十三首
    日面佛，月面佛。
    西碉树色含烟，东谷华光映日。
    仰视莫穷，俯看已老。
    一时分付主林神，明眼衲僧无处讨。

释文礼　颂古五十三首
    堕脱知何处，凭君子细看。
    潮来无别浦，木落见他山。

释文礼　颂古五十三首
    南泉捧钵入堂来，宾主分明肯自乖。
    莫把威音论戒腊，本无位次可差排。

释文礼　颂古五十三首
    南泉水牯忘鞭索，南北东西共一家。
    王税及时都纳了，牧童横笛远山斜。

释文礼　颂古五十三首
    扇子分明都破了，盐官却又索犀牛。
    须知侍者难开口，无可还他即便休。

释文礼　颂古五十三首
    薤歌声咽些声长，听得哀哀忽断肠。
    依旧红轮西畔没，大千无地著凄凉。

释文礼　颂古五十三首
    山忘孤峻玉忘瑕，到处仙源是我家。
    堪笑葛洪曾未悟，远从勾漏问丹砂。

释文礼　颂古五十三首
    说理谈真面紫宸，鹅湖大义枉劳神。
    由来佛性难名邈，争似君王默契亲。

释文礼　颂古五十三首
    作舞金牛错用心，唤人吃饭笑忻忻。
    黄金自有黄金价，何必和沙卖与人。

释文礼　颂古五十三首
    看破牛皮彻底穿，到头无义亦无文。
    问伊遮得何人眼，梵语唐言总不分。

释文礼　颂古五十三首
    不作青黄见，其如稻穗何。
    鹅王能择乳，鹞子过新罗。

释文礼　颂古五十三首
    百千诸佛居何士，崔颢曾题黄鹤楼。
    倒腹倾肠犹不会，长江千古自东流。

释文礼　颂古五十三首
    天地同根物一体，大夫曾举向南泉。
    庭前指出花如夜，几个亲曾到槛前。

释文礼　颂古五十三首
    散席迢迢到海涯，点头桡下丧全机。
    父南子北今何在，月冷渔歌落钓矶。

释文礼　颂古五十三首
