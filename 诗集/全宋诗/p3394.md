<!-- { "loadSidebar": true } -->
    惟有书生最穷饿，盘中日出菜离离。

项安世　重午饷菜楚俗也邓抚干以诗来谢次韵答之三首
    万钱食君君不赏，不饭爱我供寒浆。
    不尽三生蔬笋气，邓侯风味似支郎。

项安世　重午饷菜楚俗也邓抚干以诗来谢次韵答之三首
    蜀客登来屈子城，九歌重见笔纵横。
    不妨秋露浇春菜，只可从渠学独清。

项安世　重午饮赵园再和
    香玉尊前剥嫩金，已逢佳节又逢霖。
    从教岁月催华发，谁识乾坤有赏心。
    家在山林仍近市，手栽花木渐成阴。
    更开石井依桐叶，我欲时来作一吟。

项安世　重阳
    客里逢重九，匆匆惜岁华。
    篮舆上寒嵼，乌帽或欹斜。
    物熊如相何，村醪幸免赊。
    山深不见菊，荞麦正多花。

项安世　重阳复晴再次前韵
    一天云物护轻寒，阵阵清风约雨乾。
    造物有情聊作戏，诗家无赖强寻欢。
    吾人已办泥沾帽，晓色还教日照盘。
    咫尺龙山君莫负，草枯霜野正平宽。

项安世　重阳前一日大风雨
    天公著意做重阳，风伯驱除特地忙。
    扫尽残花与红叶，放教篱菊占秋光。

项安世　舟中阁亲旧书
    王税官遗我一纸书，告我六十七滩名。
    舟人爱捷不爱稳，劝群勿盘官莫听。
    曹先生遗我一纸书，四百馀字相丁宁。
    扶持世道贵深稳，切莫浪战倾人城。
    两书共作一书卷，一百十发手不停。
    口吟一字三太息，眼泪迸作黄流倾。
    我生三十有六岁，今年始别父母行。
    母兮恐我蹈天险，梦寐听我盘滩声。
    父兮恐我蹈人险，行坐劝我去宽平。
    二君此语谁告之，乃能得我父母情。
    从今座右置此纸，夜思书读当盘铭。

项安世　周子问作荞麦面冷淘二首
    金鱼玉带相公孙，不受膏粱贵气吞。
    急唤寒儒共汤饼，翻疑晚饭过山村。
    旧闻鹅鸭高飞尽，却恐神仙大药存。
    一夜梦魂秋坂里，白花朱稈映柴门。

项安世　周子问作荞麦面冷淘二首
    调笑何郎莫漫嫌，一杯为洗太官膻。
    品题今自东湖始，汤沐新封羹颉边。
    短制牙筹防易断，半和{左麦右骏去马}粉借微坚。
    山鸡隽永堪司荐，岂是从来野性便。

项安世　茱萸茶
    城郭千山隘，晨昏二气并。
    乍如冰底宿，忽似甑中行。
    蚯蚓方雄长，茱萸可抜城。
    龙团宁小忍，味味且同倾。

项安世　槠州路口小雨诗
    三十年前过此时，一双青髻绾青丝。
    如今旧雨犹相记，只傍星星白发吹。

项安世　竹枝歌
    山女带山花，狂夫未著家。
    蛮歌君草笑，曾入汉琵琶。

项安世　主台州崇道观
    蓬莱别后六经春，新赐丹邱作羽人。
    恰似昔人东望处，蓬莱径隔几由旬。

项安世　濯足万里流
    将子无涉水，水深下无极。
    鯈鱼舞浮阳，螭首闯阴碧。
    弱去一羽沉，恶来万波激。
    子兮何所求，快此蛟蜒滴。
    谏议起阳城，拾遗招李渤。
    望子子不来，羊裘号逋客。
    踞坐山石粗，晞发朔风急。
    乱流两白足，何日踔疏逸。
    子兮宁不悲，饥甿徯唐稷。
    岂其落之涯，而可温与石。

项安世　自过汉花菜花弥望不绝士人以其子为油
    汉南汉北满平田，三月黄花也可怜。
    惟有书生知此味，可无诗句到渠边。
    油灯夜读书千卷，齑臼晨供饮十年。
    今日相看总流落，洛阳樱笋正争先。

项安世　自合州出陆所至例借宅宿食略无齟齬闻两川皆然至利夔路则齗齗不可
    此士有善俗，江湖人未知。
    过门随所谒，借宅总相宜。
    闽静疑无主，餐眠遂及时。
    客宾俱自爱，不敢坏藩篱。

项安世　自黄州赤壁抛过三江口危甚
    直打矶头上，横抛江口开。
    水将天共去，风与浪俱来。
    人压船舷正，竿牵帆索回。
    长年夸好手，不道客心灰。

项安世　自武义入松阳道中三首
    家家秈米与香红，客子餐腴复醉浓。
    但使普天无横吏，人产何处不春风。

项安世　自武义入松阳道中三首
    黄雾漫天作晓霜，征人相顾失颜行。
    虽然未快还乡眼，脚底沙泥已是乡。

项安世　自武义入松阳道中三首
    四十里栏萦一线，上侵云物下惊湍。
    我行竹客源头路，蜀道青天不作难。

项安世　自赞
    将军下笔枉施功，羽箭贤冠事不同。
    桐柏宫中狂道士，枚回洲上病渔翁。

项安世　自子陵市寻路入游泉三首
    去年雨宿严陵市，咫尺风烟隔上泉。
    今日山神方信我，不将尘土到渠边。

项安世　自子陵市寻路入游泉三首
    千年玉水閟深林，十里重罔隔世尘。
    犹恨子陵饶舌在，却当户口告行人。

项安世　自子陵市寻路入游泉三首
    君看酒碗涴蒙泉，玉气珠光夜索然。
    可使黄尘车马客，更将此地世人傅。

项安世　阻北风简叶岳州
    风颠下枪刺泥深，水长移船入港频。
    帝子有情留客子，主人何幸得乡人。
    星辰相纬周三卫，日月为常汉九宾。
    公若赐环吾解缆，一般风色两家春。

项安世　阻风
    阻风多日饭无羹，病酒中年睡不成。
    扑面飞蚊来似鸭，闭船吹烛守如城。
    良朋处处愁分袂，远客朝朝怕说兵。
    石首山头逢一笑，白云相望雨新晴。

项安世　阻风泊江州对岸
    城下看山不见山，东风吹我过前滩。
    横陈庐阜沧波上，十二云鬟得细看。

项安世　阻风茅山港
    日日南风费挽牵，江神知我意悠然。
    小舟随水随风住，不羡千帆上水舡。

项安世　阻风茅山港
    我非汲汲驰名者，何事区区逆浪间。
    三釜及亲须为米，可辞为客下茅山。

项传　书邓先生石几
    昔闻河上公，今见濠上翁。
    姓名氏时易，道德经解同。

项大受　宝佑甲寅巧夕陪赵帘溪游乳洞时秋意已□俗尘顿洗西畴项大受谩赋一
    三洞相连等贯珠，高秋登览兴何如。
    安得□借世人□，仙境宁嫌释氏居。
    □甚□宜深避□，□然剩喜共逃虚。
    重游未必欢□□，石上聊得岁月书。

项大受　冷清生活与赋拙何异围棋酌酒其乐无涯再得一律
    □带无遗赏，寻盟乳洞仙。
    万山如玉立，三穴自珠联。
    局外棋尤审，杯余酒更传。
    回头笑牛女，虹气直冲天。

项容孙　山中忆兄弟
    鸿雁不成行，飘零岁月长。
    一身三处梦，五夜九回肠。
    积雪欺茅屋，孤灯照锦囊。
    何当听夜雨，却话此凄凉。

项诜　便桥泊舟
    身寄一叶舟，扰扰又行役。
    不知寒袭人，但觉酒无力。
    霜剥岸石裂，风激水波逆。
    望眼浩无涯，远山相对碧。

逍遥子　白云庵四首
    山居常与白云俱，小筑东轩著药炉。
    消遣客魔须底物，竹间叶叶有灵符。

逍遥子　白云庵四首
    泉流东畔是蓬莱，我爱青山为展开。
    独倚瘦筇谁是伴，白云日晚自归来。

逍遥子　白云庵四首
    洞底草蒲绿作坡，松根况有茯苓多。
    自能饱饭太平日，不学式微歌浩歌。

逍遥子　白云庵四首
    蚁窠得意从渠计，螳翳忘言息我机。
    寒尽山庵无历日，野花啼鸟又春归。

逍遥子　茶庵
    道人宴坐碧山阿，，
    啄木敲门拟客过。吾境本无妖魅事，
    日长翻有睡为魔。

逍遥子　罗浮茶
    少水仍将活火煎，茶经妙处莫虚传。
    陆颠所在闲题品，未试罗浮第一泉。

萧黯　和洪容斋锁院作
    文章万言抵杯水，世上虚名徒尔耳。
    我常自笑一生痴，那更将痴笑群了。
    大屋沈沈馀百年，到今所阅知几士。
    看渠得失自偶然，其间悲喜从何起。
    君闻我言亦大笑，为说万事总如此。
    □□□□□□□，□□□□□□□。
    急须了却公家事，门外不知春有几。
    □□□□□□□，□□□□□□□。
    □□□□□□□，飞雨时闻打窗纸。
    他看万一复相从，未必从容今日似。

萧黯　送容斋自福粹满归
    一门伯仲知谁似，四海文章正数君。
    何事与予如旧识，由来于世两相闻。
    闲官各喜光阴剩，胜地空多物色分。
    忽复翩然从此去，便应变化上青云。

萧黯　送容斋自福粹满归
    此地相从惊岁晚，登临况是客归时。
    却将襟抱向谁可，正尔艰难唯子知。
    情到中年工作恶，别于生世易为悲。
    梅花尽醉清江上，黯澹西风冻雨垂。

萧豳　题汪水云诗卷
    孀娥灵药被论偷，碧海青天伴夜愁。
    归郭令威空化鹤，度关老子偶乘牛。
    广陵散在斜阳远，梁父吟成昨雨收。
    我亦云间旧鸡犬，与君相对击茶瓯。

萧炳　小仰山
    万丈青山插碧天，真人炼药石依然。
    功成自此飞升去，屈指人间八百年。

萧德藻　采莲曲二首
    清晓去采莲，莲花带露鲜。
    溪长须急桨，不是趁前船。

萧德藻　采莲曲二首
    相随不觉远，直到暮烟中。
    恐嗔归得晚，今日打头风。

萧德藻　次韵傅惟肖
    竹根蟋蟀太多事，唤得秋来篱落间。
    又过暑天如许久，未偿诗债若为颜。
    肝肠与世苦相反，岩壑嗔人不早还。
    八月放船飞样去，芦花丛外数青山。

萧德藻　登岳阳楼
    不作苍茫去，真成浪荡游。
    三年夜郎客，一柁洞庭秋。
    得句鹭飞处，看山天尽头。
    犹嫌未奇绝，更上岳阳楼。

萧德藻　登岳阳楼
    荒村三月不肉味，并与瓜茄倚阁休。
