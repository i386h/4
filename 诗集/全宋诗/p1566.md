<!-- { "loadSidebar": true } -->
    尚记升堂拜母时，满前儿女竞牵衣。
    凤雏想见今成立，雁序遥闻已奋飞。
    身后声名终不朽，家傅诗礼足相辉。
    伤心白下金陵道，无复班荆话昨非。

刘宰　怀茅山寄句容江大夫
    昔朼三茅君，蹇步穷跻攀。
    是时秋已高，爽气薄千山。
    三峰敛神秀，突兀超尘寰。
    世变逮狂秦，风俗如髦蛮。
    舌在不敢语，冥默疑心讪。
    咸阳贵公卿，高门拥旗旛。
    牵犬上蔡门，回首涕空潸。
    积骸草木腥，流血川原殷。
    所以三君子，决去彼榛菅。
    不以寸草荣，易我白日閒。
    徘徊兹山巅，放荡紫翠间。
    数穷会有归，山空水潺潺。
    高风起遐想，往躅芬芝兰。
    想此弄明月，想此发清弹。
    兹坛梯玉京，兹台凝金丹。
    群仙或朋来，洞户敞幽关。
    缥缈钧天奏，依约云旗翻。
    古润会流泉，点笔依石阑。
    遗墨堕中流，梁此乱石黫。
    世情喜虚诞，诳记谁能删。
    峭壁起道边，雨湿苔藓斑。
    剥藓访旧题，岁月犹班班。
    当时往来人，逸翮超笼樊。
    应期后千载，绿鬓炯朱颜。
    御风游汗漫，骑鲸出颓澜。
    或乘白鹤归，翩跹从妖娴。
    寥寥竟谁成，遗迹空浩欢。
    愚生百世下，逐妄笑冥顽。
    幽寻昔未极，云卧衣裳单。
    杖屦陟层巘，此怀今未阑。
    矧闻廊庙议，出师锐除残。
    将军贾馀勇，弭节期白檀。
    已觉赋敛频，更恐戌役烦。
    圣主哀元元，络绎宽诏颁。
    官守孤王明，根节滋吏奸。
    拟追三君游，物表寄衰孱。
    彼美江夫子，拊字周惸瘝。
    宁甘催科拙，不使杼柚殚。
    坐令句曲天，忘此世道艰。
    傥许占一丘，结庐树墙藩。
    渴饮玉井泉，饥挹朝霞餐。
    永无垂老别，宁尤行路难。
    寄书新过春，一诺未应悭。

刘宰　怀徐表兄
    一笑相逢句曲天，别来十五换流年。
    忍胃渭上琼瑰咏，无复通泉宝剑篇。
    北渚春回芳树合，西山日暮碧云连。
    雁来数寄平安信，无限相思若个边。

刘宰　黄梅
    林梢脆实荐辛酸，尚记儿时刮目看。
    老去齿牙无复昔，晓枝犹喜堕金丸。

刘宰　回陈兄惠瓜
    
    碧圆到眼舌生津，三载深惭拜赐频。
    莫怪尊前最知味，东陵自是种瓜人。

刘宰　即事有怀二首
    千山收宿霭，一气蔼金行。
    爽吹舒澄碧，晴晖丽太清。
    徘徊望前岭，徒倚步南荣。
    为问莼鲈客，何须身后名。

刘宰　即事有怀二首
    济世无长策，观诗欢小明。
    悠悠忘夜永，淅淅听秋声。
    困踬监车骥，飞腾腐草萤。
    乖逢偶然尔，造物两何情。

刘宰　寄宝应丘大夫
    制阃今元师，男邦旧大夫。
    受成无弊事，直上有夷涂。
    赤县图新人，苍生喘欲苏。
    底须劳战士，城篵守淮隅。

刘宰　寄呈王浩翁府判
    天下江山推第一，多景名楼信端的。
    君家正占多景前，第一风光环燕席。
    梁邑归来县债了，骅骝得路乾坤小。
    锦衣聊复效昼游，户庭郁葱佳气绕。
    手栽松菊成三径，更敞轩楹临绿沼。
    客来宁厌马喧枥，夜晏不知鸡戒晓。
    辟书闻又上公车，连师亲题仲举舆。
    只今淮上未安集，二虏南望犹睢盱。
    要知两淮须保障，保障一撤长江孤。
    边臣之虑不及此，但知椎剥供苞苴。
    红女去机农释耒，荆榛满野号鼪鼯。
    君官其间逾十载，洞识本末右盈虚。
    愿君亟分剌史符，稍回和气还边隅。
    尽收徂诈入赤藉，有功必赏罪必诛。
    招来耕桑偏龙亩，抚摩一意沦肌肤。
    人知亲上死其长，荷戈不惮供前驱。
    阚如当道卧于菟，犬羊遯走宁复馀。
    更归未用师黄石，且侍不皇香案侧。
    不惟文武见全才，要与清朝分淑惹。

刘宰　寄范黄中运营
    铁瓮城中十万家，哀弦促管竞繁华。
    昼长独有扬雄宅，天远空浮博望槎。
    读罢离骚想芳草，吟成梁父对菱花。
    客来莫问行藏事，且共庐仝七碗茶。

刘宰　寄和赵章泉
    章泉先生虎豹章，馀子骇逐狐兔藏。
    少陵游不返衡湘，孤吟风月老林塘。
    驾鹅不送我置傍，怅望空劳水一方。
    广文别日天未霜，殷勤寄音示无忘。
    新诗写作鸿雁行，怜我病骨犹嵇康。
    续貂聊复寄归航，宫墙百雉如金汤。
    登门岁月知何当，江湖极目烟波沧。

刘宰　寄江东真漕
    金陵千古帝王都，肉食何人解远图。
    只有爱民真学士，不惭通务汉三儒。

刘宰　寄陆大夫
    寄语金渊陆大夫，归田相府竟何如。
    提兵劫取已非矣，纵火烧残岂义欤。
    百口丧身端自尔，千钱酬直殆营平。
    君行试与重商略，乌鹊南来数寄声。

刘宰　寄潘子善上舍
    少阳一疏折群奸，拂袖归来日月閒。
    误国小人犹法从，叩阍诸子自贤关。
    是非颇亦通千古，义利那能立两间。
    若向西湖浮画舫，好倾卮酒酹孤山。

刘宰　寄潘子善上舍
    寂寞安成十载馀，高轩欲过尚踌躇。
    莫嫌穷巷青泥满，自是门多长者车。

刘宰　寄题戴氏别墅
    闻君篵室水云乡，一榻翛然独老庞。
    近挹荷香供几案，远邀山翠入轩窗。
    自歌自笑游鱼乐，诗去时来白鸟双。
    何日过门成夜泊，一樽相与对银缸。

刘宰　寄题洪氏永则轩
    此则天然与性俱，执柯何必远求欤。
    父兄行已一家法，圣哲傅心万卷书。

刘宰　寄同年朱景渊通判八首
    念昔从子游，金陵佳丽地。
    幕府盛宾僚，东南称两尉。
    子才清而通，我拙世无二。
    栎社虽轮囷，灵根同晚岁。

刘宰　寄同年朱景渊通判八首
    默数金陵友，在者犹四人。
    纠曹今别乘，法官驾朱轮。
    千钟已弗暨，一念还酸辛。
    况我病所缠，渔樵寄此身。
    输子曳朱绂，斑衣奉慈亲。

刘宰　寄同年朱景渊通判八首
    当时最少年，雪林紫芝翁。
    诗名三十年，正复坐此穷。
    落日澹平硝，宿草鸣寒蛩。
    何时一樽酒，往酹与子同。

刘宰　寄同年朱景渊通判八首
    四海游夫了，粹学洞谷今。
    闻善亟推挽，常恐力不任。
    时危系长才，白日已西沉。
    拱木战寒风，凄其千载心。

刘宰　寄同年朱景渊通判八首
    茂苑子周子，慷慨尤时危。
    斯文鼂董流，炳炳日星垂。
    言深众所惊，用浅才不施。
    穹窿山下笛，怀人定谁其。

刘宰　寄同年朱景渊通判八首
    滕子嗜古学，万卷作生计。
    孤灯耿夜阑，盗畏不敢睨。
    至宝世不售，虚名竟何利。
    尚想古城隅，幽花开绕砌。

刘宰　寄同年朱景渊通判八首
    细柳真将军，劲气可立懦。
    向来拯时危，功略天下半。
    屡诏不肯起，出处县自断。
    十载山泽游，万念春冰涣。
    何当求识面，介子同里闬。

刘宰　寄同年朱景渊通判八首
    古人重结交，一诺轻千金。
    嗟我与夫子，论交岁月深。
    一别三十年，两鬓霜雪侵。
    愿言益自强，雁来时寄音。

刘宰　寄刑台范黄中
    秋气清，秋风高。
    想见刑台旧居士，巾车独往恣游遨。
    偃仰戴公庐，逍遥焦公居，
    想前辈之风流，悲末俗之崎岖。
    白眼睨视，抵掌嘻吁。
    酌之以漫塘之酒，侑之以漫塘之藕。
    酒之味醇而不漓，藕之性洁而不汙以泥。
    于以介眉寿，于以明素守。
    对此长歌，其乐如何。
    相望虽隔于秋水，明月幸同于千里。

刘宰　寄宜兴赵大夫二首
    胜地古阳羡，清才今长官。
    能令三害远，坐使四民安。
    勿谓时无几，仍防弊有端。
    做成循吏样，傅与世人看。

刘宰　寄宜兴赵大夫二首
    去接鸳行侣，犹怜鹤发翁。
    连翩致嘉实，多旨荐清空。
    往见孤成约，酬知有朴忠。
    金张业尔耳，相阀自清风。

刘宰　甲午秋作四壁绝题窗间
    驿使挂来郡吏批，丁宁急急趁符移。
    儿童骇汗催科急，趣贺元来荷圣慈。

刘宰　甲午秋作四壁绝题窗间
    明时一士不遐遗，臣子宁才盍自知。
    骑马趋朝常处士，几人笑诵醉翁诗。

刘宰　甲午秋作四壁绝题窗间
    潦园逸气藐云霄，吏部英词揭斗杓。
    未用鸡蟲分得失，笑看鹏鷃两逍遥。

刘宰　甲午秋作四壁绝题窗间
    聊翩衔尾下深溪，又是当年竭泽时。
    玉烛均调何日是，春陵三欢次山诗。

刘宰　甲午至节后同诸兄入市归有感
    七十衰翁入市归，感今怀昔泪沾衣。
    人稀旧识居独是，俗竞新华质已非。
    九府泉悭谁改作，五材兵去孰防微。
    西山不属银绯客，只合高歌咏采薇。

刘宰　柬施上舍
    万里秋光酒一钟，别来木末几西风。
    怀人滚滚东流水，问讯冥冥北去鸿。
    愧我形容难似书，喜君意气尚摩空。
    相逢莫怪深相间，一笑犹疑是梦中。

刘宰　柬张簿二首
    簿书阅过几牛腰，一缕清香午未消。
    栀室醉吟谁是伴，铁城折简可频招。

刘宰　柬张簿二首
    细肋朝来正割鲜，瓦瓶先腊湛寒泉。
    香栖枳棘宁多日，断送横飞上九天。

刘宰　简同志
    竹韵因风来满盈，桂枝和月印中庭。
    遥知棋罢浑无事，百首新诗醉复醒。

