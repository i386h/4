<!-- { "loadSidebar": true } -->
    栽花十亩犹嫌少，与我多生定是新。
    为惜生香怕閒却，折归聊当散花人。

张閏　玉照堂观梅二首
    未办当春句法工，坐来花下泥春风。
    山高水远须人领，玉洁珠光喜日烘。
    越女信知天下白，屈平那是泽边穷。
    明朝风雨从教有，老眼今年已不空。

张閏　玉照堂梅花飘落如雪
    阵阵翻空回旋飞，缀巾沾袖却横吹。
    东风秘授看花诀，不在开时在落时。

张閏　寓舍听雨忆园中梅花
    阴霏非是妒春华，薄命诗人带累花。
    烟逼艳低侵竹冷，风拦香横逐溪斜。
    开时数日曾邀客，别后连旬阻到家。
    檐溜可堪声彻晓，梦中余恨亦无涯。

张閏　园步杂兴
    懽意千年孰与齐，恰如穉子候门时。
    八旬半载争多少，匹似渊明已较迟。

张閏　园步杂兴
    豆篱黄叶被蔬田，静极情怀似黯然。
    居舍又从东壁看，柳梢浓处起厨烟。

张閏　园步杂兴
    无风寒色自凄迷，晚日低笼一径微。
    竹里鸠藏初未觉，小车行过忽横飞。

张閏　园步杂兴
    池心谁话叶舟横，莲蘤还如入夏生。
    病起一天云意好，浅波閒让鹿先行。

张閏　园步杂兴
    园中荒秽渐平治，老子何妨鬓有丝。
    从此五行无晦气，一閒成就万篇诗。

张閏　园桂初发邀同社小饮
    故故论年赏，新看惜未多。
    一香参众树，千月下纤娥。
    今雨胡能阻，秋虫亦复歌。
    有情毋恡醉，斯世合婆娑。

张閏　园中口占二首
    荇带荷钱渐满池，吹香隔岸尽荼醾。
    潜鱼忽掷金梭起，补足今朝未了诗。

张閏　园中口占二首
    石楠花似碎琼花，只就香中便点茶。
    欲识此堂奇绝处，山林朝暮不离家。

张閏　园中梅有开者寄呈当涂叔祖
    春到林梅得重权，首冬痚萼已争先。
    移栽尚记陪深斝，静看因思觅近篇。
    佐世勋庸金鼎味，贪閒怀抱竹篱烟。
    临风谷寄横斜去，梦绕江城暮角边。

张閏　园中晚兴
    满襟斜日澹如秋，烟竹湘花结暮愁。
    几树蝉清新抱叶，一湾鱼乐旧忘钩。
    蔬盘饱去山家饭，楚调吹来水园讴。
    此事不教千载识，苦谐时辈祗贻羞。

张閏　园中雪夜二首
    箫鼓喧阗乐夜堂，宝灯初试杂花光。
    欲知富贵天然处，尽把园林脑子装。

张閏　园中雪夜二首
    急傍栏干唤酒杯，却嫌红烛炫高台。
    新图水墨兼凝粉，展向冰溪镜面开。

张閏　园中杂书四首
    因病经旬不赋诗，无诗病思转难支。
    今朝诗名未成了，已觉全无病可医。

张閏　园中杂书四首
    春云天上白成行，春草人间绿自香。
    罨岸桃花三百树，碧溪休问短和长。

张閏　园中杂书四首
    为要看花旋筑台，海棠犹未一分开。
    从今莫道晴时节，不昌晴时也合来。

张閏　园中杂书四首
    大田非但仰梅霖，百亩园中受赐深。
    著子榴梢珠迸火，放花栀树玉抽金。

张閏　园中杂书四首
    芍药抽红叶未齐，畦丁笼鹤避花时。
    始知有喙长三尺，输与藏头曳尾电。

张閏　园中杂书四首
    木芙蓉绕岸傍栽，水芙蓉满池内开。
    池畔忽生寻丈叶，引花穿岸入丛来。

张閏　园中杂书四首
    初生科斗聚如拳，鼓吹髒髒聒夜眠。
    科得鱼蛮生妄想，麴车那解口流涎。

张閏　园中杂书四首
    黄昏桥上据胡床，青霭蒙笼总是香。
    未说居閒南面乐，且乘北面十分凉。

张閏　约斋
    博学非能事，详言道转乖。
    只因省气力，处处是吾斋。

张閏　约斋西窗先有垂柳腊后四日辟地增植花数十辈
    经年规画种酴醾，柳际春将一再归。
    蔓草藩墙才放远，海棠桃杏得成围。
    连宵冷月知予乐，数日条风挟鸟飞。
    尽写前人题品句，诵声时撼绿窗扉。

张閏　约周希稷游湖上园
    句法参同李翰林，风流依约谢宣城，
    放怀应喜醉三日，听曲知无误一声。
    箬叶露方高石室，桂枝香谱度银笙。
    西湖东观迟归去，相就盘跚勃窣行。

张閏　月色
    月色夜逾净，虚庭当我前。
    风裳几白玉，何烦佩褊襠。
    曼倩去已久，谁同醉陶然。
    空怀依隐心，三叫芙蕖边。

张閏　云露堂
    种玉栽琼树树匀，主人心地况长春。
    便教不假云间路，亦有芳菲日日新。

张閏　杂兴
    圣学律万世，玉振仍金声。
    大贤务矫俗，始以和自名。
    智者稽所终，流弊固难行。
    求圆能舍规，鲁男乌可轻。

张閏　杂兴
    迢遥秦陇旧家山，百万貔貅拥节还。
    读尽一编时自许，西风吹梦玉门关。

张閏　杂兴
    城河固金汤，谷帛堆丘山。
    雷风走号令，足以威百蛮。
    秦人昔恃此，烧书无愧颜。
    丛祠夜篝火，赤蛇先据关。
    谁知小国鲁，抗衡齐晋间。
    独能秉王礼，足以销邻奸。
    舞干服三备，可仰其可攀。

张閏　杂兴
    小圃秋光不世情，蠹枝枯卉忽重青。
    凌晨灌银床水，居士新看种树经。

张閏　杂兴
    原子保所得，所得在养心。
    澹然处穷阎，蓬蒿绝车音。
    结驷者谁子，排门顾同襟。
    乃知能辩者，於道未为深。

张閏　杂兴
    细读南山扣角歌，机锋投处几曾多。
    道人不踏门前路，敝帚其如自爱何。

张閏　杂兴
    日暮前道远，纷纷倒行多。
    胡不秉明烛，整驾历前坡。
    既衰不戒得，有如圣言何。
    平公七十翁，师旷犹琢磨。

张閏　杂兴
    管仲相齐国，童子犹羞称。
    确守害霸说，三王亦可成。
    寸短有所长，贪贤况诚切。
    莫问九合功，咏此宜击节。

张閏　杂兴
    文仲蔽展禽，难逃窃位名。
    张汤法家流，推贤被嘉声。
    公道日月如，无私天下行。
    治古本根此，所以休甲兵。
    嗟嗟祁大夫，举善何其宏。
    曰雠吾甚恶，曰子非私情。
    一旦俱荐引，晋伯由此成。
    后世益多嫌，山林老公卿。

张閏　杂兴
    伯牙善鼓琴，知音一子期。
    已得慰生平，绝弦勿复悲。
    深沉扬执戟，玄文准伏羲。
    各年未原赏，岂欲求当时。

张閏　杂兴
    泱泱古齐邦，中有秉节臣。
    其国不能举，燕师知宠珍。
    生不食君禄，势或去诸邻。
    莫往径绝脰，用愧轩冕人。
    当年处高位，十万当逡巡。
    所以休明时，朝廷足嘉宾。

张閏　杂兴
    善人所至处，凤仪气芝兰。
    同德自相求，肯因休显看。
    后来世道交，祗趋势与官。
    廉颇共翟公，雅抱常自宽。

张閏　杂兴
    小器酌升斗，渠宁同釜钟。
    心公德始宏，一介称能容。
    将军见保卑，偏忌相如功。
    卓哉全璧贤，怀才肯争锋。
    悔过犹可称，服善交情终。

张閏　杂兴
    吴起弃骨肉，用释鲁君疑。
    萧何买田宅，更要汉祖知。
    结绳可息争，书契计已痴。
    反覆者人心，周防良足悲。
    曾参杀人谤，三至母信移。
    君臣不易逢，终始贵难离。

张閏　杂兴
    金珠不解忧，麴糵堪适情。
    隘哉沉湘人，独以醒自名。
    生居禁酒国，焉得壶觞倾。
    闭门求一醉，无乃干天刑。
    若伊旷怀襟，道在宁营营。
    详观中圣言，当与智者评。

张閏　杂兴
    堂陛分古始，高卑定常仪。
    拳拳三顾频，未敢臣其师。
    至福价婆娑，尘面谁复窥。
    有人果善酬，何苦不售为。
    木牛流马机，小智那足奇。
    甄别兰与艾，忠诚真弗欺。
    功大天实吝，滞迹乌能知。
    臣主施报恩，足为万世规。

张閏　杂兴
    有虎南山南，有石北山畔。
    虎石人未辨，箭发石遂贯。
    一朝两生心，见石不见虎。
    若向虎石求，引满徒自苦。

张閏　杂兴
    河南牧羊儿，不识奇字书。
    君王事边头，无亦官帑虚。
    慨然分家资，补国何勤渠。
    讵有忠於君，而谓不学欤。
    毋令败群语，缑氏果有余。
    惜哉封禅主，更欲取名誉。
    岁晚责缘饰，宜其返田闾。

张閏　杂兴
    真才当自重，跃冶非良金。
    世儒识拔鲜，志士违本心。
    慷慨自铺陈，庶几有知音。
    但恐北风扇，虚言难保任。
    快哉东方生，可喜未可钦。

张閏　杂兴
    圣道由书传，秉畀火于秦。
    汉兴反秦暴，见儒犹骂嗔。
    董子惟有志，耿耿谁与陈。
    使时三策行，焉老诸侯宾。

张閏　杂兴
    子云闭门学，非愿雕虫称。
    於道实有省，爵位岂所营。
    洙泗嗟已远，惜不偕群英。
    太玄法言书，莫诮徒拟经。

张閏　杂兴
    汉代嘉唐虞，欲以儒理国。
    公孙谈治道，纯驳互失得。
    广大语尤害，开边心莫极。
    无怪淮南谋，日夜惮汲直。
    东阁礼诸贤，脱粟自为食。
    俗公此自文，后世有真识。

张閏　杂兴
    言貌难取人，宣尼窃丁宁。
    如何汝南许，辄擅月旦评。
    观其察曹瞒，一言尽生平。
    勿谓鉴裁乏，一门称弟兄。

张閏　杂兴
    林宗真杰士，甑堕识孟敏。
    初无一语交，肺腑已窥尽。
    人才处东京，郭许能汲引。
    几时不生贤，弗遇即泯泯。

张閏　杂兴
    道德酿缙绅，瞓容无点尘。
    望之鄙吝消，矧得累夕亲。
