<!-- { "loadSidebar": true } -->
    大论时闻鍧霹雳，健句每惊争化工。
    听言观事潜欣悦，不见累旬如岁月。
    作歌笥中时一阅，如封岩岩冰蘖节。
    愿公保此清人躬，古来大任求明哲。

郑侠　赠云门居士
    云门山口云徘徊，居士道与山崔嵬。
    清时肥遁古亦有，惊猿怨鹤今谁偕。
    居士高卧白云堆，山门时为猿鹤开。
    溪花野草自春色，云芝石笋宁须栽。
    软蒸抱石倾新醅，麋鹿惯我还无猜。
    宁知玉署思贤切，御手调羹等客来。

郑侠　仲常龙图自广移帅闽
    去年牙戟海边城，空望门阑涕泗横。
    今日去旄东向梦，那知高纛此中迎。
    岂非丈席谐瞻对，亦似云衢有否亨。
    十年余年想谆诲，更期朱玉似河倾。
    
    
郑侠　仲常龙图自广移帅闽
    惠兹政化及民功，内外声称有古风。
    五岭山川情正黮，七闽桃李意选取通。
    大明继明天衢辟，重德还朝众愿同。
    早晚皇穹顺舆议，老人星在玉堂中。

郑侠　仲常龙图自广中移帅闽
    节钺依前向钓台，祥烟喜气两崔嵬。
    民思父母无穷已，天借星辰有去回。
    千里裤襦还众暖，三山楼阁为谁开。
    须知道路先腾说，又见清凉古佛来。

郑侠　醉翁行赠黎师醇
    金峰醉翁七十九，行步龙锺面黧垢。
    惟有满腹奇文章，日月争新无老丑。
    颊舌锵洋言不苟，咳唾成珠须信有。
    两眼如星照耀人，见客偏明俨如旧。
    问翁壮年爱棋酒，尔日还如昔时否。
    曰予不战犹好看，日饮常能倾一斗。
    因持棋酒前就翁，明日壶浆复予就。
    朱君贫苦亦好奇，接续携持穷清书。
    城中遑遑竞趋走，觌面草草忘亲友。
    几人尊俎暂从容，笑傲松篁弄花柳。
    宁知北郭予三人，继日相从辰到酉。
    庞眉皓发常温然，相见妙龄眉目秀。
    惜哉才高命蹇成遗滞，四十余年州县吏。
    弃之林野混渔樵，徒使知音动嗟喟。
    愚闻天道高远不容人测度，无奈人能乐其乐。
    故有鼓琴重围，行歌遗穟。
    浩然充塞，不以世俗琐屑累寥廓。
    愚观翁之子孙诜诜绳绳，此其后庆为不薄。
    世俗毋以翁老生轻心，须知此翁头白面黮而英心义气，
    天地不得而销铄。

郑协　钱塘晚望
    钱塘江上夜潮过。秋静寒烟白露多。
    吴越青山明月里，舟人齐唱异乡歌。

郑协　钱塘晚望
    年年如燕一还家，又访幽居过水涯。
    风雨满城春欲暮，山中犹有碧桃花。

郑协　溪桥晚兴
    寂寞亭基野渡边，春流平岸莫芊芊。
    一川晚照人閒立，满袖杨花听杜鹃。

郑獬　哀苏明允
    丰城宝剑忽飞去，玉匣灵踪自此无。
    天外已空丹凤穴，世间还得二龙驹。
    百年飘忽古无奈，万事凋零今已殊。
    惆怅西州文学老，一丘空掩蜀山隅。

郑獬　白云道中
    翠璧连环三百里，行人不奈爱山何。
    莫辞下马寻云径，前到淮西尘已多。

郑獬　被恩出使
    镜湖清浅越山寒，好倚秋云刮眼看。
    万里尘沙卷飞雪，却持汉节使呼韩。

郑獬　汴河曲
    朝漕百舟金，暮漕百舟粟。
    一岁漕几舟，京师犹不足。
    此河百馀年，此舟日往复。
    自从有河来，宜积万千屋。
    如何尚虚乏，仅若填空谷。
    岁或数未登，飞传日逼促。
    嗷嗷众兵食，已忧不相属。
    东南虽奠安，亦宜少储蓄。
    奈何尽取之，曾不留斗斛。
    秦汉都关中，厥田号衍沃。
    二渠如肥膏，凶年亦生谷。
    公私富囷仓，何必收珠玉。
    因以转实边，边兵皆饱腹。
    不闻漕汴渠，尾尾舟衔轴。
    关中地故存，存渠失淘斸。
    或能寻旧源，鸠工凿其陆。
    少缓东南民，俾之具饘粥。
    兹岂少利哉，可为天下福。

郑獬　汴河夜行
    汴流长恐日夜落，夜行愁杀刺船郎。
    橹声惊破老龙睡，船底触翻明月光。
    大儿灯下寻难字，小女窗间学翦裳。
    自笑病夫无所事，一尊身世两相忘。

郑獬　别小女
    一别寸肠破，再别玄发衰。
    人生无百年，那堪长别离。
    万事从委蜕，漆园真诞辞。
    去去复何言，东风双泪垂。

郑獬　病中
    丞相新诗懒未酬，一编药录在床头。
    何时病骨健於鹘，直与秋风万里游。

郑獬　病中
    病来翻喜此身閒，心在浮云去住间。
    休问游人春早晚，花开花落不相关。

郑獬　捕蝗
    翁妪妇子相催行，官遣捕蝗赤日里。
    蝗满田中不见田，穗头栉栉如排指。
    凿坑篝火齐声驱，腹饱翅短飞不起。
    囊提籯负输入官，换官仓粟能得几。
    虽然捕得一斗蝗，又生百斗新蝗子。
    只应食尽田中禾，饿杀农夫方始死。

郑獬　不出
    高卧即经旬，林间挂葛巾。
    野云閒照水，山鸟自啼春。
    酿酒期佳客，开书见古人。
    莓苔渍双履，不识洛阳尘。

郑獬　采凫茨
    朝携一筐出，暮携一筐归。
    十指欲流血，且急眼前饥。
    官仓岂无粟，粒粒藏珠玑。
    一粒不出仓，仓中群鼠肥。

郑獬　采江
    江上云亭霁景鲜，画屏展尽一山川。
    迟迟欲去犹回首，目尽孤烟白鸟边。

郑獬　曹伯玉驾部相会於姑孰既别得书及诗因以拙句奉寄
    东风绰约过前溪，碧草纤纤苦未齐。
    春到好花随处有，醉来佳客不相携。
    高眠未博黄金印，秀句如镌白玉圭。
    倒指驿程今甚处，画船应过楚江西。

郑獬　尝酒
    病发搔来不满簪，一樽聊复洒烦襟。
    只应从此欢心减，不及年年酒味深。

郑獬　朝退
    朝退洗双耳，厌闻人是非。
    不知春意晚，时有燕声归。
    散木还容老，孤云亦倦飞。
    趋时自疏阔，不是学忘机。

郑獬　嘲范蠡
    千重越甲夜成围，宴罢君王醉不知。
    若论破吴功第一，黄金只合铸西施。

郑獬　尘埃
    袖里金鎚白氎袍，尘埃自古出英豪。
    胸中愤气蟠不得，一夜虹霓万丈高。

郑獬　陈蔡旱
    万顷无寸苗，旱气白於水。
    桑叶虫蚀尽，蚕未三眠起。
    挽舟如挽山，何缘出泥滓。
    滞冤何足言，耕夫将饿死。

郑獬　城东
    草湿烟村暴雨晴，踏沙闲信马蹄行。
    客心到处不称意，春色向人如有情。
    野外一双新燕去，丛间三数小花明。
    松溪渔老应相笑，十载尘埃竞姓名。

郑獬　程丞相生日
    大昴光芒正，荆河气象浑。
    始知真相出，遂见本朝尊。
    汉地汝阳国，程侯司马孙。
    精刚得金气，深厚体乾元。
    申甫生周岳，皋夔拱舜轩。
    山河归妙算，社稷系昌言。
    九鼎群生重，洪炉一气奔。
    群雏忌鵰鹗，众草失兰荪。
    慷慨提千骑，扶摇下九阍。
    秦关春草短，洼水暮云屯。
    诗必曹刘敌，兵须卫霍论。
    谈馀珠委积，笔落凤腾骞。
    秀发烟霞外，丹心金石存。
    未归真宰柄，犹倚大师藩。
    日月回龙角，星辰会紫垣。
    气凌金节润，风入绣旗翻。
    歌管倾南国，簪裾拜庆门。
    飞黄下天厩，缥酒赐尧樽。
    固有神灵护，应知福禄蕃。
    蟠桃三结实，未见老云根。

郑獬　赤壁
    帐前斫案决大议，赤壁火船烧战旗。
    若使曹公忠汉室，周郎争敢破王师。

郑獬　酬公达
    小吏扣关声啄啄，山夫惊落手中杯。
    不知天上何缘到，袖里携将明月来。

郑獬　酬卢载
    三百年来无作者，杜陵气象久焦乾。
    纵吟一夜鬼神哭，开卷满天星斗寒。
    浑脱无踪宜造化，尘泥有意污波澜。
    伤怀刻句无人会，寄与江南庾信看。

郑獬　酬随子直十五兄
    通州穷并大海涯，厥壤不毛坤德亏，
    床下矍索穴蟛蜞。我初来居常吟悲，
    见君颜采方伸眉。眸子清彻鬓垂颐，
    中怀洞然无由歧。镌鑱文字干有司，
    古书细钞指生胝。弟侄凫雁行累累，
    脱衣易粟饴其饥，慈祥孝友乡里推。
    前者天子亲飨祠，黄纸赦书疾风驰。
    挂罗山林网逸遗，守臣奉诏敢言迟。
    外台使者争荐之，野庐供饩礼所宜。
    白袍大袖何纷披，来居太学森兰芝。
    世俗讥议喜瑕疵，苍蝇往来工谗词。
    椎凿璞玉生疮痍，猛虎不如墙下狸，
    听者虽明岂无疑。紫薇群公文章师，
    发以钜策健笔随。铺纸吐论语亦奇，
    缀名纸末何其卑。藻火为裳诚倒施，
    赤骥不得黄金羁，编之下枥耳羸垂。
    令我包羞心郁伊，一舸东入长淮湄。
    勿言显发遂无期，青衫犹足慰妻儿。
    海陵得君七字诗，重谢解谤称相知。
    我虽有言如钝锥，说之不入何能为。
    愿子加餐善自持，高山峨峨寸土基。
    前涂如壁不可窥，荣落穷通各有时。

郑獬　酬王生
    两日立我门，再拜求我诗。
    我诗非美粟，安得充君饥。
    十年诵周易，满腹文王辞。
    文王不可见，使我空涕洟。

郑獬　酬余补之见寄
    吾友补之会稽家，高眉大眼称才华。
    入京共收太学第，姓名头角相撑磨。
    高楼管弦相与杂，黄金酒面溶成波。
    樽前轩昂如孤鹰，四顾不见雀与蛙。
    试招纸笔恣挥扫，纵横喷薄不可遮。
    我疑君心如春风，呵吐草树皆成花。
    忽然惊爆险绝句，旱天霹雳雷霆车。
    我辈观之瞪两眼，汗流满面空长嗟。
