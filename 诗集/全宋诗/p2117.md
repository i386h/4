<!-- { "loadSidebar": true } -->
丘无逸　题涪州双鱼次刘郎中韵
    谁将江石作鱼镌，奋鬣扬鬵似戏莲。
    今报丰登当此日，昔模形状自何年。
    雪因呈瑞争高下，星以分宫较后先。
    八使经财念康阜，寄诗褒激守臣贤。

丘雍　送僧归护国寺
    萧昂瞩馀辉，尧天命赐衣。
    石房云外启，金锡日边归。
    草腐萤光散，星中暑气微。
    抽簪期晚岁，相许扣禅扉。

邱道源　钱塘
    南屏高瞰府城西，画舸千艘共醉迷。
    四柱台边烟是幕，百花桥畔葑连堤。
    龙坛咽路迎{上兴下车}隼，绮绣登山汙粉题。
    暮色沉沉郊郭闭，宝灯辉映梵天低。

邱和　寄从弟善
    海上扶桑散晓晖，荷衣共喜换蓑衣。
    浮云天外弄浓淡，好趁轻阴未雨归。

邱攀桂　接笋峰
    天下名山说武夷，高峰晴树碧云齐。
    望穷石鼎疑无地，行到山根却有梯。
    茅屋成村多卜隐，草书悬壁半留题。
    几时扫断红尘路，一叶渔舟九曲溪。

邱泰　文昌桥
    玉马横江直接舻，青鳌长此镇名都。
    川云占路通三峡，豩雪冲澜出五湖。
    不愧授书初志遂，每思题柱此才无。
    未须击楫苍茫里，坐见中流出画图。

邱一中　自宽
    仙都有敕到林泉，谁信祠官无俸钱。
    陶醉犹能麾客去，颜饥何至乞人怜。
    鹿蕉已是今无梦，枸杞曾传昔有仙。
    饿死亦堪垂不朽，无缘个个珥貂蝉。

秋隐里叟　读中兴碑
    辞本春秋作，聱翁策固长。
    漫嗟褒贬迹，孰继老汾阳。

裘万顷　安乐窝三首
    天阙飞来三大字，云山留住一閒身。
    老仙驾鹤蓬莱去，丹灶而今属后人。

裘万顷　安乐窝三首
    孤山尝试一登临，归梦纷然绕故林。
    个是平生安乐处，清泉白石总关心。

裘万顷　安乐窝三首
    生来岁晚寄南窗，燕坐常闻御墨香。
    却笑到天亭上客，日将茗粥搅枯肠。

裘万顷　安乐窝示元德第二首
    往时病僧寮，今为安乐窝。
    昔病而今安，所得良已多。
    百年直须臾，一丘且婆娑。
    倦翼栖茂林，潜鳞渺重波。
    方欣随所愿，岂复知其他。
    朝来启南窗，群山郁嵯峨。
    上有无心云，乘风远相过。
    却观声利场，纷纷正横戈。
    到头蛮与触，胜负能几何。
    曷若休吾心，考槃依涧阿。
    孟夏草木繁，雨余气清和。
    四壁环断碑，经史星宿罗。
    幅巾据胡床，翛然自吟哦。
    因之成此诗，要使儿童歌。

裘万顷　安乐窝示元德第二首
    清泉出石窦，白云卧山窝。
    淋淫乍开霁，原野欢声多。
    吾庐近西峰，其下林婆娑。
    解衣坐磐石，持竿钓清波。
    主人忘机心，鸥鸟亦无他。
    东鲁与南郭，泰山等峩峩。
    周子何人哉，自许不啻过。
    一朝离草堂，山英遂横戈。
    折辕不得还，如此俗驾何。
    仰视前修翁，铅刀比太阿。
    予弟山林人，心平气自和。
    懽然乐箪瓢，笑彼荤羶罗。
    好书不厌观，佳句时一哦。
    烦赓紫芝曲，为我醉时歌。

裘万顷　保福寺对橙菊有感
    平生爱菊陶彭泽，清夜移橙杜草堂。
    千载时魂招不得，独留风味在僧房。

裘万顷　别曹教授三首
    一岁与君三别离，盍簪此去定何时。
    梅花未必堪相寄，待倩邮筒寄小诗。

裘万顷　别曹教授三首
    从渠柳色自青青，莫为行人赋渭城。
    只恐南墙旧时竹，误随风雨作离声。

裘万顷　别曹教授三首
    江花岸柳太多情，长逐春风管送迎。
    我亦思归归未得，夜窗愁听杜鹃声。

裘万顷　别胡仲立次敬子伯量二丈韵二首
    修水相望无百里，从来人物胜西昌。
    弘斋自是朝阳凤，伯仲行看接翼翔。

裘万顷　别胡仲立次敬子伯量二丈韵二首
    乾枯如我真何用，谩结蒲团竹椅缘。
    缄口向人无一语，此灯他日遣谁传。

裘万顷　别敬叔
    笔砚君无间，冰霜岁又除。
    诸生得模范，六艺共耕锄。
    松菊渊明宅，蓬蒿仲蔚居。
    相望傥相忆，故寄数行书。

裘万顷　别友
    清宵月满梁，相思几搔首。
    不图尘土中，得共一尊酒。
    人事好乖甚，随复而分手。
    惟有管鲍心，明明若箕斗。

裘万顷　病中闻伯量相访寄之二首
    我屋修竹根，身閒境逾静。
    维摩本无心，谁令示人病。
    夕阳耿痚林，影落莓苔径。
    佇立有所怀，高人傥乘兴。

裘万顷　病中闻伯量相访寄之二首
    高人在城郭，应酬颇纷如。
    忆我烟霞枉，遗我一纸书。
    雨余窗户凉，蛩声满阶除。
    相过有成言，何时命巾车。

裘万顷　不雨
    农时阅月天不雨，嘉谷丛中龟兆生。
    云势只随风聚散，鸠声空报客阴晴。
    半生忧国发欲白，一饱无期心屡惊。
    尚愿秋阳化甘澍，稍苏枯槁望西成。

裘万顷　菖蒲
    康庐入吾怀，十载驰梦魂。
    踵门者何人，遗予以芳荪。
    欢然得其趣，如对五老言。
    幽资出严谷，常带冰雪痕。
    尘容为一洗，两目不复昏。
    忽思三峡流，褰衣涉潺湲。
    因仍一雨石，浸润九节根。
    人言可扶老，岁月须其蕃。
    兹理谅不诬，吾将从绮园。

裘万顷　酬余求之二首
    枕中久已黄粱熟，镜里从教白发垂。
    但得渔樵分半席，此生何必要人知。

裘万顷　酬余求之二首
    雨后轩窗无一尘，窗前松竹更清新。
    不妨踏遍莓苔地，遗我青鞋有故人。

裘万顷　出门
    出门复入门，吾行竟安之。
    携书北窗下，翻阅聊自怡。
    有怀千载人，掩卷还嘘欷。
    采采首阳薇，恋恋商山芝。
    一裘或终身，欣然钓江湄。
    斯人不可作，斯道日湮微。
    目前稻梁谋，凫雁方齐飞。
    青田寂无音，岁晚将畴依。
    慎勿出门去，尘埃染人衣。

裘万顷　窗前古槐二首
    密叶繁阴画不成，捲帘双眼为渠明　　
    人间炎热无来处，赢得轩窗分外清。

裘万顷　窗前古槐二首
    去岁西湖避暑来，藉花无数眼慵开。
    而今归卧洪崖侧，看尽飞泉看古槐。

裘万顷　次伯量赠冀　诗韵
    我生既驽下，且复寡见闻。
    时时警其愚，姻党赖有君。
    自惭将且疲，不足张此军。
    君乃不我弃，欢然与同群。
    愿学如之何，此志亦已勤。
    正坐未知方，所得不足云。
    人生所好杂，其力用是分。
    词章末技耳，安能媲皇坟。
    而况字书学，兀兀纂说文。
    曷若鞭吾心，或有汗马勋。
    请益恨未能，别君大江濆。
    长吟昌黎诗，安得身登云。

裘万顷　次伯仁过道傍田家韵
    桃源千载锁烟云，若辈安知古有秦。
    恐是吴兴沈东老，一樽聊复醉诗人。

裘万顷　次伯仁善利阁
    看经堂上钟磬鸣，看经堂外水云清。
    山连远渚鸟飞急，风入轻帆舟去平。
    烟树不妨留夕照，尘缨正欲濯寒泓。
    凭谁为我问造物，乞与少陵常眼明。

裘万顷　次伯仁善利阁小室韵
    山林吾所庐，夜月但对影。
    焉知江上人，一日了万境。
    褰裳步崇台，有室妍且静。
    徘徊不能去，坐见四山暝。

裘万顷　次范光伯泛江韵
    夫君陶阮徒，俗子所不快。
    屹然颓其中，特立盖甚介。
    平生江湖乐，欲去不得迈。
    何当从君游，渔钓寄吾解。

裘万顷　次光伯韵
    竹迳当年手自开，只今无处著莓苔。
    绝怜此地过从少，赖有高人时复来。
    篱下久霜犹有菊，水边近腊正多梅。
    我云眷眷三年别，君莫匆匆一夕回。

裘万顷　次洪内翰十月桃韵三首
    千红万蕊彫零尽，安得枝头数点红。
    疑是神人写春色，镇长留影在屏风。

裘万顷　次洪内翰十月桃韵三首
    旧日骊山宫殿中，玉妃无数舞衫红。
    只因归去蓬莱后，梦作寒花笑北风。

裘万顷　次洪内翰十月桃韵三首
    不须羯鼓促春工，一树霜边取意红。
    寄语玄冥为收拾，莫教人恨五更风。

裘万顷　次洪内相菊亭
    诗仙种菊未多时，因菊名亭早有诗。
    欲为寒花标晚节，故将新句寄东篱。
    平生未省翻三峡，高处那能赞一辞。
    便得从容侍公侧，回头已是十年迟。

裘万顷　次洪内相梅亭
    人间多是梅开后，旋踵东篱事故常。
    那得红帘卷朱户，细看素质傲清霜。
    一生寄兴云山外，几度搔头江路傍。
    咫尺名园身未到，夜窗羞对返魂香。

裘万顷　次洪内相双竹韵三首
    延平两龙几年卧，歨尔化作寒枝双。
    春桧长松皆敌国，会须因垒一时降。

裘万顷　次洪内相双竹韵三首
    婵娟两枝翠可掬，绝胜白璧南金双。
    留与先生作椽笔，诗坛八面受人降。

裘万顷　次洪内相双竹韵三首
    管鲍交情真耐久，夷齐义气更无双。
    虚花满眼风号怒，一节青青终不降。

裘万顷　次胡伯仁韵
    山长飞鸟急，江阔去帆微。
    唱晚几渔笛，凭高一钓矶。
    从君濯冰雪，满袖得珠玑。
    三叹不能已，归来吟夕晖。

裘万顷　次黄存之韵
    客宦何时了，官居又岁余。
    归心五湖梦，病眼一床书。
    近作君能富，新功我略无。
    不妨赋游猎，会有荐相如。

裘万顷　次敬叔韵二首
    玉鉴冰壶一段清，铁中谁与斗铮铮。
    眼看万里云霄路，不信骅骝地上行。

裘万顷　次敬叔韵二首
