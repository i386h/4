<!-- { "loadSidebar": true } -->
    明朝酒罢诧里闾，颇尝见客今有此。
    古人独醒怨不逢，时搴施薴弃蘅芷。
    吏隐顾窃诗酒乐，自公委蛇容食寐。
    一欢况复酬佳节，豪饮当观建瓴水。

陈造　次韵梁教授
    一代司马公，山立皋稷后。
    声名竦华夷，所乐在五亩。
    著书不止陵左班，措世治平嘉佑间。
    不欺之学谁与嗣，元城逸驾君独攀。
    秀野之堂新断手，俨如拱侍公左右。
    扁榜结字吾何取，顾使与堂传永久。
    斯邕古篆学未成，钟王石经空典刑。
    向来玩碑一再宿，怒猊渴骥惭旧评。
    柴车争道乏妙领，画沙之锥犹露颖。
    闭门柿叶徒满屋，竟使吴霜飒垂颈。
    潮乎相逢奈老何，妙语爱君金叵罗。
    及君未中元佑科，深衣容我时相过。

陈造　次韵梁教授
    房陵为州乱山锁，雅宜著此衰病身。
    勿云蕞尔曹郐下，舞袖莫回脚不伸。
    土风痚鬯北通魏，语音劲正西带秦。
    入箸卧沙惯割鲜，溜匙云子免荐陈。
    发轫淮乡此般礴，两地颇复同真纯。
    出处径付无何有，泊乎无营道自亲。
    损欲骤觉静胜热，休心宁作艮列广。
    声名藉甚梁夫子，相与一笑寂寞滨。
    胸次但有云梦泽，衣上不留京洛尘。
    宾友固应消鄙吝，妻孥亦解忘贱贫。
    衮衮新篇警衰朽，清渊晓吹转漪沦。
    顾惭陆沈俗吏行，长须叩户何妨频。
    世儒难得诗造妙，汝曹但诧钱通神。
    甓社它年访遗老，为君蝇头编旧草。

陈造　次韵梁教章宰喜雪
    袖手飞雪丧，徒有风雅渴。
    久亲无言子，此兴今莫遏。
    两君壮藻思，诗柄专杀活。
    可须龙伯睡，骊珠乃平夺。
    长翁久荒废，坐受儿女聒。
    愁城正合围，醉乡况禁谒。
    诗来起我敬，嫡眇众孽字。
    此雪更引诗，清晤乃细阅。
    晶荧盘走圆，便旋玉为屑。
    汛扫无恶氛，肯綮有妙割。
    解颐得匡鼎，和羹本商说。
    技痒吐复吞，正恐诮燕说。
    山城僧舍似，休务况佳节。
    可痚触寒过，一笑卷焦叶。
    作诗供捧腹，巴唱酬白雪。

陈造　次韵梁教章宰喜雪
    穷腊缺膏润，何异客病渴。
    龙伯供雪事，落势不受遏。
    缤纷一再余，旋报焦卷活。
    去年痛无年，回首气尚夺。
    流亡何纷纷，哀诉良聒聒。
    为民倒陈红，拟效叫阍谒。
    绣衣肉骨手，在帚扫妖孽。
    贷金今可偿，复许岁再阅。
    秦越作肥瘠，德人终不屑。
    协气非挽回，何以救方割。
    想闻三白讯，把酒颜为说。
    嗣岁屈指计，老农聚头说。
    团栾饱饼饦，市鬻追时节。
    忍思狼狈初，草木茹根叶。
    苦乐倚伏间，此耻幸一雪。

陈造　次韵梁教章宰喜雪
    平时豪饮兴，人议老羌渴。
    骏蹄就康庄，中有溪涧遏。
    挽仰三十年，仅作扶病活。
    乐事生无几，造物忍见夺。
    谢安晚多感，正赖箫鼓聒。
    胡姬卖酒地，缅想不容谒。
    即今少年梦，尚苦法士孽。
    两君诗酒豪，将坛最阀阅。
    左顾得投辖，胜谭看吐屑。
    雪天仆为更，盘饱鲜粗割。
    共怜后山穷，块处但禅说。
    一饱共此客，矜向邻里说。
    问疾不厌频，他费尚可节。
    官涂计离合，江海浮一叶。
    别期后归燕，光阴等消雪。

陈造　次韵林郎中龚宗簿
    散人拥书茅屋底，只合下泽居乡里。
    浪指青冥期策足，端复沧浪规洗耳。
    林侯坐分韩席半，龚侯天才宁羽惯。
    瓢酌天浆泰紫傍，峨峨贝阙连蜚观。
    名位顾肯卑微休，两杰未易今世求。
    老子志原下丘壑，鹪鹏彼此消遥游。
    清篇骈来真好在，谁云物理莫两天。
    捧心血指不得辞，门外长须翘足待。

陈造　次韵林郎中相送北归
    铢两作低昂，举世皆此心。
    羡君松柏操，不受霜雪侵。
    向来车笠誓，岁寒迄能寻。
    肮脏吾何取，振拔意弥深。
    天才有贤否，宦路岐升沈。
    鼎贵听新渥，叠来当好音。
    我草贺缄处，碧溪映青林。
    祝公小婆娑，未宜轻分阴。

陈造　次韵林子长
    诗坛旧同歃，攀附不无因。
    揽辔今肤使，回辕记老身。
    云泥知已隔，谭笑尚容亲。
    不记棋前酒，当时定几巡。

陈造　次韵林子长计使
    林侯上州麾，便饫大官饭。
    左淮鱼稻供，顾肯回一眄。
    待人均待士，乐易屏崖岸。
    悬知讫民庸，功倍而事半。
    淮乡旧乐土，兼有齐俗缓。
    顷来南北杂，颇复烦城旦。
    要须禁夺攘，立可息愁叹。
    为公泚银笔，攘袂歌粲晏。

陈造　次韵林子长一首
    使华不袖生春手，绛老泥途亦使年。
    病后隐沦甘甫里，向来魂梦颇祁连。
    受廛已傍乡三老，对客还矜我二天。
    处士一星君漫记，会扬光彩映台躔。

陈造　次韵刘常甫见赠二首
    重来触目总宜诗，颇费行吟与坐思。
    旧友相过有嘉惠，满篇更喜胜前时。
    连朝把玩惊飞动，万象低摧受控时。
    尘翳玉笙嗟耳冷，何人度曲颤鸾篦。

陈造　次韵刘常甫见赠二首
    笔阵平时枉计功，钝鎚那办突铦锋。
    灞桥雪里嗟良苦，饭颗山头记昔逢。
    斲句自知穷有相，从人财博缪为恭。
    彭郎小隐刘郎宅，抖擞尘襟听所从。

陈造　次韵刘宰
    倾盖回舟一再逢，向来淮左又江东。
    自惊岁钥催衰白，况说京尘踏软红。
    吏役吾方百寮底，诗工君更古人中。
    挽留重试传杯手，得醉歌呼兴未穷。

陈造　次韵陆子高
    一从别君来，圆缺几望舒。
    相与兄弟然，异姓殊厥居。
    向来帆归船，欲去仍趦趄。
    平安可但已，拟凭双鲤鱼。
    两地邈千里，二年能几书。
    了知故人意，记忆犹勤渠。
    当君访甓社，值我留南徐。
    参辰巧相避，终冀或起予。
    扣户听剥啄，果尔不作痚。
    属者久契阔，兹焉不踌躇。
    甚欲挽袖留，扣子万卷储。
    子家老嗣宗，三赋陵相如。
    阿戎青山蓝，万壑赴归墟。
    宸廷奉大对，百韫财一纾。
    有偕仲补衮，无取辛引裾。
    俯视汉诸公，彼馁此有余。
    置之不吾即，欲刃捐祄{石诸}。
    南台复西掖，高位为谁虚。
    未须芹藻地，脱口鎗佩琚。
    平时交游间，别酒惯搀祛。
    如君可畏敬，且复同乡闾。
    求全待补劓，涉险资闲舆。
    滔滔多面朋，著眼增欷歔。
    视我若浼然，於君何赖与。
    原言风谊重，暇计日月余。
    许寻十日盟，妙论穷终初。
    治具有赤脚，抄诗戒小胥。
    安得方角轮，一昔生君车。

陈造　次韵罗春伯提举
    龙公靳飞雨，盍趁望时来。
    尚及丰年计，真令笑口开。
    池莲端自苦，月地信佳哉。
    倚槛西风夜，题诗判费才。

陈造　次韵彭景贶
    紫燕穿帘若有求，不人端作置书邮。
    诗翁别后犹能酒，妄尉归来亦未侯。
    江合香温留语笑，花楼月好记从游。
    即今满眼悲凉意，投老宁禁此段愁。

陈造　次韵彭景贶
    鸠杖随身去，乡园得自娱。
    红鲜终日有，俗物向来无。
    酒所挥椽笔，风前据槁梧。
    逢人休举似，儿辈笑吾徒。

陈造　次韵钱粹诸公睡香花四首
    钩窗玩孤芳，残月衣上明。
    紫囊拆兰麝，小风弄初晴。

陈造　次韵钱粹诸公睡香花四首
    幽人睡为乡，长日踵纳息。
    天香唤醒然，颇复费诗力。

陈造　次韵钱粹诸公睡香花四首
    辈流魏家芳，要领僧榻梦。
    翛然目为青，未敢蜚鸿送。

陈造　次韵钱粹诸公睡香花四首
    小篱护殷鲜，久厌杂芳眩。
    风烟桃李蹊，一付檀槐战。

陈造　次韵任解元喜雨二首
    寄语今年主雨神，当知小雨未康屯。
    人心正切滂沱望，农事深愁晼晚春。
    朽壤旧尝封蚁穴，停云空复叠鱼鳞。
    鰋生宿蕴天人学，无计王前拜手陈。

陈造　次韵任解元喜雨二首
    跪奉炉香幸见怜，人言匹庶可回天。
    及今一睹盆倾势，满意重占斗覆年。
    仅息黄尘昏永昼，几时翠羽冒中田。
    此心安得顽如石，水旱丰凶付偶然。

陈造　次韵盛教授
    词章有馀力，老色叹侵寻。
    况苦漳滨卧，俄聆正始音。
    新篇惊间发，平处冠来今。
    修月无前手，凌云得此心。
    葩华分子细，矛戟骇阴森。
    玉楮何劳刻，於菟不易擒。
    竞传平水市，或博乐浪金。
    妙斲风无迹，穷搜海并深。
    与时犹落落，逼古谩駸駸。
    补被征尘暗，临流鬓雪侵。
    徐驱怜老骥，决起羡惊禽。
    善价渠能许，清愁可得禁。
    不无青白眼，聊费短长吟。
    顷岁欣相识，高山慰所钦。
    周旋窥义府，衰朽谢书林。
    适越惭荒陋，依刘耐滞淫。
    交情向来密，诗病几时箴。
    迟子迂轩盖，呼奴洁釜鬵。
    萁炉足幽趣，玉唾涤烦襟。
    斗酒穷檐日，招摇得共斟。

陈造　次韵什邡马主簿二首
    陶谢前踪一笔追，掀天声价旧风驰。
    瑞时不数九文羽，换骨疑餐三秀芝。
    蜚电烛岩方左席，明珠照乘忽清漪。
    裹创瞢欲凌坚阵，可讳含毫不自持。

陈造　次韵什邡马主簿二首
