<!-- { "loadSidebar": true } -->
    东都车马苦飞霾，南国桅帆喜过淮。
    船背插旗风自展，沙头迎浪雪相排。
    白鱼已荐糟增味，红稻新炊粟厌怀。
    定似谢公吟远岫，钱塘应合有高斋。

梅尧臣　依韵和胡舍人见唁
    西垣阁老号文雄，辞体能兼两汉风。
    绛帐旧生虽授学，灞陵归将已无功。
    校文岂论居三上，赋分由来本下中。
    不恨早朝秋雨急，犹陪鸳鹭大明宫。

梅尧臣　依韵和胡武平怀京下游好
    南国易悲愁，西风起高树。
    枯荷复送雨，度雁宁知数。
    欲问北来音，系书复若故。
    冥飞杳无迹，弋者徒有慕。
    况在白苹洲，而怀石渠署。
    石渠多故人，鵷鹄方骞翥。
    锵鸣尚可希，綷翼何由附。
    主人赖知己，未变畴昔顾。
    乘桴岂仲尼，好勇非季路。
    幸依南郡帐，不学邯郸步。
    自守终日愚，都忘向时虑。
    瞔恋此江湖，亲年当喜惧。
    既获庭闱近，又多山水趣。
    迩来对明月，千里犹会晤。
    长桥人绝声，举酒逢秋露。
    迥闻孤舟笛，烟水在何处。
    俯槛意无涯，跳波鱼夜乳。
    颇得真隐情，奚须慕巢许。
    思寄梅枝香，远隔兰溪渡。
    缄之付好风，精爽亦随去。

梅尧臣　依韵和集英殿秋晏
    殿幄陈金石，宫梧集凤凰。
    侍臣严虎帐，法衮被龙章。
    九谷初登稔，群黎共乐康。
    宴盘犀作镇，舞缀锦成行。
    玉碗盛冰滑，纱笼奏馔凉。
    庑深容小语，槐密漏微阳。
    庭立卫兼霍，坐尊萧与张。
    清尘汲瑶井，泛宇蔼天香。
    兽跃缘檋地，旗开踏鞠场。
    楼传红帻唱，帘隐内家妆。
    鸱攫曾无弹，蜂来悮有芳。
    门傍铜铸马，帝所翠为觞。
    万国趋王会，诸公佩水苍。
    螭头左史笔，陛榡半更郎。
    雅著明时乐，需言盛德光。
    添花慕平一，赐菊异元常。
    身已陪多士，心宁媿下乡。
    薄才何所补，歌咏播殊疆。

梅尧臣　依韵和季野见招
    悲忧如路去无程，靖节终朝酒自倾。
    苦苦来招为醉伴，西山不使伯夷清。

梅尧臣　依韵和江邻几癸巳六月十日同刁吴韩杨饮范景仁家晚馆宿◇◇吴兴太
    江翁多感慨，饮散来直庐。
    题踪有旧友，连蹇常与渠。
    昨归天禄下，念昔悲有余。
    未久复外补，安能恋清虚。
    得请向苕霅，幽怀寄禽鱼。
    高城浸湖光，面面当红蕖。
    晚乘画舫游，四坐罗轻裾。
    数杯已酩酊，万事应破除。
    不爱趋时近，不恤与世疏。
    百岁且过半，冉冉将焉如。
    谁慕八十叟，犹在磻溪渔。
    嗟哉再宿夕，乃自仲秋初。
    清谈固隔绝，可见壁上书。

梅尧臣　依韵和接花
    唯是圃人巧，非关元化偏。
    折条违物理，迁艳得花权。
    美女嫁寒婿，丑株生极妍。
    世间多妄合，吾不谓之然。

梅尧臣　依韵和禁烟近事之什
    狂风暴雨已频过，近水棠梨著未多。
    窈窕踏歌相把袂，轻浮赌胜各南堶。
    闲牵白日游丝颺，细蓦黄金舞带拖。
    小苑芳菲花斗蕊，华堂嘲哳燕争窠。
    西州骏马头如剥，南国佳人颈似瑳。
    结客追随倾画榼，分朋游乐藉青莎。
    秋千竞打遗钿翠，芍药将开翦缬罗。
    我病乞求新火炙，无心更听竹枝歌。

梅尧臣　依韵和李察推留别
    我学犹肥腱，一食辄易厌。
    君何以名虚，每来车马淹。
    经术素所浅，道义安得渐。
    独有寒苦吟，可与前古兼。
    今者抱悲哀，憔悴居穷阎。
    愁鸣无好音，亟别空顾瞻。
    诗言留彼美，欲和惭无盐。
    短兵当长戈，焉得不尽歼。
    又如握枯蒿，逆风乘烈炎。
    膏肓靡自疗，谁复望针砭。

梅尧臣　依韵和李君读余注孙子
    我世本儒术，所谈圣人篇。
    圣篇辟乎道，信谓天地根。
    众贤发蕴奥，授业称专门。
    传笺与注解，璨璨今犹存。
    始欲沿其学，陈迹不可言。
    唯余兵家说，自昔罕所论。
    因暇聊发箧，故读尚可温。
    将为文者备，岂必握武贲。
    终资仁义师，焉愧道德藩。
    挥毫试析理，已厌前辈繁。
    信有一日长，可压千载魂。
    未涉勿言浅，寻流方见源。
    庙谋盛夔禼，正议灭乌孙。
    吾徒诚合进，尚念有新尊。

梅尧臣　依韵和李君锡学士北使见寄
    行色见车马，为之具壶觞。
    暂辞甘泉宫，远奉左贤王。
    蒙茸春裘薄，匼匝金络光。
    唯知君命重，不数沙路长。
    鲁酒虽入唇，胡笳易回肠。
    归来立螭头，言动书不忘。

梅尧臣　依韵和李密学会流杯亭
    园林固足胜，景著必人贤。
    将泛杯中物，远分湖水泉。
    来从百花底，转向众宾前。
    易醉缘多病，陪公愧少年。

梅尧臣　依韵和李舍人旅中寒食感事
    一百五日风雨急，斜飘细湿春郊衣。
    梨花半残意思少，客子渐老寻游非。
    戢戢车徒九门盛，寥寥烟火万家微。
    今朝甘自居穷巷，无限墦间得醉归。

梅尧臣　依韵和李宰秋思
    一叶与风舞，已知天地情。
    将令百果实，竞振群虫声。
    陶令欲收秫，豳人思誓觥。
    更吟君丽句，谁为写锺评。

梅尧臣　依韵和刘比部留别
    春云已泊帘，浓淡半晴天。
    沙草微抽绿，林枝远带烟。
    况兹逢晚景，那更送归船。
    苦酒聊为酌，无劳辨圣贤。

梅尧臣　依韵和刘察院送客回过潩水马上有作
    车骑踏春堤，翛然思如濯。
    望骢人自避，解冻鱼方乐。
    拏流古树根，跨岸枯薪彴。
    烟云淡淡天，嫩绿生丛薄。

梅尧臣　依韵和刘敞秀才
    安得采虚石，师道欲吾广。
    虽然成术业，曾不计少长。
    孔孟久已亡，富贵得亦傥。
    後生不闻义，前辈惧为党。
    退之昔独传，力振功不赏。
    舌吻张洪锺，小大扣必响。
    近世复泯灭，务觉多忽恥。
    今子诚有志，方驾已楼枉。
    自惭怀道浅，所得可下上。
    正如种青松，而欲托朽壤。
    典丹皆可寻，圣言皆可仰。
    幸无增我过，此语固不爽。

梅尧臣　依韵和刘六淮潮
    汐潮如有信，时向旧痕生。
    始觉回波定，还看曲渚平。
    舞鸥随下上，寒日共浮倾。
    後夜人无寐，遥听入浦声。

梅尧臣　依韵和刘十秋霖
    秋草更绿秋林衰，长安游客未成衣。
    凄凄斗欲变寒色，一夜独语看灯辉。

梅尧臣　依韵和刘原甫见寄
    忆昔游临汝，于时太守贤。
    山寻顺风处，城得豢龙迁。
    民颈累累大，池荷一一圆。
    周碑嗟缺矣，少室望崭然。
    羸马居人後，归禽落我先。
    事还如响答，老去若波旋。
    赋分都应定，元功岂得偏。
    不须天以问，自可鉴於前。
    王粲今方乐，边韶旧好眠。
    汉官聊掷彩，梵学竞通禅。
    语道滔滔是，论情往往牵。
    平生二三友，南睇不胜悁。

梅尧臣　依韵和刘原甫舍人赴杨州途次赠予翩翩河中船
    我船缓而西，君船迅而东。
    缓迅各所尚，不意中路逢。
    骥马方腾云，野鹤还就笼。
    亦言出处异，同是天地中。
    我岂不知命，人空嗟其穷。
    何当遂逸性，川上作钓翁。

梅尧臣　依韵和刘原甫舍人杨州五题其二竹西亭
    结雨竹西若若川，杨州歌吹思当年。
    刘郎若向风前唱，梦入青楼事惘然。

梅尧臣　依韵和刘原甫舍人杨州五题其三春贡亭
    梦谷浮船稳且平，泊登冈顶看茶生。
    始从官属二三辈，时听春禽一两声。

梅尧臣　依韵和刘原甫舍人杨州五题其四蒙谷
    茗园匆蒨与山笼，一夜惊雷发旧丛。
    五马留连未能去，土囊深处路微通。

梅尧臣　依韵和刘原甫舍人杨州五题其五昆丘
    隋家宫殿昔初成，不道荒凉兽迹行。
    今日知来高处望，山川兴废使人惊。

梅尧臣　依韵和刘原甫舍人杨州五题其一时会堂二首
    今年太守采茶来，骤雨千门禁火开。
    一意爱君思去疾，不缘时会此中杯。

梅尧臣　依韵和刘原甫舍人杨州五题其一时会堂二首
    雨发雷塘不起尘，蜀昆冈上暖先春。
    烟牙才吐朱轮出，向此亲封御饼新。

梅尧臣　依韵和马都官春日忆西湖寄陆生
    时望前湖倚玉梯，云山横绝路东西。
    只知远自穷芳草，不见高人在曲堤。
    画榼寻春应醉去，旧朋怀昔欲魂迷。
    海边燕子来无数，愿托双飞寄短题。

梅尧臣　依韵和马都官齐少卿酬和
    同时沈宋称二豪，曾说龙门夺锦袍。
    我对前流接清唱，泰山轻重於鸿毛。

梅尧臣　依韵和梅龙图观小录
    四百鸾皇羽翼成，高低轻重出权衡。
    他时俱作公卿去，夸是王家门下生。

梅尧臣　依韵和欧阳永叔黄河八韵
    少本江南客，今为河曲游。
    岁时忧漾溢，日夕见奔流。
    啮岸侵民壤，飘槎阁雁洲。
    峻门波作箭，古郡铁为牛。
    目极高飞鸟，身轻不及舟。
    寒冰狐自听，源水使尝求。
    密树随湾转，长罾刮浪收。
    如何贵沈玉，川兴是诸侯。

梅尧臣　依韵和欧阳永叔秋怀拟孟郊体见寄二首
    我居西北地，秋无东南风。
    木脱不塞望，高台空九重。
    音尘安可得，鸿鴈鸣霜中。
    日看紫苔生，乃见三经穷。
