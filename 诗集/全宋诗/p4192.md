<!-- { "loadSidebar": true } -->
赵文　行雪
    夜寒枕席跳霰珠，夜深我睡霰亦无。
    未晨仆起萦炊火，怪见满地琼瑶铺。
    我行至此不得止，但倚红酒为先驱。
    路逢十店九闭户，苦寒正自无薪刍。
    终然著地即化去，造物何用劳工夫。
    前山欲融未融处，玉龙浮动青珊瑚。
    藤梢竹刺时点缀，寒食野花栖路隅。
    小车行雪真有益，平生看画无此笔。

赵文　雪
    三更星月寒炯炯，四更霜风吹断梗。
    晓来宇宙忽成空，万里天河堕无影。
    人间世界积滓秽，化作太清无色境。
    天上何人巧戏剧，笑我痴眠方怯冷。
    溪头梅花老于我，卧树生鳞欲谁省。
    饮羔金帐非我事，煎水何妨试双井。
    眼前清致不可辜，诸公白战续清颍。

赵文　寻郭道士不遇
    问师云已出，杖履水东湾。
    世上方多事，山中亦小闲。
    竹光新雨后，禽语夕阳间。
    自出云关去，钟声送我还。

赵文　扬州后土庙琼花香如莲花落不著地丙子一夕大雷雨失花所在相传以为
    朔风吹沙淮浪白，二十四桥沉冷月。
    颠雷夜半撼芜城，雪萼琼丝破空碧。
    金瓶岁岁献君王，玉罂泛酒莲花香。
    明光殿闭沙漠远，人自无情花断肠。
    落蕊飞天识天路，何如拔树飞升去。
    唐昌游女再归来，城中只卖琼花露。
    江南俘客吟如叫，想像裁词不成调。
    天宫夜宴按霓裳，玉女擎花紫皇笑。

赵文　野鹰来歌
    野鹰来，高台下。
    天寒鸟死狐兔伏，枯梢啄雪何为者。
    宜城有酒煦尔寒，格高鞲暖肉不乾，
    终日臂尔夜宿安。野鹰来，
    山中忍饥良独难。天阴日落雪模糊，
    有虎有虎雄当涂，两猿不饱睨我雏。
    鹰不来，将奈何。

赵文　倚树三叹息
    煌煌天上星，堕地化为石。
    回思天宫胜，再上那可得。
    台郁将谁言，犹能事文墨。
    一落秦王手，已是不完璧。
    秋风吹我衣，倚树三叹息。

赵文　意行
    午坐如痴懶唤茶，意行因到野人家。
    千红万紫随春去，独立溪头看荔花。

赵文　饮袁国宗
    一丈明窗便有馀，四人燕坐小蓬壶。
    可怜一月半晴雨，未省百花今在无。
    眼底是诗皆可赋，樽中有酒不须沽。
    更阑醉后便归去，赖有门生稚子扶。

赵文　咏梅
    我与梅花别一期，停云倚树鬓成丝。
    偶于蹊路相逢处，正似故人初见时。
    清里有和夷惠圣，寒边带瘦岛郊诗。
    客中无酒能消得，共拨寒灰坐欲痴。

赵文　雨过
    雨过山田物物穰，斋庖煮豆喜初尝。
    茸茸绿荚牛毛浅，戢戢明珠蚌蛤长。
    不直画堂擎玉腕，只宜吟客饱藜肠。
    食馀依旧堆盘在，贵贱同归何有乡。

赵文　雨后
    雨后临池草色浮，小楼欲上又还休。
    儿童问我悲何事，忽见山茶长一头。

赵文　雨行五岭下
    天地忽昼晦，四山泼墨浓。
    而我行其间，宛如所翁龙。
    大风吹倒人，欲避无所容。
    有翼不得张，狂走急雨中。
    数里乃一息，如出鲛人宫。
    老树道边拜，疑我行雨工。
    过午上五岭，攀缘入青空。
    仰视万山巅，有气如炊笼。
    下视田间白，云此锄田农。
    兹行岂不苦，奇观亦已雄。
    惜哉如此山，不与晓景逢。
    不晓韩吏部，登华哭途穷。

赵文　元日
    又见王正改旧年，此生此去几新元。
    自无宾客来看岁，不遣儿童苦闭门。
    雨带痴寒禁草色，雪吹残片上须根。
    小孙未省人间事，尚拟今宵守岁樽。

赵文　元夕陪须溪野庙观灯
    岂能狂落魄，只似醉瞢腾。
    媪拜儿看笑，蛮妆鬼见憎。
    客中犹有酒，乱后此看灯。
    携手沙河路，前身梦里曾。

赵文　远如期
    远如期，近可知。
    如何咫尺间，朝之所约夕背之。
    千言万语托死生，转眼已若行路人。
    问之何遽至如许，往往或起秋毫争。
    财利诚已重，仁义诚已轻。
    昨日弟与兄，今日胡与秦。
    远如期，古来惟是山阳范巨卿。

赵文　越妇采葛苦
    采采山上葛，攀藤步岩幽。
    上山逢虎狼，下山逢猕猴。
    归来絺綌之，藕丝香且柔。
    织成一片云，精绝鬼工愁。
    入笥献君王，贡职民当修。
    君王不自惜，持以奉仇雠。
    西施被服之，俱是越国尤。
    吴王抵掌笑，于越吾优忧。
    飞书益封地，谓越吾诸侯。
    嗟尔采葛伴，辛苦勿叹愁。
    天道有乘除，苦极行当休。
    吴王沉醉姑苏上，半夜不知吴国秋。

赵文　早过历塘
    细细清风吹月明，笋舆如泛夜舟行。
    草根带露有虫语，茅屋闭门唯犬声。
    鬼燐影寒惊远去，曜灵睡起亦东征。
    踏车田父莫嗟怨，如此早凉谁与争。

赵文　早禾田
    雨雨不肯止，倒泻春江涛。
    可怜龙公苦，甚我行路劳。
    长陂不可涉，攀岭如猿猱。
    忽然出夷旷，行人何滔滔。
    馆定访我友，醉我软脚醪。
    翻思昨暮秋，有酒安可逃。
    诸少森玉立，俊秀非儿曹。
    示我近所作，亦复吹其毛。
    人生有乘除，理不差秋毫。
    岂非昨者厄，故有今者遭。
    归来驰然卧，梦中亦陶陶。

赵文　赠长沙谭存心
    谭君酒狂，一笔笔了不可当。
    嗟哉胡为乎，不自贵重也而狂。
    我知君狂不得已，欲倚杯酒呵苍苍。
    苍苍不识君我识，知君胸有光怪物。
    问君今年其岁几，四十一矣无何仕。
    光阴诞谩不可恃，我昔行年亦如此。
    相逢一醉令公喜，解剑倾囷无壮士。
    一簦独行风雨里，老人夜醉谁汝止。
    丈夫得志行所为，穷即低头教童子。
    嗟哉乾坤如此而已矣，归来归来归来是。

赵文　赠山人二首
    水秀山明几百年，一朝城市化荒烟。
    朱门富贵已如此，犹有人争旧墓田。

赵文　赠山人二首
    谷陵岸谷本何常，尽是盘龙梦里冈。
    欲买一丘埋浑沌，却教世上再曦黄。

赵文　展亦周墓
    竹刺藤梢未易攀，一杯红酒酹荒菅。
    携儿不敢高声哭，僧录新来住此山。

赵文　张南溟山长相邀紫极宫西雪楼登高姚南桤言北方异书载大鹏事
    写韵亭高楼更高，百年登览著吾曹。
    客和月日成三九，我与鲲鹏共一毫。
    山吐南云飞砲石，江横西雪涌波涛。
    黄花到眼应多感，不欠黄花插鬓毛。

赵文　张司空庙
    式乾殿久化烟埃，忠壮祠犹立水隈。
    当日早如龙剑逝，免将分拆累三台。

赵文　昭君词
    蜀江洗妍姿，万里献君王。
    君王不我幸，弃置何怨伤。
    君王要宁胡，借问谁能行。
    女伴各惧怯，畏此道路长。
    慨然欲自往，讵忍别恩光。
    倘于国有益，尚胜死空房。
    行行涉沙漠，风霜落红妆。
    得为胡阏氏，揣分已过当。
    单于感汉恩，边境得安康。
    一朝所天死，掩泣涕沾裳。
    胡俗或妻母，何异豺与狼。
    仰天自引决，爱此夫妇网。
    大忠与大义，二者俱堂堂。
    可怜千古无人说，只道琵琶能断肠。

赵文　枕上闻大风
    梦中颠风摇梦魂，老夫起坐心未平。
    树枝上下觉山动，窗户开阖疑鬼行。
    鱼龙翻空江海怒，虎豹入丛道路清。
    溪头梅花无恙否，为子展转难为情。

赵文　正月十四日大雪上信国公冢
    哭得愁云转不晴，山风吹泪欲成冰。
    两年不过西州路，今日来登下马陵。

赵文　正月十四日大雪上信国公冢
    气概堂堂压九州，谁知零落此荒丘。
    却烦野老编松叶，怕有牛羊上冢头。

赵文　正月十四日大雪上信国公冢
    共出长汀恰此朝，荒山露宿草萧萧。
    如今踏雪来看冢，回首当时未寂寥。

赵文　正月十四日大雪上信国公冢
    十年目与肠俱断，不见延平病雁回。
    若不从公天上去，定应随我雪中来。

赵文　至白水主人饮至海棠下花已离披
    昨日泥中人，今日花下客。
    即时一杯酒，已胜风雨黑。
    我来后花时，不及秾艳色。
    生与天作花，已是花命厄。
    沾茵与堕溷，要亦随所适。
    谁能长腴红，而不变衰白。
    惟应感流光，有酒日鼓瑟。

赵文　朱湖
    高低榉柳绿如苔，三两柴门傍竹开。
    此处定无人挟弹，青青乳燕出溪来。

赵文　竹枝词
    终日望君君不来，为谁犹住郁孤台。
    幸自一年无梦到，谁教昨日有书回。

赵文　竹枝词
    江南女儿善踏歌，桑落酒熟黄金波。
    洗壶日日望君至，君不来兮可奈何。

赵文　坐睡
    非痴非梦小瞢腾，瞑坐还同入定僧。
    口似汝阳狂见曲，头疑季子困悬绳。
    儿来问字几三退，客苦多言彊一应。
    日日如期不相贷，世情谁似尔堪凭。

赵文度　寄乡人
    圣主覃恩遍九垓，碧油红旆出关来。
    乡中父老如相问，十五年前赵秀才。

赵文度　赠梦英大师
    携筇何日别长沙，凤篆功夫世所嘉。
    秦岭夜吟残海月，章台春讲雨天花。
    净瓶远贮湘潭水，片衲晴皮岳面霞。
    圣主有恩酬绝艺，帘前师号紫袈裟。

赵闻礼　句
    西风昨夜摧黄叶，秋亦无心在菊花。

赵渥　洴溪桥
    油井小聚，洴溪之滨。
    夏秋雨集，沟浍皆盈。
    众水所汇，实病於行。
    谁作斯桥，庞君守真。
    宁瘠一已，而利他人。
