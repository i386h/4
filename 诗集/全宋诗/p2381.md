<!-- { "loadSidebar": true } -->
    休粮烟火绝，养气语言低。
    空室无关钥，随身止杖藜。
    不曾游聚落，终老只山栖。

释文珦　朽质
    朽质任浮沉，都无住著心。
    未凭三窟兔，得似九皋禽。
    煮石清泉洁，眠云翠壁深。
    生来有诗痴，老去亦忘吟。

释文珦　叙志
    夙了万缘空，年衰转更慵。
    梦身休化蝶，病耳畏闻蛩。
    野服萝堪制，山粮穄可舂。
    誓将云木友，怕与世人逢。

释文珦　雪窦山
    寺在诸峰顶，寥寥远世纷。
    岩飞千丈雪，门掩万重云。
    地冷春疑晚，松深日易曛。
    孤猨清叫月，僧向定中闻。

释文珦　雪霁
    静寄向空林，於今岁月深。
    因知閒趣味，懒与俗浮沉。
    霁雪千峰玉，朝阳万树金。
    是吾真富贵，不觉动微吟。

释文珦　雪霁别乡
    雪霁别乡关，经行百里间。
    溪流殊荡漾，山色正{左文右阑}{左文右扁}。
    民散无多户，程途转几湾。
    衰龄垂八十，未必又重还。

释文珦　雪晴
    日照松头冻雪崩，又闻烘拆小池冰。
    起看门外群峰色，绝顶才分翠一棱。

释文珦　雪屋
    风落晓空寒，茅檐一尺宽。
    乱声依竹密，斜片打窗残。
    绝谷炊烟断，开门去路难。
    枕书眠只昼，人说似袁安。

释文珦　寻北山友不值
    山南山北住，来往共烟霞。
    午径行松叶，秋入问菊花。
    叩门人不见，归路日西斜。
    应是孤云性，难教只在家。

释文珦　寻山家
    路入深原三四里，林茂鸡犬十余家。
    村篱痚密齐栽枳，山崦高低尽种畲。
    石罅春风生野笋，洞中流水出残花。
    爱同樵客言幽事，不觉归途暮景斜。

释文珦　寻幽宿隐者居
    先生巢许流，远志在箕颍。
    由来天机深，遂使尘事屏。
    云霾山径长，草没柴门静。
    相逢冬日暮，共语寒夜永。
    照暝然枯松，漱泉{左襫去衤右斗}暗井。
    虎啸谷风生，猿啼霜月冷。
    潺湲瀑泉声，寒乱高杉影。
    藐焉豁尘襟，颇若异人境。
    明朝还别君，寻幽过他岭。
    他日拟重来。同采春山茗。

释文珦　烟霞石屋诸寺
    缘山一径微，竹树隐禅扉。
    云绝去来性，僧无生灭机。
    风檐铁自语，阴洞石能飞。
    终拟携瓶锡，他年向此归。

释文珦　严维石端研诗
    端溪下岩石，缒凿出重渊。
    温泽非人力，精华得自然。
    龙涎紫霞聚，鵲眼碧光圆。
    玉德终无变，斯文万古传。

释文珦　言交
    结交贵同心，心同难间疏。
    尝闻胶漆固，亦曰金兰如。
    君子要期终，小人变厥初。
    宜当作客鲍，慎勿为耳余。

释文珦　言志
    凡物无美恶，适俗斯见收。
    荆玉铁强献，随珠毋暗投。
    苟曰道不同，其可相为谋，
    知已尽沦丧，吾生行且休。

释文珦　言志
    人生在斯世，穷达悬诸天。
    迷徒不知此，多为外物迁。
    岂若保真素，白云日高眠。
    鸿飞杳冥冥，弋者何慕焉。

释文珦　言志
    众人穷智虑，没齿常区区。
    吾独不能尔，林卧安其愚。
    聪明既寂绝，因之得玄珠。
    其珠有夜光，终将破昏衢。

释文珦　言志
    山中良自好，住久乐已成。
    山木有嘉荫，山禽无俗声。
    永言辞世路，世路多不平。
    亦以性痚懒，不能但劳生。

释文珦　言志
    吾生癖而慵，烟霞成痼疾。
    千山复万山，曾不厌深密。
    广厦非所睎，分甘死蓬荜。
    或问予如何，高明鬼瞰室。

释文珦　言志
    穷居虽寂寥，苦节谅难改。
    青青山上薇，朝莫犹可采。
    薇尽而长饥，饿死亦无悔。
    古者夷与齐，清风弥亿载。

释文珦　言志
    人寿能几何，百年犹一霎。
    岂识貂蝉贵，且与渔樵狎。
    饮涧不需瓢，采山时荷锸。
    世人莫相嗤，吾自用吾法。

释文珦　偃息
    偃息冷云边，悠然白已玄。
    动时皆物役，静处是吾天。
    虚牖延萝月，连筒引竹泉。
    心期终不出，就此了余年。

释文珦　厌雨
    连宵雨如泻，老耳聩不闻。
    晓涧已流衍，山川犹出云。

释文珦　雁荡大龙湫
    深蹊入薜萝，一瀑泻岩阿。
    曾阅西天志，言居诺讵罗。
    斜飞疑是雨，清激自成涡。
    下有苍龙窟，樵人不敢过。

释文珦　雁荡大龙湫
    此水昔年人不见，梵僧来说始知名。
    飞扬半杂烟岚气，断续全同风雨声。
    四壁倚空疑鬼凿，一峰当面自天成。
    虽然未作山中住，曾到山中梦亦清。

释文珦　雁山灵峰寺
    谢公岭下灵峰寺，诺讵罗曾向此居。
    入洞不知归寺路，乱峰相倚上空虚。

释文珦　养疾
    介特无门徒，室亦如垂罄。
    雙然类枯株，聊以养衰病。
    朝来启篱户，落叶满苔径。
    流光遽如斯，脆质安能竞。
    虚籁起高林，助我发长咏。

释文珦　尧任舜禹行
    尧任舜禹，圣化日熙。
    二臣至德，惟尧克知。
    明良胥会，徵庸弗疑。
    佐命垂统，股肱纲维。
    行尧之道，蚤夜孳孳。
    上齐七政，大录万几。
    与人为善，念兹在兹。
    举相去凶，咨牧授时。
    执德於心，其化若驰。
    洪水滔天，浩浩无涯。
    下民昏垫，荒度为宜。
    乃乘四载，奠决刊随。
    栉风沐雨，手胼足胝。
    四海会同，九泽具陂。
    诞敷文德，帝命是祗。
    翔泳咸若，凤皇来仪。
    尧嘉厥功，翕受敷施。
    同声相应，百僚师师。
    是知官人，安危之基。
    用贤则安，用佞则危。
    惟彼陶唐，百工允釐。
    后世有述，先天弗违。
    能赏能禅，缵承伏牺。
    为民之极，黄收纯衣。
    明并日月，照临无私。
    不言而治，端拱无为。
    民无能名，荡荡巍巍。
    惟天为大，惟尧则之。
    先圣斯言，当深致思。
    或未之思，室是远而。

释文珦　姚江舟中
    江潮远入河，几度此经过。
    浦溆渔船聚，泥涂蟹穴多。
    缠绵吴客恨，哀怨越人歌。
    一曲头堪白，频闻可奈何。

释文珦　姚江舟中梦故人劝归
    一舸寒江上，萧萧两鬓华。
    不唯伤道路，终恐委泥沙。
    宿雨添山霭，秋风起浪花。
    故人应念我，梦里劝还家。

释文珦　野步
    野步任吾情，深村复远坰。
    陂塘波瀰瀰，坡垄麦青青。
    灶妇知蚕性，田夫识地形。
    牧儿尤可喜，记得相牛经。

释文珦　野步即事
    叠巘复平原，行行足力烦，
    野程难较里，旅食暂依村。
    枣熟儿童聚，禾收鸟鹊喧。
    徘徊顾风景，不觉念丘园。

释文珦　野草花
    心爱无名草，閒花取次开。
    自能追造化，浑不假栽培。
    姚魏伤攀折，榝柟因剪裁。
    只因非世用，长得保根莇。

释文珦　野处
    野处日多暇，扶藜信脚行。
    荒原寒鸭阵，深巷午鸡声。
    随地有幽事，閒人无滞情。
    归来新月上，照我入柴荆。

释文珦　野祠
    翁媪已相催，喧喧鼓笛来。
    荒祠三面水，老树一身苔。
    休咎冯巫语，凶丰信珓杯。
    神前酾酒罢，风散纸钱灰。

释文珦　野老
    野老一身轻，於今野趣成。
    交游木上座，疏阔楮先生。
    溪甑炊菰米，山卮咀菊英。
    林园道子好，时复到柴荆。

释文珦　野老
    溪头逢野老，邀我过桥东。
    牛卧閒田上，鸡鸣村巷中。
    豆乾霜腹饱，莲倒露房空。
    邻里交相命，桃源风景同。

释文珦　野僧
    野僧尘虑尽，住在最深峰。
    庭树巢孤鹤，崖湫宅老龙。
    瀑绡悬百尺，云幌羃千重。
    静里玄机发，登楼夜击钟。

释文珦　野寺
    野寺居来岁月长，幽深真是隐人乡。
    怪枝结顶青松古，巨石分流碧涧长。
    拈弄诗章非俗事，断除禅病得良方。
    因悲窃国亡身者，枉作尘劳梦一场。

释文珦　野外
    绝巘应藏佛屋，深源定有仙家。
    风里传来清梵，涧中流出胡麻。

释文珦　野外即事
    春暮仓庚鸣，农家语堪听。
    雨暘不违时，麦高桑叶青。
    烹豚酌清酒，庙中谢神灵。
    田蚕杯珓好，欢声动林坰。
    祭罢各分散，群鸟啄余腥。

释文珦　野翁
    野翁百不为，白发老岩涧。
    宁肯慕膏粱，且复饱藜苋。
    故交非不多，尽作风叶散。
    余生虽独存，反观亦如幻。

释文珦　野兴
    野人乘野兴，短策胜华轩。
    缓步有幽趣，长歌非俗言。
    烟霞仟佛境，鼓笛鬼神村。
    遁世今成乐，浮华岂足论。

释文珦　野性
    野性乐疏旷，从来厌风尘。
    孤寒无所资，屈身随众人。
    贵游弃疵贱，不能强相亲。
    蹉跎三十年，客路常清贫。
    晚来归山林，麋鹿为我邻。
    万事不挂意，一一皆天真。
    同流乃知此，难与俗子陈。

释文珦　野性
    野性难谐俗，空林自葺茅。
    且教同木石，不是慕夷巢。
    竹树长阴合，风泉夜响交。
    山中无小草，那许世人嘲。

释文珦　夜泊
    暂向江边泊夜舟，忽闻吹笛水边楼。
