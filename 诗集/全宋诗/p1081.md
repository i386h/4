<!-- { "loadSidebar": true } -->
    倾心得僚友，燕及脊令原。
    嘉肴味同和，弦诵声相闻。
    如人逃空虚，见似已解颜。
    何况金石交，乃其骨肉亲。
    二年吟枫叶，忘我木索勤。
    行行不忍别，共醉古柳根。
    樽前犹讲学，夏夜众星繁。
    念当侍白发，甘旨共兰荪。
    帆樯洒风雨，浪波出蛟鼋。
    持亲慎行李，强学加饭飧。
    革囊走官邮，寄书远相存。
    阿四去大农，六典与讨论。
    君到辇毂下，为问平生言。
    傥登邺王台，多话归参军。

黄庭坚　送陈季常归洛
    人生俱行役，何能如聚鹿。
    浮楂在江湖，邂逅一相触。
    天边数年别，故人有陈叔。
    谁云区区叶，车马肯来辱。
    清樽听夜语，常灺三四烛。
    剧谈连古今，天汉泻崖谷。
    高材叹加壮，所向动乖俗。
    我官尘土闲，强折腰不曲。
    饱饭逐人行，君来方拭目。
    汝颖无奇士，仆夫催结束。
    嗟如秋窗晖，来少去苦速。
    蚤吾接雍容，爱德心不足。
    岁晚托懿亲，清义乃愈笃。
    落日送河梁，鸣蝉度乔木。
    岁寒赠君何，唯有南溪竹。

黄庭坚　送陈氏女弟至石塘河
    富贵常多覆族忧，贱贫骨肉不相收。
    独乘舟去值花雨，寄得书来应麦秋。
    行李淮山三四驿，风波春水一双鸥。
    人言离别愁难遣，今日真成始欲愁。

黄庭坚　送陈萧县
    欲留君以陈遵投辖之饮，不如送君以陶令无弦之琴。
    酒嫌别後风吹醒，琴为无弦方见心。
    去夏雨余清夜醉，黄鹂不觉报春深。
    花枝柳色竞鲜好，乃是前日枯巧林。
    人生用舍四时可，壮士憔悴非独今。
    大夫黄绶领垂素，二十余年走尘土。
    盈车载书遣儿读，不悔早为文墨误。
    治声翕然先向东，古萧子国今万户。
    德性忠纯吏不欺，闺门孝友民所慕。
    麦陇童儿怜雉乳，冰天穷子兼襦裦。
    愔愔琴意如温风，乃知不必徽弦具。
    明月清河佳可游，官仓縻我不得去。
    白露为霜水一篙，秋香莲荡浮轻舠。
    此中亦有无弦意，相忆樽前把蟹螯。

黄庭坚　送醇父归蔡
    北风飘飘天作恶，枯木已无叶可落。
    寒溪溅溅声迫人，岁聿云莫惨不乐。
    此时陈子乃弃我，归将索総亟乘屋。
    吾室尚潭潭，留君欲晤谈。
    掉头去不顾，明发解征骖。
    君来久相从，知我无所堪。
    好学勇如虎，读书青出蓝。
    有疑必考击，无奥不穷探。
    愧无洪钟响，十不答二三。
    慨予方食贫，予腹岂屡厌。
    藜羹稀糁芼，寒葅薄醯盐。
    虽欲苦留君，俎豆无加添。
    从来婚友闲，恩义亦云兼。
    草枯方兀兀，麦秀待渐渐。
    绿发佳少年，回首垂白髯。
    进德失盛时，时甯为人淹。
    经纶自封植，岂不如春蚕。
    此地决矣戒童仆，归旁南陔种兰菊。
    旅床夜夜悲蛩蟩，行色村中异风俗。
    青灯白酒留故人，莫爱一醉至晓角。

黄庭坚　送邓慎思归长沙觐省
    邓侯过我解新韟，潦倒犹能似旧时。
    西吧初除折腰尉，南陔常咏采兰诗。
    姓名已入飞龙榜，书信新传喜鹊知。
    何日家庭供一笑，绿衣便是者莱衣。

黄庭坚　送杜子卿归西淮
    雪意涔涔满面风，杜郎马上若征鸿。
    樽前谈笑我方惜，天外淮山谁与同。
    行望酒帘沽白蚁，醉吟诗句入丹枫。
    一时真赏无人，共尚忆江南把钓翁。

黄庭坚　送范德孺知庆州
    乃翁知国如知兵，塞垣草木识威名。
    敌人开户玩处女，掩耳不及惊雷霆。
    平生端有活国计，百不一试薶九京。
    阿兄两持庆州节，十年骐驎地上行。
    潭潭大度如卧虎，边头耕桑长儿女。
    折冲千里虽有余，论道经邦正要渠。
    妙年出补父兄处，公自才力应时须。
    春风旍旗拥万夫，幕下诸将思草枯。
    智名勇功不入眼，可用折箠笞羌胡。

黄庭坚　送高士敦赴成都钤辖二首
    玉钤金印临参井，控蜀通秦四十州。
    日下书来望鸿雁，江头花发醉貔貅。
    巴滇有马驹空老，林箐无人叶自秋。
    能为将军歌此曲，鸣机割锦与缠头。

黄庭坚　送高士敦赴成都钤辖二首
    捧日高宣事，东京四姓侯。
    军中闻俎豆，庙胜脱兜鍪。
    烧烛海棠夜，香衣药市秋。
    君平识行李，河汉接天流。

黄庭坚　送蛤蜊与李明叔诸公
    雪屋吹灯然豆萁，古来壮士亦长饥。
    广文不得载酒去，且咏太玄庖蛤蜊。

黄庭坚　送顾子敦赴河东三首
    头白书林二十年，印章今领晋山川。
    紫参可掘宜包贡，青铁无多莫铸钱。
    劝课农桑诚有道，折冲樽俎不临边。
    要知使者功多少，看取春郊处处田。

黄庭坚　送顾子敦赴河东三首
    家在江东不系怀，爱民忧国有从来。
    月斜汾沁催驿马，雪暗岢岚传酒杯。
    塞上金汤惟粟粒，胸中水镜是人材。
    遥知更解青牛句，一寸功名心已灰。

黄庭坚　送顾子敦赴河东三首
    揽辔都城风露秋，行台无妾护衣篝。
    虎头妙墨能频寄，马乳蒲萄不待求。
    上党地寒应强饮，两河民病要分忧。
    犹闻昔在军兴日，一马人间费十牛。

黄庭坚　送何君庸上赣石
    腊梅开尽欲凋年，痛饮千江壁底眠。
    江寒山瘦思亲友，归守平生二顷田。
    西昌万户深篁竹，楚国无人知白玉。
    欲附弦歌慰寂寥，弦断枯桐谁识曲。
    樽前顾曲客姓周，学问东山继先流。
    梅花恼人已落尽，真成何逊醉扬州。
    我今颌底髭半白，背世□□学春秋。
    此书百年锁蛛网，亦谓岁晚逢何休。
    荀侯画谋取垂棘，之奇贪贤无处适。
    大庾岭头烟雨中，万峰插天如剑直。
    苦怀行李冰绕须，野店酒旗可试沽。
    只今人才不易得，傥逢涤器试相如。

黄庭坚　送黄龙晓禅师住观音颂
    黄龙一卧十五年，搅潭惊起旧头角。
    张公搅潭是好心，但向西江起风雹。
    河阳新妇画蛾眉，老婆不可重新学。
    长连体上铺棘针，满钵饭飣铁菱角。
    有能欢喜受供养，聪明一一安排著。
    张公若问解何宗，食月虾蟆救月弓。

黄庭坚　送慧林明茶头颂
    慧林有一老人，恰似银瓮盛雪。
    彻底元无渗漏，旁观但知皎洁。
    有徒三百二百，木钻漫钻磐石。
    或遇东海鲤鱼，一棒令生羽翼。
    其余两两三三，归堂又要茶吃。
    上人南来云水，因行不妨掉臂。
    凤山修水东西，灵草春来满地。
    但令己事相应，归日驴驮不起。

黄庭坚　送焦浚明
    西瞻岷山兮东望峨眉，锦江清且涟漪。
    地灵山秀诞豪杰，来入中州振羽仪。
    相如傲万物，子云穷一经。
    黄金卖赋聘私室，白头大夫不公卿。
    穷阎卜肆闲，十步一豪英。
    竟无人识李仲元，不可屈致严君平。
    四君德音闭黄壤，只今垄头松柏声。
    我住叶公城，常如井底坐。
    不谓焦夫子，闻风肯来过。
    焦子初见我，如兰生幽林。
    春风为披拂，始得香满襟。
    中怀坦夷眉宇静，外慕淡薄天机深。
    花开鸟啼昼寂寂，酒阑烛明夜沈沈。
    人皆扶牵烂漫醉，子更把书求本心。
    二年与灯火，琢子之玉链我金。
    焦夫子，我以陋邦无人把书策，
    邂逅逢君得三益。胡为弃我忽远行，
    手捧嘉阳从事檄。焦夫子，
    君起为我舞，我其为君歌。
    君方跨马涉远道，湖外地少山川多。
    霜秋摇落天日远，西风翻翻水惊波。
    一筵谈笑遂相失，两地离愁各奈何。
    焦夫子，酒行君定起。
    此杯须百分，少别遂万里。
    归寻所种树，应已数千尺。
    试照嘉阳水，君发犹未白。
    古人不朽事，所愿更勉力。
    别後相逢岂在言，拭目看君进明德。

黄庭坚　送酒与毕大夫
    浅色官醅昨夜簄，一樽聊付卯时投。
    瓮边吏部应欢喜，殊胜平原老督邮。

黄庭坚　送酒与周法曹用前韵
    遥知谢法曹，诗句多夏景。
    闻道学书勤，墨池方一顷。
    大字苦未遒，小字逼智永。
    我有何郎樽，清江酝玉饼。
    还书及斗数，与君酌楠瘿。

黄庭坚　送舅氏野夫之宣城二首
    藉甚宣城郡，风流数贡毛。
    霜林收鸭脚，春网荐琴高。
    共理须良守，今年辍省曹。
    平生割鸡手，聊试发硎刀。

黄庭坚　送舅氏野夫之宣城二首
    试说宣城郡，停杯且细听。
    晚楼明宛水，春骑簇昭亭。
    {左禾右羣}稏丰圩户，桁杨卧讼庭。
    谢公歌舞处，时对换鹅经。

黄庭坚　送君庸
    北风吹雨薄寒生，人与蜡梅相照明。
    恨君草草渡江去，重约归时五凤笙。

黄庭坚　送李德素归舒城
    僧夏莫问途，麦秋宜煮饼。
    北寺旬休归，长廊六月冷。
    簟翻寒江浪，茶破苍璧影。
    李侯为我来，遽以归期请。
    青衿废诗书，白发违定省。
    荒畦当鉯灌，蠹简要签整。
    挽衣不可留，决去事幽屏。
    天恢猎德网，日饎养贤鼎。
    此士落江湖，熟思令人瘿。
    胸中吉祥宅，膜外荣辱境。
    婆娑万物表，藏刃避肯綮。
    人生要当学，安宴不彻警。
    古来惟深地，相待汲修绠。

黄庭坚　送刘道纯
    五松山下古铜官，邑居褊小水府宽。
