<!-- { "loadSidebar": true } -->
    四海矜重名，六丁护残藁。
    伤心逐客令，失脚空山道。
    昔为魑魅憎，今作神明祷。
    小桥行吟处，风叶付谁扫。

李石　游铜梁县云岩
    我来云岩夏初吉，岩洞向晚开新蟾。
    晴空飘飘雨花坐，护此燕几垂飞檐。
    老僧闭门一榻外，但有瓶钵云炎奁。
    人间日车手可热，道上火繖官争炎。
    不知此地荫冰雪，崖花石蔓骈浓纖。
    传闻仙人有蜕骨，玉塔未许窥幽潜。
    行人各走记名姓，浪费粉板相黐黏。
    不知苏黄岩上字，端有妙处垂缃缣。
    至今岩泉泻千仞，似与二老争森严。
    斯游与子固不薄，一饷喜逐清赏兼。
    稽首林间古石佛，面目慈悲雄须髯。
    狐狸骑项鼠绕膝，苍苔藓剥侵裙襜。
    我愿石佛须少忍，欺善怕恶神所殲。
    君不见迩来石佛胜铜鬼，会煮翁仲烹飞廉。

李石　又送马氏兄弟归彭门
    山程趼足肯相从，未厌崎岖易道东。
    二马仙风还旧观，六鳌香饵看新功。
    北田夜诵披莲蕊，东阁春归折桂丛。
    努力锦衣双拜手，寿杯堂上雪髯翁。

李石　余所藏李文才画鹤甚奇伟岁久缣烂各缺一趾偶有善工为补之
    高轩得意翔云间，妙画匿迹缣素残。
    柱头老丁留语后，兀兀无趾如叔山。
    不妨万里戢六翮，顾步下啄芝田宽。
    方舟惜鹤并惜画，一夔之足万金价。
    莫将凡笔补丹青，谬作身轻一鸟下。

李石　鱼相忘
    通涂合西南，达人戒同异。
    二鱼各自鱼，是鱼岂有二。
    瀗处海茫茫，波涛适相戏。
    笑我湖上亭，鳞鬣纷族类。
    情知我非鱼，此意鱼或是。
    欣然得所适，相见不相遇。
    鱼行我无心，我得鱼亦遂。
    藻荇披秋光，水与天妩媚。
    明月帖湖心，照风鱼不寐。
    我琴无杀声，螗蜋勿余忌。

李石　与程端卿相另峡中共系船瀼东留一日
    宦路随惊鹊，家山隔断鸿。
    荒椽秋雨过，疏竹暗泉通。
    千骑寻城北，双舟忆瀼东。
    我诗虽未好，聊为使君穷。

李石　宇文子友以诗来觅酒
    玻璃江深麦初熟，引水细舂比炊玉。
    老守斋钵自有余，端为吾民忧不足。
    荔枝堂前红数栽，倚树读书门不开。
    收麦入厨催酿酒，客问遣骑何时来。

李石　羽扇亭
    十里山光绀碧围，瘴烟收尽溢春晖。
    黄紬睡美闻卫唱，白羽风高入指挥。
    楼角片云随雁去，豨头骤雨送龙归。
    君王若问安边策，苜蓿漫山战马肥。

李石　远去亲侧浩然归心再用韵
    指点西来海上峰，此间魑魅我能逢。
    果何所补身先老，岂不怀归意已浓。
    骐骥群中怜短褐，龙蛇窟里倚长松。
    一堂四相经行处，洒扫云烟觅旧踪。

李石　栽橘
    封君培雍百年心，准拟霜秋色更深。
    办取数钱收一掬，此奴随处即成林。

李石　再次韵计教授
    糟丘尽醉国人狂，谁似东家礼义乡。
    万卷短檠磨岁月，一生寒砚敌水霜。
    饭牛坐待扶桑白，战马初归塞草黄。
    奏牍三千君未晚，殿帏正要上书囊。

李石　再以韵谢吴美仲和篇茶樽之贶
    东屯花恼只颠狂，五柳门前翠著行。
    更遣大瓢来断送，忍教醒醉问渔郎。

李石　再用九日韵答何邵卿二首
    老蝶凌风作晚狂，小春争得媚寒乡。
    池边团碧擎残雨，林末轻红拒薄霜。
    笑我何时书竹帛，似君依旧踏槐黄。
    相寻一醉能来否，枉费公家压酒囊。

李石　再用九日韵答何邵卿二首
    习气仍余酒后狂，十年坐斥醉中乡。
    读书窗外千堆雪，利剑床头一匣霜。
    收拾微吟追李杜，研摩小楷逼苏黄。
    他文逍遣随儿辈，颇笑翁痴作一囊。

李石　赠钓车道人
    铁弹牵丝响钓轮，鱼竿妙与易通神。
    莫将瓦卜欺天眼，误看凡夫作道人。

李石　赠开元观李法师
    射虎将军须发白，老作三茅洞中客。
    群仙呼去问姓名，谓是前时李八百。
    天孙乞与云锦衣，白日化为仙鹤飞。
    赤城山下百花市，卖符卖药沽酒归。

李石　赠墨手道人寄晁子止即用子止韵
    夷门道人墨为手，艺如巫咸日中走。
    逢人便与墨模糊，西里自妍东里丑。
    不须更相邑中黔，面比乌鸦色未深。
    为抬墨手高处问，我手何如君子心。

李石　赠庞玠术者
    难易如何是祖风，却将性命命庞公。
    向来一口西江水，因甚谈天不落空。

李石　赠杨教授
    读书要身荣，得禄为亲喜。
    端知绛帐华，乃在彩衣里。
    冷官多澹泊，有道足甘旨。
    登堂四壁余，发帙照案几。
    尚有老孟光，环以三稚子。
    一笑扶鹤发，相见折屐齿。
    出门顾诸生，正事歌锡尔。
    生朝适余暇，汤饼庆弧矢。
    众客集清辰，好语塞两耳。
    我有海上方，剩泛杯中蚁。
    永为萱堂寿，胜饮菊潭水。

李石　赠杨尉送湫水
    天上妥雨水鸣渠，一龙任责固有余。
    今年水来雨不集，彭民不及江中鱼。
    以堰致水高百尺，灵湫在渊烁红日。
    彭民怨龙不怨人，龙则有职谁之失。
    九峰仙官梅子真，豢龙有术龙不嗔。
    去年作堰今请湫，二者兼得苏彭民。
    东湖别驾但捧腹，卧听萧萧响疏竹。
    往来莫便轻泥涂，软脚有酒为君沽。

李石　赠张听声
    人言鼻听无如龙，听不以耳乃反聋。
    未若水母本无目，隔水响应相鸣雄。
    我持此理问张瞍，废目任耳偏能聪。
    忍闻此声亦愦愦，俗嚣政在群鸣中。
    枉将蚁动作牛鬭，妄遣蚊聚成雷公。
    昔人乐归瞽其职，五音六律诗人矇。
    我琴三尺玉横膝，欲广舜孝歌时雍。
    游鱼舞兽解人意，此意忧乐斯民同。
    瞍乎洗耳试一听，莫似北客歌南风。

李石　展峰亭
    起来蛛网羒茅檐，脱叶飞飞却倒粘。
    十月风光成妩媚，一林霜气自深严。
    比花已老何人摘，村酒无多喜客添。
    收拾江湖閒望眼，展峰亭上数山尖。

李石　张绍贤以诗索佩刀次韵复还之
    喜不至流怒不悲，句中銛锋解人颐。
    水霜凛凛笑一吷，三尺有喙金玉词。
    二惠肯来但独步，明光殿中文绣具。
    便当携此上青云，天子方深南北虑。
    吾今老矣君可思，吹毛之珍何所施。
    和诗反刀三叹息，莫把神槌困钝锥。

李石　赵权可许惠筇竹山峰佳者用前韵戏之
    使君未怕牧蛮官，游戏边藩不作难。
    龙竹风霆惊物化，鳌山趂屭照人寒。

李石　芝草
    边上秋风生，众芳感萧瑟。
    何由九地底，一气回暖脉。
    官居类僧坊，忽有芝草坼。
    骈跗间红紫，合盖晕黄白。
    秋菌苦争气，渠自凡眼窄。
    此理岂人为，信我匪天厄。
    年余窍边廪，菜饱固不择。
    谬政鬼所笑，敢望神意格。
    山中合欢桃，陇上六歧麦。
    一年获三瑞，助我动行色，
    归来及受厘，藉口缓诛责。
    从今归商山，举手谢樵客。

李石　直方大
    梧桐角可磨，江沙玉能错。
    由来刚强徒，未易胜软弱。
    是在六二坤，对病可为药。
    吾生任天真，三者不自度。
    中年坐龃龉，出语遭击搏。
    官居寄委蛇，晴窗傍林壑。
    泉乳发深窦，竹萌抱新箨。
    不习其经兹，玩爻情所托。
    一字得一师，圣贤如可作。
    坐待韦编翁，为我解禅缚。

李石　至喜亭
    归路巴人处处逢，巴人舟楫语音同。
    雪霜寒谷残年后，云雨阳台昨梦空。
    沙水清有延月白，峡林香欲试春红。
    饭山虽瘦无奇语，至喜亭中著醉翁。

李石　重阳
    得得浮家帝里游，西归节物共南州。
    群鸥自得水空阔，远客肯因船滞留。
    千顷白苹风掠岸，一年黄菊雨深秋。
    醉名未忍成狂率，任脱乌纱笑白头。

李石　舟次湖口追忆任明府
    重来又十年，山水故凄然。
    独雁仍为旅，双凫已作仙。
    浊流分蜀派，青色聚淮烟。
    石上罾鱼者，犹言县令贤。

李石　舟中示开并寄圆
    三年独客思亲泪，洒作钱塘大江水。
    却乘此水得西归，两泪急收成一喜。
    庾公楼上江月春。拍手中流逢小麟。
    駸駸逼人出瘦骨，懔懔似我今长身。
    夜船灯火无乃是，犹似梦中论梦事。
    小鹏有翅未能来，独学膺门想憔悴。
    一官外物等去留，来去足喜去莫忧。
    虀盐敢有去国恨，菽水未免还家羞。
    峡江之人走云雨，送船迎船闻叠鼓。
    君不见并舍紫薇郎，颇愿生还见乡土。
    我今归来四壁空。两窗万轴南北风。
    杜门忍饥吾与汝，文字穮蔲祈年丰。

李石　周参政惠书唁及亡儿开二首
    颡马非才具，蜗牛惜弊庐。
    风时甘伏枕，风雨阻来车。
    药裹衣巾内，梅花酒盏疏。
    江湖慰寂寞，一纸故人书。

李石　周参政惠书唁及亡儿开二首
    取士平轩鉴，吾儿死布衣。
    招魂荒草墓，冤鬼泣松扉。
    推挽无遗力，挤排已觉非。
    存亡佩陈谊，舍此更谁归。

李石　周公礼殿
    蜀侯作頶锦水湄，先圣先师同此室。
    巍然夫子据此座，殿以周公名自昔。
    圣人现金两如一家，均是周人先后出。
    想见东家中夜梦，犹与公孙同衮舄。
    斯文授受乃关天，不为汉唐加损益。
    我时来视俎豆事，重是汉人斤斧迹。
    汉宫制度九天上，散落人间此其一。
