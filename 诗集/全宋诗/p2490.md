<!-- { "loadSidebar": true } -->
    也谓毫端不相隔，秋云秋水奈遥遥。

释重顯　寄灵隐惠明禅师
    海峤生片云，有时忽如盖。
    不挂飞来峰，悠悠拟何待。

释重顯　寄刘秀才
    远远飞来一幅书，愈风诚重复何如。
    相逢相见未期日，目断千山插太虚。

释重顯　寄内侍太保
    千尺岩泉喷冷声，草堂云淡竹风清。
    蒲团时倚无他事，永日寥寥谢太平。

释重顯　寄内侍太保
    萝龛藓室狎猿猱，忽捧纶言挂紫袍。
    恩大不知何以报，五云天上望空劳。

释重顯　寄钱唐观音朋山主
    远念依依阙附书，还同秋水淡相于。
    冲云况是曾无定，几掩寒蟾出太虚。

释重顯　寄石秘校
    重林冥坐久，引望复迟迟。
    烦暑未消日，凉风来几时。
    天云飞积火，岩溜散垂丝。
    欲拟相寻去，浮生已共知。

释重顯　寄四明使君沈祠部
    露冕民谣物物成，江山千里古风清。
    曹溪客是无机者，日在深云听颂声。

释重顯　寄四明使君沈祠部
    苍苍德也亦如斯，政化全归副倚毗。
    十万人家寫春色，不知谁解立生祠。

释重顯　寄送疑长老
    德不孤兮必有邻，四明留住是因循。
    如今高步钱塘境，只许灵山箇老人。

释重顯　寄太平端和尚
    千朵危峰杳霭间，石房长带瀑声寒。
    鸟啼花发寻常事，松本青青雪里看。

释重顯　寄天童凝和尚
    经旬抱疾阻春霖，莎砌重重藓晕侵。
    曾约偕游未能得，暮山空锁碧云深。

释重顯　寄乌龙长老
    雪带烟云冷不开，相思无复上高台。
    江山况是数千里，只听嘉声动地来。

释重顯　寄于秘丞
    石径通岩窦，引步藏欹侧。
    蓬莱人不来，扫尽苍苔色。

释重顯　寄于秘丞
    飞瀑千万层，五月状冰雪。
    将期云雾开，永夜对孤月。

释重顯　寄员外黄君
    碧岫层层列杳冥，涟漪环绕贲寒青。
    韬藏未识古君子，空仰嘉声过洞庭。

释重顯　经古堰偶作
    出城四十里，古堰若天外。
    飞棹清浅中，孤影自相对。

释重顯　静而善应
    觌面相见，不在多端。
    龙蛇易辨，衲子难瞒。
    金槌影动，宝剑光寒。
    直下来也，急著眼看。

释重顯　静而善应
    对扬殊特本同参，谁自辽空强指南。
    今古不存师弟子，一轮秋月印寒潭。

释重顯　苦热中怀寄永固山主
    火云高下影相连，几欲披寻恨不前。
    无限清风无处问，只应迟步绕林泉。

释重顯　灵隐小参
    六合茫茫竞不知，灵山经夏是便宜。
    虚堂夜静无馀事，留得禅僧立片时。

释重顯　灵云和尚
    本无迷悟数如麻，独许灵云是作家。
    借问遍参诸祖客，不知何处见桃花。

释重顯　令僧把衲
    七八既难，直须教透。
    来不在前，去不在后。
    粗细自看，紧缓相就。
    一日圆懴　呈似君，想得诸方未知有。

释重顯　刘禹端公问云居雨從何来东平问官人风作何色
    雨從何来，风作何色。
    龙门万仞，曾留宿客。
    进退相将，谁遭点额。

释重顯　刘禹端公问云居雨從何来东平问官人风作何色
    风作何色，雨從何来。
    不用弹指，楼阁门开。
    波波棱棱，南方未回。

释重顯　留暹首座
    從龙为雨复清闲，片段依依水石间。
    惭问秋风欲吹散，不能留得覆青山。

释重顯　迷悟相返
    霏霏梅雨洒危层，五月山房冷似冰。
    莫谓干坤乘大信，未明心地是炎蒸。

释重顯　秘魔岩
    把断重津过者难，擎択须信髑髏干。
    藿山到后知端的，同死同生未足观。

释重顯　名实无当
    玉转珠回祖佛言，精通犹是污心田。
    老卢只解长春米，何得黄梅万古传。

释重顯　牧童
    呕啊唱与那呜咿，百草拈来斗不知。
    日晚骑牛未归去，指前坡笑又嘘嚱。

释重顯　暮冬感怀寄瑞岩禅师
    雪水绕松槛，迟迟结清浅。
    病眼时懒开，幽情况难遣。
    故人久相别，飞文屡惭靦。
    仰谢十二峰，分照月如翦。

释重顯　暮冬夜坐寄岫禅者
    碧落无片云，虚庭积深雪。
    负舂还有谁，彻曙对孤月。
    岩松影拂翠不断，瀑水声来听忽绝。
    岫禅岫禅知也如未知，八面清风远远待时说。

释重顯　拟寒山送僧
    择木有灵禽，寒空寄羽翼。
    不止蓬莱山，冥冥去何极。

释重顯　拟弋者慕
    翠羽立高枝，危巢对落辉。
    碧潭千万丈，直下取鱼归。
    
    
释重顯　偶作
    拾翠寻芳烈夜灯，薦芽穿膝笑无能。
    飞泉冷淡与谁听，空落断崖千万层。

释重顯　偶作
    列岫霁新雨，凭栏祇澹交。
    夕阳明远水，秋叶露空巢。
    思极曾无玷，神清未动爻。
    祇应千古意，谁得共云坳。

释重顯　千里不来
    不见古君子，因循又隔秋。
    浮生多自掷，好事更谁留。
    碧巘高沉月，寒云静锁楼。
    宗雷何处是，白鸟下汀洲。

释重顯　秋日送僧
    边雁影邪，寒蝉声速。
    乘时毳流，远别岩谷。
    林惊一叶兮微风触袖，水肃百川兮片月在目。
    因忆象骨老师曾送人，行行不谓抽金镞。

释重顯　日暮游东涧
    极目生晚照，溪云偶成朵。
    大朴曾未分，青山自唯我。

释重顯　日暮游东涧
    极目生晚照，远树笼微阴。
    谁知清浅流，别有沧海深。

释重顯　日暮游东涧
    极目生晚照，幽情眷兰芷。
    白苹叶里风，不在秋江起。

释重顯　日暮游东涧
    极目生晚照，步影何迟迟。
    归禽古木中，相对频相窥。

释重顯　日暮游东涧
    极目生晚照，蓬莱匪仙境。
    钓得十二鳌，重来谢孤影。

释重顯　三宝赞其二　法宝
    后得智生功德聚，大悲留演润禽鱼。
    贯花虽自科千品，标月还归理一如。
    过量劫应期广布，刹那心合未忘书。
    四衢道内抛红焰，五欲波中绽白蕖。
    排斥众魔登寿域，引携诸子上安车。
    义天星象荧荧也，辞海波澜浩浩欤。
    违背此恩难拯拔，遭逢末世岂踌躇。
    闻来半偈须相学，惜去全身莫共居。
    飞辩恨曾亏激问，颐幽欣且免长嘘。
    生生顶奉辉心镜，廓照尘劳信有馀。

释重顯　三宝赞其三　僧宝
    方袍圆顶义何宣，续焰千灯岂小缘。
    花雨坐前犹滞相，虎驯庵畔尚稽诠。
    岩栖冢宿难依望，鹤貌云心迥洒然。
    宝杖夜鸣寒峤月，铜瓶秋漱碧潭烟。
    名标练若澄谊猾，迹念昏衢警睡眠。
    林下雅为方外客，人间堪作火中莲。
    情高不是超三际，道在非同入四禅。
    浮世勉谁知逝水，深峰甘自听飞泉。
    苾蒭草馥僧祇后，玳瑁盂传古佛先。
    珍重觉皇有真子，坤维高步列金田。

释重顯　三宝赞其一　佛宝
    甘蔗流苗应刹尘，觉场高发利生因。
    紫金莲捧千轮足，白玉毫飞万德身。
    孤立大方资定惠，等观含类舍怨亲。
    挨星相好中天主，匝地名闻出世人。
    螺发右旋仙岛碧，月眉斜印海门新。
    鸾翔凤舞非殊品，象转龙蟠绝比伦。
    璎珞聚中腾瑞色，花鬾影里夺芳春。
    慈仪恋望知何极，梵德言辞莫可陈。
    胸字杳分无量义，顶珠常照百由旬。
    双林孰谓归圆寂，坐断干坤日见真。

释重顯　僧归霅上
    海国浮轻楫，悠悠兴未阑。
    草随春岸绿，风倚夜涛寒。
    沙鹭宜相狎，霜蟾望更宽。
    河声西听日，谁得共云端。

释重顯　僧问四宾主因而有颂颂之
    〔都颂〕宾主分不分，颟顸绝异闻。
    解布劳生手，寄言来白云。

释重顯　僧问四宾主因而有颂颂之
    如何是宾中主。云兆分其五，
    又曰引。〔颂〕宾中之主，
    玄沙猛虎。半合半开，
    唯自相许。

释重顯　僧问四宾主因而有颂颂之
    如何是主中宾。云月带重轮，
    又曰收。〔颂〕主中之宾，
    温故知新。互换相照，
    师子嚬呻。

释重顯　僧问四宾主因而有颂颂之
    如何是主中主。云大千捏聚，
    又曰揭。〔颂〕主中之主，
    正令齐举。长剑倚天，
    谁敢当御。

释重顯　僧问四宾主因而有颂颂之
    如何是宾中宾。云满面埃尘，
    又曰噫。〔颂〕宾中之宾，
    少喜多瞋。丈夫壮志，
    当付何人。

释重顯　僧问缘生义
    义列缘生笑未闻，孰呈布鼓向雷门。
    金刚铁券诸方问，报道三千海岳昏。

释重顯　山行逢勤禅德
    乳岩秋日无他作，策杖层层止寥廓。
    四顾有谁分野情，一点彤云起深壑。
    藓石迟迟略轻踞，逢箇衲僧忽骤步。
    频唤回头不肯回，及至回兮眉卓竖。
    阿喇喇，千里万里横该抹。

释重顯　示众
    丫角女子白头丝，报你诸方作者知。
    借问住山何境界，春风拂拂，
    春鸟喧喧。翠峰不能助发，
    心印却是他传。

释重顯　疏古
    我有面镜，到处悬挂。
    心圣不来，谁上谁下。

释重顯　疏黑白无從
    天地不仁，万化蠢蠢。
    若谓非缘，竹何從笋。
    发兮发兮，黑白是准。

释重顯　思归引
    一住翠峰顶，两见溪草绿。
    不知朝市间，几番生荣辱。
    萧条岩上云，冷淡水边竹。
    报谁归去来，向此空踟躅。

释重顯　思归引
    常忆在庐山，随时寄瓶锡。
    五百与一千，聚头同遣日。
