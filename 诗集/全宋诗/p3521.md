<!-- { "loadSidebar": true } -->
    甘谷残英留晚翠，雍门余曲有新声。
    莫辞酩酊同民乐，凤诏行催上玉京。

杨时　乐语口号
    灵槎初泛斗牛间，隐隐晶光照夜寒。
    况是春城多乐事，果逢星节驻征鞍。
    使藩暂屈留旌旆，云路均同接羽翰。
    已写风猷传乐府，更磨琬琰一时刊。

杨时　离家作二首
    败叶辞故枝，惊飚送微雨。
    田庐向收获，城中亟完补。
    游子欲何之，道路修且阻。
    挽首谢田父，予生厌覉旅。

杨时　离家作二首
    胡雁依朔风，群飞逐南翔。
    游子方北征，朔风吹我裳。
    揽辔望云间，夜色正苍苍。
    空羡南归翼，幽怀增感伤。

杨时　醴陵丁君洋洋亭
    依蒲泳藻两相忘，宛有江湖气味长。
    凭槛翛然真得计，只应幽兴在濠梁。

杨时　临川道上
    风雨离山驿，断桥危欲颠。
    去心奔逸骥，行路上青天。
    雁序江湖乐，云归岛屿连。
    悠悠远征客，千里独茫然。

杨时　临川驿偶成
    冉冉朝仍暮，萧条官舍幽。
    闭门三尺雪，触物一虚舟。
    虫蠹生涯尽，萍漂世事浮。
    尚思方技学，多病未能休。

杨时　浏阳五咏　洞阳
    圣童去后水云闲，陈迹难寻草木问。
    独有微言传逸史，洞天寂寂在人寰。

杨时　浏阳五咏　飞鷃亭
    芙蓉凋尽蕙兰芳，杖屦翛然一漫郎。
    凫鹤短长宁复问，但知鹏鷃两相忘。

杨时　浏阳五咏　归鸿阁
    帘卷晴空独倚栏，冥鸿点点有无间。
    秋风注目无人会，时与白云相对閒。

杨时　浏阳五咏　渭水
    洄渊浩荡白鸥飞，老懒时来坐钓矶。
    岸帻行人聊自适，不应憔悴似湘缧。

杨时　浏阳五咏　相公台
    柔条疏蔓绿交加，烟锁云涵去路赊。
    绣绂貂缨无处问，空余鸡犬两三家。

杨时　留别富宣德
    富侯荆山姿，落落混燕石。
    镌磨经世故，不磷乃天质。
    轩裳傥来寄，既去宁须戚。
    骅骝走长坂，一跌未为失。
    秦庭谬瑕疵，睨柱终完璧。
    君子有远怀，事道先器识。
    千钧等鸿毛，始见乌获力。
    行矣各勉旃，他时赖三益。

杨时　旅舍书事
    懒拙乖时尚，支离与世殊。
    馈浆惊御寇，避席愧阳居。
    触事纷难解，忘形色易锄。
    不须修混沌，机械本来无。

杨时　绿漪轩
    开池傍清轩，环除种兰芷。
    虚明淡星汉，疏影荐凫履。
    君乎试凭轩，鉴此亭下水。
    荡风生微澜，风定还泚泚。
    悠然得真趣，吉祥来止止。

杨时　绿阴亭上
    沙边幽鸟傍清漪，泷下渔船逆浪归。
    身在辋川图画里，晴空惟欠雪花飞。

杨时　勉怀
    纷纷于我未忘情，疏懒多应舍怨憎。
    便好世间师柳惠，不须岩下问孙登。

杨时　勉谢自明
    少年力学志须强，得失由来一梦长。
    试问邯郸欹枕客，人间几度熟黄粱。

杨时　南归书事
    浪漫人间压客尘，衡门长忆锁榆枌。
    忘言拟尽轮人妙，陈迹慵寻史籀文。
    万里功名心独冷，一廛耕凿力能勤。
    旧游欲问南归趣，寂寞吾今过子云。

杨时　南康值雨
    平沙涨雪清江濆，水花照日红生鳞。
    轩然五老出城表，雕玉万仞窥长身。
    云巾星弁覆华顶，飞泉漱瀑垂天绅。
    平生未识庐山面，碧巘横云望中见。
    江头一夜雨衔天，奔浪号风作悲健。
    朝来淤泥没牛马，咫尺坐论千里远。
    芒鞋拄杖挂尘屋，神马尻轮歨飞转。
    卧龙庵前碧眼翁，日饮山渌餐溪松。
    神融气合八荒外，此心炯炯宜先通。
    未须勒移却俗驾，会应一洗尘寰空。
    寄言归侍壶丘子，他日来游当御风。

杨时　偶成
    天远何须问，劳生听若何。
    犂锄三亩足，栖息一枝多。
    白雪宁堪冒，清时只浪过。
    好寻明月影，醉舞自婆娑。

杨时　偶成
    绿鬓潜惊老境催，更怜衰病困低回。
    但知周道平如砥，莫问瞿唐滟预堆。

杨时　偶成
    悠扬春梦成幽兴，冷落溪光照酒卮。
    天阔云浮遮不尽，浪平风过舞涟漪。

杨时　鄱阳湖观打鱼
    秋高水初落，鳞介满沙脊。
    浩如太仓粟，宁复数以粒。
    纷纷渔舟子，疑若挽可拾。
    横湖沉密网，脱漏百无十。
    虫虾杂鲂鲤，骈首吐微湿。
    小人利口实，刀机污鳞鬣。
    鲲鲸亦狼狈，风雨移窟宅。
    玉渊有神祠，变化在嘘吸。
    胡宁饱羶香，忍视万鱼急。
    幽潜不足恃，感叹百忧集。
    寄谢漆园吏，于计未为得。

杨时　蕲州早起
    城头雷动角声哀，似共行人怨落梅。
    欲报晨炊粱未熟，唤回残梦眼惊开。
    霜清暗觉貂裘冷，月淡空令邑石猜。
    倚杖起看风正惨，紫薇缭绕俯三台。

杨时　秋日有怀寄从弟表民
    羁旅吾方困，哀思汝正烦。
    望云愁雁序，回首忆鴒原。
    北圃蔬还盛，东轩菊想繁。
    飘零不相见，沾洒独忘言。

杨时　秋晚偶成二首
    纤纤晚雨洗秋容，庭树萧然策策风。
    万籁自鸣群物外，四时长在不言中。
    坐临流水襟怀冷，卧对浮云世虑空。
    寂寞一廛吾自适，客嘲从更议扬雄。

杨时　秋晚偶成二首
    风飘淅沥闹诸邻，却扫衡门溷世尘。
    天气清明秋意熊，夜光浮动月精神。
    流年渐觉侵双鬓，生理从来付大钧。
    临水便同濠濮趣，翛然鱼鸟自亲人。

杨时　容照岩
    清时投迹在嵌崟，一穴晴光破晚阴。
    刺草未容忘魏阙，故应长有子牟心。

杨时　入山行
    苍崖峭立青天涯，古径芜没沿清溪。
    深林四合昼亦暝，寂寂惟有哀猿啼。
    野人心形灰死如槁木，山禽见之犹惊飞。
    因嗟太古不可复，我无机械胡相疑。

杨时　书怀
    敝裘千里北风寒，还忆簟瓢陋巷安。
    位重金多非所慕，直缘三釜慰亲欢。

杨时　书怀
    髒髒尘土久方还，直道谋身力愈难。
    靖节每嗟婴世网，漫郎何意出人间。
    风惊骇浪潜鳞伏，竹隐湾矶翠羽閒。
    好去杖藜穿蜡屐，伴云随月弄潺湲

杨时　泗上
    淮口平沙涨，樯乌向日斜。
    微云变苍狗，轻浪蹙浮花。
    风劲回飞雁，林喧集暝鸦。
    河流应未闭，迟我到京华。

杨时　泗上
    鬓蓬凋欲尽，岸帻任敧斜。
    病觉寒裘重，慷嫌细字花。
    冻云穿晓日，晴树绕飞鸦。
    老大惊迟暮，飘零惜岁华。

杨时　泗上
    闻道河流闭，逢人每问津。
    天高云羃羃，风细水鳞鳞。
    未种江陵橘，空思千里莼。
    且邀明月伴，相对解纶巾。

杨时　送蔡安礼
    眷言与君违，寤寐念往昔。
    结欢自童稚，分比胶投漆。
    乖离成参商，出没俱齐汨。
    义和鞭日御，过眼飞鸟疾。
    五载一相逢，俯仰如昨日。
    论情方缱绻，念子又何适。
    行矣不可留，惝恍心若失。
    人生惟所遇，行止或使尼。
    况复各宦游，聚散何可一。
    嘤嘤黄鸟声，上下求其匹。
    挽首听遗音，飘零泪横臆。

杨时　送陈几叟南归
    连墙东郭倦追寻，高卧毗耶老病侵。
    自愧屠龙真拙技，漫令吾子费千金。

杨时　送陈几叟南归
    霾风霄雨湿征裾，隔雨楼台半有无。
    南去定逢韩阁老，归愚当见问夷涂。

杨时　送陈几叟南归
    几年梦想到亲闱，身逐行云万里飞。
    苕水未殊沂上乐，春风无负舞雩归。

杨时　送丁季深
    烟含疏柳绿蒙茸，杏颊桃英入眼红。
    邂逅与君逢腊雪，飘零独我过春风。
    空愁转毂音尘远，且寄离怀笑语中。
    后夜月明人寂寂，相思那复一樽同。

杨时　送富朝奉还阙
    君不见庆历承平道如砥，驰车八荒同一轨。
    虏人鸱张怒螳臂，百万云屯若封豕。
    又不见朔方横流涨天起，腐麦蛾飞木生耳。
    扶携道路杂老幼，操瓢沟中半为鬼。
    关河日夜刁斗惊，嫚书乘驷来渝平。
    兵间持节得英杰，谈笑坐使羁长缨。
    青社环城万区屋，发廪分曹具饘粥。
    饥羸枯颊陡生光，丛冢不闻新鬼哭。
    臧孙有后天匪亲，闾门容容车何足论。
    朼来濉上见犹子，雄姿宛有典型存。
    骅骝已渡渥洼水，朝燕暮越应千里。
    行看玉勒驾銮舆，濯足瑶池从此始。

杨时　送胡康侯使湖南
    北溟有潜鳞，其广数千里。
    扬鬵厉东海，泛泛等蜉蚁。
    百川竞奔注，漫不见涯涘。
    寄之天地间，大泽祒空耳。
    胡侯荆山资，妙质久砻砥。
    飞声动旒冕，持节照湘水。
    功名与时会，事道从此始。
    骅骝驾驾车，夷路道九轨。
    朝燕暮腾越，快意未为喜。
    圣门学须强，一篑亏可耻。
    扩之天地宽，于道乃云迩。
    为士贵弘毅，无忘味斯旨。

杨时　送虔守楚大夫
    象纬辰心次，雄都水浊时。
    经天浮瑞彩，绝代出英姿。
    厚德千金璧，虚怀万顷陂。
    霜蹄来汉苑，云翮上天池。
    籍籍才猷美，皇皇使节驰。
    飞书腾众吻，横阱竗通逵。
    剖竹章流远，还车蜀道巇。
    秦庭徒被指，赵璧本无亏。
    黄霸初勤细，裴公可范规。
    惠流三郡俗，名掩四贤祠。
    大厦资梁栋，承祧赖鼎彝。
    会须纡衮绣，宁久驻旌麾。
    画航行空挽，甘棠去益思。
    烟波迎棹急，江柳拂墙低。
