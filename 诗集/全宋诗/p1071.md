<!-- { "loadSidebar": true } -->
    节物居然秋，蜕虫悲高柳。
    传闻辟学馆，鼓士荐豚韭。
    能使珥笔黔，稍知忠信有。
    骄虎缩爪距，诗礼开户牖。
    事胜感邦人，伐山谋不朽。
    武功笔如椽，文字烂琼玖。
    谓予有书癖，摹篆写科斗。
    不珍金石刻，要我一挥肘。
    安知乃儿戏，敢传万世後。
    摩拂幼妇篇，憀非换鹅手。
    公其勤劳来，嘉政民父母。
    不用琢苍崖，丰碑在人口。

黄庭坚　寄上叔父夷仲三首
    少年有功翰墨林，中岁作吏几陆沈。
    庖丁解牛妙世故，监市履猯知民心。
    万里书来儿女瘦，十月山行冰雪深。
    梦魂和月绕秦陇，汉节落毛何处寻。

黄庭坚　寄上叔父夷仲三首
    艰难闻道有归音，部曲霜行璧月沉。
    王春正月调玉烛，使星万里朝天心。
    颇令山海藏国用，乃见县官恤民深。
    经心陇蜀封疆守，必有人材备访寻。

黄庭坚　寄上叔父夷仲三首
    关寒塞雪欲嗣音，燕雁拂天河鲤沈。
    百书不如一见面，几日归来两慰心。
    弓刀陌上望行色，儿女灯前语夜深。
    更怀父子东归得，手种江头柳十寻。

黄庭坚　寄舒申之户曹
    吉州司户官虽小，曾屈诗人杜审言。
    今日宣城读书客，还趋手板傍辕门。
    江山依旧岁时改，桃李欲开烟雨昏。
    公退但呼红袖饮，剩传歌曲教新翻。

黄庭坚　寄题安福李令爱竹堂
    渊明喜种菊，子猷喜种竹。
    托物虽自殊，心期俱不俗。
    千载得李侯，异世等风流。
    为官恐是陶彭泽，爱竹最知王子猷。
    寒窗对酒听雨雪，夏簟烹茶卧风月。
    小僧知令不凡材，自扫竹根培老节。
    富贵于我如浮云，安可一日无此君。
    人言爱竹有何好，此中难为俗人道。
    我于此物更不疏，一官窘束何由到。

黄庭坚　寄题安福李令适轩
    琳宫接丛霄，渌水连翠微。
    幽花露林薄，好鸟娱清辉。
    道人勤洒扫，令尹每忘归。
    孝慈民父母，虎去蝗退飞。
    来思僚友同，歌舞醉红衣。
    定知与民乐，吏瘦吾民肥。

黄庭坚　寄题安福李令先春阁
    宫殿绕风烟，江山壮城郭。
    令君蓺桃蓺，面春筑飞阁。
    春至最先知，雨露偏花药。
    是日劝农桑，冰销土膏作。
    弦歌出县斋，裴回问民瘼。
    鸡犬声相闻，婴此簿领缚。
    安得携手嬉，烹茶煨鸭脚。

黄庭坚　寄题钦之草堂
    河南有伏流，经营太行根。
    盛德不终晦，发为清济源。
    公家济源上，太行正当门。
    修竹带藩篱，百禽鸣朝暾。
    仰视浮云作，俯窥流水奔。
    相望有盘谷，李愿故居存。
    主人国之老，实惟商岩孙。
    斑行昔供奉，屡进逆耳言。
    天子色为动，群公声亦吞。
    肃肃冰霜际，不改白玉温。
    出处士所重，其微难具论。
    公勿怀草堂，朝庭待公尊。

黄庭坚　寄题荣州祖元大师此君轩
    王师学琴三十年，响如清夜落涧泉。
    满堂洗尽筝琶耳，请师停手恐断弦。
    神人传书道人命，死生贵贱如看镜。
    晚知直语触憎嫌，深藏幽寺听钟磬。
    有酒如渑客满门，不可一日无此君。
    当时手栽数寸碧，声挟风雨今连云。
    此君倾盖如故旧，骨相奇怪清且秀。
    程婴杵臼立孤难，伯夷叔齐采薇瘦。
    霜钟堂上弄秋月，微风入弦此君悦。
    公家周彦笔如椽，此君语意当能传。

黄庭坚　寄题莹中野轩
    开轩城市如村落，人似往时陈太邱。
    暄景半窗行野马，雨寒疏竹上牵牛。
    平生江海心犹在，退食诗书吏罢休。
    □□□□□□力，必知耆旧想风流。

黄庭坚　寄尉氏仓官王仲弓
    啸台有佳人，玄发鉴{上竹下并}珥。
    登高歌一曲，听者倾城市。
    门无行媒迹，草木倚憔悴。
    人物方眇然，谁能委圭币。

黄庭坚　寄新茶与南禅师
    筠焙熟香茶，能医病眼花。
    因甘野夫食，聊寄法王家。
    石钵收云液，铜缾煮露华。
    一瓯资舌本，吾欲问三车。

黄庭坚　寄余干徐隐甫
    江行长邅回，风水忧索米。
    相逢解人颐，高士徐孺子。
    鸬鹚葭苇间，煮茗当酌醴。
    夜船饷蒸鹅，白发厌甘旨。
    东江始分风，苔网馈百纸。
    遣兵夜赋诗，月冷石齿齿。
    别来星环天，再见艳桃李。
    寄声良劳勤，报我阙双鲤。
    但闻佳邑政，杻械生菌耳。
    颇闻延诸儒，破讼作诗礼。
    顾予白下邑，庭聚雨前蚁。
    珥笔诵汉章，锥刀争未已。
    初无得民具，名实正尔尔。
    愿闻庖丁方，江湖天到水。
    遥知解千牛，袖手笑血指。
    书来傥垂教，改事从此始。

黄庭坚　寄袁守廖献卿
    公移猥甚业生笋，讼牒纷如蜜分窠。
    少得曲肱成梦蝶，不堪衙吏报鸣鼍。
    已荒里社田园了，可奈春风桃李何。
    想见宜春贤太守，无书来问病维摩。

黄庭坚　寄张宜父
    建德之国有佳人，明珠为佩玉为衣。
    去国三岁阻音徽，所种桃李民爱之。
    射阳城边春烂漫，柳暗学宫鸟相唤。
    追随裘马多少年，独忍长饥把书卷。
    读书万卷不直钱，逐贫不去与忘年。
    虎豹文章被禽缚，何如达生自娱乐。

黄庭坚　寄张仲谋
    好在张公子，清秋应苦吟。
    衣穿慈母线，囊罄旅人金。
    早晚辞天阙，归来慰陆沈。
    黄花一樽酒，期与尔同斟。

黄庭坚　寄张仲谋次韵
    风力萧萧吹短衣，茅檐霜日淡晖晖，
    天寒塞北雁行落，岁晚大梁书信稀。
    湖稻初舂云子白，家鸡正有藁头肥。
    割鲜炊黍寻前约，公事可来君不违。

黄庭坚　寄忠玉提刑
    市骨蕲千里，量珠买娉婷。
    驽骀参逸驾，西子泣深屏。
    吾人材高秀，胸次列渭泾。
    严能喜剧部，持节按祥刑。
    萑蒲稍衰息，郡县或空囹。
    读书头愈白，见士眼终青。
    今时斤斧地，虚次待发硎。
    早晚紫微禁，占来有使星。

黄庭坚　寄朱乐仲
    故人昔在国北门，邻舍杖藜对樽酒。
    十五年余乃一逢，黄尘急流语马首。
    懒书愧见南飞鸿，君居三十六峰东。
    我心想见古人面，晓雨垂虹到望崧。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    险心游万仞，躁欲生五兵。
    隐几香一炷，露台湛空明。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    昼食鸟窥台，宴坐日过砌。
    俗氛无因来，烟霏作舆卫。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    石蜜化螺甲，榠樝煮水沈。
    博山孤烟起，对此作森森。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    轮囷香事已，郁郁著书画。
    谁能入吾室，脱汝世俗械。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    贾侯怀六韬，家有十二戟。
    天资喜文事，如我有香癖。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    林花飞片片，香归衔泥燕。
    闭合和春风，还寻蔚宗传。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    公虚采蘯宫，行乐在小寝。
    香光当发闻，色败不可稔。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    床帷夜气馥，衣桁晚烟凝。
    瓦沟鸣急雪，睡鸭照华灯。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    雉尾映鞭声，金炉拂太清。
    班近闻香早，归来学得成。

黄庭坚　贾天锡惠宝薰乞诗多以兵卫森画戟燕寝凝清香十字作诗报之
    衣篝丽纨绮，有待乃芬芳。
    当念真富贵，自薰知见香。

黄庭坚　见二十弟倡和花字漫兴五首
    落絮游丝三月候，风吹雨洗一城花。
    未知东郭清明酒，何似西窗谷雨茶。

黄庭坚　见二十弟倡和花字漫兴五首
    官驼鸣铎逐盐车，只见风尘不见花。
    空作江南江北梦，辛夷踯躅倚山茶。

黄庭坚　见二十弟倡和花字漫兴五首
    睡起草玄三亩宅，无人载酒眼昏花。
    不知谁勤路门讲，天上日长坐赐茶。

黄庭坚　见二十弟倡和花字漫兴五首
    邺城也似洛城阔，□□园林学养花。
    欲把一樽随饮处，□□处处锁官茶。

黄庭坚　见二十弟倡和花字漫兴五首
    池面白鱼吹落絮，□□□□退枯花。
    无因光禄赐官酒，且学潞公灌蜀茶。

黄庭坚　见翰林苏公马祖庞翁赞戏书
    一口吸尽西江水，磨却马师三尺觜。
    马驹蹋杀天下人，惊雷破浪非凡鳞。
    马祖庞公，水泄不通。
    游鯈方乐，科斗生角。

黄庭坚　见诸人唱和酴醾诗辄次韵戏咏
    梅残红药迟，此物共春归。
    名字因壶酒，风流付枕帏。
    坠钿香径草，飘雪净垣衣。
    玉气晴虹发，沈材锯屑霏。
    直知多不厌，何忍摘令稀。
    常恨金沙学，颦时正可挥。

黄庭坚　见子瞻粲字韵诗和答三人四返不困而愈崛奇辄次韵寄彭门三首
    公才如洪河，灌注天下半。
    风日未尝撄，昼夜圣所叹。
    名世二十年，穷无歌舞玩。
    入宫又见妒，徒友飞鸟散。
    一饱事难谐，五车书作伴。
    风雨暗楼台，鸡鸣自昏旦。
    虽非锦绣赠，欲报青玉案。
