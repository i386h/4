<!-- { "loadSidebar": true } -->
范成大　次韵马少伊、郁舜举寄示同游石湖诗卷七首
    芜城老藓不知春，忽有柴门月色新。
    芝草琅玕无锁钥，自无超俗扣门人。

范成大　次韵马少伊、郁舜举寄示同游石湖诗卷七首
    莫问朝歌与棘津，浮生惟有一杯春。
    君看百战功名地，越戍吴台两窖尘。

范成大　次韵马少伊、郁舜举寄示同游石湖诗卷七首
    镜面波光倒碧峰，半湖云锦万芙蓉。
    去年荡桨香风里，行傍石桥花正浓。

范成大　次韵马少伊、郁舜举寄示同游石湖诗卷七首
    红皱黄团熟暑风，甘瓜削玉藕玲珑。
    身谋已落园丁後，满帽京尘日正中。

范成大　次韵马少伊、郁舜举寄示同游石湖诗卷七首
    两贤风度蔼春阳，步屧随风上柳塘。
    彩笔红牋芳径里，句中挟我万花香。

范成大　次韵马少伊、郁舜举寄示同游石湖诗卷七首
    得得来题小隐诗，拂香萦柳画船移。
    湖边好景春犹未，须到秋清月满时。

范成大　次韵马少伊、郁舜举寄示同游石湖诗卷七首
    潇洒王郎亦胜流，今年何事阻清游？
    当家风味今如此，孤负山阴夜雪舟。

范成大　次韵马少伊木犀
    月窟飞来露已凉，断无尘格惹蜂黄。
    纤纤绿裹排金粟，何处能容九里香？
    水尾山腰树影苍，一天风露不供香。
    谁家镜里能消得，付与诗人古锦囊。
    密密娇黄侍翠舆，避风遮日小扶疏。
    画阑想见悬秋晚，无限宫香总不如。

范成大　次韵朋元、正夫夜饮
    歌豪仍作家，弈胜岂徼幸。
    莫嗤老非少，乃尚可以逞。
    玉瓶引杯长，政尔寒漏永。
    二三文章公，共此银烛影。
    陈卿得秀句，刘郎一笑领。
    羸骖兀残梦，乘坠恍难省。
    晓枕讧更潮，俱堕无何境。

范成大　次韵朋元久雨
    谁酿愁霠玉宇间，都缘梅子要斓斑。
    腾腾困思午犹梦，扰扰奔云风未还。
    休问满城骑马滑，不妨长日闭门闲。
    今朝晴色熹微似，乾鹊飞来语屋山。

范成大　次韵朋元卖花处见梅
    烟浓日淡不多寒，担上看花雪作团。
    想得竹边春已暗，明朝走马过溪看。

范成大　次韵朋元游王氏园
    联翩步屧翠微间，回首红尘自鲜欢。
    卷地雨添千涧急，拥门云锁两山盘。
    绝怜茶笋能留客，仍喜蛙声不在官。
    雪白杨梅消息未，重来应至麦秋寒。

范成大　次韵平江韩子师侍郎见寄
    自古四愁湘水深，谁将城郭启山林。
    有情碧嶂团栾绕，无数朱楼缥缈临。
    蚺鼓揭天惊客坐，象鍪航海厌蛮琛。
    三千客路长安远，故旧书来直万金。

范成大　次韵平江韩子师侍郎见寄
    灵泉杖屦浙江头，经济长怀尚典州。
    堂上读书朝气爽，台前呼月海光浮。
    交情及素勤双鲤，笔力枯松挽乃牛。
    已把三章翻乐府，为君击节变蛮讴。

范成大　次韵平江韩子师侍郎见寄
    前年冲雪过双溪，风帽泥鞯骑吹随。
    烂醉依前逢锦瑟，好音惟是欠黄鹂。
    功名未试玉璜玦，离别频倾金屈＊。
    畴昔北征烦吉梦，南征合有梦归时。

范成大　次韵起岩喜雪
    吹成一雪便吹残，风伯无端岂坐悭。
    夜报飞花平瓦垄，晓惊疏雨落檐间。
    休教冻解鱼龙水，更待诚通虎豹关。
    准拟姑苏台上看，春前三度老青山。

范成大　次韵庆充避暑水西寺
    佳晨出西郭，仰视天宇清。
    乐哉旷土怀，浩浩吞四溟。
    新涨忽勇退，篱落粘枯萍。
    风幡招客游，旷望隔苹汀。
    仆夫厉清深，竹舆竦亭亭。
    波翻石凿落，尚带蛟龙腥。
    华堂入松竹，德人占聚星。
    脱帽飞羽觞，颓放解天刑。
    时当行火令，草腐亦化萤。
    炎官纷陆梁，空飞赤云俜。
    遥知垄上耘，暴背愁白丁。
    兹游岂易得，未用叹沉冥。

范成大　次韵施进之惠紫芝术
    山精媒长生，仙理信可诘。
    梨枣本寓言，杞菊亦凡质。
    幽人爱舑儒，药鼎荐珍物。
    绝粒谢烟火，耘苗换肌骨。
    摩挲莱芜甑，尘生不须拂。

范成大　次韵时叙
    新春残春一梦间，梦中兀兀长闭关。
    今朝出门春已去，但见新笋齐屋山。
    作诗惜春聊复尔，春亦何能与人事？
    闲心如絮久沾泥，但爱日长添午睡。

范成大　次韵时叙赋乐先生新居
    愚士繁俗如囚奴，至人遗形与化俱。
    纷纭觉梦不可辨，蘧蘧栩栩知谁欤？
    百年如泡亦如电，刚欲铸铁充门枢。
    列仙之舑堕山泽，一席三椽良有余。
    平生嶔巇百战勇，顿挫久已归夷途。
    光芒无用入诗句，青天白日轰雷车。
    松煤茧纸妙挥扫，芸香锦囊深贮储。
    紫露双瓶春夜醉，黄云一棱秋田租。
    谁能抟扶北溟海，政尔归卧南阳庐。
    鸿飞冥冥隔云雨，弋人可慕不可呼。

范成大　次韵蜀客西归者来过石湖，并寄成都旧僚
    真走尘埃倦鸟还，故乡元在水云闲。
    黄粱饭里梦魂醒，青箬笠前身世闲。
    鸥鹭飞来俱玉立，松篁岁晚各苍颜。
    岷峨交旧如相问，铁锁无扃任客攀。

范成大　次韵孙长文泊姑苏馆
    读书窗下一灯残，忽有诗来为暖寒。
    闻道扁舟春共载，雪云虽冷不相干。

范成大　次韵太守出郊
    晓装缇骑踏芳辰，江为安澜露浥尘。
    棨戟前驱留住月，笙箫後备带行春。
    鱼龙水面金杯满，鸾鹤山头彩笔新。
    闻道将军宽礼数，不辞酩酊吐车茵。

范成大　次韵唐幼度客中。幼度相别数年，复会於钱塘湖上
    西湖冰泮绿生鳞，料峭东风欲中人。
    花片不禁寒食雨，鬓丝犹那涌金春。
    江山契阔诗情在，京洛追随客梦新。
    唤取歌声不愁思，为君吹水引杯频。

范成大　次韵唐致远雨後喜凉
    老阳作气再三衰，鼓竭之余不支雨。
    搴旗拔帜扫迹空，一点新凉破残暑。
    飞蚊薨薨已无奇，蜻蜓翅净摩天嬉。
    竹窗日暮转萧瑟，喜有促织鸣声悲。

范成大　次韵唐子光教授河豚
    世间尤物美恶并，江乡未用夸吴羹。
    清宫洞房寒热媒，深山大泽龙蛇生。
    胡夷信美胎杀气，不奈吴儿苦知味。
    杨花欲动荻芽肥，污手死心摇食指。
    食鱼要是□黄粱，古来不必须河鲂。
    君看嗔腹似浑脱，宁肯滑甘随芥姜。
    先生法语峻立壁，讥评不使一钱直。
    膨享从此迹如扫，坐令梅老诗无力。
    悬知仙骨有青冥，风香久已涤膻腥。
    大笑日华解毒法，何如肘後餐霞经。

范成大　次韵唐子光席上赏梅
    玉枝横斜照清空，纤手捻香口口公。
    水部无人广平去，後来我辈犹情锺。
    谁喷昭华送愁绝，叫云三弄怨斜月。
    径须踏雪问前村，莫待马蹄如踣铁。
    春风压尽百花桥，尊前仍有董娇娆。
    惜无楚客歌成雪，空有萧郎眼似刀。

范成大　次韵同年杨使君回自毘陵，同泛石湖，舟中见赠
    客舫中流下，人家夹岸看。
    洛花堆锦暖，吴藕镂冰寒。
    莫厌清欢暂，须知后会难。
    小诗烦本事，任秃采毫端。

范成大　次韵同年杨廷秀使君寄题石湖
    仪凰当瑞九韶成，何事栖鸾滞碧城？
    公退萧然真吏隐，文名藉甚更诗声。
    句从月胁天心得，笔与冰瓯雪碗清。
    书到石湖春亦到，平堤梅影縠纹生。

范成大　次韵同年杨廷秀使君寄题石湖
    半世轻随出岫云，如今归作卧云人。
    小山有赋招游子，大块无私佚老身。
    禅版梦中千嶂晓，鬓丝风里万花春。
    新年社瓮鹅黄满，胜醉田头紫领巾。

范成大　次韵汪仲嘉尚书喜雨
    雨云浑似雪云同，天意人心本自通。
    吏役驱驱骑马滑，何如欹枕闭门中？

范成大　次韵汪仲嘉尚书喜雨
    老身穷苦不须忧，未有毫分慰此州。
    但得田间无叹息，何须地上见钱流。

范成大　次韵王浚明咏新居木犀
    月窟移来有贵名，一帘金碧照东荣。
    鼻端入妙睡魔醒，眼底会真诗句生。
    日气珑璁无奈醉，露华凌乱不胜清。
    君家倾国何时见？淡扫蛾眉捻夕阴。

范成大　次韵王浚明用时举苦热韵见赠
    暑窗当午思昏昏，雷起千峰睡不闻。
    铄石谁能招楚魄，斫冰我欲访湘君。
    年华祗合加餐饭，事业休工刺绣文。
    赖有两贤南北巷，岁寒幽谷共兰薰。

范成大　次韵王夷仲正字同游成氏园
    秀岩堂上玉东西，把酒登临望眼迷。
    天宇四垂粘地近，海山一抹带潮低。
    绝知客好无尘事，聊记吾曾有醉题。
    倚赖群山联姓字，他年谁敢一杴泥。

范成大　次韵王正之提刑大卿病中见寄之韵，正之得请归四明，并以饯行
    名卿绪前辈，风格如玉山。
    累累培塿中，见此高孱颜。
    揽辔忽思归，无人解縻贤。
    飘颻驾紫车，浮云视朱丹。
    向来小病恼，体力今已安。
    胡为犯风雪，江湖行路难。
    呼酒暖征衫，宁计斗十千。
    倡酬悔不数，长怀悲短缘。
    离合固常事，匆忙增惘然。
    浩荡海山春，登临想舑仙。
    笑我守荒径，老茧深裹缠。
    拟题忆鄞句，思咽冰下泉。
    迟公寄新作，使我头风痊。

范成大　次韵魏端仁感怀俳谐体
    浪学骚人赋远游，大千何事不悠悠。
    酒边点检颜红在，镜里端详鬓雪羞。
    过眼浮云翻覆易，曲肱短梦破除休。
    孤烟落日冥鸿去，心更冥鸿最上头。

范成大　次韵温伯城上
    闭户成痴坐，扶藜得意行。
    楼台浮霁色，市井碎春声。
