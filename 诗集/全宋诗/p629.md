<!-- { "loadSidebar": true } -->
    一窗暖日棋声里，四壁寒灯药气中。
    晚景只消如此过，不堪拈出教儿童。

范成大　早衰不寐
    官事拘挛似力田，作劳归晚意茫然。
    按摩合体俱非我，展转通宵似远年。
    一叟披衣惟兀坐，群儿得榨便佳眠。
    人生元是华胥客，休向迷涂更著鞭

范成大　蚤晴发广安军，晚宿萍池村庄
    夜雨洗烦蒸，晓风荐清穆。
    云头聩铁山，日脚迸金瀑。
    暑涂一日凉，远客万事足。
    羁人正奔波，观者何陆续。
    翠盖立严妆，青裙行跣足。
    俗陋介南徼，物华入东蜀。
    竹萌苦已青，荔子酸犹绿。
    修芦密成篱，直柏森似纛。
    泥乾马蹄松，路坦亭堠速。
    暮投何人庄，窗户暗修竹。

范成大　藻侄比课五言诗，已有意趣，老怀甚喜，因吟病中十二首示之，可率
    旧岁连新岁，凉床又暖床。
    山川屏里画，时刻篆中香。
    畏垒吾安土，支离饱太仓。
    若教身更健，鹤背入维扬。

范成大　藻侄比课五言诗，已有意趣，老怀甚喜，因吟病中十二首示之，可率
    牣鹿纷纭梦，亡羊散乱心。
    眵昏遮眼读，愁苦捻髭吟。
    幸觉行迷远，其如卧病深。
    通身都放下，何用觅砭针？

范成大　藻侄比课五言诗，已有意趣，老怀甚喜，因吟病中十二首示之，可率
    日暖衣犹袭，宵长被有棱。
    朝晡三榞饭，昏晓一红灯。
    伴坐如踚几，扶行瘦比藤。
    生缘堪入画，寂寞憩松僧。

范成大　藻侄比课五言诗，已有意趣，老怀甚喜，因吟病中十二首示之，可率
    绳倚扶枵骨，蒲团阁瘁肤
    事疑偿业债，形类窘办拘。
    空劫真常体，浮生幻化躯。
    个中元不二，无语对文殊。

范成大　藻侄比课五言诗，已有意趣，老怀甚喜，因吟病中十二首示之，可率
    软熟羞盘馔，芳辛实枕帏。
    候晴先晒席，占湿豫烘衣。
    易粟鸡皮皱，难培鹤骨肥。
    头颅虽若此，虚白自生辉。

范成大　藻侄比课五言诗，已有意趣，老怀甚喜，因吟病中十二首示之，可率
    数息憎晨清，伸眉惬晚晴。
    隙尘浮日影，窗穴啸风声。
    扪虱天机动，驱蚊我相生。
    偶然成一笑，栩栩暂身轻。

范成大　藻侄比课五言诗，已有意趣，老怀甚喜，因吟病中十二首示之，可率
    贵仕龟钻笑，闲居马脱韟。
    冠尘昏旧制，带眼剩新围。
    堆案书邮少，登门刺字稀。
    掩关灰木坐，休示季咸机。

范成大　藻侄比课五言诗，已有意趣，老怀甚喜，因吟病中十二首示之，可率
    目眚浮珠佩，声尘籁玉箫。
    秋怀潘鬓秃，午梦楚魂销。
    注水瓶花醒，吹薪药鼎潮。
    南柯何处是？斜日上廊腰。

范成大　藻侄比课五言诗，已有意趣，老怀甚喜，因吟病中十二首示之，可率
    静里秋先到，闲中昼自长。
    门阑疑泄柳，尸祝漫庚桑。
    腹已枵经笥，身犹试药方。
    强名今日愈，勃窣负东墙。

范成大　藻侄比课五言诗，已有意趣，老怀甚喜，因吟病中十二首示之，可率
    汗渍筇枝赤，苔封屐齿青。
    有医延上坐，无客抗分庭。
    霁月钻窗看，鸣琴侧枕听。
    莫嗔猿鹤怨，岫幌两年扃。

范成大　藻侄比课五言诗，已有意趣，老怀甚喜，因吟病中十二首示之，可率
    视絮劳群从，祗承愧阖家。
    乳泉供水处，金液养丹芽。
    加酿厚如酪，旋舂香胜花。
    百端扶老惫，无物报投瓜。
    
    藻侄比课五言诗，已有意趣，老怀甚喜，因吟病中十二首示之，可率昆季赓和，胜终日饱闲也
    学业荒呻毕，欢悰隔笑监。
    入秋复先幕，过夏亦疏帘。
    门客嗔愁思，家人献吉占。
    尤怜小儿女，时报鹊鸣檐。

范成大　赠举书记归云丘
    一枕清风四十霜，孤生无处话凄凉。
    相看只有庞眉客，还在云丘旧草堂。

范成大　赠举书记归云丘
    四股涧松雷斧碎，十围岩桂烧痕枯。
    不知阶下跳珠处，旧竹春来有笋无。

范成大　赠举书记归云丘
    青山面目想依依，水石风林入梦思。
    白发苍颜心故在，只如当日看山时。

范成大　赠临江简寿玉二首。简携王仲显使君书来谒，并示孔毅甫梦蟾图，今
    萧滩远客扣田庐，贻我读书楼上书。
    千里故情元共月，错云多病故人疏。

范成大　赠临江简寿玉二首。简携王仲显使君书来谒，并示孔毅甫梦蟾图，今
    卷中图画袖中珍，上有三阶五朵云。
    白日青天光范路，未饶蟾窟梦纷纭。

范成大　赠赵廉州
    马群杂沓草蒙茸，刮目权奇一洗空。
    天末也烦行李到，岁寒聊得酒尊同。
    梅花夜夜湘南雨，榕叶年年海北风。
    少待佳晴看山去，玉篸高插翠云丛。

范成大　占星者谓命宫月孛，独行无害，但去年复照作灾，今年正月一日已出
    昔躔初度本除灾，何意重逢作病媒。
    久住灵游今日过，历翁欢喜劝椒杯。

范成大　占星者谓命宫月孛，独行无害，但去年复照作灾，今年正月一日已出
    暗曜加临有救神，煌煌福德自天仁。
    只烦终惠苏残喘，官爵从渠奉董秦。

范成大　张恭甫正字折赠馆中碧桃，因次子充韵
    满枝晴雪照青霞，旧识桃源晕碧花。
    俯仰京尘隔年梦，东风犹认故人家。

范成大　张正字母夫人朱氏挽词
    苹藻仪邦媛，诗书了岁华。
    籯金宁遗子，群玉竟传家。
    厚施心无斁，浮生自有涯。
    空余报恩子，三载亦苴麻。

范成大　昭君台
    天生尤物元无种，万里巴村出青冢。
    高台望思台已荒，东风溪涨流水香。
    婵娟钟美空万古，翻使乡山多丑女。
    灸眉作瘢亦不须，人人有瘿如瓠壶。

范成大　赵故城
    金石笙篁绝代无，鼪鼯藜藿正乘除。
    园翁但爱城泥暖，侵早锄霜种晚蔬。

范成大　赵州石桥
    石色如霜铁色新，洨河南北尚通津。
    不因再度皇华使，谁洗奚车塞马尘？

范成大　照田蚕行
    乡村腊月二十五，长竿然炬照南亩。
    近似云开森列星，远如风起飘流萤。
    今春雨雹茧丝少，秋日雷鸣稻堆小；
    侬家今夜火最明，的知新岁田蚕好。
    夜阑风焰西复东，此占最吉余难同。
    不惟桑贱谷苖苖，仍更麻无节菜无虫。
    分岁词质明奉祠今古同，
    吴侬用昏盖土风；礼成废彻夜未艾，
    饮福之余即分岁。地炉火软苍术香，
    飣盘果饵如蜂房；就中脆饧专节物，
    四座齿颊锵冰霜。小儿但喜新年至，
    头角长成添意气。老翁把杯心茫然，
    增年翻是减吾年。荆钗劝酒仍祝愿，
    但愿尊前且强健；君看今岁旧交亲，
    大有人无此杯分!老翁饮罢笑捻须明朝重来醉屠苏。

范成大　浙东参政寄示会稽蓬莱阁诗轴，次韵寄题
    仙翁来佩玉符麟，绿发无霜照碧筠。
    永夜阑干千嶂月，清风挥尘七州春。
    尘埃不隔壶中境，功业犹关物外身。
    鸾鹤莫惊兵卫峻，主人元是白云人。

范成大　浙东参政寄示会稽蓬莱阁诗轴，次韵寄题
    鳌背飞来绀碧浮，人间还有小蓬丘。
    不须击水三千里，已压中天十二楼。
    羽驾旧曾将梦到，芝田今合为公秋。
    玉霄有客方东望，竟欲乘风驭气游。

范成大　浙东舟中
    处处槿樊圃，家家桃庑门。
    鱼盐临水市，烟火隔江村。
    雨过张帆重，潮来汲井浑。
    弯踚短篷底，休说两朱辬。

范成大　真定舞
    紫袖当棚雪鬓凋，曾随广乐奏云韶。
    老来未忍耆婆舞，犹倚黄钟衮六么。

范成大　真瑞堂前丹桂
    血色凡花太俗生，花工新意染秋英。
    袍红太重鞓红浅，画不能摹句写成。

范成大　真瑞堂前丹桂
    官忙风月镇长闲，开遍香红酒尚寒。
    若要与花相领略，千岩随分有阑干。

范成大　枕上
    明月无声满屋梁，梦余分影上人床。
    素娥脉脉翻愁寂，付与风铃语夜长。

范成大　枕上
    一枕经春似宿酲，三衾投晓尚凄清。
    残更未尽鸦先起，虚幌无声鼠自惊。
    久病厌闻铜鼎沸，不眠惟望纸窗明。
    摧颓岂是功名具，烧药炉边过此生。

范成大　枕上二绝效杨廷秀
    藤枕频移触画屏，无憀滋味厌残更。
    寒鸡且道贪眠著，窗纸如何不肯明。

范成大　枕上二绝效杨廷秀
    枕前百忍忽纷然，旧学新闻总现前。
    现到天明无可现，依前还我日高眠。

范成大　枕上六言二首
    寒更寂历向晓，短梦参差屡惊。
    鸡鸣似唤我醒，犬吠知有人行。

范成大　枕上六言二首
    独眠被出圭角，晏起帐承隙光。
    一老绸缪牖户，几人颠倒衣裳。

范成大　枕上闻蒲饼焦
    晓寒燕雀噤春阴，珍重清簧度好音。
    窗色熹微欹枕听，梦成舟檥竹溪深。

范成大　枕上闻雪复作，方以为喜，起岩再示新诗，复次韵
    三白何忧稼穑艰，天於玉粒未吾悭。
    不知夜色明空外，但觉朝寒到梦间。
    谁子骑驴吟灞上，何人跋马客蓝关。
    争如睡熟蒲团上，静听饥鸦啄屋山。

范成大　枕上有感
    窗明似月晓光新，被暖如薰睡息匀。
    冲雨贩夫墙外过，故应嗤我是何人!

范成大　枕上作
    绕枕蚊相聒，翻鈍鼠自忙。
    早衰秋梦乱，不寝晓更长。
    赋拟骚人屈，吟成病客庄。
    安心无可觅，随处且为乡。

范成大　镇东行送汤丞相帅绍兴
    吴波鳞鳞越山紫，镇东旌旆东风里。
    前驱传道相君来，一夜监湖春涨起。
