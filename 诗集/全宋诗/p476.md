<!-- { "loadSidebar": true } -->
    酒尊尽日尝谋妇，诗课閒时略抱孙。
    孤鹤不来高士少，暗香且伴月黄昏。

仇远　圆通峰顶
    结亭孤绝处，登眺不辞劳。
    万木俯在下，一峰如此高。
    山围湖面小，藤络树根牢。
    挥手红尘表，天风欲跨鳌。

仇远　猿图
    天竺寒泉夜月明，洞深曾听两三声。
    秋风木叶图中见，比似前回太瘦生。

仇远　约山中友
    望极秋空无片云，前山历历见遥岑。
    新鸿渐到边城静，旧雨不来汀草深。
    仙李有时曾入梦，伯桃死后少知心。
    如君真是忘机者，海上鸥盟便可寻。

仇远　月琴吟赠程禹仲
    我月太古色，我琴太古音。
    色见音声求，焉能知我心。
    月到茅亭夜亭午，据梧坐看胎仙舞。
    本无圆缺无亏盈，心迹双清游太古。
    笑渠空向广寒游，记得霓裳羽衣谱。

仇远　月上
    月到东窗夜正中，人间天上广寒宫。
    蚊虫血食三千国，尽被西风一扫空。

仇远　云屋上人久别承寄以诗次韵谢
    月落城空鹤倦飞，密云深树静相依。
    阊门北去山如画，有日同师步翠微。

仇远　杂画
    东风吹寒晴，春事归花柳。
    既有杖头钱，何苦不饮酒。
    嗟嗟王孙去，芳草入户牖。
    惟有南山高，晓雾亦白首。
    去年秉烛游，知有今日否。
    所以晋名流，酒杯不去手。

仇远　再答元父
    騕褭龙媒去未还，独骑款段客长安。
    青黄谁采沟中断，黑白当从局外看。
    尊俎风流陈日月，山林人物古衣冠。
    桂花满袖王孙远，空倚天风十二阑。

仇远　再叠
    醉眠春一榻，不记梦伊何。
    落月明红叶，寒厅暗绿莎。
    敝袍为客久，高枕阅人多。
    未有匡时策，无心中甲科。

仇远　再叠
    世态年年改，穷居事事难。
    予怀虽浩荡，此地本酸寒。
    古濑浮贞女，空斋賏冷官。
    枯肠与藜苋，岁久颇相安。

仇远　再叠
    老景存三乐，浮生付六如。
    是非忘马指，憎爱任乌胥。
    故里仍饥馑，清流例阔疏。
    有人风雪外，诗在断桥驴。

仇远　再叠
    雪溪渔隐者，郊岛是前身。
    乍见犹疑傲，相逢不说贫。
    鹤招穷处士，梅伴老诗人。
    时共论文酒，衰颜少借春。

仇远　再和卞仲祥
    待月东扉外，一枝明烛残。
    谁将丹桂子，种在碧云端。
    病叶依窗湿，饥鸿集渚寒。
    婵娟为雨妒，怊怅又更阑。

仇远　再寄子野
    霜力风威各逞强，老夫絮被不离床。
    一贫已幸官将满，百计无如归最长。
    别后交朋难得信，梦中文字不成章。
    从来心似梅花白，莫入东风桃李场。

仇远　早赴东寺行香
    冲风冒雨过南桥，马上闻钟觉寺遥。
    客发顿惊秋信早，飞蓬落叶两萧萧。

仇远　赠笔工沈秀荣
    吾家歙石锋芒出，不但挫墨亦挫笔。
    老懒作事苦不多，一笔才供两三日。
    近知沈子艺希有，洗择圆齐易入手。
    不论兔颖与羊毛，染墨试之能耐久。
    礼乐三千成昨梦。秃笔何止十八瓮。
    长枪大剑正当时，毛锥子者直安用。
    金渊万家籍百儒，学书用笔人岂无。
    管城欲重连城价，请攜椽笔游江湖。

仇远　赠别叶子启郭祥卿
    萍水偶相逢，金渊客路中。
    帆船明日发，尊酒几时同。
    穷达无先后，交游贵始终。
    湖堤梅柳外，有约舣疏篷。

仇远　赠珪上人
    一尘不染俗难干，百事无能心自閒。
    我道老僧痴未绝，有时采菊见南山。

仇远　赠金荪壁
    黄纸红旗事已休，莫思入谷有鸣驺。
    天开东壁图书府，人立西湖烟雨楼。
    林浅易寻和靖隐，菊荒空忆魏公游。
    客来把玩新题扇，半似钟繇半似欧。

仇远　赠溧水杨老
    浙间笔工麻粟多，精艺惟数冯应科。
    吴升姚恺已难得，陸震杨鼎肩相摩。
    我游金渊饭不足，破砚生苔尘满目。
    毛锥自笑不中书，白发纷纷老而秃。
    中山博士子墨卿，贻书荐至杨茂林。
    里儒大半习刀笔，耳闻竽瑟谁知音。
    善刀而藏归勿出，博士校书行有日。
    定当致汝数百枚，东坡有云北方无此笔。

仇远　赠张玉田
    秦川公子谪仙人，布袍落魄余一身。
    锦囊香歇玉箫断，庾郎白发徒伤春。
    金台掉头不肯住，欲把钓竿东海去。
    故乡入梦忽归来，井邑依依铁炉步。
    碧池槐叶玄都桃，眼空旧雨秋萧颾。
    太湖风月数万顷，扁舟乘兴寻三高。
    西北高楼一杯酒，与子长歌折杨柳。
    江山信美盍便留，莼菜鲈鱼随处有。

仇远　占风
    露立修筠鹤表同，戏拈纸带为占风。
    谁言心动非旛动，我本无心似太空。

仇远　张氏隐居
    杜老曾题品，依稀旧隐居。
    颇知书有味，肯教子为儒。
    筑屋先通燕，开池乘养鱼。
    相邀须饮醉，酒熟不烦沽。

仇远　赵子昂陈仲美合作水凫小景
    丞相当年握笔时，封胡羯末总佳儿。
    后来家有无穷事，便是天仙也不知。

仇远　赵子昂陈仲美合作水凫小景
    谢砌诸郎入寄奴，机云忘祖亦忘吴。
    一门一品如今有，三世三忠自古无。

仇远　赵子昂陈仲美合作水凫小景
    一纸郇云傲劫灰，慈亲一见一心摧。
    如今王谢堂前燕，飞入人家更不回。

仇远　真如寺
    一桥夭矫界双湖，野径沿流到佛庐。
    石塔残灯犹闪烁，相家乔木已萧疏。
    苔封古井晴逾滑，骨冷荒山草不除。
    长水法师痴□甚，□根人定欲何如。

仇远　枕上
    鸡鸣夜过半，霜气入孤衾。
    岁时将脱屣，邻家方攆砧。

仇远　枕上
    出门鸡一鸣，仆马蹋晓冻。
    岂知牧牛儿，正作维鱼梦。

仇远　枕上
    一官振饥荒，一官覆水旱。
    州里多应酬，田家少愁叹。

仇远　镇海亭
    海塘三十里，此屋独巍然。
    有浪方知水，无云总是天。
    苔痕封石柱，帆影下楼船。
    閒忆童男女，悠悠去几年。

仇远　正月二十四日送廉使出郊
    閒骑羸马出，远饯绣衣行。
    爱此川原迥，欣然风日晴。
    隔篱梅半落，断陇麦初生。
    每恨微官缚，茅山负夙盟。

仇远　正月二十四日送廉使出郊
    野店当官道，村醪唤客留。
    偶因乘早出，故作探春游。
    芳意林梢静，晴光水面浮。
    人言有龙洞，近在石山头。

仇远　正月辛酉大雪三首
    缤纷万片打窗来，蓦趁斜风舞却回。
    可怪今春寒特甚，梅花一半未曾开。

仇远　正月辛酉大雪三首
    酒楼柳絮白纷如，带雨随风密又疏。
    万景天全群动息，玉堂人老卧茅庐。

仇远　正月辛酉大雪三首
    从来春雪有人嫌，六出虽工亦漫然。
    客舍无毡浑可事，炉无薪炭褐无绵。

仇远　之金陵
    文学本閒官，长年愧素餐。
    出门还自笑，行路有何难。
    风日幽怀畅，江山望眼宽。
    六朝遗迹在，随喜一游观。

仇远　至后
    凭高欲验晓云黄，东际红光见太阳。
    便觉池芹春滟滟，俄惊檐竹画琅琅。
    君师百拜恩难报，文史三冬志未偿。
    吾道千钧悬一缕，愿同绣线日添长。

仇远　至后
    阳和昨夜到梅边，喜得春风一信传。
    同舍团栾齐贺岁，异乡飘泊又经年。
    梦中归路忘舟楫，客里生涯倚俸钱。
    纸帐布衾差稳睡，不愁独冷坐无毡。

仇远　至后
    霜华如雪著乌巾，染鬓粘须白未匀。
    人羡久生趋老境，日随长至到新春。
    投金濑上能容我，贡玉堂中自有人。
    溧酒清醇鱼菜美，不妨频日宴嘉宾。

仇远　至后
    了知五十九年非，景薄崦嵫合见几。
    夜半虽当泉脉动，腊前未见雪花飞。
    客程鸿雁駸駸老，家养鸡豚处处肥。
    千日及瓜今过半，未知何日定言归。

仇远　至日怀罗国宾
    官冷谁能送酒钱，江乡节物倍萧然。
    容颜一日老一日，人事一年经一年。
    野仆竹舆侵晓出，病妻布被抱愁眠。
    甘心归隐青岩下，閒共残农理废田。

仇远　至日怀罗国宾
    群阴剥尽一阳回，霜日烘晴宿雾开。
    闭户读书差自乐，载肴问字莫须来。
    荣枯易了观芸草，冷暖相忘付酒杯。
    得似山居酬应少，昼长閒坐看寒梅。

仇远　至日用张伯举韵
    博士先毡卧冷斋，有朋喜自远方来。
    腊前一信春先到，陇首数枝梅已开。
    少忍少荒须辟谷，尚迟酒禁且衔杯。
    山中茅屋不归去，空想秋风暗绿苔。

仇远　中秋待月不见
    期修耫事在杭州，月夕那知常滞留。
    纵有侯芭常载酒，惜无李白共登楼。
    蛩催纤妇贫非懒，云掩霜娥老似羞。
    应笑山翁痴守待，满身风露冷貂裘。

仇远　中秋待月不见
    年年待月引壶觞，坐对中庭玉一方。
    静夜忽惊云作雨，索居空使客思乡。
    荒鸡声续檐花滴，蝴蝶梦回岩桂香。
    何处高楼见山阔，快予吹笛据胡床。

仇远　中秋客中
    帆落西江下渏河，溧阳酒贱醉亡何。
    月明正照山公影，自觉今年白发多。

仇远　中秋同陈奎甫放舟
    寻荷访桂远相过，载雨仙舟泛绿波。
    老眼已经秋若此，赏心莫问夜如何。
    金樽檀板逢欢伯，玉宇琼楼锁素娥。
    争得西风卷云幕，与君弄月扣舷歌。

仇远　中秋月出复雨有怀叶子文汤明叔
