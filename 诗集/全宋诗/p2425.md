<!-- { "loadSidebar": true } -->
    板如痴脱空无底。信心无二，
    吞山纳水。

释印肃　信士画真请赞
    苍天苍天。悟无生法，
    谈不说禅。开两片皮，
    括地该天。如何是佛，
    十万八千。

释印肃　信士画真请赞
    易尽世间颜色，普庵顶相奚为。
    等大虚空一体，雾露云霞表衣。
    眼观不见，耳听不知。
    惺惺不昧，了了何亏。
    自解拈花知起处，冷笑达磨更西归。
    用晦隐显无劳失，亘古亘今也大奇。

释印肃　行童搬土
    童子聚沙为佛塔，而今搬土岂无功。
    忽然觉后知非土，当处回头识本宗。
    老僧念你善根微，所以教伊不失时。
    朝歌暮击三摩地，不久迷开解我机。

释印肃　行者妙晓求颂
    头头相应人希会，物物皆真体不殊。
    但办肯心终不赚，情忘想尽入无余。
    自是出家无眼目，只言苦行落空虚。
    甘贽在俗犹通理，妙晓无求自得珠。

释印肃　行住坐卧三十二颂
    普目不拘开合眼，意光何必待天明。
    众人未起我周布，行益资他腹自膨。

释印肃　行住坐卧三十二颂
    澜浑汤水熟淘沙，不著油盐酱酣茶。
    饥渴随时餐少许，只思因甚悟桃花。

释印肃　行住坐卧三十二颂
    割爱辞亲如是行，岂求衣食及为僧。
    步步澄辉无别想，卓然独立妙明生。

释印肃　行住坐卧三十二颂
    夜静风悲人悄悄，众缘事办寂寥寥。
    趺坐结跏云汉定，谁知卧月忽明朝。

释印肃　行住坐卧三十二颂
    生老病死苦相煎，唯我能知速弃捐。
    十二明中常念佛，闻师一举耳无边。

释印肃　行住坐卧三十二颂
    闻道真空不著言，信心清净在拳拳。
    只将此性光明遍，语默行藏岂离禅。

释印肃　行住坐卧三十二颂
    了身如幻向谁言，运水搬柴化有缘。
    忽遇浴室人指水，轻清妙触转光鲜。

释印肃　行住坐卧三十二颂
    云冻风弥鸟绝踪，洞山只道没西东。
    等闲目击谁相委，赖遇丹霞作炭红。

释印肃　行住坐卧三十二颂
    将勤补拙入厨中，不问青泥事事充。
    拾得寒山明此意，如今成佛满虚空。

释印肃　行住坐卧三十二颂
    恒河沙劫奉如来，功未全时眼不开。
    自知本有灵光物，香灯不绝警痴呆。

释印肃　行住坐卧三十二颂
    不亏扫地与煎茶，门户开关用法华。
    云迹雨迹来不住，个中谁肯速还家。

释印肃　行住坐卧三十二颂
    心地光明净土圆，一切人见我无言。
    只拈扫帚东西拨，震动三千及大千。

释印肃　行住坐卧三十二颂
    百里千乡信未圆，到来空爇一寻烟。
    我今朝夕时闻见，粉骨碎身报未全。

释印肃　行住坐卧三十二颂
    主宾交接未开言，便过茶汤应口边。
    察理聆音非外物，结他欢喜万千年。

释印肃　行住坐卧三十二颂
    护净烧汤不离坑，慈和三昧益群盲。
    十方诸佛皆如是，岂效披毛业报生。

释印肃　行住坐卧三十二颂
    众生垢重汩尘缘，岂自收心同觉源。
    挈水拾薪时节至，三通鼓罢物皆鲜。

释印肃　行住坐卧三十二颂
    千年枯木老纵横，鬼怕神疑夜叉灯。
    不是道人谁敢动，如斯应不是众生。

释印肃　行住坐卧三十二颂
    火出木烬灰烟灭，黑白无纤可作师。
    喻若春风融腊雪，普令冷暖□偏枯。

释印肃　行住坐卧三十二颂
    几番舒卷济群迷，马祖升堂百丈知。
    由是那时通一红，而今收放莫令迟。

释印肃　行住坐卧三十二颂
    引领搬徒访万山，深明下手处艰难。
    圆成满目莲宫现，风铎声清意自闲。

释印肃　行住坐卧三十二颂
    绿节闲云间古风，茂林浓处没西东。
    子猷消息无人问，鸶凤飞来足印空。

释印肃　行住坐卧三十二颂
    和泥合水实辛勤，不遇明师事不成。
    今已连天铺满地，顺缘无漏必通津。

释印肃　行住坐卧三十二颂
    密迹弥纶不露尘，天龙八部喜还惊。
    劫火洞然无变朽，此中人转普门经。

释印肃　行住坐卧三十二颂
    历劫尘沙积窦岩，十方诸佛共同参。
    多宝闻经亲涌现，故非柏梓与松杉。

释印肃　行住坐卧三十二颂
    扁鹊卢医速退边，大家饱吃普庵圆。
    解冤释结消诸病，感应无方不用钱。

释印肃　行住坐卧三十二颂
    如今无缝古棱层，透石穿云度有生。
    普纳众缘无住著，状如一室百千灯。

释印肃　行住坐卧三十二颂
    黄金布地非为富，白玉横街惹寇徒。
    心地平坚尘不入，修罗万仇手难摸。

释印肃　行住坐卧三十二颂
    直截无根树子铺，超凡越圣大心粗。
    忘躯为法方如此，担板真如大丈夫。

释印肃　行住坐卧三十二颂
    轰雷吼雷警昏蒙，雨歇风清似脱空。
    佛教众生弘大道，资家报国续宗风。

释印肃　行住坐卧三十二颂
    千百年前老古锥，锄山钁圃示箴规。
    蛇儿挑起无人会，直截横抛更勿疑。

释印肃　行住坐卧三十二颂
    灵源车辙显来由，一粒穿时快疾收。
    莫待庐陵高索价，临机下口卒难酬。

释印肃　行住坐卧三十二颂
    摩尼无价汝当收，金玉浮财誓莫求。
    戴角披毛从此入，百千万劫作驴牛。

释印肃　修城东合浦桥
    自性圆融不碍为，浮云枯木任风吹。
    莫怪道人无伎俩，犹如浮木歇盲龟。
    应化非真不逆心，有无俱遣道须成。
    相逢便肯无空过，合浦桥边验果因。

释印肃　宣说神咒
    痴人著色又扣声，岂解圆音不可听。
    自古迄今宣不断，到家方觉少知音。

释印肃　学无学颂一十五首
    尝闻学道不依形，道不依形不离形。
    不离不依犹寐语，寻思寐语本天真。

释印肃　学无学颂一十五首
    休道这边与那边，得时何更有枯偏。
    有为皆是梦，梦中明白体如然。

释印肃　学无学颂一十五首
    莫向人前说是非，是非不到实希奇。
    假饶讲得天花坠，大地山河总不知。

释印肃　学无学颂一十五首
    戴起枯髅撞眼晴，烧香设拜甚精勤。
    一盲引众谁人会，赚误世间多少人。

释印肃　学无学颂一十五首
    病在已而过在师，脱师离已闷胡芦。
    从前学解皆忘却，撞头磕脑愈心粗。

释印肃　学无学颂一十五首
    实见菩提说甚禅，大家打开过残年。
    相逢道伴何言语，无价真珠不用钱。

释印肃　学无学颂一十五首
    达磨西来脑搭披，少林久坐若顽痴。
    如斯显赫非今古，唐土生灵谁得知。

释印肃　学无学颂一十五首
    老庐得了不传衣，后代儿孙切莫疑。
    衣法亲传两不是，心心心印了无知。

释印肃　学无学颂一十五首
    五家示派乱纵横，未到玄门语默争。
    诳谤自招无间业，直须全体坠深坑。

释印肃　学无学颂一十五首
    夺下生机不作声，耳聋眼瞎妙明生。
    随流口欲传心印，岂是缘情粥饭僧。

释印肃　学无学颂一十五首
    昨夜三更日卓中，满天星斗雨蒙蒙。
    三门佛殿相携手，要去西天路不通。
    
    
释印肃　学无学颂一十五首
    翠竹山茶映落霞，猿啼鹊噪道谁夸。
    一叶坠时秋遍界，春风微动一时花。

释印肃　学无学颂一十五首
    悟人寂寂心寥廓，迷者忙忙到处错。
    普观迷悟实无因，祗这如来大圆觉。

释印肃　学无学颂一十五首
    周岁孩儿八十翁，若观老少绝宗风。
    众生世界本无有，妙在当人一性中。

释印肃　学无学颂一十五首
    十方世界口相吞，不断圆音说普门。
    谁有普庵知说处，一个穷人不著裩。

释印肃　一心听佛
    不闻闻了绝狐疑，三界浮嚣总不知。
    泥牛入海通消息，木马横嘶贯紫微。

释印肃　一一光明
    日月灯光未足奇，若逢肉眼转迷痴。
    恒沙眷属光无二，万亿龙天守护持。

释印肃　移五瘟出市心
    助佛扬名化俗徒，遣邪归正沃心枯，
    国风雅泰民欢乐，只这和瘟大丈夫。

释印肃　因道友说陈搏打睡警之
    日当午，有巴鼻，
    莫似这汉打瞌睡。精魄沉滞识神牵，
    堕入三途难出离。我这裹，
    不如是，眼若不睡诸梦除。
    端然静坐没牵缠，纵横自在无萦系。
    学道人，生惭愧，
    普庵万劫眼不闭。鼻孔连天叫大哥，
    海纳细流通大意。劝君修，
    休退志，坐断乾坤无别义。
    一条脊骨练纯刚，撑天拄地更无二。
    这光明，全体是，
    充满山河崇富贵。明月堂堂皎碧天，
    绝待灵明撒手去。一事无心了便休，
    祖门一句普天取。离相非空无别是，
    无声之乐响啾啾。

释印肃　应化非真分第三十二
    应化即非真，高山水底行。
    有情皆是妄，无妄胜南能。

释印肃　应化非真分第三十二
    有为皆梦形，颠倒执三生。
    善财不费力，百城一念登。

释印肃　应化非真分第三十二
    如如皆合道，休向外边讨。
    大地作纤尘，万里无茎草。

释印肃　应化非真分第三十二
    七宝岂齐经，福多不离心。
    心心心是佛，何处更堪寻。

释印肃　应化非真分第三十二
    说时不取相，相说却成诳。
    不诳不谤时，如如真金像。

释印肃　应化非真分第三十二
    无相中为人，天鼓发音声。
    汝等诸天人，昔为地狱身。

释印肃　应化非真分第三十二
    易开终始口，会理休分剖。
    照镜失却头，引惹波波走。

释印肃　应化非真分第三十二
