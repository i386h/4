<!-- { "loadSidebar": true } -->
    古道何人居，门头对修竹。
    好鸟发新声，静极成幽独。
    山风吹晚凉，山影摇红绿。
    翘首兴未阑，青猿睡初熟。

释斯植　丙辰季夏雨中
    天涯身尚寄，何日向东州。
    一夜霜欺鬓，连朝雨送愁。
    梦多吟作崇，闲极懒为雠。
    若问浮生事，无心即是谋。

释斯植　丙辰元夜
    淡河斜浸月光浮，看尽青山更倚楼。
    残烛怕寒元夕夜，小栏花影伴人愁。

释斯植　长安晓发
    雨过楼台已禁烟，野风吹絮满长安。
    夜来寂寞沙汀下，楚水吴云一样看。

释斯植　长洲夜泊
    吴楚昔曾游，凄凉满客舟。
    因思千古事，空起十年愁。
    日尽他山少，江流远地秋。
    今宵犹有月，不似庾公楼。

释斯植　池上曲
    晓雨生池荷，圆珠漾新绿。
    入手不成珠，空歌彩莲曲。

释斯植　春日
    人生厌别离，老去更何为。
    独对清明雨，闲吟社日诗。
    野蜂成蜜早，海燕入帘迟。
    未尽寻春兴，庆须愧后期。

释斯植　春日湖上五首
    绕堤莎草绿纤纤，老里吟情觉未厌。
    应是踏青天气近，柳条多插野人檐。

释斯植　春日湖上五首
    晓山漠漠尽烟霏，四面楼台白鸟稀。
    芳草年年湖上路，柳花风送钓船归。

释斯植　春日湖上五首
    乐天遗迹暂徘徊，路入深云满径苔。
    花影上栏吟未稳，东风空倩蝶飞来。

释斯植　春日湖上五首
    雨余蛙吹歇池塘，庭院人闲日正长。
    独倚画栏看不尽，海棠无处是山光。

释斯植　春日湖上五首
    今朝才得是闲身，来往琳宫不厌频。
    燕葺旧巢春又暮，风光一半属游人。

释斯植　春日同友人游湖上
    十里湖边路，垂杨映马蹄。
    水光平野阔，山影绕楼低。
    夜雨生青草，春风湿紫泥。
    兴来无限意，同此片时题。

释斯植　春晚
    满地落花流水，伤心芳草青时。
    江上数声杜宇，更堪一笛横吹。

释斯植　春夜
    玉楼台畔柳生烟，况是春风杜宇天。
    一片月光凉似水，半扶花影上秋千。

释斯植　春阴书事呈正甫先生
    二月花阴已觉迟，黄昏帘幕燕归时。
    小栏独立无人处，春雨春寒总欠诗。

释斯植　春阴书事呈正甫先生
    江湖寥落转飘蓬，归梦年年逐去鸿。
    吟鬓一番春又半，杏花无语立东风。

释斯植　从军行
    茫茫塞月笼寒雾，万里征人不知数。
    年少难消壮志多，精锐连营肃貔虎。
    从军何日见军回，但见日日长淮雨。
    烽烟散漫满路岐，边声飒飒秋风起。
    天涯芒草马成群，放去弯弓乱飞舞。
    夜深更听胡女歌，古来白骨多於土。

释斯植　道宫
    千年兴废地，仙诀字犹存。
    露重云生树，坛空月到门。
    心清无外事，静极是真源。
    此境非凡世，何人与续言。

释斯植　登吴山
    嵯峨宫树霭晴空，吴赵迢迢一望中。
    几处笙歌人远近，万重花柳路西东。
    风生帘幕春云碧，水绕楼台海日红。
    沙鸟自飞还自宿，百年无计与谁同。

释斯植　登云汉阁
    高阁势凌虚，天涯入望微。
    云藏山鸟影，春满野人衣。
    积雨催花尽，寒樵背日归。
    焚午端坐处，似觉世尘稀。

释斯植　堤上
    杨柳垂丝拂画船，杏花零落断桥边。
    半山烟雨东风恶，更向西亭听杜鹃。

释斯植　丁巳灯夕前六日观抱拙寄敏斋韵因事有感走笔以赋
    萍迹倚春风，春光苦未浓。
    人间连日事，尘外一宵钟。
    远雁书难寄，残碑字已封。
    幽人住城市，清梦两三重。

释斯植　东斋书事
    客里吟情懒，天涯望欲昏。
    断云流涧水，残月照衡门。
    猿啸它山树，砧声何处村。
    浮名身外事，於此不须论。

释斯植　对梅分韵得堂字
    霜风吹短发，值此天气凉。
    行行阴壑中，万树皆含芳。
    相对发微咏，巡用持华觞。
    嗟彼咸平人，清风生我肠。
    花非不及时，众鸟何回翔。
    归看两壁间，画者犹苍苍。
    抱此幽露姿，愿登君子堂。

释斯植　对梅寄人
    欲问江梅信，吟筇带晚霞。
    笑看今日树，开遍几年花。
    疏影生来瘦，寒枝折处斜。
    要教人寄远，何地是君家。

释斯植　多福寺
    野鹿自成群，山中少隐君。
    钟声两寺合，人语一溪分。
    泉响松间雨，苔生石上纹。
    多年僧住此，半榻锁闲云。

释斯植　访故人
    石榻相期久，闲寻到野房。
    春归芳草暗，云入楚山长。
    人影分孤驿，鸡声落曙桑。
    凄凉千古事，回首两茫茫。

释斯植　赋老将
    猎猎征旗促晓鞍，几回临阵练兵官。
    黄沙满塞黄云暗，白马嘶风白日寒。
    汉语肯随蛮地改，战袍犹带血腥乾。
    如今韬略浑无用，瘦骨萧条甲胄宽。

释斯植　古乐府
    携君石上琴，弹我窗前月。
    月缺又还圆，谁能免离别。

释斯植　古乐府
    青山叫子规，行人泪如雨。
    子规不肯归，行人不能去。

释斯植　古乐府
    欲买采菱船，野水无人识。
    野水去不回，迢迢暮山碧。

释斯植　古乐府
    早作西州行，暮作西州宿。
    杨柳忽风生，年年芳草绿。

释斯植　古乐府
    兰死根亦香，人死不知处。
    人死不堪悲，兰香化为雾。

释斯植　古乐府
    山鸡啼一声，深院日照午。
    世无同心人，入此薜萝里。

释斯植　古乐府
    晚步入松阴，敛霁人影绝。
    唯闻太古音，听之心胆裂。

释斯植　古乐府
    一入经战场，白马不足数。
    白马不敢嘶，春风在场圃。

释斯植　古乐府
    青云千里心，白鹭一点雪。
    谁将玉笛吹，吹下关山月。

释斯植　故宫怀古
    暮天云尽远山空，夜夜西风入汉宫。
    铁笛一声千古恨，月明人在女墙中。

释斯植　观化
    闲观造化余，静极悦自性。
    胡蝶忽飞来，吾心已无竞。

释斯植　过故城
    故城深巷长苍苔，一度经过一度哀。
    尚有楼台搀雨出，岂无花柳向春开。
    十年心事今宵梦，千里家书昨日回。
    莫上灞陵桥上望，楚天云尽蜀波来。

释斯植　过桃源
    □□□□□□□，生涯心在凤凰台。
    桃花晓落水流去，山鸟晚啼风送来。
    古树影摇霜月满，冷猿声裂碧云开。
    长关春有愁人分，驿马相逢去不回。

释斯植　过吴
    柳桥槐市暂经过，飘泊汀洲得意多。
    夜月已忘吴主恨，画船空有采莲歌。

释斯植　过越
    渺渺天涯路，扁舟去不穷。
    水花随岸尽，山影落江空。
    往事千年梦，渔歌一夜风。
    诗成唯有月，清致兴谁同。

释斯植　寒食
    江南江北纸钱飞，处处人家拜冢时。
    杜宇不禁寒食雨，五更啼血上花枝。

释斯植　和路字
    青山岭可人家，芳草满樵路。
    猿鹤未归来，残月照烟树。

释斯植　和子履雍家园诗
    长桥南走群山间，中有雍子之名园。
    苍云蔽天竹色净，暖香扑地花气繁。
    飞泉来从远岭背，林下曲折寒波翻。
    珍禽不可见毛质，数声清绝如哀弹。
    我来据石弄琴瑟，惟恐日暮登归轩。
    尘纷剥落耳目异，只疑梦入仙家村。
    知君襟尚我同好，作诗闳放莫可攀。
    高篇绝景两不及，久之想像空冥烦。

释斯植　湖上晚望
    绕堤杨柳暗渔舟，二月风光淡似秋。
    几度笙歌人散后，夕阳依旧满红楼。

释斯植　怀芳林处士
    相思不可见，江路正迢迢。
    烟树同吟远，关河入望遥。
    昼长花影转，风定篆香销。
    遥忆君居处，钟声隔暮潮。

释斯植　淮边柳
    寂寞淮边柳，春来自舞腰。
    恨生争战地，不得近官桥。

释斯植　寄静佳朱明府
    伤心独立旧池台，日日西风送雨来。
    别后思君无限事，一封书发两番开。

释斯植　寄静佳朱明府
    翰苑留名久，城边半掩扉。
    声随淮水远，吟入楚天微。
    吏静看山坐，乡遥抚剑归。
    清虚无别事，嘉政在璇玑。

释斯植　寄梅叟法师
    一从飞锡后，迢递各天涯。
    春事随流水，行人问落花。
    住当南岳寺，门对赤城霞。
    遥忆焚香处，松高月影斜。

释斯植　寄彭泽后人
    不为折腰事，田园足野情。
    笔粘春雾重，诗带晚唐清。
    柳巷闲渔艇，山扉对水城。
    论心暂来往，无愧远公名。

释斯植　寄深居冯发管
    相怀千里外，空望极遥天。
    处世唯今日，看花忆去年。
    春风生岛树，夜月满渔船。
    此后闲寻处，应须借榻眠。

释斯植　寄勿斋提举
    江林烟树已纷纷，溪上猿声不共闻。
    唯有青山半庭月，夜深应与故人分。

释斯植　寄衣曲
    自君之出矣，壁上琵琶君记取。
    日日望君君不归，自君去后徒相忆。
    欲剪征衣寄赠君，天涯望断无消息。

释斯植　寄衣曲
    自君之出矣，欲寄征衣泪如雨。
    征衣未寄心已悲，一寸相思隔千里。
    湘江水是巫山云，巫山云是湘江水。
    湘江两岸芳草深，湘江

释斯植　寄衣曲
    日夜多行人。行人去去天之涯，
    门对落花三两家。家家有酒讴且歌，
    醉来月下弹琵琶。

释斯植　江村晚望
    保处问归程，沧茫入句清。
