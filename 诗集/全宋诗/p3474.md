<!-- { "loadSidebar": true } -->
    贫中闻道彻，閒时作诗清。
    别有求鱼者，笑余忧思盈。

薛师石　州宴席上赋牡丹得日字
    粉淡与妖红，占尽阳和出。
    春去在商量，更费吟人笔。
    此是洛阳花，尚带长安日。
    持上使君墀，宝瓶分甲乙。

薛师石　朱清　　
    漷水日夜白，之人信所宜。
    隐於陶令酒，甘谢郗诜枝。
    江渡月偏满，家庭岁有规。
    不知君没后，谁主菊花期。

薛师石　自题
    半生作计在田庐，羽懒何曾好读书。
    谁却画作古人样，旁边还是欠犂鉯。

薛师心　黄天荡阻风
    野泊几人愁，浮踪果是沤。
    轻舠同一羽，高浪即三秋。
    欹枕江声震，开篷雨脚收。
    风波身漫涉，何处有安流。

薛师心　石头城遇卢明府丈
    浮生踪迹似浮云，把酒论交对夕曛。
    十载师门称畏友，一朝吏事诵神君。
    口中高论人间少，名下宏词海内闻。
    此会正当春色好，莫教邂逅手经分。

薛师心　泗上歌
    北风萧骚兮吹逝波，英雄一去兮岁月多，
    路草青青兮淴　人过。

薛叔振　它山堰
    官为唐令尹，心切禹蒸民。
    叠石流川水，分波及稼云。
    万涛惊不夜，千古见如新。
    更有朝宗脉，声容匪独鄞。

薛舜俞　句
    轩窗眼界开。

薛舜俞　句
    丘壑胸中事。

薛舜俞　句
    旧邑浮航外。

薛似宗　送宋承旨归觐大母刘太夫人
    远冲风雪渡钱塘，欲趁春风到故乡。
    百岁报刘知日短，一身许国喜心长。
    才名磊落传金马，旌盖辉煌出玉堂。
    岂若他人思陟岵，无忧靡眞不遑将。

薛似宗　戏题团扇自写山水
    拂将团扇点江春，难与班姬咏并珍。
    非为墨池云雾好，自来不以笔干人。

薛嗣昌　栖岩寺
    出郭自然尘事少，携家况作栖岩行。
    千寻尽处暮云碧，万籁息时霜月明。
    林外扶疏竹影碎，岭头依约松风声。
    他年若此卜幽隐，兴来更遂登临清。

薛嗣昌　宿草堂寺
    驰车晚叩古禅林，乔木参天一径深。
    门外乱山连翠色，竹间流水漱清音。
    幽怀暂喜来栖处，高士遗踪悉访寻。
    谁会宗风当日意，庭前苍桧尚青阴。

薛田　别云台观同宿饶益寺与魏野联句
    自古人人足叹嗟，閒游得侣复堪夸。
    可怜十宿无喧杂，不在僧家即道家。

薛田　成都书事百韵
    混茫丕变造西阡，物象熙熙被一川。
    易觉锦城销白日，难歌蜀道上青天。
    云敷牧野耕桑雨，柳拂旗亭市井烟。
    院锁玉溪留好景，坊题金马促繁弦。
    风流辅席堆红豆，潇洒门庭映碧鲜。
    表状屡言同颖穗，敕书频奖竝生莲。
    旋科杞树炊香稻，剩种豌巢沃晚田。
    仁宅不隳由政立，议闱无取任情迁。
    民知礼逊蚕丛后，俗尚奢华邃古先。
    绕郭波涛来浩浩，归期岐路去绵绵。
    乍回黑水将成道，潜到青羊恐遇仙。
    靓女各攻翻样绣，祛商兼制砑绫牋。
    垆边泛蚁张裙幄，江上鸣鼍簇彩船。
    石笋崚嶒衙对峙，琴台恢阔寺相连。
    群葩艳里珍禽语，百草香中瑞兽眠。
    喜处必臻尤儜望，胜游争倦更迁延。
    早荷叶底蹲鸱伏，椶树梢头乱蝶穿。
    鹺发牢盆浑弃卤，铁资圜法免銀铅。
    丰饶物态甯殊越，美丽姝姬酷类燕。
    西海号雄彰传纪，南康辞健积铭镌。
    良工手技高容学，妙隐丹方祕不传。
    倚剑灵关凌绝顶，梦刀孤垒削危巅。
    金华巷陌遗三品，石镜伽蓝露一拳。
    信落荆州随鼓枻，检颁芝阙听摇鞭。
    若量内地寒暄异，且在遐陬水陆全。
    渝舞旧云传乐府，巴谈谁曰系言诠。
    九苞绾就佳人髻，三闹装成子弟鞯。
    欲辨坤维寻地理，才临益部认郊{上广下墨}。
    文翁室暗封苔藓，葛亮祠荒享豆笾。
    货出军储推赈济，转行交子颂轻便。
    气蒸蓌蒻根须润，日罩榝柟树影圆。
    药市风光虫蛰外，花潭遨乐鵹鸣前。
    聚源待攎求凫氏。賏怨那能雪杜鹃。
    藂植森荣还蓊蔚，夹流湍迅迥潺湲。
    鲜明机杼知无算，细碎锥刀不啻千。
    合伴鸦鬟齐窈窕，对陪霓袖竞翩聁。
    五门冷映岷峨雪，千里爰疏灌堋泉。
    茂盛八紘宜得最，膏腴十道比俱偏。
    袁滋不到生无分，段相重来宿有缘。
    款召相如登兔苑，骤迁太白步花砖。
    葳蕤草木时为瑞，奇秀江山代产贤。
    晓后细风红灼灼，夜中微雨碧芊芊。
    锦亭焰烛明欹障，绣阁香毬暖熨氈。
    宝塔徘徊停隼旟，观街杂沓拥辎輟。
    酴醾引架家家郁，踯躅攀条处处妍。
    重爱鲁儒提德柄，威降曹将董戎旃。
    欢谣少负賨人勇，长讲多轻楚客禅。
    似簇绮罗偏焕燿，如流车马倍喧阗。
    搘机显绰名堪录，题柱芬芳事莫捐。
    李特锋鋩徒恃险，张仪规画自持颠。
    鹰扬事业成悠久，鸟合奸雄败转旋。
    漫向鼎分澄霸道，却当龟化验都鄽。
    强贪楚灭悲倾辙，广洽尧询喜慕羶。
    侧弁猖狂抛玉斝，归鞍酩酊坠金钿。
    氛埃屏息云常覆，稼穑繁滋泽磨愆。
    睿圣宵衣垂迺瞔，贵臣驰髍每传宣。
    石牛迈路加歆飨，江渎隆区助洁蠲。
    避暑亭台珍簟设，纵閒池沼钓丝牵。
    遮蛮带砺长能固，捍蜀金汤远益坚。
    何武甲科曾继踵，严遵卜兆罕差肩。
    雠书竞印诸家集，博识咸修百氏笺。
    纸碓暮春临岸浒，水樽春注截河壖。
    华严像阁凉堪爱，净众松溪僻可怜。
    学射崔嵬横罨霭，放生宽广媚漪涟。
    藓庭嫩笋青篸篸，风槛新荷绿扇扇。
    守戍貔貅千万骑，采葑簪笏两三员。
    清江泻势方流巽，大面盘形正压乾。
    电扫谷风藏虎啸，雷瞋宫树洒龙涎。
    郺占逖应星舒彩，栾噀端聆火扑燃。
    令范式驱民缺缺，咨谋畴倚道平平。
    性寒甘蔗猱偷齧，体腻芭蕉蚕莫沿。
    志读备兴重掩卷，史看唐幸嫩终篇。
    雕盘姹女呈酥作，水巷痴童飏纸鸢。
    初下鹿头迷鄠杜，暂来犀浦误伊瀍。
    变秦言语生皆会，恋土情怀死不悛。
    结厦斧斤宗简易，入神丹雘励精专。
    柳堤夜月珠帘捲，花市春风绣幕褰。
    十县版图分户籍，一城牌肆俿民编。
    受辛滋味饶薻蒜，剧馔盘餐足鲔鱣。
    月季冒霜秋肯挫，荔枝冲瘴夏宜然。
    几番藂箐鸣虚籁，是个园林噪嬾蝉。
    蠢动乘时先养育，菁英届候别陶甄。
    地丁叶嫩和岚采，天蓼芽新入粉煎。
    平代启闱闻继岌，监军凭轼见刘焉。
    蕙兰馥裛幽蹊畔，菱芡交铺曲岛边。
    绘网晚晴夸蹴踘，画绳寒食戏秋千。
    氤氲紫雾蒙都邑，缥缈彤霞聚偓佺。
    螭伏自然销剑戟，蝼翻几度起戈鋋。
    宦游止叹音尘阙，乡饮何惊岁月遄。
    灵寿桃枝奇共结，金砂银铄贵相联。
    埋轮昔按均轮命，叱驭今分太守权。
    徒为行春飞皂盖，讵能许国报青钱。
    政经旋考尤多僻，民瘼深求尚未痊。
    虽愧裦襦非叔度，且期毫墨有冯涓。
    {左亻右黾}遵廉察思从训，克谨操修敢好畋。
    南市醉过攒帜队，西楼欢坐列琼筵。
    烦嚣谨畏伤淳厚，慧黠周防近巧諞。
    重禄省心宜致寇，薄材庄貌若临渊。
    扶危颇异巢居幕，劝善还同矢在弦。

薛田　景德四年为中江令后为益州转运赋诗
    一同旧治居芸阁，八使新衔忝柏台。
    父老出郊迎马首，人情似到故乡来。

薛廷玉　扬州送别
    匹马扬州路，香开几树花。
    春光无拣择，淮池亦繁华。
    日沸长江水，风昏古战沙。
    争雄旧时事，君去莫思家。

薛仙　绍兴戊午秋因观毕氏所藏定武旧石本兰亭因题
    无心工拙当閒暇，信手纵横尽技能。
    朱蜡謄摹犹若此，可怜真迹殉昭陵。

薛修竹　题梅山
    薜荔坛高秋十分，汉时笙鹤杳无闻。
    平明一觉西风梦，吹落人间半是云。

薛循祖　秋园咏物
    怪尔知时节，逢时辄自鸣。
    空阶一夜响，短榻几人惊。
    呶呶催寒色，萧萧助叶声。
    无人悲物意，徒语不堪情。

薛循祖　秋园咏物
    风急翅纷纷，遥空自作群。
    到来秋塞月，鸣入暮江云。
    乱起千行字，俱飞一片文。
    高楼有思妇，嘹呖岂堪闻。

薛循祖　题采药图
    江山奇峰雨后多，千层飞瀑洒青萝。
    扶筇亦觉溪桥滑，尚有幽人采药过。

薛炎　大涤洞天留题
    我有爱山癖，苦无买山钱。
    平生天柱梦，今日地行仙。
    九锁何曾碍，三椽若有缘。
    鹅溪三百幅，唤起老龙眠。

薛扬祖　郊居写志
    过庭闻曲礼，在野习王风。
    世乱思休否，儿愚藉发蒙。
    云霞海色里，烟火雨声中。
    所喜田间事，比邻自昔同。

薛扬祖　送表弟朱拙夫以县尉赴新安
    散金结客不求偿，落落生平此势肠。
    七尺许君何慷慨，一朝用世果循良。
    满城山色侵官舍，遍地溪声度女墙。
    邑长若逢潘岳辈，肯教名独起河阳。

薛扬祖　与张枢密话旧作
    羸躯苦善病，日与药裹亲。
    藉彼参苓功，扶此忧患身。
    思君苦饥渴，相怜同病人。
    余身本蒲柳，宁竢秋风晨。
    君诚松柏姿，何患不长春。
    容面一若丹，鬓发一若银。
    来日安可期，往事曷足陈。
    不能罄君罍，奚以浣我尘。
    吹笙将鼓瑟，惭余非嘉宾。

