<!-- { "loadSidebar": true } -->
    月到天心处，风来水面时。
    一般清意味，料得少人知。

邵雍　穷达吟
    穷不能卷，达不能舒。
    谓之知道，不亦难乎。

邵雍　穷冬吟
    十二月将终，还惊岁律穷。
    藏冰方北陆，解冻未东风。
    草昧徒寻绿，花梢强觅红。
    探春春不见，元只有胸中。

邵雍　秋阁吟
    秋阁一凭栏，人心何悄然。
    乾坤今岁月，唐汉旧山川。
    淡泊霜前日，萧疏雨后天。
    丹青空妙手，此意有谁传。

邵雍　秋怀三十六首
    七月夜初长，星斗争煌煌。
    庭除经小雨，枕簟生微凉。
    照物无遁形，虚鉴自有光。
    照事无遁情，虚心自有常。

邵雍　秋怀三十六首
    晴窗日初曛，幽庭雨乍洗。
    红兰静自披，绿竹闲相倚。
    荣利若浮云，情怀淡如水。
    身非天外人，意众天外起。

邵雍　秋怀三十六首
    明月生海心，凉风起天末。
    物象自呈露，襟怀骤披豁。
    悟尽周孔道，解开仁义结。
    礼法本防奸，岂为吾曹设。

邵雍　秋怀三十六首
    疏雨滴高梧，微风挼弱柳。
    此景岁岁同，世人自白首。
    俗虑易萦仍，尘襟难抖擞。
    浮生已梦中，其间强为有。

邵雍　秋怀三十六首
    清湍文鸳鸯，寒潭绣鸂鶒。
    长天净如水，不废秋江碧。
    男子一寸心，壮士万夫敌。
    菡萏香风中，扁舟会相忆。

邵雍　秋怀三十六首
    昨日思沃浆，今日思去扇。
    岂止人戈矛，炎凉自交战。
    利害生科情，好尚存乎见。
    欲人为善人，必须自为善。

邵雍　秋怀三十六首
    甘瓜青如蓝，红桃鲜若血。
    不忍以后拈，而况用齿齧。
    其色已可爱，其味又更绝。
    食此无珍言，哀哉口与舌。

邵雍　秋怀三十六首
    国命在乎民，民命在乎食。
    圣人虽复生，斯言固不易。
    虚惠岂足尚，教人以姑息。
    虚名岂足高，教人以缘饰。

邵雍　秋怀三十六首
    周诗云娶妻，周易云归妹。
    七夕世俗情，乞巧儿女态。
    日暮云雨过，人谓牛女会。
    云雨本无踪，牛女岂相配。

邵雍　秋怀三十六首
    清风无人兼，自可入吾手。
    明月无人并，自可入吾牖。
    中心既已平，外物何尝诱。
    余事岂足论，但恐樽无酒。

邵雍　秋怀三十六首
    青蕉叶披敷，碧芦枝偃亚。
    风雨萧萧天，更漏沉沉夜。
    彼物固无嫌，此情又何讶。
    但念征路人，天涯尚留挂。

邵雍　秋怀三十六首
    淡烟羃疏林，轻风袅寒雨。
    日暮人已归，群鸡犹啄黍。
    此心固不动，此事极难处。
    一言以蔽之，尚恐费言语。

邵雍　秋怀三十六首
    八月炎凉均，气味亦自好。
    临虚乔木低，远望行人小。
    有迹事皆妄，无心物都了。
    何须更问辛，愿君自食蓼。

邵雍　秋怀三十六首
    黄黍秋正熟，黄鸡秋正肥。
    此物剧易致，古人多重之。
    可以迓宾友，可以奉亲闱。
    有褐能卒岁，此外何足为。

邵雍　秋怀三十六首
    稻稌天所生，{左麦右匊}蘖人所制。
    釀之命为酒，饮之可成醉。
    刚者使之柔，懦者使之毅。
    善移造物权，其功亦不细。

邵雍　秋怀三十六首
    秋色日渐深，老心日益懒。
    倦即下堦行，闲来弄书卷。
    广陌多风尘，见说难开眼。
    侯门已是深，帝阍又复远。

邵雍　秋怀三十六首
    塞鸿犹未来，梁燕已辞去。
    云山千万重，相逢在何处。
    岌{上山下榠}都城门，缭绕长亭路。
    风土败人衣，才新又成故。

邵雍　秋怀三十六首
    断续蝉声外，稀踈雁下前。
    年光空去也，人事益萧然。
    洗竹留新笋，翻书得旧编。
    谁知养心者，肯与世争权。

邵雍　秋怀三十六首
    中秋光景好，中州烟水奇。
    天重初寒候，人便半醉时。
    榻缘明月扫，襟待好风吹。
    一点胸中事，人间都不知。

邵雍　秋怀三十六首
    良月满高楼，高楼仍中秋。
    午夜冷露下，千里寒光流。
    何人将此鉴，拂拭新磨休。
    照破万古心，白尽万古头。

邵雍　秋怀三十六首
    寒露缀衰草，凄风摇晚林。
    鸟声上复下，天气晴还阴。
    节改一时事，人怀千古心。
    谁云子期死，举世无知音。

邵雍　秋怀三十六首
    风柳散如梳，霜云淡如扫。
    高楼破危空，低烟袅寒草。
    此际兴不尽，何以战秋老。
    止可将酒瓶，同向西风倒。

邵雍　秋怀三十六首
    池荷日取败，篱菊日就荣。
    其于品彙间，自与节气争。
    盛衰不同时，贤愚难并行。
    安得松桂心，四时长青青。

邵雍　秋怀三十六首
    人老秋更老，山深水复深，
    高木已就脱，慧禽空好音。
    筋骸非曩日，道德负初心。
    赖有余编在，时时尚可寻。

邵雍　秋怀三十六首
    九月气乍肃，衰柳犹有蝉。
    霜外疏锺断，风余清籁传。
    千山乱远月，一鹗摩高天。
    自非出世人，而敢危行言。

邵雍　秋怀三十六首
    饱霜梨多红，久雨榴自罅。
    此果世称珍，厥味是可诧。
    地有百物备，天无一言挂。
    我患尚有言，不得同造化。

邵雍　秋怀三十六首
    惟南有美橘，惟北有美粟。
    厥包或颇同，厥味信不一。
    天地岂无情，草木皆有实。
    物本不负人，人自负于物。

邵雍　秋怀三十六首
    蛱蝶绕寒菊，蟋蟀鸣空阶。
    门前有犬卧，尽日无客来。
    清波静中流，白云闲处堆。
    何以发天和，时饮酒一杯。

邵雍　秋怀三十六首
    红叶战西风，黄花笑寒日。
    天道有消长，人事无固必。
    静胜得遗味，梦去知余失。
    利害不相沿，是非然后出。

邵雍　秋怀三十六首
    九日登高会，寻幽讲雅欢。
    俗风追故事，天气荐轻寒。
    白酒连醅饮，黄花带露观。
    消沉浮世事，何足重汍澜。

邵雍　秋怀三十六首
    山横暮霭中，鸟逝孤烟外。
    残菊忧霜摧，幽兰惧风败。
    患难人不喜，富贵人所爱。
    我心曰不有，爱憎岂能卖。

邵雍　秋怀三十六首
    水寒潭见心，木落山露骨。
    始信天无涯，万里不隔物。
    脱衣挂扶桑，引手探月窟。
    不负仁义心，区区五十一。

邵雍　秋怀三十六首
    草绿露沾衣，草衰风切肌。
    物情非作异，人意强生疑。
    岐动杨朱泣，丝添墨子悲。
    知之何太晚，徒自泪淋漓。

邵雍　秋怀三十六首
    万里晴天外，一片霜上月。
    长松挺青葱，群卉入消歇。
    有齿日益衰，有发日益脱。
    获罪固已多，此公难屑屑。

邵雍　秋怀三十六首
    草枯山川贫，木落天地瘦。
    土口风大行，云罅日微漏。
    既往不复追，未来尚可救。
    馀事不忍言，言之必成咎。

邵雍　秋怀三十六首
    饮酒不甚多，数杯醺心颜。
    未醺不可止，既醺动亦难。
    谁云万物广，岂出天地关。
    谁云万事广，岂出人情閒。

邵雍　秋怀吟
    一番春了未多时，云外征鸿又报归。
    节物眼前来若此，岁华头上去如斯。
    当年志意虽然在，今日筋骸宁不衰。
    赖有寸心常自喜，圣人难处却能知。

邵雍　秋尽吟
    数日之间秋遂尽，百思无以慰蹉跎。
    园林正好爱不彻，草木已黄情奈何。
    虽老筋骸行尚健，尽高台榭望仍多。
    终朝把酒未成醉，又欲临风一浩歌。

邵雍　秋莫西轩
    绕栏种菊一齐芳，户牖轩窗总是香。
    得意不能无兴咏，乐时况复遇丰穰。
    深秋景物随宜好，向老筋骸粗且康。
    饮罢何妨更登眺，烂霞堆里有斜阳。

邵雍　秋日
    满目平原百里赊，寂寥深处见人家。
    三间草屋无樵爨，一□□□有野花。
    远出小童寻路径，归来老叟带烟霞。
    数声起笛寒山暮，光照柴门月满斜。

邵雍　秋日登崇德阁二首
    无限高贤抑壮图，登临不用起长吁。
    山川千古战争后，冠剑百年零落馀。
    浪把功名为忆任，那知富贵岂人谟。
    丹青曲尽世间妙，写得凭栏意思无。

邵雍　秋日登崇德阁二首
    一百年来号太平，当初仍患不丁宁。
    京都尚有汉唐气，宫阙犹虚霸王形。
    烟外乱峰才隐约，霜馀红树半凋零。
    樽中有酒难成醉，旋被西风吹又醒。

邵雍　秋日登石阁
    初晴僧阁一凭栏，风物凄凉八月间。
    欲尽上层尝脚力，更於高处看人寰。
    秋深天气随宜好，老后心怀只爱闲。
    为报远山休敛黛，这般情意久阑珊。

邵雍　秋日即事
    鸟声乱昼林，为谁苦驱逼。
    虫声乱夜庭，为谁苦劳役。
    嗟哉彼何短，一概无休息。
    借问此何长，两能忘语默。

邵雍　秋日饮后晚归
    水竹园林秋更好，忍把芳樽容易倒。
    重阳已过菊言开，情多不学年光老。
    阴云不动杨柳低，风递轻寒生暮草。
    无涯逸兴不可收，马蹄慢踏天街道。

邵雍　秋日饮郑州宋园示管城簿周正叔
    二都相去四百里，中有名园属宋家。
    古木参天罗剑戟，长藤垂地走龙蛇。
    我来游日逢秋杪，君为开筵对晚花。
