<!-- { "loadSidebar": true } -->
    今感圣恩林下去，一轮秋月照天河。

释咸杰　偈公六十五首
    去年八月间，得旨与安闲。
    摆动水云性，纵步到阳山。
    元宅诸子弟，忻然力追攀。
    庵居三个月，开怀宇宙宽。
    忽接四明信，来书意盘桓。
    天童虚法席，使君语犹端。
    迢迢遣传偈公六十五首使，不问路行难。
    山僧临晚景，不敢自相瞒。
    搥鼓乐与行，四众亦欣欢。
    先师未了底，应是起波澜。
    一回饮水一回噎，临济德山俱汗颜。

释咸杰　偈公六十五首
    二千年前旧公案，今日拈来重剖判。
    任是铁眼与铜晴，也须更入红炉煅。

释咸杰　偈公六十五首
    居於富贵中，不为富贵误。
    赤手挨开解脱门，四方八面俱独步。
    佛祖不知由，凭谁立本据。
    咄咄咄，力{外囗内力}希，
    闻见觉知齐合掌，铁牛生得凤凰儿。

释咸杰　偈公六十五首
    日日是好日，时时是好时。
    惟有十月二十二，吉星垂照最希奇。

释咸杰　偈颂四首
    释迦不说说，迦叶不闻池。
    天河风浪静，星斗位区分。

释咸杰　偈颂四首
    山河大地不是幻，日月星辰不是幻。
    明暗色空不是幻，四圣六凡不是幻。
    山僧说底不是幻，诸人听底不是幻。

释咸杰　偈颂四首
    眼里耳里绝纤尘，铁眼铜晴觑不破。
    蚊子排头咬铁钉，上下四维俱匌匝。
    只将此语报深恩，朵朵红莲火里发。

释咸杰　偈颂四首
    一年三百六十日，今宵正是结交头。
    移身换步无多子，六合清风来未休。

释咸杰　径山茶汤会首求颂二首
    径山大施门开，长者悭贪俱破。
    烹煎凤髓龙团，供养千个万个。
    若作佛法商量，知我一床领过。

释咸杰　径山茶汤会首求颂二首
    有智大丈夫，发心贵真实。
    心真万法空，处处无踪迹。
    所谓大空王，显不思议力。
    况复念世间，来者正疲极。
    一茶一汤功德香，普令信者从兹入。

释咸杰　径山出乡舟中寄二偈示众
    三冬水上打秋千，百尺竿头棹钓船。
    寄语满堂龙象众，无劳掘地觅青天。

释咸杰　径山出乡舟中寄二偈示众
    大丈夫儿合自知，得便宜是落便宜。
    无心用处急回首，莫待天明失却鸡。

释咸杰　隆报著长老请赞
    据虎头，收虎尾，
    第一句下明宗旨。了无禅道与人参，
    滴水便见波澜起。太醒醒，
    难比拟。分付隆报著长老，
    好向丛林振纲纪。

释咸杰　示善应道人
    善就无私，当阳有准。
    直下承当，入佛祖閫。

释咸杰　示曾秘校
    天童得力句，不摇三寸舌。
    父母未生前，令已行摩竭。
    直下使承当，敢保犹未彻。
    放下百不知，脑门重著楔。
    唯是过量人，一拳无二说。

释咸杰　示智悟道人
    智悟悟自心，不在一切处。
    回首时观瞻，便是佛国士。

释咸杰　说符建倍堂周都料求颂
    妙处如何论浅深，应之於手得於心。
    方圆不用机谋力，长短休将语默寻。
    一斧便成真活计，三思始就费光阴。
    山僧直截重重说，须信真鎎不博金。

释咸杰　送昂维那出岭兼呈应庵
    福城是得来相访，象骨岩前话别时。
    惊起石人开铁眼，倚筇遥听老猿啼。

释咸杰　送昂维那出岭兼呈应庵
    云黄山下老禅庵，凌蔑宗风罪过多。
    君若到门深问讯，看渠伎俩复如何。

释咸杰　送聪首座兼简陈寺丞
    十载相从话岁寒，刀山剑树惯跻攀。
    风云会合机轮转，行看知音笑展颜。

释咸杰　送恢侍者
    戴角擎头与麽来，当机一拶项门七。
    行行勿谓无知已，閫外威权善自裁。

释咸杰　送会侍者开应庵塔铭
    三十余年沙魇，一十五处脱空。
    欲彰从前家丑，何妨刻石流通。

释咸杰　送慧知客还蜀
    踏破剑门关，十方无壁落。
    信步复南来，将错还就错。
    霜风刮面寒，梅梢初破蕚。
    去去又何言，宁负孤云约。

释咸杰　送玲首座住定水
    一棒一条痕，一掴一掌血。
    不是向上机关，亦非单传妙诀。
    佛祖见之攒眉，魔外闻之胆折。
    建立此纲宗，当阳贵直截。
    玲侍吾十年，气宇迪超绝。
    信手斫方圆，初不泥唇舌。
    青天霹雳轰，风云会时节。
    行看定水起波涛，始信来源出处高。

释咸杰　送权维那归道场
    风搅平林万木秋，临歧送别思悠悠。
    也知八德池中水，不比寻常溪磵流。

释咸杰　送如水头
    如如方解说，此说若为通。
    戳瞎摩醯眼，掀翻宇宙空。
    枯柴聊作用，活火展家风。
    去去休言别，智音一笑同。

释咸杰　送先知客
    万里南来川藞苴，奔流度刃扣玄关。
    项门戳瞎金刚眼，去住还同珠走盘。
    
    
释咸杰　送雪峰化主
    手托庵六便放憨，千钧重担要人担。
    寥寥坐断孤峰顶，云衲相从昼夜参。

释咸杰　送珣禅人还海坛
    家乡到日许谁知，默默相逢绝路岐。
    莫谓海门风浪恶，干戈元是太平基。

释咸杰　颂古六首
    三处移场定是非，顽心全不改毫釐。
    胡言汉语凭谁会，铁额铜头也皱眉。

释咸杰　颂古六首
    贤圣法来未曾杀，而今断这一刀休。
    果然葛怛胸中落，笑杀灵山老比丘。

释咸杰　颂古六首
    一桡劈脑没遮攔，大海波涛彻底乾。
    尽谓单传并直指，谁知总被祖师谩。

释咸杰　颂古六首
    蓦就膏肓打一鎝，当时无处著浑身。
    呵呵笑入严阳去，蛇虎为邻不可寻。

释咸杰　颂古六首
    腊月莲花菡萏香，三回赏手不寻常。
    直饶会得须眉落，早是龟毛数丈长。

释咸杰　颂古六首
    有问冬来事，京师出大黄。
    贪他一粒粟，失却半年粮。

释咸杰　颂古十一首
    斫却月中佳，清光转更多。
    狐狸俱屏迹，狮子奋金毛。

释咸杰　颂古十一首
    狗子无佛性，杀人便偿命。
    楚痛百千般，因邪却打正。

释咸杰　颂古十一首
    出得何如未出时，瞎驴成队丧全机。
    而今四海平如砥，芦管迎风撩乱吹。

释咸杰　颂古十一首
    粥了令教洗钵盂，铁船无底要人扶。
    片帆高挂乘风便，截海须还大丈夫。

释咸杰　颂古十一首
    一顿浑家尽灭门，更加两顿累儿孙。
    银山铁壁俱穿透，万里无云宇宙分。

释咸杰　颂古十一首
    五百生前失却，五百生后太错。
    错错，谁道祥麟只一角。

释咸杰　颂古十一首
    西江一吸了无余，突出堂堂大丈夫。
    尽道世间胡须赤，须知更有赤须胡。

释咸杰　颂古十一首
    大海波涛阔，千峰气象雄。
    古今无间断，南北路头通。

释咸杰　颂古十一首
    天高地厚人难见，海阔山遥只自知。
    勘破却回休借部，得便宜是落便宜。

释咸杰　颂古十一首
    百战场中舞纛旗，将军立处十分危。
    游人只看锥头利，失却吹毛总不知。

释咸杰　颂古十一首
    屋里贩扬州，水深山更幽。
    终年无客到，明月自相投。

释咸杰　约斋张直阁画师项相请赞
    挨开不二门，千圣须却步。
    直下便承当。略通一线路。
    佛也不奈何，谁敢当头道。
    道著头角生，一点黑如皂。
    尽情分付约齐大居士，一等人间任扬播。

释咸杰　赞布袋和尚
    禅不参，道不会，
    终日忙忙。弄个布袋，
    十字街头道等人。阿谁知渠绻缋，
    氇首弥勒世尊。国有宪章，
    三千条罪。

释咸杰　赞大慧和尚
    戳瞎顶门三只眼，是非佛法一齐划。
    竹篦头上放无端，正是徐六担片板。

释咸杰　赞径山音首座
    气宇云闲，身心木槁。
    顶门正眼，红日杲杲。
    早投长芦划草之机，晚分双径人天之座。
    名山屡招而不赴，一庵超然其高卧。
    夫是谓丛林前辈典刑，宜与赵州同年而并操者也。

释咸杰　赞开明禅师
    江郎入定，乌巨开山。
    林深路迥，火冷云寒。
    道大不知谁辨的，帝王亲手付金襕。

释咸杰　赞木庵和尚
    面目森严，语言希差。
    不出飞猿岭，道声蔼天下。
    活懒庵不传之宗，死衲僧虚头话霸。
    五坐道场，丛林增价。
    稽首拜手，虚空贴卦。

释咸杰　赞绣宝公
    针锋上直入，线缝里跳出。
    剪刀尺子自随身，号令乾坤齐万物。

释咸杰　赞应庵和尚
    眼大如环，头匾似扇。
    丛为不省已非，偏笑漳泉福建。
    著实处用无七纵八横，脱空时曰有万化千变。
    焚香稽首赞扬，也是神头鬼面。

释咸杰　赠何神童
    父母未生时，文章在何许。
    及乎跳出来，光明照寰宇。
    傍观眼难瞒，收录奏明主。
    一览赞希奇，杨晏堪为伍。
    赐笏与录袍，以显其宗祖。
    人生天地间，休将年纪数。
    纵饶生百岁，无闻亦何补。
    伟哉英特大丈夫，君臣嘉会今合符。
    行看赤手扶宗社，大千捏聚一蘧庐。

释咸杰　赠闽清黄释褐初赴上庠
    蓦劄相逢笑脸开，也知平地起风雷。
    好将一滴梅溪水，为雨为霖遍九垓。

释咸杰　张直阁请升座末后说偈
    一句全提法界宽，大千收拾掌中观。
    横该竖抹超三际，迦叶徒劳强破颜。

释咸杰　真际道人请赞
    一句全提，了无向背。
    临济正宗，恣意破碎。
