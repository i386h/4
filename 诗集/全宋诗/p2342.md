<!-- { "loadSidebar": true } -->
    愁杀寒山子，无言倚寥泬，
    悲风流水声呜咽。

释师范　偈颂一百四十一首
    五五二十五，六六三十六．纵以大衍数，
    终日数不足。数得足，
    无不足，碧眼黄头，
    口哑舌秃。

释师范　偈颂一百四十一首
    朝碌碌，暮悠悠。
    非懈怠，非精修。
    华亭船子，北地赵州。

释师范　偈颂一百四十一首
    九旬今日满，那事意如何。
    无为无事人，往往成蹉跎。
    育王敢道不蹉跎，少年曾决龙蛇阵，
    老倒还同稚子歌。

释师范　寄云居掩室和尚
    鹫峰云散霜天冷，南北东西片月孤。
    喜得江湖好消息，点胸尊者在云居。

释师范　寄云居掩室和尚
    几回梦到白云颠，欲住难禁懒病牵。
    何日相依倾倒夜，月寒千嶂一声猿。

释师范　寄云居掩室和尚
    从来有口挂虚壁，谁信如今口亦无。
    因记通身红烂客，无端白纸强涂糊。

释师范　将道士
    伊予头脑不相似，鼻孔由来只一般。
    冷地自家亲摸著，老君元戴楮皮冠。
    
    
释师范　金华圣者赞
    饮啖猪头肉，长斋不吃素。
    莫言滋味别，要且少盐醋。
    吽吽，大有著你处。

释师范　觉际融长老请赞
    无个模样，画个模样。
    既有模样，是甚模样。
    节节危梁十二层，垂垂白发三千丈。

释师范　枯木
    不入樵夫手，不登郢匠门。
    呈麽老丘壑，且无刀斧痕。

释师范　林泉野人
    乐哉林泉人，自得林泉趣。
    渴则掬泉饮，健则穿林去。
    几见幽鸟啼黄叶，聚薰入奏雪飞絮。
    四时适吾意，万象为吾侣。
    有人更问意如何，笑指岩前大松树。
    阿呵呵，快活快活，
    有甚讨处。

释师范　临济赞
    善战不动旗钥，善缚不加绳约。
    其毒犹恒山之蛇，被伤者决定无药。

释师范　临济赞
    窃不见踪，改不见赃。
    是真白拈，其谁与当。

释师范　临济赞
    晴空轰霹雳，官路栽荆棘。
    没与遭逢著，前凶后不吉。

释师范　临终偈
    来时空索索，去也赤条条。
    更要问端的，天台有石桥。

释师范　灵照女赞
    有髻垂肩，无鞋潭脚。
    一掬精神，十分销铄。
    最苦拈来泼罩篱，风前索价无人著。

释师范　伦侍者请赞
    见假像真，弄真像假。
    裂破面门，非驴非马。

释师范　孟保相赞
    澄之不清，混之不杂。
    融融澹澹，辛辛辣辣。
    径山横赞竖赞，终是赞之不著。
    但以手加额，道个南无大慈大悲救苦难杀人不眨眼底观世音菩萨。

释师范　讷堂
    德山无语归方丈，象骨低头入草庵。
    大鹏一举九万里，篱边燕雀空呢喃。

释师范　鸟窠赞
    佛法有些子，言中设网罗。
    布毛吹起处，依旧不离窠。

释师范　宁海接待
    烟波尽处良田阔，岐路穷时活计新。
    南北憧憧故多士，不知谁是饱参人。

释师范　破庵赞
    噫{左口右戏}吁，何人欤。
    无德可敬，无言可书。
    非横灭族，是真瞎驴。
    有口不能骂得，卷而分付云居。
    生平萧散，浑无羁绊，
    奋恶拳头，打会禅汉。
    我尝一见，口似匾檐。
    凡侍之者，莫知其几，
    往往瞠乎其后，终莫得其畔岸。
    是故不可毁，不可赞，
    至於不可奈何。

释师范　普化赞
    恣意放颠放呆，走遍前街后街。
    就中一处尀耐，大悲院裹有斋。

释师范　琴枕
    巧出焦桐样，淳含太古音。
    多因和梦听，只作夜虫吟。

释师范　泉大道赞
    这瞎秃，无拾束。
    浴龙湫，系蛇腹。
    瓢裹酒，钵裹肉。
    到头底事若为论，郴州城中六月六。

释师范　日本琳上人请赞
    头拄天，脚踏地。
    大宋国裹鼻孔，日本国裹出气。
    觉琳持此归故乡，大似婆斯入闹市。

释师范　入己还闭
    南方经历几云烟，收得珍奇货满船。
    弹指便风帆到岸，一时翻作大光钱。

释师范　三教合面相赞
    一三三一，三一一三．解不能散，
    聚不成团。今古合成闭口面，
    只因门户有多般。

释师范　少室
    尘蒙虚壁冷萧萧，未厌家风太寂寥。
    门外依前积深雪，不知谁肯立齐腰。

释师范　十六罗汉赞
    身如枯柴，心如断崖。
    万般神变，一种平怀。
    面面相看，究竟不知论底事。
    阿耨达池龙王，来日请佛斋。

释师范　石田
    纷纷多是竞膏腴，砍实谁能下一锄。
    几见萌心还{左忄右罗}{左忄右霸}，只缘无处著工夫。

释师范　释迦出山相赞
    入山去，何所图，
    出山来，胡为乎。
    早知今日事，悔不愤当初。

释师范　死翁
    一惊涂毒鼓，脱尔丧全躯。
    谁信髑髅上，重生颔下须。

释师范　四威仪
    山中行，移步放教轻。
    无别意，恐他幽鸟惊。

释师范　四威仪
    山中住，落叶不如数，
    地人扫，翳却松门路。

释师范　四威仪
    山中坐，习闲成懒惰。
    少献花，但见猿偷果。

释师范　四威仪
    山中卧，不知时节过。
    雨打窗，好梦都惊破。

释师范　送率庵和尚住云居
    东湖水深蟠老龙，晨昏出没无定踪。
    开口合口喷香雾，举足下足生阴风。
    而今改宅云居去，威风万窍声号怒。
    谓言不是抉珠人，未应轻踏瓯峰路。

释师范　送讷堂和尚住秀之天宁
    苏州有，常州有。
    真个有，未尝有。
    贱时倾国不可换，贵则陪钱挜一{左豆右斗}。
    伸一手，缩一手，
    日月奔忙，山河倒走。
    济北瞎驴退三步，跛脚云门大张口。
    阿呵呵，只今此话大行，
    何待三十年后。

释师范　送凝藏主妇蜀
    凝藏主，五载恶相聚。
    我既横点头，公亦未相许。
    就中犹尀耐，拗折露明柱。
    似此拙去就，端的不可恕。
    萧萧九月风露寒，忽来告别还乡去。
    临岐可煞没巴鼻，却要就我觅转语。
    一转语。如何举，
    湿纸裹大虫，大棒打老鼠。
    阿呵呵，无你会处。

释师范　送昙藏主雪峰见痴绝
    世上有蛇皆可物，非物非心亦百佛。
    五湖云衲竞头参，空把光阴恣埋没。
    我游江湖三十有四年，饱饭之余，
    一味闲打眠。子今迢迢苦寻讨，
    不知寻讨何慕焉。问吾道，
    今年大熟收成早。问吾禅，
    秋林噪晚声喧喧。抖擞屎肠都说了，
    莫将一字归去容易空流传。斯言写就相违别，
    目断家山云叠叠。

释师范　送无相和尚归乡
    同名同号同桑梓，同住江湖亡彼此。
    有时同上孤峰巅，有时同下沧溟底。
    苦同忧，乐同喜，
    金博金兮水洗水。有时捩转铁面皮，
    心口全然不相似。你若住兮我即行，
    你若行兮我即止。白日青天轰怒雷，
    平地无风波浪起。非不非，
    是不是，西川大随，
    桐城投子。

释师范　送赵龙图归西明
    昔年曾约归四明，掇钵共饭莆菜羹。
    东园蔬荠几衰长，望之何以辜斯盟。
    铿铿小节何足拘，大名当振声{雄隹换左谷}{雄隹换左谷}。
    旌旗不动剿胡种，屈伸一臂逾长城。
    淮甸既肃四海肃，丰功盛德应难名。
    了知八珍与藜苋，清闲富贵但等平。
    我罹劫火固无闷，公视昼锦不以荣。
    七佛承承竟何据，六祖忉忉空碗鸣。
    君不见刹竿头上角龙头，鸿毛至重山岳轻。

释师范　颂古三首
    尽力提持只一刀，狸奴从此脱皮毛。
    血流满地成狼籍，暗为春风染小桃。

释师范　颂古三首
    晴空轰霹雳，官路栽荆棘。
    没兴遭逢著，前凶后不吉。

释师范　颂古三首
    失脚溪桥两眼枯，错将鱼目作明珠。
    直饶尘尽光生也，照破山河梦见无。

释师范　颂古四十四首
    灵山一会善堤防，蛊毒之家水莫尝。
    迦叶无端沾一滴，至今犹自面皮黄。

释师范　颂古四十四首
    古老相传鬼叫坑，看来人鬼不多争。
    早知鬼便是人做，夜半三更也可行。

释师范　颂古四十四首
    君王一语出如纶，尊者眉毛八字分。
    四海风清烟清静，碧天无际水无垠。

释师范　颂古四十四首
    大士错解注，志公错注解。
    臭肉积屠门，堪笑无人买。

释师范　颂古四十四首
    雨散云收后，崔嵬数十峰。
    王维虽敏手，难落笔头踪。

释师范　颂古四十四首
    春生夏长，淡饭粗茶。
    鱼投臭水，彩奔龊家。

释师范　颂古四十四首
    持来送去样团团，覆阴儿孙义不寒。
    何似当时休擘破，浑仑留与后人看。

释师范　颂古四十四首
    地神归地，天神归天。
    殷勤奉送，宝马金钱。

释师范　颂古四十四首
    一柄无情雪刃刀，当锋谁敢犯送毫。
    马师父子亲提掇，血喷千山怒号。

释师范　颂古四十四首
    诸子生涯各有成，从来孝顺两边生。
    贪欢一夜浑家乐，失晓连忙打五更。

释师范　颂古四十四首
    日面月面，突出难辨。
    拟欲抬眸，空中两片。

释师范　颂古四十四首
    金毛狮子，生铁秤锤。
    浑仑无缝，切忌针锥。

释师范　颂古四十四首
    冲开碧落松千尺，截断红尘水一溪。
