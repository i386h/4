<!-- { "loadSidebar": true } -->
    奥学穷千古，奇文擅两都。
    功名一杯酒，身世五车书。
    未奏扬雄赋，长怀仲举舆。
    溪塘岩下水，岂羡石为渠。

韩元吉　毛平仲挽词二首
    蚤岁闻嘉誉，论交鬓已丝。
    长言虽面隔，千里但心期。
    故垒生刍奠，尘编幼妇辞。
    倚天长剑在，欲挂漫兴悲。

韩元吉　毛文仲惠文编
    平和毛公诗，训传固已久。
    纷纭齐鲁失，浪自开记牖。
    至哉一言蔽，可用严墨守。
    渊源见云仍，梦泽吞八九。
    雕章与棘句，锦绣间琼玖。
    嶷如犀始擢，粲若蚌初剖。
    肉食乃闻韶，昼日或见斗。
    三百篇未忘，七十子何有。
    应如摩天刃，要是修月手。
    时来岂无用，妙处端不朽。
    君看夸夺儿，在后熟顾叟。
    喧啾蛩负户，嘈囋蝉荫柳。
    谁令口鸣悲，正使心欲呕。
    岂无熊罴士，底问牛马走。
    岧巃金闺门，豪杰自先后。
    而君尚穷滞，履敝衿见肘。
    才名三十年，肮脏惊白首。
    我惭拜嘉赐，幼归连虀臼。
    相望百里远，曾未共樽酒。
    期君颂中兴，步出次山右。

韩元吉　明老惠炭戏以二小诗
    雪里难逢送炭人，地炉炙手便生春。
    酸寒东野真堪笑，解道曲身成直身。

韩元吉　明老惠炭戏以二小诗
    道人作喜每逢场，一束乌薪发电光。
    便使樽前化红袖，不妨笑杀话旌阳。

韩元吉　明远次韵超然谈道因以谑语为戏将无同耶
    忘机亦忘言，政作口挂壁。
    因君强一语，习气乃乘隙。
    昨夕饮君家，看朱忽成碧。
    醉归城南路，不记足所历。
    尚想两红妆，翠袖香襞积。
    我歌君为舞，举手还恨窄。
    诗成漫不省，叹我真恶客。
    賸肯来看山，未厌一水隔。

韩元吉　墨梅二首
    西北佳人绝代姿，倾城倾国未为奇。
    自然冰雪生颜色，不用人间朱粉施。

韩元吉　墨梅二首
    影落寒塘月照时，梦为蝴蝶绕高枝。
    画工欲画无穷意，不道幽人圣得知。

韩元吉　南剑道中
    唤渡春潭侧，堤弯踏晓晴。
    回舟动山影，映日见鱼行。
    野远孤烟出，江深白鹭明。
    尘劳消底计，对此觉身轻。

韩元吉　南涧
    朱墨日过眼，溪山谁复游。
    夜闻西风喧，起看天地秋。
    王事有休沐，驾言指林丘。
    新晴鸟鸟乐，路入南涧幽。
    高峰左右列，野水纵横流。
    问舍苦不早，求田亦良谋。

韩元吉　南涧
    高岩跨层巅，一径入苍翠。
    三休彻上头，却立睨平地。
    当年宝藏兴，中夜出光气。
    至今石疑裂，篝火尚能记。
    盈虚谁可测，开阖神自秘。
    空房有残僧，肌冷夜无寐。

韩元吉　南涧
    入山衣屨湿。初迷烟雨来，
    稍识云气集。空蒙掠面过，
    可玩不可执。不知市廛地，
    去此凡几级。青松入长望，
    白鸟伴危立。冷然笑身世，
    万事何汲汲。

韩元吉　南涧
    有酒不得饮，呼船过溪南。
    溪南亦何好，古寺依晴岚。
    上有百尺楼，下有千丈潭。
    城闉一目尽，晚山日相衔。
    烹茶吊际子，蜡屐登巉岩。
    相逢作行乐，犹胜空坐谈。

韩元吉　南涧
    秋风何时来，午暑忽已散。
    娟娟木犀花，弄蕊亦璀璨。
    清香不自惜，拥鼻得奇观。
    古来达道人，至乐在山涧。
    艺兰与种蕙，采掇契幽愿。
    置此勿复言，吾方困游宦。

韩元吉　南岩
    官曹簿领无时空，一春蹙蹙尘埃中。
    溪南十里岩谷好，俗驾屡整无由穷。
    前时相邀雨断道，今时不雨天亦风。
    乃知书生不解事，每以悭涩勤天公。
    兴来邂逅始一往，盯与纵辔随飞鸿。
    野棠阗子梅杏老，密叶尚带残花红。
    峥嵘屋宇吁可怪，无乃开辟烦丰隆。
    却寻危径山巉绝，俯仰旷野迷西东。
    涓涓寒流滴冰雪，一酌为我凉心胸。
    山川何曾岁月计，可怜翠阜纷磨砻。
    人生欢笑不易得，此会几许谁能同。
    春禽正喧日已暮，叹我归期还匆匆。

韩元吉　偶得佳酒怀尹少稷闻其连日致斋在台作长句寄之
    孔君一月二十九日醉，太常一年三百五十九日斋。
    人生百岁驹过隙，直与外物劳形骸。
    君非太常何用尔，监祭有令时当差。
    朝廷礼备百神秩，不比媚奥犹燔柴。
    念居几日得閒暇，归胙餍饫妻奴哇。
    重门咫尺不得见，使我有酒空相怀。
    忆昔过从水南寺，风廊雪屋靡不偕。
    灵山怀玉了在眼，苍翠突兀石笋铁柱如签排。
    醉醚起舞对山水，狂歌亦和襄阳{上竹下左氵右卑}。
    一时取乐未云足，后会回首何其乖。
    今者相逢号朝士，仆仆听鼓趋天街。
    欲观礼乐问文物，但见鼙鼓鸣江淮。
    喜君头上冠作廳，文笔愈健诗愈佳。
    青云万里要直气，幸勿触狐当触豺。
    我今勃窣百僚后，自觉迂钝难为侪。
    一杯耳热不共醉，夜长独坐烧寒穖。
    隔墙降将新授节，丝竹间响骈金钗。
    时逢富贵虽可羡，扰扰得失真蝇蜗。
    江山到处有佳趣，故应赤舄输青韕。
    明年春风我欲赋归去，伫君功成作颂磨苍崖。

韩元吉　偶兴四首
    桂花飘尽菊花黄，闲对芳丛静爱香。
    堂下草深须一丈，会看春决满池塘。

韩元吉　偶兴四首
    小园无数菊花开，准拟花残便见梅。
    不恨无花正无酒，敲门谁送一樽来。

韩元吉　偶兴四首
    江南菊少开金色，只有霜葩杂御黄。
    乞得黄花真爱惜，明年賸种压群芳。

韩元吉　偶兴四首
    爱水仙成百计栽，三年一笑渐能开。
    金银岂是吾家物，借我虚名付酒台。

韩元吉　陪曾吉甫游中山
    去天尺五城南寺，目极层轩得此游。
    山阔雨收云点缀，江清日淡柳风流。
    僧扉缭绕牛鸣地，楼阁参差斗大州。
    公自蓬莱旧仙伯，一麾真复占鳌头。

韩元吉　蓬瀛台
    雨余天定澹澄瀛，及此秋郊一日晴。
    轩盖翩翩度林影，笙箫隐隐杂溪声。
    风随广席歌呼转，云满高台步武生。
    记取今年作重九，丹崖绝壑是神清。

韩元吉　平生八见女而存者五人比又得女少稷作诗宽次韵谢之
    渐老思似续，抚怀良惘然。
    空余岁寒心，凛凛松柏坚。
    平生孔明妇，贫贱房且专。
    生女不生男，造物宁我偏。
    娈彼五娇儿，弄瓦相随肩。
    人言可御盗，无乃缪以千。
    囊金不办嫁，择婿那敢全。
    今年又增一，比比安求旃。
    觉贫与觉富，可笑还可怜。
    向来两童乌，泡幻随变迁。
    应门固未计，畴复与我玄。
    我家岂无人，文章绍编笺。
    经心不能释，欲语气已填。
    筮言晚当见，默祷资明蠲。
    行年且四十，那得慰眼前。
    陶公谓胜坻，此论吾师焉。
    舒宣傥可待，弓裘犹足传。
    今者事方殷，烦君费诗篇。
    君诗妙难敌，巨刃迎小鲜。
    炯炯明月珠，一一照眼圆。
    吁嗟人生事，岁月如奔川。
    岂不舍我忧，熊罴梦丰年。
    蓬门亦何祥，但见巾帨悬。
    会当亦添丁，荷锄赋归田。
    老妻鼓掌笑，子意将谁愆。
    须知百男恶，未若一女贤。
    矧子四壁空，盖头无尺椽。
    儿女分所定，底用相鑱鐫。
    尚应具扁舟，江湖穷泝沿。
    为君聘络秀，椎牛事烹煎。

韩元吉　七夕
    银河翻浪拍空流，玉女停梭清露秋。
    天上一年真一日，人间风月自生愁。

韩元吉　七夕亚之置酒再用前韵
    乌鹊无声夜向阑，空庭插竹巧谁看。
    长生殿里金钗暖，百子池边五缕寒。
    梦破清风吹雨脚，醉余新月上林端。
    閒来不辨论时节，賸喜秋花共夕餐。

韩元吉　七夕与孟婿约汤朝美率徐行中游鹤山
    城市竞时节，幽寻固难同。
    旧闻鹤山奇，欲往岁屡穷。
    兹辰尚残暑，夙驾乘西风。
    楚俗候飞鹊，阶庭闹儿兰。
    谁能事针缕，觅巧瓜果中。
    起携东床友，况得下榻翁。
    青蒲有杰客，放怀适相从。
    一招云中仙，无呼潭底龙。
    翠壁耸崷崒，龟鱼澹游空。
    泉源几万斛，石窦藏丰隆。
    久知神物交，解致零雨蒙。
    我田甚无多，便思年谷丰。
    公才正类此，时至会有庸。
    竹间小招提，閴静无鼓钟。
    枕石潄甘井，荔丹启筠笼。
    若据两石羊，摩挲古狄铜。
    高谈劚霏屑，壮气吹长虹。
    可无樽酒绿，遂使老颊红。
    醉语或不省，啸歌亦舂容。
    归欤兴难尽，月明照风松。

韩元吉　钱伯同新创明晖阁
    使君谈笑两桥成，人向晴虹镜里行。
    更辟轩窗待游览，要看山水倍澄明。
    波宽十顷知鱼乐，岁熟千家响碓声。
    收拾风光付华月，一樽还记昔文清。

韩元吉　青阳龙池山潮泉其应有时祷于泉上坐顷三应山中人以为未有也
    八月钱塘岸，江潮昼殷雷。
    岂知惊浪诵，不转此峰来。
    古窦深无际，神渊秘莫开。
    山灵如爱我，三送雪成堆。

韩元吉　清晖阁
    台府填都会，乃与山水期。
    青溪带秦淮。渺若万顷陂。
    主公金闺旧，官曹日追随。
    闭阁理万事，朱栏俯涟漪。
    晴波纳远景，摇荡扶桑枝。
    浩然江湖兴，颇与鱼钓宜。
