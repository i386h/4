<!-- { "loadSidebar": true } -->
    土膏兀参差，形象鬼塑湼。
    人立双足欹，兽卧半身没。
    斑烂旋洑文，钩锁玲珑骨。
    伏撑突如栌，斜拄岌如棁。
    倒悬云乳凝，上溜井花冽。
    地空声殷雷，石卤色蒸铁。
    暗中渥微明，圆处留小缺。
    倒指数不胜，百怪千万谲。
    游人得娱嬉，造物费曲折。
    静言万物初，含气如聚沫。
    流者气之融，峙者气之结。
    时于融结间，故故出奇绝。
    巨灵盘古机，虽妙不容测。
    要之幻虚空，无乃等戏剧。
    居人玩视之，过客三叹息。
    濂溪舣行舟，眉山税归辙。
    篮舆相踵来，潇洒祖无择。
    三公走龙蛇，千载磨岁月。
    夫谁四三公，吾学亦云末。
    引杯酌髯丞，未老其勿辍。
    朝夕神所游，古今理之窟。
    从渠好事人，而酷嗜尤物。

曾丰　游桃花台寺僧指似葛仙翁炼凡处
    昔为仙翁宅，今作梵氏家。
    桃花太俗生，释老安取耶。
    物原出平等，人自分品差。
    我来与时违，有桃却无花。
    旧来花片红，散落为流霞。
    中有结实者，往往成丹砂。
    仙人食之余，鸡犬辄争哗。
    翔鸾久宵汉，废灶空尘沙。
    殆欲从之游，龙髯不容拿。
    拟作武陵记，恐谓渔父夸。
    坐陪老上人，晚烟煮春芽。

曾丰　游乌石寺
    缥缈崖悬屋，峥嵘{左木右央}亘天。
    我疑家玉帝，谁道宅金仙。
    钟鼓风雷上，星辰灯火前。
    眼高胸次大，沙界眇三千。

曾丰　游香山寺
    二年官番禺，簿领未尝隙。
    一月客晋康，偷闲得两日。
    太守宣公孙，雅有好客癖。
    相邀乘午阴，共往叩禅寂。
    前驱破暝烟，磴道十余折。
    草蒙百年街，屋倚千仞壁。
    扳扪到上头，两眼眇万物。
    宾主小夷犹，杯盘大狼藉。
    毋多酌我醇，我渴咽泉沥。
    毋多食我肥，我饥啗芝茁。
    迩来伤南烹，颇复费北药。
    坐客笑欲颠，诗人命能薄。
    劝酬互喧哗，问答交戏谑。
    车骑林间驰，衙官松下喝。
    使君倡兹游，风景业已煞。
    何当学谢安，更有携妓乐。
    流水谁与弹，行云谁与遏。
    雨来风薄之，其势飘以忽。
    篮舆不及乘，急著下山屐。
    林梢溜滴巾，石罅泥涴袜。
    皂黥效殷勤，破袖争拂拭。
    我叱皂黥术，袜巾岂所惜。
    泥非世间污，溜是尘我汁。
    点涴不厌多，愈多愈清绝。

曾丰　游曾无愠园可赋者十余处其大莫如乐山次莫如沧洲画趣先课二古风　
    一身超忽白云表，双眼低回白苹杪。
    沙随风卷黄莫涯，莫与天连青未了。
    摩诘胸中几麋丸，诗写其真更留残。
    破除桑落斗升后，收入鹅溪尺寸间。
    想象訾家聊寓目，指顾瀛洲方策足。
    中人宜在瀛洲宿，中宵梦在沧洲浴。
    觉写两洲为一轴，驰誉丹青从谓俗。

曾丰　游曾无愠园可赋者十余处其大莫如乐山次莫如沧洲画趣先课二古风　
    至静之体首归坤，自乾德外坤为尊，
    吾宗有志未敢言。至静之体次归艮，
    自坤德外艮为近，吾宗有志不容逊。
    磊隗胸中自□山，外观更具山之间。
    表里相融艮机关，彼万泪随吾屹立。
    堂中人与山为一，虽介于石不终日。
    无心聊与云俱出，傅岩沃雨商郊乾　　
    林然蠢尔涵殊恩，老后闲身霁后云，
    {左山右含}岈深处归根□。

曾丰　游稚周和余韵见示复答之
    韦布穷无滥，轩裳贵莫淫。
    一家兄弟学，千古圣贤心。
    去道不能寸，持身肯枉寻。
    它年凤鸣处，百鸟定皆瘖。

曾丰　有粲
    春风穆穆，有粲若鋈。
    独出者英，既亭既矗。
    孰刻之玉，公旰玩兮忘{掬扌换饣}。
    春雨涔涔，有粲若琳　　
    八出者须，既挺既参，
    孰刻之金，公旰玩兮忘簪。
    八表一里，盖九畴云尔。
    英须如之，亦也之{上艹下隋}。
    一中八边，盖九州云然。
    英须如之，亦孔之{上艹下津}。
    九畴之中，屹其皇极。
    彼孔{上艹下隋}兮，中兮若屹。
    九州之中。岿其王畿。
    彼孔{上艹下律}兮，中兮独岿。
    中者得所，旁者得侣。
    主董其臣，臣扈其主。
    它华岂不须，莫如此都。
    与天地合，自然之符。
    它花岂不蕊，莫如此微。
    与天围°合，自然之礼。
    游仙感止，心兮朝真。
    游贵感止，心兮拱辰。
    天予平园，仙爱之阑。
    英左英右，几须卓立。
    公岂不怀，向为辅弼。
    天予平园，仙爱之瑛，
    英前英后，几须勃兴。
    公岂不怀，向为疑丞。
    天予平园，仙爱之阑。
    英奥英窔，几须夐奋。
    公岂不怀，向为藩翰。
    有衔大恩，不亡至尊。
    梦游魏阙，觉在陶门。
    胸中有兮乐国，天下无兮平园。
    华来自北，悦公之色。
    公饮酒兮，兴玉于适。
    却老还童，与华同泽。
    华阦自春，怡公之神。
    公赋诗兮，兴发于贞。
    陶情归性，与华同纯。
    纯极兮生白，白极兮招涅。
    矫入太素，文反于质。
    驯归太玄，白守以黑。

曾丰　有悼
    苎麻功敏裕，苹藻意精忱。
    和气分珠树，悲声寄藁砧。
    一天无后望，三纪有初心。
    后土相知处，千秋墓草深。

曾丰　有售画于余令作杨柳黄鹂池塘萱草既成可观用随其题赋二绝句
    寻常鹂在柳间鸣，娇色娇声两尽情。
    兹妞尔娇明弄色，御沟何恨笑吞声。

曾丰　有售画于余令作杨柳黄鹂池塘萱草既成可观用随其题赋二绝句
    一段池塘萱草奇，其形便画理便诗。
    到离形处画之妙，诗妙更无形可离。

曾丰　幼立弟死后简寄幼能
    动足燕巢幕，投身羝触藩。
    惊风伤断雁，落叶悟飞鸢。
    汝子颇难教，吾儿全未婚。
    重阳归省罢，犹得对床论。

曾丰　余出疏语示陈伯英伯英勉予读传灯录诸书因用罗子琳韵挑伯英要看一
    学结蒲团禅板缘，黄梅衣钵问谁传。
    弥天北秀经三藏，旷劫南能偈一篇。
    梦幻固知无起灭，虚空安得有中边。
    无人语此闻君至，急着衣裳倒且颠。

曾丰　余倅琼郑宰仁和俱以不为言者所容去官控诉次相慰释
    苏子似韩公，斗牛身命宫。
    酿成三黜累，赢得四愁工。
    自分宁濒死，相期勿滥穷。
    安知天安处，不少假其衷。

曾丰　余得石山二座西南道李监场索之附海船归三山
    圆峤方壶共五山，上随潮往下随还。
    二山流落初何在，新喜归吾几案间。

曾丰　余得石山二座西南道李监场索之附海船归三山
    初得两山排闼来，满期实兀老相陪。
    忽如双剑擅飞去，疑是六丁争取回。

曾丰　余得石山二座西南道李监场索之附海船归三山
    长料负山人不多，眼中今失两嵯峨。
    非渠偶有夸娥力，如我太行王屋何。

曾丰　余得石山二座西南道李监场索之附海船归三山
    浙峰既有飞来者，菱石能无取去人。
    来去傥然均一理，欧公何苦把眉颦。

曾丰　余得石山二座西南道李监场索之附海船归三山
    君今得我玉嶙峋，附搭东艘过七闽。
    且试挟山超海手，休为负石蹈河人。

曾丰　余得英州石山副之五绝句送曾鼎臣
    小山欲与岳为曹，其末虽危本则牢。
    屹立挺身行所独，旁罗垂首让其高。

曾丰　余得英州石山副之五绝句送曾鼎臣
    湖上飞来小祝融，群青在侧一居中。
    何当容众常相下，不必称孤触自雄。

曾丰　余得英州石山副之五绝句送曾鼎臣
    岩岩迥不与凡同，骨有余清岂久穷。
    雅趣未应为独行，皇恩犹许是三公。

曾丰　余得英州石山副之五绝句送曾鼎臣
    梦不曾为岭青游，眼中陡顿有英州。
    知君结此石交后，一洗从前势利羞。

曾丰　余得英州石山副之五绝句送曾鼎臣
    吾宗世住望仙村，华盍峥嵘日在门。
    忽得祝融尤可重，方知华盖未为尊。

曾丰　余入广始见乡士刘养正于晋归
    
    里社闻名已数年，恨无倾盖盍簪缘。
    子初游学吾游宦，一笑相逢韶石边。

曾丰　余入广始见乡士刘养正于晋归
    好景翻禺能几何，簿书不许我吟哦。
    绛纱帐里事浑少，古锦囊中诗定多。

曾丰　余入广始见乡士刘养正于晋归
    转篷同到岭南州，苋菊茱萸三送秋。
    东道虽青开阁眼，西风恐白倚门头。

曾丰　余蓄石屏风十游稚宜喜而求之辄遗其一侑以五绝
    月走地中忙丧精，化为异石琢为屏。
    其中幻画山河影，不止数峰江上青。

曾丰　余蓄石屏风十游稚宜喜而求之辄遗其一侑以五绝
    巨灵神手造江山，潜写为图置石间。
    岁久石为图所变，一重峦下一重湾。

曾丰　余蓄石屏风十游稚宜喜而求之辄遗其一侑以五绝
    太行王屋两嵯峨，移置石图置石间。
    指似行人无识者，化身吾恐是夸娥。

曾丰　余蓄石屏风十游稚宜喜而求之辄遗其一侑以五绝
    后土心恬不爱奇，祁阳人故得私之。
    我新取道祁阳过，鬼发其藏使见随。

曾丰　余蓄石屏风十游稚宜喜而求之辄遗其一侑以五绝
    大道要为天下公，割吾所爱以归侬。
    北窗不在西湖上，惊见飞来湖上峰。

曾丰　余以檄出陈机宜往西津候别余阻风不得前
    孺子未来圮水上，远公已过虎溪头。
