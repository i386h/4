<!-- { "loadSidebar": true } -->
    绿针剌水农事起，重华愁早从此始。
    黄云登场万宝秋，重华对天失却愁。
    二十八年临玉座，太半光阴愁里过。
    天颜忧喜丞相知，常平使者陈便宜。
    倡为社仓首建溪，肝江吴札承君师。
    伯霜仲雪发尔私，支奇雹魃手莫施。
    活几俥子几冻黎，诏子又孙孙又子。
    个是重华圣人意，无论十世百千世。

杨万里　寄题彭泽王尉廨舍二境　读书岩
    不遇黄山谷，那传石橘林。
    岩欺小孤顶，影落大江心。
    试听秋虫语，如闻夜诵音。
    梅仙癖嗜古，此外更幽寻。

杨万里　寄题彭泽王尉廨舍二境　潜玉洞
    人道书岩好，谁知石洞奇。
    外缯一径尽，中忽万峰欹。
    窍石天成屋，泓泉鬼斸池。
    弘中远孙子，宴喜又添诗。

杨万里　寄题邵武张汉杰运干万卷楼
    书生都将命亡书，愿身化作蠹书鱼。
    蠹鱼生得针来大，日啖银钩三万个。
    书生一腹无十围，经炊史酌不曾饥。
    君家一编本黄石，积书至今与山齐。
    玉川搜肠才一半，邺俟插架端无羡。
    如何万卷楼上人，却去黄鹤楼前作宾赞？

杨万里　寄题石湖先生范至能参政石湖精舍
    万顷平湖石琢成。尚存越垒对吴城。
    如何豪杰于戈地，却入先生杖屦声。
    古往今来真一梦，湖光月色自双清。
    东风不解谈兴废，只有年年春草生。
    不閞白眼视青云，四海如今几苦人　
    渭水传岩看後代，东坡太白即前身。
    整齐宇宙徐挥手，默缀湖山别是春。
    解遣双鱼传七字，遥知掉脱小乌巾。

杨万里　寄题舒州宿松知县戴在伯重新紫霄亭二首
    一代名臣张右丞，玉山头作紫霄亭。
    如今再得戴安道，拈出旧时山色青。

杨万里　寄题舒州宿松知县戴在伯重新紫霄亭二首
    万里长江一线横，好风时送晚潮声。
    江州司马叫不醒，叫得庐山分一觥。

杨万里　寄题太和丞公沈君公馆亭台四咏　成蹊亭
    红雨未随风，白雪忽满枝。
    秪今正月尾，政是断肠时。

杨万里　寄题太和丞公沈君公馆亭台四咏　读书台
    庭散纸尾骛，窗聚案头萤。
    无端循除水，也学夜诵声。

杨万里　寄题太和丞公沈君公馆亭台四咏　特秀亭
    秋月弄长江，平地点远岫。
    赞府诗句中，字字江山秀。

杨万里　寄题太和丞公沈君公馆亭台四咏　真清亭
    苍髯秦大夫，瘦骨孤竹君。
    主人似二子，二子似主人。

杨万里　寄题太和宰赵嘉言勤民二图　题停罢坊场图
    半山辱国卖丛祠，锺步诸坊卷酒旗。
    村里山农语音好，孔方兄已赦鹅儿。

杨万里　寄题太和宰赵嘉言勤民二图　题通济渡船图
    岁岁桃花水到时，野航客子命如丝。
    赵侯小试济川手，雪浪翻天不溅伊。

杨万里　寄题天台临海县白鹤庙西泉和韩子云惠诗
    东泉千年流不休，西泉千年秘不流。
    临海令君一念作，猿鸟未知泉已觉。
    殿脚西头苍石根，向来元无泉眼痕。
    一朝擘崖迸膏乳，却与东泉作宾主。
    令君已升金掌中，白鹤古祠烟雨蒙。
    父老思君难弃得，登亭饮泉三叹息，
    祝君公台寿千百！

杨万里　寄题万安县刘元袭横秀阁
    玉簪成阵雪成堆，秀气横空拨不开。
    楚岫苍寒五云外，赣江白写九天来。
    烟销日出皆诗句，月色波声唤梦回。
    早晚携家过高阁，寄诗聊当一枝梅。

杨万里　寄题万安萧和卿云冈书院
    君不见南轩先生以道鸣，岳麓书院陶诸生。
    君不见晦庵先生妙经学，庐山书院榜白鹿。
    吾乡萧君八叶孙，云冈筑斋高入云。
    芝兰玉树争绩文，江湖鹄袍争骏奔。
    愿师朱张两先生，驷马高盖塞里门。

杨万里　寄题万元享舍人园享七景　绵隐堂
    试问隐绵上，何如隐东山。
    出处两无阂，世间出世间。

杨万里　寄题万元享舍人园享七景　蒲鱼港
    蒲牙长几何，已足庇玉尺。
    只恐如主人，潜逃逃不得。

杨万里　寄题万元享舍人园享七景　溪云
    阁前三面山，阁下一溪水。
    云出戏作霖，却归宿檐里。

杨万里　寄题万元享舍人园享七景　闲世界
    要寻闲世界，不在世界外。
    明月与清风，何朝不相对。

杨万里　寄题万元享舍人园享七景　也贤
    架亭元用木，一夕化为竹。
    醉眼碧成朱，若个是苍玉。

杨万里　寄题万元享舍人园享七景　倚苕
    何处苕溪好，请君来倚楼。
    西山也髈喜，奔走入帘钩。

杨万里　寄题万元享舍人园享七景　意山
    不识弁山面，相逢笠泽诗。
    秪应晚云散，玉立对门时。

杨万里　寄题王国华环秀楼二首
    近山远岫不知重，暖翠晴岚只满空。
    珍重主人将好手，尽驱秀色入楼中。

杨万里　寄题王国华环秀楼二首
    平地看山山绝低，上楼山色逐层奇。
    不知山与楼争长？为复楼随山却移？

杨万里　寄题王棶德修知县成都新居
    子美百花潭北庄，君今召作咏归堂。
    山分剑阁云根瘦，江送逢婆雪汁香。
    漱石枕流红锦浪，浮家泛宅白鸥行。
    何人夜诵相如赋，给札兰台看堵墙。

杨万里　寄题王亚夫检正不啻足斋
    既得陇，复望蜀，
    未求宝剑先求玉。秦相後车一千谷，
    唐相胡椒八百斛。黄金肘邛驾黄鹄，
    身前佞佛身後福。九潦泻入无底谷，
    匹似人心犹易足。九州四海王同年，
    三江五湖春水船。便应犯斗入月边，
    余事犹堪济巨川。天风吹来堕人寰，
    水精宫里作诗仙。寄牋挑云叫穹昊，
    愿赐江湖散人号。玉皇留渠作丰年，
    早晚唤归香案前。诗仙掉头不肯住，
    田园将芜梦归去。括苍山胜道场山，
    向来结芽非雾间。齐房恰则斗来大，
    中藏世界三千个。门前蛮触战方酣，
    鼻息如雷政高卧。

杨万里　寄题吴仁杰架阁玩芳亭
    洞庭波上木叶脱，巫山宅前野花发。
    子规啼杀不见人，空令千载忆灵均。
    春兰九畹百亩蕙，自荣自落谁能佩。
    泽国东山最上头，有客玩芳杜若洲。
    扁舟夜上人鮳瓮，手掇骚人众芳种。
    皈来梦到阆风台，灵均花草和露栽。
    寄言众芳未要开，更待诚斋老子来。

杨万里　寄题萧邦怀少芳园
    群莺乱飞春昼长，极目千里春草香。
    幽人自煮蟹眼汤，茶瓯影里见山光。
    欣然药囿聊步屧，戏随蜜蜂与蝴蝶。
    杨花糁迳白於雪，桃花夹迳红於襭。

杨万里　寄题萧国贤佚我堂
    软红尘里几时休，重碧杯中且拍浮。
    坐看痴儿夸绝足，可怜到老不回头。
    幅巾蔾枝聊三径，明月清风自一丘。
    我亦年来厌奔走，梦骑野鹤访沙鸥。

杨万里　寄题萧民望扶疏堂二首
    不栽繁杏试晴红，不种垂杨拂暖茸。
    堂下生涯无一物，月中修竹雪中松。

杨万里　寄题萧民望扶疏堂二首
    株松个竹已奇奇，那更扶疏荫碧漪。
    唤醒渊明千载梦，政缘泸水一篇诗。

杨万里　寄题萧民望齐云栖
    下泳山尖碧云起，添得奇峰三四觜。
    老人登楼来看云，下瞰云端在平地。
    急呼云师令执鞭，我欲乘此追群仙。
    蓬莱阆风遍游览，归来落月满暗川。

杨万里　寄题永新昊天观贺知宫方外轩
    君家秘监唐诗客，饮中八仙渠第一。
    君家水部晋仙真，曾拜东封玉路尘。
    秪今孙子方外士，羽衣霞佩云为袂。
    月下维山吹凤笙，雾里华阳割龙耳。
    何当踞龟食蛤蜊，大嚼碧藕嬉瑶池。
    若见君家两仙伯，为侬寄声好将息。

杨万里　寄题喻叔奇国傅郎中园亭二十六咏爱山堂
    诗人性癖爱看山，晓坐堂中夕嬾还。
    只对月山无限好，月山外面八双鬟。

杨万里　寄题喻叔奇国傅郎中园亭二十六咏方池
    水精方局石桥仙，知是柯山几代孙。
    月借繁星作棋子，夜寒睹得一金盆。

杨万里　寄题喻叔奇国傅郎中园亭二十六咏钩矶
    乌龙滩下白云堆，上有狂奴旧钩台。
    一夕被君偷取去，至今犹带汉莓苔。

杨万里　寄题喻叔奇国傅郎中园亭二十六咏海棠坞
    细雨初怜湿翠裳，新晴特地试红妆。
    无人会得东风意，春色都将付海棠。

杨万里　寄题喻叔奇国傅郎中园亭二十六咏横枝
    冰为仙骨水为肌，意淡香幽秪自知。
    青女素娥非耐冷，一生耐冷是横枝。

杨万里　寄题喻叔奇国傅郎中园亭二十六咏花屏
    锦障豪举笑騣童，松图冷淡恼山翁。
    玉山颓处谁扶著，花作屏风倚暖红。

杨万里　寄题喻叔奇国傅郎中园亭二十六咏花屿
    桃李无言照水光，玻璃盆底洗新妆。
    不须水上红云句，水上红云不解香。

杨万里　寄题喻叔奇国傅郎中园亭二十六咏菊径
    身在京师梦在乡，黄花又是一番黄。
    平生不解渊明语，菊却犹存径却荒。

杨万里　寄题喻叔奇国傅郎中园亭二十六咏柳堤
    柳下湖光净一天，湖边垂柳起三眠。
    小蛮自倚腰支袅，照镜梳头晓月前。

杨万里　寄题喻叔奇国傅郎中园亭二十六咏芦苇林
    春有儿孙夏有朋，月中寒影雨中声。
    腊晴销尽一园雪，为底林间雪不晴。

杨万里　寄题喻叔奇国傅郎中园亭二十六咏弄月亭
    碧天如水水如天，月入湖中璧样圆。
    却被先生来弄碎，一团成百百成千。

杨万里　寄题喻叔奇国傅郎中园亭二十六咏清浅池
    横枝直下是清池，花映清池水映枝。
    知是君描和靖句，不知和靖寄君诗。

杨万里　寄题喻叔奇国傅郎中园亭二十六咏磬湖
