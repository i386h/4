<!-- { "loadSidebar": true } -->
    开禧元祀更元正，宿两新收放晓晴。
    夜半梅花添一岁，梦中爆竹报残更。
    方知人喜天亦喜，作麽锺鸣鸡未鸣。
    老子年龄君莫问，屠苏饮了更无兄。

杨万里　乙卯春日，三三径行散有感
    东园一日走千巡，又见龙飞第一春。
    桃李成阴侬已老，江山依旧岁还新。
    穿花蹈影浑无日，隔径闻声不见人。
    学省同寮各星散，白云珍重伴闲身。

杨万里　乙未和杨谨仲教授春兴
    归欤还复换年芳，不分官梅恼石肠。
    黄帽政堪供短掉，白头可更献长杨。
    忽逢社里催搜句，安得花边对举觞？
    天上含香有知己，弹冠端复为王阳。

杨万里　乙酉社日偶题
    愁边节里两相关，茶罢呼儿捡历看。
    社日雨多晴轴　少，春风晚暖晓犹寒。
    也思散策郊行去，其柰缘溪路未乾。
    绿暗江明非我事，且寻野蕨作蔬盘。

杨万里　已丑上元後晚望
    雪里睛偏好，寒余暖尚轻。
    山烟春自起，野烧暮方明。
    又是元宵过，端令病骨惊。
    遣愁聊觅句，得句却愁生。

杨万里　已过吴江阻风上湖口二首
    五日姑苏一醉中，醉中看尽牡丹红。
    阻风只怕松江渡，过了松江却阻风。

杨万里　已过吴江阻风上湖口二首
    南风卷水入湖去，落尽波痕不复回。
    更被网船碍归舫，一船一过尽船来。

杨万里　已过胥口将近钓台
    睡起衣襟乱，头巾百摺痕。
    帆端风色紧，船底水声喧。
    胥口冤余浪，严滩钓处村。
    因行还访古，故老莫能言。

杨万里　已亥正月二日送李伯和提干归豫章
    伯和来自西山西，西山爽气在睫眉。
    胸中八索贮奇古，笔下九河走风雨。
    君不见李家人物它家无，老蚌一产俱明珠。
    郎罢致身巳碧落，众雏争先见头角。
    伯珍魁名北斗傍，仲简搘脚鸳鹭行。
    如何伯也袖雨手，却公外台作宾友。
    荆溪病守鬓星星，一见乡人双眼明。
    白云飞处忽心动，不堪折柳还相送。
    我自为容仍送君。梅边雪里正新春。
    还家灯火更青简，给札兰台未渠晚。

杨万里　已酉上元後赠刘子才
    书台城西幽绝处，古木排霄草荒路。
    空斋深夜四无人，维予二人听春雨。
    我如病鹤子茁兰，长幼不同同少年。
    闻子诵书金应玉，看子落笔山飞泉。
    别来几何如昨日，我老过前子非昔。
    来年里砚试集英，侧耳胪傅第一声。

杨万里　已至湖尾望见西山三首
    好风稳送五湖船，万顷银涛半霎间。
    已入江西犹未觉，忽然对面是西山。

杨万里　已至湖尾望见西山三首
    芦荻中间一港深，蒌蒿如柱不成簪。
    正愁半日无村落，远有人家在树林。

杨万里　已至湖尾望见西山三首
    千里都无半点山，如何敢望有人烟。
    不教远树遮栏却，芦荻生来直到天。

杨万里　以六一泉煮双井茶
    鹰爪新茶蟹眼汤，松风鸣雪免毫霜。
    细参六一泉中味，故有涪翁句子香。
    日铸建溪当退舍，落霞秋水梦还乡。
    何时归上滕王阁，自看风炉自煮尝。

杨万里　以糟蟹洞庭甘送丁端叔，端叔有诗，因和其韵
    斗州只解寄鹅毛，鼎肉何曾馈百牢。
    驱使木奴供露颗，催科郭索献霜螯。
    乡封万户只名醉，天作一丘都是糟。
    却被新诗太清绝，唤将雪虐更风饕。

杨万里　亦山亭前梅子
    道傍小树复低枝，摘尽青梅肯更遗。
    偶尔叶间留一个，且看漏眼几多时。

杨万里　易允升画像赞
    疏髯捻欲无，短鬓搔已秃。
    定知得句来，暗喜见眉目。

杨万里　益公和白花青绿牡丹王字韵诗
    渠是花中异姓王，平园小试染花方。
    冰霜洗出春风面，翡翠轻棱叠雪裳。
    夜领素娥酌青女，晓看国色带天香。
    更将秋菊潭心水，滴作蘴茸月蕊黄。

杨万里　益公题三老图二首
    同辞官路返乡闾，两驌髄中间以驽。
    前後顾瞻羞倚玉，支干引从偶连珠。

杨万里　益公题三老图二首
    三人不必邀明月，九老何妨续画图。
    从汉二疏唐尹後，相亲相近此应无。

杨万里　益公新作三层百尺新楼，署日围山观，贺以唐律二章
    万峰飞入子城头，千里长江儿上流。
    外面周遭苍玉笋，虚空幻出水晶楼。
    帘开雪月非三界，人立云霄更九州。
    一骑红尘北来底，平章军国恼公不。

杨万里　益公新作三层百尺新楼，署日围山观，贺以唐律二章
    崖谷求仙底有仙，金梯上去即仙源。
    山川第一江西景，风月无边相国园。
    十倍黄楼况黄阁，千寻青笔是青原。
    写成脚力犹强句，灯火笙歌特地村。

杨万里　因种酴醾、金沙作度雪台。以下临之，酴醾瘁而金沙独茂
    独种酴醾冷却伊，金沙作伴暖相依。
    酴醾枯了来年补，且看金沙也自奇。

杨万里　银鱼乾
    初疑柘茧雪争鲜，又恐杨花糁作毡。
    却是翦银成此叶，如何入口软於绵？

杨万里　引见前一夕，寓宿徐元达小楼，元达招符君俞、胡季永小集，走笔和
    主宾呼酒卷沧溟，我亦何人与德星。
    高阁连云压潮白，前山倒影入杯青。
    细哦秀句清无底，匹似疏梅寒更馨。
    不惜坐间作颓玉，只愁宫漏又须听。

杨万里　饮酒
    今日偶不饮，无事亦有思。
    偶然举一杯，事至我不知。
    岂独忘万事，此身亦如遗。
    此酒本何物，秫先麴还随。
    饭秫秪醒眼，嚼麴无醉时。
    秫麴偶相逢，清泉媒妁之。
    不知独何神，幻出忘世姿。
    庄周不须周，惠施不须施。
    贵贱与死生，不斋元自齐。
    我本非缙绅，金华牧羊儿。
    秪坐读诗礼，一出不得皈。
    归来今四年，似早其实迟。
    海中无蓬莱，蓬莱在酒池。
    今夕一杯酒，乘风驾云旗。
    犹遭世缘缚，未挂神武衣。

杨万里　檃栝东坡鉼笙诗序
    饯饮东坡月三更，中觞忽闻笙箫声。
    杳杳若在云霄间，抑扬往返中八音。
    徐而察之出双鉼，水火相得自啸吟。
    食顷乃已不可寻，坐客惊叹得未曾。

杨万里　檃栝东坡观棋诗引并四言诗二首
    坡老独往到庐山，白鹤观中俱昼眠。
    只有棋声人不见，寂然流水古松间。

杨万里　檃栝东坡观棋诗引并四言诗二首
    五老峰前松荫庭，风光清美日华明。
    独游略不逢一士，时有纹枰落子声。

杨万里　英石铺道中
    一路石山春更绿，见骨也无斤许肉。
    一峰过了一峰来，病眼将迎看不足。
    先生尽日行石间，恰如蚁子缘假山。
    穿云渡水千万曲，此身元不离岩峦。
    莫嫌宿处破茅屋，四方八面森冰玉。
    孤峰高绝连峰低，冈者如廪尖如锥。
    苍然秀色借不得，春风领入玉东西。
    英州那得许多石，误入天公假山国。

杨万里　樱桃
    樱桃一雨半雕零，更与黄鹂翠羽争。
    计会小风留紫脆，殷勤落日弄红明。
    摘来珠颗光如湿，走下金盘不待倾。
    天上荐新旧分赐，儿童犹解忆寅清。

杨万里　樱桃花
    樱桃花发满晴柯，不赌娇饶只赌多。
    落尽江梅余半朵，依前风韵合还他。

杨万里　樱桃煎
    含桃丹更圜，轻质触必碎。
    外看千粒珠，中藏半泓水。
    何人弄好手？万颗捣虚脆。
    印成花钿薄，染作水澌紫。
    北果非不多，此味良独美。

杨万里　蝇虎六言
    长有青蝇入梦，初无白额负嵎。
    傅业义皇网罟，齐名斗谷於菟。

杨万里　永丰驿逢故人赵伯庭过叔
    同官赣水总青春，消息中间两不闻。
    道我未衰君莫戏，不须看我只看君。

杨万里　永和放舡二首
    永和不到又经秋，淡日微风好放舟。
    最是可怜江上路，人来人去几时休。

杨万里　永和放舡二首
    濒江楼阁秪遥看，却恐登临不足观。
    已是老来无眼力，更供两岸万峰寒。

杨万里　永和遇风
    未嫌春脕不多花，只爱青原绿似爪。
    剩欲开怀纳岩岳，可堪病眼着风沙。
    待船小立看鸥没，倚杖微吟尽帽斜。
    客里更无诗遣闷，不愁两鬓不成华。
    
    【卷38】

杨万里　咏荷花中小莲蓬
    山蜂愁雨损蜂儿，叶底安巢更倒垂。
    只有荷蜂不愁雨，蜡房仰卧万花枝。

杨万里　咏绩溪道中牡丹二种　丝头粉红
    看尽徽苏谱与园，牡丹未见粉丝君。
    春罗浅染醋红色，王板蹙成裙摺纹。
    头重醉余扶不起，肌香淑处澹仍芬。
    老夫生有栽花癖，客里相看为一醺。

杨万里　咏绩溪道中牡丹二种　重台九心淡紫，进退格
    紫玉盘盛碎紫绡，碎绡拥出九娇饶。
    却将些子郁金粉，乱点中央花片梢。
    叶叶鲜明还互照，婷婷风韵不胜妖。
    折来细两轻寒里，正是东风折半包。

杨万里　咏齑
    庾郎晚菘翡翠茸，金城土酥玉雪容。
    如何俱堕瑶瓮中，却与醯鸡同闷宫。
    金井银床水清泚，雪山冰谷盐轻脆。
    秋风一月酿得成，字日受辛非麴生。
    太学儒生朝复暮，茹冷啜寒那可度。
    十年雪汁冻蔬肠，一夜饥雷听更鼓。
    不如瓮头吏部瓮头醒，一逢受辛还一醒，
    毕卓与尔同死生。

杨万里　咏十里塘姜店水亭前竹林
    一见此君面，荒村不是村。
    斜阳与可笔，栖雀子猷魂。
    客思方无那，诗愁得共论。
    问渠能饮否，把酒酹霜根。

杨万里　咏酥
    似腻还成爽，才凝又欲飘。
    玉来盘底碎，雪到口边销。

