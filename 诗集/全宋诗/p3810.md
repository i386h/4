<!-- { "loadSidebar": true } -->
    愧无毫发补于公，老不相饶病见攻。
    夜雨灯窗清苦后，春风枕席黑甜中。
    频餐粥饭长教健，仅活妻儿不管穷。
    饱计须粳醉须秫，为吾蚤策买田功。

曾丰　简寄郑将使
    经史旧家风，薰陶磊块胸。
    书堪干乙夜，学未辍三冬。
    豹略得无用，虎头能不封。
    汉勋留我颂，相许细形容。

曾丰　简隐居陈公俦伯英
    士人臭味自薰兰，一度相逢一破颜。
    随牒抗尘吾著急，弄花踏月子偷闲。
    熟眠无梦到槐国，倦醉有人扶玉山。
    李杜吟魂已长往，兴来时以笔追还。

曾丰　饯赵提干次李彦中韵
    解组图南日，携壶贺下时。
    三杯几绝倒，明日两差池。
    足迹随蓬转，颠毛与雪期。
    我愁行未得，更赋送行诗。

曾丰　閒居幽步
    归欤无可答休休，小放吾心与自流。
    山不去门如自售，云无留意似他求。
    有如许柏得能古，都几何松若个幽。
    更有疏梅修竹在，其他莫与子孙谋。

曾丰　江路见梅怀泉台留主管王提干
    强号梅为自在春，淡妆贵不失天真。
    园林烂熳空多事，篱落伶俜倒出尘。
    无竹无松自风韵，得江得月更精神。
    清高惟雪可相配，次有冰台两玉人。

曾丰　江水出峡
    衢婺徽严水固豪，其如所至与山遭。
    当难进处虽回避，到不平时辄怒号。
    出峡冲开崖脚阔，迎潮激起浪头高。
    乘风终作归墟去，略涌三山驾六鳌。

曾丰　江一望永思陵
    臣生差晚十余年，八彩尧眉仅一瞻。
    凤出未能前附翼，龙归不及上攀髯。
    山头铸鼎炉长冷，湖上号弓泪满沾。
    漠漠谷林无认处，城阳烟与草相黏。

曾丰　解任登舟离胥口
    挈挈离胥口，駸駸到峡中。
    江平无骇浪，船稳不惊风。
    逆水从难上，兼程与易同。
    家人解吾意，呼酒犒篙工。

曾丰　解绾归至永丰继善伯熊宝臣敦礼昆仲皆化去
    新自梅关返葛溪，天心不与我心违。
    市廛城郭依元在，亲戚交游过半非。
    纸上衔犹仍旧署，腰间带已减初围。
    候门童稚倚庐老，幸不空教赋式微。

曾丰　戒永州道闻思归乐三首
    宦游佳处是零陵，廪稍优饶水石清。
    心不思归归不乐，汝休强劝拂人情。

曾丰　戒永州道闻思归乐三首
    张翰陶潜出信缘，思莼爱菊返丘园。
    帝魂已托杜鹃去，今汝宁非二子魂。

曾丰　戒永州道闻思归乐三首
    田园无力办难俱，有益犹堪学把锄。
    二者即今皆未具，教吾归去却如何。

曾丰　今日何夕
    今夕何夕，粲者如许。
    日在于参，心在于户。
    心与火俱，火为心主。
    老人在南，盖得其所。

曾丰　今日何夕
    今夕何夕，粲者如许。
    其月蕤宾，其日甲午。
    午与火俱，火为午主。
    老臣在南，盖得其侣。

曾丰　今日何夕
    今夕何夕，绵雨其零。
    于昨之日，维蜩始鸣。

曾丰　今日何夕
    今夕何夕，景风其颺。
    于明之朝，维月既望。

曾丰　今日何夕
    今夕何夕，袢暑其蒸。
    于后之旦，维槿始荣。
    有绰其声，我后中兴。
    我公协成，有功有能。
    我后显旌，不伐不矜。
    我氓盛称，我氓盛称，
    我公长生。

曾丰　京都旅卧
    喜得家书睡不成，拥衾欹枕数寒更，
    冲风勿板俄惊晓，映日纱窗又报晴。
    蹀躞过桥朝马响，咄嗟争道担夫声。
    利名失脚时回首，虽未能忘也较轻。

曾丰　经从两浙
    渺渺秦航渡，茫茫夏盖湖。
    地形东带越，山势右襟吴。
    胜负心徒热，兴亡骨并枯。
    古今姑弃置，一笑问归途。

曾丰　敬赋黄万安肃余五云阁
    一合乾坤罗万象，中有连天云锦帐。
    分光日月两轮间，聚荫神仙十洲上。
    盘缃错缥天上无，若为云锦如许都。
    娲皇链石补天了，倥偬不及收其余。
    织女得之资以幻，手与目谋生灿烂。
    使君寄下召还祥，令尹收为公退玩。
    登临辄玩罢辄忘，令尹胸中自含章。
    制锦犹余五色线，归朝可补尧衣裳。

曾丰　敬简堂观莲
    冰壶涌出水仙妆，镜里风生净土香。
    白表质成花受彩，黄钟理具蕊含章。
    翩翩仰面枝分盖，{左角右戢}{左角右戢}斋头子共房。
    见说濂溪爱之酷，色尘于我自相忘。

曾丰　静听鸟相喧
    静听鸟相喧，其中有意存。
    提壶爱宾客，脱裦惜儿孙。
    气结辽城怨，声衔蜀帝冤。
    阿谁能细译，收拾入方言。

曾丰　静坐
    履岁投正月，携家到五羊。
    清明郊外好，朱墨幕中忙。
    得病疑风土，逢人问药方。
    所传非所信，静坐得心凉。

曾丰　镜香
    凌波仙子浓淡妆，六月鉴湖夜乘凉。
    低头贪照广寒影，开口失喷清净香。
    花县草池漪且渌，疑自鉴湖分一曲。
    若为仙子不呈身，无乃主人犹负俗。
    新逢好事公子来，十年水郁一旦开。
    动摇倒影弄金彩，勾引回风生麝煤。
    杰题所扁危亭峙，仙子涵恩勿私喜。
    百里黔甿屈者伸，非徒恩汝数仙子。
    长安得暇游昆明，紫橐初开有余馨。
    主人顾影头尚黑，仙子闻香眼重青。

曾丰　九月
    九月庚庚，金风{外风内黄}{外风内黄}。
    菊之有之，强名金精。
    九月庚庚，玉露泠泠。
    菊之有之，强名玉英。
    精英为菊，薄畀其赢。
    公于精英，裒其大成。

曾丰　九月
    精英攸结，霜莫之折。
    小字女节，公生烈烈。
    精英攸凝，霜莫之陵。
    小字女茎，公生亭亭。
    女茎曰咄，挺其自拔。
    涵濡天渥，吾不如女叶。
    女叶曰嗟，偃基自奢。
    渐寝天和，吾不如女华。

曾丰　九月
    彼女华者，有都其色。
    公所养兮，亦孔之泽。
    彼女华者，有都其香。
    公所立兮，亦孔之芳。
    彼女华者，有都其味。
    公所调兮，亦孔之旨。

曾丰　九月
    八月撷葵，十月撷梨。
    匪蚤伊迟，菊在中兮，
    有神有奇。于以却艾，
    宁复云耆。八月撷枣，
    十月撷稻。匪迟伊蚤，
    菊在中兮，有化有造。
    于以却老，宁复云耄。

曾丰　九月
    既浣之后，未望之先。
    有诞初辰，有秩初筵。
    公呼子孙，尔来吾前。
    有觞弗他醨，维菊可以酒，
    饮之长寿。有釜勿他烹，
    惟菊可以羹，餐之长长。
    饮少辄酣，餐少辄饫。
    公举其履，谓殆仙去。
    惠然肯留，永为国柱。

曾丰　久与广西帅年丈左史张舍人别自琼罢归过静江相见二首
    离年稠似发，契义重于山。
    不计命穷达，犹移书往还。
    匽藩新位貌，闻燕旧辞颜。
    勘破诗文处，吾其得订顽。

曾丰　久与广西帅年丈左史张舍人别自琼罢归过静江相见二首
    真钩追古道，方凿背时风。
    得不坐三黜，曾何衔五穷。
    物情难复获，天理窒斯通。
    李绛鹗书里，能无孟李同。

曾丰　久欲访约斋未果两绝句下逮
    京师谁可与论文，好事纷纷访子云。
    犹恨闻句未相见，见时当更过于闻。

曾丰　久欲访约斋未果两绝句下逮
    倦游长闭读书斋，重与人交省往来。
    陡觉心中生羽翼，只缘句里挟风雷。

曾丰　居官思归
    有性非便哄，无谋可取闲。
    颠毛新雪旺，脸晕旧朱悭。
    槽食马怀土，栈居羊乐山。
    若为陶靖节，未赋鸟知还。

曾丰　倦客
    倦禽思夜林，倦客思夜衾。
    夜衾良独薄，夜林良独深。
    林深暖气聚，衾薄寒风侵。
    气暖仍比翼，风寒更孤簪。
    犹敢谓倦客，曾不如倦禽。

曾丰　君举再饭五峰阁四望
    城中无隙地，阁上有余天。
    白雪重湖浪，黄茅五岭烟。
    高楼南蜃涌，大字北鸿连。
    总是诗之具，收归作画传。

曾丰　郡斋与龚济叔刘薰卿谈诗
    其奈鱼虫草木何，诗之机械也无多。
    气犹动志平心养，声可成文泛口哦。
    玄酒太羹君子淡，蒉桴土鼓圣人和。
    鬼神天地与吾一，相感相通岂在他。

曾丰　郡斋与济叔薰卿论文
    著书天岂易乎云，不自鞭心不策勋。
    望道初犹未之见，言天终可得而闻。
    囿于有极非皇极，概以无文是至文。
    万一未能全免俗，宁为八卦易三坟。

曾丰　看英韶山石二首
    千年一遇舜南巡，山献祥云水献珍。
    后土别无堪效意，百船装出玉嶙峋。

曾丰　看英韶山石二首
    参天韶石有余奇，臣视金精吏武夷。
    雁荡天台疑可仆，瞿塘滟澦得此雌。

曾丰　腊月被檄下豫章至南安简曹宰
    拥卧听衙鼓，传呼辍坐曹。
    庭前人迹扫，门外市声鏖。
    馁立雁行少，寒欹马骨高。
    宁教循吏传，书拙不书劳。

曾丰　腊月被檄下豫章至南安简曹宰
    日月迎春急，江山送腊愁。
    岁穷犹被檄，途远更乘舟。
    家累已相逼，官身那自由。
    欲从公款愬，公自郁眉头。

曾丰　揽镜
    直上冲天髯欲蚢，斜飞控地鬓还彪。
    目中已决行藏策，赢得从今不倚楼。

曾丰　老范善画牛有学为八牛图者一犊在前又置一童持竿牧其后
    熟事沩山白水牛，晓那须放夜那收。
    牧童已作冗员看，况复持竿在后头。

