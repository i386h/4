<!-- { "loadSidebar": true } -->
真德秀　嘉定六年皇后阁春贴子词五首
    一夜东风到集芳，满园红紫已低昂。
    寻花问柳非吾事，燕坐坤宁春昼长。

真德秀　金国报登位使人到阙集英殿宴致语口号
    时平朝野寂无哗，南北欢盟共一家。
    不遣纤尘惊塞上，要将和气匝天涯。
    星驰琛币来邻境，云拥衣冠会正衙。
    圣泽汪洋天广大，侍臣何惜醉流霞。

真德秀　金国贺正旦使人到阙宸殿宴致语口号
    榆关玉塞静无尘，嘉定如今第四春。
    两国交驰通好使，八荒同作太平人。
    翠鼍鼓奏娱嘉客，白兽樽浮赏谏臣。
    圣历从兹共过错，年年玉帛会枫宸。

真德秀　金国贺正旦使人到阙宸殿宴致语口号
    六龙扶辇下云间，紫殿风微响佩环。
    朔漠远驰邻国信，前星亲押外朝班。
    九宾重译瞻宸极，万岁三声绕寿山。
    大史预占年大有，列添喜色上天颜。

真德秀　净豁持钵求度为说偈言
    一真不昧人中佛，五戒俱全俗里僧。
    必待方袍与圆顶，维摩庞老又何曾。

真德秀　浦城劝糶
    阳和二月春，草木皆生意。
    那知田野间，斯人极憔悴。
    殷勤问由来，父老各长喟。
    富室不怜贫，千仓尽封闭。
    只图价日高，弗念民已弊。
    去年值饥荒，自分无噍类。
    幸哉活至今，且复遇丰岁。
    庶几一饷乐，养育谢天地。
    岂期新春来，米谷更翔贵。
    况又绝市无，纵有湿且碎。
    何由充饥肠，何由饱孥累。
    恨不死荒年，免复见忧畏。
    我闻父老言，痛切贯心肺。
    行行至平洲，景象顿殊异。
    白粲玉不如，一升才十四。
    问谁长者家，作此利益事。
    父老合掌言，子文姓陈氏。
    起家本儒生，畴昔乐赈施。
    忆昨艰食时，巨室争谋利。
    米斗三日余，独收七十二。
    三都数千口，受彼更生惠。
    开库质敝衣，假此趒贫匮。
    取本不取息，所活岂胜计。
    我曹非此翁，久作沟中胔。
    吁嗟薄俗中，乃有此高义。
    吾邦贤使君，爱民均幼稚。
    一闻平糶家，褒赏无不至。
    或与旌门闾，或与锡金币。
    独有颍川翁，宠光未之被。
    故作行路谣，庶彻铃斋邃。
    且俾殖利徒，闻风默知愧。
    并生穹壤间，与我皆同气。
    富者盍怜贫，有如兄恤弟。
    恻隐仁之端，人人均有是。
    顽然铁石心，何异患风痹。
    不仁而多财，聚易散亦易。
    似有种德家，福禄可长世。
    不闻眉山苏，盛美光传记。
    卖田救年荒，生子为国器。
    不见南浦毛，一惟利是嗜。
    积谷幸年荒，生子遭黥隶。
    天道极昭明，勿什　幽远视。
    谁欤为斯谣，西山真隐吏。

真德秀　七峰行为外舅寿
    有崇南岳之五峰，倚天壁立云蒙鸿。
    我尝振衣峰顶立，颇似吾乡好峰七。
    七峰五峰小大虽不齐，气象峷兀实似之。
    牛首峨峨峙双阙，蕉岭杨梅两奇绝。
    南台林磵佛世界，百丈烟霞龙洞穴。
    仙人冠剑端且凝，仙源万叠秋空横。
    索青缭白望不断，好似衡山下看。
    曏来秀孚两宗工，文章节操为世雄。
    百年山川久寂历，人物今有仙游翁。
    翁才古干将，翁目岩下电。
    千牛解剥刃有余，万象妍媸镜中现。
    可持龙虎节，可运玉帐筹。
    才高惊众世弗售，祗令遗爱留丹丘。
    丹丘遗爱人人夸，经界宽租惠最多。
    后皇嘉之锡异梦，使汝有子登巍科。
    翁寿当万千，翁年才八十。
    视昔殷大夫，仅乃十之一。
    渭川出处付何心，独探玄关深更深。
    舞鹤山前春色好，静对七峰长不老。

真德秀　泉州贡闱庆成
    维南有州古佛国，选佛场开自畴昔。
    谁欤经始梅溪翁，万桂森森皆手植。
    文风日盛贤材多，粉袍立鹄肩相摩。
    万间庇士岂不欲，环视柰无余地何。
    那知吉壤在咫尺，鬼神撝呵天所惜。
    一朝幻出青瑶宫，山灵献卜龙避席。
    昔虞局促今恢舒，乘黄骋足腾康衢。
    辟新葺旧两辉映，美哉轮奂雄规橅。
    岁直金虬大魁出，剩喜庆成逢此日。
    来春甲子又一周，天相吾泉真可必。
    蝉联四坐皆豪英，一樽敬为诸君倾。
    浮云富贵靡定态，要看名节留芬馨。
    我今归作渔樵侣，清梦犹驰笋江浒。
    凤鸣侧耳听朝阳，把酒空山为起舞。

真德秀　泉州贡院举梁八咏
    明年丹诏下枫宸，定有英材起海濒。
    勉取梁公旧衣钵，从今人说两庚辰。

真德秀　泉州贡院举梁八咏
    棘闱曾辟大江东，唤起秦淮两蛰龙。
    况是此邦饶俊彦，何愁盛事不重重。

真德秀　泉州贡院举梁八咏
    万间贡宇旧巍巍，更辟新楹广旧规。
    岂为儒生决科计，要培宗社太平基。

真德秀　泉州贡院举梁八咏
    云斤初运日逢甲，虹影乍横星值奎。
    天相斯文光光见，不须佳谶指金鸡。

真德秀　泉州贡院举梁八咏
    梁脊伊谁姓氏题，梅溪去后有苕溪。
    自惭拙守何为者，强策驽骀继鴂騠。

真德秀　泉州贡院举梁八咏
    忆昔文闱创造初，挥毫纪实有鸿枢。
    乃今盛观重辉赫，试问他邦有此无。

真德秀　泉州贡院举梁八咏
    簪橐联辉三大老，节旄相映四贤侯。
    和成后进须先进，引领时流作胜流。

真德秀　泉州贡院举梁八咏
    策足巍科亦漫然，当知致远识为先。
    丁宁莫负梅溪祝，名节岧巃共勉旃。

真德秀　壬午春社之明日请尊老会于西山之精舍庞眉皓首奕奕相照真吾邦希阔
    耆年自是国之珍，何间衣冠与隐沦。
    华发共成千一岁，清樽相对十三人。
    休谈洛社遗风旧，且颂仙游庆事新。
    三径未荒宜早退，要将寿栎伴庄椿。

真德秀　瑞庆节集英殿宴致语口号
    皇家卜世过周唐，天启真人应运翔。
    抱日预占恭邸梦，飞龙曾报皖山祥。
    翠云影外来金母，红雾香中拥玉皇。
    乐府贱工无以祝，原将金鉴代珠囊。

真德秀　诗寄淮西王路分
    壮哉貔虎三千士，静扫鲸鲵百万余。
    若使人人似淮右，笑谈真可灭狂胡。

真德秀　使都梁次韵
    第一山前路半芜，凭栏小立捻吟须。
    云横紫塞无来雁，冰断黄流不渡狐。
    此日都梁聊共醉，向来夷甫可长吁。
    淮山那管人间事，依旧青青出画图。

真德秀　寿陈宰
    花种河阳未十旬，和薰四境蚤如春。
    试看条教频频下，字字无非育物仁。

真德秀　寿陈宰
    为民一念彻渊泉，蔬茹余旬始籲天。
    岁事丰登邻寇熄，乃知感应鼓桴然。

真德秀　寿外舅杨开国
    大中大夫汉千户，子男一位周诸侯。
    人生到此不易得，况复宝带悬精鏱。
    虽然三者皆外物，达人睨视如云浮。
    天公最培是眉寿，七十从来已稀有。
    堂堂玉立仙游翁，岁比幡溪未华首。
    碧瞳射人双镜悬，晓窗贝叶声琅然。
    问渠那得许强健，阴功久在朱陵编。
    原翁遨嬉更千岁，做尽人间方便事。
    却乘白鹤御丹鸾，直上紫清朝玉帝。
    
    
真德秀　寿杨龢父
    诞日娱亲始是荣，如君庆事世难并。
    名园春满三三径，眉寿天开九九龄。
    帝渥频沾新诰紫，文阶重焕旧毡青。
    玉杯从此年年把，笑劝樽前两福星。

真德秀　寿杨龢父
    寿日将何劝寿卮，不妨拈出去年诗。
    大生皆自微阳起，百善端从一念基。
    身欲宁时须主静，几才动处要先知。
    老来自笑无新句，那得仙翁一解颐。

真德秀　寿杨讑父
    迅雷地中藏，当此泎寒日。
    积阴排层空，初阳露微茁。
    而日天地心，於此见机括。
    良犹势方升，犹木吐牙卉。
    培壅勿使伤，怒长焉可遏。
    此理之在人，善端实初发。
    荧荧火针燃，涓涓泉欲达。
    吁嗟道心微，物欲易攻夺。
    差之一毫芒，相去舜与桀。
    要须二者间，明辨与精察。
    见义勇必为，歨如夭之决。
    去恶凛勿疑，剨如刃之割。
    坐令人伪消，但觉天机活。
    四时无非春，八荒皆在闼。
    喜君生兹辰，聊为演此法。
    原祝君寿长，勿嫌吾诗拙。

真德秀　司理弟之官岳阳相别于定王台凄然有感为赋五诗以饯其行
    定王百尺台，长安万里目。
    昔人思亲心，山川讵能局。
    於焉共登临，使我增感触。
    微霜陨陔兰，悲风撼庭木。
    银山在何许，白云但空谷。
    搔首重徘徊，冥冥江树绿。

真德秀　司理弟之官岳阳相别于定王台凄然有感为赋五诗以饯其行
    念昔戏彩时，欢娱共晨夕。
    天风吹惊鸿，一散不并翼。
    相逢重湖南，感叹复凄恻。
    王事不可留，去指重湖北。
    层楼时怅望，茫茫楚天碧。
    数寄平安书，老怀庶宽释。

真德秀　司理弟之官岳阳相别于定王台凄然有感为赋五诗以饯其行
    忆我将漕年，适如子今日。
    於焉四闰余，过眼风雨疾。
    壮强岂足恃，进德当汲汲。
    永怀古之人，闻道在四十。
    我惭已过之，因循悼前失。
    子盍猛自鞭，圣门本无柅。

真德秀　司理弟之官岳阳相别于定王台凄然有感为赋五诗以饯其行
    心源本澄静，皎月悬晴空。
    利欲一汩之，晶明变尘矇。
    扰扰千晓晟，攒攒万铦锋。
    昏冥弗自觉，乃与禽犊同。
    一朝发深省，妙理仍昭融。
