<!-- { "loadSidebar": true } -->
    端门待漏东风峭，尚忆屯边铁甲寒。

李曾伯　甲辰送淮东黎漕趋朝二首
    始焉来此学分弓，定计初筵画诺中。
    击楫少能思祖逖，同舟多赖有娄公。
    老怀不奈周南滞，佳客今成冀北空。
    天上故人如见问，为言憔悴已成翁。

李曾伯　甲申宁庙挽词
    德化勤三纪，仁声溢九州。
    汗衣昭禹俭，昃食轸文忧。
    润色恢鸿业，艰难启燕谋。
    中兴宗汉庙，端自敬天休。

李曾伯　甲申宁庙挽词
    自听山东诏，甘泉息夜烟。
    玺膺新玉帛，图贡旧山川。
    望切尧民日，忧形杞国天。
    中原尤感泣，不独老臣然。

李曾伯　甲午淮幕和萧应父赠郑允蹈韵
    休从太上问灵均，华发髒駸及此辰。
    万里斗槎难远问，一时星弁玷同寅。
    纵逢裨灶言何益，自断虞翻相己也。
    且喜岁星临宋分，今年颉利定称臣。

李曾伯　甲午淮幕和萧应父赠郑允蹈韵
    客来远自洞庭浜，一笑相逢耳竞倾。
    把酒未须论后约，读书已恨欠前生。
    畴堪太乙青藜照，亦有丰城宝剑精。
    近在眼前休蹉却，君如未识问君平。

李曾伯　甲午七夕在京和朱子木韵
    巫云一去付悠悠，堪笑星河老不休。
    天上凄涼两魂梦，人间阅历几春秋。
    销磨长恨诗难尽，领略良宵酒莫留。
    借我天槎试相问，拙人还与巧同不。

李曾伯　甲午中秋在魏塘值风雨
    向来玩事每欣逢，老去相忘更客中。
    天下山河清影在，人间风雨此宵同。
    孤鸾夜泣菱花暗，老兔秋悲桂子空。
    料得嫦娥念落花，不教无酒对征篷。

李曾伯　简项仲宗游亭皋
    试从沙渚入荆城，十里金堤掌样平。
    晓露香留红芰湿，午风清逐白苹生。
    柳边系马频酤酒，沙际呼鱼旋作羹。
    所欠直惟佳客耳，明朝能辍暇偕行。

李曾伯　饯管制干
    画诺三边赖一贤，怜余东下病缠绵。
    驱驰不惮数千里，缱绻相於十二年。
    我老已辜康乐屐，君行快著祖行鞭。
    祗惭无力堪吹送，雪意垂垂饯去船。

李曾伯　饯章漕乐语口号
    来湘话浙倍绸缪，天路风高借莫留。
    不俟驾行何惮暑，适逢圭观恰当秋。
    登仙堪羡星辰履，归老终寻雪夜舟。
    公到甘泉陈大计，毋忘膏雨泽南州。

李曾伯　江陵和费察推九蕊瑞莲韵
    喜对荆人一笑嫣，吾邦今见此嘉莲。
    脂容妩媚目疑幻，玉貌参差骨是仙。
    试把万葩千卉较，曾无一蒂九芳连。
    分明河洛中兴象，要竭精忠答上天。

李曾伯　将到永州宿村舍
    野宿孤村迥，山行十里荒。
    犊眠衰草壤，马踏落梅香。
    入眼春晴薄，打头风势扬。
    莫嗟登陟苦，明日年潇湘。

李曾伯　将至桂林戒弗作诗饮酒
    误领元戎太乙旗，提封四履镇南篱。
    旄倪争向道涂看，名姓亦为蛮徼知。
    时务下地毋事酒，春光虽好莫言诗。
    经营都了家山去，此是从穷容觞咏时。

李曾伯　蒋志父
    蒋志父，名不详。
    理宗嘉熙间与李曾伯为江东转运司府同僚，多有唱和。

李曾伯　轿中假寐
    孤枕欠晓梦，短舆偿午眠。
    篮摇小儿卧，龛定老僧禅。
    少瞑溪山眼，良劳仆从肩。
    醒来斜日暮，亟唤玉骢鞭。

李曾伯　轿中午困啜茶偶成
    行尽湘中一月春，霜髭几欲染缁尘。
    山无重数几何路，花不知名俱可人。
    午困得茶聊吻润，春愁着柳亦眉颦。
    天教早办公家事，乞取身归笠泽滨。

李曾伯　禁烟前一日招幕属小集林提干有诗和韵
    草草登楼适，英流迈昔贤。
    诗篇长庆集，人物永和年。
    访古宜联社，伤春又禁烟。
    青帘家酒贱，剩饮莫论钱。

李曾伯　禁烟日登嵯峨阁和方孚若韵
    漠漠风烟著野棠，一春多恨雨浪浪。
    古榕阴里作寒食，芳草城头过艳阳。
    不断山光通百粤，无边春思渺三湘。
    伊祁不放花飞尽，露湿蔷薇几阵香。

李曾伯　荆阃偶成
    一出峤南道，重来国北门。
    词源因老涸，心鉴以忧昏。
    可厌惟官事，难忘是主恩。
    衷怀谁共语，流得枕过痕。

李曾伯　荆阃宴交代贾尚书乐语口号
    底事元戎辍上流，扬州势更重荆州。
    要酬棠笏中原志，坐释枫宸北雇忧。
    白羽一挥新玉帐，朱帘半卷旧红楼。
    此行整顿乾坤了，公衮莱衣正黑头。

李曾伯　荆阃宴吕马帅乐语口号
    海风吹月近中秋，碧玉天高灏气浮。
    文武对开开俭幕，主宾同上仲宣楼。
    棋边正要看新著，酒畔何妨话旧游。
    了却经营宛洛事，入登枢筦赞帷筹。

李曾伯　九日登寿沙城楼
    偶因萸菊到城头，手揽潇湘一片秋。
    西北黄尘甭远徼，东南紫气盛中州。
    众山环拱皆衡麓，一水横陈是橘洲。
    且酌芳樽酹千古，去来鸥雁自沉浮。

李曾伯　久雨之余隔窗闻雪简书院诸丈二首
    雨覆云翻越月余，苦疑滕六欠工夫。
    倏敲窗竹清成玉，细剪檐花碎作珠。
    已喜新冬三白有，不愁嗣岁二红无。
    地炉纸帐杯行了，呼起诗翁为捻须。

李曾伯　久雨之余隔窗闻雪简书院诸丈二首
    玉龙飞下太清境，粉雉凝成不夜城。
    眩得穷儿犹暴富，照教暗室亦强明。
    来朝细挹千林色，竟夕都忘万籁声。
    不原衔枚蔡州去，铁衣早撤戍边兵。

李曾伯　句
    能张吾军从古少，差强人意似君无。

李曾伯　句
    每恨从来欠机会，却怜今代少英雄。

李曾伯　句
    春风亭上问秋风。

李曾伯　郡圃木樨开第二花
    苍苍仙种自谁栽，一度秋光两度开。
    故遣宝花装世界，重教金粟见如来。
    香於月下开樽对，意似霜前把菊催。
    生怕重阳风雨近，亟须领略莫迟回。

李曾伯　凯还又宴王宣使乐语口号
    八年一柱屹长城，此老胸中百万兵。
    有造於西棠播颂，穷荒之北草知名。
    喧天笳鼓归时乐，揭日旗常旷世荣。
    且为平山应少驻，莫辞酩酊尽欢情。

李曾伯　累日脾疾自歌
    壮年筋力惯驱驰，堪叹新来数问医。
    生老病催无怪者，寸关亦可自知之。
    养痾抗疏吾谋是，论证投方某剂宜。
    识破幻躯天赋命，儿曹昵昵复何疑。

李曾伯　离颍州道间
    战场千古地，咫尺是京河。
    远磴连荒壁，深林长乱柯。
    路迷人迹少，草密兽蹄多。
    忆著中原事，令人抚剑歌。

李曾伯　离永州宿愚溪十里村
    冷落愚溪十进而，暂容车骑憩柴门。
    松荒顿忆陶潜隐　　梅落难招宋玉魂。
    累日有风春自暖，今宵无月夜难昏。
    勿令鼓角鸣行帐，田舍将疑有戍屯。

李曾伯　礼湘山佛和别驾叔韵
    自得湘南一派奇，禅舂元熟不须师。
    几千亿化如来相，五百年将再出时。
    翠壁云连秋树老，宝坊香静午斋迟。
    我来欲和因缘事，众衲丛中有解知。

李曾伯　立春后登裴公亭时已解郡组
    公余赢得片时休，徙倚危亭豁倦眸。
    屹屹独存今岳阜，滔滔不尽古湘流。
    犹看雪意微茫在，顿觉春光骀荡浮。
    举酒莫论今古事，只将身世付沙鸥。

李曾伯　立春日雪
    剪彩宁如剪水工，瑞烟融出玉龙松。
    重看腊白不为晚，未到昏黄犹见冬。
    多谢玉妃鞭白凤，为催青帝驾苍龙。
    天心端报丰年喜，一稔相期乐可封。

李曾伯　利州登栈道
    足迹初来剑北州，试登危栈瞰江流。
    万山西接地穷处，一水东归天心头。
    欲访肴函无健马，相忘楚汉付轻鸥。
    丈夫要了中原事，未分持竿老钓舟。

李曾伯　连日过滩
    一滩才过一滩催，虽若危哉亦壮哉。
    白狗甫随狼尾去，黄牛又逐虎头来。
    狂澜逐淖几成沸，坠石穿江乱作堆。
    堪笑舟人诧春涨，泝流难及顺流回。

李曾伯　邻水寺有竹数百竿中有孤梅可爱
    萧萧劲竹古君子，凛凛孤梅节妇人。
    不作东风蝴蝶梦，短篱流水一家春。

李曾伯　茅山玉晨观和壁间韵
    天风吹我上高峰，上到山头日未中。
    便可高眠莫归去，人间易得鬓成童。

李曾伯　勉时思王和尚留
    面壁者十年，桑下者一宿。
    时止则止行则行，可久则久速则速。
    时思老子苦硬人，孤云其身心槁木。
    三年牢落此山中，禅衲争归众魔伏。
    平时欲定方外交，白石清泉正相属。
    我归师去人谓何，毋乃欲善其身独。
    巾瓶到处即为家，何必江湖苦驰逐。
    若还飞锡出门去，此一瓣香谁与续。
    得住且住则为佳，敬以此为上人祝。

李曾伯　宁国道间即事
    枫染{拖去扌加酉}颜菊亦酣，霜天风味饱相谙。
    马蹄去去江之北，雁影来来塞以南。
    云外数峰轻抹翠，雨余一水碎挼蓝。
    肩舆催问谁家宿，落日西山已半含。

李曾伯　宁国道间喜晴
    怪得虚檐寂溜声，起来云淡月微明。
    只消一夜西风力，尽扫千山宿雾清。
    农舍少酬终岁望，客途似过小春晴。
    枝禽亦似欣欣意，飞入烟林自在鸣。

李曾伯　宁寿寺劭农登慈氏阁和李诚之柱间韵
    持酒殷勤问尔农，忧时同此原年丰。
    他箱欲致崇墉积，耒耜宜加旷土功。
    水北有田均夜雨，岭南无地不春风。
    吾皇德化形扶杖，亲见儿嬉七十翁。

李曾伯　偶得希真岩壑旧隐正在小圃因赋
    数峰佳致蔼前修，心匠玲珑小更幽。
    公去我来几传舍，人非物是一虚舟。
