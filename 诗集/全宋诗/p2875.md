<!-- { "loadSidebar": true } -->
孙应时　送陆华父归越
    四海桐江陆使君，阿咸诗律更通神。
    时无势力能推毂，独使文章老斩轮。
    万卷诗书堪遗子，千岩风月未全贫。
    青鞋布袜云门路，鸡黍容吾叩主人。

孙应时　送明守黄子由尚书赴召
    灯火笙歌别海壖，诏书归觐九重天。
    已将清净安齐国，不使声名减颍川。
    题品人才看赞赞，夫持皇极在平平。
    文星旧与文昌亚，今贯三台更炳然。

孙应时　送彭大老提舶泉南
    先生学力定如山，应世无非意所安。
    一语令人深味处，不言容易祗言难。

孙应时　送彭大老提舶泉南
    笑谈终日任天真，和气春风自袭人。
    毕竟胸中无适莫，不妨一世总相亲。

孙应时　送彭大老提舶泉南
    人言西府厌编摩，归卧方山意若何。
    出处无心亦无累，宁知世上有风波。

孙应时　送彭大老提舶泉南
    眼观荣辱等虚空，强著衣冠与世同。
    长夏清风秋夜月，高怀应不忘山中。

孙应时　送彭大老提舶泉南
    天然廉素匪沽名，秋入沧浪彻底清。
    蛮舶珍奇纵山积，归囊应此去时轻。

孙应时　送彭大老提舶泉南
    一时人物到如今，人望先生日已深。
    愿以苍生置怀抱，勿因空谷有遐心。

孙应时　送彭子复临海令满秩
    君侯古循吏，及物如春家，
    民间自宁一，堂上何从容。
    平生眼中人，此尹未易逢。
    吏道益可悲，非君吾孰从。

孙应时　送彭子复临海令满秩
    由求政事科，量已如尽寸。
    后生谈天下，可笑不知分。
    吾曹师古心，日夜抱孤恨。
    脱身示墨中，未妨寻学问。

孙应时　送彭子复临海令满秩
    相逢几何时，相与何如话。
    书来警吾过，切切父兄语。
    人生会合难，念别成悽楚。
    北望山千里，秋容渺烟渚。

孙应时　送彭子复临海令满秩
    秋风满庭树，策策鸣良宵。
    幽人独晤叹，时序何萧条。
    寒华岂不容，念之中心焦。
    我巢在一枝，风雨无漂摇。

孙应时　送史册步知池洲
    弄水亭无恙，表溪古画图。
    民风最淳朴，郡计足枝梧。
    汉玺行褒召，潘舆且燕娱。
    平生故人意，未改岁寒无。

孙应时　送史册步知池洲
    人地维垣后，功名治郡初。
    细寻循吏传，少辍子云书。
    铃合间无奈，江山兴有余。
    由来形胜地，保障定何如。

孙应时　送史同叔司直造朝
    天壤王郎子，芝兰谢傅家。
    班行想风采，诗礼倍光华。
    万里鞭先著，连城玉未瑕。
    中朝吕范氏，端的有余师。

孙应时　送司马大亨赴遂昌宰
    蒲璧邦家重，苍山道路深。
    剸裁知唾手，拊字勉劳心。
    通鉴家传学，迂书坐右箴。
    故人情谊重，赠别比南金。

孙应时　送苏赞府梵满秩
    今日崔斯立，先门苏少公。
    九流清似镜，一坐凛生风。
    倾盖难为别，挥毫记所蒙。
    琳琅谁肯荐，早献大明宫。

孙应时　送台州沈虞卿使君入朝
    鼓声霜晓寒，冠盖满街路。
    诏书日边到，使君朝天去。
    攀车愿公留，稚耋纷无数。
    信哉慈父母，赤子中心慕。
    七州浙江东，此邦变蕃庶。
    使君手拊摩，白发缘汝故。
    明时急良猷，此行那能驻。
    眷眷公岂忘，江城一回顾。

孙应时　送台州沈虞卿使君入朝
    靖康建炎事，尝闻诸公言。
    志士日夕心，鸣咽声气吞。
    新亭五十年，尘埃尚中原。
    君王大经略，梦想天河翻。
    时情习安宴，未辨酬国恩。
    修攘亦有序，此事难遽论。
    所要夙昔怀，勿以暮气错。
    为公一悲歌，风云澹乾坤。

孙应时　送台州沈虞卿使君入朝
    东南数十州，今惟本根地。
    因乃军国须，支吾亦良费。
    簿书高没人，大率非古意。
    先生海邦来，历历眼中事。
    诚心对天日，正色俯民吏。
    那无一夜惊，感叹不能寐。
    九重忧民深，时节苦未易。
    源流傥可言，请拜仁人赐。

孙应时　送外侄莫幼明还里疗疾
    爱子天资静，能来读我书。
    积痾无自苦，小别未云疏。
    外物人难必，良师古有余。
    吴松春万顷，一览意何如。

孙应时　送王木叔推官满秩
    听雨宿空山，念当与君别。
    起行意无柰，雨声转幽咽。
    名贤去莲幕，一郡惨不悦。
    人心到无言，冰寒炭故热。
    世道不平易，心如太行山。
    交游水上萍，相知甚独难。
    感君一见初，信我眉睫间。
    松柏气本同，苍苍期岁寒。
    灵台湛虚明，万物悬一镜。
    饥餐夜熟寝，是我真实性。
    牛山多斤斧，草木非正命。
    君乎善自养，吾心本无病。

孙应时　送友人杨仲能东下以一蹴自造青云分韵得一字
    君王急搜罗，九土规混一。
    蜀山甚疏远，去者今稍密。
    夫君传才具，文字尤炳蔚。
    陆深簿领中，尘雾昏玉质。
    正应著台省，邂逅破回遹。
    轻膛下三峡，春浪平如席。
    揽观山川奇，感叹日月疾。
    便好作谏书，胸愤吐堙郁。
    薰风御炉香，一陛踏文石。
    此时恨见晚，端不负畴时。
    或求西南州，为国抚贫瘠。
    因以寿老亲，绣幰围画戟。
    日边岂无心，迟了付异日。
    离樽聊共持，愁思黯难释。
    勇去仍趣归，修途护眠食。

孙应时　送虞仲房赴潼川漕
    夙昔青云上，谁令鬓发苍。
    家声唐秘监，墨妙汉中郎。
    牢落山林久，间关道路长。
    西风足清啸，几日上瞿唐。

孙应时　送虞仲房赴潼川漕
    保障平时计，遐民力未宽。
    梓潼将漕险，廊庙择才难。
    江水东流急，秦山北顾寒。
    平沙八阵在，倚剑夕阳看。

孙应时　送虞仲房赴潼川漕
    小隐横溪胜，青山照眼高。
    芝兰春满痤，风雨醉挥毫。
    苦恨登门晚，深惭倒屣劳。
    公归佩荷橐，肯问及蓬蒿。

孙应时　送袁和叔赴淮阴尉
    底事书生用一官，强随时样著衣冠。
    千年蠹简人情冷，百折羊肠世路难。
    未必功名欺老在，且凭书信报平安。
    秋风我亦淮东去，留取江山对眼看。

孙应时　送张敬夫栻以追送不作远为韵赋诗五章藉手言别不胜倦倦爱助这诚情
    平平赋褰裳，亲意许从师。
    四海非不广，独仰大雅姿。
    逡巡一再见，惨憺已复辞。
    霜风送旌节，远目不可追。
    挟经问疑义，倘许结后期。

孙应时　送张敬夫栻以追送不作远为韵赋诗五章藉手言别不胜倦倦爱助这诚情
    斯文肯空言，经世资实用。
    分纷谅奚为，义取辄宾送。
    诚能正其本，谈笑了群动。
    公身绍前烈，时论倚隆栋。
    持兹竟安归，引灯相与共。

孙应时　送张敬夫栻以追送不作远为韵赋诗五章藉手言别不胜倦倦爱助这诚情
    轩冕付傥来，良贵应自有。
    若人出处间，与世揭山斗。
    雅宜践高门，断国极可不。
    临风耿予思，雾雨深稂莠。
    凛然岩冬柏，特立终耐久。

孙应时　送张敬夫栻以追送不作远为韵赋诗五章藉手言别不胜倦倦爱助这诚情
    荆州形胜地，控引呈广莫。
    英雄昔用武，跬步图宛洛。
    至仁先内治，岂曾废远略。
    公来手摩抚，士气端何作。
    载歌江汉诗，奋袂空爵跃。

孙应时　送张敬夫栻以追送不作远为韵赋诗五章藉手言别不胜倦倦爱助这诚情
    力行希孟韩，波荡斥嵇阮。
    圣门有佳处，谁为发关键。
    归依得其人，心岂间近远。
    悄悄客路长，肃肃岁华晚。
    祝公黄发期，永好情缱绻。

孙应时　送张清叔主簿
    客路虽萍梗，心交真弟兄。
    悬知有时别，何忍独先行。
    彩服黄花酒，青云白玉京。
    寒蝉正凄切，回首得忘情。

孙应时　送赵简叔满秩归闽
    四海从游总弟昆，年来谁复似王孙。
    真情每向急难见，高义殊非薄俗论。
    入眼云烟归翰墨，满怀风月寄琴樽。
    三年丛枳劳栖凤，万里夫池合化鹍。
    官达於君何足道，心期令我已忘言。
    相思驿路梅花发，应倩清诗写梦魂。

孙应时　送赵清臣善湘明府民谣六韵
    秘图山上古姚州，山色江光簇画楼。
    更鼓分明庭少事，桁杨间冷狱无囚。
    民言总信清如水，天赐常教大有秋。
    人物襟怀何洒落，词章翰墨更风流。
    朝廷久合登刘向，父老知难挽邓侯。
    翠窦新泉探静乐，公名长与此泉流。

孙应时　送赵舜臣知温州
    闽岭淮堧忆细侯，更烦东作谢公州。
    清规已出百城上，仁气便销千里愁。
    好去彩衣娱寿斝，归来紫橐奉宕放旒。
    马前雁荡风烟里，几许新诗答素秋。

孙应时　送赵仲礼入大理寺簿
    决科遄入幕，更秩遂登朝。
    龙化无重浪，鹏抟即九霄。
    仙凡端有命，一壤一何辽。
    愿踵门庭盛，勋庸日月昭。

孙应时　送赵仲礼入大理寺簿
    彩服兹颜喜，纶音宠渥新。
    教忠当事主，顾养苦思亲。
    杭苇东西近，邮筒早晚频。
    宗公天下镇，眉寿保千春。

孙应时　送赵仲礼入大理寺簿
    忠孝吾根柢，功名古绪馀。
    月云无染著，镜象本空虚。
    不必相同异，何妨小阔疏。
    达庵今宦达，味此意何如。

孙应时　送朱仲微使君赴阙
    声迹周行旧，人门汉相延。
