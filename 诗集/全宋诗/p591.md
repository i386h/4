<!-- { "loadSidebar": true } -->
    絮厚眼生缬，蔬寒肠转雷。
    烛光红琐碎，香雾碧徘徊。
    昨梦书三箧，平生酒一杯。
    床头新历日，衣上旧尘埃。
    摇落何堪柳，纷纭各梦槐。
    隙光能几许，世事剧悠哉！
    岐路东西变，羲娥日夜催。
    头颅元自觉，怀抱故应开。
    踊跃金何意，青黄木自灾。
    身谋同斥鷃，政尔愿蒿莱。

范成大　窗前木芙蓉
    辛苦孤花破小寒，花心应似客心酸。
    更凭青女留连得，未作愁红怨绿看。

范成大　垂丝海棠
    春工叶叶与丝丝，怕日嫌风不自持。
    晓镜为谁妆未办，沁痕犹有泪舉脂。

范成大　春朝早起
    莫笑眠常早，还怜起不迟。
    穠香温夜气，小雨湿春姿。
    瘦比中年甚，寒惟病骨知。
    羡渠儿女健，绕屋探南枝。

范成大　春後微雪一宿而晴
    彩胜金旛换物华，垂垂天意晚平沙。
    东君未破含春蕊，青女先飞剪水花。
    夜逐回风鸣瓦垄，晓成疏雨滴檐牙。
    朝暾不与同云便，烘作晴空万缕霞。

范成大　春怀
    柳颦梅笑各相恼，诗债棋雠俱见寻。
    莫道幽居无一事，春来风物总关心。

范成大　春困二绝
    采花生菜又新年，节物人情已可怜。
    不待春来呼我困，四时何日不堪眠？

范成大　春困二绝
    诺惺庵里呼春困，特地回头著耳听。
    若解昏昏安稳睡，主翁方始是惺惺。

范成大　春来风雨，无一日好晴，因赋瓶花二绝
    满插瓶花罢出游，莫将攀折为花愁。
    不知烛照香薰看，何似风吹雨打休？

范成大　春来风雨，无一日好晴，因赋瓶花二绝
    酒冷花寒无好怀，柴荆终日为谁开　
    三分春色三分雨，疋似东风本不来!

范成大　春前十日作
    腊浅犹赊十日春，官忙长愧百年身。
    雪催未动诗无力，愁遣还来酒不神。
    节物何曾欺老病？书生自惯说悲辛。
    终期戚促成何事，今古纷纷一窖尘。

范成大　春日览镜有感
    习气不解老，壮心故嵯峨；
    忽与乡曲齿，方惊年许多!
    有眼不自见，尚谓朱颜酡；
    今朝镜中逢，憔悴如枯荷。
    形骸即迁变，岁华复蹉跎；
    悟此吁已晚，即悟当若何？
    乌兔两恶剧，不满一笑呵；
    但淬割愁剑，何须挥日戈。
    儿童竞佳节，呼唤舞且歌；
    我亦兴不浅，健起相婆娑。

范成大　春日三首
    药栏花暖小猧眠，雪白晴云水碧天。
    煮酒青梅寒食过，夕阳庭院锁秋千。

范成大　春日三首
    西窗一雨又斜晖，睡起薰笼换夹衣。
    莫放珠帘遮洞户，从教燕子作双飞。

范成大　春日三首
    双鲤无书直万金，画桥新绿一篙深。
    青苹白芷皆愁思，不独江枫动客心。

范成大　春思
    沙际绿苹满，楼头芳树多。
    光风入网户，罗幕生绣波。
    前年花开忆湘水，今年花开泪如洗。
    园树伤心三见花，依旧银屏梦千里。

范成大　春晚
    荒园萧瑟懒追随，舞燕啼莺各自私。
    窗下日长多得睡，尊前花老不供诗。
    吾衰久矣双蓬鬓，归去来兮一钓丝。
    想见篱东春涨动，小舟无伴柳丝垂。

范成大　春晚
    阴阴垂柳闭朱门，一曲阑干一断魂。
    手把青梅春已去，满城风雨怕黄昏。

范成大　春晚
    客去钩窗咏小诗，游丝撩乱柳花稀。
    微风尽日吹芳草，蝴蝶双双贴地飞。

范成大　春晚
    夕阳槐影上帘钩，一枕清风梦昔游。
    梦见钱塘春尽处，碧桃花谢水西流。

范成大　春晚初出西楼
    试倚枯藤似策云，堂阶微步小逡巡。
    忽逢岩桂新抽叶，屈指黄紬睡一春。

范成大　春晚即事
    屋头清樾暗荆扉，紫葚斓斑翠荚肥。
    春晚轩窗人独困，日长篱落燕双飞。

范成大　春晚即事，留游子明、王仲显
    绣地红千点，平桥绿一篙。
    楝花来石首，毂雨熟樱桃。
    笑我生尘甑，惭君有意袍。
    故人能少驻，门径久蓬蒿。

范成大　春晚偶题
    寂寥春事冷於秋，雨打风吹断送休。
    点检梨花成一梦，蘸红新绿满枝头。

范成大　春晚卧病，故事都废，闻西门种柳已成，而燕宫海棠亦烂漫矣
    轩窗深窈似禅房，竟日虚明袅断香。
    诗债无边春已老，睡魔有约昼初长。
    市桥烟雨应官柳，墟苑池台自海棠。
    游骑行歌莫相笑，遨头六结已龟藏。

范成大　淳安
    篙师叫怒破涛泷，水石如钟自击撞。
    欲识人间奇险处，但从歙浦过桐江。

范成大　淳熙甲午桂林鹿鸣燕，辄赋小诗，少见劝驾之意
    维南吾国最多儒，耸看招招赴陇书。
    竹实秋风辞穴凤，桃花春浪脱渊鱼。
    月宫移种新栽桂，江水朝宗旧凿渠。
    况有床头坊井上，明年应表第三闾。

范成大　淳熙四年六月二十七日，登大峨之巅，一名胜峰山，佛书以为普贤大
    胜峰高哉摩紫青，白鹿导我登化城。
    住山大士喜客至，兜罗布界缤相迎。
    圆景明晖倚云立，艴如七宝庄严成。
    一光未定一光发，中有墨像随心生。
    白毫从地插空碧，散烛象纬天尤惊。
    夜神受记亦修供，照世洞然千百灯。
    明朝银界混一白，咫尺眩转寒凌竞。
    天容野色儵开闭，惨澹变化愁仙灵。
    人言六通欲大现，洗山急雨如盆倾。
    重轮桑采印岩腹，非烟非雾非丹青。
    我与化人中共住，镜光觌面交相呈。
    前山忽涌大圆相，日围月晕浮青冥。
    林泉草木尽含裹，是则名为普光明。
    言词海藏不胜赞，北峰复有金桥横。
    众慈久立佛事竟，一尘不起山竛竮。
    向来无法可宣说，为问有耳如何听？
    我本三生同行愿，随缘一念犹相应。
    此行且复印心地，衣有宝珠奚外营？
    题诗说偈作公案，亦使来者知吾曾。
    神通佛法须判断，一任热碗春雷鸣。

范成大　淳熙五年四月二日，直宿玉堂，怀旧二绝句
    桂海冰天老岁华，直庐重上玉皇家。
    当年曾识青青鬓，惟有东墙一架花。

范成大　淳熙五年四月二日，直宿玉堂，怀旧二绝句
    雪山刁斗不停挝，夜把军书敢顾家。
    珍重玉堂今夜梦，静闻宫漏隔宫花。

范成大　慈姥岩与送客酌别，风雨大至，凉甚。诸贤用中岩韵各赋饯行诗，纷
    山灵知我厌尘土，唤起蛰雷鏖午暑。
    松风无力雨丝长，散作毵毵雪尘舞。
    岩前县溜珠帘倾，安得吹来添玉觥？
    诗成酒尽肠亦断，休唤佳人唱渭城。

范成大　次伯安推官赠别韵
    交情弥岁竟匆匆，短棹归寻一亩宫。
    塞责文书容我懒，及时杯酒赖君同。
    披云峰顶城头月，揽秀堂前扇里风。
    千里音书慰离索，莫言天远费鳞鸿。

范成大　次胡经仲知丞赠别韵
    先生有道抗浮云，拄颊看山意最真。
    霜鬓不堪痟首疾，翠蛾常作捧心颦。
    官如斯立蓝田小，家似渊明栗里贫。
    俯仰别来蓂荚换，祗今谁与话情亲？

范成¤§　次黄必先主簿同年赠别韵
    当年仗外揖高标，绣　　芦鞭宝马骄。
    琼苑天香飘合坐，碧城山色照同僚。
    思归意决吾张翰，赠别情深子绕朝。
    蟹簖鱼梁从此去，他年书札堕烟霄。

范成大　次黄必先主簿同年赠别韵
    山郭官闲得烂游，弥年还往话绸缪。
    西园剥栗催奴课，东院寻梅劝客留。
    笔下修锋千首富，谈间和气两眉浮。
    别来怅望何时见？谩上重城谩上楼。

范成大　次景琳录事赠别韵
    放船鸣橹便秦吴，送别空烦长者车。
    宿雾锁山常幂幂，断云将雨忽疏疏。
    高城五岭花深处，短棹三江木落初。
    赖得溪流通尺素，蒲根仍有一双鱼。

范成大　次时叙韵送至先兄赴调
    梅柳欲动风作难，行人意在飞鸿间。
    一官远游门户弱，百岁上策身心闲。
    胸次饶渠有廊庙，梦魂叵使无江山。
    栽桃种杏须付我，已办铁锁迟公攀。

范成大　次王正之提刑韵，谢袁起岩知府送茉莉二槛
    千里移根自海隅，风颿破浪走天吴。
    散花忽到毗耶室，似欲横机试病夫。
    燕寝香中暑气清，更烦云鬓插琼英。
    明妆暗麝俱倾国，莫与矾仙品弟兄。

范成大　次温伯用林公正、刘庆充倡和韵
    前山後山梅子雨，屯云日夜相吞吐。
    长林绝壑望不到，时有樵归说逢虎。
    奔溪朝来忽怒涨，夹岸柳梢余尺许。
    屋头未放浓岚散，苦忆清风泛琼宇。
    客行落此乱山中，但欲寻人诉羁旅。
    比邻邂逅得清士，眉宇津津佳笑语。
    杯行起舞出新句，我气已衰聊复鼓。
    明年与君杭太湖，扁舟踏浪不踏土。
    沉沉玉柱閟仙扃，矫矫虹梁浮水府。
    目力无穷天不尽，却笑向来谁缚汝？

范成大　次韵边公辨
    错落参旗羒竹梢，柴荆临水闭蓬蒿。
    春风吹晓玉蟾堕，穠露洗空银汉高。
    双鹊绕枝应也倦，一蛩吟壁已能豪。
    新秋只合添诗兴，莫学潘郎叹二毛。

范成大　次韵陈季邻户部旦过庵
    宦游触处似悬匏，北岳南山想献嘲。
    拍手百年休铸铁，盖头一把暂诛茅。
    玉京岁晚梧桐落，水国霜清橘柚包。
    飞锡已随归梦去，何人项上鹊成巢？

范成大　次韵陈季陵寺丞求歙石眉子砚
    金星荧荧眉子绿，婺源琢石如琢玉。
    宝玩何曾捄枵腹，但爱文君远山蹙。
    丈人笔阵森五兵，书品入妙仍诗名。
    我有陂陀天海样，与公文字俱金声。
    枭卢一掷不须呼，况敢定价论车渠。
