<!-- { "loadSidebar": true } -->
    似识游人非俗客。远峰呈露玉孱颜。

魏了翁　登冠山次瞻叔兄壁间旧韵
    又到黄昏别有天，落霞明水月衔山。
    乱烟远树供诗卷，浊酒狂歌伴醉颜。

魏了翁　登万象楼和计次阳韵
    尘缨羁我身，对景慵着语。
    青山唤倚栏，壮气临颍汝。
    曾云卷油幕，万岭眇烟缕。
    酒阑一横笛，楼前叶自雨。

魏了翁　登元佑阁次韵李左史所和范沪洲诗
    飘风吹面酒无力，万响摇摇不停息。
    主宾才然立分鼎，抑抑威仪长不忒。
    冰盘时荐樱笋香，乌丝快洒蔷薇墨。
    夜深山静天四垂，悠然发我真闻识。

魏了翁　丁大监文伯得余近作读之读之疾愈以诗见贻
    黔巫之南溪水兹，山粗石恶不可治。
    崇宁边臣务广地，山刊石断林木斯。
    其间掌许号为郡，如以土偶安须眉。
    中州人物犹此任，累臣舍是夫何词。
    况於风气少疵疠，且幸羽俗无浇漓。
    饱餐贱米温旧读，书味隽永忘其疲。
    坐看岁龙度丑戌，几见秋月弦虚危。
    都梁有吏云端来，持书火急如符移。
    美人家在九芙蓉，门墙突兀那可窥。
    联缄累牍梦邪非，一年两度划见之。
    我诗但能愈君疾，君解与世医狂痴。
    乖逢休戚信有命，叹上不使非知医。

魏了翁　董侍郎生日
    后皇一念根至仁，地虽南北民吾民。
    一二指搐不可信，彼动此应关诸身。
    人言犬戎相噬吞，彼蚌鷸耳吾渔人。
    大国信誓方重申，时遣升勺苏穷鳞。
    有狼其心不我恩，囊书赤白惊严宸，
    帝曰可矣予其征。臣某奉诏之淮濆，
    世某董师留汉滨。西南忧雇谁其分，
    我有从橐之亲臣。时其劝静制主宾，
    自阒以将军。边减法料子方寝薪，
    旆旌悠悠鸟乌驯。将军羽戾白纶巾，
    且将沈静弭放纷。迩来世道波泇泇，
    士为欲缚迷天真。开禧戎首终身焚，
    未闻先事人有言。大官一唱和者群，
    前而和之后云云。厥今狂猘先狺狺，
    事势不与开禧伦。方拯挚兽招饥蚊，
    此何为者只自尘。志士愤惋三军颦，
    置之不治虎患存。治之不胜桃早拚，
    胜之不尽穷兽奔。尽矣复与谁为邻，
    譬诸白黑方交枰。彼据腹胁吾边唇，
    养成持势犹不均。况彼狼夺吾逡巡，
    局势往往随时新。不有妙手谁弥纶，
    人才生世厥有因。帝贲天假崧降神，
    一心可以位乾坤。浮云轩冕何足论，
    祝公早还要路津。并包众智资多闻，
    倡明大义清妖氛。携持令誉归麒麟，
    蹇余不能康世屯。浯溪有石高嶙峋，
    傥能奔走东郭{皴去皮加兔}。

魏了翁　董侍郎生日三首
    紫气飞骞一马骢，当年轻下五云东。
    诗书意味江都相，琴鹤规模清献公。
    长啸驱风静秋戍，精神唤雨作年丰。
    列城香火知何限，蒸起祥云入颊红。

魏了翁　董侍郎生日三首
    上到青天更上头，好风满地水连畴。
    云开玉斧河边戍，月照金牛峡外秋。
    举目河山无尽藏，关心筹略最高楼。
    辛夷花下乌塘曲，未许夫公忆旧游。

魏了翁　董侍郎生日三首
    潞公曩自蜀遄归，约仅逾年秉政机。
    当日燕毛谁与并，后来接踵未应稀。
    从星元合陪天柱，戴气宁当远日畿。
    会看传宣燕私第，赐香成雾彩成围。

魏了翁　度周卿之母蹇太宜人挽诗
    八十三年雪桧身，直将簪珥当冠巾。
    生儿须拟范孟博，论士亦知程伯醇。
    在约能令家有塾，居閒肯使食无宾。
    世间为母皆如此，扶值三纲不乏人。

魏了翁　端平三年春三月戊午朔天子有招俾臣了翁以佥书枢密院奏事既上不还
    书生不知分，奉诏行三军。
    赤手张空弮，幸脱貔虎群。
    四海莲华峰，濂溪涨清芬。
    拟求一勺水，浣我三斗尘。
    翠潋明夕霏，晴云荡朝氛。
    重上夫子堂，謦咳如有闻。
    池莲已濯濯，庭草长忻忻。
    重惟夫子书，千古披昏嚣。
    善恶萌於几，阴阳互而分。
    一落俗儒喙，哓哓齿穿齦。
    流传岂不广，世道滋放纷。
    书生屡乞骸，归耕故山云。
    原言与同志，相期任斯文。

魏了翁　峨眉主簿乐挽诗
    尹心随处验，舜乐切身看。
    春味注胸臆，秋河悬笔端。
    胡为铁研弊，才脱紵袍酸。
    天匪梦者，吾於由也观。

魏了翁　二月二日遂宁北郊迎富故事
    才过结柳送贫日，又见簪花迎富时。
    谁为贫驱竟难逐，素为富逼岂容辞。
    贫如易去人所欲，富若可求吾亦为。
    里俗相传今已久，谩随人意看儿嬉。

魏了翁　二月十九日席上赋四首
    野荼醾发雪堆墙，草牡丹开月照梁。
    世眼都随人毁誉，不知底处是真香。

魏了翁　二月十九日席上赋四首
    露渍风揉娇婀娜，烟笼日炙绿鬅鬿。
    风流名字时方污，亦为仪容太不矜。

魏了翁　二月十九日席上赋四首
    昨宵浑不遣花知，畚锸和根带露移。
    睡里骊珠醉中屐，想花失在未醒时。

魏了翁　二月十九日席上赋四首
    年光又见一百五，春意才余十二三。
    节物催人浑不觉，谩随白堕看红酣。

魏了翁　樊迪功挽诗
    白鹤招人反旧庐，奋人落落晓星疏。
    正伤邢璧埋黄壤，又叹燕椿非老株。
    不见登山灵运屐，空悬下泽少游车。
    死於平世君奚憾，鸿雁嗸嗸未奠居。

魏了翁　樊仲恂母太硕人李氏挽诗
    梁君遁世价妻孟，崔母祈天为妇唐。
    身是六朝人物旧，眼看三世子孙昌。
    人知翕翕味方隽，谁识耽耽意最长。
    犹恨年龄不满百，仅成三万五千场。

魏了翁　范圣问之母孙人史氏挽诗
    是中无一物，快活不容言。
    以此行州里，留之遗子孙。
    寒泉鸿雁影，落日凤皇原。
    三复幽堂志，夫人不死存。

魏了翁　飞雪亭
    自荆入蜀路险绝，墨猿声中胆欲折。
    万州江头舍舟楫，又趣担簦穷岌页。
    危磴连云如积铁，乱石砭足十九跌。
    仆夫流汗马吐舌，遥望盘龙拄天胁。
    悬瀑落岩喷霏屑，中间有亭日飞雪。
    十里阴风寒入发，人言此地无六月。
    火云射地人不暍，谁知利欲所熏灼。
    以身试险车结辙，伐性焚和火如烈。
    试於此亭解羁绁，呼取大斗酌甘洁，
    一饮令君消内热。

魏了翁　费参政挽诗
    鼎鼐谁无宅，人间昼锦难。
    秋风三径老，夜雨两峰寒。
    有志时看剑，无心晚据鞍。
    行藏付千载，反覆要人看。

魏了翁　费参政挽诗
    党论危疑日，几微细补缝。
    平舟行浪稳，暖气拆冰融。
    风雨千閒屋，酸咸一鼎瓮。
    人才关国本，谁念昔培封。

魏了翁　费参政挽诗
    曲突有危虑，扣阍无隐表。
    挥戈群啄害，断鞅一精诚。
    斩错终何补，征辽祸已成。
    惟公独知我，劝主不言兵。

魏了翁　费华文挽诗二首
    谨厚传燕国，宽和似蜀公。
    材猷今世楷，论建古人风。
    阅世心犹壮，忧时鬓已翁。
    芸芸今有尽，归去得全终。

魏了翁　费华文挽诗二首
    三凤齐飞日，相期到白头。
    一丘生处乐，万事死前休。
    风急啼乌放，霜零断雁秋。
    怀人竟何极，缄泪寄西州。

魏了翁　冯夫人挽诗
    解道先天易，能哦击壤诗。
    只因居有羽，毋谓女无仪。
    在姆师逡立，从夫妇得咨。
    暮年尤慰意，玉婿作门楣。

魏了翁　冯校书挽诗
    高志峥嵘局九州，直从人表着先筹。
    青囊书在鬼神泣，黄绢辞高冰雪羞。
    槐里但知矜折角，兰台无复问长头。
    玉棺夜入青云去，山是人非白鹤愁。

魏了翁　奉谢资阳谢纯天诸友是日三池周季章冯季修许德开资中支仲壬至谢介
    驾言南东亩，捷出西北隅。
    资阳有八士，持谒要诸涂。
    须臾平泉道，衣冠被林庐。
    问我来何方，过我不适予。
    吾非烦嚣避，乐此简便趋。
    经行三纪后，旧交半丘墟。
    翁仲草没膝，儿孙霜满须。
    其间最所怀，刘公真丈夫。
    许张二良友，直气横九区。
    堂堂舍我去，雇景霜月孤。
    寒梧陶令宅，宿草黄公垆。
    我岂无肺肠，拊事成嗟吁。
    待到西州门，不如早回车。
    作诗谢诸友，努力崇远图。
    三家令子弟，不谅予心乎。

魏了翁　抚州崇仁县玉清观道士黄石老工古篆以他公父书来问字
    圣学不嗣千余年，并与小学遗其传。
    其间明道宁乏贤，谓书小伎姑舍旃。
    十字九舛不可镌，楮生墨墨色有冤。
    动以经史为执言，岂知魏晋几变迁。
    况今经字宗开元，请观未有韵书前。
    训纂字林形相沿，形声迭推义乃全。
    韵书既作人趋便，未能书法穷根原。
    但以声韵求诸篇，形存声亡韵亦牵。
    叔重少温工磨研，二徐郑郭相后先。
    书法赖此差绵延，许李焉得无谬愆。
    楚金分韵犹拘挛，若更舍此徇俗妍。
    不学操缦求安弦，玉清道士来临川。
    用意周鼓兼泰山，携书过我渠江边。
    试令立拄与画卷，椳阒畿礱杗桷椽。
    已能谐世而取怜，犹欲度外求方圜。
    眉山夫子思涌泉，相与共讲扶其偏。
    道士稇载明当还，更以一语申卷卷。
    能於此处知其端，事事物物谁非天。
    九章八封莫不然，一毫人力无加焉。

魏了翁　赴遂宁进士期集即席赋
