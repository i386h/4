<!-- { "loadSidebar": true } -->
    吾初丞小邑，誓与松竹为胶漆。
    今公丞大藩，誓与松竹为金兰。
    维松若竹有何德，和公玉立成三益。
    矫矫摩云性天高，亭亭傲雪心地直。
    风月外吾吾强哦，其如松竹偃蹇何。
    横江太守风月主，公与平分无乃多。
    况胸有限笔有口，大与松竹相谐偶。
    张陈漫浪耳热初，管鲍绸缪岁寒后。
    三友莫逆俱岁寒，犹遗其一非简欢。
    四科参偶不与班，孔子无容心其间。
    爱参初不异颜闵，寄与梅仙勿衔冤。

曾丰　题王钦州子泽双清阁
    马蹏车辙前门外，江声山色后堂背。
    左手持盘右把杯，家人怪问翁何在。
    小阁峥嵘负后堂，图书左右翁中央。
    一尘不容犯眼界，万象无计逃诗囊。
    蚤作从渠醉名利，夜卧从渠梦朝市。
    一咏之余更一觞，翁兮醉梦华胥氏。

曾丰　题文晋卿明斋
    磨垄抆拭费诗书，一点灵光与道俱。
    不缺不圆涵霁月，无中无表澈冰壶。
    真机已熟虚生白，幻法宁容紫乱朱。
    照物之余时反照，故吾殊不似今吾。

曾丰　题邬季文送清轩
    主人胸次风韵胜，万象皆倾如听命。
    开窗凝目立相招，霁月影从溪响应。
    神迎气送烦此君，拜嘉有何答殷勤。
    棐几蒲团千兔颍，茶瓯酒碗一炉薰。

曾丰　题吴季章挹秀堂
    造物鼎新开画图，江蟠前后山负隅。
    一尘不动鸥出没，万变无心云卷舒。
    主人倚坐扶栏立，太清之气交相袭。
    风烟席上骨毛醒，文字场中星斗湿。
    说诗迁史功日新，江山怪见无精神。
    笔头收拾珠玉去，夔为酸鼻河伯颦。
    填胸自有真潇洒，沃眼更何须外假。
    景饶眼饱欲著书，书成勿示斲轮者。

曾丰　题浯溪
    千古一碑得人爱，来书碑后几前辈。
    相颉颃甚曾不饶，自混融之了无碍。
    太平天子狃开元，驯致马嵬悔何逮。
    桑阴未徒宗庙安，储皇功岂不云倍。
    君父恩重臣子轻，功至弥天皆分内。
    灵武犹言权济经，京师何忍小间大。
    南内起居不遑安，西宫晨夕无聊赖。
    不没其实豫章公，言者无罪闻足戒。
    元结但持归美心，为尊者讳谁独怪。
    归美为颂刺为雅，四诗义各有攸在。
    一出春秋雅颂中，两忘人我是非我。
    朼来独招莫逆魂，尊中有酒聊一酹。

曾丰　题悟性寺卧云堂呈源上人三首
    僧与白云同住山，梦同云山觉同还。
    勿移枕席下堂去，堂下吾疑是世间。

曾丰　题悟性寺卧云堂呈源上人三首
    一片闲云逗半空，僧闲况复与云同。
    梦中不向华胥路，直出无何入大通。

曾丰　题悟性寺卧云堂呈源上人三首
    渠侬高卧傲吾徒，不道吾徒反傲渠。
    渠不得云无卧处，吾元自与太空俱。

曾丰　题项圣尹竹斋
    之君命屯有孤辰，之子德孤无同人。
    天遣之君友之子，宾主相忘无彼此。
    出墙春梢道骨轻，侵书晚色天姿清。
    客来面目挟尘土，对君有头不敢举。
    客来言语挟尘埃，对君有口不敢开。
    坐听一宾陪一主，夜雨秋风相尔汝。
    主人养高宾养虚，九天上与神龙俱。

曾丰　题萧叔原江山图画
    玻璃横眼苍玉立，一段清姿天幻出。
    霞作丹浆云墨汁，恢张太素以为质。
    一时盘古纵横笔，万古玄冥浓淡色。
    乾坤两间一亭中，立人自下酬答功。
    酒盏碁枰意气充，薰炉茗碗情性融。
    耳阏目阏还大道，声尘色尘入长空。
    客来且伴主人醉，机械客犹梏仁智。
    未知二者一之赘，休言一者赘之细。
    上人已悟细之至，何当更悟也无细，
    若至之谓□□□。

曾丰　题徐子比独秀亭二首
    雘山三五百为曹，气伏心降让我高。
    独秀不知为独秀，退然自视一秋毫。

曾丰　题徐子比独秀亭二首
    之子于人第一流，于山也独拔其尤。
    高亭未与山相称，直起元龙百尺楼。

曾丰　题丫头岩
    婀娜江南大小姑，大姑从儿小从夫。
    丫头如许尚从母，学绾云鬟撩月梳。
    谚谓女生俱外向，丫头非有难婚相。
    来婿曰赘嫁曰归，固不敢请岂无望。
    云鬟久绾行且笄，长成不似从母时。
    拟学小姑嫁夫去，又恐夫荡去不归。
    夫去不归安所仰，终日望夫更惆怅。
    不如老死作丫头，庶免春闺恶情况。
    丫头休强笑望夫，世间梦想俱是妄。

曾丰　题颜庆远三友亭
    天一生水清之精，天三生木清之英。
    他清可备吾题名，不得精英未为清。
    颜子园中亭突兀，远横一水近三木。
    取其近者供所欲，太清也自生毛骨。
    余岂无友非岁寒，岁寒之友天数三。
    主人更与三者参，天合人合清相涵，
    四清之清俱不凡。

曾丰　题杨补之梅二首
    风流青帝欲回春，先遣玉妃清路尘。
    过眼被渠偷笔写，虽忙犹得九分真。

曾丰　题杨补之梅二首
    竹篱茅舍养吾清，正恐人间识姓名。
    毛颍传神偶相似，争先快睹辄倾城。

曾丰　题叶英州清白亭
    一元之气天得清，推为覆帱万物生。
    四时之气秋得白，推为揪敛万物成。
    清白为德盖如此，我公可独取于水。
    水生于天落于秋，妙与万物为终始。
    公家清白世所无，俸余仅有数卷书。
    归与宴坐故溪上，此心洞与溪水俱。
    取譬于水公之迹，胸中公固有虚室。
    清白一自虚中出，清至表表白画画。
    上少能容下多嫉，更居以浊守以黑，
    始与造化相出入。

曾丰　题宜黄邹圣言宜雨亭
    佳人一代倾城色，和气醺酣更涂泽。
    胭脂凝汁觉差浓，颐颊盎光疑太赤。
    水沉浴罢余精神，荡去人伪还天真。
    东风吹开巫峡雨，西子化作阳台春。

曾丰　题永丰吴尉当山亭
    家居所至与山对，官居所至与山背。
    眼中悔失真峥嵘，得其似者宜加爱。
    尉仙三令奸胆寒，突兀数椽答清閒。
    谁横荒垒檐以外，自觉幽趣山之间。
    有一段清无点俗，当山也是清题目。
    不道尉仙心更清，杖屦当车蔬当肉。

曾丰　题永丰郑丞梅涧
    分阴分阳天得清，生水生木清降精。
    悬知梅与涧为一，交涵互养清难名。
    客来强立痛题目，拟这万物无一足。
    巢许立身今古高，夷齐受命乾坤独。
    主人气与梅俱移，平淡之中余崛奇。
    蓝田松竹须品题，今年随牒梅勿疑。
    主人心与梅俱化，高洁之中余蕴藉。
    瀛洲风月须摹写，明年入朝梅勿讶。
    独不见淇竹主人卫武公，出相周家了勋庸。
    老矣归与奉从容，主人与竹俱高风。
    武公与竹为不朽，万古淇奥诗一首。
    主人有以为梅寿，我请置之淇奥后。

曾丰　题游德昭寿藏名日复庵
    刘伶未死先荷锸，自负上超无碍法。
    死则已焉埋谓何，东坡犹笑未为达。
    之君之学齐死生，穴其吾屋屋吾穴。
    咽日餐霞容有功，驭风骑气得我诀。
    归欤归欤彼大通，复哉复哉此虚设。

曾丰　题载主簿德成尽得楼
    楼与主人俱卓然，主人步更与楼迁。
    面前加辟山河地，头上增高日月天。
    指顾大千俄可度，拊循方寸浩无边。
    校讎所得孰多寡，万物支离我混全。

曾丰　题曾见卓此君轩
    衣冠济济友若昆，诗书纚纚子若孙。
    容有玉立人照门，得无玉立物照轩。
    轩外清凉别乾坤，一点尘俗不得干。
    其间盖有此君存，此君根性抱岁寒。
    初交可作久要看，主人对之忘朝昏。
    茶鼎烟中炉薰燔，酒尊阴里书帙翻。
    坐探物初穷道原，中有所得不自尊。
    与此君结终身欢，莫逆之意寓不言。
    行藏相约无背辕，数犹未偶姑屈蟠。
    峻节孤标老丘园，天假其时忽腾掀，
    凤鸣龙化骸听观。功成来受声利吞，
    白云深处同归根。

曾丰　题曾见卓时思亭
    自幸知韦布，相期到庙堂。
    一朝天夺鉴，千古地埋光。
    春雨松凝郁，秋风草萎黄。
    德公三酹罢，顷刻九回肠。

曾丰　题张德清悦斋
    君不见胸中义利交战初，胜负未分子夏舑。
    又不见胸中义利交战余，胜负已决子夏腴。
    舑腴之变何须臾，一忻一戚相乘除。
    初枉德清来致敬，盛年已有舑之证。
    况年不似旧时盛，为若面上腴生莹。
    纷华淡泊交相竞，利攻莫入义还胜。
    小斋容膝只数椽，焚香坐对古圣贤。
    关钥勘到羲皇前，肉融形释心悠然。
    非金非石非管弦，抵掌顿足喜欲颠。
    杨墨申韩初立说，其心亦为道而设。
    差以毫厘缪燕越，更于真似细区别。
    万一悦非吾所悦，恐乾孟子韩公舌。

曾丰　题张仲寅甘老堂
    功名镜里犹黑头，谁子速之营菟裘。
    四朝元老人姓周，扫三在字蟠蛟虬。
    元老之门几从游，天上公子第一流。
    十论较之过秦优，记室有劳无束修。
    郊霈异恩小相酬，过而睨之海中沤。
    从渠进进吾休休，胸中一壑复一丘。
    酒发诗豪不宜搜，风月自与毫端谋。
    木奴竹君岁所收，不翅汉家千户侯。
    归哉老矣余何求，舐蜜啖蔗味悠悠，
    孤松野鹤无春秋。

曾丰　题致政李子立问月台
    主人诗豪寄于酒，万象无非酒之友。
    主人酒豪寄于诗，万象无非诗之题。
    若为诗酒兴俱发，平时泛爱今一割。
    不问其他偏问月，月不长如日星然。
