<!-- { "loadSidebar": true } -->
林逋　过芜湖县
    诗中长爱杜池州，说着芜湖是胜游。
    山掩肥城当北起，渡冲官道向西流。
    风稍樯碇网初下，雨摆鱼薪市未收。
    更好两三僧院舍，松衣石发斗山幽。

林逋　和安秀才次晋昌居士留题壁石
    岑寂衡门题凤处，岭云庭树似无依。
    湖滨儜立应相望，一信樵风晚未归。
僀¨宋诗　林逋　和才上人春日见寄
    俗外多将云作装，前花惟以醉为乡。
    瑶华伸玩情何极，高绝犹如登百常。

林逋　和　　湜赠希社师
    瘦靠阑干搭梵襟，绿荷阶面雨花深。
    迢迢海寺浮杯兴，杳杳秋空放鹤心。
    斋磬冷摇松吹杂，定灯孤坐竹风侵。
    锵然更有金书偈　　祇许龙神听静吟。

林逋　和酬泉南陈贤良见赠
    湛卢生涩鞘秋尘，方册谁谈礼乐因。
    两地贵游无旧识，五天清会有高人。
    泉关茶井当犹惜，火养丹炉看独频。
    扬袂公车莫相调，浮名应未似身亲。

林逋　和酬社从事题壁
    弭盖入衡宇，相看情独深。
    萧疏秋树色，老大故人心。
    佳话频移晷，清飙几拂襟。
    寥然长卿壁，题此比兼金。

林逋　和酬周启明贤良见寄
    治世谁能吊屈平，且披湘帙散幽经。
    春阳尽吐芊芊草，霄极长垂两两星。
    半壁烟岚图太华，一筇风雪访支硎。
    雅吟为惠将何比，明月珊瑚海气腥。
    
    和酬周寺丞
    门横野水席凝尘，束縜谁能问乞邻。
    除是千庐贵游客，中林时复访幽人。

林逋　和皓文二绝
    李杜风骚少得朋，将坛高筑竟谁登。
    林萝寂寂湖山好，月下敲门只有僧。

林逋　和皓文二绝
    芳草谁能梦谢池，但将心地喻摩尼。
    千岩万壑时相忆，明月清风两自知。

林逋　和黄亢与季父见访
    积水凝悬馆，船宽或结楼。
    一窗方寄傲，二巷忽同游。
    怨慕采菱曲，苍茫拾翠洲。
    微风起蘯末，归路满清愁。

林逋　和梅圣俞雪中同虚白上人来访
    湖上玩佳雪，相将惟道林，
    早烟村意远，春涨岸痕深。
    地僻过三径，人闲试五禽。
    归桡有余兴，宁复此山阴。

林逋　和蒙尉见寄
    开尊且醉圣贤酒，理棹时乘旦暮风。
    懒为躬耕咏梁甫，敢将高卧敌隆中。

林逋　和史宫赞
    门对远岑青，常时亦懒扃。
    久贫惭嗜酒，多病负穷经。
    鹤迹秋偏静，松阴午欲亭。
    蜀庄何足问，惟解事沉冥。

林逋　和唐异见奇
    骚人新遗畔牢词，隐几微吟愧所知。
    几欲樽前论款密，可能林下访栖迟。

林逋　和天竺慈云大师
    林表飞来色，犹怜久卜邻。
    沿洄一水路，梦想五天人。
    谢绝空园草，沉冥满几尘。
    暮云如有得，宁谢寄声频。

林逋　和王给事同诸官留题
    千兵款户迂红旆，四壁留题拂紫苔。
    他日北山传故事，愿将猿鹤比云来。

林逋　和西湖霁上人寄然社师
    竹下经房号白莲，社师高行出人天。
    一斋巾拂晨钟次，数礼香灯夜像前。
    瞑目几闲松下月，净头时动石盆泉。
    西湖旧侣因吟寄，忆着深峰万万年。

林逋　和谢秘校西湖马上
    表里湖山极目春，据鞍时此避埃尘。
    苍苍烟树悠悠水，除却王维少画人。

林逋　和运使陈学士游灵隐寺寓怀
    山壑气相合，旦暮生秋阴。
    松门韵虚籁，铮若鸣瑶琴。
    举目群状动，倾耳百虑沉。
    按部既优游，时此振衣襟。
    泓澄冷泉色，写我清旷心。
    飘颻白猿声，答我雅正吟。
    经台复丹井，扪萝常遍临。
    鹤盖青霞映，玉趾苍苔侵。
    温颜煦槁木，真性驯幽禽。
    所以仁惠政，及物一一深。
    洒翰嶙峋壁，返驾旃檀林。
    回睨窣堵峰，天半千万寻。

林逋　和朱仲方送然社师无为还历阳
    归路过东关，行行一锡间。
    破林霜后月，孤寺水边山。
    顶笠冲残叶，腰装歇暮湾。
    香灯旧吟社，清思逐师还。

林逋　湖村晚兴
    沧洲白鸟飞，山影落晴晖。
    映竹犬初吠，弄舡人合归。
    水波随月动，林翠带烟微。
    寺近疏钟起，萧然还掩扉。

林逋　湖楼晚望
    湖水混空碧，凭阑凝睇劳。
    夕寒山翠重，秋净鸟行高。
    远意极千里，浮生轻一毫。
    丛林数未遍，杳霭隔渔舠。

林逋　湖山小隐
    猿鸟分清绝，林萝拥翠微。
    步穿僧径出，肩搭道衣归。
    水墅香菰熟，烟崖早笋肥。
    功名无一点，何要更忘机。

林逋　湖山小隐
    园井夹萧森，红芳堕翠阴。
    昼岩松鼠静，春堑竹鸡深。
    岁课非无秫，家藏独有琴。
    颜原遗事在，千古壮闲心。

林逋　湖山小隐
    衡门邻晚岛，环堵背寒岗。
    片月通萝径，幽云在石床。
    客游抛鄠杜，渔事攎沧浪。
    管乐非吾尚，昂头肯自方。

林逋　湖山小隐二首
    道着权名便绝交，一峰春翠湿衡茅。
    庄生已愤鸱鸢赫，杨子休讥蝘蜓嘲。
    潏潏药泉来石窦，霏霏茶蔼出松梢。
    琴僧近借南薰谱，且并闲工子细抄。

林逋　湖山小隐二首
    闲搭纶巾拥缥囊，此心随分识兴亡。
    黑头为相虽无谓，白眼看人亦未妨。
    云喷石花生剑壁，雨敲松子落琴床。
    清猿幽鸟遥相叫，数笔湖山又夕阳。

林逋　湖上初春偶作
    梅花开尽腊亦尽，春暖便如寒食天。
    气色半归湖岸柳，人家多上郭门船。
    文禽相并映短草，翠潋欲生浮嫩烟。
    几处酒旗山影下，细风时已弄繁弦。

林逋　湖上晚归
    卧枕船舷归思清，望中浑恐是蓬瀛。
    桥横水木已秋色，赤倚云峰正晚晴。
    翠羽湿飞如见避，红蕖香嫋似相迎。
    依稀渐近诛茅地，鸡犬林萝隐隐声。

林逋　湖上隐居
    湖水入篱山绕舍，隐居应与世相违。
    闲门自掩苍苔色，来客时惊白鸟飞。
    卖药比尝嫌有价，灌园终亦爱无机。
    如何天竺林间路，犹到秋深梦翠微。

林逋　华阳洞
    华阳山雨拂轻尘，独步烟霞访隐真。
    笑傲太平云外客，安閒清世梦中身。
    金章名重人称贵，布褐才高道不贫。
    吟罢洞天风正淡，自知凡骨定逢人。

林逋　怀长吉上人北游
    青山日已远，香裓渐多尘。
    应爱淮流上，聊逢月色新。
    孤禅安逆旅，警句语谁人。
    复有伤离客，中林病过春。

林逋　淮甸城居寄任刺史
    扰扰非吾事，深居断俗情。
    石莎无雨瘦，秋竹共蝉清。
    剑在慵闲拂，诗难忆细评。
    寥然独搘枕，淮月上山城。

林逋　淮甸南游
    幽胜程程攎遍寻，不妨淮楚入搜吟。
    藓莎篱落豩庄静，松竹楼台坞未深。
    数抹晚霞怜野笛，一筛寒水羡沙禽。
    腰间组绶谁能爱，时得闲游是此心。

林逋　淮甸南游
    几许摇鞭兴，淮天晚景中。
    树林兼雨黑，草实着霜红。
    胆气谁怜侠，衣装自笑戎。
    寒威敢相掉，猎猎酒旗风。

林逋　槐木纸椎
    入手轻乾是古槐，几声清响彻池台。
    椎余鱼网如脂滑，时写新诗肯寄来。

林逋　黄家庄
    黄家庄畔一维舟，总是沿流好宿头。
    野兴几多寻竹径，风情些小上茶楼。
    遥村雨暗鸣寒犊，浅溆沙平下晚鸥。
    更有锦帆荒荡事，茫茫随分起诗愁。

林逋　即席送江夏茂才
    与君未别且酣饮，别后令人空倚楼。
    一点风帆若为望，海门平阔鹭涛秋。

林逋　集贤李建中工部尝以七言长韵见寄感存怀没因用追和
    清绝门墙冷似冰，野人怀刺昔曾登。
    新题对雨分萧寺，旧梦经秋说杜陵。
    贫典郡符资月给，老持台宪减霜稜。
    开元文字钟王笔，惆怅临风一烬灯。

林逋　寄曹南任懒夫
    关门却坐忘，一烬隐居香。
    午濑怀泉瀑，秋耕负晓冈。
    道深玄草在，贫久褐衣荒。
    料得心交者，微吟为楚狂。

林逋　寄岑迪
    久辜才术向吾朝，公罪应该洗雪条。
    佐邑旧曾居府寺，转官新合入京僚。
    门庭冷落闲中住，僮仆生疏贱价招。
    别后交游定相忆，酒灯棋雨几清宵。

林逋　寄呈张元礼
    君栖枳棘官将满，我住蓬蒿岁正穷。
    驷马交游从此少，一瓢生事不胜空。
    衡门但枕盈盈水，群木方摇摵摵风。
    若念故人兼久病，公余无惜寄诗筒。

林逋　寄聐门梁进士
    退隐无山进乏媒，杜门芳草与苍苔。
    贫为吾道应关命，达以他途亦是才。
    人静合寻衙北寺，野凉还上郭西台。
    江干昨夜情多少，风雨吹灯一梦回。

林逋　寄傅霖
    葛蔓烟枯束六经，高廉浑与昔贤停。
    黄牙稚子跨牛犊，白眼山人识剑形。
    寒睡草旁林酒壮，晓思河曲雨槎腥。
    传闻曾说平生事，不要清朝梦武丁。

林逋　寄和昌符
    家近太行居，西归压一驴。
    同侪多及第，高论独知书。
    名迹收藏遍，公卿扣谒疏。
    离愁不可写，蝉噪夕阳初。

林逋　寄胡介
    忆着胡居士，长看古佛书。
    衡门惟老母，一饭共寒蔬。
    墨迹多图鹤，山名爱画庐。
    几回曾会宿，风雪满庭除。

林逋　寄解州李学士
    解梁贤守古难同，张盖垂鞭自士风。
    馆职久衔疏旧地，郡符重剖枉名公。
    印厅孤坐琴尊外，铃阁清谈易老中。
    闻演丝纶徵诏近，相如文学动天聪。

林逋　寄兰溪邑长史宫赞
