<!-- { "loadSidebar": true } -->
    朔风剪木末，硕果悬孤危。
    邈矣冥飞鸿，异哉闻鸣鸱。
    暮云结愁阴，送君江之湄。
    去者挽莫留，留者良自悲。
    何当谢尘鞅，鼓枻相追随。

杜范　送夏肯父赴补
    之子问行李，策足游上都。
    晚风吹客袂，话别聊踌躇。
    朝家渴多士，璧水来英儒。
    子志横四海，亦复随群趋。
    磨砺强国策，它时剪骄胡。
    卓彼漫塘翁，一壑老壮图。
    万牛挽不前，世事付长吁。
    君欲访隐所，为问今何如。

杜范　送赵宽堂二首
    马塍眩朱白，孤白自痚影。
    冰雪几岁寒，谁解为渠领。
    李园百树花，人与凡木屏。
    湿藓囘春风，猿鹤并刷整。
    为我一酹之，往事莫重省。

杜范　送赵宽堂二首
    两片两山云，偶尔连空飞。
    一去向空谷，一留伴残晖。
    招招浙江渡，激激风吹衣。
    仰头有鸿鹄，孰使主事违。
    何时黄山边，把酒话昨非。

杜范　送子谨叔
    古道日凋弊，人心竞险薄。
    风雨晦朝暮，平陆变沟壑。
    归来寻故庐，六窗静犹昨。
    殷勤时拂拭，埃尘易侵剥。

杜范　送子谨叔
    大圣不可作，立言百代尊。
    开卷读且想，凛凛俨若存。
    古今宁异辙，岂徒资讨论，
    检点作用处，圣愚从此人。
    记诵不足言，为道忌多门。

杜范　送子谨叔
    大雅久不作，文士日以众。
    缵缉斗新美，靡靡相溃澒。
    春禽转巧舌，但可供好弄。
    取之以终身，只字不可用。

杜范　送子谨叔
    少小从君游，忽已各壮年。
    蒙铜未披发，忧孽故熏煎。
    羡君怀利器，吾宗秀而贤。
    刮摩尽结实，涵揉归本源。

杜范　送子谨叔
    聚首日嬉戏，胡乃遽言别。
    囘首十年间，坐令肝胆裂。
    东阳古佳地，先民有遗烈。
    为我一酹之，山寒水清绝。
僀¨宋诗　杜范　酥溪寺舍窗前有黄金间璧玉竹可爱谩作二十字　　许撞题
    中土太淡素，东皇染半节。
    此君已不群，此种暴′奇绝。

杜范　宿兴善寺成小绝
    废寺悠然殿宇空，早寒催雪撼山风。
    急投小舍成孤坐，拨尽炉灰那处红。

杜范　太师平章乔文惠公挽歌词三首
    奕世诸贤辅，清朝得老成。
    谏兵秦蹇叔，忧国汉萧生。
    更化人皆仰，调元位独亨。
    天迟诸葛死，尚欲致升平。

杜范　太师平章乔文惠公挽歌词三首
    名在洪钧上，身游绿野中。
    社方娱白傅，城遽闭滕公。
    国势关轻重，君恩著始终。
    堪嗟典刑尽，群木刺寒空。

杜范　太师平章乔文惠公挽歌词三首
    忆在乌伤日，惊滕鹗荐辞。
    自怜拘法守，何以答心知。
    零露黄化暗，凄风画翣悲。
    遥瞻孔山路，无计送灵輀。

杜范　汤南万求诗赠别遂用其和韩总卿韵
    清朝方振饬，群彦尽收揽。
    万化转机轴，一气变舒惨。
    岁寒天漠漠，日暮云澹澹。
    古志可今覆，远考异近览。
    世味甘甜蜜，国计未尝胆。
    驴技或易穷，羊质徒大阚。
    冒没忘险涂，吁嗟入玄窞。
    志士抱忠笃，封事写忧憯。
    已动凝前旒，又隔充耳紞。
    有献非美芹，有味真苦榄。
    谁其鄙肉食，政恐忘馌{口贪}。
    一别几十年，重会生万感。
    旧欢痛莫追。久交味逾淡。
    羡君粲词华，彩霞生暮晻。
    雇我已衰晚，须雪须髦髧。
    猛虎跃山谷，宁甘落圈槛。
    灵龟通鬼神，肯自朵颐颔。
    看彼苑上花，何如涧下駅。
    幽庐对江山，逸兴寄铅椠。
    我欲同君归，何由遂此敢。
    茅茨胜金屋，饭羹饱玉糁。
    原言寄新诗，春意起莲萯。

杜范　天听洞
    脚力穷时眼力通，层梯倚石上天聪。
    世间无限惟顽石，独此中间透外空。

杜范　天柱
    削成一柱是何年，屹立当空更不偏。
    我欲借渠成大厦，少陵此意久无传。

杜范　天柱峰
    探幽不知疲，前赏方未极。
    晨行越高岭，拔地见峭石。
    有如万菡萏，玲珑倚秋碧。
    东西忽异状，雇步忘所历。
    一烽柱中天，壁立千仞直。
    旁无寸土势，始觉造化力。
    凛凛苍铁姿，漠漠太古色。
    俯疑霹雳怒，仰视元气黑。
    溟波齧南维，在昔因荡激。
    伊谁拔山来，作此颠倒侧。
    诸峰左右辏，参差列矛戟。
    或如削层霞，薰蒸半天赤。
    或如簸大旗，千骑皆辟易。
    或颖如书空，或攫如戏翼。
    或如龙夭矫，两石陷其脊。
    噀雨空洞中，幽响日夜滴。
    扪萝展奇眺，百态堕胸臆。
    眼光乱崖窍，日气光映射。
    似闻多灵秘，路绝天所惜。
    侧身下篁条，倦坐屡胁息。
    沈思融结初，令人叹开辟。

杜范　途叶二绝
    一点天根动处微，已令万物受春熙。
    欲知消长从来意，便是人心善恶机。

杜范　途叶二绝
    脚踏京尘动数旬，归途又复见书云。
    群阴已放阳来复，看取新年别有春。

杜范　途中
    官身惊昨梦，山店是回程。
    郡事关新旧，人心属送迎。
    尘衫才幸脱，野服要须成。
    世路如川险，归途却自平。

杜范　挽□□
    韬光自古常难见，友道于今幸可论。
    勋业但看江左相，才名已识下邽门。
    壮哉兰若当时志，已矣云山此日原。
    到底百年同一梦，山林钟鼎尚何言。

杜范　挽曹处士二首
    年才四十未云迟，勇谢文场意已奇。
    独抱古心欣有得，肯同时好浪相追。
    回神自是平生学，彻底还看处死时。
    援笔大书真力士，纷纷醉梦若缠悲。

杜范　挽曹处士二首
    持身非介亦非通，闲处工夫不堕空。
    石室隐居虽我独，凤冈文社怀人同。
    道镌一族多名士，惠浃千家有后功。
    潜德自昭何待发，矧兹大笔诏无穷。

杜范　挽陈汉英
    庠塾崇师道，乡闾重典刑。
    麟经开晚学，鹗表动天庭。
    头未终朝黑，补能几日青。
    文章难得力，愁绝岘山茔。

杜范　挽陈将仕
    事到盖棺方始定，言于陋巷乃为公。
    试看倾郭盈襟泪，尽是忘餐振廪功。
    荣贵但知崇己欲，文章未必济民穷。
    如君厚积人谁忌，惟恐君家积未丰。

杜范　挽黄修职
    宰士当年棣萼情，世科心许白头登。
    诗书早已传家学，场屋谁知负夜灯。
    老矣尚余英气在，嗟哉独慕善人称。
    一经分付曾何憾，看取于门自此兴。

杜范　挽李处士
    确荦群山兀海隅，芬川蔚有吉人居。
    施仁一念周乡井，称善同声溢里闾。
    教子垂芳心有待，荣亲养老意何如。
    貤恩漫尔撑门户，肯负当年一束书。

杜范　挽刘监丞二首
    诸老凋零尽，公胡不少留。
    尘谈裁后进，山立俨前修。
    逸馆休黄发，为邦付黑头。
    瓯闽看蔽芾，有泪正难收。

杜范　挽刘监丞二首
    奕世诗书远，三刘姓字香。
    乡评高宿望，里社借余光。
    莲浦秋堂晚，松冈夜室长。
    典刑无复见，南望独凄凉。

杜范　挽王侍郎二首
    地灵钟国秀，舊唱压时名。
    虎观坚廉节，螭坳振直声。
    志随时暂郁，身与道俱荣。
    人羡腰金日，於公孰重轻。

杜范　挽王侍郎二首
    里枌敷荫樾，尽绣借辉光。
    诱接尝登席，抠趋屡负墙。
    故山欣弭节，华屋痛帷堂。
    岁晚凋松柏，令人重慨伤。

杜范　挽项监镇
    男儿志四方，世事苦难量。
    蚤逐功名误，空令岁月荒。
    倦游归故里，幽兴肯新堂。
    当日多知己，诸公孰在亡。

杜范　挽叶子仪二首
    性质孰无偏，工夫岂易镌。
    人谁知此学，我独谓公贤。
    耿耿存忧世，悠悠付逝川。
    一经端有属，拭目看家传。

杜范　挽叶子仪二首
    当年共短檠，心事熟论评。
    岂我非同志，於公不用情。
    几多才莫试，有此恨难平。
    旧友凋零尽，悲哉伐木声。

杜范　挽翟亲
    时运遭逢亦偶然，著鞭莫讶祖生先。
    闭门终负三冬用，脂箧徒夸十部贤。
    玉树幸能光旧德，爵罗宁复叹当年。
    生平未快荆州朱，有泪空令落九泉。

杜范　挽张监丞
    我兄同昔席，我亦接青班。
    不尽明时用，空令老泪潸。
    笋联才胃监，竹使只乡关。
    时岂无知己，吁嗟世路难。

杜范　挽赵漕二首
    蔚蔚郎闱望，皇皇使节辉。
    竞时俱勇往，怀宝独言归。
    皂盖人方惜，黄粱梦已非。
    萧山遗老在，谁使涕交挥。

杜范　挽赵漕二首
    斂裧从童乷，巢枝幸里闾。
    尘踪谁抆拭，余论借吹嘘。
    得意鸣珂地，惊嗟素锦车。
    直言公不死，兰玉秀阶除。

杜范　挽赵漕阁中
    丘公四海大名垂，有女来嫔阀阅宜。
    蘯藻自供寒女事，琴书未许世人知。
    舟移夜壑方遗恨，剑合平津自有时。
    膝上一经勋已策，吁嗟不赋板舆词。

杜范　挽钟保义
    窦馆名犹在，燕山事有光。
    解衣非楚纩，指廪异齐棠。
    映日庭兰蔚，余风宰木香。
    翠眠垂世劝，宁复事雕章。

杜范　挽周迪功二首
    书种开风气，儒声动海涯。
    一门团义聚，千里择名师。
    重卦终须卜，留耕已可菑。
