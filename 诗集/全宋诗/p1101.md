<!-- { "loadSidebar": true } -->
    人间卿相何足道，胸次诗书要不忘。
    男儿邂逅起屠钓，何如林下日月长。

黄庭坚　赠元发弟放言
    亏功一篑，未成丘山。
    凿井九阶，不次水泽。
    行百里者半九十，小狐汔济濡其尾。
    故曰时乎，时不再来。
    终终始始，是谓君子。

黄庭坚　赠张仲谋
    车如鸡栖马如狗，闭门常多出门少。
    去天尺五张公子，官居城南池馆好。
    健儿快马紫游缰，迎我不知沙路长。
    高榆老柳媚寒日，枯荷小鸭冻野航。
    津人刺船起应客，遥知故人一水隔。
    下马索酒呼三迟，骑奴笑言客竟痴。
    向来情义比瓜葛，万事略不置町畦。
    追数存亡异忧乐，烛如白虹贯酒卮。
    开轩临水弄长笛，吹落残月风凄凄。
    城头漏下四十刻，破魔惊睡听新诗。
    君诗清壮悲节物，正与秋虫同一律。
    迩来更觉苦语工，思妇霜磚捣寒月。
    朱颜绿发深误人，不似草木长青春。
    洁身好贤君自有，今日相看进于旧。
    以兹敢倾一杯酒，为太夫人千万寿。

黄庭坚　赠赵言
    饶阳赵方士，眼如九秋鹰。
    学书不成不学剑，心术妙解通神明。
    医如俯身拾地芥，相如仰面观天星。
    自言方术杂鬼怪，万种一贯皆天成。
    大梁卜肆倾宾客，二十余年声籍籍。
    得钱满屋不经营，散与世人还寄食。
    北门尘土满衣襟，广文直舍官槐阴。
    白云劝酒终日醉，红烛围棋清夜深。
    大车驷马不回首，强项老翁来见寻。
    向人忠信去表襮，可喜正在无机心。
    轻谈祸福邀重糈，所在多于竹苇林。
    翁言此辈无足听，见叶知根论才性。
    飞腾九天沈九渊，自种自收皆在行。
    先期出语骇传闻，事至十弓中时病。
    轮囷离奇惜老大，成器本可千万乘。
    自叹轻霜白发新，又去惊动都城人。
    都城达官老于事，嫌翁出言不妩媚。
    有手莫炙权门火，有口莫辩荆山玉。
    吴宫火起燕焚巢，当时下和斮两足。
    千里辞家却入门，三春荣木会归根。
    我有江南黄篾舫，与翁长入白鸥群。

黄庭坚　赠郑交
    高居大士是龙象，草堂丈人非熊罴。
    不逢坏衲乞香饭，唯见白头垂钓丝。
    鸳鸯终日爱水镜，菡萏晚风雕舞衣。
    开径老禅来煮茗，还寻密竹迳中归。

黄庭坚　赠知命弟离戎州
    道人终岁学陶朱，西子同舟泛五湖。
    船窗卧读书万卷，还有新诗来起予。

黄庭坚　赠朱方李道人
    观骨横穿寿门过，年比数珠剩三颗。
    横吹铁笛如怒雷，国初旧人惟有我。
    
    【卷22】

黄庭坚　张大同写予真请自赞
    秀眉广宇，不如鲁山。
    槁项黄馘，不如漆园。
    韬光匿名，将在双井。
    谈玄说妙，热谩两川。
    枯木突兀，死灰不然。
    虚舟送物，成百漏船。

黄庭坚　张仲谟许送河鲤未至戏督以诗
    浮蛆琰琰动春醅，张仲临津许鱠材。
    盐豉欲催蓴菜熟，霜鳞未贯柳条来。
    日晴鱼网应曾晒，风软河冰必暂开。
    莫误晓窗占食指，仍须持取报章回。

黄庭坚　张仲谋家堂前酴醾委地
    沈水衣笼白玉苗，不蒙湔拂苦无聊。
    烦君斫取西庄柳，扶起春风十万条。

黄庭坚　张子谦写予真请自赞
    见人金玉满堂而不贪，看人凤阁鸾台而不妒。
    自疑是南岳懒瓒师，人言是前身黄叔度。

黄庭坚　招戴道士弹琴
    春愁如发不胜梳，酒病绵绵困未苏。
    欲听淳音消妄想，抱琴端为一来无。

黄庭坚　招吉老子范观梅花
    播糠眯眼丞良苦，鸣鼓连村尉始归。
    及取江梅来一醉，明朝花作玉尘飞。

黄庭坚　招隐寄李元中
    吾闻李元中，学为古人青出蓝。
    眉目之闲如太华，一段翠气连终南。
    我欲从之路阻长，朱颜日夜惊波往。
    苍梧玉琯生蛛网，老翁忘味倾心赏。
    眼前记一不识十，谷中白驹閟音响。
    灊山南闲卧青牛，万壑松声不得游。
    愿君为阿阁之紫凤，莫作江湖之白鸥。

黄庭坚　招子高二十二韵兼简常甫世弼
    我行向厌次，夏扇日在摇。
    甘瓜未除垄，高柳尚鸣蜩。
    驾言聊摄归，飞霜晓封条。
    负薪泣裘褐，公子御狐貂。
    岁月坐晼晚，鬓颜飒然凋。
    道德千古事，斯文非一朝。
    往者我不及，後生多见超。
    吾党二三子，士林耸孤标。
    小谢抱周易，忘言独参寥。
    崔郎楚左史，二典考舜尧。
    王生风雅学，谈辩秋江潮。
    洒笔惊有司，小敌谓可骄。
    安和摴蒱局，临关败三枭。
    三生数步隔，屡赴茗碗邀。
    小谢殊未来，我觉百里遥。
    问之忧菽水，心虑极无聊。
    父怜母不诃，日以浊酒浇。
    此道如鼎实，念子羹未调。
    古来有亲养，回也乐一瓢。
    不田鹑生宎，在物乃为妖。
    吾言有师承，可信如斗杓。
    诗以解子忧，亦用当子招。

黄庭坚　赵景仁弹琴舞鹤图赞
    无山而隐，不褐而禅。
    听松风以度曲，按舞鹤而忘年。
    铿尔舍琴而对吏，忽坌入而来前。
    察朱墨之如蚁，初不病其超然。

黄庭坚　赵令答诗约携山妓见访
    晴波鸂鶒漾潭隈，能使游人判不回。
    风入园林寒漠漠，日移宫殿影枚枚。
    未尝绿蚁何妨拨，宿戒红妆莫待催。
    缺月西南光景少，仍须挽取烛笼来。

黄庭坚　赵令许载酒见过
    玉马何时破紫苔，南溪水满绿徘徊。
    买鱼斫鱠须论网，扑杏供盘不数枚。
    广汉威名知讼少，平原樽俎费诗催。
    草玄寂寂下帘幙，稍得闲时公合来。

黄庭坚　赵子充示竹夫人诗盖凉寝竹器憩臂休膝似非夫人之职予为名曰青奴并
    青奴元不解梳妆，合在禅斋梦蝶床。
    公自有人同枕箪，肌肤冰雪助清凉。

黄庭坚　赵子充示竹夫人诗盖凉寝竹器憩臂休膝似非夫人之职予为名曰青奴并
    穠李四弦风拂席，昭华三弄月侵床。
    我无红袖堪娱夜，正要青奴一味凉。

黄庭坚　谪居黔南十首
    相望六千里，天地隔江山。
    十书九不到，何用一开颜。

黄庭坚　谪居黔南十首
    霜降水反壑，风落木归山。
    冉冉岁华晚，昆虫皆闭关。

黄庭坚　谪居黔南十首
    冷淡病心情，暄和好时节。
    故园音信断，远郡亲宾绝。

黄庭坚　谪居黔南十首
    山郭灯火稀，峡天星汉少。
    年光东流水，生计南枝鸟。

黄庭坚　谪居黔南十首
    冥怀齐远近，委顺随南北。
    归去诚可怜，天涯住亦得。

黄庭坚　谪居黔南十首
    老色日上面，欢悰日去心。
    今既不如昔，後当不如今。

黄庭坚　谪居黔南十首
    啧啧雀引雏，梢梢箸成竹。
    时物感人情，忆我故乡曲。

黄庭坚　谪居黔南十首
    苦雨初入梅，瘴云稍含毒。
    泥秧水畦稻，灰种畲田粟。

黄庭坚　谪居黔南十首
    轻纱一幅巾，小簟六尺床。
    无客尽日静，有风终夜凉。

黄庭坚　芝赞
    不生甘泉铜池边，一茎九叶媚神天。
    伴余西去御魑魅，马湖江上看蛮船。

黄庭坚　知命弟观音赞
    普陀岩大圣，应身三十二。
    慈悲视众生，八万四千眼。
    救一切苦难，八万四千声。
    依归观世音，是先得道者。
    南无黄居士，具足神通力。
    亦具智方便，何不自观音。
    瞿唐风浪中，归命施无畏。
    一人自归依，诸人皆解脱。

黄庭坚　侄梠随知命舟行
    莫去沙边学钓鱼，莫将百丈作辘轳。
    清江濯足窗下坐，燕子日长宜读书。

黄庭坚　直舍寄陈子惠
    广文宾退下帘重，凉气微生笔砚中。
    不得朱弦写流水，绿槐阴合鸟呼风。

黄庭坚　至乐词寄黄几复
    余泛观於天下兮，何者乐而谁者足忧。
    忧於窘窘不得兮，乐尽万物而无求。
    耫声色而弊形性兮，维造化之螟蠹。
    将逍遥炉锤之外兮，尚何俛首而婴此细故。
    百年存亡得失兮，吾既视奕棋与摴蒲。
    寒暑浅夜极则迁兮，有满则有虚。
    应龙之不拘系乎，宁与羸马帖耳而求刍。
    云升雨降兮，上下有无。
    入与神会兮，出与化俱。
    无对於天下兮，制命在予。
    贾群嚣而我静兮，岂其跨一世以求直。
    乃有德人相与友兮，忘我於忘言之域。
    廓宇宙以为量兮，奚自适而不通，
    遂风休而水释。

黄庭坚　致政王殿丞逍遥亭
    漆园著书五十二，致意最在逍遥游。
    後来作者逐音响，百一未必知庄周。
    幽人往往泥出处，俗士不可与庄语。
    逍遥如何，一蛇一龙。
    以无为当有，以守雌为雄。
    与物无对，无内无外。
    与民成功，有物有对。
    左肘生杨观物化，右臂为鸡即时夜。
    果若乘气有待游，如何六气无穷谢。
    天之苍苍非正色，道真微妙安可得。
    利害丛中火甚多，此心寂寞谁能识。
    丈人春秋诚未高，视听聪明齿牙牢。
    所为淳拙有深越，持置酷似巨山陶。
    平生刚直折不得，目送飞鸿向宾客。
    早束衣冠林底眠，非关暮年俗眼白。
    种田百亩初为酒，买地一区今有宅。
    家人岁计不婴心，两儿长不能措画。
    迩来信己不问天，万事逍遥只眼前。
    何必读书始晓事，此翁暗合庄生意。

黄庭坚　稚川约晚过进叔次前韵赠稚川并呈进叔
    人骑一马钝如蛙，行向城东小隐家。
