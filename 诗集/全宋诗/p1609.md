<!-- { "loadSidebar": true } -->
    君家义概堂，活人百万计。
    老亲怀故山，色养谨承志。
    还家万里余，赴镇夕可至。
    不作题柱骄，岂有昼绣意。
    班班老莱衣，人间真乐事。
    忠孝无两心，出处固一致。
    他日上思君，命驾当不俟。
    此别谅非久，毋庸掺征袂。

楼钥　江耐翁以最首座十玄谈见示
    十首玄谈已赘疣，劳君头上更安头。
    若还又有九百汉，葛藤相缠几时休。

楼钥　江西李君千能能和墨及画梅艮斋许以三奇而诗非所长也
    游艺无小大，要皆知本原。
    后人率意作，终当愧前贤。
    老潘妙对胶，法从玉局传。
    或假季心名，空扫千镫烟。
    补之貌梅花，痚瘦仍清妍。
    折枝映月影，真态得之天。
    李君信雅尚，二者将求全。
    诸公竞称许，试之乃诚然。
    江西有诗派，皎皎俱成编。
    兹事未易窥，属君尚加鞭。

楼钥　姜秘监挽词
    文笔无劳巧剪裁，一时妙斲冠兰台。
    王杨仕宦曾相接，游夏渊源有自来。
    治狱心知有阴德，立朝人叹有余才。
    功名回施与孙子，公亦何为不豫哉。

楼钥　姜秘监挽词
    久闻政绩最淮淝，鄮岭循良亲见之。
    梓里尚遗前日爱，棠阴还长旧年枝。
    钓璜方兆非熊卜，曳杖俄兴梁木悲。
    千里佳城空望断，他时归哭岘山碑。

楼钥　姜钟离挽词
    门户期兴起，交朋务琢磨。
    反身求大学，决意取儒科。
    赞府声尤著，邻封惠亦多。
    伤心濠上路，无复听弦歌。

楼钥　姜钟离挽词
    别去期三载，伻来痛一书。
    死生诚大矣，力量果何如。
    平日真知我，遗言苦问予。
    作铭虽不愧，回首倍欷歔。

楼钥　姜总管挽词
    及见开元盛，曾闻正始音。
    雕虫徒壮岁，冠鹖岂初心。
    论事风生席，疏恩带锡金。
    精神空满腹，愁绝病沈沈。

楼钥　姜总管挽词
    富盛俄遭变，艰难却起家。
    田园新活计，诗礼旧生涯。
    仙桂应传秀，庭兰更茁芽。
    真归了无恨，超彻妙莲华。

楼钥　蒋慈豨挽词
    伊昔丹丘去，相逢意气倾。
    楼前巾子秀，山下育泉清。
    敬梓情逾厚，交梨论益明。
    凄凉千古意，潮落又潮生。

楼钥　蒋慈豨挽词
    下笔欲生风，磨砻日有功。
    推敲诗益炼，骈俪语尤工。
    经问南雷叟，家传十八公。
    词人谁可继，文阵滑稽雄。

楼钥　蒋德尚棋会展日次韵
    棋社经年能几回，身闲深幸屡参陪。
    一旬又见朋簪集，三径还因听履开。
    休苦索居徒面壁，何如相遇且衔杯。
    虽由药裹宽初约，不碍重寻旧雨来。

楼钥　蕉庵暮归
    绿蕉阴下绕斑衣，饭了从容到夕晖。
    老子才携筇杖去，孙儿各捧竹团归。

楼钥　蕉庵清坐
    薄晚归来烟已苍，蛮蕉一叶障斜阳。
    不须久住潭潭府，始觉山林兴味长。

楼钥　蕉庵杂言
    环植峦蕉数十株，幻成方丈一屠苏。
    几重青苍两边合，四壁穿空一物无。
    早凉日薄坐其下，爽气肃飒风来徐。
    此为天下易生物，不多岁月真可庐。
    王恺谩夸紫步障，石崇安得青珊瑚。
    寓居得地不亩许，好事便可传规模。
    顾余老矣岂久处，后来得此自足娱。
    若谓霜雪成摧枯，环台瑶室今何如？

楼钥　巾山
    两鳌趂屭随西行，势欲吸尽西江清。
    是谁缭以千丈城，欲去不去岂不灵。
    化为青山镇东溟，首冠窣堵双峥嵘。
    安舆从东喜逢迎，笑指鳌背同来登。
    春残雨足绿阴成，山鸟相和声咿嘤。
    自从半山经小亭，仰望巨石扶轩楹。
    千山万山拥翠屏，阴霾扫静纤云兴。
    翠微下有长江横，衮衮不尽千古情。
    广轩俯瞰万瓦平，佳处历历堪指名。
    雪蓬蹙云连曲肱，蜂房蚁垤栖残僧。
    扶栏更上三两层，一览物象无遗形。
    从倚未厌茗椀倾，长啸两腋清风生。
    亲颜甚怡轮为停，我亦色笑喜不胜。
    愿我双亲俱遐龄，方瞳炼颜华发星，
    如此两峰相对青。

楼钥　巾山曲肱斋
    山立青冥外，人行紫翠间。
    小窗开木末，孤塔映江湾。
    平楚一何远，白云相与閒。
    我来不暇寝，冷坐对前山。

楼钥　金峨本老领优婆塞众求写选僧堂三大字示以数语
    行者堂中选僧，众僧堂中选佛。
    人道是，我却不。
    不如莫待僧伽梨，便与竖起脊梁骨。
    大丈夫，休汩没。
    一粒爆起冷灰豆，十分钝以辽天鹘。
    赤脚踏透祖师关，神锥击碎精灵窟。
    君不见卢能只在碓坊前，解道本来无一物。

楼钥　金峨漱石亭
    溪声真是广长舌，历劫谈空声不绝。
    不知来自何处山，一意倾东忘万折。
    我欲漱石向水滨，无奈齿牙摇落频。
    夜半寒声到客枕，只疑身是枕流人。

楼钥　金蹄
    金蹄垂耳小韩卢，饰以重鑗驯可呼。
    谁击冬青碧阴下，恍然如见击梧图。

楼钥　锦镜
    两溪赴壑若奔虬，此地端能截众流。
    三版放开千丈雪，一卾清彻四山秋。
    几年空自存公案，今日重新指路头。
    珍重老师成胜事，清名当与此山留。

楼钥　京仲远尚书为澹然子作二大字
    浓墨新题付澹然，松坡为子老谈天。
    凭君推我行年看，何日归耕绵上田。

楼钥　经筵讲诗彻章进诗
    圣主承丕祚，于今岁几迁。
    昭回光饰物，刚健位乘乾。
    善治新更化，当阳独揽权。
    诛鉯及共鲧，擢任列闳颠。
    曩日方谋始，宸心最急先。
    未遑亲政理，首务陃经筵。
    恭俭甘卑室，尊严拱细旃。
    昼居勤已甚，坐侍礼无前。
    讲彻诗三百，时逢运半千。
    诸儒深诵说，六义极摩研。
    俯阅毛公传，旁参郑氏笺。
    慨寻中古意，重是素王编。
    旧本三千首，终存十二篇。
    虽遭煨烬厄，所赖咏歌全。
    开迹因农事，安民在井田。
    成功时迈酌，兴业大明绵。
    东国思平赋，南山乐道贤。
    艰难由后稷，劳来美周宣。
    起自绍熙载，迨兹嘉定年。
    关雎从肇彼，殷武遂终焉。
    宠数传中旨，恩光被迩联。
    神文期继踵，元佑介齐肩。
    内厩颁云骑，雕鞍绚锦鞯。
    茗分龙焙品，香拂御炉烟。
    众俊威宣力，孤生亦备员。
    少时曾学依，老去未忘筌。
    纳禄诚休矣，归耕久晏然。
    锋车俄促召，梓里谓登仙。
    词禁容挥翰，天官命典铨。
    岂知侵莫境，重得侍甘泉。
    朽质何能报，孱躯殆欲捐。
    尚思求谲谏，海岳效尘涓。

楼钥　旌表门闾安人陈氏挽词
    妇德高千古，乡评彻九重。
    柏舟终自誓，石窌启新封。
    孙子传清白，闺门慕肃雍。
    死生无憾处，了不愧三从。

楼钥　旌表门闾安人陈氏挽词
    族姓朱陈盛，夫人事愈明。
    老姑俱上寿，难弟各清名。
    节行辉丹管，门闾照赤城。
    宝邻方有托，何忍送铭旌。

楼钥　菁江迓客
    菁江十里路逶迟，两岸平畴接翠微。
    赢得闲中乘画舫，随潮西上趁潮归。

楼钥　净明方丈
    云深宿雨未忺晴，短艇还来叩晓扃。
    山溜拥豨侵石磴，天风吹雾晴空庭。
    茵铺野草滋新绿，玉立修篁洗旧青。
    老我时时假僧榻，梦魂直向醉中醒。

楼钥　九月十一日杓孙得男
    郡斋弧矢记垂门，今日衰翁更觉尊。
    生晚不能瞻大父，年高却幸见曾孙。
    从今镜镊知无用，但喜芝兰近愈繁。
    题汝孳孳守家法，为传衣钵到仍昆。

楼钥　久不作诗喜仲兄迁邻居因成长句
    宦游各天涯，泉州今雁行。
    官居半里所，相过复相望。
    西邻得老屋，往来连户窗。
    水竹占幽胜，风雨对一床。
    十年短檠灯，今夜分余光。
    儿曹亦可乐，洛诵声洋洋。
    天边有白云，随风正飞扬。
    相期奉旨甘，莱衣戏亲傍。
    轩冕皆傥来，此意可暂忘。
    诗成喜可知，且复釂此觞。

楼钥　酒边戏作
    未年六十已言归，七十重来自觉痴。
    未报君恩归未许，樽前羞听摸鱼儿。

楼钥　句
    门前莫约频来客，坐上同观未见书。

楼钥　具美堂
    明光殿里早催班，亭午天街从驾还。
    已听欢声传市井，更看喜气满湖山。
    联镳远去閒寻胜，烂醉归来夜叩关。
    但愿两宫千万寿，退公时得过云间。

楼钥　客目中次韵
    三年此月绮筵开，盛意勤拳不待催。
    预约行人须已集，先欣数客肯俱来。
    诗筒才到先赓韵，酒兴方浓莫算杯。
    更欲秋深穷胜践，邹枚后乘可容陪。

楼钥　客目中次韵
    花若开时定自开，芳心深靓不容催。
    主人又有新诗出，佳客应寻旧雨来。
    楼上已闻香扑鼻，堂前尽放酒盈杯。
    高烧银烛照花睡，更到更深亦愿陪。

楼钥　客省听燕乐
    晓入金门拜紫宸，门前错立士如云。
    未容密侍君王宴，只许钧天隔殿闻。

楼钥　哭晴弟汪去伪墓
    内弟幼而敏，抗志欲决科。
    一行试曹掾，吏才犹患多。
    谓当为时用，舌在如命何。
    通籍已艰阻，入幕终蹉跎。
    我生依外家，侵寻阅羲娥。
    视君如同气，竹马声相和。
    少长联研席，词场深琢磨。
    相期到晚岁，杖屦俱婆娑。
    宁知五年别，君随东逝波。
