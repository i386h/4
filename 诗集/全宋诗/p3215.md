<!-- { "loadSidebar": true } -->
    威权自与转输同，仆从衙庭事事雄。
    十郡山河关职务，一门忠孝是家风。
    图书半在仙舟里，碑板多留禹庙中。
    闲想春堤游赏处，桃花浪照舞筵红。

魏野　寄赠三门漕运卞寺丞二首
    三门闲想六龙家，多少春来事可夸。
    阁道寻僧同鹫领，楼船载妓胜仙槎。
    送迎几拂新亭柳，巡历时穿旧县花。
    野客寻常思重谒，却愁诗酒势难加。

魏野　寄赠桃林尉史温
    知韫才能负壮心，莫嗟作尉尚湮沉。
    幽求起去登台席，居易徵来入翰林。
    望气台边桑柘密，弃繻关畔水云深。
    怜君况是徵君后，闲攎秋凉策杖寻。

魏野　寄赠西川御史薛端公益州司理刘大著陕路运使臧殿院梓州提刑唐察院
    四贤同在两川时，不独民间斗察微。
    蜀魄血流啼亦少，巴猿肠断叫应稀。
    文君酒旨停红旆，神女云从慝绣衣。
    雪尽沉冤题尽景，齐看诏向十州归。

魏野　寄赠知洋州李泽屯田
    一种分符命最优，翠微深处是洋州。
    白云绕座疑山相，红旆随行表郡侯。
    禅定僧疑陪静话，音声鸟称伴閒游。
    更输属邑钱希圣，四季花前共倡酬。

魏野　寄眛厔知县解旦著作
    眛厔乐天初任地，此时君又继多才。
    閒应时到游仙寺，石上题诗扫绿苔。

魏野　将离蓝田同王辟太博饮于王氏亭联成二韵
    白鹿原东漣水西，杨花漠漠草萋萋。
    那堪对此还醒别，况是醍醐鸟正啼。

魏野　将游蜀中恨有所滞至情难蓄发为拙诗寄锦川峡路薛田臧奎二运使提刑
    却为虚名动叹嗟，难如云鹤转天涯。
    两川尚阻寻三友，四海空传是一家。
    白发无多残岁月。青城何限好烟霞。
    此生不遂闲游去，蜀魄巴猿恨莫夸。

魏野　解城条山
    万仞云根泉，清泠濯我足。
    森森沧爪甲，凛凛寒肌肉。
    来初自试探，坐久频舒缩。
    触开浪花白，踏破苔衣绿。
    肺俯亦清泠，形影相照烛。
    忽罢避游鱼，未归妨渴鹿。
    惧浊远泥沙，就阴怜草木。
    浸润易调畅，狎耫难羁束。
    欲伐我未能，先起人何速。
    此会高且闲，愿继渔父躅。

魏野　经嵩阳废观因有戏题
    嵩阳多废观，欲验少碑文。
    地属村夫子，苔漫石老君。
    草生泉更浸，松死烧犹焚。
    欲间神仙事，悠悠空白云。

魏野　经温泉
    尧水不垫民，温泉溺唐祚。
    兵处洗不得，翻为天下汙。
    山鸟徒咬咬，翠华无问处。

魏野　句
    放人少处先登第，举族贫时已受官。

魏野　句
    

魏野　通体全无力，酡颜不自持，
    

魏野　寇相公生辰二首
    岳渎精英气，来钟积庆门。
    何时生上相，明日是中元。
    仙药宁无种，灵椿别有根。
    宁期三入后，一品见玄孙。

魏野　寇相公生辰二首
    弈世英髦命世贤，悬弧时节早秋天。
    蟾光望处将三五，凤历推来恰半千。
    功向清朝终突兀，寿同皇祚合连延。
    预愁来岁逢今日，不得中书献此篇。

魏野　寇相公生辰因有寄献
    宋朝元老更谁先，已咏功成二十年。
    好去上天辞将相，归来平地作神仙。
    坐看云岫资闲兴，卧听霓裳引醉眠。
    多少年辰献诗者，应无真祷似狂篇。

魏野　哭岐贲从事
    君丧重堪悲，才高位竟卑。
    寄孤偏嘱我，知已更求谁。
    祭德宜脩庙，传名不在碑。
    何人与为传，愿录野人诗。

魏野　哭钱观察
    操麾授钺器纵横，尽说长城指顾成。
    岳即孕灵偏有意，天何促寿太无情。
    明堂欲建栋梁折，巨海将浮舟楫倾。
    未得四旬馀四载，龙旌不觉变铭旌。

魏野　刘烨大著忽惠雅章喜惧交集辄增二咏聊以谢酬
    东观刘郎一古儒，等闲简帖类经书。
    论交不弃如云客，并马常容似雪驴。
    蝴蝶梦魂知有据，凤凰诏命想无虚。
    翻愁旦暮西垣去，难伴王维宿直庐。

魏野　留题漣川姚氏鸣琴泉
    琴里休夸石上泉，争如此处听潺湲。
    爱于琴里无他意，落砌声声是自然。

魏野　留题敷水李先生隐居
    棠树阴中来得得，莲花峰下去迟迟。
    好将门外岩磨取，为刻西巡御赐诗。

魏野　留题华山陈先生旧隐
    先生亡不朽，太华合为碑。
    至道虽无迹，玄言尚有时。
    乱飞云似觅，不食鹤应悲。
    独绕空坛下，山风动紫芝。

魏野　留题仙游寺
    将从三峡泛扁舟，先向仙游寺里游。
    水石却惊偏怪异，江山狂兴一时休。

魏野　暮春雨中作
    独院信寥寥，蚕生谷未苗。
    残春无数日，积雨复连宵。
    不恨流光速，唯伤去圣遥。
    那堪当此景，时见落花飘。

魏野　暮冬郊居怀李安
    草屋松篁杪，寒多市井閒。
    严风生北户，爱日落南山。
    下第人何处，林居鸟自还。
    琴樽虽在侧，难以解愁颜。

魏野　暮秋怀闰师
    风清月白树红时，无奈重城隔闰师。
    却羡潺湲阶下水，夜深流入白莲池。

魏野　暮秋怀王专臧奎王衢三从事
    旧友各西东，閒思兴莫穷。
    尽居花幕下，独在竹林中。
    白屋贫虽异，清宵梦想同。
    吟馀遥望处，寒雨正濛濛。

魏野　暮秋闲望
    水阁闲登望，郊原欲刈禾。
    坏簷巢燕少，积雨病蝉多。
    砧隔寒溪捣，钟随晚吹过。
    扁舟何日去，江上负烟簑。

魏野　偶作呈谔闰二上人
    老虽无闷向茅堂，忽忽还因物感伤。
    积雾易迷平地水，孤云难护满天霜。
    祥麟可向清时见，惊鹤那於黑处藏。
    信意偶然成此咏，祇堪闲写与支郎。

魏野　陪留台李学士筵上赋得文石酒杯分得杯字
    知自何山得，磨砻作酒杯。
    斟疑五色动，醉认一拳开。
    竏似泉舂出，痕如藓渍来。
    主人心朴素，爱惜过琼瑰。

魏野　陪乔职方泛舟之三门竭禹祠
    波浪溅旌旗，东浮竭禹祠。
    千秋花发日，两院狱空时。
    城里闲赏树，船中舞柘枝。
    晋公曾禊洛，不召野人随。

魏野　盆池萍
    乍认庭前青藓合，深疑监里翠钿稠。
    莫嫌生处波澜小，免得漂然逐众流。

魏野　乞牋纸寄犀浦王专著作
    故人何处暂驱鸡，犀浦封疆濯锦西。
    五色彩笺宜寄惠，知君管得浣花溪。

魏野　蔷薇
    碎剪红绡间绿丛，风流疑在列仙宫。
    朝真更欲熏香去，争掷霓衣上宝笼。

魏野　乔职方将赴阙诏领河东转输再成长句送之
    河东控塞诏通儒，二十馀州系惨舒。
    位列九天应自致，权除两地更谁如。
    薦贤表想殷勤发，咏物诗应取次书。
    不为龙钟头半白，好抛泉石从轩车。

魏野　清明日离蓝田白鹿原寄王太博
    白鹿原东晓色中，人家新火翠烟浓。
    岂惟心友难为别，驴上迴头恋玉峰。

魏野　秋霁草堂闲望
    草堂高逈胜危楼，时节残阳向晚秋。
    野色青黄禾半熟，云容黑白雨初收。
    依依永巷闻村笛，隐隐长河认客舟。
    正是诗家好风景，懒随前哲却悲愁。

魏野　秋日怀王专
    菊花原上立，村落雨睛初。
    晚吹清群物，秋光澹太虚。
    空看新雁字，不得故人书。
    犹赖华亭鹤，林閒伴索居。

魏野　秋夜与陈孟话别
    草堂灯暗雨萧萧，欲话分携重郁陶。
    何事琴中犹怨切，凄凉调里鼓离骚。

魏野　三峰王耿殿丞将移陕下通理先已同袁刑部以唱和诗见寄因次前韵和酬
    君移棠树民皆喜，我住东郊却懒夸。
    拙性怕逢诗债主，病身愁见酒雠家。
    郢词温润如丝雨，蜀纸鲜明似绮霞。
    况是已经仙手和，点头空使角冠斜。

魏野　三峰王耿殿丞将移陕下通理先已同袁刑部以唱和诗见寄因次前韵和酬
    蜀出多才信不虚，淹翔犹未佩银符。
    民间惠爱应长有，马上歌诗岂暂无。
    休话卜邻来草泽，即看得路去蓬壶。
    申湖公暇闲游地，贺监何须说鑑湖。

魏野　三门留题
    何由通九曲，始自凿三门。
    夏禹功如小，东溟位岂尊。
    鼋鼍当日窟，鸡犬此时村。
    涡恐和山漩，涛疑若石奔。
    势愁舂地轴，声想震开阍。
    寺庙中流耸，烟云两岸屯。
    楼台疑蜃吐，舟檝畏鲸吞。
    游客虽惊险，居僧不厌喧。
    如潮无振鹭，似峡欠啼猿。
    孤店经商少，雄司漕运繁。
    人家无钓具，鸟道有{上竹下亶}痕。
    丧胆寻遗迹，伤心吊溺魂。
    坼城唐记列，砥柱祖名存。
    况复诗书载，狂题愧雅言。

魏野　三门与臧奎推官联句题东楼
    二陕三门境，江城想未胜。
    早衙连庙鼓，夜市杂船灯。
    乞任多朝市，忘归有海僧。
    东楼仍更好，欲去又同登。

魏野　上解梁潘学士十韵
    尽继祖风流，其如髩未秋。
    石渠陈表让，山郡折资求。
    舜禹城分界，神仙岳映楼。
    淫祠随处毁，学校逐乡修。
    密疏多亲写，狂诗少自收。
    通宵营有乐，度岁狱无囚。
    酒席围红粉，盐池照碧油。
    药同方士煉，壶共野僧投。
    瓦砾今徒献，琼瑶旧未酬。
    几多怀抱事，欲去复迟留。

魏野　上知府鲍少卿
    五福三朝客，同年想少存。
    立功从太祖，卧里见曾孙。
    易进因仁政，难休为帝恩。
    权临二陕重，官处九卿尊。
    烟翠甘棠柳，风清画戟门。
    四门潜遂意，百吏动惊魂。
    不病轻丹灶，无愁鄙酒樽。
