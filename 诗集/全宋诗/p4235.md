<!-- { "loadSidebar": true } -->
    世谓仙易得，汉武吾所知。
    终老坐迷妄，海上求安期。
    世谓仙难得，二王等儿嬉。
    安期自来顾，一笑相与归。
    难易讵能诘，戃恍谁复窥。
    千古赤松事，话者君勿疑。
    凌遐与倒景，物外非无之。
    要须功行满，乃可超尘泥。
    无怀轻诞心，鹤鹿浪欲骑。
    安期寄语谓世人，初平不是牧羊儿。

郑刚中　题大龙湫
    龙湫喷薄高且清，自料吾心略相似。
    因流顺势无隐情，倾倒向人只如此。

郑刚中　题横溪坊客馆二首
    吹暖东风自不忙，徐徐一例与芬芳。
    轮皴倚岸老杨树，也向梢头开嫩黄。

郑刚中　题横溪坊客馆二首
    朝曦却雨作春妍，绿嫩黄轻物物鲜。
    村落可怜祗依旧，稀疏茅屋起炊烟。

郑刚中　题洪州新建张令寄斋
    合倚金华步石渠，丹砂宁驻葛洪车。
    有成用底三年政，必葺聊成一日居。
    簿令优游闲制锦，签牌盘礴饱观书。
    后来令尹须留意，莫道前人吒宿庐。

郑刚中　题后郑壁
    满眼烟尘杂鼓旗，经冬首鼠负忧疑。
    树头新绿今如此，孤负春光固可知。

郑刚中　题黄德老西亭二绝
    花木横斜转小蹊，疏帘竹屋任高低。
    何人移得僧窗静，置在君家厅事西。

郑刚中　题黄德老西亭二绝
    吏冗文移纸作堆，谁能亭榭静中开。
    直须事外关门坐，莫放人从门外来。

郑刚中　题雷石寺润公环翠轩
    窗外小山重叠好，阴阴松竹翠排檐。
    老人嘉我幽寻意，深炷炉香为卷帘。

郑刚中　题灵峰见山阁
    兵火相寻音问绝，登高寓目空伤神。
    金华山且望不见，况乃欲见山下人。

郑刚中　题妙明师静轩
    小径禅房琐绿苔，坐中闻叶亦幽哉。
    此居不是能潇洒，但我初从闹处来。

郑刚中　题石几先生书院壁
    万柄高荷碧玉圆，芙蓉时见一枝鲜。
    何年种此北山北，便向中间安小船。

郑刚中　题西岩
    终日徘徊得好凉，一怀炎暑变冰霜。
    会须月上出山去，更看芰荷生夜香。

郑刚中　题异香花俗呼指甲花
    小比木犀无蕴藉，轻黄碎蕊乱交加。
    邦人不解听谁说，一地再为指甲花。

郑刚中　天寒
    清寒作新雪，玉花仅堆积。
    云破煦朝曦，数靋忽消释。
    馀阴变小雨，颇似烟幕幕。
    时见庭前槐，枯梢水珠滴。
    破愁无尊酒，慰眼有书籍。
    涵泳度穷年，所得固清适。

郑刚中　僮方捣茶知予书初辍捣以待呼而戒之
    顽童来听老夫言，困至如今我欲眠。
    汝但闭门推客去，破茶不碍梦魂圆。

郑刚中　投宿蒲圻县
    咫尺蒲圻县，泥深路屈盘。
    小桥飞雪急，破帽蹇驴寒。
    家信无人害，愁悰赖酒宽。
    转坡闻有寺，一榻借偷安。

郑刚中　晚村
    暑雨霁馀飞，翻沟水鸣玉。
    半规入岚雾，平畴愈新绿。
    时有牧归牛，一备过山曲。
    吾庐附幽深，四面荫修竹。
    垂云下林梢，惊鸟目争宿。
    夜色迫书卷，呼童具灯烛。

郑刚中　晚凉小酌
    城头暮角送阑暑，倚槛顷之风满襟。
    去鸟渐迷山落日，鸣蝉忽静木垂阴。
    弄云初月光犹淡，出水新荷绿未深。
    萧散晚凉君解否，一杯寻见古人心。

郑刚中　晚望有感
    霜作晴寒策策风，数家篱落澹烟中。
    沙鸥径去鱼儿饱，野鸟相呼柿子红。
    寺隐钟声穿竹去，洞深人迹与云通。
    雁门踦甚将何报，万里堪惭段子松。

郑刚中　晚雨
    连日午后雨，势欲漂茅屋。
    雨从炎海来，初不洗烦溽。
    残虹挂云端，落照明如烛。
    舍中不胜困，散步眺林簏。
    浑地一叶动，寂立类枯木。
    徘徊傍西檐，意颇不自足。
    举扇招微风，送这入修竹。

郑刚中　王倅生辰
    日驭驾轮入东尾，望后黑月将浃旬。
    惟时十月二十四，积庆高门生异人。
    霏霏霜华翦寒梢，天地严肃无妖氛，
    秘藏和气付贤者，粹然不受世俗法。
    观其玉润得嘉耦，义之正恐为前身。
    自从平步官职场，事业磊落难具陈。
    东阳古郡号富壤，寇火之后风俗贫。
    征财榷利日扰扰，藉公得与人为春。
    坐令七邑再生育，此德重大无比伦。
    吾闻造物甚昭爽，报以公寿当如椿。
    我公骨相已奇艾，道气日日生精神。
    他时雍容入廊庙，端以黄发为甫申。
    题舆虽此暂留滞，随分亦可酬佳辰。
    庭前香雾欲云起，可无一醉欢邦民。

郑刚中　王能甫作葡萄一枝於圆扇之上戏作小诗报之
    妙笔窥天顷刻成，浑如小架月初明。
    扶蔬老蔓敷新叶，下盖累累紫水晶。

郑刚中　未至鼎州道旁有甘泉既酌泉过松竹百步投宿小寺翌日又酌泉登舆松竹
    一宿招提又裹粮，寸心孤影自匆忙。
    客从瘴岭暑边过，兰在幽林深处香。
    动静於人曾两意，升沈如梦亦都忘。
    但悲垂老恩无报，泪眼瞻依日月光。

郑刚中　闻百舌
    圆吭百舌语千般，岂是春来不耐闲。
    为见幽人无与语，故来相对作闲关。

郑刚中　闻杜鹃
    少年了杜鹃，不领杜鹃意。
    朝将书卷开，暮对春风醉。
    啼急落花飞，不废书生睡。
    年来闻杜鹃，万感集肠胃。
    罪大畏斧钺，恩宽见天地。
    桑榆寄晚日，骨髓琐深愧。
    草舍灯火寒，瘴乡烟雨细。
    休作断肠声，孤臣已无泪。

郑刚中　无寐
    瓦裂慨平生，无眠枕半横。
    逐臣常内讼，谪梦自多惊。
    投晓星月澹，近山钟鼓清。
    晨炊知米贱，犹恐费经营。

郑刚中　无寐
    孤衾万感不能平，籍也扪心未觉盲。
    疏雨过云才数点，宿酲扶梦正三更。
    瘴烟侵我须教老，春物牵愁自在生。
    畴曩犬鸡无寸效，如今方愧子真耕。

郑刚中　无诗
    草创园亭随意坐，任缘化竹倩人栽。
    雁声与客将寒去，柳色知春有信来。
    逸气暂时因酒见，物华空自把诗催。
    案头秃笔无才思，不赋一言真陋哉。

郑刚中　无俗轩
    轩前叠小山，山下生新竹。
    秀色逗幽光，都作轩窗绿。
    公来坐其上，更置一株玉。
    岸巾人亦凉，意饱不须肉。
    落屑随飞香，是中安有俗。

郑刚中　无题
    柳色几番随雨暗，蕉心闲处向人开。
    个别岂得无诗句，滞思如胶索不来。

郑刚中　无题
    池塘好处烟迷柳，帘幕昏时雨过山。
    燕子不知春有恨，衔将花片入梁间。

郑刚中　无题
    雨出笋尖高玳瑁，风开花蕾入胭脂。
    恐须费尽东君力，造化无心本不知。

郑刚中　无兔而用鸡毛无直干而用粗竹坐是二者故封川难得笔近有工以羊毛易
    老根先入远烟胶，更取织枝束细毫。
    再作一家香气聚，幽人研弄亦风骚。

郑刚中　无兔而用鸡毛无直干而用粗竹坐是二者故封川难得笔近有工以羊毛易
    小镂松梢作管城，肉枯鳞瘦不妨轻。
    快随醉客翩翩处，尚带山头风雨声。

郑刚中　无兔而用鸡毛无直干而用粗竹坐是二者故封川难得笔近有工以羊毛易
    何用生花曾入梦，岂须大笔要如椽。
    自应优冠湘东品，斑竹容渠作比肩。

郑刚中　无兔而用鸡毛无直干而用粗竹坐是二者故封川难得笔近有工以羊毛易
    不因蒙制巧相规，柯叶风霜未改移。
    今抱寸心何所用，助君多写岁寒诗。

郑刚中　无夜二绝
    春风灯火倾城醉，明月花枝满地寒。
    不是陇头新麦绿，田夫未肯远来看。

郑刚中　无夜二绝
    门前又结采为山，千骑从容鼓吹间。
    孰谓柴扉连竹坞，一灯和月夜深关。

郑刚中　吴江有三高祠谓鸱夷子皮步兵校尉角里先生也先有一人题其祠日是非
    外物由来如梦幻，达人轻视等毫毛。
    投身为有区区者，始觉诸公节行高。

郑刚中　吾乡城外北室宛转皆亭园自北门外南彻浮桥最为游春胜地因清明念之
    短墙疏竹小园亭，记得东风婺女城。
    久酝菖蒲催祓禊，半肥梅子待清明。
    桥边沙印骄骢迹，水外花　　醉客声。
    年少不知身解老，曾交豪气与春争。

郑刚中　五更霜寒拥被不寐
    酒凭孤枕聊成寐，寒入霜钟更觉清。
    户外只知居士睡，那知寂默念平生。

郑刚中　五更醉卧
    独坐前轩引破觥，满床书卷任纵横。
    明蟾自可当灯烛，修竹便为佳友生。
    眩眼添花知轻醉，小窗欹枕梦春耕。
    日高推被还思起，听得厨头有菜羹。

郑刚中　午睡
    藜羹饭脱粟，穷达未须计。
    日中困炎曦，到枕即昏睡。
    营营百为扰，合眼尽遗弃。
    悠然一榻间，烂熟见真意。
    欲识太古风，去此不多地。
    我愿四海平，圭窦永无事。
    夏卧法曹簟，冬梦公孙被。

郑刚中　西邻桑间有隙地从可五丈其横五分之一荒蔓瓦砾之所聚也邻翁借予栽
    荒园茅塞闭墙隈，多谢西邻借我开。
    力课顽僮移断甓，小通幽径养苍苔。
    种云无处容桤木，遮日聊须买竹栽。
    十亩故乡松与菊，不须便望主人回。

郑刚中　戏简文浩然诗成不往也
    临贺山泉清似政，公厨酿酒色如泉。
    囚山相望虽千里，岂是江头无便船。

郑刚中　戏题秋香
    香染鹅黄衣綷{左纟右蔡}，轻披环佩玉交加。
    异哉秋气方凄冷，风露何能作此花。

郑刚中　戏题堂前梅
    健步移来知未久，危根犹用小栏遮。
    似能向我怜幽独，旋放南梢一两花。

