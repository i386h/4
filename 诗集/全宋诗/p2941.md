<!-- { "loadSidebar": true } -->
    广庭觞圣寿，以此参肴蔌。
    愿比赤心投，皇明傥予烛。

王安石　甘棠梨
    甘棠诗所歌，自足夸众果。
    爱其凌秋霜，万玉悬磊砢。
    园夫盛采摘，市贾争包裹。
    车输动盈箱，舟载辄连柁。
    朝分不知数，暮在知几颗。
    但使甘有余，何伤小而椭。
    主人捐千金，飣餷留四坐。
    柑椑与橙栗，在口亦云可。
    都城纷华地，内热易生火。
    问客尚此时，蠲烦孰如我。

王安石　感事
    贱子昔在野，心哀此黔首。
    丰年不饱食，水旱尚何有。
    虽无剽盗起，万一且不久。
    特愁吏之为，十室灾八九。
    原田败粟麦，欲诉嗟无赇。
    间关幸见省，笞扑随其後。
    况是交冬春，老弱就僵仆。
    州家闭仓庾，县吏鞭租负。
    乡邻铢两徵，坐逮空南亩。
    取赀官一毫，奸桀已云富。
    彼昏方怡然，自谓民父母。
    朼来佐荒郡，檩檩常惭疚。
    昔之心所哀，今也执其咎。
    乘田圣所勉，况乃余之陋。
    内讼敢不勤，同忧在僚友。

王安石　高魏留
    魏留十七助防边，埋没盐州十八年。
    衣屦穷空委胡妇，糗粮辛苦待山田。
    关河旧路频回首，腹背他时两受鞭。
    邂逅得归耶战死，母随人去亦萧然。

王安石　歌元丰五首
    水满陂塘谷满篝，漫移蔬果亦多收。
    神林处处传箫鼓，共赛元丰第二秋。

王安石　歌元丰五首
    露积成山百种收，渔梁亦自富虾鳟。
    无羊说梦非真事，岂见元丰第二秋。

王安石　歌元丰五首
    湖海元丰岁又登，稆生犹足暗沟塍。
    家家露积如山垄，黄发咨嗟见未曾。

王安石　歌元丰五首
    放歌扶杖出前林，遥和丰年击壤音。
    曾侍土阶知帝力，曲中时有誉尧心。

王安石　歌元丰五首
    豚栅鸡埘晻霭间，暮林摇落献南山。
    丰年处处人家好，随意飘然得往还。

王安石　葛郎中挽辞二首
    卷卷繐帷轻，空堂昼哭声。
    衣冠遗故物，杯案若平生。
    白马有悲送，赤车非古行。
    低徊九原日，光景在铭旌。

王安石　葛郎中挽辞二首
    蛮荆长往地，湖海独归时。
    旅榇蛟龙护，铭旌雁鹜随。
    此生要有尽，何物告无期。
    一片幽堂石，公知我不欺。

王安石　葛兴祖挽辞
    忆随诸彦附青云，场屋声名看出群。
    孙宝暮年犹主簿，卜商今日更修文。
    山川凛凛平生气，草木萧萧数尺坟。
    欲写此哀终不尽，但令千载少知君。

王安石　葛蕴作巫山高爱其飘逸因亦作两篇
    巫山高，十二峰。
    上有往来飘忽之猨猱，下有出没瀺灂之蛟龙，
    中有倚薄缥缈之神宫。神人处子冰雪容，
    吸风饮露虚无中。千岁寂寞无人逢，
    邂逅乃与襄王通。丹崖碧嶂深重重，
    白月如日明房栊。象床玉几来自从，
    锦屏翠幔金芙蓉。阳台美人多楚语，
    秖有纤腰能楚舞，争吹凤管鸣鼍鼓。
    那知襄王梦时事，但见朝朝暮暮长云雨。

王安石　葛蕴作巫山高爱其飘逸因亦作两篇
    巫山高，偃薄江水之滔滔。
    水於天下实至险，山亦起伏为波涛。
    其巅冥冥不可见，崖崖斗绝悲猿猱。
    赤枫青栎生满谷，山鬼白日樵人遭。
    窈窕阳台彼神女，朝朝暮暮能云雨。
    以云为衣月为褚，乘光服暗无留阻。
    昆仑曾城道可取，方丈蓬莱多伴侣。
    块独守此嗟何求，况乃低徊梦中语。

王安石　庚申正月游齐安
    水南水北重重柳，山後山前处处梅。
    未即此身随物化，年年长趁此时来。

王安石　庚申正月游齐安有诗云水南水北重重柳壬戌正月再游
    招提诗壁漫黄埃，忽忽笼纱两过梅。
    老值白鸡能不死，复随春色破寒来。

王安石　耿天骘惠梨次韵奉酬三首
    陈迹难寻天柱源，疏封投老误明恩。
    国人欲识公归处，杨柳萧萧白下门。

王安石　耿天骘惠梨次韵奉酬三首
    桐乡山远复川长，紫翠连城碧满隍。
    今日桐乡谁爱我，当时我自爱桐乡。

王安石　耿天骘惠梨次韵奉酬三首
    开国桐乡已白头，国人谁复记前游。
    故情但有吴塘水，转入东江向我流。

王安石　耿天骘许浪山千叶梅见寄
    闻有名花即谩栽，殷懃准拟故人来。
    故人岁岁相逢晚，知复同看几度开。

王安石　公辟枉道见过获闻新诗因叙叹仰
    青丘神父能为政，碧落仙翁好作诗。
    旧事齐儿应共记，新篇楚老得先知。
    怀砖大岘如迎日，供帐阊门胜去时。
    若与鸱夷斗百草，锦囊佳丽敌西施。

王安石　宫词
    六宅新妆促锦，三宫巧仗丛花。
    一片黄云起处，内人遥认官家

王安石　沟港
    沟港重重柳，山坡处处梅。
    小舆穿麦过，狭径碍桑回。

王安石　沟上梅花欲发
    亭亭背暖临沟处，脉脉含芳映雪时。
    莫恨夜来无伴侣，月明还见影参差。

王安石　沟西
    沟西直下看芙蕖，叶底三三两两鱼。
    若比濠梁应更乐，近人浑不畏舂鉯。

王安石　估玉
    潼关西山古蓝田，有气郁郁高拄天。
    雄虹雌霓相结缠，昼夜不散非云烟。
    秦人挟斤上其巅，视气所出深鑱镌。
    得物盈尺方且坚，以斤试叩声泠然。
    持归市上求百钱，人皆疑嗟莫爱怜。
    大梁老估闻不眠，操金喜取走蹁跹。
    深藏牢包三十年，光怪邻里惊相传，
    欲献天子无由缘。朝廷昨日锺鼓县，
    呼工琢圭寘神筵。玉材细琐不中权，
    贾孙抱物诏使前。红罗复叠帕紫毡，
    发视绀碧光属联。诏问与价当几千，
    众工让口无敢先。嗟我岂识真与全。

王安石　姑胥郭
    误褫云巾别故山，抵吴由越两间关。
    千家渔火秋风市，一叶归舟暮雨湾。
    旅病愔愔如困酒，乡愁脉脉似连环。
    情知带眼从前缓，更恐颠毛自此斑。

王安石　孤城
    孤城回望距几何，记得好处常经过。
    最思东山烟树色，更忆南湖秋水波。
    百年颠倒如梦寐，万事乖隔徒悲歌。
    应须饮酒不复道，今夜江头明月多。

王安石　孤桐
    天质自森森，孤高几百寻。
    陵霄不屈己，得地本虚心。
    岁老根弥壮，阳骄叶更阴。
    明时思解愠，解斲五弦琴。

王安石　古寺
    寥寥萧寺半遗基，游客经年断履綦。
    犹有齐梁旧时殿，尘昏金像雨昏碑。

王安石　古松
    森森直干百余寻，高入青冥不附林。
    万壑风生成夜响，千山月照挂秋阴。
    岂因粪壤栽培力，自得乾坤造化心。
    廊庙乏材应见取，世无良匠勿相侵。

王安石　古意
    采芝天门山，寒露净毛骨。
    帝青九万里，空洞无一物。
    倾河略西南，昌射河鼓没。
    蓬莱眼中见，人世叹超忽。
    当时弃桃核，闻已撑月窟。
    且当呼阿环，乘兴弄溟渤。

王安石　观明州图
    
    明州城郭画中传，尚记西亭一舣船。
    投老心情非复昔，当时山水故依然。

王安石　观王氏雪图
    崔嵬相映雪重重，茅屋柴门在山峰。
    想有幽人遗世事，独临青峭倚长松。

王安石　光宅
    今知光宅寺，牛首正当门。
    台殿金碧毁，丘墟桑竹繁。
    萧萧新犊卧，冉冉暮鸦翻。
    回首千岁梦，雨花何足言。

王安石　光宅寺
    翛然光宅淮之阴，扶舆独来止中林。
    千秋锺梵已变响，十亩桑竹空成阴。
    昔人倨堂有妙理，高座翳绕天花深。
    红葵紫苋复满眼，往事无迹难追寻。

王安石　光宅寺
    齐安孤起宋兴前，光宅相仍一水边。
    蜂分蚁争今不见，故窠遗垤尚依然。

王安石　归庵
    稻畦藏水绿秧齐，松鬣初乾尚有泥。
    纵蹇寻冈归独卧，东庵残梦午时鸡。

王安石　归燕
    马上逢归燕，知从何处来。
    贪寻旧巢去，不带锦书回。

王安石　癸卯追感正月十五事
    正月端门夜，金舆缥缈中。
    传觞三鼓罢，纵观万人同。
    警跸声如在，嬉游事已空。
    但令千载後，追咏太平功。

王安石　贵州虞部使君访及道旧窃有感恻因成小诗
    韶山秀拔江清写，气象还能出搢绅。
    当我垂髫初识字，看君挥翰独惊人。
    邮签忽报旌麾入，斋合遥瞻组绶新。
    握手更谁知往事，同时诸彦略成尘。

王安石　郭解
    藉交唯有不赀恩，汉法归成弃市论。
    平日五陵多任侠，可能推刃报王孙。

王安石　过法云寺
    路过潮沟八九盘，招提雪脊隐云端。
    金钿一一花总老，翠被重重山更寒。

王安石　过故居
    泝伐开新屋，扶舆绕故园。
    事遗心独寄，路翳目空存。
    野果寒林寂，蛮花午簟温。
    难忘旧时处，欲宿愧桑门。

王安石　过刘贡甫
    去年约子游山陂，今者仍为大梁客。
    天旋日月不少留，称意人间宁易得。
    天明径欲相就语，云雪填城万家白。
    冬风吹鬣马更骄，一出何由问行迹。
    能言奇字世已少，终欲追攀岂辞剧。
    枕中鸿宝旧所传，饮我宁辞酒或索。
    吾愿与子同醉醒，颜状虽殊心不隔。
    如知今有可怜人，回首纷纷斗筲窄。

王安石　过刘全美所居
    西崦晴天得强扶，出林知有故人居。
    数能过我论奇字，当复令公见异书。

王安石　过山即事
    却过兹山已九年，江湖身世只飘然。
    曲城丘墓心空折，盐步庭闱眼欲穿。
