<!-- { "loadSidebar": true } -->
宋祁　题北郭巨然山水
    钿点峰头矗太虚，远帆遥岸水平铺。
    不知真到云波上，得似工毫可爱无。

宋祁　题承诏亭
    地占高明适，亭兼仁智居。
    竹林兹置酒，栗里近回舆。
    山对盘龙外，涛观濯鹭馀。
    落霞霏迥宇，升月净凉疏。
    园甽悟阴合，窗风桂籁徐。
    岩芳曼空迳，野绿冒前除。
    宴厦仍喧雀，宾庖已餍鱼。
    落成严诏下，猿鹄怨轺车。

宋祁　题翠樾亭
    茂树交轩地不尘，江光野气望中新。
    客来鱼鸟皆知乐，梦罢池塘并得春。
    烟竹有痕时拂户，风花无意自飘人。
    当年幕客今追恨，不共山公岸醉巾。

宋祁　题多宝寺水阁
    宝坊云构压河流，梁日东南宿雾收。
    湧塔千层排候雁，丛楹四注倚阴虬。
    低翻楚蕙鲜风晓，横逗吴飚下濑秋。
    暇日便堪供赋笔，不烦王粲更登楼。

宋祁　题横山寺
    碧山千叠隐招提，净刹岧亭拂彩蝩。
    月涧溜琴喧菌阁，雨天云叶晦璇题。
    寒销炉篆螟风细，密亚岩烟凤竹低。
    病久毗邪真得赏，迷津一滴恋曹溪。

宋祁　题景陵乾明院湖亭
    东眺湖波十里平，竹椽疏舍瞰澄瀛。
    山花暗落谈经地，水鸟时闻念佛声。
    荠树绕天春色晚，采云垂地夕凉生。
    后车官冷曾过此，祗得幽人笑缚缨。

宋祁　题涟水军豹隐堂
    当年斋榻豫章才，自领骖驔五马回。
    庭下书筠多旧刻，檐间贺燕是重来。
    吟池墨久将成溜，坐石星残欲遍苔。
    郡阁从今传盛事，更留寒雾记岩隈。

宋祁　题罗江翠望亭兼简西游君子
    暂解征鞍息使邮，孤亭望断更夷犹。
    山从剑北呈天险，树遍巴西送客愁。
    拂衽风和循幌入，濯缨江好近人流。
    凭君且作刚肠忆，怀远思归易白头。

宋祁　题阮步兵祠二首
    济世非无策，迷邦讵可求。
    昏酣酒垆卧，萧散竹林游。
    俗眼嗟人废，穷途逐涕流。
    何公真礼法，甯免疾如雠。

宋祁　题阮步兵祠二首
    幽怀八十首，郁郁寄蓬池。
    屋壁留南巷，乡人奉种祠。
    乘驴非宦巧，逃蝨厌流卑。
    三沃椒浆酹，谁论饮过差。

宋祁　题僧惠升壁
    何年飞虎锡，此地锁鹰房。
    水入禅心定，花飘供裓香。
    高谈犀饰麈，清啜茗成枪。
    千骑尝留此，笼纱照屋梁。

宋祁　题蜀州修觉寺
    蜀嶂纷重沓，祇园隐寂寥。
    花供法界雨，江助梵音朝。
    海水闻钟下，天风引磬遥。
    少陵佳句后，物色付吾僚。

宋祁　题提举公会亭
    一翚轩翼四簷通，草树依然接旧宫。
    苑外自飘新岁雪，台边谁识故王风。

宋祁　题挽邓亭
    邓守挽不住，眷予番久留。
    决非人所挽，胡不理归舟。

宋祁　题信相院默庵
    对言方有默，因默乃名庵。
    庵留默不遣，一物遂为三。
    龟扫泥中痕，正恐力弗堪。
    自问呵默者，了然成妄谈。

宋祁　题玉溪符上人清风阁
    斋橑翠霏间，人高境自闲。
    禅心溪上月，佛髻槛前山。
    昼漏依莲改，晴云识栋还。
    谁持快哉意，来此共跻攀。

宋祁　题朱四郊墅
    菌阁平窥倚杵天，绮塍鳞隰逗春泉。
    谁将六国黄金印，拟换东周二顷田。

宋祁　题著作魏仲先隐墅
    隐路高高入翠微，人亡宅在有馀悲。
    自圆溪月知吟处，不散岩云忆卧时。
    素壁尘昏三纪貌，白杨风老几寻枝。
    草堂故集篇篇好，要与商翁续紫芝。

宋祁　天街纵辔晚望
    夹道宫槐鼠耳长，碧簷千步对飞廊。
    虹桥不碍天河水，虎落遥遮禁苑墙。
    柳密试应胜暖吹，楼高都拟为残阳。
    尘轻雾重黄昏恨，半属翩翩马上郎。

宋祁　天台梵才师长吉在都数以诗笔见授因答以转句
    九霞凝标倚霄极，尔时师在云岩侧。
    坐中不起见诸方，满祴天香嗅藆蕁。

宋祁　天台梵才师长吉在都数以诗笔见授因答以转句
    海峤崭崭万佛螺，赤髭半颔谁相过。
    卓锡时攀三宿树，翻经讵著四围驼。

宋祁　天台梵才师长吉在都数以诗笔见授因答以转句
    何年掷钵来京毂，抱蓬成畦紫兰馥。
    王公撇席争逢迎，不意当今有平叔。

宋祁　天台梵才师长吉在都数以诗笔见授因答以转句
    第一多闻师子儿，碧云馀力嗣工诗。
    尽把天光注言语，真将清气入肝脾。

宋祁　天台梵才师长吉在都数以诗笔见授因答以转句
    有人官冷抱穷愁，客坐无氈尘影流。
    吃口倦谈真寂寞，移书避事喜旬休。

宋祁　天台梵才师长吉在都数以诗笔见授因答以转句
    愧惭禅嫡来相问，刮目探怀授珍蕴。
    已轻安石为老生，更恼王筠赋强韵。

宋祁　天台梵才师长吉在都数以诗笔见授因答以转句
    比来缁侣颇言文，局促啁啾宁足论。
    私地蛙鸣徒聒耳，长沙国小仅回身。

宋祁　天台梵才师长吉在都数以诗笔见授因答以转句
    惟师墨海多雄藻，具足身中无欠宝。
    先追御寇跨泠风，后伴骚人拾香草。

宋祁　天台梵才师长吉在都数以诗笔见授因答以转句
    嗟余投报乏琼瑰，目睇金园剩九回。
    篮辺媻姗两生举，定容元亮醉中来。

宋祁　挑灯杖
    处膏非自润，在寸敢矜长。
    试用蔀家暗，回为邻壁光。

宋祁　庭石
    嗟尔一拳质，块生天地中。
    柱云蒸作润，山溜滴成空。
    松盖何年化，星槎此路穷。
    无邀什袭裹，近出宋台东。

宋祁　通判茹太博惠家园新茗
    雷鼓殷山春，枪苗第一新。
    云供烹处碧，露饷摘时津。
    瓯洁凝芳乳，罗织撼练尘。
    贶予知有为，多渴思迟人。

宋祁　同赋饮舫
    饮有乘舟乐，舟因得饮名。
    能招习池客，便载景山铛。
    暂儗留颓玉，徐牵倒醉罂。
    莫辞沿泝远，双檝自逢迎。

宋祁　同年成楷潍州理掾
    东风莺友旧联飞，彫岁鵾弦此怆离。
    路怨亭皋长续短，客嗟京邑素为缁。
    且欣便道还家近，未厌无闻得掾卑。
    汉殿有人能夜诵，君才不减子虚辞。

宋祁　同年李宗太平法掾
    俊名参吏启，掾事补编堂。
    尽取黄金酒，重纡碧鹤裳。
    佐庖鲑菜厚，束帙秘厨香。
    认得公庭步，鬶魀白皙郎。

宋祁　同年毛洵勾簿新建
    年衰冬集罢，鹢首晓帆催。
    枳棘非鸾处，膏腴得父才。
    澄江限天阔，孤鹜透霞来。
    此地留清赏，谁同耻宴罍。

宋祁　同年梅鼎臣赴凤翔幕兼省觐
    酪和盘樱旧宴空，凤岐新辟逐旌弓。
    坐陪府幄谈成薮，趋问家庭史有公。
    春斝促浮萍叶紫，夜章催刻密枝红。
    青袍玉骨英游盛，上路争看侧帽风。

宋祁　同年谭综掾江陵
    乡树湘云外，行辕楚塞东。
    不辞淹拔萃，聊欲辨无同。
    暝紫生寒岫，疏丹点暮枫。
    登楼有归讯，为附北归鸿。

宋祁　同年王圣源南都讲授
    刻意悲秋发未华，诸曹频费杜陵嗟。
    歌缘郢客高难和，璧是秦人误指瑕。
    绿底恩书褒振滞，乌衣群从庆还家。
    离宫万户经庠盛，却对诸生坐绛纱。

宋祁　同小姪珪璞溪上汎舟
    出郭晓云霁，泛舟春日迟。
    诗怀随物放，酒面任风吹。
    循岸烦鸥起，看山惜棹移。
    州人轻此乐，赖与汝曹期。

宋祁　同兄长赋朝鸡
    雕笼摧羽就羁栖，心识昕朝候不迷。
    群鹤在轩皆有禄，夫君何事独先啼。

宋祁　同张子春淮上作
    南风今日好，归棹上淮津。
    川迥舟如叶，山遥石似人。
    波光篙底动，沙垒涨馀新。
    谁信机心少，溪鸥伴此身。

宋祁　荼蕊花
    媚丛无奈密，柔蔓不胜长。
    非邻粉自白，似侠骨中香。
    不分樱桃艳，名先播乐章。

宋祁　途次清明
    漠漠轻花著早桐，客瓯饧粥对禺中。
    遥知阙下颁新火，百炬青烟出汉宫。

宋祁　途中新岁忆三城兄长相公
    马上逢元朔，匆匆记物华，
    趁盘呈柏叶，偷笔弄椒花。
    臈暝残晨炬，春晖上早霞。
    三城今日酒，知我独思家。

宋祁　酴醿
    来自蚕丛国，香传弱水神。
    析酲疑破鼻，并艳欲留春。

宋祁　兔
    脱兔驰冈地，饥鹰厉吻天。
    为烦麋狗顾，遂给兽人鲜。
    狂目兼槐落，惊毫共月捐。
    可嗟多狡穴，归肉助庖羶。

宋祁　退居五首
    干禄非三釜，躬耕恋一丘。
    才无作奏巧，穷有著书愁。
    雀噪门罗晚，蓬飞鬓葆秋。
    平生鸥鸟志，未去恋沧洲。

宋祁　退居五首
    贫极非关病，忧多信自伤。
    悲歌一顷豆，惊馈五家浆。
    拥耒宜耕石，沈鉤岂为璜。
    中林环室在，开径望求羊。

宋祁　退居五首
    昔愧公车牍，今投海岸簪。
    逢齑还忌热，居陆更忧沈。
    楚岫偏藏玉，燕台岂乏金。
    前途见杨阮，只是有沾襟。

宋祁　退居五首
    利固惭龙断，长非累纆牵。
    难求迎鲋水，空望戴盆天。
    喘急常悲月，惊多遂恶弦。
    诚非穷者叹，民颂正尧年。

宋祁　退居五首
    勇退方藏密，营生信有涯。
    千株素封栗，五色故侯瓜。
    虞骨诚非媚，潘毛故易华。
    履穿谁复问，新进竞青緺。

宋祁　玩晚菊
    佳节虽云晚，繁英尚独开。
    新醪相伴熟，寒蝶不空来。
    细折愁香破，长吟恐暝催。
    自嫌霜白鬓，将插重裴回。

