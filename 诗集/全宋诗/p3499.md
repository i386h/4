<!-- { "loadSidebar": true } -->
杨公远　访梅
    荒寒茅屋是谁家，独木桥横小迳斜。
    却是无人行到处，春风先已到梅花。

杨公远　赋梅
    雪月云烟件件宜，骚人墨客费寻思。
    怕渠因得逋仙句，不要人言法字诗。

杨公远　感怀二首
    桂薪玉米转煎熬，口体区区不胜劳。
    今日难谋明日计，老年徒羡少年豪。
    皮肤剥落诗方熟，鬓发沧浪画愈高。
    自雇一寒成感慨，有谁能肯解绨袍。

杨公远　感怀二首
    长吟抱膝更欷嘘，较著前时迥不如。
    世事看来巢幕燕，人生勘破上竿鱼。
    投非所好缘工瑟，见匪相知嫩曳裾。
    造物岂应私困我，还须水到自成渠。

杨公远　高斋韩东尉用前韵见寄次韵谢
    世间名利我无缘，饱看黄花又一年。
    鬓有几识根带雪，心无一事可欺天。
    筑居易办观梅阁，取醉难谋种秫田。
    欲谒昌黎论此意，那知先已寄新篇。

杨公远　宫词
    燕语莺啼日正长，六宫桃李闹春光。
    妾身虽未承恩泽，却喜君恩泽万方。

杨公远　观梅
    老来宠辱两无闻，才见梅花喜十分。
    冰雪相看虽属我，乾坤独步却输君。
    受知和靖黄昏月，入梦昌龄落寞云。
    从此暗香来不断，何消更把水沈焚。

杨公远　观梅
    东阁观梅效少陵，巡檐索笑面生春。
    试将心事从渠道，恰又无言领略人。

杨公远　观中桃花次友人韵
    琳宫深处小桃红，当日玄都事已空。
    今见花开浑似旧，不知又隔几春风。

杨公远　癸未元日
    桃板休题只任真，也无艰苦与悲辛。
    屠苏后饮身虽老，毛颖频挥道不贫。
    昨夜灯花今岁兆，今朝元日昨宵春。
    迩来时俗全非古，乌帽长衫能几人。

杨公远　癸未中秋
    凉入郊墟暑渐微，奈何节序暗推移。
    景逢三五秋分夜，光异寻常月满时。
    按舞霓裳仙绰约，长舂灵药兔迷离。
    广寒宫桂花空发，近世无人折一枝。

杨公远　和靖
    湖上吟翁味长，孤坟今已草成荒。
    姓名犹寄梅花上，一度开时一度香。

杨公远　荷花
    竹边窗外小池塘，青盖亭亭拥靓妆。
    莫把仙娥相比拟，合将君子为平章。
    凋时堪供真人艇，老去犹充楚客裳。
    几夜月明风露下，输浓受用许清香。

杨公远　红梅
    特立孤高耐岁寒，渥丹颜貌带儒酸。
    荆公诗句休拈出，北地人今已熟看。

杨公远　花朝
    花朝恰了一分春，雨雪阴霾占两旬。
    物态未妍寒瑟缩，人生易老事因循。
    洗瓷杯酌浮蛆酒，拥地炉烧诗带薪。
    翻忆昔年成感慨，长官出郭劭耕民。

杨公远　还刘晓窗吟卷就用卷端韵
    细观吟卷压阳春，字字新奇绝点尘。
    既已学诗兼学礼，底须忧道更贫。
    鸟啼花落萧閒日，月白风清自在身。
    内景通明谁会得，公安处寒曙色正。

杨公远　黄盆渡次友人韵
    到得黄盆九月天，呼童弛担驻征鞯。
    迢迢江水天连楚，漠漠淮乡稻满田。
    酒旆风翻痚柳外，渔家纲晒夕阳边。
    买将郭索倾杯处，对景诗成恰一篇。

杨公远　黄山
    古今墨客兼骚客　　推许黄山甲众山。
    三十六峰层汉外，百千万岫乱云间。
    炼丹帝往名长在，捣药仙归臼已閒。
    叶落花开人寂寂，雄鸣雌和鸟关关。
    瀑湍岩罅常飞沫，砂现崖巅未带殷。
    水畔青牛眠正稳，源头白鹿去仍还。
    清潭易见鱼翻锦，幽洞难窥豹露斑。
    著罢棋枰留嶂顶，流来桃片点溪湾。
    鸾翔弄影非无侣，鹤唳冲天岂类鹇。
    空谷伐柯樵父远，平川唤犊牧儿顽。
    石瓶倾注泉那竭，瑶草敷荣地匪悭　　
    老桧络藤缠天矫，苍苔蚀径绕回环。
    遥知衲子明空苦，应笑含夫竞触蛮。
    断续小桥艰跋涉，崎岖绝磴费跻攀。
    枝头果熟猿争取，树杪梢枯鹊为删。
    虎踞风前疑啸吼，龙潜潭底想盘踚。
    水帘珠贯何曾卷，石室云封底用闩。
    对峙容浮高耸峭，合流曹院响湲潺。
    汤泉浴起能轻骨，药鼎餐遗可驻颜。
    胜概不穷吟不尽，一时模写在人寰。

杨公远　【　　01】　黄山中用省斋韵见寄次韵谢二首
    话别匆匆二月天，回眸两见月亏圆。
    数声乾鹊才闻后，一幅鸾笺忽堕前。
    风雨对床何日遂，雁鱼传信几时还。
    每逢骚客论心处，说著山中意悄然。

杨公远　黄山中用省斋韵见寄次韵谢二首
    幽窗兀兀坐愁中，忽拜山中小篆红。
    心事尽从诗里见，交情全在帖间通。
    从容笑语知何日，老草赓酬寄便风。
    多谢绨袍情尤恋，个般襟度有谁同。

杨公远　回岭
    梯级因层层步艰，岭头清吹逼人寒。
    四边绝壁诗怀壮，一片苍空眼界宽。
    何处山坳吞落照，长年石罅喷鸣湍。
    支筇对景盘桓久，领略留将作画看。

杨公远　回岭观瀑
    瘦筇支我上山头，拂石盘醒看瀑流。
    莫讶喧貀何太急，要归江海济行舟。

杨公远　回溪道中
    山束溪流窄迳迂，眼前景物入诗无。
    田中蝌蚪古文字，柳下舂鉯新画图。
    巨室储茶供客贩，小旗夸酒诱人沽。
    行行不记几多里，回首林端日又晡。

杨公远　寄东麓赵赞府二首
    佐邑{左氵右赀}阳绰有声，文章政事冠群英。
    南墙松想乘閒咏，北海樽闻已戒倾。
    横笛倚楼襟度逸，携琴带鹤宦情轻。
    结知当路交飞剡，行看除书下玉京。

杨公远　寄东麓赵赞府二首
    黄花开后骤征鞍，再见黄花秋又残。
    只字未能通间阔，长笺先辱问平安。
    共看明月隔千时，独对西风愧一寒。
    只有麓翁知我者，何时会面话辛酸。

杨公远　寄饯东麓赵赞府之官湖南
    忆昔鸣驺闯草庐，欢然把酒话襟期。
    自从六月袂分后，又是重阳节过时。
    江左英贤姑佐邑，湖南松竹助哦诗。
    饯违不及空惆怅，傥或逢梅寄一枝。

杨公远　寄陆同府
    忆昔轻舟衣锦还，青红旗帜满江边。
    正逢时节梅将潦，又见池塘柳欲绵。
    千古棠阴思召伯，一封芝诏下尧天。
    行看大展经纶手，霖雨苍生四海传。

杨公远　寄梅
    方愧无由洗俗尘，喜逢竹外一枝春。
    看来未敢轻攀折，待侑诗篇赠故人。

杨公远　见古梅吴府教
    万木风饕冻欲痴，孤根逗暖正斯时。
    树槎牙历百千岁，花摘索开三两枝。
    兄弟山礬应未称，交朋松竹恐相宜。
    玉堂标致和羹味，可是香名满世知。

杨公远　见还楼次敏斋陈先生韵
    目欲穷千里，楼头著意看。
    云横知岫远，野迥觉天宽。
    对景诗怀壮，乘风衣袂寒。
    主人还解事，容我恣凭兰。

杨公远　见山真意
    栗里幽深自结庐，东篱采菊足清娱。
    偶然触目南山好，相对沈吟一语无。

杨公远　见王书史系按察司所委平反劝课
    翩翩旌旆下吾邦，六邑喧传姓字香。
    不著一尘秋夜月，谨施三尺晓天霜。
    平反狱讼缧囚喜，劝课农桑惰叟忙。
    昨拜荆州天与幸，敢趋行幕献诗章。

杨公远　见竹溪罗权府
    琅玕万个碧云深，长覆晴川数亩阴。
    渭水侯封元有节，葛陂龙化本无心。
    波光静处涵清影，滩濑鸣时和好音。
    除却寒相映色外，此君那许俗尘侵。

杨公远　饯康侯二首
    报政三年满，还容借寇么。
    丝纶来帝幄，褚夸蔼民歌。
    遗爱棠阴茂，留传锦句多。
    苍生今有待，霖雨早滂沱。

杨公远　饯康侯二首
    古歙何多幸，民叨抚育恩。
    清声冠今古，浩气满乾坤。
    夜月一船载，秋风三迳存。
    莫能攀去辙，恋恋劝金樽。

杨公远　饯庐按察
    轺车至日岁将更，又趁薰风理去程。
    历遍山城留好句，苏回民瘼快舆情。
    人言但有官如此，世道应无事不平。
    只恐江东难久驻，看看诏趣秉钧衡。

杨公远　饯王书史
    揽辔来时柳未烟，榴花又见火初然。
    一春人坐冰霜国，四野农歌蚕麦天。
    教雨仁风弥歙境，屏山练水入吟编。
    明朝马首东归去，伫看清名到日边。

杨公远　饯赵可斋朝京
    秋高秣马理征鞍，琴鹤相随上帝关。
    已有声名闻草木，又将诗句动夷蛮。
    金銮未赐金莲炬，玉陛将催玉笋班。
    管取来年三二月，定年昼著锦衣还。

杨公远　江草塘袖诗言别次韵以饯
    数日君不来，欲赋莫云诗。
    今朝忽过我，欢然如先期。
    谈论已忘倦，坐卧犹忘机。
    正尔踌躇间，袖出言别诗。
    且知束锦囊，届途无多时。
    使我心为感，使我心为悲。
    此意竟何如，写作送行诗。
    君不鄙我句，喜色形须眉。
    明朝天一方，胥会知何时。

杨公远　江天莫雪
    垂垂四幕冻云顽，万木号风晚更寒。
    系缆渔人归去后，乱飞柳絮满江干。

杨公远　江天晓望次南仲韵
    江天向晓縜轻寒，雾卷云收眼界宽。
    雁起沙头兵出戍，鹭翘柳上雪成团。
    数声柔橹船初发，一片寒芦叶半乾。
    无奈满前诗料富，耽吟几致废朝餐。

杨公远　借汪路教韵题赵东麓判丞临清堂
    结屋俯清溪，萧然迥出奇。
    书藏千万卷，梅浸两三枝。
    入竹风声细，移花日影迟。
    乐山仍乐水，何虑复何思。
    菊有陶潜逸，兰无屈子悲。
    娱情琴上操，遣兴局间棋。
    对客频倾酒，临流剩赋诗。
    要将閒度日，只恐道关时。
