<!-- { "loadSidebar": true } -->
    夜来雨涨牂牁没，却道舟移过别湾。

舒岳祥　杨柳清明近二首
    杨柳清明近，棠梨烟雨愁。
    红来千树色，白尽几人头。
    歌哭同途去，繁华转眼收。
    铜驼千古恨，只为一尊休。

舒岳祥　杨柳清明近二首
    杨柳清明近，梨花气候寒。
    谁家争蹴踘，客子泪阑干。
    茇舍凤栖小，芹泥燕子宽。
    西湖吾旧梦，见说不堪看。

舒岳祥　野老
    野老巢居江上成，相亲幽事远浮名。
    的村饮酒携孙去，远寺寻兰领犬行。
    麦老秧高关念虑，花开果熟有将迎。
    旧时风俗今谁有，见尔令人忆太平。

舒岳祥　夜读达善烧痕漫抄次来韵奉谢
    桓桓松柏岁寒知，白发相逢也自奇。
    犹记小儒曾共勘，绝怜后藁未全窥。
    斯文定价何必我，自古趋名存者谁。
    惟有立言差不朽，夫君此计未应痴。

舒岳祥　夜坐
    黄昏风雨后，清夜圣贤心。
    松月生池底，窗灯间竹林。
    嚥津芝{术八换儿}味，洗耳石泉音。
    早秫传消息，清香慰暑襟。

舒岳祥　一春四十日天气未佳花事行复已矣太息成吟
    积翠林塘十亩阴，雨中不觉变流音。
    江山万里登楼眼，宇宙千年隐几心。
    有客不来还日暮，掩书无语自春深。
    倚阑欲数排檐竹，故故飞花点袖襟。

舒岳祥　一蓑
    蓬窗漏晚风，蓑衣盖秋雨。
    蒲白早潮来，小儿事扶橹。
    三尽鲤鱼飞上天，渔翁醉卧不能举。

舒岳祥　一叶
    欲排江渚千鸿阵，先舞庭皋一叶秋。
    细路桑麻高下屋，平湖风雨往来舟。
    人间酒熟花为客，梦觉残灯月上楼。
    故旧凋零我老矣，少年安肯与同游。

舒岳祥　贻山甫
    多病空余老，劳生为苦思。
    偶然新得句，长是不眠时。
    鼠搅歉无肉，傭逃怨食糜。
    此怀谁可诉，只恐则山知。

舒岳祥　贻正仲
    月生鲸海上，人在雁苍中。
    一巘环村转，双溪到海同。
    百年能几见，七十有三翁。
    为此当心恻，诗成走递筒。

舒岳祥　移苇
    洗箨移来栗玉乾，翠禽相顾自依然。
    从今风雨西窗外，更忆吴江泊钓船。

舒岳祥　已丑正月二十四日避地盐楹入省坑存思庵和旧韵
    到此于今四，情深即故乡。
    新松积压改径，旧竹不依行。
    平施天犹病，周回日载阳。
    邻人{馍莫换鬼}鸡黍，厚意未能偿。

舒岳祥　已丑正月二十四日避地盐楹入省坑存思庵和旧韵
    雪蕻羊白，菘芽栗肉黄。
    为谁端有此，正尔未能忘。
    觉后心无愠，修来面有光。
    道人参妙趣，一炷石炉香。

舒岳祥　忆筇竹杖词
    筇竹杖，筇竹杖，
    敬斋惠我侔璯璽。万里岷江下峡船，
    大竹一筒中贮两。四明直在海东头，
    我得一条长在掌。蛟龙已蜕脊骨全，
    色如黄玉中心坚。节围五寸茎似笔，
    重如铁石声铿然。杖兮杖兮吾与尔，
    曾入千岩万壑里。虎豹远遁兮魑魅不逢，
    走及狙公兮追及鹿子。忽不见兮谁从，
    宁入水兮为龙。

舒岳祥　忆篆畦
    流水人千里，清风酒一尊。
    乌头何日白，鹤发几人存。
    石树根基壮，秋虫羽股繁。
    殷勤问来使，元亮欲归园。

舒岳祥　易庵道人归雁苍两月矣作诗趣之
    一入雁苍山，山苍雁落湾。
    石螀鸣杼下，沙鸟宿窗间。
    吾子动多悔，老夫今稍闲。
    密云疏雨里，心事极相关。

舒岳祥　阴雨向月余三月初一闻鸠鸣有作
    春雨蒙蒙来，花时昏昏过。
    山深多悲风，闭户只欲卧。
    此村无杜鹃，不知桑叶大。
    滩声自不恶，赖此洗尘堁。
    晓闻晴鸠呼，云阴似将破。
    故园何时归，麦饭出舂磨。

舒岳祥　萤
    老来不用映书帷，草上流光数点微。
    却忆江村无月夜，篮舆一路照人归。

舒岳祥　萤
    熠熠孤光阖复开。黄金一点亦微哉。
    凌风欲作炎云助，入屋翻疑夜雨来。
    本为微明生腐草，谁知残照落莓苔。
    暗飞只合藏表影，罗扇收来却是灾。

舒岳祥　萤
    每向坳塘照，多从曲径烧。
    无烟知有焰，著草不曾焦。
    杂燐因风乱，随星没夜遥。
    老来疏简册，四散任渠飘。

舒岳祥　咏芭蕉
    虚明旱藕千丝透，清冷寒泉百脉来。
    绿烛怕烧先自障，青牋欲寄倩谁裁。
    正怜夜雨敲篷响，只恐秋风裂扇开。
    月下徘徊清影动，却疑翠凤下瑶台。

舒岳祥　咏趙桐花
    朱草文明瑞，兹花上品朱。
    巧{嗟口换王}红象珥，阔制紫云襦。
    丽夺炎精盛，名沾御赐珠。
    且贪颜色好，鹤顶似他无。

舒岳祥　咏蝶
    前身曾学昭仪舞，时样工为京兆眉。
    拣尽好枝无可意，倦寻芳草歇多时。
    晓畦雾重狂须减，风槛花飞悮与随。
    不但蛛丝深著避，更知红袖亦堪疑。

舒岳祥　咏豆蔻花
    春晚愁偏重，垂头向下生。
    牡丹怜与叶，蕙草爱分茎。
    悬袋双鱼意，含胎少妇情。
    幽姿如冷淡，那敢拟倾城。

舒岳祥　咏豆蔻花
    舌吐梅仁颗，心含豆角花。
    折来无处著，留取爱名嘉。

舒岳祥　咏佛见笑
    锦堂得此添春色，金屋从他著丽人。
    老佛见之怜且笑，少年休以妄为真。
    梵天宝相宜方驾，海岛金沙合效颦。
    可是好花多刺手，汉滨游女礼防身。

舒岳祥　咏海棠
    一年春潋滟，二月锦阑干。
    绿嫩难扶醉，红轻最觉寒。
    欲知花有恨，来向雨中看。
    泥饮须通晓，千枝放烛残。

舒岳祥　咏凌霄花
    凌空千尽走龙蛇，隐映柴门野老家。
    拚把长缨縻落月，乱飘丹粉染晴霞。
    猿猴升惯能收药，蝴蝶低飞不到花。
    最爱豹林种处士，紫英香里岸乌纱。

舒岳祥　咏龙
    曾见老人潭上坐，忽然不见石泓深。
    至今月白风清夜，潭底时闻似笛吟。

舒岳祥　咏密囿花
    繁枝密密宜樊圃，以此能当密囿名。
    不信嫩茎藏劲刺，试将纤手触红英。
    毛身秦女自正色，鸟爪麻姑无俗情。
    方朔窃桃何处入，只应列子御风行。

舒岳祥　咏鸂鶒
    双双游戏水仙宫，著锦衣裳舞镜空。
    晴浴桃花红影里，雨眠莲叶翠香中。
    文禽自是风情别，野鹭休将品格同。
    寄语虞罗须并取，莫令失侣各西东。

舒岳祥　咏竹拂子谢潘可大
    天封竹拂子，赠我意何勤。
    白马惟余鬣，苍蝇合避人。
    柄双疑共产，身粉止留筋。
    可鄙棕毛贱，堪同尘尾珍。
    书斋添道气，入室许嘉宾。

舒岳祥　咏篆畦垂丝海棠
    夺胎锦带仍添丽，借面芙蓉特太癯。
    睡去不禁春露压，醉来谁倩晓风扶。
    长条莫恨无新叶，纤瓣还能著细须。
    火急提鱼花下饮，明朝千点乱青芜。

舒岳祥　咏紫荆花
    自古惟闻棠棣咏，后人多感紫荆回。
    固知天理随机触，亦本诗人起兴来。
    枯条谁缀桃花米，嫩蕊初挼撒酒媒。
    野老门前栽一树，才开桐角此花开。

舒岳祥　用韵寄胡元鲁因梅所袖达
    宾鸿风逆断来縢，鱼腹书沉未上罾。
    镊白秋风鍊药院，研朱仙露读书灯。
    青峰极目先榆景，黄鸟收声有木冰。
    欲部都城初破事，愿君秉笔直无朋。

舒岳祥　用正仲茅字韵
    月白溪头石，霜清屋上茅。
    岁行天自运，人老志还劳。
    冬菊忘年友。寒梅耐久交。
    向来金碗醉，今日对陶匏。

舒岳祥　幽疥
    必不耐喧聒，况遭疥痒牵。
    此物有朋党，一搔千窍连。
    幽阴及肘股，烂漫罗肋肩。
    城狐及社鼠，不如汝穴坚。
    蚁虱犹外患，尔独腠理穿。
    百药既不醒，取说聊自完。
    闲邪自检束，敛容如见贤。
    彼亦畏天理，亦有负其顽。
    既不废谈笑，亦不妨食眠。
    万事贵隐忍，此方老子传。

舒岳祥　游龟石寺
    旧说龟为石，今知石化龟。
    溪分剡溪秀，亭近镇亭遗。
    沙鸟穿青樾，岩花覆碧漪。
    逢僧知雅素，携看古廓碑。

舒岳祥　游潘墺魏都冶墓庵
    弄日微阴驾笋舆，柴桑五子共携扶。
    云门钟鼓先朝赐，丞相门庭近日殊。
    绿树两行溪贯串，青峦百摺路萦纡。
    惟余守冢鹰窠在，采捕令严无牧刍。

舒岳祥　游天王寺
    客子倦行役，閒寻古刹林。
    双岩来势尽，汇水去声沈。
    经神千人会，然灯七佛深。
    松行喧万籁，僧定不知音。

舒岳祥　游永庆寺
    惨澹芜城暮，萧疏野树寒。
    登山不惮远，反恐下山难。

舒岳祥　有感
    风雨翛翛花事阑，余寒迤逦麦秋天。
    一春不见飞蝴蝶，几夜安闻叫杜鹃。
    林外画眉谁妩媚，花间绣眼自便聁。
    上林不家嘤鸣否，此日春归一黯然。

舒岳祥　有怀寄二林
    去矣两黄鹄，归与一老翁。
    秋虫阴雨里，夕鸟水云中。
    今古唯愁在，乾坤总幻空。
    诗成无寄处，沙上伫来鸿。

舒岳祥　有怀寄正仲
    往事泇泇逝，新愁衮衮生。
    风来看木末，月上候潮声。
    偶鸟分枝泊，邻蛩护穴鸣。
    洗忧思学易，闻尔著书成。

舒岳祥　有怀正仲还雁峰诗
    松声夜半如倾瀑，忆坐西斋共不眠。
    一鼓轻雷惊蛰后，细筛微雨落梅天。
    临流欲渡还休笑，送客归来始惘然。
    掩卷有谁知此意，一窗新绿待啼鹃。

