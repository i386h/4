<!-- { "loadSidebar": true } -->
    新岁七十三，怒痴不脱衔。
    搓绳谋系日，储药要医凡。
    魇鬼惊酣枕，村优笑戏衫。
    灾祥总由我，何必问巫咸。

释善珍　徐教下第归
    奏赋长安不遇知，丈夫失意肯生悲。
    科名自古与风汉，造物至今犹小儿。
    道在布韦轻将相，时危耕钓隐英奇。
    渡江亦谒青山不，应念曾公为制碑。

释善珍　雪峰旧院
    住壁与云邻，荒畦虎迹新。
    樵鸣猿落果，鹰急鸟依人。
    阴磵澌经月，寒花开过春。
    鳌山前事在，独坐想芳尘。

释善珍　一榻
    奇事浑无俗事稠，扫除一榻梦沧洲。
    草虫呢呢儿女语，风蝶翩翩公子流。
    烟雨楼台六朝寺，图书鸡犬五湖舟。
    少年伴只孤筇在，时复相从说旧游。

释善珍　一雄鸡立笼上一雌覆雏於笼
    田翁养鸡竹作笼，老雌恋雏不顾雄。
    催租无人岁常丰，杀身为黍堪酬翁。

释善珍　已往
    前三十万岁已往，后千亿年来无穷。
    化工团上为愚汉，傀儡牵丝弄老翁。
    尧桀是非俱蔓草，嬴刘成败等飞鸿。
    午窗睡起摩双眼，落尽瓶花糁桉红。

释善珍　倚筇
    枫叶芦花满目秋，倚筇那复少年游。
    眼看桑海梦相似，骨瘗匡庐心始休。
    万里霜天孤唳鹤，五湖烟水一身鸥。
    君看清绝无攀处，著得尘埃半点不。

释善珍　拥炉
    俗客敲门以病辞，拥炉时复撚吟髭。
    雀栖梅日印孤影，蛛去檐风吹断丝。
    旧友渐稀增感慨，良辰易过莫寻思。
    六年世态看差熟，惟有青山无变姿。

释善珍　游下竺御园
    山气晓常雨，晚晴溪见沙。
    荒园闲柳色，斜日淡梨花。
    访隐行过洞，思亲梦到家。
    十年此来往，今度鬓将华。

释善珍　又题
    李耳西游丘泣麟，战国十二终一秦。
    祖龙坑儒儒不死，溺冠复生赤龙子。
    有孙作帝痴求仙，茂陵松柏荒苍烟。
    瞿昙说法忉利天，下视尘世磨蚁旋。
    丈六身坐黄金莲。孔老仰望不及肩。
    魏晋隋唐如过鸟，云外高人眠未晓。
    坡乘刚风为奎星，白舒逸气追长鲸，
    渊明醉鼾犹雷声。

释善珍　雨后过光严寺
    小桥路入野僧家，山犬眠莎向日斜。
    庭户几时风雨横，粉墙压倒佛桑花。

释善珍　棹上官良史
    京口见君乘早潮，短巾调笑立溪桥。
    长瓶买酒典孤剑，一夜枕书谈六朝。
    常恐骑鲸狂捉月，不然跨鹤坐横箫。
    远公多病宗雷死，惆怅社中人寂寥。

释善珍　征妇怨效张籍
    前年番兵来，郎战淮河西。
    官军来上功，不待郎书题。
    淮河在何许，妾身那得去。
    生死不相待，白骨应解语。
    天寒无衣儿啼革，妾身不如骨上土。

释善直　偈
    诸佛不曾出世，人人鼻孔辽天。
    祖师不曾西来，个个壁立千仞。

释善资　偈
    诸方五日一参，寿宁日日升座。
    莫怪重说偈言，过在西来达磨。
    上士处处逢渠，后学时时蹉过。

释尚能　江行
    渺然寒水上，四望尽无涯。
    沙迹迎潮没，天形接海垂。
    坏衣汀霭湿，疏磬苇风吹。
    今夜犹船宿，还应与月期。

释尚能　金山寓居
    风霜千里未归身，古迹迟留外俗群。
    月到天心当刹见，涛分山脊在楼闻。
    倚吟老树栖沙鸟，寄臣虚岩贮海云。
    唯恐雪晴行兴动，迢迢楚路与吴分。

释尚能　京口僧院
    渺漠人烟外，禅居静趣多。
    山遥天接树，江阔日生波。
    鸣橹时邻响，征车旧绝过。
    清风数声磬，应不入渔歌。

释尚能　句
    润珠泉路通关市，种玉仙翁寄版图。

释尚能　句
    关河虎符重，殿阁兽樽闲。

释尚能　送本如上人归四明
    随缘离旧隐，秋后却思归。
    古寺山光满，重城海气围。
    道孤愁作客，年长重忘机。
    此去何人见，云根掩竹扉。

释尚能　送简长师陪黄史君归浙右
    相送随旌旆，离情亦万端。
    霜洲枫落尽，水馆月生寒。
    接话尝茶遍，联诗坐漏残。
    归期在岩屋，郡邸想留难。

释尚能　送秀登上人
    又负空囊出，都城难久居。
    西风随雁急，寒柳向人疏。
    野宿灯分烧，船斋磬动鱼。
    如逢北来客，应寄社中书。

释尚能　五言四十字奉寄四明礼师道人
    昔年惭不识，今日羡仍频。
    造疏传他域，谈空聚远人。
    龛灯孤敌暗，庭柏瘦无春。
    渐老思山甚，相逢会有因。

释尚能　中秋旅怀
    所畜惟骚雅，兼之得固穷。
    望乡连北斗，听雨带西风。
    稼穑村坊远，烟波路迳通。
    冥搜清绝句，恰似有神功。

释尚颜　句
    海岛和涛望。一十二三年。
    山僧带雪期。

释尚颜　夷陵即事
    不难饶白发，相续是滩波。
    避世嫌身晚，思家乞梦多。
    暑衣经雪著，冻研向阳呵。
    岂能临岐路，还闻圣主过。

释玿　偈颂九首
    鹊既鸣鹊鹊，鸦则鸣鸦鸦。
    禾山四打鼓，赵州三吃茶。
    春来花处处，云散月家家。
    达磨当年无板齿，祗应特地过流沙。

释玿　偈颂九首
    五五二十五，乖龙不为雨。
    沙石欲生烟。稻麻将槁死。
    山僧有个七字顶轮王陀罗尼，能破龙宫，
    开蛰户，斥雷师，
    驱电母，布慈云而洒甘露。
    唵{左口右苏}噜{左口右悉}唎{左口右苏}噜。

释玿　偈颂九首
    云山偶尔遭攧，臂痛不可胜言。
    府教挥金办供，殷勤咨请谈禅。
    禅禅，不在拈槌竖拂，
    亦非作用周旋。不在扬眉瞬目，
    亦非文字语言。祗据现成公案，
    自然七方八圆。在云门得之，
    则曰一句三句。在法眼得之，
    则曰惟心法门。在沩仰得之，
    则曰父慈子孝。在临济得之，
    则曰三要三玄。在曹洞得之，
    则有偏正回互。

释玿　偈颂九首
    在天下老和尚得之，则有问答机缘。
    在云山得之，则全提正令於人天之上。
    在府教学士得之，则致吾君於尧舜之前。
    在现前大众得之，则随宜应用。
    在太孺人黄氏得之，则生於忉利诸天。
    禅禅，绵绵密密，
    密密绵绵。渡水胡僧无膝裤，
    东村王老屋头穿。拈来一一中的，
    不妨似箭离弦。脱或踌躇拟议，
    迢迢十万八千。

释玿　偈颂九首
    语是谤，寂是诳。
    不语不寂，转增虚妄。
    春风吹落桃李花，淡烟疏雨笼青嶂。

释玿　偈颂九首
    向来云岫访雷峰，朔风吹雪落长松。
    今日雷峰访云岫，无限春光满岩窦。
    机锋互换主宾分，八两元来重半斤。

释玿　偈颂九首
    垦土诛茆作佛宫，栽田博饭与君同。
    梦中十载因缘尽，又拄乌藤过别峰。
    临岐一句如何说，此去平分江上月。
    千里同风事宛然，云山虽别何曾别。
    别不别，鹭鸶飞入寒江雪。
    与麽文彩，甚生标格。
    直下承当，迥超言默。

释玿　偈颂九首
    休卜度，世间那有扬州鹤。
    一身与世等委蛇，万事随缘即安乐。
    无意来时却宛然，有心用处还应错。
    错错错，莫莫莫，
    近日秋林多叶落。铁牛飞过洞庭湖，
    西山走入藤王阁。

释玿　偈颂九首
    一拳拳到黄鹤楼，一踢踢翻鹦鹉洲。
    王麟掣断黄金锁，大丈夫儿得自由。

释玿　颂古三十一首
    文死罔明休卜度，瞿昙女子谩针锥。
    推倒铁山归去也，纵横十字更由谁。

释玿　颂古三十一首
    相逢打鼓弄琵琶，须是还他两会家。
    曲罢不知何处去，夕阳斜映暮天霞。

释玿　颂古三十一首
    身世悠悠不系舟，得随流处且随流。
    今朝有酒今朝醉，明日无钱明日愁。

释玿　颂古三十一首
    梦中要渡深溪水，伎俩多般进不能。
    蓦地觉来伎俩尽，床头山月已三更。

释玿　颂古三十一首
    喝声绝处怒雷收，丧尽家风一不留。
    总是战争收拾得，却因歌舞破除休。

释玿　颂古三十一首
    大雄山下老狐精，千古丛林恼杀人。
    若遇金毛师子子，看伊无处著浑身。

释玿　颂古三十一首
    是贼识贼精识精，南泉无过强惺惺。
    赵州礼拜归堂去，前箭犹轻后箭深。

释玿　颂古三十一首
    家财丧尽没丝毫，祗个一身犹恨多。
    却向池阳最深处，杀人空手不持刀。

释玿　颂古三十一首
    前得得，后不得，
    一贯谁知两五百。雨桧萧萧，
    风松瑟瑟。隔山人听鹧鸪词，
    错认胡笳十八拍。

释玿　颂古三十一首
    此儿话计口皮边，点著风驰与电旋。
    谩说镇州萝卜大，何曾亲见老南泉。

释玿　颂古三十一首
    当机转处不踌躇，琉璃盘裹走明珠。
    赵州老子村校书，一条拄杖两人舁。

释玿　颂古三十一首
    庭前柏树子，一二三四五。
    窦八布衫穿，禾山解打鼓。

释玿　颂古三十一首
    无直路，却萦纡。
    赵州东壁上，依书挂葫芦。
    有张公吃村酒，李公醉不醒。
    面南看北斗。

释玿　颂古三十一首
    利刀截断命根，跳出狐群狗队。
    拈起万煅蒺藜，铁额铜头粉碎。

释玿　颂古三十一首
    拶到悬崖撒手时，七斤衫重有谁知。
    寒来暑往浑无用，挂在赵州东院西。

释玿　颂古三十一首
    明月大悲院裹斋，铁围山岳尽冲开。
