<!-- { "loadSidebar": true } -->
释祖钦　朝阳赞二首
    穴鼻针，无缝袄。
    一线红日头，联得似恰好。

释祖钦　朝阳赞二首
    离披披破骨董，补一孔了又一孔。
    三竿红日透篱边，看来何止七八重。

释祖钦　出山相赞
    六年饥饿，半夜痴狂。
    贫儿拾得锡，赤脚走忙忙。

释祖钦　传义上人
    直指之道，义不可传。
    不立文字，昭昭现前。
    万里不挂片云，一亘白日青天。
    声前有意，句后无言。
    理事双遣也，木头碌碡。

释祖钦　达磨赞
    九年壁观显家风，半是真诚半脱空。
    一苇不知何处在，长江依旧水流东。

释祖钦　道从上人
    惟道是从，惟心是宗。
    空即是色，色即是空。
    梦幻了了，来去匆匆。
    水中之月，树上之风。
    作如是观，无塞不通。

释祖钦　道可道者
    道可道，非常道。
    名可名，非常名。
    名既非常，如器中閎。
    道既非常，如日之光。
    如器中閎，声出於内。
    如日之光，光照无方。
    夫如是乃可称有道之者，非独善一峰，
    而达之万邦。

释祖钦　德富藏主请
    巍巍堂堂，炜炜煌煌。
    佩小释迦悬记，身穿御赐衣黄。

释祖钦　法立上人
    万法无根，人何而立。
    一念心坚，银山铁壁。
    发大誓愿，大解脱幢。
    万木生秋风自凉，庭前一阵桂花香。

释祖钦　法茂上人
    野鸟山花能说法，茂林修竹是参徒。
    时常举一个心字，觌面当机见也无。
    云埋夜月，冰透玉壶。
    明暗双忘，理事一如，
    差乎缘木求鱼。

释祖钦　观音赞二首
    鳌翔海运，地迥天空。
    一瓶净水，五浊恶风。
    安得众生界具证圆通。

释祖钦　观音赞二首
    以耳返观，夜涛传别谷之声。
    以眼返听，甘露散垂杨之碧。
    所返既忘，观听亦寂。
    夫是之谓救苦慈悲愿力。

释祖钦　惠洪上人
    洪蒙既判，惠然红日。
    天地开明，即心是佛。
    尘沙刹海，遍界发辉。
    一丝毫头，昧之不得。
    却须直下掀翻，休为知见所执。
    受用只此平常，更无玄妙奇特。
    若是衲僧门下，难免痛棒三十。
    目今且赠四藤，任便东西南北。
    回首集云峰，面前青突兀。

释祖钦　惠性上人
    惠性忽通，差别无碍。
    七纵八横，得大自在。
    向微尘晨转浑身，影落五湖云水外。
    问时人，会不会。
    明白一句子，卞璧无瑕，
    骊珠绝飇。

释祖钦　偈颂二首
    面前明暗两忘时，莽汤乾坤都不知。
    到此若生毫发见，依前越国又依稀。

释祖钦　偈颂二首
    八十余人十七州，相看尽是恶冤雠。
    诸方有道不肯学，来共山僧作对头。

释祖钦　偈颂七十二首
    无影枝头一点春，笑他无地可藏。
    黄金自有黄金价，何秘和沙卖与人。

释祖钦　偈颂七十二首
    西来十万路迢迢，智鉴当轩影莫逃。
    四海浪平龙睡千稳，九霄云净鹤飞高。

释祖钦　偈颂七十二首
    玉树琼林，宝阶银阙。
    皓若芦花，恍然明月。
    直钩垂钩，自有金鳞上钩。
    地平如掌，依旧七凹八凸。

释祖钦　偈颂七十二首
    利刀拈起白如霜，可惜无端成自伤。
    消尽少林三尺雪，古今天地只寻常。

释祖钦　偈颂七十二首
    时勤拂拭与掀翻，错莫无端认定备用。
    点石化为金玉易，劝人除却是非难。

释祖钦　偈颂七十二首
    三界惟心，万法惟识。
    譬如掷剑挥空，莫论及与不及。
    真不掩伪，曲不藏直。

释祖钦　偈颂七十二首
    两岸桃花红欲然，沿中流出自涓涓。
    仙家不曾论春夏，石烂松枯是一年。

释祖钦　偈颂七十二首
    堂堂日用妙无痕，才涉织毫即是尘。
    照水银蟾沉夜魄，恋花香蝶醉芳魂。

释祖钦　偈颂七十二首
    白衣拜相，平地登仙。
    是不知有，别无秘传。

释祖钦　偈颂七十二首
    万法俱忘百念灰，等闲蓦鼻拽将囘。
    镜光一照明如日，直得木人心眼开。

释祖钦　偈颂七十二首
    语默俱忘非是非，圣凡情尽绝玄微。
    穿花蛱蝶深深见，点水晴蜓款款飞。

释祖钦　偈颂七十二首
    言发非声，色前不物。
    当机觌面全提，岂在拈槌竖拂。
    山河大地，不碍眼光，
    万象森罗，形端影直。

释祖钦　偈颂七十二首
    那下飞来水面浮，却来遮里问踪由。
    只因回首不知处，一捏通身冷汗流。

释祖钦　偈颂七十二首
    一喝当头雷电奔，人闻说亦闇消魂。
    看来何止聋三日，直到如今海岳昏。

释祖钦　偈颂七十二首
    寰中日月，量外乾坤。
    举起也千差万别，放下也不立织尘。

释祖钦　偈颂七十二首
    南山云起北山云，上界钟声下界闻。
    遥望众僧行道处，天香桂子落纷纷。

释祖钦　偈颂七十二首
    发越朕兆，未形消息。
    提持佛祖，未行号令。
    虚空斫额，万象拱听。

释祖钦　偈颂七十二首
    声前一句盖诸方，指出乾坤是大唐。
    但见皇风成一片，不知何处是封疆。

释祖钦　偈颂七十二首
    擘开太华，放出黄河，
    青天白日，平地风波。
    逗到伎穷力尽，元来所得不多。

释祖钦　偈颂七十二首
    东君有令不虚行，三顿乌藤大险生。
    龙得水时增意气，虎逢山色长威狞。

释祖钦　偈颂七十二首
    雨散云收月正明，无端平地鼓雷霆。
    惯曾坐断乾坤客，唤作窍中蚯蚓声。

释祖钦　偈颂七十二首
    吃饭著衣，事事成现。
    俯仰折旋，一见便见。

释祖钦　偈颂七十二首
    当机觌面黑漫漫，且待轻轻著眼看看。
    剔起眉毛才拟议，便为为闻见色声瞒。

释祖钦　偈颂七十二首
    山花似锦，涧水如蓝。
    面目现在，谁是同参。

释祖钦　偈颂七十二首
    杀活纵横得自由，悬崖撒手觅冤雠。
    瞎驴灭却正法眼，射斗寒光夜不收。

释祖钦　偈颂七十二首
    箭锋相拄，机栝相投。
    得人一马，还人一牛，
    更看靴里轻轻动指头。

释祖钦　偈颂七十二首
    剑为不平离宝匣，药因救病出金瓶。
    南方自古清如镜，何必无端用甲兵。

释祖钦　偈颂七十二首
    电光莫追，石火犹迟。
    构弗及处，心不可识，
    智不可知。

释祖钦　偈颂七十二首
    同时照用不同时，权实双行作者知。
    有得虽然亦有失，还他龙虎自交驰。

释祖钦　偈颂七十二首
    量外机，格外句。
    凡圣迷魂，佛祖罔措。
    有来由，无本据，
    声前切忌错举。

释祖钦　偈颂七十二首
    阿师昨日赴村斋，几被他人一窖埋。
    暴雨卒风回避得，也成平地露尸骸。

释祖钦　偈颂七十二首
    机夺机，句夺句。
    觌面相呈，更无回互。
    棒头有眼，迥出常电表，
    语下无私，如何分付。

释祖钦　偈颂七十二首
    同时啐啄不同时，石火电光犹较迟。
    灯影里行今已会，蹉跎非是落便宜。

释祖钦　偈颂七十二首
    人与境空，境与人会。
    百尺竿头，一采两赛。

释祖钦　偈颂七十二首
    即此见闻非见闻，无余声色可呈君。
    个中若了全无事，体用何妨分不分。

释祖钦　偈颂七十二首
    且看双放更双收，有底欢声无底愁。
    一切圣贤如电拂，大千沙界海中沤。

释祖钦　偈颂七十二首
    声前句，格外机。
    无得无失，无是无非。
    无孔由来是铁鎚。

释祖钦　偈颂七十二首
    脱然语默去离微，觌面持来付与谁。
    荷叶团团团似镜，菱角尖尖尖似锥。

释祖钦　偈颂七十二首
    巘险中平实，平帝处譫讹。
    觌面承当得去，元来用处不多。

释祖钦　偈颂七十二首
    暑往寒来春复秋，夕阳西去水东流。
    茫茫宇宙人无数，那个亲曾到地头。

释祖钦　偈颂七十二首
    当阳拈起足清风，似月团团样不同。
    腊月也知无用处，暑天消得打蚊虫。

释祖钦　偈颂七十二首
    上无敌，下无比。
    拟议思量，剑去久矣。
    见得亲，用得到。
    信手拈来，又却恰好。

释祖钦　偈颂七十二首
    步行骑水牛，空手把锄头。
    人从桥上过，桥流水不流。
    一理足，万事周。
    一尘起，大地收。
    机先别有活路，开口不在舌头。

释祖钦　偈颂七十二首
    老杜风前得句时，等闲开口便成诗。
    就中一著巴鼻，却把驴儿当马骑。

释祖钦　偈颂七十二首
    动即影现，觉即冰生。
    见闻俱尽，视听如盲。

释祖钦　偈颂七十二首
    一掬澄潭镜样磨，无风何必自生波。
    转身纵不离初际，仔细看来较几何。

释祖钦　偈颂七十二首
    本无位次，不涉安排。
    泯然自尽，一种平怀。

释祖钦　偈颂七十二首
    平常闲坐与闲行，岭上无心云片生。
    照镜俱亡人不立，依前日午打三更。

释祖钦　偈颂七十二首
    树头金果铁团栾，千圣犹难著眼看。
    莫谓临机曾掇退，当阳托出已和盘。

释祖钦　偈颂七十二首
    虚而灵，空而妙。
    冷而看，默而照。
    亭亭雪，没青松，
    杳杳云，世藏白鸟。

释祖钦　偈颂七十二首
