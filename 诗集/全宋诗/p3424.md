<!-- { "loadSidebar": true } -->
    分明咫尺远如天，何似同心作方便。

徐钧　安禄山
    随人玄养宁知父，负主恩私岂有君。
    逆气终然招逆报，可怜四海乱如云。

徐钧　安王
    名器君司戒妄求，幸门一启国深忧。
    请看三晋叨封后，便有田齐亦效尤。

徐钧　白起
    投降赵卒本求生，坑后谁人不死争。
    三召三辞宁自刎，邯郸料不再长平。

徐钧　班超
    人生适意在家山，万里封侯老未还。
    燕颔虎头成底事，但求生入玉门关。

徐钧　班固
    网罗一代史编成，得失忠邪已熟评。
    往鉴在前浑不顾，却依戚党幸功名。

徐钧　鲍照
    生际河清献颂文，尤工乐府丽春云。
    人言才尽何曾尽，深恐名高上忏君。

徐钧　边韶
    寸晷分阴闲可惜，粪墙朽木责非苛。
    便便书腹贪眠昼，免得诸生笑诮麽。

徐钧　卜子夏
    宣尼生不到西河，圣化难沾觖望多。
    商也天教生独晚，为分一脉阐文科。

徐钧　蔡邕
    琴遇知音始可调，卓非善听亦徒劳。
    早知应聘终罹祸，罪死何如节死高。

徐钧　曹世叔妻班昭
    有妇谁能似尔贤，文章操行美俱全。
    一编汉史何须续，女戒人间自可传。

徐钧　岑彭
    雨骤风驰善用兵，公孙击地欢如神。
    如何壁垒疏防夜，已悟彭亡竟殒身。

徐钧　陈蕃
    身居一室尚凝尘，天下如何扫得清。
    须信修齐可平治，绝怜志大竟无成。

徐钧　陈俊
    拒战交兵勇有馀，旁人惊叹更谁如。
    肃清海岱勋名立，不负刘嘉一荐书。

徐钧　陈平
    生平多智足兴刘，奇秘终贻正大羞。
    若使托孤权独任，未知诛吕若为谋。

徐钧　陈寔
    世多扬激伯夷隘，公独谦虚下惠和。
    吊死自惭知己少，逃生却喜活人多。

徐钧　陈思王植
    任性何能胜矫情，夺储切勿怨无成。
    阿丕纵享为君乐，得似文章千载名。

徐钧　陈頵
    中华倾弊无他故，习尚淡谈出望门。
    奏议救时翻见黜，搜扬隐逸更谁论。

徐钧　春申君
    输忠世子得逃秦，二十馀年相国荣。
    固位但知迷孕女，防身惜不用朱英。

徐钧　崔浩
    智谋断国灼蓍龟，自比留侯果是非。
    一死人言缘史事，谁知谋泄为南归。

徐钧　崔佑甫
    道德驰声满建中，岂无人可继馀风。
    最怜贞观开元治，付与奸邪蕞陋翁。

徐钧　大帝权
    鼎峙东吴命世雄，甘心俯受魏丕封。
    炎刘已尽犹馀蜀，唇齿胡为反内攻。

徐钧　淡助
    谈经唐世岂无人，君独春秋学最深。
    力辩邱明非左氏，后来朱子始知音。

徐钧　道武珪
    立储去母岂良规，创业英名顾尔为。
    事变无穷难预料，身亡又兆国亡基。

徐钧　邓禹
    久从游学识英雄，杖策南来见略同。
    首建雄谋恢汉业，云台端合议元功。

徐钧　狄仁杰
    天理何曾一日亡，始终感悟为存唐。
    平生独有知人鉴，身后功名付老张。

徐钧　东平宪王苍
    重修礼乐佐文明，乐善终能保令名。
    两汉贤王谁与并，河间以后便东平。

徐钧　董祀妻蔡琰
    此生已分老沙尘，谁把黄金赎得身。
    十八拍笳休愤切，须知薄命是佳人。

徐钧　董宣
    弹击京畿已五期，一廉始叹盖棺时。
    君王万里犹明见，近有斯人却未知。

徐钧　董仲舒
    三策前陈语漫详，外迁一再相骄王。
    惟馀正谊兼明道，此传流传万古香。

徐钧　杜甫
    万里飘零独此身，诗魂终蛮浣花村。
    宁贫宁冻宁饥死，一饭何曾忘至尊。

徐钧　杜鸿渐
    将相浮云了幻躯，髠缁何事效浮图。
    灵州劝进无君父，投拂还能脱罪无。

徐钧　杜茂
    力不能裨斗野龙，僪于北鄙有边功。
    蝇随骥尾犹千里，也得依名四七中。

徐钧　杜暹
    婺女初官辞赆纸，安西按虏复埋金。
    公清勤约自宜相，文墨何须较浅深。

徐钧　段干木
    逾垣走避见难通，闾式君侯礼谩隆。
    一点高风真可畏，解令敌国不兴戎。

徐钧　儿宽
    射策明经亦巨儒，巧迎封禅意何如。
    相如未死犹知耻，却了相如死后书。

徐钧　樊哙
    后党兴戎衅已成，龙髯忽堕幸逃生。
    不于吕祸身先死，未必终能保令名。

徐钧　范滂
    慨然揽辔志澄清，一激谁知党祸成。
    母子可怜终死别，庶几广孝在扬名。

徐钧　范睢
    绨袍恋恋亦何为，相国难忘箦卷尸。
    有怨必酬恩必报，凭君说与魏齐知。

徐钧　范增
    项王暴不减强秦，一语箴规总未闻。
    白首尚嫌君不忍，料知增更忍于君。

徐钧　冯异
    旧是起兵时主簿，今为大树下将军。
    若看劝帝施恩语，何独区区战伐勋。

徐钧　盖延
    力挽强弓数百斤，兵锋到处策奇勋。
    可怜轻敌多深入，不似君王善料军。

徐钧　高帝
    土能生物有深功，金价何如可与同。
    不是君王无识别，只缘得土笑谈中。

徐钧　高允
    直史称诬是诳君，事同罪异愧全身。
    谁言矫矫无风节，大胜声嘶股栗人。

徐钧　更始
    三精雾塞未能收，诸将俄兴翼戴谋。
    谁谓庸才能戮莽，人心毕竟尚思刘。

徐钧　耿纯
    行兵不与众人同，已决英雄一见中。
    举族同心能效顺，得君何惮不成功。

徐钧　耿弇
    驰召萧王命罢兵，献谋怀贰见尤明。
    平齐定赵基图壮，有志方知事竟成。

徐钧　龚遂
    带牛佩犊俗难平，喜得公来便息兵。
    最是有功能不伐，君前犹自逊王生。

徐钧　钩弋夫人
    名门尧母将传嗣，取鉴吕皇预杀身。
    燕翼贻谋宜有道，如何知义不知仁。

徐钧　古弼
    请田戎猎凛英风，万乘犹知畏笔公。
    晚节不容非老秃，世无明主曷知忠。

徐钧　光武
    功成论道息干戈，武将森森学问多。
    养得文风名节盛，自三代下莫能过。

徐钧　鬼谷子
    苍颉书成能哭鬼，不知鬼谷事如何。
    仪秦尚学先生术，料得先生术更多。

徐钧　郭伋
    安边治郡蔼仁风，竹马欢呼迎送中。
    恺悌真为民父母，怀恩何处不儿童。

徐钧　郭璞
    博学多闻世所宗，推占小术验奇功。
    人生祸福既前定，犹撰青囊启后蒙。

徐钧　郭隗
    国主张罗网异材，一言隗始自为媒。
    他年能下齐城者，知自千金市骨来。

徐钧　郭子仪
    身佩安危三十年，谗锋虽中节弥坚。
    古今多少功名在，谁得如公五福全。

徐钧　韩非
    见书恨不见斯人，见后翻令自杀身。
    毕竟立心多惨刻，少恩莫怨虎狼秦。

徐钧　韩擒虎
    俘主摧都锐莫当，区区破阵却争长。
    不堪世上无分别，自作阎罗地下王。

徐钧　韩休
    览鉴形癯恨鲜欢，格非一事古来难。
    力邀强制何能久，却恐移心向宴安。

徐钧　韩愈
    排斥异端尊孔孟，推原人性胜荀杨。
    平生胆气尤奇伟，何止文章日月光。

徐钧　韩昭侯
    敝裦囊中犹惜予，高门旱后忽兴工。
    如何奢俭初终异，一相存亡事不同。

徐钧　汉高祖
    商后誓师因毫众，周王致业述豳风。
    不阶尺土一人俩，谁似皮冠一沛公。

徐钧　何逊
    水曹文学自名家，重到扬州兴未涯。
    怪底新吟清入骨，一生只为爱梅花。

徐钧　贺若弼
    乃翁永诀语堪悲，果定江南副所期。
    守口未能终死舌，如何忘却刺锥时。

徐钧　贺知章
    身外生涯总是虚，狂游一梦入清都。
    有家不住犹为观，底用区区觅鉴湖。

徐钧　侯思止
    一丁不识望台官，獬豸如何可并冠。
    不解触邪翻触正，凶顽合作虎狼看。

徐钧　后主
    一曲庭花景未央，匆匆投井事堪伤。
    休言王气东南尽，却是君王自趣亡。

徐钧　胡广
    六朝黄发老三公，固位依违善取容。
    真是乡原为德贼，如何至德比中庸。

徐钧　桓豁
    以石名儿合谶言，奇机端可破苻坚。
    信乎有志终成事，逐将诛丕岂偶然。

徐钧　桓谭
    力排谶纬本非经，言直多因见理明。
    却憾临危无定守，仓皇叩地苦求生。

徐钧　桓温
    世有英明善治君，奸雄屈伏作能臣。
    尽忠于国人臣事，底事甘为跋扈人。

徐钧　桓伊
    专利无厌世所憎，君昏臣暗谤将兴。
    抚筝一曲开谗谀，臣泣君渐各自懲。

徐钧　皇甫湜
    授业韩门岁月深，文章有法笔千钧。
    三缣一字非邀价，赏识如裴复几人。

徐钧　黄香
    无双天下早驰声，曾被君王一语荣。
    枕席温凉遗信史，发挥纯孝赖渊明。

徐钧　嵇康
    卧龙并论恐非伦，望重宜为世所珍。
    大抵重名人敬仰，如何名重反伤身。

徐钧　纪信
    诳楚言降乐受烹，重围得脱汉基成。
    论封无爵死无传，幸有唐碑为发明。

徐钧　季布
    一诺千金汉重臣，平生恩力报何曾。
    朱家不德人传美，殊愧张苍父事陵。

徐钧　祭遵
    执法严明凛不阿，西征北讨战功多。
    更将俎豆文军旅，不废投壶与雅歌。

徐钧　贾岛
    早弃浮屠学缀文，争知命薄第难登。
    行吟月下敲门句，气味依然不脱僧。

徐钧　贾复
    骁勇称奇赐左骖，溃围解急敌心寒。
    卒能剽甲敦儒学，可作寻常武将看。

徐钧　贾后
    弑姑杀子欲何为，伤败彝伦总不知。
    祸乱晋朝诚在己，灭亡父族咎归谁。

徐钧　贾谊
