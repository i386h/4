<!-- { "loadSidebar": true } -->
王安石　省中二首
    大梁春雪满城泥，一马常瞻落日归。
    身世自知还自笑，悠悠三十九年非。

王安石　省中沈文通厅事
    竹上秋风吹网丝，角门常闭吏人稀。
    萧萧一榻卷书坐，直到日斜骑马归。

王安石　圣贤何常施
    圣贤何常施，所遇有伸屈。
    曲士守一隅，欲以齐万物。
    丧非不欲富，言为南宫出。
    世无子有子，谁敢救其失。

王安石　圣俞为狄梁公孙作诗要予同作
    虎豹不食子，鸱枭不乘雄。
    人恶甚鸟兽，吾能与成功。
    爱有以计留，去有势不容。
    吾谋适合意，几亦齿奸锋。
    时恩沦九泉，褒取异代忠。
    堂堂社稷臣，近世孰如公。
    空使苗裔孙，称扬得诗翁。
    一读亦使我，慨然想余风。

王安石　诗呈节判陆君
    中郎笔墨妙他年，晚与君游喜象贤。
    款款故情初未憖，飘飘新句总堪传。
    英才但未遭文举，明主宁当弃浩然。
    投赠临分加组丽，小诗能不强雕镌。

王安石　诗奉送觉之奉使东川
    三秋不见每惓惓，握手山林复怅然。
    後会敢期黄考日，相看且度白鸡年。
    畏途石栈王尊驭，荣路金门祖逖鞭。
    一代官仪新藻拂，得瞻宸宇想留连。

王安石　石竹花
    麝香眠後露檀匀，绣在罗衣色未真。
    斜倚细丛如有恨，冷摇数朵欲无春。

王安石　石竹花
    春归幽谷始成丛，地面芬敷浅浅红。
    车马不临谁见赏，可怜亦解度春度。

王安石　石竹花
    退公诗酒乐华年，欲取幽芳近绮筵。
    种玉乱抽青节瘦，刻缯轻染绛花圆。
    风霜不放飘零早，雨露应从爱惜偏。
    已向美人衣上绣，更留佳客赋婵娟。

王安石　食黍行
    周公兄弟相杀戮，李斯父子夷三族。
    富贵常多患祸婴，贫贱亦复难为情。
    身随衣食南与北，至亲安能常在侧。
    谓言黍熟同一炊，歨见陇上黄离离。
    游人中道忽不返，从此食黍还心悲。

王安石　史教授独善堂
    湖海十年旧，林塘三亩余。
    静非谈者隐，贫胜富人居。
    列鼎亦何有，幅巾聊自如。
    犹应不独善，学子满阶除。

王安石　始与韩玉汝相近居遂相与游今居复相近而两家子唱和诗相属因有此作
    羁旅儿童得近邻，相知邂逅即情亲。
    当时岂意两家子，此地更为同社人。
    勋业弹冠知白首，文章投笔让青春。
    万金虽愧君多产，比我渊明亦未贫。

王安石　世故
    世故纷纷漫白头，欲寻归路更迟留。
    锺山北绕无穷水，散发何时一钓舟。

王安石　世上
    范蠡五湖收远迹，管宁沧海寄余生。
    可怜世上风波恶，最有仁贤不敢行。

王安石　世事
    世事一何稠，论心日已偷。
    尚蒙今士笑，宜见古人羞。
    老圃聊须问，良田亦欲求。
    非关畏黻冕，无责易身修。

王安石　示安大师
    道人深北山为家，宴坐白露眠苍霞。
    手扶梲杖虽老矣，走险尚可追麏麚。
    踞堂俯视何所有，窈窕樛木垂榠樝。
    深寻石路仍有栗，持以馈我因烹茶。

王安石　示宝觉
    宿两转歳烦，朝云拥清迥。
    萧萧碧柳软，脉脉红蕖靓。
    默卧如有怀，荒乘岂无兴。
    幽人适过我，共取墙阴径。

王安石　示宝觉二首
    火暖窗明粥一盂，晨兴相对寂无鱼。
    超然圣寺山林外，别有禅天好净居。

王安石　示宝觉二首
    重将坏色染衣裙，共卧锺山一坞云。
    客舍黄粱今始熟，鸟残红柿昔曾分。

王安石　示报宁长老
    白下亭东鸣一牛，山林陂巷净高秋。
    新营枣棫我檀越，曾悟布毛谁比丘。

王安石　示蔡天启三首
    蔡子勇成癖，能骑生马驹。
    銛锋莹鷿鹈，价重百砗磲。
    脱身事幽讨，禅愈只晏如。
    划然变轩昂，慎勿学哥舒。

王安石　示蔡天启三首
    蔡子勇成癖，剑可万人敌。
    读书百纸过，颖锐物不隔。
    开口取将相，志气方自得。
    偪仄何偪仄，未见有一获。
    萧条两翅蓬蒿下，未能生彼升天翼。
    焉能学堂上燕，绚练新羽翮。

王安石　示蔡天启三首
    身著青衫骑恶马，日驰三百尚嫌迟。
    心源落落堪为将，却是君王未备知。

王安石　示长安君
    少年离别意非轻，老去相逢亦怆情。
    草草杯盘供笑语，昏昏灯火话平生。
    自怜湖海三年隔，又作尘沙万里行。
    欲问後期何日是，寄书尘见雁南征。

王安石　示道光及安大师
    春日载阳，陟彼高冈。
    乐彼之园，维水泱泱。
    维笋及蒲，既生既育。
    拚飞维鸟，集于灌木。
    嘤其鸣矣，乱我世曲。
    有怀二人，在彼空谷。
    既往既来，独寐寤宿。
    陟则在巘，或降于阿。
    瞻望弗及，伤如之何。

王安石　示道原
    久不在城市，少留心怅然。
    幽芳可揽结，伫子饮云泉。

王安石　示德逢
    先生贫敝古人风，沔想柴桑在眼中。
    怜愍鸡豚非孟子，勤劳禾黍信周公。
    深藏组丽三千牍，静占宽闲五百弓。
    处世但令心自可，相知何藉一刘龚。

王安石　示董伯懿
    穿桥度堑只闲行，咏石嘲花亦漫成。
    嚼蜡已能忘世味，画脂那更惜时名。
    长干里北寒山紫，白下门西野水明。
    此地一廛须卜筑，故人他日访柴荆。

王安石　示耿天骘
    挟策能伤性，捐书可尽年。
    弦歌无旧习，香火有新缘。
    白土长冈路，朱湖小洞天。
    望公时顾我，於此畅幽悁。

王安石　示公佐
    残生伤性老枕书，年少东来复起予。
    各据槁梧同不寐，偶然闻雨落阶除。

王安石　示黄吉甫
    三山半落青天外，势比凌歳宋武台。
    尘世难逢开口笑，生前相遇且衔杯。

王安石　示李叔时二首
    知子鸣弦意在山，一官聊复戏人间。
    能为白下东南尉，藜杖缁巾得往还。

王安石　示李叔时二首
    千山访我几摧輈，清坐来看十日留。
    势利白头何足道，古人倾盖有绸缪。

王安石　示平甫弟
    汴渠西受昆仑水，五月奔湍射黄矢。
    高淮夜入忽倒流，磈岸相看欲生嘴。
    万樯如山砽不动，嗟我仲子行亦止。
    自闻留连且一月，每得问讯犹千里。
    老工取河天上落，伏砾邅沙卷无底。
    土桥立马望城东，数日知有相逢喜。
    墙隅返照媚槐谷，池面过雨苏篁苇。
    欣然把手相与闲，所愿此时无一诡。
    岂无他忧能老我，付与天地从今始。
    闭门为谢载酒人，外慕纷纷吾已矣。

王安石　示四妹
    孟光求嬁得梁鸿，无下相随不讳穷。
    卓荦才名今日事，萧条门巷古人风。
    五噫尚与时多忤，一笑兼忘我屡空。
    六月尘沙不札贷，泫然搔首又西东。

王安石　示王铎主簿
    君正忙时我正闲，如何同得到锺山。
    夷门二十年前事，回首黄尘一梦间。

王安石　示无外
    支颐横口语，椎髻曲肱眠。
    莫问谁宾主，安知汝辈年。
    邻鸡生午寂，幽草弄秋妍。
    却忆东窗簟，蛮藤故宛然。

王安石　示杨德逢
    我行其野，春日迟迟。
    有苑者柳，在水之湄。
    有鸣仓庚，岂曰不时。
    求其友声，颉之颃之。
    嗟我怀人，何日忘之。
    六日不檐，方何为期。
    期逝不至，我心西悲。
    跂予望之，其室则迩。
    一者之来，我心则喜。
    我之怀矣，升彼虚矣。
    爱而不见，云何吁矣。

王安石　示永庆院秀老
    禅房借枕得重欹，陈迹翛然尚有诗。
    嗟我与公皆老矣，拂天松柏见栽时。

王安石　示俞处士
    鲁山眉宇人不见，只有歌辞来向东。
    借问楼前踏于蒵，何如云卧唱松风。

王安石　示俞秀老
    缭绕山如涌翠波，人家一半在烟萝。
    时丰笑语春声早，地僻追寻野兴多。
    窣堵朱甍开北向，招提素脊隐西阿。
    暮年要与君携手，处处相烦作好歌。

王安石　示俞秀老二首
    不见故人天际舟，小亭残日更回头。
    缲成白雪三千丈，细草孤云一片愁。

王安石　示俞秀老二首
    君诗何以解人愁，初日红蕖碧水流。
    未怕元刘妨独步，每思陶谢与同游。

王安石　示元度
    今年锺山南，随分作园囿。
    凿池构吾庐，碧水寒可漱。
    沟西雇丁壮，担土为培塿。
    扶疏三百株，莳梫最高茂。
    不求鵷鷕实，但取易成就。
    中空一丈地，斩木令结构。
    五楸东都来，斸以遶檐溜。
    老来厌世语，深卧塞门窦。
    赎鱼与之游，喂鸟见如旧。
    独当邀之子，商略终宇宙。
    更待春日长，黄鹂弄清昼。

王安石　试茗泉
    此泉地何偏，陆羽曾未阅。
    坻沙光散射，窦乳甘潜泄。
    灵山不可见，嘉草何由啜。
    但有梦中人，相随掬明月。

王安石　试院中
    少时操笔坐中庭，子墨文章颇自轻。
    圣世选材终用赋，白头来此试诸生。

王安石　试院中
    白发无聊病更侵，移床卧竹向秋阴。
    朝来雁背西风急，吹折江湖万里心。

王安石　试院中
    咫尺淹留可奈何，东西虚共一姮娥。
    阶前枣树应摇落，此夜清光得几多。

王安石　试院中
    青灯照我梦城西，坐上传觞把菊枝。
    忽忽觉来头更白，隔墙闻语趁朝时。

王安石　试院中
    萧萧疏雨吹檐角，噎噎暝蛩啼草根。
