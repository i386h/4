<!-- { "loadSidebar": true } -->
    春烟粉黑重生葑，暮雨灰红半拆桃。
    今日故宫何处问，东风应长对江涛。

周弼　酬杜八同宿西山兰若
    西山龙井路，俱有旧行踪。
    待得城中暇，重期石上逢。
    冷霜粘破屐，落月带残钟。
    拟践相邻约，烦君买一峰。

周弼　酬李达可
    归心终自遂，何必恋虚声。
    转觉青衫恶，谁怜白发生。
    扫花山石瘦，洗药野泉清。
    应有忘机者，时来伴我行。

周弼　出关偶题
    一曲长歌浙水寒，绨袍空往又空还。
    咸阳若有山东志，莫放萝秦又出关。

周弼　春暮登黄鹤楼
    欲尽残春酒，登临事已违。
    听残怀旧笛，添尽御寒衣。
    鸟向青山没，人来赤壁稀。
    最怜城侧树，无可作花飞。

周弼　春浓曲
    雨膏蒸土兰芽热，粉魂淡艳凝缃缬。
    柳条无力受东风，桃叶春江弄花月。
    枕函坠发昏眠重，绮帐惊寒替花恐。
    屏琐虫栖化粉蛾，帘甲蜂钻抱残蛹。
    麦门冬长柔堪结，桐轮辗尽棠梨雪。
    门掩车箱铜较闲，瓶敲井干青丝绝。
    君不见楚王酣宴，嫌怕旁人说春晚。
    玉钗埋遍细腰人，章华台上苍苔满。

周弼　春怨
    极浦苹花白，空壕兰萼红。
    伤心城上燕，飞入馆娃宫。

周弼　村市
    细簇人家住，中分破石崖。
    竹门开店屋，草市夹桥街。
    水别东流汉，山横北过淮。
    并船频借问，同买出江柴。

周弼　大洲湖
    人居泽国胜居陵，十月陂塘未结冰。
    残苇乱茭收拾后，断筐分晒折腰菱。

周弼　戴式之垂访村居
    故人手持一缄书，扁舟清晨造我庐。
    为问舟从何方来，欲应未卜先知应先长吁。
    长安平旦朱门开，曳裾靸履喧春雷。
    独有诗人货难售，朔雪寒风常满袖。
    孤馆青灯不自聊，短帽鹑衣竞相就。
    獬豸峨冠岂无事，不触奸邪触诗士。
    虽当圣世尚宽容，滔滔宁免言为讳。
    轩瑟齐竽本难遇，长编巨轴添忧虑。
    松菊荒芜归计迟，欲向何门诵佳句。
    君不见古者防川不禁口，里谚村谣无不有。
    美刺箴规三百篇，删取皆经圣人手。
    汉魏著述充层云，采撷花草香纷纷。
    其间国政最亲切，世许少陵能爱君。
    交衢谤木求胥诲，盛若勋华犹不改。
    风雅遗音傥尚存，篇篇遒铎皆应採。
    小人几度邪侵正，何尝断隔无歌咏。
    风雨萧萧鸡自鸣，谁顾寒莎响蛙黾。
    但恐君诗未工耳，工则奚愁强疵毁。
    益藉讥评达九重，送起声名赤霄里。
    况於时事无交涉，仿郊寒山题木叶。
    千龄得失寸心知，笑尔随群走干谒。
    请君头上巾，为君抖却岐路尘。
    解君身上衣，为君拂晓去京洛缁。
    天台石桥春已知，别有野鹤相追随，
    苟欲避世不可迟。请君归，
    君勿疑。

周弼　道间偶成
    弯弯田角路周遭，摘尽柔桑露浅蒿。
    无限寂寥门半掩，一车偏健夕阳缲。

周弼　道中有感
    远程已过经行初，别有逶迤古道存。
    寺有寂廖犹有殿，水才穷尽又逢村。
    一竹枯木人分路，十里飞花客过门。
    必竟悉依生处药，不知何事别家园。

周弼　荻港
    波眼泇泇浪复轻，稍苏羁束过清明。
    倩人觅路先寻酒，久客怀乡始见饧。
    松下紫芽肥野菜，竹间青叶带山樱。
    自从一别齐安后，直到今朝始听莺。

周弼　冬赛行
    大巫舞袍奉酒尊，小巫湔裙进盘彘。
    野风吹树龙马归，瓦炉柏根香满地。
    白衣老须撚向前，叉手大胆不敢言。
    去年田家五分熟，更饶三分百事足。
    大茧千棚丝满窠，栗犊两握角出肉。
    土台浇酒再拜辞，纸钱不灰扑绕木枝。
    神语顺从杯教吉，鼓笛薨薨打三日。

周弼　访别
    圣代吟家众，无君众体诗。
    数奇官职见，心苦道途知。
    积梦难相寄，流年自各悲。
    金闺催制锦，又复向黄陂。

周弼　丰年行
    长田一亩三石收，截茅作囤遮水牛。
    驯鸡塞笼彘牢满，大儿看亲女上头。
    里胥关门罢输送，晴乌窥檐鼠沿栋。
    瓦盆瓷缶息老身，还将孙子看迎神。
    庙前擘纸青竹爆，饧糕粉鱼夜祠灶。

周弼　风恶偶成二首
    柔橹双随下水船，乱帆轻舵递相先。
    无端系着山村岸，高枕芦芽对雨眠。

周弼　风恶偶成二首
    三日要行还止住，冷沙寒水暗消春。
    一千四百芜湖路，怨雨愁风多少人。

周弼　枫桥寒山寺
    江枫吟咏工，幽寺冷遗踪。
    不改前朝路，犹闻半夜钟。
    地凉汀月皎，村迥水烟浓。
    试问谁曾见，憔应独有松。

周弼　逢僧文礼
    空山落日又逢僧，雨杂尘灰满帽纹。
    但忆来时门不掩，麝香偷卧石床云。

周弼　逢僧文礼
    师说古香寮旧开，鲍照曾为惠休来。
    至今猿鹤犹知敬，静对寒星礼碧苔。

周弼　凤凰台
    一径逶迤草自芳，何为不复更耴翔。
    应须旧国还宣武，别有高台在建章。
    白鹭背花寻塔路，赤乌冲柳集宫墙。
    中兴不比偏安事，且对梧桐荐羽觞。

周弼　浮远
    横障瀰漫恃此丘，长江东骛转湍流。
    波间去海无多里，沙际铺淮辄数州。
    风势起花山郭暗，潮声侵树野田浮。
    无由望彻苍茫外，回首斜阳总是愁。

周弼　甫里观
    天随清调何人继，幸有荒村故宅存。
    橘上蠹虫应屡变，草间眠鸭尚能言。
    池亭暮雪兼风起，篱落春潮带雨浑。
    人啖菊苗终竟别，屠沽犹自不登门。

周弼　感事
    书剑悠悠屡变迁，老谙多故始知天。
    汗青每愧抛长日，发白无由逐少年。
    暮雨暗消江岸柳，晓霜初透野池莲。
    此心悬解何须语，人问惟应一指禅。

周弼　菰菜
    江边野滩多老菰，抽心作穗秋满湖。
    拂开细谷芒敷舒，中有一米连三稃。
    剖之粒粒皆尖小，整齐远过占城稻。
    不烦舂簸即晨炊，更胜青精颜色好。
    寻常艰得此欣逢，默计五升当百丛。
    雨多水长倍加益，十里定收三十钟。
    野人获之亦自足，何用虚靡太仓粟。
    连日秋风思故乡，况复家田有茅屋。
    坠网重腮鲈已鲜，莼丝牵叶又流涎。
    急归收获苹溪畔，细拨芦花撑钓船。

周弼　海棠
    海棠最佳须老丛，远及百年花始红。
    历看名葩此为盛，刚柯硬叶交相映。
    倚石攒青二三丈，雨膏倒吸胭脂上。
    仿佛璇霄发曙光，细族蓬莱绣旗仗。
    露欲收珠色转深，香玉万颗藏春阴。
    轻风欲透紫丝障，一片朝霞倾入林。
    凤城多少栽花处，低嫩俱无可观树。
    相对令人忆故山，年年雕萼扫朱栏。
    只今惟有溪童在，应放高枝栖白鹇。

周弼　浣沙秋日五首
    衣裳单薄鬓萧骚，独凭危栏首屡搔。
    出壁乱云分片段，隔江飞雨见丝毫。
    庭前断续蛩争响，檐外轻便蝶斗高。
    多少好山俱在眼，愧无短屐共游遨。

周弼　浣沙秋日五首
    当前滩号西施碛，对碛看秋得句清。
    五色悬门秦一尉，六经充栋汉诸生。
    石丛细火团荒砌，野蔓疏金出废城。
    目遂浣沙人去后，又闻街鼓报新晴。

周弼　浣沙秋日五首
    长江淡淡树疏疏，扫却闲庭即故居。
    虫入暗床频促织，萤穿虚壁屡翻书。
    破除暮色惟荒菊，荐送秋华有嫩蔬。
    料得故园分社酒，小苞青橘四腮鲈。

周弼　浣沙秋日五首
    自惭尸素尝多暇，未放秋风变楚颜。
    一梦别离抛白水，三年端的守青山。
    野鸡避鹘遮雏去，沙翮衔鱼趁母还。
    纵有乱愁消遣尽，淡云残日共人闲。

周弼　浣沙秋日五首
    清溪楼阁暮沉沉，不觉登临夜欲深。
    几处捲帘催酒笛，谁家闭户捣衣砧。
    一朝野雾三朝湿，十日江天九日阴。
    暗喜碍人公事少，自来收拾送秋吟。

周弼　黄鹤楼歌
    城上危楼高缥缈，城下澄江复相绕。
    有时漾影入中流，俯看游鱼仰飞鸟。
    近楼多少未行舟，满江落花洒汀洲。
    人同江狎不怕浪，登楼对酒弹箜篌。
    大别山头白云起，金口渡边雨如洗。
    半钩新月上孤城，还照高楼与江水。
    晴江依旧泻浔阳，黄鹤无由归故乡。
    一声玉笛起何处，燕扑阑干花影长。

周弼　黄溪
    匆匆宁不恨飘零，转更分岐过别汀。
    世事总如迂曲路，年华都付短长亭。
    冢桃褪蘥无人色，社栎盘根作鬼形。
    心自感伤人岂识，回头犹顾岘山青。

周弼　回山僧书就题书尾
    忆昔同行题落叶，寺前枯树鹤巢边。
    不知今度苔枝上，多少秋虫已化蝉。

周弼　会稽山
    夜冠从昔化文身，峻岳当天自有神。
    秦帝刻碑三十载，越王栖甲五千人。
    江连云气分南纪，海接星河近北辰。
    必竟兴亡谁可料，但闻陵谷变飞尘。

周弼　寄杜北山
    一曲小湖滨，幽居不厌贫。
    坐容禅子憩，家就黡生邻。
    檐竹侵灯众，篱花落灶频。
    几时吟得句，寄与豫章人。

周弼　寄鹤林智福上人
    深山高顶寺，黄鹤旧曾留。
    鹤去无踪迹，山僧几白头。
    鸟闲斋鼓静，猿啸佛灯幽。
    宿约何时践，题诗向瀑流。

周弼　寄云泉僧永颐
    书来只说住高峰，不记松林第几重。
    欲拣青峦问茅舍，秋山一样白云封。

周弼　寄云泉僧永颐
    颂罢南华谁得闻，两川寒玉一禅身。
