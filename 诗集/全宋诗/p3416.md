<!-- { "loadSidebar": true } -->
    举头日月中天近，极目乾坤五岳低。
    自笑盐车骐骥厄，谁怜枳棘凤凰栖。
    欲投古寺禅房宿，喜见僧归落日西。

徐逢年　句
    贤侯作意苏民瘼，常念比邻有馁人。

徐逢原　赠张淡道人
    铁笛爱吹风月夜，夹衣能御雪霜天。
    伊予试问行年看，笑指松筠未是坚。

徐复　同林逋宿中峰次韵
    盥栉从朝嬾，论交慰昔贤。
    寒花隐乱草，老木插飞烟。
    听雨夜床冷，弹琴秋叶前。
    临高问往事，历历是何年。

徐公裕　建炎丞相成国吕忠穆公退老堂
    注意惟闻简帝心，聊成退老寓登监。
    放怀绿野岩瞻重，寄傲平泉国念深。
    海阔水云和岛屿，时清钟鼓乐园林。
    谢公岂久东山趣，天下苍生傒作霖。

徐公裕　建炎丞相成国吕忠穆公退老堂
    国栋帡幪不日成，天河星斗宿檐楹。
    台符影烛江山丽，赤舄光临草木荣。
    猿鹤从今惊帐，盐梅行复作和羹。
    衰颜白发尘埃客，狂斐裁诗继颂声。

徐观　新亭
    溪流汤汤，山容林林。
    公行於亭，鼓瑟鼓琴。
    山禽聒聒，溪石崒崒。
    公休於亭，左经右律。
    山有佳木，侯薪侯蒸。
    寻尺之木，厦屋之楹。
    渒彼容苀舠，蒸徒以顾。
    屹尔中流，恢我王度。
    公无恋斯，民无去思。
    百里之{门里加岂}，千里之畿。

徐珩　和虞智父登金陵清溪阁
    叶脱林梢处处秋，壮怀易感更登楼。
    日斜锺阜烟凝碧，霜落秦淮水慢流。
    人似仲宣思故国，诗如杜老到夔州。
    十年前作金陵梦，重抚栏干说旧游。

徐珩　日暮望泾水
    导源经陇阪，属沬贯嬴都。
    下濑波常急，回圻溜亦纡。
    毒流秦卒毙，泥粪汉田腴。
    独有迷津客，怀归轸暮途。

徐珩　以水石菖蒲赠谷堂孙漕
    菖蒲体柔弱，孤生幽涧傍。
    润深水不滋，短叶疏而黄。
    物亦有不幸，仁者为悲伤。
    愿因水石间，移值近窗光。
    探丸起九死，焦卷复翠长。
    草木固无知，此心未能忘。

徐珩　赠阖门潘舍人
    清跸声中玉笋班，五云光裹侍天颜。
    至尊端拱通明殿，上阖来从饭颗山。
    旄节行将千骑去，鬓须全未一根斑。
    朝回两袖香烟满，应有诗留雉扇间。

徐珩　醉歌
    得谁酿法乃尔佳，连引数杯极口夸。
    须臾忘物亦忘我，是非荣辱不可加。
    儿童相随拍手笑，阿翁醉也扶归家。
    平生故人赵半刺，遣骑折送园中花。
    插花饮酒不待劝，夜如何其月欲斜。
    倒著接{上四下离}自起舞，笛声趁拍鼓三挝。
    陶陶兀兀意有得，小姬在傍双髻丫。
    驱令磨墨具纸笔，满幅大草飞龙蛇。
    妇云汝醉当止矣，明月酒醒不愧耶。

徐横槊　泊舟
    短蓬静坐月窥船，斗转参横水底天。
    传语篙工低着语，恐惊沙觜白鸥眠。

徐洪　邑人张孝友亲殁庐墓六年有五色鸟集墓陇邑大夫张公侃旌其庐名其乡
    孝友闻张仲，贻谋直到今。
    六年枯血泪，五色集祥禽。
    表此励颓俗，来兹生孝心。
    移风名不忝，茂宰意良深。

徐恢　灯夕多为城中之约因赋此篇
    春来懒倦半相仍，全似诸方怕事僧。
    薄有篇章堪对酒，略无情绪要观灯。
    湖山帝里梦频往，泉石吴乡归未能。
    四海平生几兄弟，个般滋味更谁曾。

徐恢　登舟客有诵杜诗春水船如天上坐之句因成一绝
    暖风收拾乍晴烟，春水西湖并半船。
    若使杜陵轻着眼，应言直下是青天。

徐恢　读刘宾客诗再赋
    山泉何地发轻雷，直使烟云对面开。
    可惜隐侯无妙语，却教诗自雍州来。

徐恢　红梅
    江梅闲尽腊梅稀，又是红梅占晓枝。
    却忆东坡诗上语，淡妆浓抹总相宜。

徐恢　会故人二首
    江南江北每淹留，懒听寒蝉噪暮秋。
    句里岂能窥鲍谢，暗中聊解识曹刘。
    清如老鹤翻秋露，快似神驹略九州。
    只恐蛟龙得云雨，未容莲社与僧游。

徐恢　会故人二首
    毛郎才涌似潮头，莫比寒虫泣夜秋。
    要上兰台揖班马，不联石鼎玩侯刘。
    定知有道能医国，稍喜谈禅勘赵州。
    顾我虽无陶谢手，尚堪述作与同游。

徐恢　寄题赵昌父发深省斋
    寄语前身杜拾遗，梦回深省不须疑。
    钟声荐处浑闲事，荐起钟声未起时。

徐恢　临川洪守游南湖命予赋诗
    芙蓉堂前春水绿，芙蓉堂后春花开。
    芙蓉堂中醉歌舞，芙蓉堂下车如雷。
    轻舟弄水买一笑，游人竞逐墙阴来。
    浪痕不受尘滓涴，东风吹入黄金杯。
    秋千欲上采绳稳，老翁稚子连声催。
    遨头春思浓似酒，剧饮谁能问升斗。
    博山香软珠帘低，坐客请行时被肘。
    觥筹交错兴未已，更着山肴并野蔌。
    归来门巷影散乱，舍南舍北黄埃走。
    轻衫短帽亦不恶，追欢岂落醉翁后。
    小姬顾盼扬秋波，十十五五细马驮。
    红旗夹道映斜日，金钗坠处肩相摩。
    旁观定自双眼饱，但见两脸生微涡。
    从今湖上愈清好，纖腰长袖成奔梭。
    冥搜付与纸上语，朱颜为我商声歌。
    愿公归侍玉皇侧，更向西湖弄春色。

徐恢　蒙刘元中数示东坡诗
    无邪公文天所赞，汩汩词源倒河汉。
    一篇新出纸为贵，万国争传金可换。
    晚节投荒无芥蕂，毕景著书自娱玩。
    天之所宝雷电取，渠不爱惜风雨散。
    两河漕僚真好事，五筦遗文尽堆案。
    似闻倾盖剧推许，亲以削牍定真赝。
    分传饷我枉银钩，贫室骤惊满珠贯。
    无坫共推玉界尺，争求当置铁门限。

徐恢　三贤堂
    六井犹存记，三贤尚有堂。
    地连金色界，庙接水仙王。
    市井空陈迹，杉松只旧行。
    唯公识真意，此处酒难忘。

徐恢　望西兴偶成
    痕痕雪壁隐疏烟，正是西兴落日边。
    潮水退黄山送碧，问人还有渡江船。

徐恢　游处州石门洞赋长句二十韵
    我闻石洞今几年，一朝来系秋风船。
    大船膖肛小船远，渔舟替涉幽涧泉。
    拖舟上上抵砂砾，更与略彴相夤缘。
    黄冠道士衣翩翩，殷勤为我临涧边。
    相逢一笑挽登岸，忽见珍馆罗修椽。
    谢公旧隐无处问，洗眼但看山中篇。
    佳哉南国典刑在，大羹遗味朱丝弦。
    当是发兴岂神助，两峰对面攙青天。
    主人掉头谓不尔，尚能飞瀑千仞悬。
    杖筇西下取微径，其境过清神凛然。
    初疑穷冬蕴积雪，惊飚拥下阴崖巅。
    又疑冰绡挂林杪，薄暮缥缈摇轻烟。
    蔽空乍觉微雨集，堕地复作跳珠圆。
    谢公得尔句偏好，我今其忍相弃捐。
    山奇水怪世莫测，神龙定自藏九渊。
    龙兮汝能水下土，胡为懒惰贪昼眠。
    自淮以北皆故壤，犬羊烂熳疆域膻。
    挽河莫假壮士力，奔雷走电一洗湔。
    我诗虽乏漫郎语，强颜犹可供磨镌。
    为君他日落此笔，千秋万岁令人传。

徐恢　余夜坐必看东湖诗心悟神会非它人所与知也比来老态并见殊觉少味感
    清绝东湖旧看诗，夜窗风味许谁知。
    眼花头白今憔悴，不似向来灯下时。

徐玑　别赵汝鬯黄中
    古道难为友，相期一见中。
    但令心事合，不在语言同。
    秋早湘烟白，舟移岸蓼红。
    别怀如回野，长与水云通。

徐玑　泊马公岭
    维舟拂晓步平沙，晚泊云根第一家。
    新取菜蔬沾野露，旋编篱落带山花。
    门前相对青峰小，屋后流来白水斜。
    可爱山翁无一事，藤墙西畔看蜂衙。

徐玑　泊舟呈灵晖
    泊舟风又起，击缆野桐林。
    月在楚天碧，春来湘水深。
    官贫思近阕，地远动愁心。
    所喜同舟者，清赢亦好吟。

徐玑　不食姑
    惟诵天童咒，饮泉能不饥。
    史缘多自誉，翻以致人疑。
    赋质全如鹤，谋生却似龟。
    绿华通籍后，会报女仙知。

徐玑　晨起
    晨起风吹面，朝晴野雾收。
    高峰多远见，浅水少平流。
    世事非难了，尘劳独未休。
    今年看鬓发，已变一茎秋。

徐玑　初夏
    一雨临初夏，惊雷昨夜新。
    地晴烟冉冉，堤涨渌鳞鳞。
    兰麝销衣润，珊瑚净几尘。
    墙阴旧无竹，笋过谢东邻。

徐玑　初夏游谢公岩
    又取纱衣换，天晴起细风。
    清阴花落后，长日鸟啼中。
    水国乘舟乐，岩扉有路通。
    州民多到此，独自忆髯公。

徐玑　传胡报二十韵
    胡虏无仁义，兴衰匪百年。
    如何凭气力，久欲靖中边。
    异类依天角，黄头住海輭。
    愚堪呼鹿豕，健母学鹰鹯。
    猰狄时方惫，燕云耗颇传。
    奸臣贫拓境，黠计落空拳。
    氈毳分伊水，旌旗湿汴川。
    莺花春自老，风雨夜相连。
    文物东南盛，舟车蜀广聊。
    规模垂翼翼，鼎石赖乾乾。
    五福祥光近，千龄厚泽绵。
    雨晴均化日，丰穰庆秋田。
    食兽闻相{左口右巫}，干戈斗欲缠。
    瓜分争块壤，鼎沸逐埃涓。
    亡北惟堪伺，良图盍自坚。
    藩篱兼谨守，阃外勿轻捐。
    晋赵非殊异，山河本浑全。
    人心方激切，天道有回旋。
    王佐存诸葛，中兴仰孝宣。
    何当渭桥下，拱揖看骈阗。

徐玑　春日晚望
    楼上看春晚，烟分远近村。
    晓晴千树绿，新雨半池浑。
    柳密莺无影，泥新燕有痕。
