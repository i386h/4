<!-- { "loadSidebar": true } -->
    莫嫌人不买，人亦爱苍翠。
    却是岁寒根，难种尘埃地。
    且归栽润底，映水成嘉致。
    他年苟合拱，采取不我弃。
    天子建明堂，此为栋梁备。

释智圆　寓兴
    郑声淫复荡，鲁受齐人归。
    古乐和且正，翻使文侯睡。
    佞言耳乐闻，直道心翻忌。
    唯知任所好，何曾顾颠坠。
    古乐与郑声，邪正宜留意。

释智圆　远山
    堆青才数点，杳杳几千程。
    幽槛叶初落，高空雨乍晴。
    崔嵬微有状，窈窕莫知名。
    招隐谁长往，眠云自动情。
    文君眉易似，摩诘画难成。
    鸟去何曾到，泉流岂觉声。
    经秋弥冷淡，向晚更分明。
    仁者由来好，闲观意不轻。

释智圆　云
    冷照碧潭闲不极，静当青汉影弥分。
    卷舒终合为霖雨，不向阳台惑楚君。

释智圆　栽花
    移花来种草堂前，红紫纷纭间淡烟。
    莫欢朝开还暮落，人生荣辱事皆然。

释智圆　早秋
    雨歇变气候，空庭叶飕飕。
    闲听一枝风，乃知千里秋。
    百虫鸣四壁，新月生高楼。
    登楼看明月，涛光满林丘。
    人生呼及间，何为苦忧愁。
    发白不再黑，兔走难暂留。
    徘徊感古人，劝告秉烛游。

释智圆　早行
    杖锡无同侣，冲霜独自行。
    断桥残月在，孤店晓鸡鸣。
    灌木栖禽散，荒原宿雾平。
    回观远山色，已觉太阳明。

释智圆　赠白莲社主圆净大师
    社客尽卿相，草堂云树间。
    景分庐岳秀，人类远公闲。
    夜定开明月，秋吟对暮山。
    唯应谢康乐，时得扣松关。

释智圆　赠邦上人
    深居饶野兴，门冷入杉松。
    鸟外闲频往，人间事罕逢。
    水轩吟片月，秋榻梦千峰。
    忆得看新雪，相招静话重。

释智圆　赠辩才大师
    两受皇恩万虑休，浙阳高卧谢诸侯。
    定回幽室苔痕老，讲彻闲庭树影秋。
    天竺云泉时挂梦，梁园风景懒重游。
    溪声柏子将谁说，默倚禅床自点头。

释智圆　赠广上人
    魏阙林泉趣本同，随缘来往兴何穷。
    闲宵访我茆堂宿，湖水无波月照空。

释智圆　赠郝逸人
    故国伊川远，深居碧嶂前。
    伴吟唯有鹤，高趣别无仙。
    岳信闲慵答，丹经秘不传。
    杖蔾时访我，终日话南禅。

释智圆　赠简上人
    澹然人外趣，万事已无求。
    花院春深讲，云山夏满游。
    汲泉苔井晓，鸣磬竹窗秋。
    别有幽期在，香灯老沃洲。

释智圆　赠简上人诗
    常人隐林泉，反为名利萦。
    志士处阛阓，杳有江湖情。
    有客务高洁，禅房闭重城。
    闲门无俗迹，坏壁饶虫声。
    卧落春砌花，吟尽霜蟾明。
    道希君子知，贫任时人轻。
    秉操期不渝，长保孤松贞。

释智圆　赠进士叶授
    旅迹飘然与俗分，动时高价逐新文。
    寄眠僧舍扃秋雨，牵梦家山隔海云。
    学慕丘轲方共语，道归杨墨任离群。
    名场好应同人举，垂拱明堂有圣君。

释智圆　赠林逋处士
    深居猿鸟共忘机，荀孟才华鹤氅衣。
    满砌落花春病起，一湖明月夜渔归。
    风摇野水青蒲短，雨过闲园紫蕨肥。
    尘土满床书万卷，玄纁何日到松扉。

释智圆　赠骆偃
    才高淹下位，圣代尚遗贤。
    贾谊方流涕，杨雄正草玄。
    开琴逢皓月，试茗选清泉。
    箧有文编在，时容后学传。

释智圆　赠清晓师
    道胜尘机息，讲馀林叶枯。
    清名高卧远，黑发苦吟无。
    庭静秋云澹，窗闲夜月孤。
    时闻适幽兴，上阁望平湖。

释智圆　赠清义律师
    律藏精持世所稀，淡然高趣自忘机。
    禅开静室苍苔遍，饭起闲窗独鸟归。
    雪岳夜钟清度枕，水轩秋月冷侵衣。
    吟馀讲罢无他事，人外时容扣竹扉。

释智圆　赠僧
    诸祖参寻遍，消摇发未华。
    旧房扃海外，孤迹寄天涯。
    琢句秋窗月，观空晚砌华。
    时来说高趣，终去隐烟霞。

释智圆　赠诗僧保暹师
    天文悬日月，地文丽山川。
    人文粲六经，四术诗其先。
    仲尼既云删，炳然列风雅。
    厥旨幽且微，受之唯子夏。
    邈矣千百年，时有知诗者。
    卓尔保暹师，生于宋天下。
    内明卜商道，外减骚人价。
    凿彼淳粹源，清辞竞流泻。
    放意尚幽远，立言忌妖虫。
    旨哉天目集，四海争传寫。
    上以裨王化，下以正人伦，
    驱邪俾归正，躯浇使还淳。
    天未丧斯文，清风千古振。

释智圆　赠诗僧保暹师
    吟槛漾寒水，平湖烟景闲。
    无人识高趣，尽日对空山。
    晚树春禽语，晴窗夜月还。
    新编皆雅正，不待仲尼删。

释智圆　赠守能师
    高卧湖山畔，尘机任万端。
    连云吟阁静，度水讲钟寒。
    幽户碧嶂闭，新书雪夜刊。
    却应趋竞者，相笑隐林峦。

释智圆　赠诵经僧
    寂淡无馀念，泠泠诵佛言。
    清香飘静夜，明月冷闲轩。
    幽壑来精怪，霜林息断猿。
    堪嗟浮世里，尘事竞暄暄。

释智圆　赠头陀僧
    上行唯知足，时人岂易同。
    一身依树下，万虑尽禅中，
    乞食村飘雪，降眠月坠空。
    应悲浮世上，烦恼事无穷。

释智圆　赠闻聪师
    淡然尘虑绝，禅外苦风骚。
    性觉眠云僻，名因背俗高。
    水烟蒸纸帐，寒发澀铜刀。
    几宿秋江寺，闲吟听夜涛。

释智圆　赠宣密大师不出院
    侯门林请谒，香火务真修。
    古院扃苍藓，他山空旧游。
    出禅庭月晓，开卷竹窗秋。
    已得栖幽趣，何须买沃洲。

释智圆　赠夷中师
    澹泊背时态，悠然尘外心。
    静吟霜月尽，归梦海云深。
    室冷苔生榻，窗闲鸟觑琴。
    幽栖共得趣，乘兴几相寻。

释智圆　赠赵璞
    世态任悠悠，正人无谄求。
    古柏凌寒霜，皓月当高秋。
    心将周孔师，日远杨墨游。
    泾浊与渭清，由来自分流。

释智圆　招元羽律师
    去年相访宿吾庐，露滴苍苔夜话迟。
    湖水晚来清不极，今秋又是月圆时。
    
    
释智圆　赵万宗入道因寄
    羔雁已闻徵不起，却求披戴守贞居。
    月堂欹枕三清梦，秋榻生尘万卷书。
    坛匝冷痕春藓碧，鹤翘寒影雪杉疏。
    年来未得寻幽迹，闲夜何人听步虚。

释智圆　照君辞
    昭君停车泪暂止，为把功名奏天子。
    静得胡尘唯妾身，汉家文武合羞死。

释智圆　浙江晚望
    景象依依满目前，倚筇闲望思凄然。
    隔云清磬山傍寺，照水孤灯渡口船。
    荡漭落潮平古岸，参差归雁没遥天。
    钱王霞业今何在，牢落荒城积野烟。

释智圆　正月晦日作
    春晴残日照平川，老幼相携古岸边。
    富贵在天谁肯信，临流争放送穷舟。

释智圆　织妇
    九月风高未授衣，灯前轧轧夜鸣机。
    困来不觉支颐睡，鼠啮丝头四散飞。

释智圆　中秋待月值雨
    一岁期今夕，高空雨忽零。
    虚窗沈素影，疏竹动秋声。
    已被云阴闭，徒怀永夜明，
    徘徊倚山阁，谁见此时情。

释智圆　舟次游干元寺
    古树垂清阴，维舟暂登陟。
    闲吟尘相绝，久坐天籁息。
    幡影{左风右日}晴空，溪光澄暮色。
    挂帆寻去路，烟水杳无极。

释智圆　舟归
    平湖渺渺澄寒水，孤舟静泛清光里。
    却惭未是狎鸥人，处处凫鹥尽惊起。

释智圆　舟归咏雁
    嗷嗷旅雁满寒塘，闲坐归舟带夕阳。
    一一似能遵礼教，等闲惊起便成行。

释智圆　烛蛾诫
    有虫名烛蛾，翱翔近灯光。
    举手再三遮，彼意终不可。
    驱去复飞来，防护更劳我。
    汝无纵所见，自取燋肌祸。

释智圆　自嘲
    门径任苔荒，长年寝一床。
    病中消白日，诗里发清狂。
    窗暗云遮月，林明叶坠霜。
    百年能几日，两鬓已苍苍。

释智圆　自勉
    达人贵无念，市朝亦山林。
    曲士居山林，难息市朝心。
    坐驰一室中，纷然万境侵。
    纽兰羡珮玉，坐石思黄金。
    羊质虎其皮，隼翼凤其音。
    志在求世利，口唱无生吟。
    吾非斯人徒，夷旷期复古。
    去住既任缘，喧静亦随所。
    隐然且无求，相命何足语。
    人生百岁寿，稀得七十死。
    吾今四十五，气力渐无似。
    去年成二毛，今年动一齿。
    纵得至七十，光阴能几许。
    学道宜无疲，进善宜无止。
    自馀百杂事，克己尽除去。
    勉强扶纪躯，旦暮加药饵。
    此身乃外物，何况外于是。
    内外一如梦，勉矣当观此。

释智圆　自遣三首
    古屋苔荒疾乍瘳，前村林木觉先秋。
    野塘日暮搘筇立，云自无依水自流。

释智圆　自遣三首
    讲退时时学苦吟，人间声利已无心。
    水边占得清闲景，雨霁遥峰夜月深。

释智圆　自遣三首
    不惑年犹欠四年，道情高趣恥前贤。
    清风明月知多少，谩学庐山种白莲。

释智远　偈
    从来打鼓弄琵琶，须是相逢两会家。
    佩玉鸣鸾歌舞罢，门前依旧夕阳斜。

释智月　偈
    吾家宝藏不悭惜，观面相呈人罕识。
    辉金耀古体圆时，照地照天光赫赤。
