<!-- { "loadSidebar": true } -->
杨万里　过百家渡四绝句
    柳子祠前春已残，新晴特地却春寒。
    疏篱不与花为护，只为蛛丝作网竿。

杨万里　过百家渡四绝句
    一晴一雨路乾湿，半淡半浓山叠重。
    远草平中见牛背，新秧疏处有人踪。

杨万里　过宝应县新开湖十首
    寒里船门不可开，试开一望兴悠哉。
    空蒙烟雨微茫树，都向湖光外面来。

杨万里　过宝应县新开湖十首
    细雨初如弄隙尘，须臾化作舞空蚊。
    作团面旋还分散，只见轻烟与薄云。

杨万里　过宝应县新开湖十首
    雨丝拂水不曾沉，一一如珠一一明。
    乱走不停跳不住，忽然跳入水精瓶。

杨万里　过宝应县新开湖十首
    渔家可是压尘嚣，结屋圆沙最尽梢。
    外面更栽杨柳树，上头无数鹭鹚巢。

杨万里　过宝应县新开湖十首
    湖堤插柳早青葱，犹带隋家旧土风。
    莫笑千株尺来许，看渠揽尽夕阳红。

杨万里　过宝应县新开湖十首
    雨里楼船即钓矶，碧云便是绿蘻衣。
    沧波万顷平如镜，一只鸬鹚贴水飞。

杨万里　过宝应县新开湖十首
    半浓黛汁点遥林，微淡鈆膏抹暮云。
    似白如青都不是，淮南弄色五湖春。

杨万里　过宝应县新开湖十首
    天上云烟压水来，湖中波浪打云回。
    中间不是平林树，水色天容拆不开。

杨万里　过宝应县新开湖十首
    两双钓船相对行，钓车自转不须萦。
    车停不转船停处，特地萦车手不停。

杨万里　过宝应县新开湖十首
    五湖佳处是荒寒，却为无山水更宽。
    皈去江南无此景，未须吃饭且来看。

杨万里　过陂子迳五十余里，乔木蔽天，遣闷七绝句
    林中亭午始微明，枫倒杉倾满路横。
    黄叶青苔深一丈，先生却爱此中行。

杨万里　过陂子迳五十余里，乔木蔽天，遣闷七绝句
    草光叶润亦清佳，翠里生香不是花。
    一事说来人不信，蕨长如树蚓如蛇。

杨万里　过陂子迳五十余里，乔木蔽天，遣闷七绝句
    芦深石路旋芟开，藤絓肩舆却倒回。
    兰蕙连山为谁好，芭蕉满谷不缘栽。

杨万里　过陂子迳五十余里，乔木蔽天，遣闷七绝句
    为怜上轿啮人肩，下轿行来脚底穿。
    客子心心愁欲暮，碧云偏作半阴天。

杨万里　过陂子迳五十余里，乔木蔽天，遣闷七绝句
    晚风寂寂树阴阴，松不悲鸣竹不吟。
    只有清泉逢白石，向人剌口说山林。

杨万里　过陂子迳五十余里，乔木蔽天，遣闷七绝句
    涧泉劝我出山迟，曲曲遮留步步随。
    泉自多情侬自闷，今宵会有出山时。

杨万里　过陂子迳五十余里，乔木蔽天，遣闷七绝句
    山穷喜见一平川，不似林中不识天。
    只出此山灾便散，何须更问小行年。

杨万里　过奔牛闸
    春雨未多河未涨，闸官惜水如金样。
    聚船久住下河湾，等待船齐不教放。
    忽然三板两板开，惊雷一声飞雪堆。
    众船遏水水不去，船底怒涛跳出来。
    下河半篙水欲满，上河两平势差缓。
    一行二十四楼船，相随过闸如鱼贯。

杨万里　过岑水
    石瘦铜苗绿，溪腥胆水黄。
    是间无马迹，何处更羊肠。
    恶路今方始，平生梦未尝。
    如何寒刮骨，行得汗如浆。

杨万里　过查濑
    眼底常山一武中，上滩更得半帆风。
    青天以水为铜镜，白鹭前身是钓翁。
    旧日岸头浑改尽，数尖山觜忽搀空。
    老夫只费五六日，行尽浙山西复东。

杨万里　过阊门溪二首
    黟祈二邑水分源，到此同流怒政奔。
    忽值两山盘作峡，更峨双石插为门。

杨万里　过阊门溪二首
    中通翠浪才容线，仰看青天细似盆。
    艳澦瞿唐姑未问，秖经此险已销魂。

杨万里　过长峰迳遇雨，遣闷十绝句
    说著长峰十日愁，夜来发处四更头。
    莫令炬火风吹黑，未说红纱绛蜡休。

杨万里　过长峰迳遇雨，遣闷十绝句
    百里如何一日行，晴天犹自急追程。
    山云管得侬愁雨，强做催诗数点声。

杨万里　过长峰迳遇雨，遣闷十绝句
    野炊未到也饥嗔，到得炊边却可人。
    伞作旅亭泥处坐，水漂地灶雨中薪。

杨万里　过长峰迳遇雨，遣闷十绝句
    石上菖蒲铁作须，寸根九节许清舑。
    安期自是参渠底，却重安期不重渠。

杨万里　过长峰迳遇雨，遣闷十绝句
    一眼空山空复空，欹芦倒荻雨和风。
    却缘小队旌旗过，教得青枫学著红。

杨万里　过长峰迳遇雨，遣闷十绝句
    何须人迹到来曾，点汗松风涧水声。
    不是先生爱山水，是间却遣阿谁行。

杨万里　过长峰迳遇雨，遣闷十绝句
    猿藤陂子枉惊吁，未抵长峰小半涂。
    今夕前头何许宿？不知出得迳来无。

杨万里　过长峰迳遇雨，遣闷十绝句
    下到危坡斗处泥，旁临崩岸仄边溪。
    不须杜句能驱瘧，只诵长峰遣闷时。

杨万里　过长峰迳遇雨，遣闷十绝句
    出得山来未见村，已知村近稍多田。
    坐看云脚都垂地，回望峰头已入天。

杨万里　过长峰迳遇雨，遣闷十绝句
    鳅是虾兄非善地，橘和瓣种带禳灾。
    乌椑不熟还无事，小艇难乘莫载来。

杨万里　过陈公迳二首
    去岁陈公迳里松，船中仰看爱松风。
    只今身在松风里，下看江船西复东。

杨万里　过陈公迳二首
    江行十日厌船迟，却换篮舆蹈路泥。
    江水别来才两日，陈公迳下再相随。

杨万里　过池阳，舟中望九华山
    役役催行迈，忽忽过此春。
    杯翻五湖月，筝扫九华云。
    不是风烟好，何缘句子新。
    兹游四千里，今日过三分。

杨万里　过笪桥
    轻风欲动没人知，早被垂杨报酒旗。
    行到笪桥中半处，锺山飞入轿窗来。

杨万里　过大皋渡
    隔岸横州十里青，黄牛无数放春晴。
    船行非与牛相背，何事黄牛却倒行。

杨万里　过单竹洋迳
    两山何许来，此焉忽相寻。
    摩肩不少让，争道各载駸。
    乔木与修竹，相招为茂林。
    无风生翠寒，未夕起素阴。
    天垂木末近，日到谷底深。
    空山时自响，已动客子心。
    行至幽绝处，更闻啼怪禽。

杨万里　过高邮
    解缆维杨欲夕阳，过舟覆盎已晨光。
    夹河渔屋都编荻，背日船篷尚满霜。
    城外城中四通水，堤南堤北万垂杨。
    一州斗大君休笑，国士秦郎此故乡。

杨万里　过戈阳观竞渡
    急鼓繁钲动地呼，碧琉璃上两龙趋。
    一声翻倒冯夷国，千载凄凉楚大夫。
    银碗锦标夸胜捷，尽桡绣臂照江湖。
    三年端午真虚过，奇观初逢慰道涂。

杨万里　过鼓鸣林小雨二首
    淅淅船篷雨点声，疏疏江面縠纹生。
    石峰斗起三千丈，身在假山园里行。

杨万里　过鼓鸣林小雨二首
    下泷小舫戴尖篷，未论千峰与万峰。
    只是舟人头上笠，也堪收入画图中。

杨万里　过瓜洲镇
    夜愁风浪不成眠，晓渡清平却宴然。
    数棒金钲到江步，一樯霜日上淮船。
    佛狸马死无遗骨，阿亮台倾只野田。
    南北休兵三十载，桑畴麦垄正连天。

杨万里　过广济圩三首
    圩田岁岁镇逢秋，圩户家家不识愁。
    夹路垂杨一千里，风流国是太平州。

杨万里　过广济圩三首
    两渠水夹一堤宽，个是东皇大御园。
    旋插绿杨能几日，新枝已自不胜繁。

杨万里　过广济圩三首
    桑畴一眼郁金黄，麦垄千机绿锦坊。
    诗卷且留灯下看，轿中只好看春光。

杨万里　过龟峰
    大龟昂首瞻南天，仙人赤脚骑龟肩。
    小龟一双走随母，指爪穿尽追不前。
    仙人不知卜何事，蹈脱绿毛纷满地。
    老夫也要钻一钻，何日故园遂归计。

杨万里　过横山塔下
    六年三度过兰溪，总是残春首夏时。
    最感横山山上塔，迎人东去送人西。

杨万里　过横山塔下
    隔岸山迎我，沿江柳拜人。
    日摇秋水面，波闪白龙鳞。
    不遣船迷路，俱从塔问津。
    一生将玉镜，千古照金身。

杨万里　过胡骆坑二首
    说尽山寒未识寒，此间寒不是人间。
    岩崖泉冻琉璃涧，冰雪云封翡翠山。
    一檐衣裳都著尽，两边窗子更深关。
    耸肩缩颈仍呵手，无策能温两脚顽。

杨万里　过胡骆坑二首
    已被山寒病老身，车徒溪涉更艰勤。
    雾皆成点元非雨，日出多时未脱云。
    猿乌一声人不见，松杉四塞径无痕。
    十分晴暖侬何福，肯借曦光三五分。

杨万里　过湖口县上下石锺山，即东坡所记者，是夕宿其下
    上锺山，下锺山，
    两锺甬大何处悬。沧波作杵天作虡，
    悬在江湖都会间。蜀江西来一万里，
    章江南来会於此。更著鄱阳与彭蠡，
    混同四水作一水。万岁千秋撞不止，
    两锺可是难当抵。上锺打得到骨髓，
    下锺打穿胸腹底。世无坡老辨古器，
    谁知出自周与魏。老夫不能认款识，
    愿闻大声开病耳，今夜月明正无滓。

杨万里　过虎头矶
    虎卧中流扼两涯，目光须怒首仍回。
    真阳峡袖君须记，个是瞿塘灩澦堆。

杨万里　过淮阴县
    索寞淮阴县，人家草草中。
    荻篱纬春胜，茅屋学船篷。
    今日非昨日，南风转北风。
    霍然香雾散，放出一轮红。

杨万里　过淮阴县题韩信庙，前用唐律，後用进退格
    来时月黑过淮阴，归路天花舞故城。
    一剑光寒千古泪，三家市出万人英。
    少年跨下安无忤，老父北边愕不平。
