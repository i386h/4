<!-- { "loadSidebar": true } -->
    点起风云传号令，雷霆泼墨振纲宗。

释如净　偈颂三十四首
    瞿昙顶骨，夫子眼睛。
    两彩一赛，玉振金声。

释如净　偈颂三十四首
    大地平沈，此座高广。
    千变万化，无功受赏。

释如净　偈颂三十四首
    露柱怀胎，忽然爆裂。
    突出无孔铁槌，历劫都卢败缺。

释如净　偈颂三十四首
    一举首登龙虎榜，太平亲到凤凰池。
    全生全杀超言象，更透机先向上机。

释如净　偈颂三十四首
    拔断毒蛇尾巴，穿住黑牛鼻孔。
    虚空背上牵来，大地六番震动。
    甚恶毒兮甚仇雠，屎尿腥臊汗血流。
    拟将眼觑无踪迹，个是清凉第一头。

释如净　偈颂三十四首
    过去然灯佛，相牵弄业识。
    现在漏灯盏，光影瞒人眼。
    未来乾纸撚，贼趀无处典。
    咄，髑髅前点破，
    鼻孔里看见。衲僧门下黑漫漫，
    历劫不分通一线。

释如净　偈颂三十四首
    梅花清晓香，烂熳而借功。
    柳线早春浓，日暄而转位。
    非那边去，从者里来。
    哆哆和和兮主宾妙叶，跛跛挈挈兮偏正全该。

释如净　偈颂三十四首
    春风轻，春日晴。
    柳眼青，黄莺鸣。
    郁郁葱葱生瑞气，世上老人天上星。
    释迦赞叹，弥勒证明，
    蟠桃仙果笑中呈。林下衲僧将何酬献，
    手中千古一枝藤。

释如净　偈颂三十四首
    三分光阴二早过，迟日江山丽。
    灵台一点不揩磨，春风花草香。
    贪生逐日区区去，泥融飞燕子。
    唤不回头争奈何，沙暖睡鸳鸯。
    
    
释如净　偈颂三十四首
    云开山岳露，雨过色新鲜。
    翟昙不出世，败阙未生前。
    天上天下，贼是小人。
    三拜起来浇恶水，谩将掩彩当殷勤。

释如净　偈颂三十四首
    一叶落，空索索。
    天下秋，乾剥剥。
    霹雳一声，滂沱大霔，
    笑看乌藤倒上树。

释如净　偈颂三十四首
    六年落草野狐精，跳出浑身是葛藤。
    打失眼睛无觅处，诳人刚道悟明星。

释如净　偈颂三十四首
    今朝正月初一，一举上上大吉。
    吉无不利，春风和气。
    散入花梢百草头，尘尘刹刹转风流。

释如净　偈颂三十四首
    髑髅前，脑盖后，
    一点洞明光影里走。咄，
    然灯古佛转譫讹。

释如净　偈颂三十四首
    无面目汉，面目全该。
    日烘杨柳眼，烟抹杏花腮。
    黄莺啼不尽，特地下枝来。

释如净　偈颂三十四首
    瞿昙夜半翻筋斗，万像平沈大地空。
    赢得波旬拍手笑，灯笼露柱暗搥胸。

释如净　偈颂三十四首
    龙生龙，凤生凤，
    指天指地独称尊，老鼠养儿巡屋栋。
    共将恶水蓦头浇，万两黄金也合消。

释如净　偈颂三十四首
    白圭无玷，顽石点砂。
    转关一拶，佛祖仇雠。
    咦，咬猪狗汉转风流。

释如净　偈颂三十四首
    云散秋空，即心见月。
    家家门前照明月，处处行人共明月。
    骑鲸捉月，撑船载月。
    忽然月落夜沈沈，笑杀胡僧齿门缺。

释如净　偈颂三十四首
    当堂不露，主人翁元是旧时。
    借影全彰，第一座屈烦今日。
    雪夜金乌历堂，炎天玉兔转怀。
    妙叶儿孙，全该祖父。
    木人执板云中拍，石女含笙水底吸。

释如净　偈颂三十四首
    清凉大火聚，炎炎没回互。
    衲僧赤骨律，通身是剑树。
    在里许相挨厮拶，在里许放行把住。
    放行把住逞风流，总是冤家笑点头。

释如净　偈颂三十四首
    昨日一线短，今朝一线长。
    针眼里过，尺寸上量。
    短长蓦劄断，巧绣出鸳鸯。

释如净　偈颂三十四首
    天地一指，万物一马。
    二由一有，一亦放下。
    然后向者里拈起，谓之衲僧火柴头。
    大海波心轻{左扌右聿}动，须弥顶上汗通流。
    今朝以此开炉，无宾主话勘破赵州。
    拟归暖处，箭过髑髅。

释如净　偈颂三十四首
    瞿昙打失眼睛时，雪里梅花只一枝。
    而今琶处成荆棘，却笑春风缭乱吹。
    诸方说禅，清凉念诗。
    烧香点烛拜泥团，脑后辽天鹞子飞。

释如净　偈颂三十四首
    一滴不息，两滴三滴。
    滴滴沥沥，连朝至夕。
    变作滂沱勿奈何，山河大地衮风波。
    总不出衲僧喷嚏一激，直得云开日出。
    朗朗晴空吞八极，若还依旧水漉漉，
    浑家飘堕罗刹国。稽首释迦，
    南无弥勒。能救世间苦，
    观音妙智力。

释如净　偈颂三十四首
    大地平沈，侧布黄金。
    虚空透阔，高架枬檀。
    依稀马厩，仿佛牛栏。
    鹘眼鹰眼不许看。

释如净　偈颂三十四首
    活划群牛脑后毛，风吹日炙转腥臊。
    不堪狼藉薰天地，罪恶重将业火热。
    切忌死灰寻舍利，臭烟蓬{左火右孛}燄头高。

释如净　偈颂三十四首
    船无底，米无粒，
    积岳堆山，洪波直入。
    恁麽归来得自由，清凉门下尽点头。

释如净　偈颂三十四首
    金刚宝剑入红炉，煅出杨岐三脚驴。
    到处沙场鏖死战，髑髅交衮血紆糊。

释如净　偈颂三十四首
    糁径杨花铺白毡，点池荷叶叠青钱。
    两彩一赛，其或未然。
    竹根稚子无人见，沙上凫雏傍母眠。

释如净　偈颂十八首
    净慈屋里门，净慈屋里开。
    昔日净慈曾此去，净慈从此又还来。
    咦，净慈关棙衮风雷。

释如净　偈颂十八首
    大开此殿，亲面一见。
    眼里抽钉，脑后拔箭，
    本来无象通机变。

释如净　偈颂十八首
    坐断维摩方丈，发露阎罗地狱。
    千古万古黑漫，剑树刀山转辘。

释如净　偈颂十八首
    当天一句，万机显露。
    衲僧顶戴奉行，鼻孔机先证据。

释如净　偈颂十八首
    净慈法座，木头一棚。
    横撑竖撑，黑漆米生。

释如净　偈颂十八首
    漫天大水云翻墨，捲地狂风浪衮山。
    掣断丝纶归喝彩，鲸鳌只在此山间。
    操舟又入洪波里，愁杀渔翁两鬓斑。

释如净　偈颂十八首
    打杀然灯佛，堕落黑暗狱。
    永劫无出期，衲僧歌一曲。
    满天星斗辉华屋。

释如净　偈颂十八首
    杨柳妆腰带，梅花络臂韝。
    黄莺偷眼觑，舞得最风流。
    净慈门下萝蕁头。

释如净　偈颂十八首
    者个是百尺竿头，进一步则有象，
    退一步则敀　踪。进退全机变，
    从衡振祖风。都在南山掌握中。

释如净　偈颂十八首
    今朝五月正清和，榴花诗句入禅那。
    浓绿万枝红一点，动人春色不须多。

释如净　偈颂十八首
    莫谤瞿昙今日生，插天山岳势峥嵘。
    一番雨洗添狼藉，万古风烟恨不平。

释如净　偈颂十八首
    万派朝宗一派收，扬清激濁几经秋。
    忽然到底都乾却，露柱灯笼笑不休。

释如净　偈颂十八首
    古佛不曾过，现在法如是。
    一声婆饼焦，啼在竹林里。

释如净　偈颂十八首
    惆怅杜鹃鸟，哀哀昼夜啼。
    落花飞絮怨流水，芳草懊恨迷东西。
    呜呼，春光浩荡可吊而不可送，
    醉倒愁人烂似泥。若匪丹山凤，
    徒劳语楚鸡。

释如净　偈颂十八首
    六月连三伏，人间似焰炉。
    依稀寒水玉，仿佛冷秋菰。
    修竹芭蕉入画图。

释如净　偈颂十八首
    上大人，丘乙己，
    西湖南山图画里。孔门弟子无人识，
    空有三千七十士。忽然一阵秋风吹，
    吹作秋云送流水。

释如净　偈颂十八首
    衲僧拄杖子，漫漫黑似烟。
    西湖九个月，可恶亦堪怜。
    忽然飞过鄞江去，搅动沧溟浪拍天。

释如净　偈颂十二首
    秋风凉，岩桂香。
    未归客，思故乡。
    吾无隐乎尔，捉贼须捉趀，
    舞蝶游蜂过短墙。

释如净　偈颂十二首
    不曾动步上天台，金锁玄关尽豁开。
    坐断鞔峰第一句，万机俱透起风雷。

释如净　偈颂十二首
    饥来喫饭，困来打眠。
    炉鞴亘天，倒退三千。

释如净　偈颂十二首
    平沈大地，高出虚空。
    机先坐断，游戏神通。
    须弥灯王立下风。

释如净　偈颂十二首
    打破黑漆桶，十方空豁豁。
    爆雷一喝变通，掣电千机顿发。
    便可以东行撑架门庭，西班怒骂佛祖。
    收放绝来由，纵横透今古。

释如净　偈颂十二首
    韩信造浮桥，李广入布袋。
    一箭透双关，乾坤无羐碍。

释如净　偈颂十二首
    晷运推移，日南长至。
    眼睛里放光，鼻孔里出气。
    饱饭快活屙一堆，超过瞿昙亲授记。

释如净　偈颂十二首
    斩鲸龙头角，截虎豹爪牙。
    烂泥团受用不尽，踏著刺方见作家。
    谁在画楼沽酒处，相邀来喫赵州茶。

释如净　偈颂十二首
    今朝九月初一，打板普请坐禅。
    第一切忌瞎睡，直下猛烈为先。
    忽然爆破漆桶，豁如云散秋天。
    劈脊棒，迸胸拳，
    昼夜方才不可眠。虚空消殒更消殒，
    透过威音未朕前。咦，
    栗棘金圈恣交衮，凯歌高贺彻风颠。

释如净　偈颂十二首
    夜半乌鸡抱鹄卵，天明生出个老鹳。
    毛长觜短鹭鹚形，飞起一天星斗乱。
