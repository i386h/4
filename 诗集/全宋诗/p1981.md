<!-- { "loadSidebar": true } -->
    笔头不中书，聊可备急人。
    昨日除吏来，吾邦为长民。
    欲溺复燃灰，败笔前已陈。

梅尧臣　咏怀
    风驱暴雨来，雷声出云背。
    若决千仞溪，追奔下天铠。
    堂堂亚夫军，吴楚不足碎。
    旱气沃原田，烦蒸洗陎陎。
    深料生注射，聚沬犹壅碍。
    青葱草树鲜，断殁虹霓在。
    向晚留霁晖，天容染新黛。

梅尧臣　咏刘仲更泽州园中丑石
    君家太湖石，何从太湖得。
    太湖天东南，太行天西北。
    相去三千里，虽有何致力。
    古人烦舟车，顽质无羽翼。
    窍引木莲根，木莲依以植。
    秋蛇出其中，舌吐虹霓色。
    君尝夸於我，怪怪亦特特。
    以丑世为恶，兹以丑为德。
    事固无丑好，丑好贵不惑。

梅尧臣　咏苜蓿
    苜蓿来西或，蒲萄亦既随。
    胡人初未惜，汉使始能持。
    宛马当求日，离宫旧种时。
    黄花今自发，撩乱牧牛陂。

梅尧臣　咏欧阳永叔文石砚屏二首
    虢州紫石如紫泥，中有莹白象明月。
    黑文天画不可穷，桂树婆娑生意发。
    其形方广盈尺间，造化施工常不没。
    虢州得之自山窟，持作名卿砚傍物。

梅尧臣　咏欧阳永叔文石砚屏二首
    凿山侵古云，破石见寒树。
    分明秋月影，向此石上布。
    中又隐孤壁，紫锦藉圆素。
    山只与地灵，暗巧不欲露。
    乃值人所获，裁为文室具。
    独立笔砚间，莫使浮埃度。

梅尧臣　咏扇
    翦纨成薄质，谁将拟月轮。
    闵竭夏后德，同我天王仁。
    及至为时用，岂必画美人。
    何忧秋风来，退保藏其真。

梅尧臣　咏双杏子其核亦然
    子核成双杏，将寄同心人。
    定栖鸳鸯魄，为物岂无因。

梅尧臣　咏宋中道宅棕榈
    青青棕榈树，散叶如车轮。
    拥蘣交紫髯，岁剥岂非仁。
    用以覆雕舆，何惮克厥身。
    今植公侯第，爱惜知几春。
    完之固不长，只与荠本均。
    幸当敕园吏，披割见日新。
    是能去窘束，始得物理亲。

梅尧臣　咏苏子美庭中千叶菊树子
    生与众草生，不与众草荣。
    彼皆春争葩，兹独秋吐英。
    千叶共一萼，百蕂共一茎。
    幽亭耸扶疏，独本非搘撑。
    吾友苏子美，有酒对自倾。
    香随青陵蝶，色映黄金莺。
    昨日遇来过，颇兴陶令情。
    岂敢复言诗，君家有子卿。

梅尧臣　咏王右丞所画阮步兵醉图
    右丞笔通妙，阮籍思玄虚。
    独画来东平，倒冠醉乘驴。
    力顽不肯进，俛首耳前驱。
    一人牵且顾，一士旁挟扶。
    捉鞍举双足，闭目忘穷途。
    想像得风度，纤悉古衣裾。
    玉骨化为土，丹青终不渝。
    而今几百岁，乃有胡公疏。
    买石遂留刻，渍墨许传模。
    白黑就仿佛，毫芒辨精麤。
    千古畜深意，终朝悬座隅。
    谁谓盈尺纸，不惭云雾图。

梅尧臣　咏王宗说园黄木芙蓉
    水中兼木末，相拟有嘉花。
    玉蕊圻蒸粟，金房落晚霞。
    涉江从楚女，采菊听陶家。
    事与离骚异，吾将搴以夸。

梅尧臣　咏象韩子华邀赋
    躯大力无用，远物赏驯柔。
    食刍与饮水，百倍於马牛。
    犹能络金羇，不可伏车輈。
    苍舒曾智秤，千钧空压舟。

梅尧臣　咏严子陵
    不顾万乘主，不屈千户侯，
    手澄百金鱼，身被一羊裘。
    借问此何耳，心远忘九州。
    青山束寒滩，溅浪惊素鸥。
    以之为朋亲，安慕乘华輈。
    老氏轻璧马，庄生恶牺牛。
    终为蕴石玉，敻古辉岩陬。

梅尧臣　咏蜘蛛
    日结一尺网，知吐几尺丝。
    百虫为尔食，九腹常苦饥。

梅尧臣　幽庙
    老狐依丛祠，妖横起百怪。
    巢枭助鸣声，穴兔资狡狯。
    巫绐神灵言，俗奏饮食拜。
    三年空祷祈，万疾无愈差。
    膻臊日已炽，疑畏谁敢懈。
    近者勇丈夫，发揭窟乃坏。
    始时惊其狂，今尽喜其快。
    尨茸毛尚存，独使尾徒大。
    庙貌更一新，愿以邪为戒。

梅尧臣　游龙门自潜溪过宝应精舍
    遥爱夏景佳，行行清兴属。
    安知转回溪，始觉来平谷。
    古殿藏竹间，香庵遍岩曲。
    云霞弄霁晖，草树含新绿。
    时鸟自绵蛮，山花竞纷缛。
    莫言归路赊，明月还相续。

梅尧臣　游水帘岩
    春山时独往，榛秽旋芟斸。
    飞泉蔽幽岩，杳蔼疏朝旭。
    光垂白龙髯，鸣漱寒潭玉。
    半壁生昼寒，阴草润秋绿。
    穿藤出溪口，流沫萦山足。
    莫遣吏人来，方歌白云曲。

梅尧臣　游响山
    久忆门前胜，聊乘逸兴游。
    寒篙进溪曲，古木暗城头。
    鸟过空潭响，船随碧濑流。
    梅花三叠罢，烟火起沧洲。

梅尧臣　游隐静山
    心存名山久，积岁未及游。
    将过值风雨，路不通马牛。
    丁壮四五人，篮辺时更休。
    转谷逢烟火，下隰多田畴。
    偃穟黄压亩，刈麻东盈丘。
    始觉山门深，长松如腾虬。
    直上百余尺，苍髯叶修修。
    五峰迎人来，冷逼台殿秋。
    石泉出云中，引入舍下流。
    缘源至岩口，岩底鱼可钩。
    天昏碧溪去，果熟青猿偷。
    草树不尽识，自起诗人羞。
    溅溅涧水浅，苒苒菖蒲稠。
    菖蒲花已晚，菖蒲茸尚柔。
    灵根采九节，试共野僧求。
    逡巡能致之，衰疾无甚忧。
    昔闻有释子，渡江用杯浮。
    栖心向兹地，埋骨在林陬。
    驳阴漏斜光，徒欲穷巅幽。
    夜还南陵郭，几落猛虎喉。

梅尧臣　游元紫芝琴堂
    访古历荒城，城孤落日鸣。
    人琴两不见，破月高台倾。

梅尧臣　游园晚归马上希深命赋
    兴尽夕阳天，言归跃杏鞯。
    新阴六街树，远目万家烟。
    歌咽楼千尺，吟余月一弦。
    花间有游妓，醉去堕金钿。

梅尧臣　有睹十一月七日
    来恨我马迟，去恨我马疾。
    马蹄尘作云，已隔粲然质。
    时时顾且遥，乱绪如有失。

梅尧臣　又和
    康庄咫尺有千山，欲问紫姑应已还。
    人似常娥来陌上，灯如明月在云间。
    车头小女双垂髻，帘里新妆一破颜。
    却下玉梯鸡已唱，谩语齐客解偷关。

梅尧臣　又平律一首
    汉家天下将，庙古像公圭。
    百战自忘楚，一时空王齐。
    乡人奏箫鼓，舟子赛豚鸡。
    不改寒潮水，朝平暮复低。

梅尧臣　又依韵
    多病相如不复云，更何曾有卓文君。
    他时我向会稽去，只是荆钗与布裙。

梅尧臣　右丞李相公自洛移镇河阳
    侯服齐三辅，天台耸百僚。
    新章刻铜虎，旧德冠金貂。
    已作歌襦化，方期执玉朝。
    双韐辞洛宅，千骑向河桥。
    鼓角春城暮，莺花故苑遥。
    瓜亭犹接轸，棠茇自敷条。
    夹道都人拥，迎风驷牡骄。
    莫随文学乘，空望旆旌飘。

梅尧臣　余居御桥南夜闻妖鸟鸣效昌黍体
    都城夜半阴云黑，忽闻转毂声咿呦。
    尝忆楚乡有妖鸟，一身九首如赘疣。
    或时月暗过闾里，缓音低语若有求。
    小儿藏头妇灭火，闭门鸡犬不尔留。
    我问楚俗何苦尔，云是鬼车载鬼游。
    鬼车载鬼奚所及，抽人之筋系车輈。
    昔听此言未能信，欲访上天终无由。
    今来中土百物正，安得遂与南方俦。
    上帝因风如可达，愿令驱逐出九州。

梅尧臣　余令之会稽新昌
    越舸将渡西陵时，腊雪欲作阴云垂。
    古岸潮回夜冰阁，冰上鲤鱼红尾髻。
    知君奉亲聊自得，穷冬涉险仍熙熙。
    县民但可观此意，休羡江边孝女碑。

梅尧臣　余姚陈寺丞
    试邑来勾越，风烟复上游。
    江潮自迎客，山月亦随舟。
    海货通闾市，渔歌入县楼。
    弦琴无外事，坐见浦帆收。

梅尧臣　余之亲家有女子能点酥为诗并花果麟凤等物一皆妙绝其家持以为岁日
    翦竹缠金大於掌，红缕龟纹挑作网。
    琼酥点出探春诗，玉刻小书题在牓。
    名花杂果能眩真，祥兽珍禽得非广。
    祑落男儿不足为，女工余思聊可赏。

梅尧臣　鱼
    洛水美趚鲤，入河西去时。
    三春登玉浪，一日到天池。
    垂钓岂容羡，小鳞应莫随。
    腹中无匕首，已不助吴儿。

梅尧臣　与道损仲文子华陪泛西湖
    冰消湖已绿，渺渺鸭头春。
    船学吴儿刺，吟稀楚老新。
    对出怜去鸟，隔树识游人。
    谁念沧江上，风柔采白苹。

梅尧臣　与二弟过溪至广教兰若
    溪水今尚浅，涉马不及鞯。
    岸口出近郭，野径通平田。
    行行渡小桥，决决响细泉。
    万木荫古殿，一灯明象筵。
    长廊颜頵碑，字体家法传。
    空堂裴相真，白髯垂过咽。
    名迹两不灭，岂独画与镌。
    高僧凿崖腹，建阁将云连。
    秘此龙鸾迹，足使臣仆虔。
    修竹间长松，森卫若被坚。
    是必神物护，禹穴空岁年。
    饭讫过山後，井傍携名煎。
    探幽偶转谷，忽视昭亭巅。
    蔓草不识名，步侧时得牵。
    幽禽声各异，可辨唯杜鹃。
    似惊俗客来，聒聒两耳边。
    弊庐隔城堞，畏暮遽言还。
    道逢张罗归，鸟媒兼死悬。
