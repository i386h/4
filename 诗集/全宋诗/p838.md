<!-- { "loadSidebar": true } -->

郭印　次韵邵子文感春之什
    海内风尘涨，人间日月忙。
    鬓霜催晚景，杯蚁负春光。
    闻道花成锦，空怜鸟似簧。
    眼前朱墨乱，无处话愁肠。

郭印　次韵邵子文感春之什
    池塘不似昔年春，蝶乱蜂狂更恼人。
    莫傍花丛看婉娩，且怀诗卷诵清新。
    山林祗管萦魂梦，寰宇无端变劫尘。
    遥想江东忧未歇，可能熟醉巧谋身。

郭印　次韵师时发溪桥晚眺
    卧溪古木势蜿蜒，伫立斜阳旅思宽。
    湍没岸痕知涨溢，风生水面觉清寒。
    静容桃李敷浓荫，暖放凫鹥浴短翰。
    隐约渭滨真彷佛，行藏都付一渔竿。

郭印　次韵时升春尽之作
    送春仍恨酒杯乾，今夕休眠到漏残。
    歌舞纵无供笑语，宾朋犹有近门阑。
    伤心已讶千林绿，转眼还看万叶丹。
    节去节来君莫问，诗盟从此勿令寒。

郭印　次韵史才孺咏雪四首
    始贺今朝雪，隆寒特地严。
    莫愁穷户闭，还喜大田沾。
    黄竹歌休唱，红炉火屡添。
    华颠应处处，早得是山尖。
    
    
郭印　次韵史才孺咏雪四首
    冻云谁剪下，天地已凝严。
    试看郊原润，何如雨露沾。
    渔蓑寒愈重，客舍恨犹添。
    晓起空庭步，深埋屐齿尖。

郭印　次韵史才孺咏雪四首
    阴阴弥宇宙，黯黯一天同。
    初讶银为界，无非玉散空。
    夜迷连皎月，晓舞助严风。
    真宰恁谁问，年来物未丰。

郭印　次韵史才孺咏雪四首
    怪得天飞雪，寒成晓不同。
    练光铺迥野，玉屑下长空。
    片片梅花雨，团团柳絮风。
    人间呈瑞应，还喜兆年丰。

郭印　次韵嵩师彥正留别
    两公清气入人肝，玉树森森逼我寒。
    挥麈缤纷惊落屑，和诗来往疾跳丸。
    兴馀不管牙签乱，坐久翻忧蜡炬残。
    轻别莫言吾所讳，重逢应作老翁看。

郭印　次韵宋南伯感怀三首
    青山含远意，白云弄奇姿。
    唤客早归来，一洗尘土衣。
    岩壑定谁伍，泉清竹漪漪。
    危邦固难入，贤哲多遁肥。

郭印　次韵宋南伯感怀三首
    酒盏解忘忧，茶瓯工破睡。
    酒酣无何乡，睡起人间世。
    但看了了时，孰与陶陶醉。
    千古杜康功，曲糵因君置。

郭印　次韵宋南伯感怀三首
    衰年今五十，两鬓雪霜明。
    出处负前辈，折腰若为情。
    日月鸟飞翔，燕归鸿复征。
    是身已虚幻，敢希身后名。

郭印　次韵宋南伯见贻之什
    衰迟来作邑，劳苦剧万状。
    朝朝趁衙参，敛版趋琅蹡。
    病骥耳双垂，兰筋困衔鞅。
    饥鹰长附人，六翮空韝上。
    缅思陶彭泽，解绶一何壮。
    归去事田园，林木施帏帐。
    邻曲喜过从，时节争馈饷。
    高山与流水，无日不寻访。
    况逢桃李春，协气郊原盎。
    或携古筇行，或放孤舟漾。
    我欲追其踪，卜筑依清旷。
    三径落松花，四墙围竹筤。
    缚桥架斜川，凿户延层嶂。
    长笛月下吹，逸响从风飏。
    兴来携野老，烂醉倾村酿。
    便足了一生，折腰宁肯强。
    十年计未遂，口腹成魔障。
    蹉跎镜中秋，白发不相放。
    新交得山涛，磊落多识量。
    志趣傥能同，斯文未沦丧。

郭印　次韵宋南伯梅花
    天姿不与百花邻，枯木前头独自新。
    桃杏满川浑未识，犹将颜色斗青春。

郭印　次韵宋正纪见贻
    欲蹑神仙境，深穷道德经。
    坎男元服素，离女自披青。
    有意閒眠日，无心出戴星。
    但令炉灶暖，丹熟自然馨。

郭印　次韵探梅二绝
    淡妆曾记出疏篱，岁晚南枝的皪稀。
    后夜月明如破萼，暗香还是著人衣。

郭印　次韵探梅二绝
    只从地底一阳来，已把东皇次第催。
    烟缕未看原上柳，霜苞先探岭头梅。

郭印　次韵王德夫晚晴郊行之作
    天含愁思雨冥冥，晚色云销万里青。
    几点沙鸥临水镜，数重烟树簇山屏。
    雅闻樵采能谈道，欲耦锄耰更问经。
    藜杖芒鞋先有约，相从避世免深刑。

郭印　次韵文士颖留题李子充双寂轩诗
    默默幽轩祗自知，天人一理未容欺。
    檐光坐揖青山入，窗影閒看白日移。
    休道嚣尘侵晏宅，由来表里堪黄陂。
    思惟泯处全真现，存得灵龟笑朵颐。

郭印　次韵彥正兄见寄
    转食柅东州，安閒遂忘归。
    兰斋寒灯话，忽作一年违。
    江流鲤鱼远，但见鸿雁飞。
    缄封一再启，字字蝇头微。
    书词与诗意，彷佛聆音徽。
    君如初生月，浮云翳其辉。
    清光毕竟满，安用长嘘欷。
    勉哉辨此心，正直神所依。

郭印　次韵杨信仲见贻郊居二首
    平生不喜入州闾，林下江边谩卜居。
    解榻延宾同笑语，杜门教子读诗书。
    最怜舍后蔬盈圃，只欠庭前水绕除。
    官路崄巇端可畏，茅茨固就早悬车。

郭印　次韵杨信仲见贻郊居二首
    野老樵夫作比闾，儒宫一亩亦安居。
    浇愁剩买村前酒，引睡频拈架上书。
    江近云烟长到户，人稀鸟鹊自驯除。
    不才已分时流弃，犹幸能延长者车。

郭印　次韵友人寄牡丹
    我居不识春，春至验鸟语。
    谁知有芳丛，远在幽人墅。
    千葩笼雾縠，万朵罗烟缕。
    盛开笑白日，半落啼红雨。
    馀花自臣妾，天公费机杼。
    赏玩应亡厌，分来傥相许。
    秾姿忽在眼，微馥惊穿户。
    初观但妖韶，细看尤媚妩。
    尚想压枝态，未易此间伍。
    何当就花饮，不忧肠胁腐。

郭印　次韵余时升见招
    老大逢春意转微，追随不复似当时。
    怜君旧已开三径，顾我今方卜一枝。
    近水遥山元自好，暖风迟日更相宜。
    便当乘兴寻花去，免使园林恨失期。

郭印　次韵宇文德蒙春日道中二首
    满目风光丽，春连几处村。
    江山挑客思，挑李忆家园。
    飘泊流三峡，穷通付一樽。
    菟裘如可老，归去葺衡门。

郭印　次韵宇文德蒙春日道中二首
    马上花明眼，宁知道路遐。
    山横千百岭，人住两三家。
    绿皱吹春水，红舒抹晓霞。
    个中佳趣在，何事苦咨嗟。

郭印　次韵喻存道二首
    访道寻师积有年，晚逢夫子叹高坚。
    玄关启处功深矣，妙指传来意豁然。
    气会三宫驰圣毂，理归一辙弃尘编。
    工夫到后神明出，夺得天机动用权。

郭印　次韵喻存道二首
    神龙一去渺无踪，落日孤云为惨容。
    溪绕练光秋更白，黛横山色晚尤浓。
    细看风物曾经眼，深达根源自点胸。
    寄宿僧寮清不寐，一轮明月挂枯松。

郭印　次韵袁德夫春日书事二首
    公馀萧散步晴晖，正是韶光懒困时。
    官事暂能逃倥偬，物情深觉变神奇。
    风传小树香浮砌，水接平湖绿满池。
    春草怪来成好梦，西堂句法少人知。

郭印　次韵袁德夫春日书事二首
    满眼烟光困不胜，群红委地绿堆林。
    空庭鸟下簿书退，小院燕归帘幙深。
    千里故人萦午梦，一樽新酒隔春岑。
    多情柳外莺声啭，似向东风写客心。

郭印　次韵曾端伯早春即事五首
    春风著物便超摇，已觉三阴次第消。
    明日江梅吹尽雪，却看芳草似裙腰。

郭印　次韵曾端伯早春即事五首
    士女梅花插满头，一川人日恣嬉游。
    贤侯可是知民意，特地江干驻碧油。

郭印　次韵曾端伯早春即事五首
    一声幽鸟解呼春，物逐新年气象新。
    坐阅群生空扰扰，身如槁木是何人。

郭印　次韵曾端伯早春即事五首
    九畹春回未放兰，先饶堤柳变衰残。
    阴阳代谢寻常尔，正好随流著眼看。

郭印　次韵曾端伯早春即事五首
    使君千骑出重城，对镜心閒似水清。
    岂但邦人安善政，波间鸥鸟亦无惊。

郭印　次韵曾帅遣意三首
    文章游戏里，政事笑谈馀。
    种就三田药，编成一帙书。
    情忘心自适，神定气长舒。
    四海曾人子，何人可学欤。

郭印　次韵曾帅遣意三首
    庶民从号令，喜若听春雷。
    顿却寒威退，全呼暖律回。
    决癰资砭石，调鼎待盐梅。
    坐看罢癃俗，眉间蹙頾开。

郭印　次韵曾帅遣意三首
    每入先生室，欣闻所未闻。
    心君降六贼，笔阵扫千军。
    炉鼎无人会，刀圭与客分。
    清斋时隐几，閒看岭头云。

郭印　次韵正纪见寄
    栖栖奔走不知春，日月无停疾转轮。
    尘土强颜成俗吏，林泉放意属高人。
    书题缱绻情何切，诗律雄遒语不陈。
    引起归心千万绪，向来梦寐几翻新。

郭印　次韵正纪见贻之什
    解绂归来旋葺居，身安环堵不求馀。
    粗羹粝饭偏知味，谈话寒灯胜读书。
    情窦欲开先自窒，心田已净弗须锄。
    亲朋有酒且呼唤，万事何妨一破除。

郭印　次韵仲明举西郊别墅
    我闻修竹阴，清邃不受暑。
    安得十亩馀，其中创幽墅。
    日长惟鸟声，昼静无人语。
    习习来微风，萧萧堕寒雨。
    呼儿出柴扉，垂纶坐沙渚。
    斯志久未遂，世路今弥阻。
    新诗何起予，风味胜清醑。
    自怜拘一官，隐逸愧前古。
    好梦只林泉，覉踪犹粪土。
    岂能学贪夫，忘身徇圭组。

郭印　次智师韵
    十年流宦海，飘泊一舟轻。
    敝屣世间事，浮云身后名。
