<!-- { "loadSidebar": true } -->
    功成期牖下，旋闻赐属镂。
    楚邦乃怨耦，宿愤向已摅。
    涛江厌波神，魂魄游故都。
    存亡两陈迹，无用愧包胥。

李廳　舞阳令祝乐天再任
    庚寅十月二十五，晓分黑帝临丹府。
    怒来鞭掠玉麒麟，下降英灵佐明主。
    庐江从此生奇贤，便是奇人祝乐天。
    鼎沸弦歌一百里，双凫舞水又三年。
    部民共献长生酒，鸾鹤庄椿只依旧。
    我咏蟠桃别有春，何须更祝人间寿。

李廳　西郊
    黄花作秋色，槁荚作秋声。
    残春有秋意，奈此恻恻情。
    乔木点新翠，古垅集飘英。
    午风薰径草，麦浪摇新晴。
    脂车逐胜士，访友来西垧。
    苦汗泣瘦马，流尘污华缨。
    冁然发孤笑，屡醉辄屡醒。
    聊歌干旄篇，愧我未登瀛。

李廳　西丘
    西丘对秋风，萧飒如原隰。
    木落景扶疏，碧环天壁立。
    余霞拂暮散，夕鸟寒更急。
    独有松上鹤，不为鹦鹉粒。

李廳　习池诗
    陈迹相推今古同，池边倚杖送归鸿。
    童山尚接千岩秀，穉树犹传万壑风。
    春意物情迷野兴，水光天影共青空。
    雍门有泪应承睫，绕墓行吟吊习公。

李廳　习家池诗
    言登岘椒亭，南望高阳池。
    习君汉彻侯，种鱼千石陂。
    川光涵翠阜，倒影媚清漪。
    伊昔典午世，山公已游嬉。
    子孙安在哉，独乐宁可期。
    萧萧宰上木，长风荡余悲。

李廳　习凿齿宅
    习侯有世德，冠冕袭鵴鸃。
    裔孙富六艺，凿齿四海知。
    苏岭陟家山，高阳浮故池。
    著书山水间，秀发胸中奇。
    间从弥天释，善戏间廲辞。
    尚友虽异代，斯人可夙期。

李廳　戏赠史次仲
    世俗匪吾谋，嘉篇常见投。
    旧交皆炫曜，夫子独淹留。
    礼乐尚虚器，衣冠何自囚。
    秪应凉冷後，萧飒更清秋。

李廳　下第留别陈至
    明缗钓香饵，彼取亦已微。
    金丸往抵黾，我用一何卑。
    余生宇宙间，动辄多愿违。
    天王十二闲，玉勒黄金韟。
    奈何骥与騤，不使备六蜚。
    盐车初未脱，伯乐第兴悲。
    宁甘生刍饿，不为场藿嘶。
    京都足风埃，士气随亦淄。
    君於万夫间，独若三秀芝。
    浩气久已定，得丧亮难移。
    对之忘忿戾，澹然移安夷。
    论交有斯人，是用久敬之。
    吾生三十年，二十九年非。
    末路各相望，奋庸会有时。
    贵如未可求，守余北山薇。

李廳　下第留别舍弟弼
    缪承名卿後，煜煜赞皇裔。
    闵途遘伶俜，勉力济颠坠。
    百年能几何，三十已一世。
    胸中经纶策，偃蹇未获试。
    衰残蚤二毛，坎轲穷五技。
    探珠极溟海，耻逢骊龙睡。
    辛勤禹门浪，千仞复中踬。
    吾道有用舍，无乃天所否。
    岩廊与沟壑，荣悴同一戏。
    俱非本来物，吾无穷途泪。
    季父勉问学，弓冶付吾弟。
    营营米盐虑，役役裘葛计。
    虽服贫贱劳，无损刚大气。
    愤乃百胜术，早拔万夫萃。
    老去重别离，悲歌感棠棣。

李廳　相逢行
    平生不为轻薄游，故亦未作相逢作。
    寻常木强畏犯义，直欲端彦规後生。
    有客性不羁，谓我何泥固。
    太上立德次立功，痴儿乃为功名悮。
    颜回穷冻终何成，东山饿夫适自苦。
    君不见白杨依依北邙墓，断碣灭裂碍行路。
    触髅物化今何为，剑钺虽存委为土，
    痴儿胡为不早悟。我闻是言笑不顾，
    抠衣布武出门去。杳如乘鸾向烟雾，
    精神流离不自据。想像彷佛若神遇，
    果见姣姬拾翠羽。縠袂障日扬轻素，
    芙蕖倒影碧波媚，薄云映日光未吐。
    冶容异公行，联娟美无度。
    惊翩翩，下烟渚。
    游翔嫷，将高举。
    为怜牵牛久独处，欲解明璫赠交甫。
    临行惠我不语意，定驾星輟为暮雨。

李廳　小苏先生九三丈自司谏拜起居郎权中书舍人廳作诗以贺
    孝治依文母，皇图锡圣王。
    虚心思启沃，妙选尽忠良。
    近侍崇儒术，先生被宠光。
    周邦柱下史，魏阙紫微郎。
    禁殿联常棣，天池浴凤凰。
    挥毫青琐闼，簪笔御炉香。
    德镇千钧重，文辉万丈长。
    昌时逢式谷，吾道喜弥彰。
    视草严宸暮，论思子夜央。
    槐边星转角，花底鹭分行。
    岂但居华省。行闻上玉堂。
    终期衮衣拜，慰此士夫望。

李廳　晓发邓城和德麟韵
    遥岑掣残电，炫转云筛碎。
    长庚送晓色，澒洞初见地。
    饥马恋枥鸣，呞牛系林睡。
    横塘寸鱼跳，鱼跳石双翠。
    敢嗟衣化尘，且喜风泛袂。
    蚤怀功名心，经济岂无意。
    老躯既肮脏，柔态渐斌媚。
    棹舟江南去，白酒谋日醉。
    丝蓴芼雪鲈，欲饱三尺喙。
    半生客荆州，两渡北津水。
    尚友有若人，获我心所契。
    行李念淹留，感此秋蝉噂。
    扫除向来想，渔钓真得计。
    寒翁已无心，得失无欣喟。

李廳　晓行闻莺
    花梢未动雨中听，催遍园林百果成。
    六月不知春色尽，五更来伴夏鸡声。
    树头萧瑟长风过，马上瞢腾短梦惊。
    劝汝无言归旧谷，先秋番次候虫鸣。

李廳　晓至长湖戏赠德麟
    桐实离离楸带长，玉鞭骄马度垂杨。
    黄茆野店人争看，篱上红眉粉额妆。

李廳　啸台
    步兵游方外，弃礼真太简。
    过差生杯酒，况复能白眼。
    苏门鸾凤音，戏技犹赧赧。
    当知愧孙登，不独嵇中散。

李廳　啸台
    步兵真旷达，与世故浮游。
    平时哭途穷，郁郁宇宙幽。
    浩气独不搑，筑台凌清秋。
    一啸已望我，况乃尔汝俦。
    斯人固遗世，世亦不汝收。
    得非青白眼，钧铢牾时流。
    聊为招魂些，释汝故时忧。

李廳　啸台
    言登阮公台，兴来聊独游。
    因为尔时啸，景物故清幽。
    奄冉古今意，凄瑟天地秋。
    阿戎迷簿领，况复五君俦。
    北眺度遐想，遗音浩难收。
    登临感陈迹，云散惜风流。
    轫车此裴回，何以慰百忧。

李廳　啸台
    乘流勿遇坎，触焉遘兹游。
    纡余上云垒，禅房忽通幽。
    水光浮西泽，草树飒已秋。
    岂无竹林友，腰印不我俦。
    异时东山约，兴尽辄复数。
    飞盖想清夜，华月湛西流。

李廳　啸台
    何当共巾履，一笑破群忧。
    我登步兵台，缅怀昔来游。
    英声入万壑，奇气盘九幽。
    转盼迹已陈，况今仍千秋。
    鸾凤吟苏门，奚用愧彼俦。
    堪笑刘越石，幸胜功遂收。
    登高君能赋，乃是子安流。
    作诗已可人，洗我万古忧。

李廳　谢公定所宝蕃客入朝图贞观中阎立本所作笔墨奇古许赠赵德麟而未予
    君不见燕然易水波桑乾，东连鸭绿西贺兰。
    古来战地骨成土，赤棘白草沙漫漫。
    汉筑朔方置上郡，晚岁歟塞惟呼韩。
    贞观文皇力驯制，诸蕃君长充王官。
    玉门不关障无候，驿道入参天可汗，
    蛮夷邸中诸国使，旃裘椎髻游长安。
    我恨不为典属国，望古遥集真可叹。
    今观此图写职贡，要荒种落蒙衣冠。
    兽蹄鸟喙或鬼色，想见膜拜皆盘跚。
    圣朝贤良谢夫子，劲气烈烈霜风寒。
    目眵唇焦万卷烂，笔头成冢墨成滩。
    南阳劝驾一封传，入对三道朝金銮。
    万言阶对万乘喜，声名一日青云端。
    行当遨游庙堂上，坐令四国相交欢。
    羽书不驰烽火冷，鸣鸡吠犬何敢干。
    借令跳梁出巢穴，当用斧斤摧髀髋。
    戎亭喋血无噍类，藁街县首如狐貛。
    君当自画凌烟阁，纵有此图何必观。
    同僚华原贵公子，求公此画公无难。
    乃知功名丈夫志，不惑玩好劳肺肝。
    怜渠孜孜画成癖，心欲速得如羽翰。
    不如遣佐箧中品，犹胜弃捐终不看。

李廳　谢王生赠弓矢
    将军材气旧无双，老矣犹思强挽强。
    金厩愿乘千里马，玉关归奉万年觞。
    受降城下沙场雪，无定河边木叶霜。
    赠我良弓借余勇，君应真胜楚人亡。

李廳　兴安道中雪晴见群山偶成
    关山千里涌银涛，晚日烘云欲动摇。
    滕六自知迁客近，前驱一洗瘴烟消。

李廳　续题郭功甫诗卷
    诗道今萧索，骚人古困穷。
    夜寒金殿冷，秋静蜀关空。
    厩隶縻宛马，坛巫诔守宫。
    采珠探水府，丝黍慎蛟龙。

李廳　雪
    纸窗明晃晃，云日暗暾暾。
    半夜寒添被，清晨雪拥门。

李廳　雪晴
    山凝秀色螺成髻，溪走寒光珠在盘。
    更欲呈姿作清巧，暂妆梅柳雪中看。

李廳　雪中泛汉江呈德麟
    汉江莽莽雪浮浮，远想山阴泛剡游。
    高兴共成何更尽，子猷安道喜同舟。

李廳　颜鲁公祠堂诗
    朼来游汝海，初识鲁公真。
    盛德宜蒙祀，英姿俨若神。
    典刑虽异代，勋绩在蒸民。
    忆昔艰难际，生逢历数屯。
    羯胡来蓟漠，戎马度咸秦。
    河朔皆朝虏，平原独挺身。
    蜡书通帝所，羽檄论邦邻。
    许国心无二，孤军气复振。
    弟兄同义烈，生死剧酸辛。
    已怪酬庸薄，那闻左降频。
    江湖销岁月，省闼牾经纶。
    相国心多忌，军容愤复伸。
