<!-- { "loadSidebar": true } -->
    江心有船不可见，惟闻咿哑摇橹声。

姚勉　道中即事
    霜融雾消又作晴，四山日气烘春明。
    黄叶如金红如锦，枯梢无叶更觉清。

姚勉　道中即事
    心驰家山恨不飞，两旬欲作一日归。
    征衫尚絺未足苦，天寒亲老未授衣。

姚勉　道中即事
    荞麦花开如雪铺，新霜寒早半欲枯。
    故山今年熟此否，读书夜饥需饼炉。

姚勉　道中即事
    谁家玉雪花娇儿，顿足嬉笑牵爷衣。
    韩家阿拿今已矣，有谁门前迎我归。

姚勉　道中即事
    天晴日短亦觉长，客行一日两舍强。
    道傍萧萧木叶下，天风又办明朝霜。

姚勉　道中即事
    橘累金印枫锦衣，夹路相照生光辉。
    我非买臣与季子，但有菊佩芳菲菲。

姚勉　道中即事
    我亦欲怀三赤珠，陆郎有母繄独无。
    治生复人谏止，亦岂能有千头奴。

姚勉　道中即事
    怪梅蟠屈如龙蛇，小红如粒欲作死。
    雪坡一株恰此此，归欤月明看横斜。

姚勉　登北高峰
    秋风吹鬓影，凉意足登山。
    人立晴林杪，猿啼霜雾间。
    好山多佛占，浮世只僧閒。
    我亦耽奇者，禅扉日叩关。

姚勉　登四圣观月桂亭有感
    将军休战伐，居士号清凉。
    亭创烟萝古，山深月桂香。
    梦魂犹朔漠，风景已钱塘。
    往事都休问，钟声又夕阳。

姚勉　殿直求赋状元游六街诗
    玉丝鞭袅散天香，十里栏干簇艳妆。
    但念君恩思报称，懒骑骄马过平康。

姚勉　丁巳春夏之交巨浸屡至小民艰食郡侯请诸寓贵讲行赈济渐就次第佥幕
    趁晴亦欲强追陪，争奈浓阴墨样堆。
    燕子才衔春色至，鹁鸪又唤雨声来。
    从教野草争先长，勒住名花莫浪开。
    世道而今总如此，竹关深闭且擎杯。

姚勉　【　　01】　丁巳春言事四归和朱子云赐诗韵
    鲤鱼书来上谁字，斗牛光中湖海士。
    梅花腊雪曾会面，桃李春风一弹指。
    剥书得诗意雄杰，钟吕惊闻筝笛耳。
    懦夫有闻气可作，奸谀未诛神已死。
    奴唇争笑乃独否，我心有同固如此。
    君家请剑攀折槛，远胜衣绣夸归里。
    立朝日少谏多藁，况有竹林老夫子。
    百年易了富与贵，万古不磨天此理。
    笑骂从渠官欲好，妻凄羞人身不耻。
    获禽一朝固可十，天下臀ˉ工安肯诡。
    古人寥寥今不见，举世滔滔此皆是。
    蛾眉方遭众发嫉，足音忽动空谷喜。
    我欲净洗后土泥，子为快挽天河水。

姚勉　对厅乐语
    洞房华褥绣芙蓉，惹得天香馥正浓。
    凤觜续弦新跨凤，龙头有婿又乘龙。
    人间二月春光好，魁下三台瑞彩重。
    酬劝不须辞烂醉，诏书已下紫泥封。

姚勉　番阳张君叔振观o　以其家双瑞图俾诗之叔振大参忠定公诸孙也惟忠定
    望月犀角明，涵星蚌胎聚。
    斯石卧龙枕，宜有蜿蜒具。
    龙头君家旧，有子踵高步。
    层云触石出，四海望甘霔。

姚勉　番阳张君叔振观予以其家双瑞图俾诗之叔振大参忠定公诸孙也惟忠定
    堂堂忠定家，三世兰为祥。
    父子继科第，菲菲姓名香。
    双英今复然，阶庭煜生光。
    愿言纫佩之，百世当流芳。

姚勉　访郭德甫
    美人在驹谷，久别良怀哉。
    秋风天气清，特为斯人来。
    踏月访清夜，岩扉肯予开。
    弟兄俨相对，松竹间古梅。
    子侄环侍侧，兰植依琼瑰。
    青灯照图史，新酒罗瓶罍。
    一家三代风，和气熙春台。
    富学饱停蓄，厚德深栽培。
    情周思孔子，志伊学颜回。
    皇路方巑巇，天马须龙媒。
    旱岁渴霖雨，神鳞起渊雷。
    君家多生贤，吾国正选才。
    诏书明年近，竞踏黄花槐。
    造榜正此天，桂籍浮香催。
    鵰鹗相联飞，燕雀更愿陪。

姚勉　访胡景颜
    适斋诗仙人，吟境天宽广。
    闻诗未识面，鱼雁空来往。
    道周歘相遇，尉此积岁仰。
    烟林指深处，邀我税尘鞅。
    入门境自胜，万竹飒萧爽。
    灯前酌夜雨，谈笑剧拊掌。
    锦囊出新什，句字两俱响。
    明当早脂车，未别先惆怅。
    嗟予走红尘，方此堕世网。
    羡君饱林壑，四序足幽赏。
    努力喜自珍，清名照天壤。

姚勉　访李兴伯不遇其家人命二子留宿有古人截发撤荐之风喜诗之
    暮烟苍莽浮林麓，征人尚殿归鸦宿。
    山前知有故人家，急往叩门惊啄木。
    主人多日出未归，鹊飞三匝愁无依。
    刲羊忽逢伯仁母，设馔乃有襄阳妻。
    竹窗挂灯见二子，褒已自佳融更伟。
    烹鸡炊黍罗酒浆，奴饭马刍更充美。
    慨然好客尚父风，谪仙家人自不同。
    古来如此能有几，截发留宾书入史。
    王圭他日贵勿疑，不须论客母可知。

姚勉　放生池纳凉晚归
    湖面轻烟起，前山渐不分。
    钟声连寺答，人语隔船闻。
    吟客衣生月，归僧笠带云。
    及城门未掩，灯火已纷纷。

姚勉　奉饯万安赞府兄长之官
    有客来从仕国中，多时竹马闹儿童。
    争言记壁崔斯立，今属诗家姚武功。
    一节清如金掌露，十分明似水晶笼。
    先声已好官为易，飞鹗联翩遇顺风。

姚勉　奉饯万安赞府兄长之官
    天下如今怕县滩，庐陵见说县尤难。
    抉搜隐匿啧豪户，迟钝催科怒上官。
    革弊有方须是渐，卹民到底莫如宽。
    万家壮邑虽烦剧，邑相能贤尽易安。

姚勉　奉饯万安赞府兄长之官
    吾族年来亦自奇，两年两度报瓜时。
    班行笑我难安脚，州县输君省皱眉。
    学不济时非有用，官能及物尽堪为。
    山林肥遁方深蜜，梦入春池但寄诗。

姚勉　奉题吕氏宜老堂
    此堂清不着珠玑，只要双亲佚老宜。
    春酒尽堪眉寿介，斑衣长似乳时嬉。
    妇垂鹤发陪姑纬，翁捻银髯课子诗。
    饱饮菊花潭上水，鸡窠犹自拜孙枝。

姚勉　芙蓉
    水芙蓉了木芙蓉，湖上花无一日宽。
    卷却水天云锦段，又开步障夹堤红。

姚勉　富阳道中
    翠驾凋零尽，芒鞋响叶声。
    晴江湖后绿，寒日竹间清。
    曝背翁微睡，挑包僧自行。
    离京才一日，便觉惬幽情。

姚勉　感山十咏　慈航
    佛手撑慈航，尚欲济我人。
    寄语作舟者，江涛渺无津。

姚勉　感山十咏　翠锁
    浓绿滴湿衣，烟岚翠交锁。
    名缰莫能絷，方此不失我。

姚勉　感山十咏　甘露台
    有唐太和年，宫中亦甘露。
    曾不如此台，空山自甘霪。

姚勉　感山十咏　感山
    山以感为名，可见天地情。
    万籁恬不作，风来自松声。

姚勉　感山十咏　华严堂
    寂寂华严堂，富贵佛境界。
    何须九九编，吾有艮一卦。

姚勉　感山十咏　石桥
    石梁平砥似，池水明镜如。
    晚凉散步稳，凭栏此观鱼。

姚勉　感山十咏　松关
    舍舟上招提，遥入松林间。
    透脱俗尘网，是名第一关。

姚勉　感山十咏　雪窗
    地炉宿松火，纸帐横梅枝。
    春虫扑蔌蔌，惟有蒲团知。

姚勉　感山十咏　云卧庵
    动静贵一如，妙处非块坐。
    高人定不死，枕此白云卧。

姚勉　感山十咏　旃檀林
    心清闻妙香，宴坐旃檀林。
    坐香元不断，莫作死灰心。

姚勉　恭和御赐诗
    叨尘愧甚鹤乘轩，誓报洪私敢寒源。
    回有圣胆真愿辅，轲于仁义岂忘言。
    清朝长欲诸贤任，公论常扶一脉存。
    湛露独沾惭过厚，盍推四海遍皇恩。

姚勉　孤山纳凉
    双鹭窥荷弄水香，一蝉嘶柳送斜阳。
    京华凉处惟湖上，更有孤山第一凉。

姚勉　孤山闻木犀
    湖面清风拂酒杯，异香一片自天来。
    明知不是荷花了，金粟漫山昨夜开。

姚勉　观风马
    檐间铁马何威狞，霜刀雪剑争鲜明。
    秋风一吹阵脚动，跳梁舂击声鐆铮。
    何时真提十万兵，金戈铁甲相磨鸣。
    缚俘斩馘墟龙庭，归来马后笳鼓声。

姚勉　观画竹
    外间盾日正相仇，忽有清风起笔头。
    坐对不知三伏热，起行如与七贤游。
    洗空京洛尘埃气，化作江南水石秋。
    我有一溪恰如此，因君思去理扁舟。

姚勉　桂庄
    不求田二顷，只种桂为仁。
    坐与兹山对，静中天地春。

姚勉　过麻子湖遇逆风有作
    我自甘心欲背时，舟行一任逆风吹。
    去帆今日夸轻捷，只恐前滩也怨迟。

姚勉　过麻子湖遇逆风有作
    自喜扁舟载月明，涉湖底事不宜轻。
    象痕深没风仍顺，今日天公亦世情。

姚勉　过麻子湖遇逆风有作
    来去船皆欲便风，天心岂解两相从。
    侬帆一顺渠应怨，不若从渠且苦侬。

姚勉　过麻子湖遇逆风有作
    兹行已误出山来，得就莼鲈亦快哉。
    造物莫嫌归未是，故教风力倒吹回。

姚勉　过麻子湖遇逆风有作
    世道如斯决意归，此心不怕八风吹。
    吾生忠信无休日，天下风波有定时。

姚勉　海棠落尽叶间犹见数花
    狼藉吹花一夜风，锦裵织就锦机空。
    叶间尚有余春在，深处娇藏四五红。

姚勉　海棠一夜为风吹尽三首
    翠底红娇得几时，不甘飞动雪胭脂。
    问天借醒书窗眼，为报东风且慢吹。

姚勉　海棠一夜为风吹尽三首
    不作天开锦幄红，却成急雪舞回风。
    多应欲衬吟春步，绣出香裵展迳中。

姚勉　海棠一夜为风吹尽三首
