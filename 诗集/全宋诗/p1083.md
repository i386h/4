<!-- { "loadSidebar": true } -->
    城头归乌尾毕逋，春寒啄雪送行车。
    解佩我无明月珠，折柳不对千里驹。
    念君胸中极了了，作吏办事犹诗书。
    浊酒挽人作年少，关防心地亦时须。
    郧乡县古民少讼，但问自己不关渠。
    登临一笑双白发，宜城冻笋供行厨。
    人生此乐他事无，行李道出汉南都。
    寄声诸谢今何如，谢公书堂迷竹坞。
    手种竹今青青否，我思谢公泪成雨，
    属公去洒穰下土。

黄庭坚　送彦孚主簿
    斯文当两都，江夏世无双。
    叔度初不言，汉庭望风降。
    中间眇人物，潜伏老崆豧。
    本朝开典礼，棫朴作株桩。
    世父盛文藻，如陆海潘江。
    三战士皆北，韔弓锦韬杠。
    白衣受传诏，短命终萤窗。
    梦升卧南阳，耆旧无两庞。
    空鑱欧阳铭，松风悲陇泷。
    四海群从间，尔来颇琤淙。
    主簿吾宗秀，其能任为邦。
    躯干虽眇小，勇沉鼎可扛。
    择师别陈许，取友观羿逄。
    折腰佐髯令，邑讼销吠尨。
    时邀府中饮，下箔蜡烧鈍。
    红裳笑千金，清夜酒百缸。
    同僚有恶少，嘲谑语乱唚。
    君但隐几笑，诸老叹敦厖。
    况乃工朱墨，气和信甚砿。
    持此应时须，十年拥麾幢。
    相逢常鞅掌，衙鼓趋{上鼔下夅}。
    簿书败清谈，汗颜吏枞枞。
    临分何以赠，要我赋兰茳。
    黄华虽众笑，白雪不同腔。
    野人甘芹味，敢馈厌羊羫。
    顾子百短拙，饱腹戆胮肛。
    惟思解官去，一丘事耕{左耒右鬯下搎ハ夊。
    君当取富贵，钟鼓罗击撞。
    伏藏鼪鼯径，犹想足音跫。

黄庭坚　送杨瓘雁门省亲二首
    执戟老翁年七十，人看生理亦无聊。
    草玄事业窥周易，作赋声名动汉朝。
    今见远孙勤翰墨，还持遗藁果箪瓢。
    三年乡校趋晨鼓，一日边城听夜刁。
    野饭盈盘厌葱韭，春风半道解狐貂。
    归时定倒迎门屣，问雁安能学度辽。

黄庭坚　送杨瓘雁门省亲二首
    蜀客出衰世，独升邹鲁堂。
    蚊虻观得失，虎豹擅文章。
    吾子已强学，草玄宜不忘。
    江河须畎浍，松柏要冰霜。
    马策路千里，雁门书数行。
    旨甘君有妇，尺璧爱分光。

黄庭坚　送张材翁赴秦佥
    金沙酴醾春纵横，提壶栗留催酒行。
    公家诸公酌我醉，横笔送晚延月明。
    此诗诸儿皆秀发，酒间乞书藤纸滑。
    北门相见後十年，醉语十不省七八。
    吏事衮衮谈赵张，乃是樽前绿发郎。
    风悲松丘忽三岁，更觉绿竹能风霜。
    去作将军幕下士，犹闻防秋屯虎兕。
    只今陛下思保民，所要边头不生事。
    短长不登四万日，愚智相去三十里。
    百分举酒更若为，千户封侯傥来尔。

黄庭坚　送张沙河游齐鲁诸邦
    张侯去沙河，三食邺下麦。
    笔力望晁董，颇遗俗眼白。
    平生学经纶，胸中负奇画。
    未论功活人，饱饭不常得。
    妻寒尚宾敬，儿饿犹笔墨。
    侧闻共伯城，鱼稻颇宜客。
    又持尘生甑，欲往立四壁。
    平生贷米家，十辈来簿责。
    囊无孔方兄，面有在陈色。
    守株伺投兔，岁晚将何获。
    广道无人行，春风转沙石。
    栖栖马如狗，去谒东侯伯。
    布衣未可量，苍髯身八尺。
    鱼乾要斗水，士困易为德。
    譬之举大木，人借一臂力。
    诸公感意气，岂待故相识。
    吾穷乏祖饯，折柳当马策。

黄庭坚　送张天觉得登字
    张侯起巴渝，翼若垂天鹏。
    历诋汉诸公，霜风拂觚棱。
    去国行万里，淡如云水僧。
    归来头亦白，小试不尽能。
    湖海尚豪气，有人议陈登。
    持节三晋邦，典刑寄哀矜。
    公家有闲日，禅窟问香灯。
    因来叙行李，斩寄老崖藤。

黄庭坚　送张仲谋
    竹鸡相呼泥滑滑，夜雨连明溪涨阔。
    门前马作远行嘶，乃是张侯来访别。
    入门下马未暖席，猛如秋鹰欲飞掣。
    黄花可浮惜别杯，官沽苦酸不堪设。
    张侯少年气高秀，太菙孤峰带冰雪。
    袖中日日有新诗，正与秋虫同一律。
    吏曹不能弄以事，太尉家儿尽英悊。
    穷愁寂寞双凫县，唯子可输肝胆说。
    游君宫室如芝兰，於我弟兄比瓜葛。
    相亲更觉相去难，挽断衫袖不忍诀。
    缅怀君家方盛时，乃翁屡把连城节。
    北使初随富亳州，万死弗顾探虎穴。
    煌煌忠槩奖王命，汝等於今仕朝列。
    稍开塞上秋草黄，螗螂怒臂当车辙。
    将军西拥十万师，谋士各伸三寸舌。
    胡不还家读父书，上疏论兵款又阙。
    燕然山石可磨镌，谁能御子勒勋伐。
    功业未成且自爱，早寄书来慰饥渴。

黄庭坚　送张子列茶
    斋余一椀是常珍，味触色香当几尘。
    借问深禅长不卧，何如官路醉眠人。

黄庭坚　送郑彦能宣德知福昌县
    往时河北盗横行，白昼驱人取城郭。
    唯闻不犯郑冠氏，犬卧不惊民气乐。
    秖今化民作锄耰，田舍老翁百不忧。
    铜章去作福昌县，山中读书民有秋。
    福昌爱民如父母，当官不扰万事举。
    用才之地要得人，眼中虚席十四五。
    不知诸公用心许，鲁恭卓茂可人否。

黄庭坚　送朱贶中允宰宋城
    邺王台边春一空，但有雪飞杨柳风。
    我从南阳解归橐，重帘复幕坐学宫。
    酒材苦责公酿薄，欲经醉乡无路通。
    奈何当此意绪恶，僚友决去如飞鸿。
    朱侯官居邺城下，不脱辔衔秣征马。
    绿槐阴阴门对街，唯我知君少闲暇。
    新从天上拜书回，去效割鸡宋之野。
    宋城万家有和气，明府岂弟心倾写。
    愧君乞言极忠厚，安得琼瑶赠盈把。
    古来为县有盛名，不过垦田归桑柘。
    欲苏浊水頳尾鱼，舞文吏胥无假借。
    朝廷本意在治安，外论不然可惊唶。
    岂如规摹跨三代，首听官师困鳏寡。
    簿书期会可半功，区别枉直教刑中。
    杜光作刑至载割，及民无辜受笞骂。
    权衡此心坐堂奥，草木遂生虫蚁化。
    朱侯明日君定行，行李触热时已夏。
    我官雀鼠盗太仓，欲去犹须毕婚嫁。
    几时可上君政成，即买扁舟极东下。

黄庭坚　颂取之左右逢其原
    取之左右逢其原，香严腊月火烧山。
    对面谩人犹伫思，打得香严也是闲。

黄庭坚　宿观山
    暮发白下地，暝投观山宿。
    横溪赤栏桥，一径入松竹。
    野僧如惊麏，避堂具灯烛。
    我眠兴视夜，部曲始炊熟。
    笕水烟际鸣，万籁入秋木。
    平生萧洒兴，本愿终涧谷。
    世累渐逼人，如垢不沐靧。
    已成它翁为，作吏长碌碌。

黄庭坚　宿广惠寺
    鸦啼残照下层城，僧舍初寒夜气清。
    风乱竹枝垂地影，霜乾桐叶落阶声。
    不遑将母伤今日，无以为家笑此生。
    都下苦无书信到，数行归雁月边横。

黄庭坚　宿黄山
    平时游此每雍容，掩袂今来对晚风。
    白首同归人不见，黄山依旧月明中。

黄庭坚　宿黄州观音院钟楼上
    钟鸣山川晓，露下星斗湿。
    老夫梳白头，潘何埙篪集。

黄庭坚　宿旧彭泽怀陶令
    潜鱼愿深渺，渊明无由逃。
    彭泽当此时，沈冥一世豪。
    司马寒如灰，礼乐卯金刀。
    岁晚以字行，更始号元亮。
    凄其望诸葛，肮脏犹汉相。
    时无益州牧，指挥用诸将。
    平生本朝心，岁月阅江浪。
    空余时语工，落笔九天上。
    向来非无人，此友独可尚。
    属予刚制酒，无用酌杯盎。
    欲招千载魂，斯文或宜当。

黄庭坚　宿灵汤文室
    临池濯吾足，汲水濯吾缨。
    尘埃一谢去，神与体俱清。
    月明渐映檐东出，置枕东床夜萧瑟。
    更无俗物败人意，唯有清风入吾室。

黄庭坚　宿钱塘尉廨
    平湖绕舍山无盗，官事长闲俸有金。
    安得终身为御寇，不辞儿女作吴音。

黄庭坚　宿山家效孟浩然
    秋阳沈山西，委照藩落下。
    雾连云气平，蒙蒙翳中野。
    空村晚无人，一二小蜗舍。
    老翁止客宿，乔木縻我马。
    松炉依稀烟，槁竹照清夜。
    幽泉抱除鸣，生涯渺潇洒。
    翁家炊黄粱，杀鸡延食罢。
    问余所从谁，庸讵学丘也。
    投身解世纷，耻问老农稼。
    予生久邅回，百累未一谢。
    斑斑吾亲发，弟妹逼婚嫁。
    无以供甘旨，何缘敢闲暇。
    安得释此悬，相从老桑柘。

黄庭坚　岁寒知松柏
    群阴彫品物，松柏尚桓桓。
    老去惟心在，相依到岁寒。
    霜严御史府，雨立大夫官。
    牺象沟中断，徽弦爨下残。
    光阴一鸟过，翦伐万牛难。
    春日辉桃李，苍颜亦预观。

黄庭坚　岁寒知松柏
    松柏天生独，青青贯四时。
    心藏後凋节，岁有大寒知。
    惨淡冰霜晚，轮囷涧壑姿。
    或容蝼蚁穴，未见斧斤迟。
    摇落千秋静，婆娑万籁悲。
    郑公扶贞观，已不见封彝。

黄庭坚　孙不愚索饮九日酒已尽戏答一篇
    满眼黄花慰索贫，可怜风物逐时新。
    范丹出後尘生釜，郭泰归来雨垫巾。
    偶有清樽供寿母，遂无余沥及他人。
    年丰酒价应须贱，为子明年作好春。

黄庭坚　孙不愚引开元故事请为移春槛因而赠答
