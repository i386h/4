<!-- { "loadSidebar": true } -->
    恒燠缪为恩，乖气一何悖。
    何如时寒风，霜晴大明揭。
    田父得舂枕，一饭肉白骨。

方回　杂兴十二首
    人固有倒行，天亦有逆施。
    脍肝富且寿，沴气乃至兹。
    岁旱茂稊稗，夜暗号鸮鸱。
    正卯宜一律，遇涂姑巽辞。
    麟经没其名，直以盗书之。
    万古流恶声，荣华能几时。

方回　杂兴十二首
    势位高于己，谄子奴事之。
    虎后狐前行，假威将谁欺。
    才艺卑于己，苟且相追随。
    庶几不见軏，延誉借谀辞。
    老夫久择交，此心故异兹。
    勿攀势位高，毋友才艺卑。
    章惇招不往，丰谷以为师。
    彭城陈正字，贻我有良规。

方回　杂兴十二首
    请托或有求，攀附谓可羡。
    不羡复不求，贵公何必见。
    耻折元亮腰，免向宣明面。
    江淹所赋恨，未必识冯衍。
    甘作岂天谴。

方回　杂兴十二首
    鲁论安昌侯，田至二百顷。
    后堂罗曲旃，女乐极妍靓。
    晚爱肥牛亭，僭上辄有请。
    行内忧外家，略不效忠鲠。
    口张理义门，胸裹利欲阱，
    持国送与人，独欲保首领。
    焉知赤眉祸，暴尸肉未冷。
    寄言发冢儒，厥报捷响影。

方回　再次韵赋飞雪数片
    雨收霰止绝纖埃，压瘴迎丰光已开。
    欲积忍将靴踏去，初飘喜着袖盛来。
    微微糁体寻生粟，稍稍粘枝辄乱梅。
    不解高楼办歌舞，典衣亦合买新醅。

方回　再次韵谢吴遁翁
    一自为农去国赊，九天无路献忠嘉。
    不争老杜广文饭，且共仰山鶖子茶。
    字画故家元佑脚，篇章时样鄂州花。
    它山待刻钟楼作，震撼烟霞十万家。

方回　再读存心书
    每报家书至，心如喜惧何。
    欲开疑有故，已读幸无他。
    典粥赀财罄，寒饥幼稚多。
    衰门真可叹，两世误儒科。

方回　再赋春寒
    已近江南煮酒天，单衣时节更重绵。
    女郎斗草频呵手，老子看花剩耸肩。
    归燕迎风帘外语，新鹅怯水岸问眠。
    雪如柳絮絮如雪，醉眼难禁故放颠。

方回　再赋典半宅
    屋以多为贵，思之亦太愚。
    灯膏徒重费，庖膳卒难呼。
    榻外知何用，杯中不可无。
    质钱分客住，得醉且频沽。

方回　再赋惜小骢二首
    骏驶元奇崛，驯良蔑等伦。
    穷途曾尽力，徒步始伤神。
    未易营阿堵，何由肖乞银。
    佛书端可信，当复转人身。

方回　再赋惜小骢二首
    骏骨直千金，难求起死针。
    虽云为马□，却似有人心。
    毡帐长城远，旗亭委巷深。
    老身全赖此，完璧到如今。

方回　再赋倚梅观雪以前诗太哀故
    清莫清哉亦壮哉，茅庐何自至琼瑰。
    江南胜赏无如雪，天下难题最是梅。
    剪水玉蛾能送瑞，司花青帝想怜才。
    老臣诗就天颜喜，叩齿当空酹一杯。

方回　再简吴式贤
    郊居纵复远康庄，如许诗名许遁藏。
    有客远来朝识面，不吾遐弃例登堂。
    眼高心远乾坤窄，树密泉深上下凉。
    谁与图成后三笑，陶巾底用间缁黄。

方回　再哭无竭禅师
    倒撑无底船和尚，撑上西天是世尊。
    万壑啼猿如下泪，一江明月与招魂。
    涅槃满证无生果，解脱深参阿字门。
    却笑孤山人未远，浪歌身异性长存。

方回　再六次韵徐子英江楼
    最愁人处最高楼，空望三神想十洲。
    大药不灵从老病，把茅酒在盍归休。
    许追竹士陪梅友，肯羡蜂王慕蝶侯。
    曾点当时未舍瑟，谁知心地异由求。

方回　再送罗云叔
    欲共君归未有缘，春风夺我紫阳天。
    牡丹富豾花如洛，煮白香浓酒以燕。
    细看貌非寒士相，随宜班亚冷官员。
    人间第一好山处，赋几篇诗醉几筵。

方回　再送王圣俞戴溪
    宇宙喜一统，于今三十年。
    江南诸将相，北上扬其鞭。
    书生亦觅官，裹粮趋幽燕。
    青原有王老，历世羲献贤。
    自浙而江淮，北理彭城船。
    不上郭隗台，不饮卢沟泉。
    问之果何往，往陟泰山巅。
    观古封禅碑，讨究秦汉镌。
    森森楷木林，上香先圣前。
    滕州孟子庙，邹县有墓田。
    我亦尝过之，如亲闻七篇。
    羡君今勇往，插翅如登仙。
    鸣呼古先哲，何以百世传。
    我等生后世，倏忽销如烟。
    嗟嗟此何故，男子若妇然。
    少游胜伏波，此论何其偏。
    七战殁牖下，毕万自有天。
    誓死或不死，求全终罕全。
    吾闻溪中禽，有曰信天缘。
    鱼过得饱食，终不流饥涎。

方回　再题通政院王荣之八月杏花
    红闹枝头二月寒，中秋还许两回看。
    君家泮水宫墙畔，吾道重春孔子坛。

方回　再题通政院王荣之八月杏花
    半秋凉意转春寒，似曲江头紫陌看。
    霜近核中仁再结，多调饧酪奉新欢。

方回　再题通政院王荣之八月杏花
    早开菖叶劝耕辰，八月繁华又一新。
    旧日举人应最喜，桂闱秋报杏园春。

方回　再题通政院王荣之八月杏花
    简斋诗老不重生，流月无声句绝清。
    好个杏花疏影里，秋空吹笛到天明。

方回　再题通政院王荣之八月杏花
    种传董奉术韩湘，顷刻能开锦绣香。
    好画团圆明月夜，中秋天色变春光。

方回　再用恢大山韵三首
    官罢宾客散，家贫僮仆顽。
    尚有此阿堵，苔钱何斑斑。
    酒从田父饮，果听邻人攀。
    四壁夜无盗，焉在门常关。
    浪作送穷文，五鬼驱复还。
    士各行乃志，慎毋赋招山。

方回　再用恢大山韵三首
    书贵有容德，曰无嫉于顽。
    凤鸣鸷其翰，狸首于菟斑。
    楚楚夸毗子，自谓高难攀。
    焉能凂我哉，冰炭何相关。
    君欲遂胜彼，只轮俾无还。
    不见古战场，暴骨堆如山。

方回　再用恢大山韵三首
    往古岂可泥，群饮懲商顽。
    我有漉酒巾，糟粕常斓斑。
    其在易之需，云天未渠攀。
    宴乐以俟时，鸡鸣当开关。
    醉乡幸有路，可往不用不。
    何能顾金钱，悠然颓玉山。

方回　再用前韵
    此事谁知我，他年岂料今。
    棋残才有眼，灯暗欲无心。
    衰老常为客，山林故自深。
    忘形侣猿鹤，可待整冠襟。

方回　再用前韵呈元煇二首
    谈拂风前竖，吟藤月下挑。
    是非姑且置，来往不为遥。
    蚁瓮营新漉，貂裘补旧硝。
    聊同小隐隐，未用大招招。

方回　再用前韵呈元煇二首
    天寒鹹鹆来，望雪上山台。
    发少不重漆，眼昏犹识梅。
    醡槽呼旋制，窑盎买连催。
    新许民间酿，樽应日日开。

方回　再用雨不忆韵答仁近
    良苗所至已沈没，寄语云师盍少休。
    暮境岂堪逢岁恶，腐儒可但为身忧。
    败墙蛇出频穿户，湿柱蜗升欲上楼。
    拟问邻酤破岑寂，督邮闻说酢如榴。

方回　再赠砚工杨全长句
    谁凿山中龙尾石，遍与人间供翰墨。
    蛟螭妒嫉互盘踞，鬼神守护勤呵叱。
    苟非其人不轻出，似觉天公深爱惜。
    磨砚轻写俗文章，岂不青蝇污白璧。
    砚工具眼如玉工，千岩夜见月贯虹。
    悬崖深渊致巨璞，毡包席裹箱奁中。
    深藏不敢亵天赐，胁取岂无王与公。
    脱使捐金动至百，卒未肯售宁固穷。
    客行何来身突兀，作字不媚诗有骨。
    此翁谓是谪仙人，开匣再拜献此物。
    乃知杨翁亦奇崛，气高肯为势力屈。
    剑与烈士得所归，天下之宝不可忽。

方回　再赠周国祥言相
    纷纷世上少全人，鹤睫分光照始真。
    李相头颅君莫笑，神仙犹现羽禽身。

方回　早超煮药
    五更钟已动，起步望中庭。
    东壁忽闻雨，西窗犹见星。
    □□燃小灶，汲水净空瓶。
    儿子归来好，年来乏使令。

方回　早大雾午大风寇销兵解之象
    骤合公超雾，俄飞御寇风。
    大声千里动，阴翳一时空。
    远睇烽楼外，愁吟战鼓中。
    所思何日见，还得一樽同。

方回　早发新城港
    月晕竟无风，亦复无社雨。
    俗谚犹不验，况乃古书语。
    客子上桐江，清晓发鸣橹。
    如何秋令半，犹此苦剧暑。
    爬肤垢满爪，汗流如炊煮。
    今年夏苦寒，悬知当有许。
    二僧昨同舟，斗酒取无所。
    竟夕卧复起，饥渴相尔汝。
    向背迷星辰，回环莽洲渚。
    谁家火独明，浩叹感今古。

方回　早风未顺喜晴
    数星犹自耿寒空，海气弥天晓日红。
    没胫已无当路雪，打头不过暂时风。
    乡情客思鸿飞外，春色晴光鹊语中。
    临酒对花犹健在，谁云矍铄一衰翁。

方回　早过牛头岭
    吾行十余里，未有一人行。
    不见炊烟起，唯闻野水鸣。
    日轮山罅出，露点草头明。
    处处防豺虎，田家晏始耕。

方回　早见桃花
    离家四五程，所至尽堪惊。
    未许盗皆息，焉能军不行。
    人移山里住，春废道傍耕。
    破屋知谁主，桃花照眼明。

方回　早起
    调和风雨顺星辰，幸是人间自有人。
    老赖独眠无疾病，閒能早起更精神。
    胸中羲后先天易，物外坞不太古民。
    颇怪吾庐旧山色，不随时世与俱新。

方回　早起
    万事峥嵘入夜思，稍欣无病且无饥。
