<!-- { "loadSidebar": true } -->
    野市门多关，久绝鸡犬声。
    时势驱之然，茫昧嗟予生。
    兴怀孤山人，种梅千古名。
    浮荣梦幻耳，世事春云轻。
    邻船羞小鲜，佐以红酒烹。
    欣然暖曲身，慨此奔走情。
    退省毋悠悠，进寸徒营营。
    拄笏看西山，归来有时成。

董嗣杲　下彭泽
    江气瀰漫接楚浮，潘郎双鬓不禁秋。
    欲浇靖节荒祠酒，附得沙头贾客舟。

董嗣杲　先得楼
    潋滟澄波漾彩椽，柳丝量绊俊游鞭。
    傍湖莫厌官楼小，得月无如此地先。
    迎榜书生空绛帐，抱琴才子沃金船。
    壶天萧爽人人醉，雪色屏风画谪仙。

董嗣杲　先贤祠
    列仙始祖许箕公，上国尊贤典礼隆。
    三十九人裁信史，百千万祀纪清风。
    衣冠文物流传盛，花柳亭台曲折通。
    镜水在先祠越隐，如今彼此可称雄。

董嗣杲　县斋东堂盆荷著花楼恪斋约客赏之时葛秋岩作草圣和席间韵二首
    酸辛莫甚此时心，忍过琴厅散客襟。
    万竹静涵空翠杳，孤莲愁吐妒红深。
    岫云有信投林晚，溪雾无根涨郭阴。
    谁草数行鸦蚓墨，东堂古壁遇知音。

董嗣杲　县斋东堂盆荷著花楼恪斋约客赏之时葛秋岩作草圣和席间韵二首
    帘底陪清傍两年，愁城篵得许能坚。
    诗章罢咏犹评画，管乐沈声却得蝉。
    花县无心听夜漏，英溪有日罢归船。
    敲窗更苦西风急，又揽閒情伴葛仙。

董嗣杲　香林
    日月岩头古翠埋，绵云深隔洞门开。
    苍藤随石无根活，灵杞何年有种栽。
    气凝野烟疑麝过，暖熏山雨误蜂来。
    空亭谁领幽芬坐，云鹤同行损绿苔。

董嗣杲　蟬矶
    蟬矶耸拔大江东，枭能害人时所恶。
    或谓水沃石上来，以浇易蟬本无据。
    前对三山削遥翠，左望邑庐如栉布。
    政和观额颁宁渊，青墩月出寒沙暮。
    仙屋周遭二十间，常容苦行挂单住。
    于湖题字迹已湮，拍矶只有风涛怒。
    下观转经送轮藏，若徒自希檀施顾。
    饱饮临江望此矶，此水终身不曾渡。
    青鞋寻胜亦痛快，斜阳迅如箭锋度。
    蒲帆挂起只瞬息，顷刻便舣芜湖步。
    破舟可弃迹可安，邑桥官店暂寻寓。
    酾酒叹歌谢江灵，高眺月江足诗句。

董嗣杲　小步晚兴
    板桥孤渡险，草屋四檐穿。
    远客感新月，短髭伤壮年。
    水篱微雪冱，天宇列星悬。
    无地寻朋好，归情托七弦。

董嗣杲　小孤山
    小孤隶舒州，谁将峭崖削。
    一尖漾浩渺，藤萝缀璎珞。
    绿簊裹山胁，白浪沸山脚。
    向背千万态，浑不假镌凿。
    危亭嵌空搆，四绝屯烟幕。
    几点沤浮现，灭没鸥自若。
    庙额锡惠济，轩窗辉丹雘。
    夫人象服严，香灯闲疏箔。
    风露展幽扃，震撼陵虚阁。
    朱方金焦奇，莫敌此开拓。
    来时棹扁舟，两岸成巨壑。
    所历焉能穷，怀抱徒尔忀　。
    未临不测渊，胸次先陨获。
    西偏磨崖上，吟句大手作。
    一来一归兴，其尚由来各。
    志旷谁推许，恐贻世所薄。
    穷冬水欴￡缩，期傍洲沙泊。
    岂料风更横，飞帆随岸掠。
    遂令搜吟怀，汲井苦无索。
    影浪讹彭郎，祠南颜有怍。
    相对隔津远，知拥何封爵。
    颠船泛涛巅，何异踚屈蠖。
    埋篷且斟觚，失喜免酬酢。
    明月水禽飞，不奈栖鹘搏。

董嗣杲　小新堤
    添篵湖堤种柳条，行春路截九松腰。
    直看西日归三竺，平接南山第五桥。
    曲院岸通沙涧浅，桃溪寺接石津遥。
    游人从此言旋便，不受回舟著相招。

董嗣杲　晓出西门问程庐山回怀云翁
    谁楼罢传角，将启东方明。
    我欲披野衣，西出湓江城。
    整屐休迟回，径作匡庐行。
    是时凉云阁，茅屋鸡互鸣。
    萧萧篱落破，已递机杼声。
    沿回且多趣，仰睇山峥嵘。
    湛露著草木，秋色何光荣。
    云树漏初曦，小立伤前程。
    岩翁乐高褰，因知跋涉情。
    盘兹翠阁深，自照泉影清。
    听猿步荒寂，乳窦百怪呈。
    屏障互隐见，松竹相回萦。
    兼怀知己多，此际莫合并。
    萝阴匝道周，野卉难辨名。
    聊从兰若留，危阑压飞甍。
    丘垅入怅望，牛羊践榛荆。
    人生如浮沤，失壮良可惊。
    及时不济胜，老去怀不平。
    瞭然看山眼，山意争邀迎。
    穷崖由此探，大笑长江横。

董嗣杲　谢村
    暮役朝行此可停，临平山色入船青。
    烟竓惨淡多逃户，泥井虚圆有废亭。
    贫衲施茶营屋小，老渔曝网绕篱腥。
    客怀久困飘萧里，风撼枯桐不可听。

董嗣杲　辛酉富池元宵写怀二首
    七年交春七日强，蒙蒙春雨吞江乡。
    此夕莫知是元夕，地炉埋伏身犹僵。
    鼓箫声绝想景物，灯火焰短如寻常。
    逢辰往往思济胜，此际何异栖幽荒。
    推窗且畏江风恶，风柔却忆沙河塘。
    一竿星点富池庙，随炙随灭无精光。

董嗣杲　辛酉富池元宵写怀二首
    江南江北那识春，况此寄镇埋烟尘。
    卑栖客官困垄断，无故污此金玉身。
    浊醪自醉复自解，空恨梗政吏不仁。
    忽传街鼓聚嬉戏，两株枯柴插烛银。
    涂抹脂粉破涕泪，觅酒献笑酬佳辰。
    震摇荒市官不嗔，传是黄梅县西人。

董嗣杲　新桥上岸
    雨阴忽收霁，云气失闭封。
    才转横里港，西睨南北峰。
    似慰畸人归，天亦开喜容。
    万僝与万僽，销铄无留踪。
    近京村舍盛，年丰多尧农。
    门户饾饤新，团坘傲穷冬。
    北城入望迩，瑞霭何葱龙。
    败笔亟收拾，不须写心胸。
    入关至急需，衣断须先缝。
    南山故业在，此去羞迎逢。

董嗣杲　新桥遇秋岩
    出郭看山眼便醒，故人相值说云萍。
    了翁屋后晚烟碧，茂叔阡头秋草青。
    绝壑雨过溪水响，高峰月上谷云停。
    鸟巾漉酒菊花店，醉拣陶诗书纸屏。

董嗣杲　行兴国宫前市中
    聚落风物古，环住神仙麓。
    鱼盐无多腥，蔬茹有馀馥。
    彼此通有无，朝昏事樵牧。
    罢市不待晚，饱听溪声熟。
    扶携醉山醪，醉去观飞瀑。
    斯人甘悠悠，其识不碌碌。
    生来分已定，痛抚时光速。
    容我寻梯媒，横溪结吟屋。

董嗣杲　杏花
    太极林中碎锦堆，花仙曾识探花回。
    自知坛上弦歌乐，谁想轩前羯鼓催。
    烟撚湿须攒绮绣，露零醉脸削琼瑰。
    野行觅酒无童指，拟拾遗仁作药媒。

董嗣杲　萱草花
    娇含丹粉映池台，忧岂能忘俗谩猜。
    曹植颂传天上去，嵇康种满舍前来。
    鹿葱谁验宜男谶，凤首犹寻别种栽。
    浩有苦怀偏忆母，从今不把北堂开。

董嗣杲　悬空草花
    小绳挂起小壶擎，欲透青冥梦未成。
    百卉绷中凉色进，丹丝重下暑尘清。
    纖蕤承雨无多艳，拳石围泉不满漒。
    生意可撩书眼净，分明偷命寄檐楹。

董嗣杲　雪后
    雪后江面净，客子不畏寒。
    掀篷篷上坐，静见天地宽。
    风平势未减，小舟荡渺漫。
    万里莹无波，琼树幻翠峦。
    大江此胜概，景与心会难。
    须臾世界殊，月拥白玉槃。
    凡身寄广漠，酒杯不可乾。
    严冱何能禁，醉眠更已残。

董嗣杲　雪江讲堂
    索居占得藕花风，几字头衔迥不同。
    乌帽染纱裁一幅，锦囊分卷集群公。
    湖光长日侵皋座，竹箨多时积鹤笼。
    击柳吟驴何处去，想应乘雪钓江空。

董嗣杲　雪阻李家渡
    迹寄邮程冒冷云，病身染透客衣尘。
    欹倾茅店清眠雪，想像梅村远醉春。
    樵子独还衣卸湿，篙人相告酒赊频。
    荒鸡唱断天将曙，快解孤篷野渡滨。

董嗣杲　浔阳馆边泛小舟夷犹沙浦中遇翟伟大舟过
    沽来官亭酒，艳流胜琥珀。
    高歌大江上，聊以信所适。
    借舟喜逢君，春沙涵润泽。
    傍沙得鲜鮰，过似河鲀白。
    斫鱠搜姜椒。食枯鄙肴核。
    浮阳下峰迅，晚风撼渔碛。
    深洲卸帆处，闻角易丧魄。
    津吏量水痕，两夜长三尺。

董嗣杲　&nbsp;
    
    浔阳馆晚步
    独下閒阶信杖行，虚空万籁挟秋声。
    天连淮树千章暗，月照庐峰九叠明。
    旧信传讹寒雁过，短生催老晓鸡鸣。
    可忧何止心头事，戌接荆流尚甲兵。

董嗣杲　烟霞洞
    万色无如叠翠何，何僧镌像屹嵯峨。
    山屏晴掩牌门杳，风钥阴封梵屋多。
    象落鼻形悬洞右，佛垂手迹寄岩阿。
    灯辉金碧琉璃碗，暗掩僧房络薜萝。

董嗣杲　胭脂菊花
    绿蒂黄心簇绛英，何时负取旱莲名。
    预知荒径非全盛，先吐芳葩破独清。
    篱落趙填空有艳，风霜风槁却无情。
    红嫣香绝谁伤旱，难结柴桑处士盟。

董嗣杲　杨梅坞
    仙子遗丹满瑞峰，累累疑与荔枝同。
    金波传种移根异，火齐烧空满坞红。
    鹤顶分丸凝晓露，猩唇结颗缀薰风。
    曩时若解包茆贡，一骑星驰入汉宫。

董嗣杲　野望
    过午浮阴掩石台，疾风掠草散狂埃。
    江豚吹皱空江浪，远见淮云卷雨来。

董嗣杲　夜泊富池
    望穷破寺楼，趁月沙岸泊。
    更深河汉淡，砧杵出篱落。
    凄然不得睡，俄顷风作恶。
    遥程已不计，心胆尚陨获。
