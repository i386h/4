<!-- { "loadSidebar": true } -->
    定名粉水自谁始，水神有灵当热中。
    去年龟纹布溪底，房民倒垂忧死徒。
    今年活活夜继晨，渌涨稻禾三百里。
    此溪今昨亏盈，郡民即溪岐死生。
    天设地施禹疏凿，世人盍亦求其情。
    古来名实为宾主，两溪厚农非小补。
    但令旄孺无饥羸，安用女子相夸诩。

陈造　复程平叔
    早岁雄文手自编，偶同闻喜听钧天。
    漫为官去吾何取，肯寄诗来子定贤。
    潘岳自怜头易白，士安况苦病相缠。
    羡君身健须如漆，万里亨衢稳著鞭。

陈造　复次韵寄程帅二首
    节物匆匆可挽追，直须乐事趁芳时。
    行春倏喜花围屋，借景何殊月在池。
    对酒不无桃叶女，扣舷却笑木肠儿。
    山家有约须重到，定放游人张水嬉。

陈造　复次韵寄程帅二首
    人家禊祓竞攀追，刺史春游正此时。
    羯鼓声中花作锦，壶筹多处酒为池。
    绝须丝竹娱安石，剩有篇章付雪儿。
    闻道续貂容下客，老无佳句坐荒嬉。

陈造　复次韵四首
    诸李辞章推李白，向来蜀道赋噫吁。
    房陵山险犹如许，石穴巴邛定不诬。

陈造　复次韵四首
    昔上瞿塘滟预堆，盘涡如井放船开。
    山行欢喜今非错，备见梢濆撆漩来。

陈造　复次韵四首
    十里髻鬟谁绾结，半天苍翠自嶙峋。
    教儿莫惮依山住，阔领裁衣尽土人。

陈造　复次韵四首
    病肺还孤竹叶青，小园春去尚深扃。
    春衫红叶强相比，婢子可怜无性灵。

陈造　复吴秘正五诗
    武陵迈往气，当世隐一敌。
    扬眉诸公间，甘作迁客客。
    裔孙典刑在，磊落抱深识。
    我学谢柳州，顾肯睨门席。

陈造　复吴秘正五诗
    簿书阻从游，人远嗟室迩。
    胥徒怪坐忙，眉睫若为喜。
    方赓于蒵于，忽诵子虚子。
    悠然得此心，外累蚊过耳。

陈造　复吴秘正五诗
    我如不材材，自诳无用用。
    向来风月前，诗笔颇吟弄。
    低摧发皓白，无与世轻重。
    枯株欲丹黄，因君弥自讼。

陈造　复吴秘正五诗
    作宰古尚教，宓齐但横琴。
    唐吏犹易为，读书或松林。
    一从来海濒，琴书暗尘侵。
    俗有只今异，鞭扑违寸心。

陈造　复吴秘正五诗
    君诗用功深，平处犹近古。
    北斗灿繁星，拜赐诧儿女。
    亦思貂可续，中夜搅肺腑。
    搅须粲一笑，笑翁祗自苦。

陈造　傅商卿借鹅
    吾家水豢惯秋春，谷饲栏栖又一新。
    友义何须换鹅帖，邻墙防有嗾獒人。
    眠沙泛渚期它日，问俗充庖戒未仁。
    酬我质剂当倍称，学书还复慰清真。

陈造　富池庙
    买香马头西，跂望富池口。
    我帆庙下卸，只费一炊久。
    匆匆索冠裳，堇堇办牲酒。
    所取荐蠲洁，不必须富厚。
    精魄我为悚，勇节公则有。
    出门闻风声，万窃一呼吼。
    林摧巨木折，江驱雪山走。
    系缆下窗坐，斋心念神佑。
    邻舟瞢冒去，胆碎面黧黝。
    非今羞供留，例亦罹釁咎。
    交神不用卜，迟速示可否。
    噬将舍舟楫，望望终稽首。

陈造　感事十诗上李侍郎
    齐人石为瓠，自视比金璧。
    鐟之不能窃，宝此果何益。
    人士为己学，落落肯如石。
    当知井用汲，又恶匏不食。

陈造　感事十诗上李侍郎
    客来自罗浮，遗我药如粟。
    茹之三顿首，已觉颜如玉。
    飞浮日月傍，夜访银河宿。
    和气均人寰，坐使年谷熟。

陈造　感事十诗上李侍郎
    邻女德称色，婉变白玉温。
    无资嫁未售，行媒不顾门。
    佩是新纫兰，庭有手值萱。
    君子正求匹，不聘甘难婚。
    芳岁逝不留，苦节中弥敦。
    涧潦有遗采，此意与谁论。

陈造　感事十诗上李侍郎
    国工铸良剑，发白心志悴。
    晶荧淬敛余，干莫并犀利。
    入匣蛰虬龙，落手慑魑魅。
    卫身未足道，适用在一试。
    楼兰犹颉颃，顾汝岂虚器。

陈造　感事十诗上李侍郎
    荆璞自楚宝，顾终杂土木。
    和氏浪三献，一身已再辱。
    小儒褐衣底，磊落几荆玉。
    把玩坐蓬屋，和应笑遗俗。
    善价谁不怀，一辱讵可赎。
    吾亦笑和氏，葵犹卫其足。

陈造　感事十诗上李侍郎
    伯夷困采薇，名不而周乱。
    敬通可言命，四七拱炎汉。
    圣主方侧席，士或盘藀涧。
    有斧苦无柯，古今同此叹。
    大人世凤麟，吐握岂云惮。
    么麽未足数，一官从浪漫。

陈造　感事十诗上李侍郎
    长松倚绝壑，高萝缠绵之。
    苍山屹半空，白云相因依。
    挥策马不前，自问此何时。
    圣贤运化枢，奇髦各骛驰。
    踯躅诸儒后，槁暴穷山为。
    盘木贵有因，平心勿嗟咨。

陈造　感事十诗上李侍郎
    燕君市骏心，一昔驰九野。
    岂知千里足，近出盐车下。
    临风非一鸣，几谓无识者。
    详肉略之骨，旷古无善马。

陈造　感事十诗上李侍郎
    枉寻固已污，索价则已欺。
    人生功名念，舒卷自一诗。
    荣辱取所适，穷达非敢知。
    及物傥在道，卑官亦可为。
    咄咄厌矮屋，心无一日嬉。
    还应乘田翁，笑汝太矜持。

陈造　感事十诗上李侍郎
    幽人一床书，不肯睨侯伯。
    领会有真乐，未厌四立壁。
    平日太玄经，看人五鹿客。
    今代元紫芝，独未觇颜色。
    向来萦清梦，倏喜得亲炙。
    一洗衰俗耻，满腹志原毕。

陈造　感兴
    如镜江流去，奔驰合自羞。
    病容霜后叶，归兴浪前沤。
    岐路三生债，风埃一饱谋。
    山田饶芋栗，珍重故园秋。

陈造　高头山
    小驻缘云脚，居然睡眼醒。
    楚田衔树阔，汉水挟山青。
    蹀躞初忘倦，巉岩已饱经。
    川原方啖蔗，不拟叹漂零。

陈造　高头市
    陂行欲尽山崛起，十数人家住山觜。
    行人不炊市无米，买饼充肠听颐旨。
    日未薄山收市里，闭户人家呼不起。
    今春倦憩车曾抳，风物人情不如此。
    主人睨屋为翁指，方秋此屋犹在水。
    闾里襁负皆转徙，老夫危不鱼腹死。
    更向秋田问馀几，使之饥寒责廉耻。
    不忘资人约诸己，焉得人人颜氏子。
    向纯厚俗今不美，曾是登山号庚癸。

陈造　高宗皇帝挽章四首
    雨露均皇泽，丹青焕帝猷。
    恢图自天运，授圣与神谋。
    方眕修龄梦，俄偕造物游。
    姑山馀四子，不复侯琼辀。

陈造　高宗皇帝挽章四首
    措俗皇风粹，怡神象帝先。
    宝图传圣嗣，金阙觐群仙。
    典训昭如日，华夷痛所天。
    衣冠游厣地，一一泪河前。

陈造　高宗皇帝挽章四首
    天地重开阔，华夷赴指挥。
    群生欣按堵，三纪仰垂衣。
    凤历虽无极，龙楼忽告违。
    广成谭道处，千古想骖騱。

陈造　高宗皇帝挽章四首
    精一心传后，功隆道固存。
    徐乘仙驭去，往债玉皇尊。
    典诰无遗意，臣民有断魂。
    嵩灵弓剑望，愁雾惨中原。

陈造　高祖二首
    未推壮邑赏平津，已采先知赦奉春。
    齐越淮南皆斧锧，狂胡遽指汉无人。

陈造　高祖二首
    坐馘关东扛鼎雄，指呼奴隶走王公。
    只缘夺嫡中心慊，反畏商山鹤发翁。

陈造　庚子冬望雪二首
    冬尽风霜只薄寒，人将雨雪卜新年。
    痴儿不问丰凶事，但快茆帘炙背眠。

陈造　庚子冬望雪二首
    陇麦枯时雪意浓，可堪新日已曈。
    因循度腊无三白，孤负明年饱二红。

陈造　公孙述
    东来温诏枉丁宁，隆少忠谋肯汝聆。
    不待宾胪延马援，始知西帝偶人形。

陈造　谷城道中
    何许珠襟绣袂娘，额黄胸粉自新妆。
    野芳贪折髻丫重，蝴蝶乱随裙幅香。
    缓唱采菱空答响，小留挑菜翠盈筐。
    汉风未许休乔木，行客相逢莫漫狂。

陈造　观山四首
    晴春载酒小徘徊，倏作冲泥冒雨回。
    毕竟山灵嫌俗驾，即今还殷阿香雷。

陈造　观山四首
    每从迫隘面孱颜，劣比缘墙见髻鬟。
    好在此亭同把酒，与君全体看南山。

陈造　观山四首
    山如豪俊{上四下各}方隅，傲睨骄蹇未受拘。
    为著孤亭凌缥渺，至今端委正衙趋。

陈造　观山四首
    道人动作千年调，京兆才馀五日留。
    此去浮图桑下意，得无追忆费冥搜。

陈造　观山刑鹅夜归
    巢鹊枝蜩已罢鸣，风声露气可胜清。
    人谙浅濑安然度，月隔高林未肯明。
    却乱宿云寻去路，渐因更鼓辨孤城。
    谁知岁事关心切，翻忆冲泥傍险行。

陈造　观诸公射於城北书壁二首
    旧约已汤饼，新欢仍碧香。
    小闲障日手，同憩卧云庄。
    群彦矢复沓，老夫诗在囊。
    蔬畦暝晚色，野兴为谁长。

陈造　观诸公射於城北书壁二首
    尘我玉蟾蜍，弦君金仆姑。
    分曹双壁立，中巂万人呼。
    壮岁功名地，从渠山泽儒。
    他年玉音问，册府起孙吴。

陈造　官居二首
    磔磔初鸣晓，通通已报衙。
    拙勤知待旦，欺绐未停撾。
    漫役乡园梦，只添老眼花。
    屈信庸敢计，斗禄倚生涯。

陈造　官居二首
    官居不惜日，宰县动三年。
    忍事肠欲烂，为防头救燃。
