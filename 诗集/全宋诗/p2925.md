<!-- { "loadSidebar": true } -->
    十年草木都糜烂，留得南枝照浅清。

汪元量　钱塘歌
    钱塘江上龙光死，钱王宫阙今如此。
    白发宫娃作远游，漠漠平沙千万里。
    西北高楼白云齐，欲落未落日已低。
    古人不见今人去，江水东流乌夜啼。

汪元量　妾薄命呈文山道人
    妾初未嫁时，晨夕深闺中。
    年当十五余，颜色如花红。
    千里远结婚，出门山重重。
    与君盛容饰，一笑开芙蓉。
    君不顾妾色，剑气干长虹。
    耿耿丈夫□，□□天下雄。
    结发未逾载，倏然各西东。
    妾独□□□，□养姑与翁。
    姑翁去年春，长梦随飘风。
    思君□□□，音信安可通。
    谅无双飞翼，焉得长相从。
    自服嫁时衣，荆钗淡为容。
    誓以守贞洁，与君生死同。
    君当立高节，杀身以为忠。
    岂无春秋笔，为君纪其功。

汪元量　秦岭
    峻岭登临最上层，飞埃漠漠草稜稜。
    百年世路多翻覆，千古河山几废兴。
    红树青烟秦祖陇，黄茅白苇汉家陵。
    因思马上昌黎伯，回首云横泪湿膺。

汪元量　琴台
    文园多病厌文君，恨入金徽不忍闻。
    寂寞高台留古迹，来牛去马自成群。

汪元量　青城山
    敕使穿云破湿苔，水边坐石更行杯。
    翩翩野鹤飞如舞，冉冉岩花笑不来。
    乱木交柯盘圣井，数峰削玉并仙台。
    平明绝顶穷幽讨，更上青城望一回。

汪元量　青阳提刑哀些
    提刑辞宋国，奉使到燕都。
    入贡能全璧，怀归不献图。
    看羊居北海，化鹤返西湖。
    楚客歌哀些，临棺奠酒壶。

汪元量　清明
    避难不知寒食，和愁大过清明。
    都下纷纷跃马，湖边恰恰啼莺。

汪元量　秋日酬王昭仪
    秋到浓时酒自斟，挑灯看剑泪痕深。
    黄金台隗少知己，碧玉调湘空好音。
    万叶秋风孤馆梦，一灯夜雨故乡心。
    庭前昨夜梧桐语，劲气萧萧入短襟。

汪元量　全太后为尼
    南国旧王母，西方新世尊。
    头颅归妙相，富贵悟空门。
    传法优婆域，诵经孤独园。
    夜阑清磬罢，趺坐雪花繁。

汪元量　戎州
    豪士家园为我开，树头树底锦堆堆。
    书生大嚼真快意，不枉戎州走一回。

汪元量　戎州
    锦荔戎州第一奇，大如鸡子压枝垂。
    金刀剪下三千颗，对客从容把酒卮。

汪元量　戎州
    害马劳人事已灰，长安无复使臣来。
    满园蓊蔚千千树，尽是杨妃死后栽。

汪元量　戎州
    锦树高枝种万窠，岁收百斛足生涯。
    八钱买得一斤重，鲁直诗中特地夸。

汪元量　戎州
    锦壳中间玉一团，树高数丈实难攀。
    泸戎颗颗甜如蜜，夔梓累累味薄酸。

汪元量　荣州
    醉倚高楼上，裁诗得五言。
    蚕丛云羃羃，鸟道月昏昏。
    妓女吹金管，庖丁洗玉盆。
    客痴浑不寐，府主更开樽。

汪元量　三衢官舍和王府教
    十年牢落走穷荒，万里归来行路长。
    坐上佳宾能鼓瑟，窗前细雨好烧香。
    武淹某泽常思汉，甫寓鄜州只念唐。
    秉烛相看真梦寐，夜阑无语意茫茫。

汪元量　山东飞放
    天子出猎山之东，臂鹰健卒豪且雄。
    我欲从之出云中，坐看万马如游龙。

汪元量　商山庙
    蹇柏枯松枕庙门，独瞻遗像酹清尊。
    紫芝奕奕浮香气，碧草纤纤没烧痕。
    羽翼已成犹有说，腹心相视更何言。
    高歌一曲归来隐，静看山禽哺子孙。

汪元量　少室山
    岩岩路径入空蒙，中有幽人旧日宫。
    野草败垣供暮雨，断碑古木管秋风。
    山川融结千年秀，天地包笼一世雄。
    从此不须高索价，高名过眼总飘蓬。

汪元量　社牲
    年登敛牲钱，日吉视牢筴。
    烹庖香满村，未觉膰脤窄。
    餶余裹青蒻，篱落笑言哑。
    咄哉陈孺子，乃有天下责。

汪元量　神女祠
    野庙凄凉向峡中，断崖无路一从容。
    楚王神女知何在，云锁巫山十二峰。

汪元量　石头城
    石头城上小徘徊，世换僧残寺已灰。
    地接汴淮山北去，江吞吴越水东来。
    健鱼奋鬣随蛟舞，快鹘翻身猎雁回。
    一片降旗千古泪，前人留与后人哀。

汪元量　蜀道
    蜀道难行高接天，秦关勒马望西川。
    峨眉崒嵂知何处，剑阁崔巍若箇边。

汪元量　蜀相庙
    我谒武侯祠，阴郎草凄凄。
    当时南阳结庐学龙卧，深山大泽无人知。
    胡为蜀先主，三顾前致辞。
    欲烦恢复天下计，先生筹策天下奇。
    浩然出山来，刢刢虎豹姿。
    乘时既得人，上曰真吾师。
    已晓关与张，二子不复疑。
    孤有孔明在军中，如龙有水相因依。
    历数既有归，破贼当自兹。
    可怜复汉社稷心未已，当时三峡图垒空巍巍。
    先生有才过曹丕，中原恢复未可知。
    惜哉军务劳，一心死无私。
    出师一表如皎日，千古万古鸿名垂。

汪元量　蜀主芙蓉城
    芙蓉城上草萋萋，吊古徘徊日欲西。
    帝子不来花蕊去，荒唐无主乱鸦啼。

汪元量　嵩山
    客行天地中，嵩峰何突兀。
    鸟道阻且修，马烦行复歇。
    一入玉女窗，便觉幽兴发。
    好鸟鸣嘤嘤，细草乱如发。
    石城荫青松，琼壁白喷雪。
    中有神圣居，飞甍半摧折。
    宝绘翳苔莓，古碑字亦灭。
    莫辩千载事，焉能踏仙辙。
    徒有感慨怀，脉脉泪不绝。

汪元量　嵩山
    行行太室峰，秋声若鸣镝。
    流目瞩崎岖，蓬莱应咫尺。
    上有神仙区，下有穆王宅。
    徘徊复徘徊，泫然感畴昔。
    八骏不重来，秋山空月白。
    安得会璯韶，共作瑶池客。

汪元量　宋宫人分嫁北匠
    皎皎千婵娟，盈盈翠红围。
    辇来路迢递，梳鬟理征衣。
    复采鸳鸯花，缀之连理枝。
    忧愁忽已失，欢乐当自兹。
    君王不重色，安肯留金闺。
    再令出宫掖，相看泪交垂。
    分配老斲轮，强颜相追随。
    旧恩弃如土，新宠岂所宜。
    谁谓事当尔，苦乐心自知。
    含情理金徽，烦声乱朱丝。
    一弹丹凤离，再弹黄鹄飞。
    已恨听者少，更伤知音稀。
    吞声不忍哭，寄曲宣余悲。
    可怜薄命身，万里荣华衰。
    江南天一涯，流落将安归。
    向来承恩地，月落夜乌啼。

汪元量　送皇甫秀才下荆州
    西南多胜概，挟策缓周旋。
    笛弄五溪月，櫂摇三峡天。
    楚江萍似斗，太华藕如船。
    归橐应无价，人争秀句传。

汪元量　送琴师毛敏仲北行
    西塞山前日落处，北关门外雨来天。
    南人堕泪北人笑，臣甫头低拜杜鹃。

汪元量　送琴师毛敏仲北行
    五里十里亭长短，千帆万帆船去来。
    请君收泪向前去，要看幽州金筑台。

汪元量　送琴师毛敏仲北行
    苏子瞻吃惠州饭，黄鲁直度鬼门关。
    今日君行清泪落，他年勋业勒燕山。

汪元量　送张舍人从军
    大笑出门去，谁能笔砚囚。
    十年浑不调，万里欲先侯。
    衰尔吾将老，飞扬子未休。
    他年身退遁，肯伴赤松游。

汪元量　送张总管归广西
    燕玉成行把酒卮，酒卮未尽即言离。
    宾鸿冒雨回峰日，旅燕冲风过海时。
    棹拨蓼湾秋斫脍，剑飞梅岭夜吟诗。
    明年有约重来否，一骑红尘贡荔枝。

汪元量　苏台
    阖闾门外草如霜，到此踌躇欲断肠。
    红阵教成人已去，黄池会罢事堪伤。
    将雏野鹿衔枯荠，挟子宫乌噪夕阳。
    越蠡扁舟漭无所，五湖风浪白茫茫。

汪元量　苏台怀古
    灵岩寺古树森罗，满目兴亡落逝波。
    越相舟中西子去，楚王宫里北人过。
    歌台日暖游麋鹿，禁苑风高走骆驼。
    却羡老僧无一事，自携瓶锡入烟萝。

汪元量　苏武洲氈房夜坐
    明发启帐房，冷气迸将入。
    饥鹰傍人飞，瘦马对人立。
    御寒挟貂裘，蒙头帽氈笠。
    凄然绝火烟，阴云压身湿。
    赖有葡萄醅，借暖敌风急。

汪元量　岁暮过信州灵溪
    不弹长铗叹无车，独倚枯筇面碧虚。
    兵破乡村人住少，火烧桥道客行疏。
    云低天阔鹰呼隼，水落溪喧獭趁鱼。
    东骛西驰归未得，明朝又是岁将除。

汪元量　孙殿帅从魏公出师
    我宋麒麟阁，公当向上名。
    出师休背主，誓死莫偷生。
    社稷逢今日，英雄在此行。
    忽为儿女态，一笑欲倾城。

汪元量　太华峰
    华山山木乱纷纷，铁销垂垂袅袅猿。
    石齿齿前光烁烁，壁岩岩后势奔奔。
    奇奇怪怪云根耸，郁郁葱葱雾气昏。
    上上上头仍上上，最高高处有乾坤。

汪元量　太皇谢太后挽章
    羯鼓喧吴越，伤心国破时。
    雨阑花洒泪，烟苑柳颦眉。
    事去千年速，愁来一死迟。
    旧臣相吊后，寒月堕燕支。

汪元量　太皇谢太后挽章
    大汉阴风起，羁孤血泪县。
    忽闻天下母，已赴月中仙。
    哀乐浮云外，荣枯逝水前。
    遗书乞骸骨，归葬越山边。

汪元量　泰山
    敕使联镳上翠岑，飞泉跃涧吼雷音。
    凌高一览知天远，迂曲千蹊觉洞深。
    龙蛰沧溟蛟舞壑，枭横碧落凤归林。
    山灵护得神祠在，苔蚀秦碑古树阴。

汪元量　唐律寄呈父凤山提举十首
