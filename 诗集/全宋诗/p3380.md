<!-- { "loadSidebar": true } -->
    薛凤崩腾势，巫猿寂寞声。
    冰溪无豕渡，樵路有人行。
    巴峡疑无路，蓬山似有神。
    极涵天地混，光助日星新。
    开拓大千界，铺张九十春。
    闭门经几日，饥杀咽螬人。

项安世　三月一日入襄州界先寄吴待制二首
    明德宫中大练衣，风流小阮世人知。
    断无流水游龙梦，只有珊瑚碧树词。
    天上仙人持紫橐，边头武吏簸红旗。
    男儿自要粗官作，肯被青云富贵欺。

项安世　三月一日入襄州界先寄吴待制二首
    儿时梦到汉南州，四十头颅未省游。
    此段风流愧人物，今年行役藉君侯。
    仲山甫有遗墟在，诸葛公存旧事不。
    欲借蹇驴驮醉帽，从公一一访前修。

项安世　僧了仙携马太守唱和求诗
    故国巴山里，寒砧楚户边。
    上人名籍籍，剌史札翩翩。
    世有羞儒服，吾方厌俗缘。
    更须求愈辈，章句待磨研。

项安世　僧了仙携马太守唱和求诗
    世态家鸡厌，人情外物牵。
    僧来求我句，人去觅僧禅。
    语绮翻成业，谈空未免筌。
    不须生许事，留眼看青天。

项安世　纱诗
    芙蕖供色更供丝，缉就沙溪水面漪。
    疏密整斜于雪似，香轻软细与风宜。
    集堂妙得发均意，织藕新翻蜀客词。
    唤作似花还得否，只应花却似渠伊。

项安世　山农
    江上见山农，畲田用火攻。
    鼓声为号令，竹援当畿对。
    生理猿猱似，年华豆粟供。
    无功随薄禄，愧汝若为容。

项安世　善谑驿淳于髠墓上有木斜出
    辟强老去重堪嗟，千里堂堂表海涯。
    取士但能笼自鹄，谏王安用学蛌{上圭右龟}。
    祗言鲁国贤无补，岂识齐卿实未加。
    不见只今坟上木，多年老干尚倾斜。

项安世　善谑驿淳于髠墓上有木斜出口占
    秦人磨斧闯山东，七泽青邱入梦中。
    齐楚君臣正行乐，辟宫除道送金笼。

项安世　上安抚高大卿五十韵
    酆宫夜梦朱轮蹄，晓占熊虎嬉磻溪。
    鱼竿没浪豹韬出，金印斗大封全齐。
    百年梁柱出公族，外间国子中高徯。
    敬仲子孙尽鸾鹄，太岳廪廪卑凡黎。
    共惟太尉安国侯，庞眉绣黼游金闺。
    栽兰种玉一千顷，芳润衮衮生春畦。
    青齐百郡涴羶酪，无地可驷金狻猊。
    敖曹兄弟年正少，仰见赤日东方難。
    丈夫江南云水客，肯受蠛蠓幽瓶醯。
    豹辞重雾气吞虎，犀脱九渊光骇鸡。
    于湖故是髯奴壘，蝇棘岂堪高凤栖。
    群仙竞乞紫霞佩，凡虎不断青云梯。
    清都太微觐玉座，绿章读罢天为低。
    英风爽气动瑶阙，消得君王羹鴃騠。
    寿州属县董生里，小却去偃边城鞞。
    一州茆竹变桑苧，淮流不尽青玻璃。
    人言赐尽须一丈，不然尺二韩侯圭。
    谁知尚欠峡山梦，清江万里随凫鹥。
    吏民莫作太守看，天子命我苏旄倪。
    新诗恰要好山助，嫩肋不劳萧斧斧批。
    丁宁县令莫负弩，我有锦囊消一奚。
    乌丝栏置铁钩锁，黄绢色摇金白虀。
    姓名飞入玉宸殿，道山藏室烦吹藜。
    诸公著意疏贾谊，更欲盛我西山西。
    二年万事欲扫报，九重仰叩舒虹霓。
    坐看珠宿丽责琐，旋见璧月升璇题。
    太仓大农百橐净，雀鼠不敢窥糠粞。
    凝香忽作兵卫想，归院拔吟花柳迷。
    九霄回首睇江流，翼轸十万方儿啼。
    耕田无牛种无水，小雨不肯成深泥。
    下乡掘地贩菱藕，上乡种禾生稗稊。
    殿前拜手别香案，臣与浊世施金篦。
    玉皇颔首许西去，归来相待行沙堤。
    高牙大纛出天邑，宝章玉篆司宸奎。
    堂堂云汉六千里，一日四履归封提。
    辕门下令唤诸将，膝行仰视马不嘶。
    恩威日夜偏平楚，先声百驿傅幽蹊。
    儿童齐歌父老泣，竹马鸠杖相扶携。
    黑头元师我父母，夫耕妇馌争锄犁。
    小儒拳足重拜，此岂有意希提撕。
    囊中大字愿一献，丹书什袭藏青缇。
    上言天远赤子穷，眼中籍籍狼牧羝。
    法当炮剔去其毒，如食附子除皮脐。
    次言民风自太古，讼缿不鸣清汗狴。
    安平只可饵芝术，暝眩不劳施堇{左石右上免下比}。
    下言楮币贱如土，破纸败墨难勾稽。
    低昂失道百贷涌，铢撮等分须称提。
    使君自有五色丸，丹砂玉屑调珠犀。
    殷勤傥肯用溲渤，解后或可除痠{上疒下斯}。
    只恐明时要医国，衮衣天上赋归兮。

项安世　上鄂州黄鹤矶
    黄鹤矶头水似油，赵陀埽上石如钩。
    舟人上得休夸客，曾过人间百仞流。

项安世　上泉
    阴崖古木挂藤萝，下有神龙阅世多。
    荇带水衣闲自舞，鲦鱼石蟹戏相过。
    岂知霖雨为何事，自喜红尘不到他。
    落叶满林送去路，牧童相引到山阿。

项安世　上元
    月华未上鼓声喧，又向山阴过上元。
    五岁镜湖才一熟，今年灯市始应烦。
    留连昼景通三夜，呼吸阳和达九门。
    游客不知千古意，看人看火漫奔奔。

项安世　上冢还过方桥
    一番新火试新茶，又向方桥记岁华。
    草色前头见江树，桑林多处是人家。
    拓开白鸟天边眼，背尽红尘脚底沙。
    临老不知来几度，只看豆麦不看花。

项安世　少保席间道襄州朋旧
    持杯相向各言衰，忆得襄州未老时。
    晓踏青山寻秀句，夜簪红药听新词。
    只言坐上皆豪逸，谁信人间有别离。
    头白归来堪自贺，独依雄楚看题诗。

项安世　绍兴次韵赵成犹闰七夕
    乞得天孙网，人间巧已多。
    还逢闰重七，奈此众儿何。
    耕织关民事，婚姻自俗讹。
    乾坤大务本，观象莫蹉跎。

项安世　绍兴送彭世昌归应乡举
    客有功名志，时平未急才。
    泪临淮水落，眼向越山开。
    且著莱衣去，仍随桂子来。
    春明见天子，可以议云台。

项安世　绍兴送妻弟任县尉归邵武二首
    珍重任公子，君行定几时。
    重来未有日，此别可无时。
    带雨登闽峤，因□想蜀碑。
    两翁门户在，努力慰相思。

项安世　绍兴送妻弟任县尉归邵武二首
    场屋追兄弟，闺门诧妇壬。
    傅家深属契，为客细论心。
    何物尉乃勇，所居宜不侵。
    相期爱蜩甲，突兀看穹林。

项安世　绍兴孙察推席上
    孙郎觅句有新声，场屋当年更老成。
    曾草摩空殿前赋，却来晚饭越中行。
    僧廊罢雪窗犹曙，佛塔无风铎自鸣。
    客到莫嫌花酒少，三从事与两卿卿。

项安世　社木湾
    胡床却坐对澄江，一点无风镜面光。
    帆过生绡多少幅，书成斜雁两三行。
    白沙翠竹却却净，古岸新堤曲曲长。
    唤作渔郎无一事，烟中艇子许匆忙。

项安世　涉汉至隆中有感
    晓渡汉水阳，平川去如掌。
    春深风日老，雨后桑麻长。
    麦田渺无际，竹墅清可赏。
    家家傍林落，往往成族党。
    溪头浣纱女，十五自来住。
    我来三月暮，甚作三浙想。
    爱此重踌躇，凄然复怅惘。
    边头兵未动，农事日以广。
    只今烽火地，开辟无旷壤。
    缅思生人情，本自乐安养。
    每遭我辈误，遂使汝曹枉。
    承平未灾变，北地极丰穰。
    中间一丧乱，杀戮同草莽。
    赤子亦何如，沦胥受漂荡。
    缙绅欲辞罪，世道终安放。
    歌罢叫葛公，英灵歘来享。

项安世　沈医送苔梅自云恨不能诗
    但能为我送苔梅，何必新诗手自裁。
    若使能诗有奇句，无因送与冷官来。

项安世　省中桥亭即事
    虞阁跨芳沼，阴溪生绿苔。
    雨晴梅子长，春过芍花开。
    坐久谈微纵，情深首重回。
    最怜清荫里，时有细香来。

项安世　省中晚步读宛陵诗
    午梦睡新足，西溪微暑侵。
    高堂通爽气，绿树爱繁阴。
    甽润冷侵舄，帘虚风入襟。
    独携梅老集，终日伴沉吟。

项安世　省中晚步读宛陵诗
    同僚归去后，挟册此婆娑。
    树密阳光薄，庭空鸟语多。
    静中知有味，睡外更无何。
    彷佛沧洲兴，悠然起细哦。

项安世　失题
    梦回似觉前身误，蜕罢便寻芳草吟。
    吟到夕阳人不恨，满怀风露本无心。

项安世　失题
    日暮歌碧云，天寒思修竹。
    佳人不可见，景入山更绿。

项安世　失题
    肇开苕{上士下言}葬斯文，从此新安族望分。
    觕角烟寒山烈烈，梅溪风切水泇泇。
    何人可志林宗墓，他日应寻董相坟。
    桃李无言蹊自远，五湖清泪湿春云。

项安世　十九弟生日
    西堂旧作春池梦，南国今逢小满天。
    重四巧排黄阁印，百分宜泛紫金船。
    夜闻素月初生涯，晓看丹枝已属贤。
    万种春红都敛避，一庭槐日翠阴圆。

项安世　十九弟生日
    茧丝成綍夏初新，柳色如袍尚带春。
    已见出墙添笋稚，即看调鼎长梅人。
    书随雁序升秋汉，研拂龙旗对晚宸。
    勉为家门成胜事，六枝仙桂一株椿。

项安世　十九日至都门次蛩仲至立春日见寄韵
    客子沙头饮饯时，美人溪上正题诗。
    栗斋寒尽相思早，竹阁春闲拜赐迟。
    别后著书逾汗马，闲中读易见灵龟。
    何由洗砚成兄左，快斧麾天看一斯。

项安世　十六弟生日
    长庚飞下祝融墟，瑞入清台夏五书。
    八荚花开羲叔历，一枝桂长羿妃居。
