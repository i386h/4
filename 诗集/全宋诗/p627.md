<!-- { "loadSidebar": true } -->
    一语相开仍自解，除书闻已趣刀头。

范成大　鱼复浦泊舟，望月出赤甲山，山形断缺如鼍龙坐而张颐，月自缺中腾
    月出赤甲如金盆，蹲龙呀口吐复吞。
    长风浩浩挟之出，影落半江沉复翻。
    天高夜静四山寂，惟有滩声喧水门。
    高斋诗翁不可作，我亦不眠终夕看。

范成大　虞姬墓
    刘项家人总可怜，英雄无策庇婵娟。
    戚姬葬处君知否？不及虞兮有墓田。

范成大　与长文、正夫游北山
    柳岸松门胜处通，马蹄踏雾入空蒙。
    春寒有力欺游子，天色无情没断鸿。
    雨脚远连山脚暗，杏梢斜倚竹梢红。
    驼裘拥鼻吾衰矣，年少犹嫌料峭风。

范成大　与胡经仲、陈朋元游照山堂，梅数百株盛开
    九陌缁尘满客襟，钱塘门外有园林。
    胡床住处梅无限，酒旆垂边柳未深。
    晴日暖风千里目，残山剩水一人心。
    元方伯始皆吾党，邂逅清游直万金。

范成大　与时叙、现老纳凉池上，时叙诵新词甚工
    会心不在远，顷步便得之。
    长风吹月来，清影落半池。
    屋头见木叶，玲珑剪琉璃。
    红尘绊两足，大笑儿辈痴。
    老禅挽我游，高论方轩眉。
    潘郎忽鼎来，谈诗解人颐。
    晚诵云髻篇，濯濯余春姿。
    想见篇中人，清润如君诗。
    笑我两枯木，独与三冬期。

范成大　与同僚游栖霞，洞极深远，中有数路，相传有通九疑者。烛将尽乃还
    竹杖芒鞋俗纲疏，每逢绝胜更踟蹰。
    但随岐路东西去，莫计光阴大小余。
    彷佛桃源犹舞凤，辛勤李白谩骑鱼。
    今朝真作游仙梦，不似骚人赋子虚。

范成大　与王夷仲检讨祀社
    残夜露如雨，秋气凄以分。
    墙西云正黑，跕跕堕金盆。
    良耜酢西成，豆笾蓊芳芬。
    去年岁大祲，小家甑生尘。
    疫鬼投其巇，虐甚溺与焚。
    皇慈降清问，下招离散魂。
    调糜鬻药石，黑簿回春温。
    德馨典神天，秋稼如云屯。
    社公亦塞责，醉此丰年樽。
    神兮率旧职，为国忧元元。
    自今岁其有，驱疠苍烟根。

范成大　与吴兴薛士隆使君游弁山石林先生故居
    白苹有嘉招，苍弁得胜践。
    会心不惮远，乘兴恐失便。
    篮舆犯穷腊，共作忍寒面。
    溟蒙云酿雪，浩荡风落雁。
    松篁渐清幽，猿鹤或悲怨。
    英英文章公，作舍锁葱蒨。
    峰俯前荣巃，佳木秀诸院。
    穷搜发山骨，林立侍谈讌。
    西岩踞熊虎，东岩峙屏案。
    履綦故仿佛，盖瓦已零乱。
    经营三十年，成毁一飞电。
    摩挲土花碧，小立为三叹。

范成大　与下夫、朋元游陈侍御园
    沙际春风卷物华，意行聊复到君家。
    年年我是曾来客，处处梅皆旧识花。
    官减不妨诗事业，地寒犹办醉生涯。
    城中马上那知此，尘满长裾席帽斜。
    与现、寿二长老游寿泉，因话去年林屋之游，题赠松风放浪入云关，二衲相从一士闲。人与瘦筇俱老健，去年今日在包山。
    何年锡杖斫清甘，天遣深源寿此庵。
    金魇万枝浮倒影，为君题作菊花潭。

范成大　与游子明同过石湖
    契阔相逢一笑欢，当年森桂共骖鸾。
    试谈旧事醒村酒，仍趁新晴暖客鞍。
    梅粉都皴啼宿雨，柳黄不展噤春寒。
    从今鼎鼎多幽事，仍喜蛙声不在官。

范成大　与郑少融、赵养民二使者访古訾家洲，归憩松关。二君欲助力兴废，
    飘飘竹雨润轻裘，嫋嫋松风系小舟。
    安得从容兴废手，越人重上訾家洲。

范成大　与至先兄游诸园看牡丹，三日行遍
    拄杖无边处处过，粉围红绕奈春何。
    阊门昨日看不足，今日娄门花更多。
    蜂蝶萧骚草露漫，小家篱落闭荒寒。
    欲知国色天香句，须是倚阑烧烛看。

范成大　与周子充侍郎同宿石湖
    幽香馥蕙帐，清梦安且吉。
    萝月堕苍茫，松风隐萧瑟。
    晓禽啄且鸣，唤我起盥栉。
    钩窗纳云涛，灩灩浴初日。
    金钲忽腾上，倒景落书帙。
    佳晴有新课，晒种催艺秫。
    从今不得闲，东皋草过膝。

范成大　雨後东郭排岸司申梅开方及三分，戏书小绝，令一面开燕
    雨入南枝玉蕊皴，合江云冷冻芳尘。
    司花好事相邀勒，不著竹歌不肯春。

范成大　雨後田舍书事，再用前韵
    村村畦圃艺新区，处处田庐葺旧居。
    熟透晚梅红的皪，展开新箨翠扶疏。
    向来矜寡犹遗秉，此去污邪又满车。
    谁解续经如鲁史，为将连岁有年书。

范成大　雨凉二首呈宗伟
    谁扶病客起龙钟，恩在盆倾一雨中。
    问讯九关何路到？拟牋欢喜谢天公。

范成大　雨凉二首呈宗伟
    惊雷隐地送凉颸，起舞看山不自持。
    说与骚人须早计，片云催雨雨催诗。

范成大　雨再作政妨海棠
    漂红湿紫满莓苔，泼墨浓云尚送雷。
    风雨岂无他日再，何须随却海棠来？

范成大　雨中报谒呈刘韶美侍郎
    花落满城雨，雨余云重阴。
    驱车有底急？巷泥三尺深。
    平生黄篾舫，渔榔有清音。
    斗升得苦相，怀刺冲愁霖。
    归来掩关卧，一枕直兼金。
    作诗诧比邻，幸勿讥褊心。

范成大　雨中集水月
    献之今年不堪暑，天亦相怜病良苦。
    明便中秋法合凉，夜半行云晓行雨。
    蕲州竹簟清如冰，饥蚊倔强犹鸣声。
    下床蚤喜衣裳健，出门更觉山川明。
    曳屐扶藜寻水月，不惜垂垂巾角折。
    竹闲松下已凄然，却要芳樽生暖热。

范成大　玉华楼夜醮
    丈人峰前山四周，中有五城十二楼，玉华仙宫居上头。
    紫云澒洞千柱浮，刚风八面寒飕飕，灵君宴坐三千秋。
    躥符飞行戏玄洲，下睨浊世悲蜉蝣，桂旗偃蹇澹少休。
    知我万里遥相投，暗蜩奏乐锵鸣球，浮黎空歌清夜遒。
    参旗如虹歨下流，化为神灯烛岩幽，火铃洞赤凌空游。
    谁欤蔽亏黯然收？祷之复然为我留，半生缚尘鹰在韝。
    岂有骨相肩浮丘？山英发光洗羁愁，行迷未远夫何尤。
    笙箫上云神欲游，揖我从之骖素蚢。

范成大　玉麟堂会诸司观牡丹酴醾三绝
    东风微峭护余春，红紫香中酒自温。
    不用忙催银烛上，酴醾如雪照黄昏。

范成大　玉麟堂会诸司观牡丹酴醾三绝
    洛园姚魏碧云愁，风物江东亦上游。
    忆起遨头八年梦，彭州花槛满西楼。

范成大　玉麟堂会诸司观牡丹酴醾三绝
    莫向花前惜酒杯，一年一度有花开。
    浮生满百今强半，岁岁看花得几回。

范成大　玉茗花
    折得瑶华付与谁？人间铅粉弄妆迟。
    直须远寄骖鸾客，鬓脚飘飘可一枝。

范成大　玉山道中
    常山多清溪，玉山富乔木。
    行色郁苍然，颇亦慰愁目。
    梅花隔篱见，珑璁照茅屋。
    晚来风刮地，想见飘香玉。

范成大　玉台体
    卷幔灯千朵，钩帘月半弓。
    绣鸳翔沥水，金雀跂屏风。
    细意翩长袖，多情结短封。
    铜壶从婉娩，玉佩正丁东。

范成大　玉堂寓直
    摛文窗户九霄中，岸帻烧香愧老农。
    上直马归催下钥，传更人唱促鸣钟。
    金城巠嵲云千雉，碧瓦参差月万重。
    骨冷魂清都不梦，玉阶萧瑟听秋蛩。

范成大　玉堂寓直晓起书事记直舍老兵语
    江湖垂钓手，天汉摛文堂。
    魂清不得眠，室虚自生光。
    晓纬澹天阙，江涛隐胡床。
    传呼九门开，奔走千官忙。
    若若夸组绶，纷纷梦黄粱。
    微闻铃下驺，窃议马上郎。
    但计梦长短，宁论已行藏。

范成大　玉虚观去宜春二十五里。许君上升时，飞白茅数叶，以赐王长史，王
    白云堆里白茅飞，香味芳辛胜五芝。
    揉叶煮泉摩腹去，全胜石髓畏风吹。

范成大　育王方丈
    窗纸悲嘶万壑风，石梁飞涧倒枯松。
    因勤昨夜三更雨，添作投渊雪色龙。

范成大　育王望海亭
    海云晻霭日茏葱，案指光中万象空。
    想见蓬莱西望眼，也应知我立长风。

范成大　昱岭
    竹舆摇兀走婆娑，石滑泥融侧足过。
    昱岭不高人已困，晚登新岭奈君何！

范成大　浴罢
    西城落日半轮明，浴罢衣裳一倍轻。
    玉宇风来归鸟急，火云销尽绿云生。

范成大　欲雪
    乌鸦撩乱舞黄云，楼上飞花已唾人。
    说与江梅须早计，冯夷无赖欲争春。

范成大　寓直玉堂拜赐御酒
    归鸦陆续堕宫槐，帘幙参差晚不开。
    小雨遂将秋色至，长风时送市声来。
    近瞻北斗璇玑次，犹梦西山翠碧堆。
    惭愧君恩来甲夜，殿头宣劝紫金杯。

范成大　豫章南浦亭泊舟
    绣槛临沧渚，牙樯插暮沙。
    浦云沉断雁，江雨入昏鸦。
    野旷天何近，春寒岁未华。
    来朝风一席，随处且浮家。

范成大　豫章南浦亭泊舟
    闰岁花光晚，霜朝草色荒。
    趁墟犹市井，收潦再耕桑。
    客路东西懒，江流日夜忙。
    长歌情不尽，一酌酹沧浪。

范成大　元日
    老来百味絮沾泥，期会关身尚火驰。
    几夜乡心欹枕处，今年脚力上楼时。
    酒缸幸有乾坤大，丹鼎何忧日月迟。
    莫道神仙无可学，学仙犹胜簿书痴。

范成大　元日
    屋角峥嵘斗柄移，案头萧索烛花垂。
    与时消息评新药，若节春秋忆旧诗。
    饥饭困眠全体懒，风餐露宿半生痴。
    尊前现在休嫌老，最後屠苏把一巵。

范成大　元日奉呈項丈謙生
