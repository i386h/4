<!-- { "loadSidebar": true } -->
    径幽盘过险，桥断涉惊浑。
    百匝回峰曲，数家临水村。
    芋瓜青绕屋，桑柘缘当门。
    鹘突儿迎客，龙锺叟抱孙。
    涧舂分注沼，田获半樊园。
    地僻衣巾古，人稀耕凿温。
    尚怀又杏馆，且攎小桃源。
    岭外风波别，摇头勿复言。

王□达　浯溪
    □□游宦过湘山，道阻□□十里闲。
    奎画自今容拂试，苍崖从昔要跻攀。
    扫除妖孽□□□，□□录勋庸信□。
    自叹此生那从□，是行应得□□□。

王安石　爱日
    雁生阴沙春，冬息阳海澨。
    冥冥取南北，岂以食为累。
    咨予愁病躯，朴鄙人所戏。
    无人治时难，量力当自弃。
    岂知塞上霜，飘然亦何事。
    高堂已白发，爱日负明义。
    悲风吹平原，秣马聊一愒。
    含怀孰与语，仰屋思汉喟。
    孟母知身从，莱妻耻人制。
    一肉傥易谋，万锺非得计。

王安石　安丰张令修芍陂
    桐乡振廪得周旋，芍水修陂道路传。
    日想僝功追往事，心知为政似当年。
    鲂鱼鱭鱭归城市，粳稻纷纷载酒船。
    楚相祠堂仍好在，胜游思为子留篇。

王安石　八公山
    淮山但有八公名，鸿宝烧金竟不成。
    身与仙人守都厕，可能鸡犬得长生。

王安石　八功德水
    雪山马口出琉璃，闻说诸天与护持。
    此水遥连八功德，供人真净四威仪。
    当时迦叶无尘染，何事阌乡有土思。
    道力起缘非一路，但知瓢饮是生疑。

王安石　八月十九日试院梦冲卿
    空庭得秋长漫漫，寒露入暮愁衣单。
    喧喧人语已成市，白日未到扶桑间。
    永怀所好却成梦，玉色彷佛开心颜。
    逆知後应不复隔，谈笑明月相与闲。

王安石　跋黄鲁直画
    江南黄鹌飞满野，徐熙画此何为者。
    百年幅纸无所直，公每玩之常在把。

王安石　白沟行
    白沟河边蕃塞地，送迎蕃使年年事。
    蕃使常来射狐兔，汉兵不道传烽燧。
    万里锄耰接塞垣，幽燕桑叶暗川原。
    棘门灞上徒儿戏，李牧廉颇莫更论。

王安石　白鹤吟示觉海元公
    白鹤声可怜，红鹤声可恶。
    白鹤静无匹，红鹤喧无数。
    百鹤招不来，红鹤挥不去。
    长松受秽死，乃以红鹤故。
    北山道人曰，美者自美，
    吾何为而喜。恶者自恶，
    吾何为而怒。去自去耳，
    吾何阙而追。来自来耳，
    吾何妨而拒。吾岂厌喧而求静，
    吾岂好丹而非素。汝谓松死吾无依邪，
    吾方舍阴而坐露。

王安石　白鸥
    江鸥好羽毛，玉雪无尘垢。
    灭没波浪间，生涯亦何有。
    雄雌屡惊矫，机弋常纷纠。
    顾我独无心，相随如得友。
    飘然纷华地，此物乖隔久。
    白发望东南，春江绿如酒。

王安石　白日不照物
    白日不照物，浮云在寥廓。
    风涛吹黄昏，屋瓦更纷泊。
    行观蔡河上，负土私力弱。
    隋堤散万家，乱若春蚕箔。
    仍闻决数道，且用宽城郭。
    妇子夜号呼，西南漫为壑。

王安石　白云
    英英白云浮在天，下无根蒂旁无连。
    西风来吹欲消散，落日起望心悠然。
    愿回羲和借光景，常使秀色当檐边。
    时来不道能为雨，直以无心最可怜。

王安石　白云然师
    白首一山中，形骸槁木同。
    苔争庵径路，云补衲穿空。
    尘土随车辙，波涛信柂工。
    昏昏老南北，应谢此高风。

王安石　白紵山
    白紵众山顶，江湖所萦带。
    浮云卷晴明，可见九州外。
    肩舆上寒空，置酒故人会。
    峰峦张锦绣，草木吹竽籁。
    登临信地险，俯仰知天大。
    留欢薄日晚，起视飞鸟背。
    残年苦局束，往事嗟摧坏。
    歌舞不可求，桓公井空在。

王安石　半山春晚即事
    春风取花去，酬我以清阴。
    翳翳陂路静，交交园屋深。
    床敷每小息，杖屦或幽寻。
    惟有北山鸟，经过遗好音。

王安石　宝应二三进士见送乞诗
    少喜功名尽坦涂，那知干世最崎岖。
    草庐有客歌梁甫，狗监无人荐子虚。
    解玩山川消积愤，静忘岁月赖群书。
    惭君枉盖如平昔，不笑谋生万事疏。

王安石　鲍公水
    村南鲍公山，山北鲍公水。
    高穴逗远源，泠泠落山嘴。
    玉色与饴味，不可他味比。
    竹树四蒙密，翠藤相披靡。
    漫郎昔少年，幽居得之此。
    临窥若有遇，爱叹无时已。
    浮名未污染，永矢终焉尔。
    奈何中弃入长安，十载风载化旧颜。
    欢嚣满耳不可洗，此水泠泠空在山。

王安石　陂麦
    陂麦连云惨淡黄，绿阴门巷不多凉。
    更无一片桃花在，借问春归有底忙。

王安石　悲哉孔子没
    悲哉孔子没，千岁无麒麟。
    蚩蚩尽鉯商，此物谁能珍。
    汉武得一角，燔烹诬鬼神。
    更以铸黄金，传夸後世人。

王安石　北陂杏花
    一陂春水绕花身，花影妖饶各占春。
    纵被春风吹作雪，绝胜南陌碾成尘。

王安石　北窗
    病与衰期每强扶，鸡壅桔梗亦时须。
    空花根蒂难寻摘，梦境烟尘费扫除。
    耆域药囊真妄有，轩辕经匮或元无。
    北窗枕上春风暖，漫读毗耶数卷书。

王安石　北客置酒
    紫衣操鼎置客前，巾韝稻饭随粱饘。
    引刀取肉割啖客，银盘擘臑槁与鲜。
    殷勤勤侑邀一饱，卷牲归馆觞更传。
    山蔬野果杂饴蜜，獾脯豕腊如炰煎。
    酒酣众史稍欲起，小胡捽耳争留连。
    为胡止饮且少安，一杯相属非偶然。

王安石　北山
    北山输绿涨横陂，直渐回塘滟滟时。
    细数落花因坐久，缓寻芳草得归迟。

王安石　北山
    刳木为舟数丈余，卧看风月映芙蕖。
    清香一阵浑无暑，时有惊榔跃出鱼。

王安石　北山道人栽松
    阳坡风暖雪初融，度谷遥看积翠重。
    磊砢拂天吾所爱，他生来此听楼钟。

王安石　北山洊亭
    西崦水泠泠，沿冈有洊亭。
    自从春草长，遥见只青青。

王安石　北山暮归示道人
    千山复万山，行路有无间。
    花发蜂递绕，果垂猿对攀。
    独寻寒水度，欲趁夕阳还。
    天黑月未上，儿童初掩关。

王安石　北山三咏其二──觉海方丈
    往来城府住山林，诸法翛然但一音。
    不与物违真道广，每随缘起自禅深。
    舌根已净谁能坏，足迹如空我得寻。
    岁晚北窗聊寄傲，蒲萄零落半床阴。

王安石　北山三咏其三道──光泉
    箨龙将雨绕山行，注远投深静有声。
    云涌浴槽朝自暖，虹垂斋镬午还晴。
    铜瓶各满幽人意，玉甽因高正士名。
    神力可嗟妨智巧，桔槔零落便苔生。

王安石　北山三咏其一──宝公塔
    道林真骨葬青霄，窣堵千秋未寂寥。
    宝势旁连大江起，尊形独受众山朝。
    云泉别寺分三径，香山幽人止一瓢。
    我亦鹫峰同听法，岁时歌员岂辞遥。

王安石　北望
    欲望淮南更白头，杖藜萧飒倚沧洲。
    可怜新月为谁好，无数晚山相对愁。

王安石　被召作
    荣禄嗟何及，明恩愧未酬。
    欲寻西掖路，更上北山头。

王安石　迸月
    迸月川鱼跃，开云岭鸟翻。
    径斜荒草恶，台废治花繁。

王安石　碧芜
    碧芜平野旷，黄菊晚村深。
    客倦留甘饮，身闲累苦吟。

王安石　汴水
    汴水无情日夜流，不肯为我少淹留。
    相逢故人昨夜去，不知今日到何州。
    州州人物不相似，处处蝉鸣令客愁。
    可怜南北意不就，二十起家今白头。

王安石　别方劭秘校
    迢迢建业水，中有武昌鱼。
    别後应相忆，能忘数寄书。

王安石　别葛使君
    邑屋为儒知善政，市门多粟见丰年。
    追攀更觉相逢晚，谈笑难忘欲别前。
    客幙雅游皆置榻，令堂清坐亦鸣弦。
    轻舟後夜沧江北，回首春城空黯然。

王安石　别和甫赴南除
    都城落日马萧萧，雨压春风暗柳条。
    天际归艎那可望，只将心寄海门潮。

王安石　别雷国辅之皖山
    侍郎忧国最贤劳，太尉西州第一豪。
    家庙比来闻泽厚，公孙今果见才高。
    明时尚使龙蛇蛰，壮志空传虎豹韬。
    莫厌皖山穷绝处，不妨云水助风骚。

王安石　别马秘丞
    伯夷恶一世，季也皆乡人。
    吾尝论夫子，有似季之伦。
    人情路万殊，近世颇荆榛。
    唯君游其间，坦坦得所循。
    意君诚恺悌，慕向从宿昔。
    奈何初相欢，鷁首已云北。
    莓莓郊原青，漠漠风雨黑。
    冠盖满津亭，君今去何适。

王安石　别灊阁
    一溪清泻百山重，风物能留邴曼容。
    後夜肯思幽兴极，月明孤影伴寒松。

王安石　别灊皖二山
    乡垒新恩借旧朱，欲辞灊皖更踌蹰。
    攒峰列岫应讥我，饱食穷年报礼虚。

王安石　别孙莘老
    逢原未熟我，已与子相知。
    自吾得逢原，知子更不疑。
    把手湖上舟，望子欲归时，
    茫然乃分散，独背东南驰。
    寥寥西城居，邂逅与子期。
    鸡鸣入省门，朱墨来纷披。
    含意不自得，强颜聊尔为。
    会合常在夜，青灯照书诗。
    往往并衾语，至明不言疲。
    匆匆舍我去，使我当从谁。
    送子不出门，我身方羁縻。
    我心得自如，今与子相随。
