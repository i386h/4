<!-- { "loadSidebar": true } -->
    旧来双紫燕，随我到茅庐。

舒岳祥　将为鄞江之游先寄正仲三首
    水涨苔梳发，风晴麦漾须。
    茶香度深竹，灯影射平芜。
    岁月江流驶，乾坤客枕孤。
    鄞乡风物好，莼菜出湘湖。

舒岳祥　交阮嗣宗一首
    贫莫客千里，富莫不出门。
    迫隘多陵辱，飘摇困风尘。
    所以丈夫志，奋翼凌清氛。
    一举蹴四海，载举登昆仑。
    玉皇顾我笑，众嫭粲以繁。
    引酒酌北斗，银河为飞翻。
    天姿固如是，龌龊何足云。
    鄙哉贫贱者，矫首望余芬。
    鹏鷃各有分，榆枋保终年。

舒岳祥　蕉迳小立
    昼夜中分凉燠平，裁新熨故体轻清。
    无端挠乱成多事，旬种芭蕉作雨声。

舒岳祥　解梅嘲
    昨夜鸺鹠声婉娈，斗觉春随呼唤转。
    今朝检历知立春，屋角梅花笑初囅。
    向人带笑复含嗔，嗔我今为异代民。
    我语梅花勿嗔笑，四海已非唐日照。
    尔花也是易姓花，憔悴荒园守空峤。
    阆风自是可怜人，六十年来逢立春。
    安危治乱几番见，到此三年哭断魂。
    我是先朝前进士，贱无职守不得死。
    难学夷齐饿首阳，聊效陶潜书甲子。
    星回世换市朝新，头白空山与鬼邻。
    更有横金拖紫客，临危不死稳藏身。

舒岳祥　戒僮仆种蕉苇
    莫把閒愁向客谈，且看晴雪映疏帘。
    欲听夜雨无篷艇，更种红蕉碧苇添。

舒岳祥　借成喜杉棚成
    夏炎已云极，秋暑方自兹。
    借成面西日，午后如烹炊。
    主人爱敬客，架杉覆青枝。
    赫日辟三舍，鲜飚汎沦漪。
    高蝉亦好吟，振响流笙篪。
    夜静明月出，疏影复陆离。
    欹枕寝桃竹，露坐冠笋皮。
    凡此暑中事，施之无不宜。
    念我逃世难，过用恐祸随。
    昔时半山老，畏热架条枚。
    不知公相贵，清俭谅可思。
    我本无家管，禄尽寿有遗。
    得此已厚忝，衔感以成诗。

舒岳祥　借居夜闻水声
    寒水冷冷出洞来，月明静听转清哀。
    无人与入琴丝写，流下前溪漾落梅。

舒岳祥　借正仲韵赋牡丹
    落阳宫苑地，幻出几花身。
    艳色宜当午，开时惜殿春。
    管弦非旧国，风雨易愁人。
    同是多情客，相逢说梦因。

舒岳祥　巾山题客舍壁
    晓行风露清，夹径草虫鸣。
    虎近常行市，鸡啼早出城。
    路长终是到，世险自难平。
    学得王阳术，黄金可立成。

舒岳祥　巾山行同王监簿作
    皇华真人游海东，云行急疾去若风。
    蝩旌羽节追不及，飘遥双帻堕碧空。
    六丁六甲不得取，化作两峰撑青红。
    至今八面各变态，隐见有无横复纵。
    或说苍龙从海度，潮落江乾不能去。
    两角峥嵘云护之，身伏泥沙惟脊露。
    雷鸣电作定腾霄，铁锁横江截归路。
    老胡说法欲降龙，又恐钵盂藏不住。
    故将两塔压其巅，击鼓撞钟警朝暮。
    有时风雨响空岩，僧坐堂中生畏怖。
    惟有江平月照时，付与诗人题好句。

舒岳祥　金线草
    金线比方浑未尽，玉函收录尚多遗。
    盈盈蜂蝶菩提叶，袅袅蜻蜓菡萏枝。
    寒女有针缝不得，山人无衮补何为。
    芝茎底事生庭砌，莼叶胡为上井湄。
    剪彩不香难作实，垂丝著石便生儿。
    莫轻小草沿幽僻，也有凌霜傲雪姿。

舒岳祥　近峰晴雪
    小楼周匝玉屏开，木落林峦入座来。
    欲唤老关商略此，两峰高并致佳哉。

舒岳祥　近作对江牡丹吟陈列间呈正仲正仲於拙吟阮不亟和者独此七章未和携
    邵子花开二十四，吟诗惊动洛诸公。
    我家两株三十枝，欢喜亦与邵子同。
    作诗七绝恼正仲，过旬不见回邮筒。
    正仲材高气浩博，鄙我琐细无豪雄。
    文叔今见小敌怯，八骏岂肯盘蚁封。
    再三思索得其意，笑我不知时节异。
    洛阳城中天地中，春色花光好天气。
    此时高韵一两篇，流出胸中真乐事。
    我生初见钱塘春，歌舞西湖早已颦。
    如今不见湖山面，鸟歌似哭花为尘。
    作诗告人谁为听，当哀而乐非天真。
    我谢正仲此意厚，请不吟诗但饮酒。

舒岳祥　静息
    茅竹荒墟地，菰蒲野水天。
    故园长莽莽，归兴自翩翩。
    文字留身后，瓶罂满眼前。
    海棠知我意，故作小春妍。

舒岳祥　静坐偶成
    日午风休树不哗，蚀残香篆伴南华。
    忽闻霜鸟如春鸟，闲想芦花作柳花。

舒岳祥　静坐偶成
    作意投床寐不熟，嗒然隐几睡偏安。
    从来万事无心好，心到无心自是难。

舒岳祥　九日
    万事一鸱酒，平生几蟹螯。
    悲秋仍送远，怀古更登高。

舒岳祥　九日观万堂小酌怀正仲及梅所鍊师
    极目冥鸿颢气初，人生快意食鲈鱼。
    剪来萸菊触新酒，麾去蚊蝇府旧书。
    骚雅刘郎今健否，清修周老近何如。
    篆畦雨里青蒿长，寂寞无人过草庐。

舒岳祥　九日怀故人留燕京者
    青山淡伫半帘雨，碧树婵娟一院阴。
    醉舞狂歌前日事，微吟浅酌此时心。
    菊花儘晚秋有味，枫叶尚强霜著林。
    万里故人关塞隔，宾鸿应有寄来音。

舒岳祥　九日敏求与侄璋九万载酒荪墅邀予与胡山甫潘少白及华顶周服之道士
    五柳先生贫欠酒，不说无花过重九。
    杜陵野客酒可赊，只恨青蕊成蹉跎。
    如今风物尤凄恻，绕丛觅蕊无消息。
    寒螀相吊野水流，病蝶来偎寒日夕。
    不见金钱将翠羽，惟有悲风吹蔓棘。
    古人爱汝非无意，志士仁人憔悴。
    楚国无人屈子伤，陶杜凄凉唐晋季。
    此日何日悲更悲，聊嗅青枝记一时。
    往时好事环辙迹，建业钱塘华尽识。
    就中内本碧玉杯，欲买黄金惜不得。
    两都风景今何如，泪堕丛边和露滴。

舒岳祥　九日与正仲子堂君英举酒于篆畦璋万二侄男庭仲容仲堪叔献季临与焉
    登高胜具何人有，重九佳名此日临。
    老眼已昏空怅望，壮心犹在惜销沉。
    天真呈露青山瘦，世故流离白发侵。
    汉水沈碑今出否，古来贤达共沾襟。

舒岳祥　九月初十日山房午睡恍见梅枝已吐白矣惊喜而作
    生爱梅花是性情，故园阴绝泪纵横。
    梦中惊见南枝曝，起绕山边水畔行。

舒岳祥　九月二十七日晓起书梦
    老去无营百念宽，只余故纸未忘鑽。
    小窗坐寐含幽梦，梦涉寒波赋楚兰。

舒岳祥　九月十四日夜枕不寐起视明月清寒著人冷然有欲仙之意
    笋冠枕清冷，胡床坐空阔。
    鲜飚飞早霜，活水漾明月。
    神游十丈莲，仰卧恣天阅。
    挽取河东流，黑我头上雪。
    泥丸吐神光，陟降在金阙。
    湛然大圆镜，一悟万想灭。

舒岳祥　九月朔晨起忆故园晚易
    晚易图书烬，篆畦花木新。
    承平三世积，丧乱一朝贫。
    清晓凭栏意，空山袖手人。
    平生欲学杜，漂泊始成真。

舒岳祥　句
    从来明月无古今。

舒岳祥　客好
    薄田岁罕收，柴门客多好。
    车辙处厉趣，蒿莱不须扫。
    邻家知客到，亦复馈梨枣。
    酒尽当复沽，言论自颠倒。
    万事皆可谈，慎忽谈世道。

舒岳祥　口号
    敏求善酿能好客，喜与老潘相往还。
    今日敏求泉下卧，老潘无酒客姜山。

舒岳祥　寇攘之余谷五斗才易一鸡衰老多病资血味以为养求之弗可得畜二母鸡
    昔有尸乡翁，养鸡盖阡陌。
    累财千余万，积微利自博。
    子美居瀼西，此物尚百翮。
    作诗戒宗文，墙东树笼栅。
    我今山居中，生理苦近窄。
    衰年资食治，时有不速客。
    海鱼不常储，溪蟹碎难擘。
    颇欲效两翁，字鸡供口食。
    买得双伏雌，领以一赤帻。
    户外听约束，发能污案席。
    剖坼五十卵，引哺渐开拆。
    从兹日生生，向秋益繁息。
    麦云行刈黄，可得二十石。
    已知饼舋具，不假天边翼。
    窃笑芭季伟，割烹惟一只。
    奉新不及宾，资生拙无策。

舒岳祥　哭陈伯求
    早总淮西饷，晚为刑部郎，
    艰危身九陨，漂泊泪千行。
    天地孤忠在，山河遗恨长。
    寡妻随季女，犹得在鄞乡。

舒岳祥　哭匊田诗老
    寻源自永嘉，清响黜浮葩。
    一字不犯古，五言真到家。
    思幽多掩抑，情至重咨嗟。
    欲拟徵君诔，天寒日又斜。

舒岳祥　哭匊田诗老
    本是攻文者，其如痴在诗。
    人皆尊岛佛，我欲效宗师。
    废圃宫新屋，寒花带短篱。
    风流无此老，遗藁访佳儿。

舒岳祥　哭李实甫
    帝阍尝再叩，龙颔竟难攀。
    帙散萤千点，诗留豹一斑。
    人生会有极，吾道几曾还。
    藏我择轩记，名垂天地间。

舒岳祥　哭王达善
    一叟经年瘧，肃然强饭蔬。
    残花清供后，瘦竹苦吟余。
    女授伏生业，儿工阿买书。
    曾无一纸别，疑信问何如。

舒岳祥　哭谢尚书
    翰林翰学士，吏部老尚书。
    蓟北非吾土，勤江有旧庐。
    死生今已矣，出处竟何如。
    邛竹先龙化，人琴一恸余。

舒岳祥　苦牙动诗
    身心自缚似芭蕉，安得凌风历九霄。
    闲户人随春去老，倚阑花向雨中消。
    病牙舮卼活书板，童顶羸垂倒药瓢。
    善谑偶然成句子，丛谈聊以永今朝。

