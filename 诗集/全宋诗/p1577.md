<!-- { "loadSidebar": true } -->
    春风三亩宅，落日落家村。
    隔树闻鸡犬，编氓半子孙。
    颓然孤垅在，寒菊绕松根。

刘植　嘉禾兴圣院
    禅关自幽阒，竹亦号真如。
    况是龙潜地，曾经凤食馀。
    土深抱节密，林净著行疏。
    谁谓乾淳达，清阴只似初。

刘植　静乐赵观文挽词
    大星殒地寂无光，砚席凝尘閟野堂。
    一老海滨天下憗，百年江左恨空长。
    家传遗稿归中秘，帝录元勋纪太常。
    路远生刍来未得，泪乾门下老刘郎。

刘植　看梅呈同游东阁清源
    此对何年向此栽，孤根低倚佛楼台。
    不嫌幽壑逢春晚，独在空庭立雪来。
    一段精神肪玉润，数松掩映翠屏开。
    知心藉尔岁寒友，每到花边不忍回。

刘植　梅
    欲问孤山讯，蹇驴行晓晴。
    一枝篱外见，数点雪中明。
    太洁难为友，群芳让作兄。
    何如伴高隐，岂必尽调羹。

刘植　琵琶亭下问舟
    西亭问津处，白傅此曾游。
    无复锦弦曲，空停估客舟。
    抛江春浪静，传柝夜烽收。
    最爱庐峰峭，相随过别州。

刘植　失题
    此是夕郎宅，曾经左纬吟。
    数联渔父曲，万顷碧波心。
    月上白苹渚，秋生古树阴。
    当年濯缨处，清彻到如今。

刘植　送西外赵知宗
    三山蓬阆近，贺白是仙才。
    去领宗盟事，知从韦素来。
    几人留北阙，独棹向南台。
    踏雨江头别，西陵潮已回。

刘植　送周知丞之官桐庐
    潮满桐江上，秋风洗印时。
    字民知最近，占位莫嫌卑。
    纸尾书名大，松边得句迟。
    定怀东阔老，无复寄来诗。

刘植　送周子馀赴松阳簿
    长松虽剧县，主簿却优闲。
    溪浅清见石，斋空静对山。
    吏嚚嫌讼省，乡狭觉民艰。
    独称诗人意，行吟苔行间。

刘植　题王宪使沧浪阁
    城池浸空碧，鉴影复观心。
    孺子去何在，此歌传至今。
    一奁凉月白，万井市声沉。
    坎止宁劳问，凭栏意独深。

刘植　题薛氏园
    屋头深锁屿头云，高下亭台景旋分。
    荷气晓来迎露看，泉声雨后隔溪闻。
    疏棂不碍松萝月，高柳时停鸥鹭群。
    只恐此身闲未得，徵书催发暑如焚。

刘植　文会飞霞观
    水满平川月满船，船轻撑入藕花边。
    移来谢守岩前坐，疑是容成洞里仙。
    茶灶烟遮松际鹤，丝桐声杂树头蝉。
    明朝更践弥明约，句拟当年石鼎联。

刘植　喜曹东畎迁大理寺簿
    九衢多雨后，庭下草痕新。
    终拟持平手，来为折槛人。
    印开桐荫午，吟久烛花春。
    却恨无来客，分题寄所亲。

刘植　浔阳江楼
    楼压浔阳地望雄，四无倚着拄晴空。
    九支江汇栏干外，双剑峰明雾霭中。
    庾令声名犹昨日，屈平兰芷又薰风。
    绸缪牖户知何计，须及长淮枣未红。

刘植　渔父
    生不事农耕，悠然一舸轻。
    沅湘依旧绿，秦汉几回更。
    晚脍杂香茝，夜醺歌濯缨。
    岂同驰骛者，只欲钓虚名。

刘植　种玉亭为黄元信赋
    锄遍苍苔色，梅花近地移。
    山深藏美璞，春到长新枝。
    草木初分润，冰霜久结知。
    百年封殖在，终与鼎鬵期。

刘植　重游法空寺
    寺在方山顶，山深不厌登。
    瀑飞明月峡，桥渡夕阳僧。
    万法元皆妄，馀生了未能。
    累累塔边塿，几见谷为陵。

刘植　重游仙岩观瀑
    四山云雾重，况复值梅天。
    瀑注玉函碧，派从银汉连。
    飞来三百尺，流润几千年。
    仙者路安在，翠萝青霭边。

刘志行　离镡津
    公事无多早散衙，蜀中宁有寄来茶。
    龙光下照三江水，燕子重寻百姓家。
    畴昔买浆曾得玉，只今作饭类蒸沙。
    寄言道士玄都客，好种刘郎去后花。

刘志行　舜洞秋风
    当年大驾巡南中，薰兮时兮歌南风。
    太音九奏凤凰集，真与尘世开盲聋。
    重华远矣成飞仙，湘灵洒泪秋风前。
    天荒地老不可诘，秋风满树凄寒蝉。

刘志行　藤江
    驿使何曾寄岭梅，古藤花下小徘徊。
    无名异果自成树，没字残碑半是苔。
    木杪山鸡如旦昼，江心仙岛欠楼台。
    滩神凭险成遗庙，笑我何因到此来。

刘志行　尧山冬雪
    洪濛一判天地晓，万古兹山青未了。
    朔南声教本一源，大地图舆古无考。
    玄冥此来事游戏，剪水作花南到地。
    腊前不识丰年瑞，翻令粤犬云间吠。

刘贽　游后洞诗
    寺久荒寂无足往，念有子厚弥陀碑。
    独趋一里转岩腹，剥粉败赤逢门楣。
    亭亭故碑亡旧主，覆以老屋疏且欹。
    常嗟古人不可见，尚喜书志存於斯。
    世言书字出心画，体制类彼人所为。
    子厚少年颇疏隽，字合飘逸往不覊。
    胡为气质反端厚，至今观者多有疑。
    或云彼以窜逐久，志气软熟非前时。
    或云高才尚薄世，故独立法无所师。
    吾嗟世俗日无理，好恶不正论苦卑。
    臆决万事岂独此，此书何媿人不知。
    碑阴三百四十字，疏瘦劲丽何精奇。
    九十二人姓名具，陈绩宝历元年题。
    云此子厚二碑者，元和五年刊厥辞。
    至是二月始建立，都其事者杨与倪。
    尘蒙壁祂世未见，自我访寻初管之。

刘贽　禹碑
    坛峙麻姑石，溪忘夏禹碑。
    物神人所贵，世事远谁知。

刘骘　次韵虞舜庙怀古
    诗人如不颂，谁识太平心。
    石老碑文古，庭荒蚁穴深。
    白云生绝壑，斑竹锁疏林。
    行客自南北，青山共古今。
    登临寻胜迹，望望日西沉。

刘骘　代意
    路隔仙源不可寻，紫墙霜戟夜沉沉。
    缄情谩託传书雁，换笑空余取酒金。
    翡翠巢成珠树密，骊龙睡起玉渊深。
    新知自乐生离苦，年少情多岂易禁。

刘骘　馆中新蝉
    摇落何须宋玉悲，齐亭遗恨莫沾衣。
    池中菡萏香全减，井上梧桐叶乍飞。
    风促筝声随断续，日移砖影自光辉。
    宜秋门外饶芳树，结驷那堪送客归。

刘骘　汉武
    高挹方诸荐水仓，醮坛时见烛神光。
    日边甲帐虽虚设，汾上楼船不可忘。
    船概碧霄甘露白，鼎迁幽壤瑞云黄。
    东巡岱岳探金策，倒指宁闻寿数长。

刘骘　槿花
    虢国妆初罢，高堂梦始回。
    霓裳犹未解，绣被已成堆。
    赤帝宫帘卷，华阳洞户开。
    神仙有良会，清唱在瑶台。

刘骘　旧将
    彊弩当年讨不庭。功成身退炳丹青。
    囊沙泽畔知兵法，聚米山前识阵形。
    骥老未甘秋伏枥，剑閒犹觉夜衝星。
    分茅锡土传家牒，钟鼎还须为勒铭。

刘骘　送新知永州陈秘丞瞻赴任
    秋风清紧雁初飞，半醉摇鞭出帝畿。
    名郡又分红旆去，故乡重见锦衣归。
    剖符虽暂宣皇泽，视草终须直紫微。
    从此南轩多倚望，好诗芳信莫教稀。

刘骘　题义门胡氏华林书院
    徐孺亭边水石连，高名频见野僧传。
    箧中书满思安世，楼上诗成忆仲宣。
    已说烂何忘意远，定知焦尾用心专。
    寒溪乘兴云迎棹，秋夜娱宾月照筵。
    曲槛静宜开木笔，短墙幽称聚苔钱。
    廷评官小无余俸，致仕身闲得尽眠。
    梅少也须饶越岳，竹多宁肯让湘川。
    樽前白玉杯常在，腰底黄金带未悬。
    清露暖空滋菊圃，紫云垂荫养芝田。
    仍闻旌表门闾后，朝士褒称过百篇。

刘忠顺　留题涪州石鱼
    七十二鳞波底镌，一衔蓂草一衔莲。
    出来非共贪芳饵，奏去因同报稔年。
    方客远书徒自得，牧人嘉梦合相先。
    前知上瑞宜频见，帝念民饥刺史贤。

刘忠顺　贸题资圣寺宗己嘉遁居
    院幽庵更小，嘉遁称名尊。
    展榻殊无地，看山别有门。
    潮来供菜圃，云过隔城村。
    了毕如来藏，任他风动摇。

刘仲达　小桃源用张师夔韵
    桑麻遍野荫横斜，茅舍人烟四五家。
    便作武陵溪上看，春来何处不开花。

刘仲堪　□书院
    凿石导行径，刊木罗居室。
    微云□总户，青岚照缃帙。
    洁士□□堵，志人轻尺璧。
    况近□山水，勉旃此游息。

刘仲堪　读易堂
    八卦既成列，幽赞天地功。
    邈哉九圣意，究此□堂中，
    □机□严□，华□□涧松。
    □□理傥析，欲游学□踪。

刘仲堪　涵晖谷
    嵌空在山半，天设兹闲敞。
    清墟生画白，高迥传遥响。
    穷应到真境，憩暂祛烦想。
    岩石如可耕，此地堪长往。

刘仲堪　集儒阁
    飞阁敞东轩，俯瞰长江泻。
    晨霞晃梁际，晴虹隐波下。
    诸生肄业馀，群吏时享罢。
    清风四座来，兹焉纵嘉话。

刘仲堪　来学亭
    口云忽上征，檐庑如翚翅。
    横经就一隅，负笈来千里。
    止同矍相圃，口类公口市。
    静听弦诵声，杳在层峦里。

刘仲堪　凌烟嶂
    崟崟才数仞，逦迤极幽致。
    藤萝与苔藓，蔓延相□□。
    青天炼可补，沧海鞭难至。
    造物者何为，并此侪魑魅。

刘仲堪　南山十咏　鸣弦峰
    奇峰枕高岸，回合藏云烟。
    直上数百仞，倒影浮清涟。
    民传舜南狩，向此鸣朱弦。
    至今万籁寂，雅韵犹泠然。

刘仲堪　宣圣庙
    翼翼素王宫，夸倚高峰右。
    烟云覆幽邃，树石丛寄秀。
