<!-- { "loadSidebar": true } -->
方回　送李君佐游浙东
    鉴湖北棹迓征鸿，昭代乾坤靡不容。
    运际包荒连茹泰，时当养正出泉蒙。
    暂为掾史司刀笔，遄许勋名上鼎钟。
    看取汉家有故事，赵尧犹得拜三公。

方回　送李震鹤田侄就题其诗集
    驷马未多疏受去，竹林且拟阮咸游。
    想见天风鹤鸣和，月临蕙帐夜山秋。

方回　送李杍黟县
    黟县小桃川，年来异昔年。
    民间何所苦，兵后最堪怜。
    石墨湮深井，秋坑斸废田}。
    喜闻新令尹，清白有家传。

方回　送李杍黟县
    邑贫风俗俭，君去共弦歌。
    持己心宜萧，临民色要和。
    寒儒尤可念，巨室已无多。
    好与诸耆旧，商量细抚摩。

方回　送林学正爱梅二首
    早与梅花歃血盟，岁寒同社保幽贞。
    八诗共识林和靖，一赋谁知宋广平。
    邂逅老夫传此本，殷勤今日送君行。
    开元宰相和羹事，铁石心肠待晚成。

方回　送林学正爱梅二首
    平生自号爱梅人，家住江南野水滨。
    屋角暂辞千树雪，马头犹带一枝春。
    馨香事业终须在，酸苦工夫盍少伸。
    莫学君家旧处士，西湖空老太平身。

方回　送临安洪行之次鲜于伯几韵
    丈夫志四方，出户无万里。
    焉能缩如蜗，郁郁久居此。
    于思今子骏，落笔甫友美。
    袞褒一字难，何独赏之子。
    勿谓貌甚尫，力可拔象齿。
    隘哉招海柳，讵识子路喜。
    橄榄政复苦，异彼道傍李。
    岂其谏涂开，可口不见纪。
    峨峨黄金台，梯飚凌太紫。
    大川楫方舟，明堂栋文梓。
    新丰马周足，斗酒可以洗。

方回　送凌应兰玉传诗序
    壬戌同先祖，登名四十年。
    吾衰逃世网，子学绍家传。
    好作声名计，姑随仕宦缘。
    王奇有故事，即见旅朝贤。

方回　送凌应兰玉传诗序
    保举甘年进，何妨缓致身。
    暂时刀笔吏，他日腹心臣。
    □□全相似，唐诗更逼真。
    多能乃畏谨，谁不与斯人。

方回　送刘都事五十韵
    近人于仕宦，如以韩卢猎。
    泰山有不见，得兽夸足捷。
    学问夫何如，有书钥诸箧。
    府史以为师，仅能署吏牒。
    雕鞍骤肥马，画阁贮美妾。
    万一至公相，岂堪任调燮。
    老友刘密翁，早隶周孔业。
    大辂鸾和鸣，大乐律吕协。
    南省据都曹，不以贵自挟。
    朋来多下交，宾至必谦接。
    解官寓城东，座寒乏毡氎。
    高卧懒问选，两落秋蓂荚。
    积薪后居上，彼勇哂吾怯。
    为言耻孟晋，如病夏畦胁。
    有时酤我饮，荒墅纵步屧。
    果核饤俎豆，羹糁供匕筴。
    居然道怀孚，宜尔情话接。
    公才岂不知，大川宜作揖。
    顾于名利波，未肯卜利涉。
    人生惑外物，种种意欲惬。
    高睨官爵梯，等级恨不躐。
    愚窃窥此翁，嗜欲阱已敛。
    宁为三省鲁，不慕一诺侠。
    经史入胸中，邱陵堆重叠。
    文词落笔下，布泉极熨帖。
    庄重异新锐，详缓蔑虚詟。
    谁欤心怏怏，或者言喋喋。
    气帅直其内，义理为管摄。
    归欤扫松楸，试负都门笈。
    中书多缺员，闻早下堂帖。
    不然肃政台，冠豸群小慑。
    分司江之南，亦足煦疲劣。
    去当柳嘶{上扎下虫}。今年七十老，
    鬓秃无可镊。与人素寡合，
    况又畏讼谍。往往交游间，
    平地生巀巌。万里风枝殊，
    一旦合鹣鲽。挥麈许谙听，
    曳履容追蹑。公将北阙觐，
    我终南亩馌。甚欲饯远郊，
    扶杖尾蹀躞。愧无一杯酒，
    阳关唱红颊。他人侈别筵，
    椎牛宰刚鬣。而此何枵然，
    穷极棋无劫。顾视童子佩，
    帨砺若觿韘。持干富人肆，
    讵肯出质贴。吟兹送行篇，
    终夜不交睫。

方回　送刘叔有还古鼎
    我尝飞过洞庭湖，但有青天地欲无。
    出峡蜀人趋鼎沣，溯江阃救千巴沦。
    飘零诗酒全可梦，流落兵戈剩此躯。
    今日升平归去好，泛洲应有橘千株。

方回　送刘叔有还古鼎
    题诗曾到古桃川，回首惊嗟四十年。
    画省郎官领宾客，白须道士似神仙。
    合城园解江流沸，鄂渚兵貀广徼穿。
    此处与公已相识，时筹前事一茫然。

方回　送刘元鼎
    高密非逢世，才堪学掾为。
    稍容请禄米，聊复隐书帷。
    要路终多险，清官未觉卑。
    莼丝春正美，早寄鉴湖诗。

方回　送刘仲鼎浏阳教四首
    □□今名郡，刘公昔硕师。
    山留黄帝跸，水绕紫阳祠。
    遣□□□足，陈言讲说疲。
    □曾参到否，未有四书时。

方回　送刘仲鼎浏阳教四首
    □向湖南去，衡湘剩□□。
    泪凝斑竹恨，骨冷葬鱼悲。
    学□循常式，师生整旧现。
    □轩何故道，无所为而为。

方回　送刘仲鼎浏阳教四首
    浏阳吾未到，畴昔到长沙。
    文定诸胡子，宣公故相□。
    □□□已化，心皎月无瑕。
    □□寻方册，灯昏眼易花。

方回　送刘仲鼎浏阳教四首
    □□湘江洁，名应岳麓齐。
    扁舟先浙左，匹马次江西。
    眼可□今大，诗须到处题。
    世人无陆学，一笑过金溪。

方回　送陆君重五首
    胥谓真英妙，元来极老成。
    诗书裁簿领，忠厚胜聪明。
    熟料乾坤事，难穷九万程。
    吾衰今已矣，公等付苍生。

方回　送陆君重五首
    谓生无廉吏，吾犹见此人。
    政声口碑在，阴德□□新。
    薄俗难开眼，亨途易致身。
    一清当百浊，端肯混光尘。

方回　送陆君重五首
    岂不亦分符，圭田廨宅无。
    一楼栖僦寓，百费仰家租。
    琴韵消长日，诗盟许老夫。
    用心自尘外，未觉与同途。

方回　送陆君重五首
    四宝堂空后，归舟有底珍。
    唯将好山色，可语故乡人。
    他日公能忆，吾邦俗尚淳。
    信难臧否遽，早觉是非真。

方回　送陆君重五首
    起伏难前定，行藏喜自由。
    足堪娱寿母，幸不乏先畴。
    酒具饶鱼蟹，郊居少应酬。
    两无惭事育，何用到壶头。

方回　送吕才甫之官合肥
    妙年半五十，分刺合肥城。
    楚俗虽尊武，淮乡已息兵。
    草霜样锹猎，花雨课春耕。
    退食应多暇，书灯夜夜明。

方回　送吕主簿还任永丰
    吾友陆太初，擢第岁丙辰。
    同舟下歙滩，群英对枫宸。
    于时程讷相，中书秉洪钧。
    拔我魏静翁，丞郎厕朝绅。
    明年去其位，出使洞庭滨。
    回也实同行，两见桃源春。
    己未入江险，鄂城飞战尘。
    近岁亡国相，再造夸庚申。
    金陵留举子，始获识伟人。
    公年二十三，太初之馆宾。
    回年三十回，太初之乡乡。
    四十六载别，世事难具陈。
    后岁公七袠，明年我八旬。
    雪髯对举酒，谈诗如有神。
    健笔涸湖海，便腹罗星辰。
    匪玉亦匪珠，自有席上珍。
    近世浇薄俗，百伪无一真。
    二老举措间，复还天地淳。
    醉乡辟坦途，永无荆与榛。
    傍观果孰识，无怀葛天民。
    一邑主簿领，内省忘屈伸。
    归隐匡庐峰，寄雁或可频。

方回　送罗架阁弘道
    六籍讨雅奥，百家穷怪奇。
    江沱马尘合，毛釐无所施。
    不自我后先，逢此泽火时。
    固已殛来恶，尚乃存微箕。
    黼哻裸于京，越吟亦凄其。
    冠冕垂缨紞，履屦饰纯綦。
    褒博士服制，揖让公食仪。
    前辈略已尽，后进渐不知。
    老夫愧每生，骨立双鬓丝。
    十年日夜醉，万里南北驰。
    休官此山中，可与语者谁。
    堂堂朱荆州，遗恨浮鸱夷。
    有甥何其贤，酷似刘牢之，
    贞元旧朝士，顾肯文学为。
    出蜀赋八阵，游吴歌五噫。
    酹月客星阁，吟风桐川湄。
    湖海有此士，始见诗人诗。
    惜往节谊鲜，叹今文献衰。
    论议吐一二，已觉余子卑。
    宇宙不一姓，牛山空涟洏。
    后周庾子山，北齐颜之推。
    斯文天未泯，终古清名垂。
    年可里社老，行中乡党师。
    书痴俗所晒，各且教其儿。
    虎头诧肉食，宁当朵吾颐。

方回　送秘书监丞张受还都傚山谷体
    君家所有吾弗如，价估万金犹有余。
    科斗字前古彝器，椰子腹中行秘书。
    楚吴闽粤吏狼虎，淮浙海江民鳖鱼。
    归阙一言动天听，生灵百万免沦胥。

方回　送缪鸣阳六言
    象山之学超诣，水心之学刻画。
    后村之诗卑陋，樗寮之字怪癖。
    举世随声雷同，众哑哑我愬愬。
    此四者皆不可，尤不可第一癖。

方回　送男存心如燕二月二十五日夜走笔古体
    我年三十四，鄂汉脱战场。
    四月扁舟东，生汝于建康。
    九载鹤山门，静翁还鵷行。
    实为旧主人，别意殊徊徨。
    尔时京湖阃，开府罗才良。
    吕氏贤父子，欲我高腾骧。
    补以□□爵，江岸司征航。
    既而今左辖，千骑如池阳。
    携我一家往，郡斋代表章。
    汝姊始四岁，同尔归南堂。
    明年辛酉秋，浙漕鹗荐翔。
    道山此大恩，给我鬻爵郎。
    不学执国柄，似道贪如狼。
