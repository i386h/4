<!-- { "loadSidebar": true } -->
    北辕如未驾，幸子能来贶。

欧阳修　答判班孙待制见寄
    三朝窃宠幸逢辰，晚节恩深许乞身。
    无用物中仍老病，太平时得作闲人。
    鸣琴酌酒留嘉客，引水栽花过一春。
    惟恨江淹才已尽，难酬开府句清新。

欧阳修　答钱寺丞忆伊川
    之子问伊川，伊川已春色。
    绿芷杂芳浦，青溪含白石。
    山阿昔留赏，屐齿无遗迹。
    惟有岩桂花，留芳待归客。

欧阳修　答圣俞
    人皆喜诗翁，有酒谁肯一醉之。
    嗟我独无酒，数往从翁何所为。
    翁居南方我北走，世路离合安可期。
    汴渠千艘日上下，来及水门犹未知。
    五年不见劳梦寐，三日始往何其迟。
    城东赚河有名字，万家弃水为污池。
    人居其上苟贤者，我视此水犹涟漪。
    入门下马解衣带，共坐习习清风吹。
    湿薪荧荧煮薄茗，四顾壁立空无遗。
    万钱方丈饱则止，一瓢饮水乐可涯。
    况出新诗数十首，珠玑大小光陆离。
    他人欲一不可有，君家筐箧满莫持。
    才大名高乃富贵，岂比金紫包愚痴。
    贵贱同为一丘土，圣贤独如星日垂。
    道德内乐不假物，犹须朋友并良时。
    蝉声渐已变秋意，得酒安问醇与醨。
    玉堂官闲无事业，亲旧幸可从其私。
    与翁老矣会有几，当弃百事勤追随。

欧阳修　答圣俞白鹦鹉杂言
    忆昨滁山之人赠我玉兔子，粤明年春玉兔死。
    日阳昼出月夜明，世言兔子望月生。
    谓此莹然而白者，譬夫水之为雪而为冰，
    皆得一阴凝结之纯精。常恨处非大荒穷北极寒之旷野，
    养违其性夭厥龄。岂知火维地荒绝，
    涨海连天沸天热。黄冠黑距人语言，
    有鸟玉衣尤皎洁。乃知物生天地中，
    万殊难以一理通。海中洲鸟穷人迹，
    来市广州才八国。其间注辇来最稀，
    此鸟何年随海舶。谁能◇历海上峰，
    万怪千奇安可极。兔生明月月在天，
    玉兔不能久人间。况尔来从炎瘴地，
    岂识中州霜雪寒。渴虽有饮饥有啄，
    羁绁终知非尔乐。天高海阔路茫茫，
    嗟尔身微羽毛弱。尔能识路知所归，
    吾欲开笼纵尔飞。俾尔归托宛陵诗，
    此老诗名闻四夷。

欧阳修　答圣俞莫饮酒
    子谓莫饮酒，我谓莫作诗。
    花开木落虫鸟悲，四时百物乱我思。
    朝吟摇头暮蹙眉，雕肝琢肾闻退之。
    此翁此语还自违，岂如饮酒无所知。
    自古不饮无不死，惟有为善不可迟。
    功施当世圣贤事，不然文章千载垂。
    其余酩酊一◇酒，万事峥嵘皆可齐。
    腐肠糟肉两家说，计较屑屑何其卑。
    死生寿夭无足道，百年长短才几时。
    但饮酒，莫作诗，
    子其听我言非痴。

欧阳修　答枢密吴给事见寄
    老得闲来兴味长，问将何事送余光。
    春寒拥被三竿日，宴坐忘言一炷香。
    报国愧无功尺寸，归田仍值岁丰穰。
    枢庭任重才余暇，犹有新篇寄草堂。

欧阳修　答苏子美离京见寄
    众奇子美貌，堂堂千人英。
    我独疑其胸，浩浩包沧溟。
    沧溟产龙蜃，百怪不可名。
    是以子美辞，吐出人辄惊。
    其於诗最豪，奔放何纵横。
    众弦排律吕，金石次第鸣。
    间以险绝句，非时震雷霆。
    两耳不及掩，百痾为之醒。
    吾言既可骇，笔墨尤其精。
    少虽尝力学，老乃若天成。
    濡毫弄点画，信手不自停。
    端庄杂丑怪，群星见搀枪。
    烂然溢纸幅，视久无定形。
    使我终老学，得一已足矜。
    而君兼众美，磊落犹自轻。
    高冠出人上，谁敢揖其膺。
    群臣列丹陛，几位缺公卿，
    使之束带立，可以重朝廷。
    况令参国议，高论吐峥嵘。
    惜哉三十五，白发今已生。
    近者去江淮，作诗寄离情。
    口诵不及写，一日传都城。
    退之序百物，其鸣由不平。
    天方苦君心，欲使发其声。
    嗟我非鹡◇，徒思和嘤嘤。
    因风幸数寄，警我聋与盲。

欧阳修　答太傅相公见赠长韵
    踪迹本羁单，登门二十年。
    平生任愚拙，自进耻因缘。
    忧患经多矣，疲驽尚勉旃。
    凋零◇谷友，惟悴鴈池边。
    忽忽良时失，区区俗虑阗。
    公斋每偷暇，师席屡攻坚。
    善诲常无倦，余谈亦可编。
    仰高虽莫及，希骥岂非贤。
    报国如乖愿，归耕宁买田。
    期无辱知己，肯逐利名迁。

欧阳修　答通判吕太博
    千顷芙蕖盖水平，扬州太守旧多情。
    画盆围处花光合，红袖传来酒令行。
    舞踏落晖留醉客，歌迟檀板换新声。
    如今寂寞西湖上，雨後无人看落英。

欧阳修　答王内翰范舍人
    相从一笑欢无厌，屡获新篇喜可涯。
    自昔居前诮◇秕，幸容相倚媿蒹葭。
    白麻诏令追三代，青史文章自一家。
    我亦谏垣新忝命，君恩未报发先华。

欧阳修　答王禹玉见赠
    昔时叨入武成宫，曾看挥毫气吐虹。
    梦寐闲思十年旧，笑谈今此一◇同。
    喜君新赐黄金带，顾我宜为白发翁。
    自古荐贤为报国，幸依精识士称公。

欧阳修　答西京王尚书寄牡丹
    新花来远喜开封，呼酒看花兴未穷。
    年少曾为洛阳客，眼明重见魏家红。
    却思初赴青油幕，自笑今为白发翁。
    西望无由陪胜赏，但吟佳句想芳丛。

欧阳修　答谢景山遗古瓦砚歌
    火数四百炎灵销，谁其代者当涂高。
    穷奸极酷不易取，始知文章基扃牢。
    坐挥长喙啄天下，豪杰竞起如蝟毛。
    董吕傕汜相继死。绍术权备争咆咻。
    力强者胜怯者败，岂较才德为功劳。
    然犹到手不敢取，而使螟蝗生蝮蝘。
    子丕当初不自耻，敢谓舜禹传之尧。
    得之此以失亦此，谁知三马食一槽。
    当其盛时争意气，叱咤雷雹生风飚。
    干戈战罢数功阀，周蔑方召尧无皋。
    英雄致酒奉高会，巍然铜雀高迢迢。
    圆歌宛转激清徵，妙舞左右回纤腰。
    一朝西陵看拱木，寂寞繐帐空萧萧。
    当时凄凉已可叹，而况後世悲前朝。
    高台已倾渐平地，此瓦一坠埋蓬蒿。
    苔文半灭荒土蚀，战血曾经野火烧。
    败皮弊网各有用，谁使镌鑱成凸凹。
    景山笔力若牛弩，句遒语老能挥毫。
    嗟予夺得何所用，簿领朱墨徒纷淆。
    走官南北未尝舍，缇袭三四勤缄包。
    有时属思欲飞洒，意绪轧轧难抽缲。
    舟行屡备水神夺，往往冥晦遭风涛。
    质顽物久有精怪，常恐变化成灵妖。
    名都所至必传玩，爱之不换鲁宝刀。
    长歌送我怪且伟，欲报惭愧无琼瑶。

欧阳修　答谢判官独游幽谷见寄
    闻道西亭偶独登，怅然怀我未忘情。
    新花自向游人笑，啼鸟犹为旧日声。
    因拂醉题诗句在，应怜手种树阴成。
    须知别後无由到，莫厌频携野客行。

欧阳修　答许发运见寄
    琼花芍药世无伦，偶不题诗便怨人。
    曾向无双亭下醉，自知不负广陵春。

欧阳修　答杨辟喜雨长句
    吾闻阴阳在天地，升降上下无时穷。
    环回不得不差失，所以岁时无常丰。
    古之为政知若此，均节收歛勤人功。
    三年必有一年食，九岁常备三岁凶。
    纵令水旱或时遇，以多补少能相通。
    今者吏愚不善政，民亦游惰离於农。
    军国赋敛急星火，兼并奉养过王公。
    终年之耕幸一熟，聚而耗者多於蜂。
    是以比岁屡登稔，然而民室常虚空。
    遂令一时暂不雨，辄以困急号天翁。
    赖天闵民不责吏，甘泽流布何其浓。
    农当勉力吏当愧，敢不酌酒浇神龙。

欧阳修　答原父
    炎歳郁然蒸，午景炽方焰。
    子来清风兴，萧萧吹几簟。
    又如沃琼浆，遽饮不知厌。
    嗟予学苦晚，白首困铅椠。
    危疑奚所质，孔孟久已窆。
    群儒窒自私，惟子通且赡。
    幸时丐赢余，屡得饱饥歉。
    严严春秋经，大法谁敢觇。
    三才失纲纪，五代极昏垫。
    盗窃恣胠箧，英雄争奋◇。
    兴亡两仓卒，事迹多遗欠。
    才能纪成败，岂暇诛奸僭。
    闻见患孤寡，是非谁证验。
    尝欣同好恶，遂乞指瑕玷。
    反蒙华衮褎，如誉嫫母艳。
    救非当在早，已暴何由敛。
    苟能哀癱痼，其可惜针砭。
    风舲或许邀，湖绿方灩灩。

欧阳修　答朱寀捕蝗诗
    捕蝗之术世所非，欲究此语兴於谁。
    或云丰凶岁有数，天孽未可人力支。
    或言蝗多不易捕，驱民入野践其畦。
    因之奸吏恣贪扰，户到头歛无一遗。
    蝗灾食苗民自苦，吏虐民苗皆被之。
    吾嗟此语祗知一，不究其本论其皮。
    驱虽不尽胜养患，昔人固已决不疑。
    秉蟊投火况旧法，古之去恶犹如斯。
    既多而捕诚未易，其失安在常由迟。
    诜诜最说子孙众，为腹所孕多昆蚳。
    始生朝亩暮已顷，化一为百无根涯。
    口含锋刃疾风雨，毒肠不满疑常饥。
    高原下湿不知数，进退整若随金鼙。
    嗟兹羽孽物共恶，不知造化其谁尸。
    大凡万事悉如此，祸当早绝防其微。
    蝇头出土不急捕，羽翼已就功难施。
    只惊群飞自天下，不究生子由山陂。
    官书立法空太峻，吏愚畏罚反自欺。
    盖藏十不敢申一，上心虽恻何由知。
