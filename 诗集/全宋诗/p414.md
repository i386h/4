<!-- { "loadSidebar": true } -->
    文风似放一分还。纷纷世变忘言外，
    春在西皋花柳閒。

陈著　送道士十二侄归金观
    世道日以漓，人事日以非。
    吾宗昔昌繁，儒冠森巍巍。
    时节相会聚，燕笑芳菲菲。
    迩来岁复岁，存者星晨稀。
    我今七十九，奄奄一息微。
    汝亦七十八，褵褷旧羽衣。
    老我虽待尽，犹与坟墓依。
    而汝百里外，茕鹤傍孤飞。
    我非寿彭粀，汝非丁令威。
    年事已到此，余生露易晞。
    后会安可必，欲别增嘘欷。
    相送出门去，溪雪日无辉。
    我伫汝回首，此意知者希。
    丁宁且加餐，得健时一归。

陈著　送东平赵孟益赴徽政院译史
    秀出东平礼乐关，将车来览小南山。
    西风承命双亲下，上国媒身九译閒。
    腾踏青云金驿去，笑迎绿发锦衣不。
    气方锐处须珍重，莫把赠言为等閒。

陈著　送董伯和西归
    叶叶青霞衣，来赴山中期。
    相看到忘言，日夜春风吹。
    昨夜雨潇潇，今日君欲归。
    人生如梦寐，世道正巑巇。
    我发白已委，况堪生别离。
    君归不可驻，我心得君知。
    阑干与云平，白鸟来片飞。
    安得身有翼，长与相追随。
    举手一揖别，不作儿女悲。
    一樽尚可同，百里非天涯。

陈著　送董稼山二首
    三年一去西山云，一见欲别心知熏。
    劝君且为更上酒，何时得与细论文。

陈著　送董稼山二首
    白发萧萧送出门，相携相看两无言。
    只应今日往来梦，搅破百里梅花村。

陈著　送儿沆赴昌国学录
    来汝沆，吾语汝。
    蓬莱乡，仙者寓，
    汝行岂为求仙故。宝陀山，
    佛者住，汝今岂为礼佛去。
    吾闻滃洲好学舍，兵后弦歌尚存鲁。
    巨鳌拄牢苍璧岛，长鲸截断红尘路。
    黄公高节懔犹在，茹侯英标俨如睹。
    芷翁器业国有传，逸少词章家有谱。
    扶桑日出长精神，沧溟际天豁襟宇。
    潮水生落见乘除，风涛澎湃尝敛阻。
    耳目所接皆为学，身心所会当约取。
    旦气清明方见性，人生涉历终知趣。
    规模要放面前阔，议论要到心平处。
    雪霜之际有阳春，波浪之中有砥柱。
    畏友当如父师敬，平交当以兄弟处。
    我虽自馁耄何及，汝方年壮力须努。
    亦欲长教在我傍，深恐独学为汝误。
    不然何以资一出，幸犹近只寸半渡。
    驾言曰仕实从游，自昔成人出辛苦。
    着汝意气勉自强，味载言语谨勿负。
    东云在望道路开，西风吹送衣裳舞。
    消受宫墙饭几盂，胜举家庭禄三釜。
    岁月箭过归有期，却把本色初心娱父母。

陈著　送儿沆再之台学并似许梧山张在轩
    学古入官非易事，同寅协恭第一义。
    昨汝行矣重吾忧，今吾闻之为汝喜。
    有如此广文先生，真所谓法家拂士。
    寄声忽到我，用情应为汝。
    我欲谢之难为语，汝其听之告以意。
    古天台，多士类，
    文有风樯阵马之奇，气有霜林老鹘之鸷。
    镇之以静重，行之以平易。
    艰难见初心，苦淡得真味。
    人谓著脚危于渊，我知进德此其地。
    汝不见范文正公家书片幅戒子侄，有事只与同官议。
    又不见欧阳朋党一论质鬼神，同道相益乃君子。

陈著　送儿沆再之婺
    父母生汝期望汝，地阔天宽从著步。
    霜叶飞红橙橘黄，一笠西风正宜路。
    送汝出门不肯行，低头进前出苦语。
    双亲虽安身已高，菽水为欢盍朝暮。
    夏初奉命见两山，往还恨不身生羽。
    如今又为千里行，直是恋慕难轻去。
    有不忍听手抚背，至哉天理人伦处。
    我岂欲汝寸步难，事有乘机恐差误。
    晚年正欲汝有成，此行倘与心相副。
    皱皮瘦骨便精神，当为汝喜非汝惧。
    不妨安稳趁前程，但及梅花时归学莱舞。

陈著　送儿深赴婺之月泉山长
    来汝深，吾语汝，
    汝今此行五百里。吾岂不欲汝在傍，
    朝夕告教从容里。世莫难于续书脉，
    孝莫大于养吾志。男儿须为大丈夫，
    远游有方学者事。汝行乎，
    吾决矣。名山大川如不识，
    坎井中见能有几。严师良友如不亲，
    家庭閒语未必是。若曰高车过万里桥，
    非所羡于司马氏。若曰荣乡佩六相印，
    亦何取于苏季子。区区物外先入心，
    役役终身非切己。星婺域，
    月泉水，古到今，
    最多士。要知三人必有师，
    毋谓一日长乎尔。贼人之子乃自贼，
    毁人之善是自毁。同寮当出肺肝话，
    诸生当如手足视。回顾弱植荷倚重，
    隽永古训滋味旨。遇食不求饱，
    饮酒不至醉。閒事付浮云，
    本色为实地。诗书可幸薄有禄，
    齱盐犹胜空煮字。仕未可养汝奈何，
    耄犹加餐我自慰。要得友朋之誉可听闻，
    即是父母之前相诺唯。三年日月一箭过，
    不必吾惧但为吾所喜。

陈著　送沆赴台州学录
    山连霞，水半沙，
    十步九步神仙家。草初芽，
    树欲花，香风二百里春华。
    人谓此行良可乐，我送出门还作恶。
    初心谓何姑勿道，为贫去抱夫子脚。
    天台如今人物林，芹芳藻洁纷佩衿。
    物议无情忧责重，尽人须要先尽心。
    好为人师古所戒，况汝大欠镫窗债。
    理义无穷白日速，相长工夫方有在。
    视身如玉宜好修，守口如瓶勿起羞。
    平平之外无赫赫，介介之中有休休。
    劳其筋骨饿肤体，乃汝法家并拂士。
    恩爱极处言语切，岂得已哉汝行矣。
    我年虽迈尚自强，藜藿能延寿命长。
    相望只有片云隔，不比远去无游方。
    时节飞书当莱舞，两字平安胜三釜。
    三年电光一抹过，但要学成身立来归见父母。

陈著　送胡检阅
    尘鞅纷纷走畏途，眼中得见古璠玙。
    利名抑末有知己，骨相虽癯却饱书。
    已把三长修信史，应无千斛到清居。
    文章到地此为最，凤阁鸾台次第除。

陈著　送黄少孺远游
    慈溪先生擅天章，胸中奎壁躔诸郎。
    君生坐后秀愈卓，骨骼昂昂气扬扬。
    黄金满籯父训重，青简插架家传光。
    九经本也末百氏，一目谁如我百行。
    木根盘龙干必异，要须培植为栋梁。
    宝气贯虹玉必粹，亦在磨琢成圭璋。
    第方靴笠争径捷，难把章掖入时妆。
    即不必效阮籍哭，亦不必学接舆狂。
    仰天俯地道固在，往古来今人漫忙。
    安居茅茨即台阁，隽永藜藿胜膏粱。
    大蓬山下远尘境，晴岚暖翠松竹房。
    小鉴湖中落天镜，明月清风芰荷裳。
    内可以存养性情之正，外可以舒畅诗书之香。
    上可以奉萱庭寿康之庆，下可以遂棣华和乐之常。
    立我之大无愧怍，敬天之命为行藏。
    不然荆璞轻自售，恐如梅实酸谁尝。
    君不见苏老泉，年二十七始自强。
    渟涵满腹抑不发，直待知我逢欧阳。
    又不见徐仲车，力学笃孝母在堂。
    大贤刮目他日事，自有了翁争道乡。

陈著　送江瑶与人
    玉瑶分自海仙奁，藜腹新来约束严。
    入手颇忧穷鬼捩，收涎已绝老饕餍。
    何妨带甲归庖惯，相与调珍助齿甜。
    要识淡中滋味水，多加椒酒少施盐。

陈著　送酒与莆萄与来石门
    山泉酿出苦醅硬，野蔓生来酸子圆。
    此味不投甜世界，遣教参透石翁禅。

陈著　送酒与元春兄
    九月风光又一年，君家无酒坐无钱。
    翠微虽负菊花约，安乐应甘饮米权。
    举世方争沈醉境，谁人能顾独醒贤。
    两从事□聊相谂，会取一般平淡天。

陈著　送君范到上溪头
    老来多病脚蹒跚，不觉追行一里宽。
    归去闭门还静坐，世途步步是邯郸。

陈著　送李仲实官郡学任满归余姚
    手分教雨□邻庠，咫尺何分明越乡。
    一正不为崖壁异，三年相与藻芹香。
    梅花时节催行色，藜焰风流要当行。
    应有青云扶健翼，摩挲老眼看翱翔。

陈著　送林方叔赴范馆
    家食城南擅独贤，夜占奎壁半移躔。
    东风绛帐浑閒事，先世青毡是宿缘。

陈著　送楼佺提举赴省
    绿发方山冠，白玉气色温。
    高谈霏木屑，不问能知文。
    去秋夺标归，今步南宫云。
    儒科青毡耳，指取气欲吞。
    春风看花马，已系长安门。
    知君必得意，何以持赠君。
    事业浩无射，学问为本根。
    我怀宣献公，况君乃其孙。

陈著　送女清适宁海胡氏回次韵弟观净慈诗写情
    自恨当年许嫁轻，临歧悲哽不能声。
    痛肠恃酒翻多病，险道登天仅得晴。
    女欲有家生世事，谁知与父别时情。
    是虽婿玉□堪抱，南望云山泪自倾。

陈著　送前人之董氏馆
    雪溪公子清于冰，与人心事秋月明。
    黄尘满目分不入，却向嵩曲寻幽盟。
    山之趾，水之裔，
    花柳之时风月夜。避喧何必武陵源，
    得閒便是羲皇世。俗情诩诩有伪真，
    道义之交无故新。我今年已八十一，
    君今亦是半百人。日日聚首能几日，
    况我残阳出入息。闻君束书将有行，
    万里弱水在咫尺。相望怨被浮云妨，
    有梦难托清风将。岂是临分语太苦，
    此味昔我实备尝。一杯一杯莫辞劝，
    此酒中间胶漆酽。记得希夷一语不，
    优好之所勿久恋。

