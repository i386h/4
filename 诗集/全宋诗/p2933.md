<!-- { "loadSidebar": true } -->
    故作酴醾架，金沙只谩栽。
    似矜颜色好，飞度雪前开。

王安石　池上看金沙花数枝过酴醾架盛开二首
    午阴宽占一方苔，映水前年坐看栽。
    红蕊似嫌尘染污，青条飞上别枝开。

王安石　池上看金沙花数枝过酴醾架盛开二首
    酴醾一架最先来，夹水金沙次第栽。
    浓绿扶疏云对起，醉红撩乱雪争开。

王安石　池雁
    羽毛摧落向人愁，当食哀鸣似有求。
    万里衡阳冬欲暖，失身元为稻粱谋。

王安石　迟明
    欹枕浩无情，蘧蘧独迟明。
    霜繁红树老，云澹素蟾清。
    倦鹊犹三尤，寒鸡未一鸣。
    故山何处所，应有晓猿惊。

王安石　冲卿席上得行字
    二年相值喜同声，并辔尘沙眼亦明。
    新诏各从天上得，残樽同向月边倾。
    已嗟後会欢难必，更想前官责尚轻。
    黾勉敢忘君所勖，古人忧乐有违行。

王安石　冲卿席上得作字
    咨予乏时才，始愿乃丘壑。
    强走十五年，朱颜已非昨。
    低回大梁下，屡叹风沙恶。
    所欣同舍郎，诱我文义博。
    古声无慆淫，真味有淡泊。
    追攀风月久，貌简非心略。
    君思忽推徙，所望颇乖错。
    尚怜得经过，未比参辰各。
    留连惜余景，从子至日落。
    明灯照亲友，环坐倾杯杓。
    别离宽後悲，笑语尽今乐。
    论诗知不如，兴至亦同作。

王安石　崇禧给事同年马兄挽辞二首
    庆历公偕起，元丰我独伤。
    两楹终昔梦，五鼎继前丧。
    薰歇曾攀桂，甘留所憩棠。
    素风知不坠，能世有诸郎。

王安石　崇禧给事同年马兄挽辞二首
    藏室亡三箧，得之公最多。
    露曦当晚景，川逝作前波。
    惠寄舆人诵。悲传挽者歌。
    竹西携手处，清泪邈山河。

王安石　崇政殿後春晴即事
    悠悠独梦水西轩，百舌枯头语更繁。
    山鸟不应知地禁，亦逢春暖即啾喧。

王安石　崇政殿详定幕次偶题
    娇云漠漠护层轩，嫩水溅溅不见源。
    禁柳万条金细捻，宫花一段锦新翻。
    身闲始更知春乐，地广还同僻世喧。
    不恨玉盘冰未赐，清谈终日自蠲烦。

王安石　愁台
    颓垣断渐有平沙，老木荒榛八九家。
    河势东南吹地坼，天形西北倚城斜。
    倾壶语罢还登眺，岸帻诗成却叹嗟。
    万事因循今白发，一年容易即黄花。

王安石　筹思亭
    昔人何计亦何思，许国忧民适此时。
    寓兴中园为远趣，托名华榜有新诗。
    数株碧柳苍苔地，一丈红蕖渌水池。
    坐听楚谣知岁美，想衔杯酒问花期。

王安石　酬冲卿见别
    同官同齿复同科，朋友婚姻分最多。
    两地尘沙今龃龉，二年风月共婆娑。
    朝伦孰与君材似，使指将如我病何。
    升黜会应从此异，愿偷闲暇数经过。

王安石　酬冲卿月晦夜有感
    夜云不见天，况乃星与月。
    萧萧暗尘走，坎坎寒更发。
    楼歌客尚饮，酪酊不畏雪。
    巷哭复有人，邻风送幽咽。
    纷然各所遇，悲喜孰优劣。
    君方感庄周，浩荡摆羁絰。
    归来亦置酒，玉指调弦拨。
    独我坐无为，青灯对明灭。

王安石　酬和甫祥源观醮罢见寄
    窃禄祠官久见容，每持金石荐宸衷。
    钧天忽忽清都梦，方丈寥寥羽水风。
    知结胜缘人意外，想寻陈迹马蹄中。
    新诗起我超然兴，更感锺山蕙帐空。

王安石　酬淮南提刑邵不疑学士
    曾咏常州送主人，岂知身得两朱轮。
    田畴泛滥川方壅，厨传萧条市以贫。
    以我薄材思拊伛，赖君余教得因循。
    询有求有风谣在，不独鑱诗尚未泯。

王安石　酬净因长老楼上耫月见怀有疑君魂梦在清都之句
    道人心与世无求，隐几萧然在此楼。
    坐对高梧倾晓月，看翻清露洗新秋。
    登临更欲邀元亮，披写还能拟惠休。
    顾我不知天上乐，虚疑昨夜梦仙游。

王安石　酬慕容员外
    初驾王门学者师，晚漂湖海众人悲。
    吹毛未识腰间剑，刺股犹藏袖里锥。
    卫霍功名还有命，苏张才气久非时。
    江尤亦见应须饮，莫放穷愁入两眉。

王安石　酬裴如晦
    二年羁旅越人吟，乞得东南病更侵。
    殇子未安庄氏义，寿亲还慰鲁侯心。
    鲜鲜细菊霜前蕊，漠漠疏桐日下阴。
    浊酒一杯秋满眼，可怜同意不同斟。

王安石　酬宋廷评请序经解
    未曾相识已相怜，香火灵山亦有缘。
    训释虽工君尚少，不应急务世人传。

王安石　酬王伯虎
    吾闻人之初，好恶尚无朕。
    帝与凿耳目，贤愚遂殊品。
    尔来百千年，转化薄愈甚。
    父翁相贩卖，浮诈谁能审。
    睢盱猴缨冠，狼籍鼠穴寝。
    沧海恐值到，谁论鱼鳖渧。
    鴞声虽云恶，革去在食葚。
    嗟谁职教化，独使此风稔。
    恬观不知救，坐费太官廪。
    予生少而戆，好古乃天禀。
    念此俗衰坏，何尝敢安枕。
    有时不能平，悲吒失食饮。
    唯子同我病，亦或涕沾衽。
    谓予可告语，密以诗来谂。
    烂然辞满纸，秋水濯新锦。
    穷观何拳拳，静念复凛凛。
    贱贫欲救世，无宁犹拾渖。
    说穷且版筑，尹咄唯烹饪。
    逢时岂遽废，避俗聊须噤。
    徂年幸未暮，此意可勤恁。

王安石　酬王督贤良松泉二诗其一　泉
    宋兴古刹今长干，灵曜喜殿荒檀栾。
    二泉相望弃不渫，西泉尚絫三石盘。
    其流散漫为沮洳，稍集小砾生微澜。
    车泉土梗久蔽塞，穿治乃见甽甓完。
    道人慈哀波及远，沟荡两取合土山。
    山前灌输各自足，辘轳罢转井口闲。
    取遥比甘觉近美，与旧争冽知新寒。
    爞爞夏秋百源乾。抱瓮复道愁蹒跚。
    疾倾横逗势未足，嗟此善利何时殚。
    虑长易脆有大檀，伐坚羌庐窟孱颜。
    金多匠手肯出巧，风水千里安知难。
    没羽之虎行林间，箨龙失赋因藏踚。
    循除静投悲瑟瑟，映瓦微见清潺潺。
    三年营之一日就，有口共以成为欢。
    论功信可侈後观，何似当时万竹蟠。

王安石　酬王督贤良松泉二诗其一　松
    世传寿可三松倒，此语难为常人道。
    人能百岁自古稀，松得千年未为老。
    我移两松苦不早，岂望见渠身合抱。
    但怜众木总漂摇，颜色青青终自保。
    兔丝茯苓会当有，邂逅食之能寿考。
    不知篝火定何人，且看森垂覆荒草。
    君诗爱我亦古意，秀眉昔比南山栲。
    复谓留侯不及我，人或笑君无白皁。
    求仙辟谷彼诚悞，未见赤松饥已槁。
    岂如强饭适志游，封殖苍官荫华皓。
    赤松复自无特操，上下随烟何慅慅。
    苍官受命与舜同，真可从之忘发缟。
    诗虽祝我以再黑，积雪已多安可扫。
    试问苍官值岁寒，戴白孰与苍然好。

王安石　酬王太祝
    一马常随世事驰，岂论江激与河湄。
    已成白发潘常侍，更似青衫杜拾遗。
    勋业傥来知有命，文章聊欲见无期。
    喜君材俊能从我，力学何妨和子思。

王安石　酬王微之
    一雨回飙助蓐收，炎曦不复畏金流。
    君家咫尺堪乘兴，想岸乌纱对奕秋。

王安石　酬王檐叔奉使江南访茶法利害见寄
    余闻古之人，措法贻厥後。
    命官惟贤材，职事又留狃。
    止能权轻重，王府则多有。
    岂尝搉其子，而为民父母。
    当时所经营，今十已毁九。
    其一虽幸在，漂摇亦将朽。
    公卿患才难，州县固多苟。
    诏令虽数下，纷纷谁与守。
    官居甚传舍。位以声势受。
    既不责施为，安能辨贤不。
    区区欲捄弊，万谤不容口。
    天下大安危，谁当执其咎。
    劳心适有罪，养誉终天丑。
    岂惟祖子孙，教戒及朋友。
    贵者大其领，诗人歌四牡。
    至尊空独忧，不敢乐饮酒。
    哿矣富阡陌，哀哉此无糗。
    乡闾人所怀，今或弃而走。
    岂无济无术，使尔安畎亩。
    故今二三公，戮尹思矫揉。
    永惟东南害，茶法盖其首。
    私藏与窃贩，犴狱常纷纠。
    输将一不足，往往死鞭杻。
    贩陈彼杂恶，强卖曾非诱。
    已云困关市，且复搔林薮。
    将更百年弊，谓民知可否。
    出节付群材，询谋欲经久。
    朝廷每若此，自可跻仁寿。
    因知从今始，渐欲人财阜。
    吾宗恢奇士，选使自朝右。
    聪明谅多得，为上归析剖。
    王程虽薄遽，邦法难卤莽。
    愿君博谘诹，无择壮与考。
    余知茶山民，不必生皆厚。
    独当征求任，尚恐难措手。
    孔称均无贫，此语今可取。
    譬欲轻万钧，当令众人负。
    强言岂宜当，聊用报琼玖。

王安石　酬微之梅暑新句
    江梅落尽雨昏昏，去马来牛漫不分。
    当此沈阴无白日，岂知炎旱有彤云。
    琴弦欲缓何妨促，画蠹微生故可熏。
    回首凉秋知未远，会须重曝阮郎褌。

王安石　酬吴季野见寄
    漫披陈蠹学经纶，捧檄生平祗为亲。
    闻道不先从事早，课功无状取官频。
    岂堪置足青冥上，终欲回身寂寞滨。
    俯仰谬恩方自歉，惭君将比洛阳人。

王安石　酬吴仲庶小园之句
    旧年台榭扫流尘，职闭朱门岁又新。
    花影隙中看袅袅，车音墙外去辚辚。
