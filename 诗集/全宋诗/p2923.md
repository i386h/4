<!-- { "loadSidebar": true } -->
    宝物已销龙虎气，奎章犹射斗牛光。
    为妖真女花藏墓，说法生公月满堂。
    邂逅一樽归路远，樵歌牧笛送斜阳。

汪元量　花蕊夫人故宅二首
    千古风流一梦中，江山阅尽几英雄。
    芙蓉城里家何在，花蕊夫人宅已空。

汪元量　花蕊夫人故宅二首
    宅前宅后好青山，零落重门半掩关。
    玉貌久归天上去，宫词百首落人间。

汪元量　花石纲
    假山虽假总非真，未必中间可隐身。
    若使此山身可隐，上皇不作远行人。

汪元量　华清池
    一夜春寒事可知，海棠无地避风吹。
    温泉自向东流去，不管飞红出禁池。

汪元量　画溪酒边
    夜来饮酒醉如何，酒醒方知事转多。
    赵国未衰廉蔺在，齐城将下郦韩过。
    鹊飞月树无依所，龙入风江漫作波。
    忽有好诗来眼底，画溪榔板唱渔歌。

汪元量　淮安水驿
    薄暮舟维杨柳隄，手攀杨柳立多时。
    汉儿快意歌荷叶，越女含愁舞柘枝。
    月溼江花和露泫，潮摇淮树带风悲。
    长亭一夜浑无寐，与空传杯更和诗。

汪元量　寰州道中
    穷荒六月天，地有一尺雪。
    孤儿可怜人，哀哀泪流血。
    书生不忍啼，尸坐愁欲绝。
    鼙鼓夜达明，角笳竞於邑。
    此时入骨寒，指堕肤亦裂。
    万里不同天，江南正炎热。

汪元量　黄金台和吴实堂韵
    把酒上金台，伤心泪落杯。
    君臣难再得，天地不重来。
    古木巢苍鹘，残碑枕碧苔。
    倚阑休北望，万里起黄埃。

汪元量　黄州江下
    黄洲渡口，赤壁矶头。
    冷风凄雨，一葉扁舟。

汪元量　惠山值雨
    惠山寺里北人过，古柏茎茎伐尽柯。
    三世佛身犹破相，一泓泉水亦生波。
    山林虽乐无非乐，尘世多魔未是魔。
    举似于人何以故，坐檐閒看雨滂沱。

汪元量　济渎
    玉简投潭洞，金樽出石隈。
    龙光蟠窟宅，蜃气结楼台。
    卷地风雷起，掀天雨雹来。
    人间为济渎，水底即蓬莱。

汪元量　寄李鹤田
    南泉多载夜光还，健步移梅种玉山。
    八十二翁犹矍铄，苦吟不放此心闲。

汪元量　寄李鹤田
    文江别后又三年，别后三年诗几篇。
    老去莫思身外事，命穷甘作饮中仙。
    天阴雨溼龙归海，云淡风轻鹤在田。
    回首西湖湖上路，新蒲细柳为谁妍。

汪元量　寄赵青山同舍档四首
    六馆风流不可寻，形骸土木泪痕深。
    有时咄咄空书字，俗子宁知我辈心。

汪元量　寄赵青山同舍档四首
    短褐离披紫凤图，非扬非墨亦非儒。
    独怜后辈欺前辈，自笑今吾即故吾。

汪元量　寄赵青山同舍档四首
    聚嘲丛谤腐儒痴，江海漂零酒一卮。
    闲把至音调绿绮，朗吟新句写乌丝。

汪元量　寄赵青山同舍档四首
    谢傅东山喜劫棋，刘生南岳怕联诗。
    君侯自有通身胆，用舍行藏且顺时。

汪元量　蓟北春望
    江南二月蕨笋肥，江北客行殊未归。
    怕上西楼洒乡泪，东风吹雨湿征衣。

汪元量　嘉定府
    郡楼着眼蜀天宽，分得巴江水一湾。
    大小峨眉相对立，梨花山接海棠山。

汪元量　贾魏公出师
    奏罢出师表，翻然辞庙堂。
    千艘空宝玉，万马下钱塘。
    □许命真主，欺孤欲假王。
    可能清海岱，宗社再昌唐。

汪元量　贾魏公府
    葛岭当年宰相家，游人不敢此行过。
    柳阴夹道莺成市，花影压阑蜂闹衙。
    六载襄阳围已解，三更鲁港事如何。
    栋梁今日皆焦士，新有园丁种火麻。

汪元量　贾魏公府
    重门犹钉旧桃牌，惆怅行人去不回。
    万种好花环曲径，一泓流水绕香阶。
    高台已见胡羊走，乔木惟闻蜀鸟哀。
    檐外竹梅森似束，邻翁时剪作烧柴。

汪元量　贾魏公府
    湖边不见碾香车，断珥遗钿满路涂。
    门迳风轻飞野马，亭台火尽及池鱼。
    海棠花下生青杞，石竹丛边出紫苏。
    却忆相公游赏日，三千卫士立阶除。

汪元量　贾魏公雪中下湖
    冻木号风雪满天，平章犹放下湖船。
    兽炉金帐羔儿美，不念襄阳已六年。

汪元量　剑门
    剑门崔嵬若相抗，云栈萦回千百丈。
    石角钩连皆北向，失势一落心胆丧。
    侧身西望不可傍，猛虎毒蛇相下上。
    安得朱亥袖椎来，为我碎打双叠嶂。

汪元量　江陵
    月到荆江上，轻帆莫远扬。
    水摇龙影动，风送雁声长。
    北斗回秋柄，南辰耿夜光。
    徘徊舒一啸，诗兴落潇湘。

汪元量　江上
    太学诸斋拣秀才，出门何处是金台。
    楝花风紧子规急，杨柳烟昏黄鸟哀。
    潮落潮生天外去，人歌人哭水边来。
    推篷坐对吴山月，几度关门击柝回。

汪元量　降香回燕
    一從得玉旨，勒马幽燕起。
    河北与河南，一万五千里。

汪元量　焦山
    焦山寺里白云堆，百尺危楼百尺台。
    持咒圣僧漂海去，寻访閒客渡江来。
    雷轰古树蜈公出，日转虚檐燕子回。
    案上楞严都好在，昆明又见有新灰。

汪元量　金陵
    只见空城不见台，客行搔首重徘徊。
    风云旧日龙南渡，宇宙新秋雁北来。
    三国衣冠同草莽，六朝宫殿总尘埃。
    交游相见休相问，把手江头且一杯。

汪元量　金山
    杨柳隄边看渡船，金山山上访金仙。
    一江风起尘扬海，两岸潮来浪拍天。
    龙化老人频问法，狐为少妇窃听禅。
    此机何与书生事，且借方床熟昼眠。

汪元量　锦城秋暮海棠
    锦城海棠妙无比，秋光染出胭脂蕊。
    日照殷红如血鲜，箭砂妆粒真珠子。
    玉环着酒睡初觉，脸薄粉香泪如洗。
    绛纱穿露水晶圆，笑杀荷花守红死。
    蜀乡海棠根本别，有色有香成二美。
    春花开残秋复花，簸弄东君权不已。
    锦袍公子汗血驹，宾客喧哗间朱紫。
    有酒如池肉如山，银烛千条照罗绮。
    萧娘十八青丝发，手把金锺歌皓齿。
    神仙艳骨世所无，歌声直入青云里。
    江南倦客惨不乐，鸣笛哀筝乱人耳。
    干戈满地行路难，屏里吴山数千里。
    遥怜花国化青芜，浪蕊浮花敢欣喜。
    草堂无诗花无德，窃号花仙宁不耻。
    春花撩乱亦可怜，秋花烂熳何为尔。
    花前妙舞曲未终，红雪纷纷落流水。
    薄命佳人只土尘，抛盃拔剑长歌起。

汪元量　锦江蜀先主庙
    国破人何在，宫名喜尚存。
    虽云蜀先主，犹是汉诸孙。
    吴魏不相下，关张岂少恩。
    崩年在三峡，遗恨满乾坤。

汪元量　京口野望
    傍岸人家插酒旗，受降城下客行稀。
    南徐白昼虎成阵，北固黄昏鸦打围。
    乱后江山元历历，愁边杨柳极依依。
    櫂歌渔子无些事，网得时鱼换酒归。

汪元量　九日次周义山
    杜陵清瘦不禁寒，白发萧萧强笑欢。
    阶下决明难独立，庭前甘菊好谁看。
    一钱留得囊羞涩，九日沽来酒带酸。
    却忆大明朝谒罢，紫萸擎出赐千官。

汪元量　九月九日堂红叶二首
    天平山木似花开，青女裁成锦绣堆。
    暂借秋光作春色，白衣解遣麴生来。

汪元量　九月九日堂红叶二首
    凤凰山上少人家，红叶漫山映落霞。
    却笑陶潜归栗里，东篱寂寞对黄花。

汪元量　旧內曲水池
    锦沟引水入觞池，两两金船上下驰。
    春季夫人扶辇疾，玉堂学士带花迟。
    当时行乐虽然秘，此日遗踪自可悲。
    回首支郎新栋宇，浮屠千尺白差差。

汪元量　居拟苏武四首
    棠棣本同根，苏葩亦相联。
    谁谓忽远役，怀抱无由宣。
    况我骨肉亲，与子枝叶连。
    昔为双飞凫，今为孤飞鸢。
    徘徊复彷徨，感激涕泗涟。
    道路阻且远，四海霏尘烟。
    鹡鴒恐失群，绕树何翩翩。
    我有一斗酒，可以同笑言。
    去去从此辞，努力云中鞭。

汪元量　居拟苏武四首
    黄鹤一远举，千年方始归。
    众鸟念其群，哀鸣亦相依。
    彼美双鸳鸯，一旦生乖离。
    幸有盈尊酒，聊以与子违。
    请歌远游吟，慷慨声以悲。
    清商咽丝竹，激烈怆复悽。
    行人不可留，万里将何之。
    念子日已远，会念未有期。
    挽首长叹息，泪下沾我衣。
    安得生羽翰，与子成双飞。

汪元量　居拟苏武四首
    结发为新婚，恩爱相匹俦。
    欢乐殊未已，征夫忽西游。
    中夜起彷徨，仰视天汉流。
    众星正纵横，皓月澄中州。
    明发临古道，古道何悠悠。
    生死从此辞，握手泪不收。
    勉哉惜芳姿，毋使怀百忧。
    丈夫抱赤心，妇女安可留。

汪元量　居拟苏武四首
    皎皎云间月，灼灼我室闾。
    酣歌美长夜，清辉丽高隅。
    征夫许报国，将使万里途。
    是时吹寒风，晨起驱行车。
    仰视天文乖，俯视长江殊。
    良友惜远别，执手相踟蹰。
    清时不屡好，嘉会难再娱。
    万里一失所，中道将何如。
    愿子著明誓，善保千金躯。

汪元量　居延
    忆昔苏子卿，持节入异域。
    淹留十九年，风霜毒颜色。
    啮氈曾牧羝，跣足涉沙碛。
    日夕思汉君，恨不生羽翼。
    一朝天气清，持节入汉国。
    胤子生别离，回视如块砾。
    丈夫抱赤心，安肯泪沽臆。

汪元量　筠溪王奉御寄诗次韵呈崖松卢奉御
