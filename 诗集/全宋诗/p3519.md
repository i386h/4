<!-- { "loadSidebar": true } -->
    霜染溪枫叶叶丹，翠鳞浮动汐波閒。
    盘盘路转千峰表，冉冉云扶两腋间。
    掠水轻鸥晴自戏，凌风飞雁暮争还。
    结庐姓字无人会，静对庭阴一解颜。

杨时　登桐君山
    翠崖千尺峙云高，楼殿翚飞压巨涛。
    槛外回峰自连首，只因潭下有灵鳌。

杨时　登岘首阻雨
    羊公风绩几经秋，独绕龟趺为少留。
    欲问荆人寻旧事，一江清泚自东流。

杨时　登岘首阻雨
    江浮云影抱层栏，云上青山一水间。
    尽日倚阑看不足，杖藜欲去更回还。

杨时　登岘首阻雨
    江风飞雨上雕栏，庭树萧萧影自閒。
    向晚微云遮不尽，好山浑在有无间。

杨时　登岘首阻雨
    庭前古木已经秋，天外行云暝不收。
    倚杖却寻山下路，一川风雨湿征辀。

杨时　东林道上閒步三首
    寂寞莲塘七百秋，溪云庭月两悠悠。
    我来欲问林间道，万叠松声自唱酬。

杨时　东林道上閒步三首
    百年陈迹水溶溶，尚忆高人寄此中。
    晋代衣冠谁复在，虎溪长有白莲风。

杨时　东林道上閒步三首
    碧眼庞眉老比丘，云根高卧语难酬。
    萧然丈室无人间，一炷炉峰顶上浮。

杨时　冬寒两齿忽觉动摇因成书怀
    未年三十发先凋，岁晚俄惊两齿摇。
    都为疏慵成计拙。直缘衰病觉形焦。
    连经宿雨重裘冷，旋煮藜羹野兴饶。
    摆脱尘攀犹未得，不堪回首问渔樵。

杨时　冬晓
    著瓦霜华冷，暝空晓雾均。
    气昏难见日，风过易生尘。
    洗砚冰纹破，凭炉火色春。
    莫嫌寒尚薄，雨雪更愁人。

杨时　冬早书事
    窈冥谁为宰炉锤，荣谢唯知岁序催。
    腊日未经梅已绽，春风尚远冻先开。
    愁无润泽归芳树，独有余寒著死莇。
    收尽浮云天愈净，夜深犹起望三台。

杨时　冬至日闻雷
    土圭日已南，百年生有期。
    新阳潜地脉，惨惨群阴微。
    尚觉云气昏，严飚弄寒威。
    狂雷与骤雨，奔逐如喧鼙。
    百虫误惊蛰，生理亦已亏。
    向晚怒声息，散雪交余辉。
    凌寒山驿孤，持盃空自疑。

杨时　读东坡和陶影答形
    君如烟上火，火尽君乃别。
    我如镜中像，镜坏我不灭。

杨时　端午日
    悠悠南北各天涯，欲望乡关眼已花。
    忆得亲庭谁共语，应怜游子未还家。

杨时　泛江至土坊
    万顷江湖远，孤乘一叶船。
    雁飞云外字，篷掩水中天。
    波静橹声息，风微帆影偏。
    回环聊注目，浩荡接清烟。

杨时　感怀寄乡友
    漫浪人间已十年，簿书扰扰日羁缠。
    朱公漫有千金璧，季子初无二顷田。
    篱下蹲鸱余晚实，云间紫鳖奋新拳。
    淹留寸录空回首，一望乡关一怅然。

杨时　感事
    权门车马日纷纷，寂寞多应笑子云。
    玄白定知非世尚，解嘲那复强云云。

杨时　感事
    世事浮云薄，劳生一梦长。
    散材依栎社，幽意慕濠梁。
    风激鹰鹍迅，霜残草木黄。
    投閒如有约，早晚问耕桑。

杨时　感事
    桑麻腴地莽榛荆，骑士西来剑戟腥。
    藜藿陋儒心更鄙，但思干羽舞虞廷。

杨时　感事
    边徼无虞日，王师讨弗庭。
    收功夸庙算，行险毒生灵。
    川谷旌麾暗，风尘战血腥。
    寂寥归马日，目断华阳坰。

杨时　感事
    虎士冰河侧，日闻刁斗惊。
    气吞沙漠尽，风荡贼巢倾。
    关塞长年戍，边尘几日清。
    太平陈朽富，一旅百夫耕。

杨时　观猎
    貂裘白马谁家子，拥戟弦弧囊劲矢。
    褰身欲与鸟争飞，独处尘埃云四起。
    长绳驱逐狐兔惊，骄鹰掣臂流双睛。
    飞扬云间电光闪，旋复草际无遗生。
    鸷肠久厌鲜肥饵，顾盼方能伺人意。
    但矜鼎俎有余甘，贪餐谁怜殄生类。
    安得淑气回严秋，徐令困拙同鸣鸠。
    林间百鸟恣孳乳，虽欲击搏知无由。

杨时　归雁
    天末惊风急，江湖夜思长。
    悲鸣愁绝塞，接翼冒清霜。
    泽岸多缯弋，云间乏稻梁。
    茫然栖息地，饮啄欲何伤。

杨时　过丰城
    清江渺渺绿浮天，博物无人继昔贤。
    应有斗间灵气在，谁能更与斸龙泉。

杨时　过关山
    牢落关山路，年来倦往还。
    长随流梗泛，有愧白云閒。
    亲远江天外，魂劳梦想间。
    泫然游子泪，挹尽复汍澜。

杨时　过关山
    岁律行将暮，飚风凌九垓。
    山深人寂寞，路远马虺雙。
    幽意从谁展，愁怀殢酒开。
    衰迟仍惜日，投晚独徘徊。

杨时　过汉江
    西极鳌足折，东南地维倾。
    众流竞趋下，汹汹归沧沧。
    谁能跨明河，挽此经天行。
    世难乘槎翁，此意终冥冥。

杨时　过金山
    环望荆吴坼，清江日夜流。
    飞腾潮汐浪，漂泊利名舟。
    山涌鳌番出，楼嘘蜃气浮。
    僧窗千古意，出没看轻沤。

杨时　过兰溪
    纷纷朝市竞秋毫，江上霜风正怒号。
    不问扬澜与彭浪，翩然东下日千艘。

杨时　过庐山遇雨
    江风吹雨逐人来，行过山前首重回。
    绝顶隔云看不见，石棱崖角独崔嵬。

杨时　过七里濑
    拂云高雁倚风抟，下视平湖万里宽。
    搔首扁舟又东去，钱塘江上看波澜。

杨时　过七里濑
    扁舟东下几时还，一席飞帆插羽翰。
    回首严陵台上月，清风千古逼人寒。

杨时　过钱塘江迎潮
    银潢翻空际天白，鲲怒鹏骞海波击。
    涌云噫气声怒号，万马驰车随霹雳。
    低昂上下如桔槔，顷刻性命轻鸿毛。
    赍囊负笈有夷路，一日何事常千艘。
    因思羊肠盘九　　，攀援蜀道愁狖猱。
    人生独处有万险，岂必此地多风涛。
    愿言夷险不须问，莫负对酒持霜螯。

杨时　过清溪渡
    天阔江衔雨，冥冥上客衣。
    潭清鱼可数，沙晚雁争飞。
    川谷留云气，鹈鹕傍钓矶。
    飘零沧海客，期到一帆归。

杨时　过石首谒县官回有作
    万事纷纷醉即休，无功可作酒泉侯。
    谁能载取千缸去，且向舟中打拍浮。

杨时　过吴江
    天水相涵翠有余，玻璃万顷接方壶。
    山浮晚照清如洗，风远飞帆细欲无。
    漫叟未应甘皂枥，散人终欲傲江湖。
    维舟况值鲈鱼美，脍叠银丝饫腹腴。

杨时　含云寺书事六绝句
    兽骇禽鸣翳蔚中，难将此意问鸿蒙。
    萦回小径苍苔滑，杖屦从今恐不通。

杨时　含云寺书事六绝句
    北山山下一渔翁，形解心凝骨已融。
    支枕睡余人寂寂，一轩明月满窗风。

杨时　含云寺书事六绝句
    北前咫尺市朝赊，垣屋萧条似隐家。
    过客不须携鼓吹，野塘终日有鸣蛙。

杨时　含云寺书事六绝句
    夹屋青松长数围，午风摇影舞僛。
    幽禽叶底鸣相应，时引残声过别枝。

杨时　含云寺书事六绝句
    竹间幽径草成围，藜杖穿云翠满衣。
    石上坐忘惊觉晚，山前明月伴人归。

杨时　含云寺书事六绝句
    蝶梦轻扬一室空，梦回谁识此身同。
    窗前月冷松阴碎，一枕溪声半夜风。

杨时　含云晚归寄真师
    每扣禅关即晚归，尘中回首万缘非。
    不愁幻翳迷心地，且听潮音振祖衣。
    归路往来无别径，夜光清彻有余辉。
    虎溪旧社知重约，陶令如今已息机。

杨时　汉坂舟行
    曲岸通幽径，疏篱映竹斜。
    坞深藏吠犬，林薄露人家。
    石濑鱼偏美，邻村酒易赊。
    只应云水富，自是一生涯。

杨时　合江亭晚眺
    倚杖钩帘两水间，晴光飞影上雕栏。
    帆催画鷁抟风去，雪吐铦锋作剑攒。
    平野烟浮迷远目，晚溪潮涨失前滩。
    骑鲸一往扶桑近，休问人间行路难。

杨时　和陈莹中了斋自警六绝
    画前有易方知易，历上求玄恐未玄。
    白首纷如成底事，蠹鱼徒自老青编。

杨时　和陈莹中了斋自警六绝
    八荒同宇混车书，一视那知更有渠。
    凭轼自应由砥道，径蹊无处问归与。

杨时　和陈莹中了斋自警六绝
    行藏须信执中难，时措应容道屡迁。
    一目全牛无肯綮，騞然投刃用方安。

杨时　和陈莹中了斋自警六绝
    造次欲安嗟孰是，参前无物若为书。
    萧条此意人谁问，兴废由来命也与。

杨时　和陈莹中了斋自警六绝
    圣门事业学须强，俚耳从来笑折杨。
    诡遇得禽非我事，但知无有是吾乡。

杨时　和陈莹中了斋自警六绝
    盈科日进几时休，到海方能止众流。
    只恐达多狂未歇，坐驰还爱镜中头。

杨时　和李倅游武夷
    浓淡烟鬟半雨晴，溪光初借晚霞明。
    鳌头涌出三峰秀，天汉融成一鉴清。
    枌社有谁藏旧牒，宾云无处问遗声。
    幔亭寂寞仙何在，勾漏丹砂早晚成。

杨时　和钱济明游官园
    虚舟触物本无意，看花得句惭非才。
    名园古寺寻春色，不荤勿鄙双鱼鳃。
    木奴千头化封户，秋实付与江风催。
    因思万点愁人处，何似洞庭金作堆。

杨时　和潭俯张朝请行县言怀
    夹道旌麾动，阴霾万里开。
    霜迎威令肃，春逐马蹄来。
    幽壑光初满，寒莇暖自回。
    仰窥嵩华质，曾未施纤埃。

杨时　和席季成游金銮寺
    朱甍碧瓦照孤城，杖屦翛然野色清。
    縠卷水风轻荡漾，珠翻荷雨自亏盈。
    胜游已觉非人境，妙语宁须味玉英。
