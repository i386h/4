<!-- { "loadSidebar": true } -->
    吉凶本由人，往事皆可覆。
    祸人还自祸，福人还自福。
    于公果传世，李斯竟夷族。
    豺狼不知寤，纷纷方择肉。
    达者识几微，为之先痛哭。

章云心　古意十四首
    福祸递隐伏，荣辱相因依。
    贤达素如此，不肯如脂韦。
    青门工种瓜，首阳甘采薇。
    清风弥万世，斯人谅堪晞。

章云心　古意十四首
    谷风扇春和，卉木皆敷芬。
    贞松但如故，高标在烟云。
    君子守常性，时荣非所欣。
    亦有孤凤皇，不与众鸟群。

章云心　古意十四首
    逝川常东流，白日易西没。
    悠悠天地间，二物何飘忽。
    促迫于生人，绿鬓成华发。
    昧者不自知，终朝常汩汩。
    利欲沈厥身，其本已先躡。
    孰若缮真性，以自固灵骨。

章云心　古意十四首
    老梅何偃蹇，雪时方始花。
    自守岁寒性，不肯随春花。
    隐人适然见，移植溪水涯。
    瘦影无阳艳，清香绝淫邪。
    间静如隐人，隐人心所嘉。
    樵牧无见侵，以诒隐人嗟。

章云心　庐山
    晚眺青牛谷，晨游白鹿山。
    乾坤何日老，今古几人闲。
    卉木烟华紫，江湖雨气斑。
    聘君犹在否，怅望隔云关。

章云心　武昌江汉亭
    江汉亭前江汉浮，岷嶓万里会吴头。
    江穿南北天心落，汉接东西地脉流。
    水上龙争方一梦，山中鹊起已千秋。
    张刘精爽知何在，安得同来赋远游。

章云心　竹
    万朵奇云绕屋飞，云心修竹绿猗猗。
    孤高不为风霜折，正直只应天地知。
    四海久无龙化处，千年几具雁来时。
    晋林充隐皆尘土，瞻彼西山我所思。

章縡　句
    船尾淮山青未了，马头隋柳绿相迎。

章藻之　明水寺
    环山清浅一溪水，夹迳高低十里松。
    烟锁石门疑路断，斜阳影里忽闻钟。

章造　西楼怀感
    高花古柳傍城闉，游目江城次第新。
    百感中来倚惆怅，满城烟雨满城春。

章至谦　九日和杜子美韵
    九日登高眼界宽，羽衣云集尽清欢。
    黄花满泛渊明酒，白发仍簪子夏冠。
    庭下流泉趋涧急，座间清气逼人寒。
    不须更问明年健，但向眉头鬓角看。

掌禹锡　句
    晓莺林外千声啭，芳草阶前一尺长。

掌禹锡　句
    风定落花深一寸，日高啼鸟度千声。

赵安仁　送舒殿丞知荆州
    建隼提封云梦泽，临民咫尺岘山碑。
    烟凝郊郭漳波净，悴绕楼台楚峤奇。

赵邦美　留题灵岩
    披云佳看对青山，何必登高纵远观。
    岩谷幽深无限景，可怜多是等闲看。

赵必拆　春日田园杂兴
    一段佳山水，芳时事正妍。
    犊耕青烧雨，鹤卧碧桃烟。
    社老邀尝煮，灵僧伴摘鲜。
    莫嫌陶令拙，农圃得馀年。

赵必常　小亭夜坐即景
    小亭夜坐涤炎蒸，顿觉风清趣已成。
    数点流萤亭外度，儿童戏逐月边星。

赵必成　十月梅花
    初冬未见一片雪，先见梅开傍花庵。
    可是东君留厚间，早传消息到江南。

赵必成　题陈生鲤鱼图
    神龙原自异凡鱼，潴泽还知不久居。
    平地雷轰头角露，滔天浪浴甲鳞舒。
    应夸鳌海都量遍，漫道龙门不可逾。
    试问锦标刚一跃，陡成霖雨足沾濡。

赵必范　春日田园杂兴
    一岁农功只在春，夫夫妇妇岁艰辛。
    青门旧有种瓜地，绿野新添躬稼人。
    早把牛衣教诸子，欲修簪具间良辰。
    夜来谷口东风过，只恐逢人间子真。

赵必范　句
    幸有渔樵同此乐，苦无车马自如諠。

赵必范　句
    岁点飞花芳径雨，一双新燕荻帘风。

赵必范　句
    茭白生苗藏蛤地，桑黄含萁浴簪天。

赵必范　句
    卜岁聊凭六壬课，有生未识五辛盘。

赵必岊　饮酒
    穷居无与娱，弱子戏我右。
    宁知千载前，不是桑榆友。
    今为骨肉亲，结爱岂不厚。
    不知后千载，当复如此否。
    且尽人间事，幽远非所叩。

赵必流　和孙逢辰游子吟
    独向春风泪几回，经年游子自堪悲。
    天涯只为青云绊，堂上应怜白雪垂。
    离思不随音问去，浪身惟膛梦魂归。
    有时得尉故乡愿，骨肉团团醉寿杯。

赵必流　秋夜玩月
    几度停杯发浩歌，月华偏照别离多。
    床头剩有樽酒绿，醉饮鲸飞沧海波。

赵必流　言志
    足濯长江万里流，手提三尺龙泉游。
    胸中一片英雄气，生不杀奸死不休。

赵必檋　题梅山
    一隐吴门访此山，深怜汉鼎尚多艰。
    片言倘得回天听，未必仙名满世间。

赵必象　避地惠阳鼓峰用徐心远韶
    收拾当年破敕黄，山中蕙帐梦魂香。
    风供松叶暖茶灶，云卧茆窗冻笔床。
    一雨鸣蛙乱深夜，数声啼鸟怨斜阳。
    风尘浩荡愁如海，怎得中山醉酒方。

赵必象　避地山中和杨推夜寒韵二首
    山藏皇恐色，溪诉不平声。
    落叶啼猿怨，危枝宿鸟惊。
    林疏风四面，霜冷月三更。
    酒醒愁无寐，烧松炙到明。

赵必象　避地山中和杨推夜寒韵二首
    浮生等萍汎，前事总花虚。
    橘外访四皓，林间逢二疏。
    溪山数茅屋，天地一蘧庐　　
    怕有桃源路，相期更卜居。

赵必象　别和明府归帅省
    江山如昨日，人物已晨星。
    往事风前絮，浮生水上萍。
    别离头半白，邂逅眼终青。
    客子愁如醉，晓风吹未醒。

赵必象　别和明府归帅省
    几度赋停云，重逢瘴海滨。
    已成三载别，犹豫旧时贫。
    酒量病来减，诗情老更新。
    殷勤分袂意，折尽柳条春。

赵必象　　￥行南山访友不遇
    瘦筇支我上南山，才到山中分外閒。
    九十日春将解印，百年心事几凭栏。
    燕营一垒雏相庆，鹤舞三台仙未还。
    松菊把门牢闭着，谁人弹压此蚤坛。

赵必象　古端饮问梅亭作
    把酒问梅开未开，梅花问我何时来。
    嫣然一笑醒尘梦，撩我诗兴宽酒怀。
    有梅无诗酒怀恶，有诗无酒羁味薄。
    一觞一咏畅幽情，人生须作及时乐。
    去年岭头曾相逢，花边酾酒酹师雄。
    霜月三更壴　似水，枝头翠鸟睡正浓。
    今年寒浅花较迟，一花两花时最奇。
    春多烂漫无意思，此意梅花知不知。
    孤山寂寞逋仙去，香影之后更无句。
    几回拟作梅花骚，无力其如梅花何。
    怀哉此花太人行，冰清玉洁不做时妆样。
    纷纷桃李嫁春风，臭味未必与我同。
    莫说和羹事，和羹事犹未。
    莫羡玉堂人，玉堂人已陈。
    细把心期向梅说，花开花落有时节。

赵必象　和黄秋三衢舟中韵
    壮志曾期捋虎须，中年跛鳖困泥途。
    糟{左米右离}富贵几场醉，卢雉功名一掷呼。
    世事看来真塞马，吾才只可比黔驴。
    客游倦矣休归去，三迳可松园可蔬。

赵必象　和黄秋韵
    骚坛分戍打愁城，奏凯梅边缓辔行。
    诗债填偿难一顿，酒缘结习是三生。
    未能范蠡浮轻舸，且学灵均赋落英。
    落魄半生成底事，沙汀月冷负鸥盟。

赵必象　和黎簿韵
    月佩云冠白云缨，枳花香里见诗人。
    武城半载尝闻政，洛祥他年傥卜邻。
    四海人皆知凿齿，一蓑谁复识玄真。
    斯文共缔千年好，杯酒欢娱亦总陈。

赵必象　和李梅南对梅韵
    三花两花疏篱东，玉堂何以茅舍中。
    孤芳不受春风涴，千红万紫俱下风。
    罗浮梦断孤山杳，寂寂谁蹑二子踪。
    谪仙天人霸梅国，骚坛万仞奴群雄。
    我交梅花二十冬，梅工於诗例合穷。
    我穷於梅诗更拙，岂无膏沐谁为容。
    湘累醒眼不相识，兰芷未必臭味同。
    何时典衣买酒醉梅下，浇我磊落写我悰。
    诗成阁笔对梅笑，此一瓣香为梅翁。

赵必象　和李梅南见寄十四韵
    公归乎山中，袖藏经济策。
    恨不云龙游，相从老樵石。
    樵溪酿泉甘，樵谷嘉禾殖。
    诗垒压刘曹，酒国并秦越。
    与其千户侯，何如千亩漆。
    文星耿在目，龙门兮咫尺。
    天风堕珠玑，捧玩手不释。
    斧钺太森严，句法万峭拔。
    奈何士也贱，至宝道傍掷。
    平生钓鳌手，烹鲜抑何屑。
    箪食与豆羹，岂足动颜色。
    閒愁恼吟肠，义利自为敌。
    相逢开口笑，无怨亦无德。

赵必象　和李梅外韵以伤邑士之无朋
    兀兀规规铁限门，须眉妾妇篇遍吾村。
    蜀南见日犬群吠，井底观天蛙自尊。
    守望谁为乡里助，典型藉有老成存。
    书生唇齿久荆棘，气不能平又一言。

赵必象　和同社酒边韵
    规规为愚傲为颖，晨华夕丧何足逞。
    对山悠然此心领，谁歌白雪妙於郢。
    题破蜀笺为红杏，昼游苦短烛堪秉。
    愧我寒蜩噂如哽，堕身千仞求长绠。
    移文鸥社盟莫冷，共嚼梅花醉香影。

赵必象　和同社钱梅
    花开春意动，花谢春意静。
    逋仙余诗魂，梦断孤山境。
    飘零万斛香，冷落一枝影。
    玉笛声声愁，月浸阑干冷。
    吟翁钱梅行，诗句真隽永。
    持螯醉酒船，呼童涤茶皿。
    欲调宰相羹，且归状元岭。
    离骚不知音，激楚鄙鄢郢。
    惟有广平翁，心肠铁石劲。
    无花实更奇，此意要人领。
    桃李儿女曹，眼底纷蛙井。
    酒醒动微吟，心下快活省。

赵必象　和文文山中秋赏月韵
