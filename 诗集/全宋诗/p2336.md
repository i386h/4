<!-- { "loadSidebar": true } -->
    深深掘窖都埋了，翻铁成皮谁识爷。

释绍昙　鱼妇观音赞
    不归小白花岩住，越样梳妆诳世人。
    无底篮虽提得活，禹门未必解翻身。

释绍昙　渔篮妇赞
    短裳褰起露珠珍，云鬓慵梳惑乱人。
    弄得篮中鱼再活，禹门未必解翻身。

释绍昙　愚翁
    聪明点尽若盲聋，没变通时有变通。
    漏得黄梅无底钵，笑开老眼醉春风。

释绍昙　郁已主赞
    落魄茶陵少见闻，进竿头步与谁言。
    明珠打得驴腰折，不信阇梨个样村。

释绍昙　元晖山水图
    簇簇烟林挂酒帘，山藏古寺寂无僧。
    瘦筇便欲幽寻去，隔岸小舟呼不应。

释绍昙　元叟
    搆得先天那一机，脸中字脚没星儿。
    直从千圣头边坐，不许儿孙取次知。

释绍昙　缘侍者之浙右
    一本潼川花瑞菜，全蜀知名谁不爱。
    夜雨丛凝色染蓝，春风花噀香如麝。
    不知何处得灵根，栽遍牛头山后前。
    古佛低头看不厌，声闻鼻孔衩渠穿。
    上人携种游江浙，味与首阳薇不别。
    伏虎岩前清客尝，老饕嚼断娘生舌。
    余香分饷老芝峰，彷佛家园小摘同。
    此去零星休卖弄，珍藏大作苏陀供。

释绍昙　缘兄求住不得乞语
    磬峰小小陷人坑，始道平夷又险生。
    不是不容轻插脚，要伊别讨路头行。

释绍昙　月磵
    即虚明处发灵源，坐在沉沉湛湛边。
    勇退截流机路活，揭翻光影未生前。

释绍昙　月翁
    午夜光浮玉兔胎，行空无迹镜奁开。
    老僧不在明白里，向未生前相见来。

释绍昙　月岩
    平如镜面险如崖，光境俱忘裂万差。
    这里无伊蹲坐处，空生徒自惹天花。

释绍昙　云溪
    一从锁断清波路，密影重重布画桥。
    著脚不知深浅处，定应攧折瞎驴腰。

释绍昙　赞出山相
    六年冻得瘦竛竮，走出山来眼未醒。
    白折金轮翻不转，谩言半夜见明星。

释绍昙　赞国清灵叟和尚真入北□祖师会
    貌古神清，气融性漫。
    用无准麻皮头，瞎临济正法眼。
    瘞焦山鹤，不假蓬尘。
    缚丰干虎，只消钱贯。
    八怪七乔，十马九乱。
    趁入群牛队里行，一度一度教人看。

释绍昙　赞华长老真
    华胄兮天随故家，清名兮应庵再来。
    穷教兮佛陇精华，逃禅兮苏州思獃。
    爱梅兮冰雪襟怀，结茅兮泉石亭台。
    搜吟兮西湖巧裁，好客兮东合大开。
    乐归隐兮百鸟衔花，尸净土兮九莲夺胎。
    瞻遗像兮瑶林琼树之葩，挺孙枝兮雕梁画栋之材。

释绍昙　赞延庆谦山主寿像
    谦德有光，慈心摄物。
    等冤亲不与较量，混尘俗初无间隔。
    熙熙外气融冰谷之春，汪汪乎胸吞云梦之泽。
    乐羲皇世，含饴弄孙。
    下陈蕃榻，倒屐迎客。
    眼睛头烨烨光明幢，脚跟下尘尘清泰国。
    卜雘陋巷，慕孔圣人获麟作传之风规。
    摵碎明珠，有郁山主骑驴过桥之标格。
    诚所谓入廛垂手，我自调心。
    继百世凛然，见古道之颜色。

释绍昙　赠净书状
    不学寒山落韵诗，翻身来透祖师机。
    碓头舂出非台镜，错受黄梅半夜衣。

释绍昙　丈亭道者干缘求颂
    破钁头边用得亲，入廛不拨万机尘。
    牢关劄断三江口，要被随波逐浪人。

释绍昙　赵州问牛迹圆泽扣角政黄牛平田婆赞
    这畜从来恶迹多，角尖头也解狂歌。
    桥边白鹭擎拳听，急杀耕田臭老婆。

释绍昙　照知客求无碍
    捉得蓬蒿箭一枝，等闲射透五须弥。
    千重百匝机先路，破的初无抵滞时。

释绍昙　政黄牛赞
    一生孤苦窃诗名，沉醉风两眼青。
    黄犊不曾知稼穡，引渠吟得瘦竛竮。

释绍昙　智者大师迁葬图赞
    当年杜撰讲天台，活被平人掘窖埋。
    若是黄金铸灵骨，臭尸不到鬼扛抬。

释绍昙　冢间
    湖山倒影水吞空，鸥鹭忘机万境融。
    不用深深埋暗箭，活人全在死人中。

释绍昙　周上人求语
    忆昔周当仁，手握金刚杵。
    愤气向南方，誓灭诸魔子。
    老婆蓦劄点三心，走入龙潭恨转深。
    扫荡家私无一窖，胡挥白棒到平人。
    牧閒冷坐思高躅，断弦争得鸾胶续。
    扣门听得简州人，倒屐相迎几折足。
    略寒温头号来端，叉手丁宁见觅指南。
    未举纸灯明说了，隔窗春鸟语绵蛮。

释绍昙　猪头和尚赞
    手把猪头不自噇，面前背后鬼分趎。
    重重败阙无人识，赢得涂糊老定光。

释绍昙　竹窗
    密叶节金点碧沙，月和梅影冷移来。
    香岩瓦砾徒抛掷，门锁重阴击不开。

释绍昙　竹房
    三茎曲与两茎斜，径直门风八字开。
    拟向翠微寻路入，知他赚却几人来。

释绍昙　竹云
    春锦千绷玉万竿，岚光翠裛渭川寒。
    油然已作从龙势，只恐仙陂化蛰难。

释绍悟　举赵州访二庵主公案颂
    一重山尽一重山，坐断孤峰子细看。
    雾卷云收山岳静，楚天空阔一轮寒。

释绍瑶　澹山岩
    使君得佳句，简存如猗那。
    着之岩石中，千古不可磨。

释深　偈颂六首
    风萧萧，叶飘飘。
    云片片，水茫茫。
    江干独立向谁说，天外飞鸿三两行。

释深　偈颂六首
    龙生龙，凤生凤，
    老鼠养儿缘屋栋。达磨大师不会禅，
    历魏游梁乾打开。

释深　偈颂六首
    桃符休钉，艾人莫缚。
    太虚无云，本自寥廓。
    大家拊掌归去休，拟议思量错错错。

释深　偈颂六首
    维摩默然，普贤广说。
    历代圣贤，互呈丑拙。
    君不见落花三月子规啼，一声声是一滴血。

释深　偈颂六首
    一九二九，相逢不出手。
    三九二十七，篱头吹觱篥。
    翻忆小释迦，双手抱屈膝。
    知不知，实不实，
    摩诃般若波罗蜜。

释深　偈颂六首
    东村王老夜烧钱，百万雄兵带甲眠。
    四塞八蛮皆镇静，大家拊掌贺尧年。

释深　颂古八首
    庞眉策起貌棱层，见佛元来却不曾。
    南岳天台相撞著，被人唤作捉秦侩。

释深　颂古八首
    庞公倒地，灵照扶起。
    至今几百年，清风犹未已。
    犹未已，东海鲤鱼千尺嘴。

释深　颂古八首
    大家在里许，南山焦尾虎。
    牙爪利如锋，日轮正当午。

释深　颂古八首
    一人背手抽金镞，一人反身控角弓。
    南北东西竞头看，果然一雁落寒空。

释深　颂古八首
    狗子无佛性，劝君不用举。
    欲透万重关，须是千钧弩。

释深　颂古八首
    行喝也打，礼拜也打。
    临济大师，可知礼也。

释深　颂古八首
    昨夜三更转向西，明眼宗师为指迷。
    若於话下寻端的，未免泥中又洗泥。

释深　颂古八首
    不点自和，不拨自转。
    伎俩天然，机轮如箭。
    如今分付当行家，百岁光阴已不多。
    若能直下猛提取，天上人间争奈何。

释胜　偈二首
    即心即佛几人知，立雪齐腰只得皮。
    四海浪平龙玩宝，尽他蝼蚁撼须弥。

释胜　偈二首
    护生须是杀，杀尽始安居。
    会得个中意，分明在半途。

释胜　颂古二十四首
    摩天鸩鸟九头毒，护世那吒八臂长。
    水自竹边流出冷，风从花里过来香。

释胜　颂古二十四首
    心佛物兮俱不是，坐断舌头除药忌。
    横拈倒用总由他，活捉魔群穿却鼻。

释胜　颂古二十四首
    南泉王老太无端，却逐盐官作乐官。
    西祖令严行禁止，免他禅会错欣欢。

释胜　颂古二十四首
    师子窟中师子儿，逸群游玩海珠玑。
    沩山呼索浑无窍，有理难伸穿得奇。

释胜　颂古二十四首
    无业何太切，白云何太孤。
    胡须将谓赤，更有赤须胡。

释胜　颂古二十四首
    就身打劫壮吾曹，唤得贤侯智眼高，
    忿色不知何处去，珠回玉转透云袍。

释胜　颂古二十四首
    陆亘回珠转玉，南泉换斗移星。
    花阴满地日午，梦觉流莺一声。

释胜　颂古二十四首
    行者失却眼，南泉破却锅。
    满堂僧不厌，一个俗人多。

释胜　颂古二十四首
    披蓑侧笠千峰上，引水浇蔬五老前。
    中有瓜田难纳履，睦州倒退在傍边。

释胜　颂古二十四首
    问端如箭透垣墙，赖值灵云手段长。
    骏马蹇驴皆控勒，鞭教战胜出沙场。

释胜　颂古二十四首
    太孤太赊日杲杲，璞玉浑金恶种草。
    无负平生雪此冤，不如一阵香风扫。

释胜　颂古二十四首
    握七星刀寻作者，倒司农印对冤雠。
    当阳一句分宾主，九曲黄河水逆流。

释胜　颂古二十四首
    剜心剖腹继传灯，鬼面神头打葛藤。
    杰出诸方无等匹，也知只是赴斋僧。

释胜　颂古二十四首
    驱耕夫牛照即用，夺饥人食用即照。
    不得同参把手行，安知袖里有穿窍。

释胜　颂古二十四首
    佛法无情报尔曹，忽生忽杀在吹毛。
    若教韩信得妙诀，自是深明防汉高。

释胜　颂古二十四首
    一个铁额铜头，一人三头六臂。
    二俱借人鼻孔，却与洞山出气。

释胜　颂古二十四首
    有喝端如探竿草，无师血脉通红线。
    当阳不识李将军，徒学穿杨一枝箭。

释胜　颂古二十四首
    鸡作苍鹰拏鳖鼻，鸭为金翅作狞龙。
    空王以此垂洪范，锦上铺花知几重。

释胜　颂古二十四首
    展事无回互，投机通一线。
