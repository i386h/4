<!-- { "loadSidebar": true } -->
宋庠　洛京王尚书学士寄惠牡丹十品五十枝因成四韵代书答
    十种仙葩各有名，相逢暂似到周京。
    簪端珥萼头虽白，酒面含华眼更明。
    风暖天香吹不断，露深宫采洗初成。
    慇懃数尽千重叶，未抵衔恩感旧情。

宋庠　落花
    一夜春风拂苑墙，归来何处剩凄凉。
    汉皋佩冷临江失，金谷楼危到地香。
    泪脸补痕劳獭髓，舞台收影费鸾肠。
    南朝乐府休赓曲，桃叶桃根尽可伤。

宋庠　马上见梅花初发
    瞥见江南树，繁英照苑墙。
    无双春外色，第一腊前香。
    云叶遥惊目，琼枝昔断肠。
    莫吹羌坞笛，容易损孤芳。

宋庠　漫成
    二典勋华冠号荣，爊然三代继英声。
    如何孟子尊儒术，不肯临篇信武成。

宋庠　漫成二绝
    日日开门避宠呼，舞骖飞盖共虚徐。
    昔人枉解痊秦痔，只得君王五乘车。

宋庠　漫成二绝
    代故由来足纠纷，高才忧世强云云。
    太宗不用长沙传，虚使群臣諡孝文。

宋庠　冒雨出省示同舍
    簇云丝雨共凄迷，红日应衔苑树西。
    陌上绛涂深几许，羸骖无锦可障泥。

宋庠　梅
    花落亭亭素脸开，忍寒刚欲背春来。
    已迷江令琼花树，更傍周王璧水台。
    楚馆娇云愁梦断，洛廛香雪待风回。
    一枝寄远真何益，费尽南朝陆凯才。

宋庠　孟津跨大河寒气特盛岁暮作
    河里孤城岁倍寒，冰霜千里正漫漫。
    炉熏宝焰翻沈暖，酒入衰容不借丹。
    翠幕障风褰影数，玉琴抽雪按徽难。
    天高木落千花尽，闲抚青松仔细看。

宋庠　孟津岁晚十首
    我怼流年晚，年将我志违。
    终风来北怒，寒日趁西归。
    野兽求群骋，离鸿望影飞。
    君恩殊未报，愁忆故山薇。

宋庠　孟津岁晚十首
    地阔山川巑，风高万卉乾。
    山烟晨作暝，河气晚催寒。
    革眼移前带，梁金晦旧冠。
    胡然坐衰靡，无客饷千丸。

宋庠　孟津岁晚十首
    隐轸分河壤，峥嵘念岁华。
    关云沈鞏树，楼月啸羌笳。
    要路谁云骋，浮生会有涯。
    高哉羡门子，横海挹朝霞。

宋庠　孟津岁晚十首
    岁籥行周矣，官斋坐悄然。
    脩篁全露节，衰柳不停烟。
    霜苦云收阵，天斜月控弦。
    寸心如斗柄，常在帝车前。

宋庠　孟津岁晚十首
    曲岸群芳歇，高台倦目留。
    晋山青不断，河潦浊难收。
    世路功名急，天衢岁月遒。
    吾生犹可养，嵩麓是耕畴。

宋庠　孟津岁晚十首
    戍苦河兼重，星回岁聿悲。
    颓云埋雪树，暗水入冰池。
    山叠看疑近，楼高倚更危。
    吞腥何日了，归去茹华芝。

宋庠　孟津岁晚十首
    大室东南望，分明鸾鹤飞。
    何尝无路往，自是有心违。
    隐谷松声淡，仙区药甲肥。
    行年六十一，非外更知非。

宋庠　孟津岁晚十首
    芳序虽摇落，吾生任屈伸。
    日催轻璧士，天赦戴盆人。
    宵雁多号月，冰鱼暗待春。
    自怜麋鹿性，晚节顿缨频。

宋庠　孟津岁晚十首
    昔日山林愿，今兹轩冕游。
    祗惊年苒苒，安议政优优。
    小雪烟横野，残笳月背楼。
    河边杨树老，不是桂淹留。

宋庠　孟津岁晚十首
    渥赭随颜罢，飞霜入鬓新。
    夜壶寒展刻，冬晷急驰轮。
    名美诚堪徇，身闲我独亲。
    聊持一樽酒，不为画蛇人。

宋庠　孟津晚景
    二月春风引夕阴，鞏烟邙树怅登临。
    醯鸡瓮外天方阔，偃鼠河滨水正深。
    万叠绀螺山北耸，半边红壁日西沈。
    凭高薄暮人谁见，一寸如丹魏阙心。

宋庠　明堂大飨庆成奏御
    盛节严周配，宏模轶汉仪。
    还因大庭敞，就展合宫祠。
    揆序乘霜签，涓辰袭宝龟。
    重檐开窈竔，缀牖列参差。
    苍邸尊圆覆，嘉牲接厚祇。
    五精均帝飨，三圣侑灵嬉。
    备物先昭德，长言各奏诗。
    美光浮羽戚，休气冒尊彝。
    虚次天弥健，还衡斗辄随。
    礼成无坠典，神醉答繁釐。
    解作初占雨，恩浓遂浃肌。
    欢心偕岳抃，赦驿与星驰。
    载瑞催麟笔，包锋促虎皮。
    具臣何以报，拜首百工熙。

宋庠　明堂宿斋赐贡茶珍果上樽御膳
    太寝陪祠宿斗城，宠颁通夕助斋明。
    吴包瑞果金衣润，闽焙春团宝月盈。
    满腹鸱幐催御酒，溢杯羊簍{焰火换血}识君羹。
    甘滋饱德殊无寐，坐数章沟肃唱声。

宋庠　默记淮南王事
    室饵初尝谒帝晨，宫中鸡犬亦登真。
    可怜南面称孤贵，才作仙家守厕人。

宋庠　默记淮南王事
    班葛才华尽冠时，如何褒贬两参差。
    八公并号翀宵客，谁作当年诣吏辞。

宋庠　默记淮南王事
    二山仙藻郁纷纶，鸿宝于中秘术新。
    他日铸金多不效，馀灾翻及献方人。

宋庠　默诵
    虚名三纪玷王朝，晚岁刚肠万虑销。
    笃学自依袁伯业，醒狂谁比盖宽饶。
    将旄烛日逢兵偃，隐谷连云负客招。
    白首报恩虽竭节，拟留馀力事耕樵。

宋庠　谋退
    家家皋稷会亨辰，老丑无谋念孰亲。
    自乐一麾称外守，耻将三物诅谗人。
    灌园路僻苍烟晓，洗耳滩长碧溜春。
    此地敢言逃楚相，他年终拟作尧民。

宋庠　谋退四首
    勤勤念耦耕，不是钓虚名。
    皓魄圆犹缺，芳卮满故倾。
    佩韦防事急，分肉倚心平。
    此意将谁语，临深坐冶城。

宋庠　谋退四首
    常闻疏少傅，知足遽辞官。
    祖道宾仪盛，挥金里宴欢。
    畏途非蠖屈，高志自鹏抟。
    行路贤哉叹，吾心良所安。

宋庠　谋退四首
    昔日於陵子，遗荣自灌园。
    三分轻国爵，一世谢人宣。
    野笠锄春陇，横槔汲晓源。
    区区冒荣者，天壤亦何言。

宋庠　谋退四首
    济世才无取，登朝运所遭。
    濡鵼真竊禄，汗马本非劳。
    汉重商贤隐，尧嗟颍客高。
    古今閒自況，何翅九牛毛。

宋庠　暮春感兴
    九十芳期去不留，解痟何计贳珍裘。
    炉残晋俗清明火，水冷山阴祓禊洲。
    风径舞花催暮色，雨梁归燕说春愁。
    离归莫问年华事，赋笔悲于宋玉秋。

宋庠　暮归舟中
    一水萦纡荡夕霏，樵风上下燕参差。
    斜阳无限沧洲景，可惜山阴兴尽归。

宋庠　南禅院
    王舍多幽刹，林居访净人。
    旁行经叶古，宝色梵天春。
    风阁铃如语，烟溪树胜轮。
    道场聊抖擞，认得客衣尘。

宋庠　南轩望雨
    层霭冒遥城，风长雨足轻。
    暗云依电簇，微日记虹明。
    树洗连帷出，荷翻百琲倾。
    幸无漂麦虑，舒啸倚前楹。

宋庠　辇下寒食
    旧节虽龙忌，中都富物华。
    有行官户柳，无数苑墙花。
    饮市喧银客，优场隘幰车。
    街尘盘马燥，树日斗鸡斜。
    蹋鞠将军第，吹箫贵主家。
    金丸随落宿，丝障乱朝霞。
    水暖船争旆，风长鼓应笳。
    池边人酩酊，殿里客伊亚。
    画卵宾盘盛，香糜赐品嘉。
    只应王泽厚，行乐遍天涯。

宋庠　撚鼻
    一饥惯食腥腐，三嗅不分臭香。
    残质心灰已久，末年鼻壅何伤。

宋庠　念古
    贤哉邴曼容，出处知所据。
    官馀六百石，辄自移疾去。
    富贵非不怀，殆辱亦先虑。
    嗟我材下中，叨恩最蕃庶。
    尧庭纳言职，轩野方明御。
    服衮作槐班，曳履南宫署。
    虽经斥免诮，尚玷高华处。
    徒有守直弦，何能借前箸。
    愚甘六马对，谗恨三物诅。
    年来感衰疾，倦鸟思返翥。
    抗心望先哲，俯首惭昔誉。
    西景尚可收，归辕未云遽。
    傥以人望人，期君或吾恕。

宋庠　念衰二首
    劲风吹北林，落叶舞南牖。
    岁序忽已高，峥嵘薄星斗。
    大化驱群物，始终迭相授。
    羲和亦何为，挟日但西走。
    少壮驰目前，衰颓蹑人后。
    星星两霜鬓，伴我老成丑。
    学道若嗟晚，扪心更馀咎。
    兹意将奈何，投身就杯酒。

宋庠　念衰二首
    衰容览青铜，寒光了无隐。
    照我颠上毛，星星罕余鬷。
    持此将奈何，岁月屡遒尽。
    少壮罕闻道，下士乃为哂。
    操绠遽汲深，持矛复夸榡。
    任重力疾颠，塼穷计方窘。
    上孤明主恩，下违昔贤淮。
    忧悔从中来，老至非无眹。
    尚忝麾守尊，居惭政条敏。
    孤心企寒柏，万境付朝菌。
    往失奚足追，来戒戜堪引。
    明发丘壑情，予将治归轸。

宋庠　偶观竹林七贤画像
    七子高风拂混茫，丹青遗影尚琳琅。
    山王偶尔兼荣遇，不得延年赠短章。

宋庠　贫病
    贫病两何缘，相将百虑煎。
    储空擔石粟，书贷倍称钱。
    客讶甘螬李，偷惊昔故氈。
    因声谢才鬼，攎作送穷船。

宋庠　屏居春日
    初服仍从洛涘居，鸣蛙铙吹满前除。
    露园柘弹愁逢雀，磻渚璜钩枉饵鱼。
    蜡屐幽怀高下齿。斲轮真想古今书。
    汉人尚自嘲频解，犹得凝神守泊如。

宋庠　七夕三首
    一夕欢娱凤帐秋，晓天归驾待琼辀。
    银潢便是东西水，不独人间有御沟。

宋庠　七夕三首
    紫宙风轻敛夕霏，露华应湿六铢衣。
    鹊桥贪问经年恨，不觉蛛丝减旧机。
