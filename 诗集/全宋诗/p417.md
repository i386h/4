<!-- { "loadSidebar": true } -->
    渊乎莫澄挠，叔度乃其伦。

陈著　挽黄祖勉三首
    平生不行怪，流俗自难同。
    原明无仕志，公休有父风。
    肯堂劳未艾，反席寿俄终。
    谁料生刍奠，今年又乃翁。

陈著　挽黄祖勉三首
    夙是通家契，姻盟又此时。
    相依百罹世，多活几年期。
    辰龙竟归梦，子书谁续为。
    九京不可作，乔梓北风悲。

陈著　挽江阴军王寺丞
    自是元台嗣，心如白屋英。
    老成涵古气，清劲立平生。
    孝养官居少，幽恬俗念轻。
    栖栖甲子晚，谁识病渊明。

陈著　挽蒋质甫
    谁能传耆旧，善誉在乡关。
    教子籯金外，和家棣萼閒。
    死心多佛悟，生世半时閒。
    逝矣夫何憾，逍遥玉女山。

陈著　挽少保王平章二首
    气貌古心盎，渊源早学成。
    三朝尊汲直，四海颂夷清。
    忧国生如死，诚身实过名。
    巍巍叔季世，人重泰山轻。

陈著　挽少保王平章二首
    大老关元命，平生坐十年。
    权奸以国毙，柄用已天颠。
    痛事自赍去，忠魂客寄然。
    犹遗簪□旧，血恸北风前。

陈著　挽史允叟慈母王氏
    彼美兰仪盎粹温，谁知肃肃范闺门。
    生荣梦视金花诰，死瞑培成玉树根。
    中一袝严家称礼，终三年制子权恩。
    我来欲送铭旌路，客病栖栖怅莫奔。

陈著　挽舒亦山少母邹氏
    我与亦山连，因闻少母贤。
    顺柔知自分，勤检乐吾便。
    心积儿孙福，家修香火缘。
    平生庶无憾，此去坐青莲。

陈著　挽孙常州寺簿二首
    早宦早收不，相从溪与山。
    身曾五□贵，心自一鸥閒。
    留训金籯外，寻盟贝叶閒。
    手铭平日事，打破死生关。

陈著　挽孙常州寺簿二首
    青春到白首，胶漆更他谁。
    话别水亭酒，断章山驿诗。
    平生今地下，后死独天涯。
    执绋万官路，欲前筋力衰。

陈著　挽孙处士
    魁阀分根异，充然秀气储。
    少年古心貌，危世旧诗书。
    鵩怪来何早，熊祥梦竟虚。
    遥知蕙帐下，昼哭痛何如。

陈著　挽孙大监二首
    家学自相师，名成六馆推。
    春风中哨立，古道上安驰。
    朝擅敢言直，民歌不忍欺。
    危时方倚重，猿鹤已追随。

陈著　挽孙大监二首
    忆昨叩溪扃，承闻病莫迎。
    云山成永诀，胶漆感平生。
    绋送老无力，薤歌遥寄声。
    何须闻宿草，未死有余情。

陈著　挽王开叔
    裔自三吴秀四明，士林著不尽峥嵘。
    江淮游览诗随气，乡里推评实过名。
    最是与梅相契友，翛然易箦了平生。
    北风飞旐余山路，稍得悲歌薤露声。

陈著　挽校书郎方公夫人二首
    有美女中玉，来嫔天下魁。
    心无惭藻涧，眼及到兰台。
    欲伴春行乐，俄缠昼哭哀。
    谁知余地在，五桂总翘材。

陈著　挽校书郎方公夫人二首
    七十七年春，斑衣堂上新。
    鱼轩宜有晚，恙枕竟无晨。
    空感通家泪，难随执绋尘。
    望云飞老□，聊聒薤歌人。

陈著　挽袁镇
    名笔记新茔，何须更乞铭。
    空山有琴瑟，有子足门庭。
    死异十年远，归同一穴宁。
    乡人指余庆，书气发林坰。

陈著　挽张梅坦二首
    之子吾乡秀，生来踏上风。
    兰亭高擢颖，芹泮早称雄。
    科第孙山秀，吟情灞雪中。
    □□□□□，□□□□□。

陈著　挽张梅坦二首
    同饮嵩溪水，绸缪况有连。
    心期天地阔，情话岁时迁。
    一病帮三暑，长归竟九泉。
    谁知之子憾，薛凤定翩翩。

陈著　挽张正甫二首
    别来倏忽一周星，君住家林我泛萍。
    到处逢人问梅坦，有时见梦说兰亭。
    自怜倦翼归迟暮，已报清魂入杳冥。
    多少微言今已矣，义难辞处写为铭。

陈著　挽张正甫二首
    河汾坐下旧诸生，拔颖丛中学早成。
    公相品题文艺价，乡人辟易义风情。
    本来云雨蛟龙志，老去山林猿鹤盟。
    桂子不须坟上落，此君原自不争名。

陈著　挽赵集贤□□□三首
    雍容存器局，沈细入经纶。
    心好难为弟，身危活得民。
    余生盟蕙帐，急召应蒲轮。
    松下旧游处，为谁芳草新。

陈著　挽赵集贤□□□三首
    三年集贤院，一老无游身。
    镫火影相吊，家山眉两颦。
    生还空有日，病卧竟无晨。
    瞑敛夫何憾，同朝多故人。

陈著　挽赵集贤□□□三首
    命好谁无死，恩斯独异今。
    人迎万里榇，天报一生心。
    红炬护舟稳，白云归窆深。
    蹒跚得临坎，痛器撼山林。

陈著　挽卓生甫二首
    风雨潇潇境，山林落落姿。
    安贫清似玉，嗜学古如饴。
    世事两颦送，古心诸老知。
    家庭多手泽，幸有宁馨儿。

陈著　挽卓生甫二首
    袖携文满卷，下问及深衣。
    拟议金难订，稽迟璧未归。
    重逢何日是，一梦已人非。
    宿草自春处，老心东向飞。

陈著　挽族父承务郎衡之三首
    人物瑞丹霞，翛然绝点瑕。
    宽心无厌客，急义不谋家。
    一室琴棋画，四时风月花。
    晚来满山菊，消得澹生涯。

陈著　挽族父承务郎衡之三首
    当年延桂塾，承乏愧无能。
    以子视宗族，如家安友朋。
    春风文字酒，夜雨诵弦镫。
    古首凄谁续，心安泪欲冰。

陈著　挽族父承务郎衡之三首
    庭桂出心根，天风香满门。
    初封缘子贵，上寿称君恩。
    正尔需三釜，胡然梦九原。
    有余无尽泽，留下长兰孙。

陈著　晚晴次前韵似前人
    雨中菜酒得相陪，天忽安排晚霁开。
    明月归途定回首，橘香时节又须来。

陈著　万寿寺主僧圆鉴留酒醉中
    人世一沤浮，时光如瞬流。
    相违十年久，偶见两心稠。
    法嗣惊初意，香厨出异羞。
    那知年到此，不枉少迟留。

陈著　汪日宾真赞
    诗书以沃其中兮，瞓生盎乎吾之余。
    衣冠以正其外兮，俨自媚乎吾之初。
    情周乎与物兮，于由由而介介。
    义见乎应事兮，于胶胶而舒舒。
    庶乎免于今之世兮，其将进于马少游王彦方之徒与。

陈著　王得淦次子侑生日求诗
    梅窗得得宁馨儿，乳腹方离气已奇。
    傅就外居来岁事，学从小入去年时。
    擅三元美家谁继，有二郎贤父自知。
    可是耄夫虚赞祝，向来功业是人为。

陈著　王得淦招饮席上二首
    亲戚疏疏已晓星，杯中滴滴是真情。
    近来此酒谁家有，除却旗亭无笑声。

陈著　王得淦招饮席上二首
    太史应须奏德星，老夫相与证高情。
    杯盘楚楚饶诗兴，写出人閒淡处声。

陈著　薇山处过番石渡遭渡子无礼伤臂因韵二首
    卧如龙奋亮当贵，射可猿通广欲飞。
    谁料舟人为敌国，只应山鸟怪儒衣。

陈著　薇山处过番石渡遭渡子无礼伤臂因韵二首
    唾来不拭如师德，怒至无迁不子颜。
    浅眼方知有沧海，恶声宁复到薇山。

陈著　为龄叟作
    多年会镇翠微西，钟鼓声中好品题。
    见大不嫌山寺小，立高应笑世人低。
    扫莓苔地皆新筑，倚竹梅云是退栖。
    最与老天相狎处，无边风月省提携。

陈著　为茂林老乘独舟四句
    海浪如山不著帆，任风吹去渺茫閒。
    谁知缘法有到处，少茂林泊处深山。

陈著　闻伯求弟鞫狱明允今日行刑而雪应祈喜而赋诗
    敕香勤雪未如期，谁信沈冤在狱扉。
    玉阙晓俞三覆奏，瑶妃夜剪六花飞。
    从知刑罚分明处，最系天人感应机。
    喜极吾家有宣静，眼中琼树转光辉。

陈著　闻丹山主僧德周欲退慈云主僧龄叟留此作
    识破机关便出林，满天劫火可能侵。
    水流不去青山影，风与俱高白鹤心。
    物外弟昆相契合，眼中世界几浮沈。
    是知处处虚西榻，难得慈云一片阴。

陈著　闻杜鹃
    帝魂旧话是耶非，知得安危动处几。
    自出蜀啼随地气，直过洛去泄天机。
    春风万古此心在，云树千山何日归。
    听到如今转难听，恨无双翼与俱飞。

陈著　闻樊桂卿初归自镜湖寄之
    短世渊明醉，长愁子美歌。
    高情谁复尔，久别公如何。
    淡月初出浦，好风来颺蓑。
    买田沧海上，耕亦不须多。

陈著　闻剡人望回
    跋涉山程往又还，老怀不是爱游山。
    为闻父老勤相送，立满溪头几日閒。

陈著　闻西兵复至又为逃隐计二首
    千村奔走浪尘沙，又报西兵沸鼓笳。
    厄会有谁知死所，危途无处问生涯。
    孤镫闭户一山雨，远梦当书三处家。
    最怕入深饥莫忍，难逢流水出胡麻。

陈著　闻西兵复至又为逃隐计二首
    军屯多似撒星沙，夜月犹闻奏月笳。
    尚有空囊随杜甫，幸无复壁累王涯。
    草根木实逃生饭，石室泥龛到处家。
    天下苍生是谁误，当年悔不坏庭麻。

陈著　闻莺
    当年百啭建章宫，调入新诗丽曲中。
    老耳如今听不入，为谁犹自咽东风。

陈著　闻状元是少年
    闻说三魁是少年，世閒何必叹才难。
    我生亦是奇男子，莫作时人一例看。

陈著　无题
    秋色薄山色，黄叶溪景瘠。
    出门欲何之，失笑坐溪石。
    冥鸿入层霄，感次万里翼。
    手中铁拄杖，睨视难枉尺。
    起舞衣袂扬，不借西风力。
