<!-- { "loadSidebar": true } -->
    两山夹岸走苍龙，未放中间过玉虹。
    只爱当头一峰好，一峰外面更三峰。

杨万里　皇恐滩三首
    只愁江水去无还，石打银涛倒上滩。
    道是此滩天下恶，古今放过几樯竿。

杨万里　皇恐滩三首
    小烦溪友语阳侯，好遣漂沙盖石头。
    能费奔流多少力，前头幸有一沙洲。

杨万里　黄菊
    莺样衣裳钱样裁，冷霜凉露溅秋埃。
    比他红紫开差晚，时节来时毕竟开。

杨万里　黄雀食新二首
    鹅黄染线织秋衣，杨柳吹绵细细披。
    诗债被渠浑索尽，醉乡邀我不容归。

杨万里　黄雀食新二首
    侯门信口总称珍，只见陈人不见新。
    三日荔投香味变，况开酱瓿柫蛛尘。

杨万里　黄世成挽辞
    文行高无对，功名莫动渠。
    宁登逸民傅，不著茂陵书。
    谁谓风流尽，犹疑信息疏。
    九京何所憾，玉树满庭除。

杨万里　黄司法妻欧阳氏孺人挽诗
    法掾无双裔，夫人六一孙。
    夙勤南涧藻，晚享北堂萱。
    蒲圃严新檟，潘舆閟旧轩。
    庭阶森玉树，驷马看高门。

杨万里　黄太守元授挽词二首
    五马新通贵，千牛旧不全。
    岂渠才作崇，从古命悬天。
    半世风波里，清名玹雪边。
    诸郎俱伟器，枢属更人先。

杨万里　黄太守元授挽词二首
    我忝通家子，公如父行亲。
    一书虽不欠，半面遂无因。
    旅榇千江远，铭旌两竹新。
    庆门宁有此，造物岂其仁。

杨万里　回望黄巢矶之险，心悸久之
    夜云到晓不教收，初日微明又却休。
    雨为岸花新洗面，水撩江草只摇头。
    千篙百棹力都竭，十里九矶船正愁。
    若到峡中应更险，却思峡外是安流。

杨万里　回望惠山
    惠山分明龙样活，玉脊琼腰百千折。
    鍚泉泉上吐一珠，簸弄太湖波底月。
    苍石为角松为须，须里黄金古佛庐。
    请君更向潘葑看，龙尾缴到珠南畔。

杨万里　回望摩舍那滩石峰
    好山近看未为奇，远看全胜近看时。
    回望七峰云外笋，两峰高绝五峰低。

杨万里　回望峡山二首
    英州挽不来，峡山推不去。
    行了一日船，依旧朝来处。

杨万里　回望峡山二首
    浪喜出峡来，峡亦何曾出。
    两岸只无山，依旧江刻屈。

杨万里　桧迳晓步二首
    雨歇林间凉自生，风穿迳里晓逾清。
    意行偶到无人处，惊起山禽我亦惊。

杨万里　桧迳晓步二首
    老桧阴阴夹古城，露丛迎贯日华明。
    晓凉无个人分却，一迳深长独自行。

杨万里　惠泉分茶，示正孚长老
    寒泓不到十余年，老眼重看意惘然。
    漱裂苍崖王龙口，堕成清镜雪花天。
    须烦佛界三昧手，拈出茶经第二泉。
    珍重赞公惊久别，且谈诗句未谈禅。

杨万里　惠山云开复合
    二年常州不识山，惠山一见开心颜。
    只嫌雨里不子细，髣佛隔帘青玉鬟。
    天风忽吹白云坼，翡翠屏开倚南极。
    政缘一雨染山色，未必雨前如此碧。
    看山未了云复还，云与诗人偏作难。
    我船自向苏州去，白云稳向山头住。

杨万里　惠诗惠泉酒熟
    敲冰汲水泉，炊玉酿霜醅。
    忽然油成泓，失却琼作堆。
    抱瓮输竹渠，挈瓶注银杯。
    银杯不解饮，倾泻入我怀。
    酒圣凡五传，道统到吾侪。
    谁云孟氏醇，轲死不传来。
    醉乡天张幕，糟丘麴为台。
    吾欲往相宅，今夕未拟回。

杨万里　惠州丰湖亦名西湖
    左瞰丰湖右瞰江，五峰出没水中央。
    峰头寺寺楼楼月，清杀东坡锦绣肠。
    三处西湖一色秋，钱塘颖水更罗浮。
    东坡元是西湖长，不到罗浮便得休。

杨万里　蕙花初开五言
    幽人非爱山，出山将何之。
    山居种兰蕙，岁寒久当知。
    初蓺止百亩，余地惜奚为？
    先生无广居，千岩一茅茨。
    四面秪蓺蕙，中间才置锥。
    锐绿纷宿丛，修紫擢幼枝。
    孤干八九花，一花破初蕤。
    西风澹无味，微度成香吹。
    灯梦得幽馥，月写传静姿。
    我欲掇芳英，和露充晨炊。
    眷然恻不忍，环耫自忘饥。
    岂无众花草，不愿秋不迟。
    种时乱不择，岁晚悔可追。

杨万里　火合午睡起负暄二首
    火合红销雪尚香，睡魔引我入渠乡。
    觉来一阵寒无柰，自掇胡床负太阳。

杨万里　火合午睡起负暄二首
    黄菊霜枝已懒残，瑞香紫笋政团栾。
    盆池影里看题壁，上字还成下字看。

杨万里　积雨小霁
    雨足山云半欲开，新秧犹待小暄催。
    一双百舌花梢语，四顾无人忽下来。

杨万里　积雨小霁，暮立卷书亭前二首
    报晴底用暮寒为，薄薄春衫横见欺。
    似有如无风细甚，柳丝无赖恰先知。

杨万里　积雨小霁，暮立卷书亭前二首
    淡紫斜阳嫩碧天，一春今多始开颜。
    看山偶忘归来却，月到西廊第二间。

杨万里　积雨小止，暂到东园，雨作急归
    咫尺东园千里遥，欣逢小霁略逍遥。
    鹭穿秧稻新黄脚，虫秃金沙嫩紫条。
    城市檐间堪檕缆，山溪夜半失危桥。
    匆匆行散还皈去，一阵飘萧不见饶。

杨万里　积雨新晴，二月八日东园少步二首
    醉来忽随锦网窝，无柰桃园李绕何。
    八角小亭无处坐，见花多处背花多。

杨万里　积雨新晴，二月八日东园少步二首
    去岁春时政病身，对花不饮被花嗔。
    如今急报千花道，还我前来未足春。

杨万里　积雨新晴，鴐幸聚景园拟口号
    帝心忧麦复忧桑，一念通天转雨肠。
    五色日华销积霭，三春花草殿余芳。
    黄云暖照天颜喜，红药浓熏禁篽香。
    见说都人争出郭，观声舞倦万垂杨。

杨万里　极暑题钓雪
    暑中北合望南窗，将谓南窗分外凉。
    到得南窗还更，热芙蕖和叶落幽香。

杨万里　记梦三首
    云袖危相复，霜锺韵政迟。
    忽然数声急，却是住撞时。

杨万里　记梦三首
    水动花梢动，花摇水影摇。
    不知各无意，为复两相招。

杨万里　记梦三首
    雾外知何寺，锺声只隔山。
    望来无里许，还在九霄间。

杨万里　记梦中红碧一联
    喜教儿联句，那知是梦中。
    天窥波底碧，日抹树梢红。
    觉後念何说，意门难强通。
    元来一夜雪，明晓散晴空。

杨万里　记丘宗卿咽冰语
    醉咽冰丸不作难，不须碎嚼不须餐。
    听渠历历胸中过，一寸诗肠一寸寒。

杨万里　记丘宗卿语绍兴府学前景
    镜湖泮宫转街曲，才隔清溪便无俗。
    竹桥斜度透竹门，墙根一竿半竿竹。
    恰思是间宣看梅，忽然一枝横出来。
    霜余皴裂臂来大，只著寒花三两个。

杨万里　记张定叟煮笋经
    江西猫笋未出尖，雪中土膏养新甜。
    先生别得煮簀法，丁宁勿用醯与盐。
    岩下清泉须旋汲，熬出霜根生蜜汁。
    寒芽嚼作冰片声，余沥仍和月光吸。
    菘羔楮鸡浪得名，不如来参玉板僧。
    醉里何须酒解酲，此羹一碗爽然醒。
    大都煮菜皆如此，淡处当知有真味。
    先生此法未要傅，为公作经藏名止。

杨万里　纪罗杨二子游南岭石人峰
    二子同游石人峰，深行翠筱黄茅中。
    初嫌微径无人踪，行到半岭径亦穷。
    来时犹自闻鸡犬，且行且语不觉远。
    上头无梯下无岸，前头难攀後难返。
    黄茅翠筱深复深，忽有笛声出暗林。
    草根一把牛骨骼，血点溅地惊人心。
    二子相看面无色，疾趋山後空王宅。
    野僧闻此叫绝天，拊破禅床椎倒璧。
    荒山岂有吹笛声，乃是卧虎鼻息鸣。
    二子归来向侬说，犹道兹游最清绝。
    兹游清绝岂不佳，二子性命如泥沙。

杨万里　纪闻
    人道真虚席，心知必数公。
    宾王歮钓筑，君实误儿童。
    天在升平外，春归小雪中。
    何曾忘诸老，渠自爱松风。

杨万里　纪闻悼旧
    莫说湘南寺，令人绝痛渠。
    中间绿国论，偶似绝交书。
    衫短枯荷叶，墙高过笋舆。
    人生须富贵，富贵竟何如。

杨万里　济翁弟赠白团扇子一面，作百竹图有诗和以谢之
    月波初上涌寒金，桂树风来细有音。
    特地此君偏作恼，为侬隔却半轮阴。

杨万里　寄别向运判德献移闽宪
    再岁三移节，千山一据鞍。
    梅花锦囊古，霜月绣衣寒。
    民欲刑几措，公於此岂难？
    谁令清庙器？未著侍臣冠。

杨万里　寄别向运判德献移闽宪
    薄枝工奚取，知音一已多。
    从公日几许，去我意如何。
    梦里闽山月，吟边楚水波。
    门阑万珠履，更试岁寒柯。

杨万里　寄奉新锺宰
    傅语清心阁，欣逢诗主人。
    莺花无恙否，风月一番新。
    旧日行吟处，今来迹已陈。
    应怜杨县尹，须鬓两如银。

杨万里　寄广东提刑林谦之司业
    玉节星槎下九天，祝融海若让云烟。
    故人一别还三岁，新句如今更几篇。
    忆昨待班南内否？论诗看雪未央前。
    梦中若个韶州路，庾岭梅花正可怜。

杨万里　寄贺建康留守范参政端明二首
    衮衣不是未教归，不合威名满四夷。
    天与中兴开日月，帝分万乘半旌旗。
    春生锦绣山河早，秋到江淮草木迟。
    卧护北门期月尔，却专堂印凤凰池。

杨万里　寄贺建康留守范参政端明二首
    一生狂杀老犹狂，只炷先生一瓣香。
