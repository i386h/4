<!-- { "loadSidebar": true } -->
    丝布涩难缝，快意忽破竹。
    圣言裨曲学，割衮缀邪幅。
    注金无全巧，窃发或中鹄。
    翟公辟痈老，薪槱茂棫朴。
    御史威降霜，行私不容粟。
    吏部提英鉴，片善蒙采录。
    博士刈其楚，铨量颇三复。
    因人享成事，贱子真碌碌。

黄庭坚　次韵裴尉过马鞍山
    青山如马怒盘旋，错认林花作锦鞯。
    君不据鞍朝玉帝，岂宜长作市门仙。

黄庭坚　次韵裴仲谋同年
    交盖春风汝水边，客床相对卧僧毡。
    舞阳去叶才百里，贱子与公皆少年。
    白发齐生如有种，青山好去坐无钱。
    烟沙篁竹江南岸，输与鸬鹚取次眠。

黄庭坚　次韵七兄青阳驿西阻水见寄
    挽船逆牵九牛尾，寸步关梁论万里。
    淮山终日只对面，与船低昂如角抵。
    水工爬涉未曾去，远者盈寻近盈咫。
    长堤夜射千丈潭，疾雷不及先掩耳。
    吾人犹困坎井泥，何算鲑虾著尘滓。
    我家诗翁坐长歌，险阻艰难实经履。
    稍寻牛豕畦疃行，始得村落鱼菜市。
    风榆雨柳愁杀人，日西月东若流水。
    忽然槌鼓催发船，入门髈甚折屐齿。
    道逢耦耕试借问，往往见谓知津矣。
    十年奔走营晓炊，家居暖席能得几。
    此行干蛊维叔父，攻苦食辛等醇醴。
    官筒之诗邺城下，孝友恳恻见表里。
    强哦竹闲惜寡和，如以罢兵取坚垒。
    何当车马城南来，寿亲一樽开宴喜。

黄庭坚　次韵钱德循鹿苑滩舣舟有作
    鹿苑滩头秋月明，使君辍棹爱江清。
    尘埃一段思归路，已听荆州渔鼓鸣。

黄庭坚　次韵钱穆父赠松扇
    银鉤玉唾明茧纸，松箑轻凉并送似。
    可怜远度帻沟娄，适堪今时褦襶子。
    丈人玉立气高寒，三韩持节见神山。
    合得安期不死药，使我蝉蜕尘埃间。

黄庭坚　次韵秦觏过陈无己书院观鄙句之作
    陈侯大雅姿，四壁不治第。
    碌碌盆盎中，见此古罍洗。
    薄饭不能羹，墙阴老春荠。
    惟有文字性，万古抱根柢。
    我学少师承，坎井可窥底。
    何因蒙赏味，相享当牲醴。
    试问求志君，文章自有体。
    玄钥锁灵台，渠当为君启。

黄庭坚　次韵秦少章晁适道赠答诗
    二子论文地，阴风雪塞庐。
    宁穿东郭履，不遗子公书。
    士固难推挽，时闻有诏除。
    负暄真得计，献御恐成疏。

黄庭坚　次韵清水岩
    西安封域中，清水岩泉好。
    金堂茂芝术，仙吏书勋考。
    桃源人已往，千古遗井灶。
    双凫能来游，俗子迹可扫。

黄庭坚　次韵清虚
    地远城东得得来，正如湖畔昔衔杯。
    眼中故旧青常在，鬓上光阴绿不回。
    归去汴桥三鼓月，相思梁苑一枝梅。
    我闲时欲从君醉，为备芳醪更满罍。

黄庭坚　次韵清虚同访李园
    年来高兴满蓴丝，寒薄春风骀荡时。
    稍见燕脂开杏萼，已闻香雪烂梅枝。
    老逢乐事心犹壮，病得新诗和更迟。
    何日联镳向金谷，拟追仙翼到瑶池。

黄庭坚　次韵清虚喜子瞻得常州
    喜色侵淫动搢紳，俞音下报谪仙人。
    惊回汝水间关梦，乞与江天自在春。
    罨画初游冰欲泮，浣花何处月还新。
    凉州不是人间曲，伫见君王按玉宸。

黄庭坚　次韵秋郊晚望
    道同一指马，心解废耳目。
    短生行衰谢，黄落看草木。
    无怀世不知，有酒客可速。
    谁能缚诗书，闭门抱羁独。
    披襟临江皋，万籁发空谷。
    风力斜雁行，山光森雨足。
    壁虫先知寒，机织日夜促。
    居人思行人，裘褐谁结束。
    行人喜归来，邂逅天从欲。
    可奈甑生尘，严霜冻杞菊。

黄庭坚　次韵任道食荔支有感三首
    一钱不直程卫尉，万事称好司马公。
    白发永无怀橘日，六年怊怅荔支红。

黄庭坚　次韵任道食荔支有感三首
    今年荔子熟南风，莫愁留滞太史公。
    五月照江鸭头绿，六月连山柘枝红。

黄庭坚　次韵任道食荔支有感三首
    舞女荔支熟虽晚，临江照影自恼公。
    天与蹙罗装宝髻，更挼猩血染殷红。

黄庭坚　次韵任道雪中同游东皋之作
    四海方嗷嗷，我奔走独劳。
    停舟近北渚，扶杖步东皋。
    霜落瘦石骨，水涨腐溪毛。
    更有山阴兴，能无秦复陶。

黄庭坚　次韵任公渐感梅花十五韵
    花信风来自伊洛，稍稍花光上林薄。
    经年病骨怯轻寒，裁就春衫不胜著。
    累累墙底卧虚樽，醉乡何处寻城郭。
    小轩假寐游华胥，万籁无声灯寂寞。
    落梅新诗入吾手，惊起诗魔如发愕。
    高文逸气天马趋，尾端尚许青蝇托。
    坐恐句芒弃我归，看花不及空紫萼。
    生前常苦不自闲，刍豢縻人受羇络。
    我嗟卒岁敝鞍鞯，风败衣裾尘满橐。
    轻裘缓带多公暇，公独奈何犹不乐。
    公言少年岂易知，凤屏翠幔愁萧索。
    蚤从琪树折春飈，每见新诗泪双落。
    劝公且共饮此酒，酒令虽严莫嗔虐。
    时翻舞袖间清歌，日荐南蕙羹北酪。
    花开莫问丑与妍，随分眼前罄杯酌。
    不须憔悴减腰围，也学东阳沈侯约。

黄庭坚　次韵任君官舍秋雨
    墙根戢戢数蜗牛，雨长垣衣亭更幽。
    惊起归鸿不成字，辞柯落叶最知秋。
    菊花莫恨开时晚，谷穟犹思晴後收。
    独立搔头人不解，南山用取一樽酬。

黄庭坚　次韵赏梅
    安知宋玉在邻墙，笑立春晴照粉光。
    淡薄似能知我意，幽闲元不为人芳。
    微风拂掠生春思，小雨廉纤洗暗妆。
    只恐浓葩委泥土，谁令解合返魂香。

黄庭坚　次韵少激甘露降太守居桃叶上
    金茎甘露荐斋房，润及边城草木香。
    蕡实叶间天与味，成蹊枝上月翻光。
    群心爱戴葵倾日，万事驱除叶陨霜。
    玉烛时和君会否，旧臣重叠起南荒。

黄庭坚　次韵舍弟题牛氏园二首
    春与园林共晚，人将蜂蝶俱来。
    樽前鸟歌花舞，归路星翻汉回。

黄庭坚　次韵舍弟题牛氏园二首
    春事欲了莺催，主人虽贫燕来。
    玉烛传杯未厌，金吾静夜惊回。

黄庭坚　次韵舍弟喜雨
    时雨真成大有年，斯民沟壑救将然。
    麦根肥润桑叶大，春陇未鉯蚕未眠。
    奔走风雨连晓色，起寻佳句写由拳。
    李成六幅骤雨笔，挂在东南楼阁前。

黄庭坚　次韵师厚病间十首
    贝锦不足歌，请陈江汉诗。
    美人出江汉，窈窕世未窥。
    折兰不肯佩，告我以蚕饥。
    独归岂惮远，三危露如饴。

黄庭坚　次韵师厚病间十首
    德人更痬疾，术智益洒落。
    反身见万古，道不在卜度。
    胸中有镆鋣，老境要志弱。
    谢公赋达生，达生真可托。

黄庭坚　次韵师厚病间十首
    引镜照清骨，惊非曩时人。
    天地入喻指，芭蕉自观身。
    陈力则已病，征财又室贫。
    古来支离疏，粟帛王所仁。

黄庭坚　次韵师厚病间十首
    葅寒知园秋，饭白问米贱。
    妇孙劝甘旨，霜兔颇宜面。
    黄花不举酒，佳句余嫪恋。
    经行宴坐堂，鼠迹书几砚。

黄庭坚　次韵师厚病间十首
    桃李一春期，松柏千岁永。
    经玄事寂寞，发白官闲冷。
    草绿艾如张，波清蜮司影。
    东里与无趾，渠有幸不幸。

黄庭坚　次韵师厚病间十首
    病余儿废锄，门巷草芊眠。
    来者何所闻，披草足跫然。
    封侯谢骨相，使鬼无金钱。
    梦作白鸥去，江湖水黏天。

黄庭坚　次韵师厚病间十首
    民生自煎熬，煮豆共萁爨。
    居然忘本根，光阴不供耫。
    藏山夜半失，乌合归星散。
    因病见不生，达人果大观。

黄庭坚　次韵师厚病间十首
    开田种白玉，饱牛事耕犁。
    雨露非无泽，得秋常苦迟。
    猛虎擅文章，斑斑被诸儿。
    长松抱劲节，惟有岁寒知。

黄庭坚　次韵师厚病间十首
    谢公莳兰苕，真意付此物。
    惠然风肯来，香为一披拂。
    遥知醉吟姿，黾勉向朱绂。
    搘筇橘柚黄，僧屋对像佛。

黄庭坚　次韵师厚病间十首
    身病心轻安，道肥体癯瘦。
    好怀当告谁，四墙枣红皱。
    负暄不可献，扪虱坐清昼。
    端有真富贵，千秋万年後。

黄庭坚　次韵师厚答马著作屡赠诗
    尝闻马南郡，少有拔俗韵。
    寒灰几见溺，铩翮常思奋。
    桐薪鸣灶间，剑气吐吴分。
    多言世益嗤，当律心自隐。
    家虽四立壁，仕要三无愠。
    会将渔父意，往就庄生问。

黄庭坚　次韵师厚食蟹
    海馔糖蟹肥，江醪白蚁醇。
    每恨腹未厌，夸说齿生津。
    三岁在河外，霜脐常食新。
    朝泥看郭索，暮鼎调酸辛。
    趋跄虽入笑，风味极可人。
    忆观淮南夜，火攻不及晨。
    横行葭苇中，不自贵其身。
    谁怜一网尽，大去河伯民。
    鼎司费万钱，玉食罗常珍。
    吾评扬州贡，此物真绝伦。

黄庭坚　次韵师厚五月十六日视田悼李彦深
    南雁传尺素，飞来卧龙城。
    颇知高卧久，忽作田野行。
    湛湛陂水满，欣欣原草荣。
    日华丽山川，秀色夺目精。
    对酒不满怀，揽物有余清。
    念昔读书客，远人遗世情。
    南亩道观饷，西郊留劝耕。
    共游如昨日，笑语绝平生。
    此士今已矣，宾延无老成。
