<!-- { "loadSidebar": true } -->
    禅波洞彻百渊底，法水荡涤诸尘根。
    迅流速度超鬼国，到岸舍筏登昆仑。
    无边草木悉妙药，一切禽鸟皆能言。
    化身八万四千臂，神通通转物如乾坤。
    山河大地悉自说，是身口意初不喧。
    世间何事无妙理，悟处不独非风幡。
    群鹅转颈感王子，佳人舞剑惊公孙。
    风飘素练有飞势，雨注破屋空留痕。
    惜哉数子枉玄解，但令笔画空腾骞。
    君看琅琊酿泉上，醉翁妙语今犹存。
    向来溪壑不改色，青嶂尚属僧家园。
    君行此知此意，辨才第二文中尊。
    西江一口尽可吸，云梦八九何劳吞。
    他年一瓣炉中香，此老与有法乳恩。

晃冲之　题超化寺壁
    曲池风定碧澜平，小白鱼如锐里行。
    水竹再来应识我，壁间不用更题名。

晃冲之　题鲁山温泉
    平生耳熟闻骊山，梦寐不到临潼关。
    当年太液金井碧，温泉宛在关山间。
    忆昔君来必十月，骑玉花骢带风雪。
    太真独侍沐浴边，鲸甲龙鳞影清绝。
    五十年升平一迷，却驱万骑出关西。
    自为前朝同祸水，翻令后代异谦溪。
    君不见汝海之南鲁山左，亦有此泉名不播。
    征夫问路说汤头，可怜是亦陈惊坐。

晃冲之　田中行
    落叶如流人，迁徙不可收。
    严霜枯百草，清此山下沟。
    我行将涉之，脱履笑复休。
    怃然顾篮舆，崎岖反经丘。
    天风吹我裳，彼亦难久留。
    晚过柳下门，鸟声上嘲啾。
    父老四五辈，向我如有求。
    邀我酌白酒，酒酣语和柔。
    指云此屋南，颇有良田畴。
    劝我耕其中，庶结同社游。
    吾母性慈俭，此事诚易谋。
    伯也久吏隐，可能吾无忧。
    请归召家室，卖衣买肥牛。
    所望上帝喜，祈谷常有秋。

晃冲之　亭成
    故里佗年隐，新亭此日成。
    江山俱有助，草木尽知名。
    圃菊黄浮酒，汀莼紫泛羹。
    松风如与便，愿许从诸生。

晃冲之　同鲁山韩丞观女灵庙前险石
    群不见鲁阳之西两山麓，十里连冈写平陆。
    青林白昼暗古祠，雀啅虚檐蛛纲屋。
    屋子边怪石何瑰奇，凤筋上黄连肌肉。
    巉岩欲下落涧渚，满澒洞千钧一毫属。
    天匠惟知刻画功，鬼力深忧护持哭。
    前峰高蹇下如揖，余峰危栗皆俯伏。
    披寻宿莽得佳趣，洼为溪壑呀为谷。
    香炉佛迹不在外，仙掌蛾眉此其足。
    秀润潜涵夏木清，空蒙映带春江绿。
    我知此必蕴灵异，何止怀藏易城玉。
    阒寂嗟来麋鹿游。孤峻幸免牛羊躅。
    自经千载禹刊凿，不逢万里秦驱逐。
    踟躇三绕回高冈，却立下视云苍苍。
    古今谁为好事者，后有韩子前奇章。
    君不见玉川先生洛阳宅，修竹萧萧独为客。
    它年如与鹤乘轩，可来相见铜驼陌。

晃冲之　挽蔡晋如
    南部清笳咽，东门素旐飞。
    如何一老没，不及二疏归。
    宇宙那复见，死生从此远。
    吾年未四十，已叹故人稀。

晃冲之　挽十六叔父朝散
    惨淡鱼山路，公归膺获麟。
    车送逾千两，人哀备百身。
    伤心蒿里夜，挥泪竹林春。
    翰墨传名教，公深有世风。
    斯文今乃丧，吾道亦何穷。
    埋玉嗟何及，挥金乐未终。
    子孙知必盛，断狱有阴功。

晃冲之　王敦素许纸不至戏简促之
    摩娑垢面戏陶泓，拂拭苍髯笑管城。
    已与陈玄俱绝倒，从君更召楮先生。

晃冲之　问讯次九日韵
    问讯西南戍，提封莫远开。
    休传通蜀道，端可弃轮台。
    拟上平戎策，惭无属国才。
    何须千里马，远自渥洼来。

晃冲之　洗马次十一兄之道韵
    霰桥春水波鳞鳞，桥边结束何圉人。
    解鞍傍水入洗马，飞龙九尺凌漪沦。
    风鬃雾鬣才一沐，玉花照影光满身。
    月题却贯黄金勒，更觉闪艳开精神。
    主人贵想不必问，特赐内厩天麒麟。
    即今此物亦安用，燕山万里胡无尘。
    嫖姚功高自不出，长鸣但踏城西春。
    君不见少陵时已无伯乐，尚有曹将军写真。

晃冲之　戏成
    长夏轩窗倚碧岑，人间尘土莫相侵。
    榴花不得春风力，颜色何如桃杏深。

晃冲之　戏李相如携妇还金乡
    舍人固多奇，奉璧登章台。
    君王击缶罢，将军负荆来。
    长卿束发时，亦复悦名字。
    一从临邛游，心迹了不似。
    茂陵未得仁，要是才足依。
    高堂援哀琴，月出载妇归。
    文君入成都，乃复愧四壁。
    晚见负弩来，良悔抱颈泣。

晃冲之　戏留次褒三十三弟
    白下春泥尚未乾，汴流更待小潺湲。
    不知汝定成行不，寒食今无数日间。

晃冲之　夏室
    丰室不御暑，竹阴新未交。
    幽花时结子，晚燕续开巢。
    午梦还高枕，晨炊出近庖。
    此生吾自了，客至莫相嘲。

晃冲之　香山示孔处厚
    我来南经几山过，马行似冲山色破。
    风烟席卷岩穴开，涧花萦回水流左。
    悬崖彷闻松声下，瞰幽深鸟飞路坠。
    老夫他年有所归，定结白茅依紫逻。
    日高下马古寺门，鱼鼓欣闻脱清饿。
    道人碧眼照川谷，云起盘陀藉高坐。
    殷勤劝我更莫归，唳鹤啼猿亦相和。
    窗前笑唤祁孔宾，世间安用招魂些。

晃冲之　小魏买马久不至以诗寄之
    闻说黄金厩，骐麟惜中别群。
    犹来果下马，不必五花纹。
    骏骨愁时晚，薵萁念夕矄。
    老夫慵杖履，待汝入嵩云。

晃冲之　效古别昭德群从
    十载一相逢，相见无浃旬。
    一生能几别，且复无此身。
    昔别尚可惜，此别重惜之。
    两髀跨鞍马，非复少壮时。
    它人怪康强，自觉筋力衰。
    所苦气如缕，所忧命如丝。
    死生亦大矣，而乃常别离。
    人生一月间，得笑无六七。
    朝为众狙喜，莫作枯鱼泣。
    已矣泉下人。优哉冢中骨。

晃冲之　谢富蔡见过
    饭蔬君莫厌，瓜果我时须。
    自可随丰俭，谁能问有无。
    坠蜂冲博局，惊燕避投壶。
    不惮过从远，频来访老夫。

晃冲之　谢胡御史寄茶兼简深明
    谏议茶犹寄，郎官迹已疏。
    斜封三道印，不奉一行书。
    会远长安去，终临顾渚居。
    大江清见底，为问渴如何。

晃冲之　谢任伯久无书常子然寄茶谢之因简任伯
    谏议茶犹送，郎官迹已疏。
    斜封三道印，不奉一行书。

晃冲之　谢沈次律水枕
    沈侯笔力鼎可扛，左手截取吴淞江。
    折流来此一尺枕，指麾巨鳄回涛泷。
    平生性不好长物，举以遗我嗟无双。
    呼儿快取蕲备簟，扫除尘榻移当窗。
    随眠置我丘壑里，始信孙郎真枕水。
    我生不出长安城，四十二年尘涴耳。
    领君此枕何潇然，睡起醒心如一洗。

晃冲之　行泌水上
    肃肃郊原静，牛羊草树间。
    石矶寒不扫，水合静常阙。
    故里无消息，孤城绝往还。
    多秋收净利来此，犹得见河山。

晃冲之　行武陟田中
    惯习儿童喜，从容父老懽。
    桔槔看俯仰，稼穑愧艰难。
    荷叶生池岸，蒲萄落井干。
    求田如得此，当为驻征鞍。

晃冲之　雪效柳子厚
    月落鸡声寒，晓色静茅屋。
    开门惊不知，夜雪压修竹。
    槎牙生新冰，鳞甲刻溪谷。
    皛皛洲渚明，冽冽川原肃。
    孤蹲雀不动，沈酣客犹宿。
    呼童年晨光汲归，独潄寒泉玉。

晃冲之　夜行
    老去功名意转疏，独骑瘦马取长途。
    孤村到晓犹灯火，知有人家夜读书。

晃冲之　夜坐
    入夜暑气薄，辉辉星满空。
    钩帘倚新月，却扇受微凤。
    痟渴几时愈，浮楂何处通。
    轻生一快意，波浪五湖中。

晃冲之　夷门行赠秦夷仲
    君不见夷门客有侯嬴风，杀人白昼红尘中。
    京兆知名不改捕，倚天长剑著崆峒。
    同时结交三数公，联翩走马几马骢。
    仰天一笑万事空，入门宾客不复通。
    起家簪笏明光宫。呜呼男儿名重太山身如叶，
    手犯龙鳞心莫慑。一生好色马相如，
    慷慨直辞犹谏猎。

晃冲之　怡怡轩赠王次翁
    先生骨老劲如松，柴米辛勤只自供。
    每笑燃萁何太急，应怜舂粟不相容。
    虽能有弟同斯乐，忍使无儿继此踪。

晃冲之　以少炭寄江子之
    金籍曾通玉虚殿，仙曹拟拜翠微郎。
    莫嫌薄上温馨火，犹得浓薰笃耨香。

晃冲之　荥泽驿阻雪
    去年冬不雪，今雪太匆匆。
    轻薄愁兼雨，欹斜怯受风。
    雁依寒浦静，鸦噪暮林空。
    憔悴西征客，惟应白发同。

晃冲之　又次韵谢子立之惠红丝花
    老来嗜酒无宾主，我醉应眠不遣卿。
    如许此花同九日，为君采掇笑渊明。

晃冲之　与秦少章题汉江远帆五首
    楚山全控蜀，汉水增吞吴。
    老眼知佳处，曾看八境图。

晃冲之　与秦少章题汉江远帆五首
    江山起莫色，草木敛余昏。
    谁感离骚赋，丹青吊屈原。

晃冲之　与秦少章题汉江远帆五首
    云埋凤林寺，浪打鹿门山。
    今日江风恶，郎船劝不还。

晃冲之　与秦少章题汉江远帆五首
    江阔雁不到，山深猿自迷。
    传闻杜陵老，只在瀼东西。

晃冲之　与秦少章题汉江远帆五首
    石似浣纱石，江如濯锦江。
    征帆向何处，云雾晦蓬窗。

