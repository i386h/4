<!-- { "loadSidebar": true } -->
    节直清自见，心虚高不知。
    宁求千亩富，足与七贤期。
    要得龙孙茂，封培无已时。

陈著　题儿泌所藏彩笺
    山一抹于天之末兮，弥隐隐而弥妍。
    松矫矫龙其脊兮，飒张髯而自全。
    有美一人兮，桥之外水之边。
    意其悠然有见兮，双鹭飞飞而在天。

陈著　题画扇
    江极目兮沙路平，驴卓耳兮风蹄轻。
    彼何人兮为此行，我欲从之到蓬瀛。

陈著　题画扇
    松下披衣坐著，飞瀑岩前洗脚。
    画向尘污人看，教知山林之乐。

陈著　题黄长孺松江图古笺
    吾行半东南，松江东南奇。
    湖铺天上水，山横镜中眉。
    清风明月夜，细雨斜风时。
    扁舟几来去，长揖三高祠。
    泯默一梦昔，欲语将同谁。
    忽焉入老眼，百年片纸遗。
    □□□□□，人境那可期。
    人境那可期，画中时见之。

陈著　题梅逸林隐君祠
    洁蠲老笔记祠庭，更把辞情韵入声。
    誓守松楸为得死，肯戕桑梓买偷生。
    衣冠图画君心事，香火焚修子血诚。
    孝义本来无世变，有谁下马拂阴茔。

陈著　题宁国府泾县琴高堂
    一山逶迤来，结崖俯寒碧。
    传闻控鲤仙，垂钓山下石。
    前事不必穷，要是古奇迹。
    山中好事者，筑亭占清特。
    数本潇洒花，松竹共幽閴。
    我来西风晴，一洗尘土昔。
    出门复回首，山前有归翼。

陈著　题女冲所藏彩笺
    天空阔兮西东两山，路平平兮春草班班。
    今而后兮百里之閒，思渺渺兮水竹之湾。

陈著　题钱静观江山万里图
    迢迢江山上，万变纷起伏。
    中閒崛奇多，忽此入平沃。
    草对近或远，来去自凫鹜。
    宇宙本来宽，景物常满目。

陈著　题僧维楠诗卷
    凤□□□鸣閒，蚓窍出虫声。
    阴雨不见星，腐草流爝萤。
    卓□独何为，不与时同情。
    风流晋宋閒，眼中无四灵。
    言言意脉脉，字字声铿铿。
    我老见已曩，读之水投冰。
    珍重复珍重，好处腾虎谷。
    嗟哉南山下，诸老家为塾。
    彼饕何人斯，欲食酸寒肉。
    衣冠坐涂炭，裧席生桎梏。
    星节来自西，一见无遗目。
    丰棱霜雪严，号令风雷速。
    恩波四溟涌，文焰九霄矗。
    征徭脱滥籍，诗书还致俗。
    蹙蹙愁者欣。嗷嗷流者复。
    耄矣八旬公，凄其无半菽。
    亦欲学庞公，不著城市足。
    要识澄清辔，满慰平生欲。
    抚曳语乡人，其来拜仆仆。
    下为一邑谢，上贺天下福。

陈著　题扇画东坡
    形神雪山松，衣巾赤壁风。
    望之凛凛然，扫退炎尘红。

陈著　题扇画东坡抱琴
    谓是苏长公，如何抱丝桐。
    不必穷是非，闻名自生风。

陈著　题思远行业碑
    虎溪虽小深似海，截断英雄富贵尘。
    却为渊明过溪笑，方知心自有高人。

陈著　题晚照楼
    乳峰天下景，清景此尤多。
    檐影夕阳树，帘香新水荷。
    虚通云入室，平送鹤归窠。
    高坐清凉境，人閒自沸锅。

陈著　题王之朝所惠扇
    八十三岁衰翁，执热也要清风。
    此凉来自何处，来自羲之手中。

陈著　题西四明赵氏书院
    他乡久客不堪怀，风雨书窗又独来。
    梦恶喜闻莺唤醒，归途羞见雁声囘。
    望春山色今须好，年少时光老易催。
    坎止流行天已定，揿髯一笑且衔杯。

陈著　题雪窦西麓庵
    踏遍山南紫翠关，转西寻麓更幽閒。
    菊花数本竹边路，茅屋几閒溪外山。
    巧著轩窗随上下，剩留书画在中閒。
    是庵信美非吾土，自有菟裘足往还。

陈著　题严子陵钓台二首
    才得心安便是通，乘龙非贵钓非穷。
    那知碌碌樊鳞者，尽在先生不钓中。

陈著　题严子陵钓台二首
    方信先生大有功，光皇只是暂时雄。
    东都二百年名节，全在桐江一钓风。

陈著　天台徐德源许以谷应借
    枯淡生涯寄草莱，短供不给甑尘埃。
    吾徒例有绝粮事，世俗何从索米来。
    邂逅指囷如鲁肃，分明流饭自天台。
    不将乞字书为帖，拙语聊干一笑开。

陈著　同范景山到城西墺游鹿苑寺
    片帆带月趁潮行，晓及三江作住程。
    上冢偶陇庞老去，过溪忽见远公迎。
    山疑无路亦多路，鸟独有声时一声。
    境自醉乡风唤醒，斜阳烟草旧花城。

陈著　同黄东发提举游杖锡山
    十八盘头翠碧函，参差檐栋倚岩崭。
    桑根已换如来座，峰顶犹存太白岩。
    地有粟泥堪当饭，山无松木独宜杉。
    半天图画风尘外，我有新题居士衔。

陈著　同离孙童蒙游净慈
    三月第三日，又来游梵林。
    醉言惊俗耳，贫趣契僧心。
    犬吠落红外，鸟啼空翠阴。
    一年最佳处，分付老龄吟。

陈著　同袁通判游越中三首　鸿禧观
    停舟过桥去，两岸绿垂杨。
    绕屋水为界，入门花满廊。
    如今为道观，闻昔是书堂。
    此意与谁说，春风湖渺茫。

陈著　同袁通判游越中三首　禹庙
    舟行可十里，上岸即山林。
    曲径抱深意，怪松传古音。
    平生能几到，好处欲穷寻。
    春鸟一声处，乡关又上心。

陈著　同袁通判游越中三首　赵节使稽山门外花园
    前贤眼力到，占得此名区。
    荒径百年树，虚堂三面湖。
    檐阴来钓艇，花外起晴凫。
    借问园中叟，主人曾到无。

陈著　同赵景文到梅山弟家
    脚力犹支一里閒，得闲便不记艰难。
    可人本色山林屋，避世珍羞芋栗盘。
    来往任教诗眼热，笑谈能化老身寒。
    感怀棠棣诗章在，试把丝桐檃括弹。

陈著　外甥黄阿相生日
    湖山聚秀系斯文，汝更峥嵘瑞户门。
    嵩里是人夸宅相，慈溪之后有曾孙。
    书声自可怡重庆，家学何妨涨一源。
    远大相期吾耄矣，莫将苦语等閒言。

陈著　外孙黄相儿求诗
    可人黄外孙，来吾与汝言。
    是为慈溪嫡，未离嵩绿门。
    以身答世谱，学问为本根。
    吾言虽老拙，铭心其永存。

陈著　外孙黄相儿求写送春三首并示
    相儿一揖笑嬉嬉，要写酴醾架不诗。
    留取他年时展看，外家风景有当时。

陈著　挽曹泰宇居士三首
    忠义垂青脉，癯然独饭蔬。
    生涯一身寄，禅学九经余。
    有教宁分类，逢人只借书。
    世方餍粱肉，视此愧何如。

陈著　挽曹泰宇居士三首
    滔滔彼居士，谁得似君真。
    盍驻香山社，俄抛病室身。
    首邱存故我，手泽付何人。
    此理本来悟，浮生一窖尘。

陈著　挽曹泰宇居士三首
    匆匆相聚处，未足满平生。
    镫雨对眠梦，花晴携话行。
    前盟空在耳，外哭若为情。
    已矣不可作，高山孤月明。

陈著　挽陈菊坡枢密二首
    家学渊源远，公今德行科。
    一纯光白璧，重望压颓波。
    职业居朝久，文章八石多。
    平生何所似，霜菊在秋坡。

陈著　挽陈菊坡枢密二首
    身到西枢府，黄扉一蹴开。
    急流知有退，乐处在人閒。
    健领耆英社，清标利欲关。
    典刑今已矣，风雨暗青山。

陈著　挽董监镇
    宿善有君□，幽铭岂溢言。
    何妨儒鹖弁，自可客龙门。
    瑞竹松根见，丛编手泽存寿终无一憾，
    更是好儿孙。

陈著　挽董帅干二首
    裔自杏林仙，清闲福最全。
    独醒偏醉客，鳏宿似逃视。
    古貌尧民老，风流晋世贤。
    应门付儿辈，花竹小壶天。

陈著　挽董帅干二首
    向来相与处，欲说泪先滂。
    笑席平交等，名鞭夙许长。
    宦游成离索，归见及康强。
    如今果何日，忍听歌些章。

陈著　挽樊君修
    忆昨会山中，危时苦话同。
    老枝期共雪，乔木虑摧风。
    弟有文铭竪，儿能礼送终。
    九京无可憾，后死愧衰翁。

陈著　挽范节干二首
    君墓我其铭，谁知不尽情。
    半生萍梗过，晚岁柏松盟。
    辇下清相谂，兵閒老共惊。
    芙蓉堂在否，回首泪纵横。

陈著　挽范节干二首
    去秋言别时，执手水之湄。
    犹侈春风会，那知夜壑移。
    鬣封期已薄，眉案死相随。
    君可无遗憾，其如我自悲。

陈著　挽范千之二首
    得年虽欠寿，凡事孰能瑕。
    识老语言简，学充文赋葩。
    刘蕡胡不第，灵运欲忘家。
    已矣归何处，虚留海上槎。

陈著　挽范千之二首
    翛然形早蜕，遗痛在家人。
    手泽泣孤子，箧封悲二亲。
    菟裘行计旧，牛陇窆铭新。
    我亦知君者，酸心唐雝春。

陈著　挽黄提举震三章
    江山古四明，独立表平生。
    敏处经纶密，癯中气局宏。
    鸿毛看势利，虎口见功名。
    麾节那能究，东南天已倾。

陈著　挽黄提举震三章
    文弊莫如今，独存师古心。
    汲深六经海，茹实百家林。
    公有传贤笔，私无谀墓金。
    晚年北山北，谁识醒中吟。

陈著　挽黄提举震三章
    当年时事谁，咄咄赋归与。
    同是无枝鹊，危如游釜鱼。
    偷生盟世好，访远记山居。
    已矣向谁恸，儿孙书满庐。

陈著　挽黄祖勉三首
    世远太和散，儒门有若人。
    沈潜勤汲古，澹静肯妍春。
    识到寡轻语，触来无量颦。
