<!-- { "loadSidebar": true } -->
    行年未老头全白，只我知君为作诗。

徐照　哭鲍清卿
    立性全夷淡，移有避俗氛。
    酒醺驴到载，吟苦鹤曾闻。
    连任虚分竹，长年只爱云。
    伤心见儿辈，犹读旧时文。

徐照　哭鲍清卿
    一病居闲久，恩荣自及孙。
    真传未老貌，神赞在山言。
    沙鸟巢庭树，渔舟泊水门。
    重来旧游处，空有竹舆存。

徐照　哭居尘禅师
    今朝闻实信，一只海船遥。
    此世永相隔，何僧可与交。
    茶从秋后尽，门绝月中敲。
    昨夜山家梦，亲曾到石桥。

徐照　哭潘德久
    不得身为郡，归来两鬓青。
    方言营隐地，岂拟落文星。
    字有佳人学，琴无野鹤听。
    伤心共吟边，残墨在窗棂。

徐照　哭翁诚之
    因识诗情性，为官亦是清。
    吉人天不佑，直道世难行。
    寄讽曾称菊，思归或上城。
    赠余诗一轴，追和隔今生。

徐照　哭翁诚之
    高义似君稀，思量泪滴衣。
    公余长对坐，路远未容归。
    橘井尝甘冷，兰亭辨是非。
    谁怜穷贾岛，临老失栖依。

徐照　括溪和徐文渊
    隔乡山万叠，前路见新年。
    云雾寒疑雪，溪乾步当船。
    梅初开竹下，雁不至沙边。
    共向湘中去，诗将远地传。

徐照　李夫人
    延年有妹颜如花，十四选入君王家。
    翡翠结帘玉镂床，君王一时无暂忘。
    朝朝出入芙蓉殿，莫道妾身出微贱。
    妾生未久身入泉，上天何不与妾年。
    君王爱妾言不死，逐夜宫中唤方士。

徐照　李溪曲别郑遇
    七十二滩声共闻，一朝路向李溪分。
    梅花无情动春梦，未好忆家先忆君。

徐照　练波曲
    素练平铺吹不起，夜来垂下天孙机。
    愁看百尺千尺长，不作游子寒时衣。

徐照　林中奉酬翁卷
    已毕林中事，云烟隔暮城。
    古松知鹤老，沙水见鱼行。
    坐形生影，穷吟谷应声。
    嗜茶因识谱，寻药忽遗名。
    日吉期蜂分，山晴放犊耕。
    喜幽从地僻，不学负时清。
    缘荠同家食，披藤发野情。
    松庐极邻并，归计几时成。

徐照　刘明远会宿翁灵舒西斋
    秋色侵肌骨，还将鬓色侵。
    自来难会宿，安得废清吟。
    竹露滋丛菊，邻钟觉曙禽。
    城中同此月，不起故山心。

徐照　柳下闻蝉
    晚凉多处听蝉声，齐女当年变化成。
    不合着身杨柳上，也令千古动离情。

徐照　柳叶词
    嫩叶吹风不自持，浅黄微绿映清池。
    玉人未识分离恨，折向堂前学画眉。

徐照　露
    立久衣襟润，空中气结成。
    光凝兰叶腻，冷逼鹤阴清。
    又觉为霜近，犹能向日明。
    惟知汉宫内，千尺有金茎。

徐照　路逢杨嘉猷赴官严州
    诗合诚斋意，难将片石镌。
    相逢历在道，惜别未移船。
    野步僧同话，宵吟吏废眠。
    思君还有梦，前到钓台边。

徐照　路上花
    富女易生骄，贫女难保节。
    殷勤路上花，行人意先折。

徐照　鹭鸶
    一点白如雪，顶黏丝数茎。
    沙边行有迹，空外过无声。
    高柳巢方稳，危滩立不惊。
    每看闲意思，渔父是前生。

徐照　美人睡起曲
    睡起胡蜂已退衙，袖中犹带郁金牙。
    懒拈青扇遮微雨，斗摘庭前紫笑花。
    
    
徐照　猛虎行
    猛虎出林行，咆哮取人食。
    居人虑虎至，荆棘挂墙壁。
    虎乃爱其身，惊遁不近侧。
    人兮不如虎，甘心堕荆棘。

徐照　觅班竹作床
    翠节老苔湿，湘妃泪遗踪。
    莫顾鬼物护。斤斧诛箨龙。
    不数汉水边，弃贼如草蓬。
    杀青色玳瑁，六尺光照空。
    俾我卧读书，魂梦来槐宫。

徐照　悯交
    天道转末动，气序多差肴。
    山河破瓦色，产物无丰饶。
    土薄黍无力，胶粘难久牢。
    中间灵者人，亦复多轻浇。
    悯今不逮古，空思管鲍交。

徐照　陌上柳
    千叶万叶翠色鲜，春风吹尽枝上绵。
    五里长亭更短亭，古人今人千万情。
    中闺美人念离别，罗衾晓寒梦分绝。
    陌上杨柳春生枝，陌上行人春不归。

徐照　莫愁曲
    莫愁石城住院，今来无莫愁。
    只重石城水，曾汎莫愁舟。

徐照　南岳万年松
    所高无二丈，盘折数枝悬。
    两树死一树，多年言万年。
    节坚全化石，根蠹半盛泉。
    便可招琴悟，相同把笔传。

徐照　贫居
    既与世不合，当令人事痚。
    引泉鱼走石，扫径叶平蔬。
    谁念交情浅，难如识面初。
    荣途多宠辱，未敢怨贫居。

徐照　缲丝曲
    荻箔争收茧，瓢轮斗卷丝。
    未充身上着，先卖给朝饥。

徐照　妾薄命
    初与君相知，便欲肠肺倾。
    只拟君肺肠，与妾相似生。
    徘徊几言笑，始司非真情。
    妾情不可收，悔思泪盈盈。

徐照　青鸠词
    劳劳复劳劳，生人半行客。
    今人行古道，古道有行役。
    相逢莫等闲，相离易痚隔。
    殷勤红杏花，彻宵对芳席。
    明年花开人东西，青鸠食花旧处啼。

徐照　青溪阁
    叶脱林梢处处秋，壮怀易感更登楼。
    日斜钟阜烟凝碧，霜落秦淮水漫流。
    人似仲宣思故国，诗如杜老到夔州。
    十年前作金随梦，重抚阑干说旧游。

徐照　求邓叔珍画
    画要天机到，常人学不成。
    胸中无世事，笔下有诗情。
    断岸孤村接，高林远岫平。
    不能求片幅，空自识先生。

徐照　劝鱼吟
    一寒游鱼不可见，春暖游鱼初见面。
    渊清人稀鱼可游，劝鱼切勿亲金钩。

徐照　入湘二首
    入湘无浊水，天亦悯忠臣。
    阴结鱼龙气，香闻兰杜春。
    高吟方有思，静望忽伤神。
    舟上多渔父，应无似昔人。

徐照　入湘二首
    土若丹砂颜色赤，山无高势小成丛。
    江船未惯行湘水，越客新能下楚风。
    兰杜满汀过绿草，鸳鸯近日别轻鸿。
    地涂先识永陵郡，曾看邻翁画轴中。

徐照　瑞安道房观陈友云古柏命予作诗
    西陵西陵高插天，武侯庙前寒泼烟。
    谁知陈侯笔有力，远远移来向君壁。
    老翁眼见惊{左目右咢}眙，醉摇屈笔来吟诗。
    霹雳煤空云劈地，一夜苍虬忽飞去。

徐照　三阁词二首
    龚孔与丽华，迷昏章宵昼。
    只知欢似前，岂知祸萌后。

徐照　三阁词二首
    三阁变瓦砾，欢乐一时休。
    草没石井栏，草亦为汝羞。

徐照　三峡吟
    山水七百里，上有青枫林。
    啼猿不自愁，愁落行人心。

徐照　山中
    世事已无营，翛然物外形。
    野蔬僧饭洁，山葛道衣轻。
    扫叶烧茶鼎，标题记药瓶。
    敲门旧宾客，稚子会相迎。

徐照　山中即事
    着履上崔嵬，呼儿注瓦杯。
    千岑经雨后，一雁带秋来。
    野艇乘潮发，山园逐主开。
    余生落樵牧，开卷少尘埃。

徐照　山中寄翁卷
    忽看春至复春还，门外烟云没野间。
    吟有好怀忘瘦苦，贫多难事坏清闲。
    柳花未散色全绿，杜宇乍啼声更蛮。
    闻道扫松溪雨后，梦随溪雨到岩关。

徐照　山中吟
    小竖驱牛羊，日照山下道。
    山翁家业贫，青松不得老。

徐照　商人妇
    百尺樯竿过酒楼，竹标雉尾信风头。
    高鬟粉项商人妇，不识人间离别愁。

徐照　上封寺
    步经千万歇，两日至山平。
    磬逐炉香尽，猿摇树雪倾。
    昔曾因画见，谁拟得吟行。
    又出穹林阁，终农看日生。

徐照　上木詹事生日十月十五
    客花十月开湘桃，蓬天春浅霞烟高。
    仟郎玩世跨鹏海，红龙紫仗青童聄。
    星斗心胸□□□，笔端衮衮惊沧涛。
    天皇庚申开凤历，百八十岁生夔皋。
    彤庭射策鬼斗□，虎符分寄梁悬刀。
    承华出入汉长吏，画图周室诸侯朝。
    绫绮连钱蔽华屋，神奎秘画黄金标。
    鹤嘴瓶深贮沆瀣，西峰倒碧翻蒲萄。

徐照　石家洞口
    数朵山如削，青烟起墓墟。
    圣朝惟大度，蛮党亦安居。
    练卒来呈箭，生儿遣读书。
    更须看榜示，一与省人如。

徐照　石门瀑布
    一派从天落，曾经李白看。
    千年流不尽，六月地长寒。
    洒木喷微沫，冲崖激怒湍。
    人言深碧处，常有老龙蟠。

徐照　石屏歌为潘隐父作
    浯溪片石天来长，颜家字画元文章。
    淡岩明秀甲天下，万古石鼓留岐阳。
    大工踏天割云骨，尽出湘沅山水窟。
    六尺四面起棱角，颜色苌洪血涂抹。
    何年老手擘巨灵，赤灵白日联青星。
    湘娥罢瑟老鱼舞，瘦鹤叫下芦花汀。
    潘侯得之如升仟，可惜只卖四万钱。
    梅山山翁觑天巧，笑涡旋颊流诗涎。
    君不见元佑年间狄引进，雪林千里春水润。
    大苏黄九来赋诗，百杯醉倒金钗阵。
    潘侯石屏真绝奇，更多酒肉如渑池。
    苏黄已矣不复来，政须我辈来吟之。
    又不见当年玉川子，拾得玉碑极欢喜。
    半路忽遭穷相驴，十步九蹶扶不起。
    至坚易折古所伤，愿人好置高人堂，
    谢客岩头生夜光。

徐照　衰柳
    风吹无一叶，不复翠成窠。
    枝脆经霜气，根空入水波。
    寒栖江鹭早，暗出野萤多。
