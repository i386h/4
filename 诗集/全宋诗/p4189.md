<!-- { "loadSidebar": true } -->
    索居无谁语，掩卷起遐想。
    当求古人知，何用世俗赏。
    意到亦偶然，深刻戒斯鞅。
    惟堪自娱戏，非欲互标榜。
    唐公谬见推，薛侯讵宜长。

赵文　次韵欧阳良有高山仰止四首
    世变如江河，不知何时止。
    芸芸生其间，有如赴海水。
    乾坤一大畒，岁月等流矢。
    公言信可感，流辈乃尔耳。
    古来文章家，传者十数子。
    磨灭十八九，谁复知姓氏。
    要为不朽计，圣贤事在己。
    勗哉立其心，食鱼何必鲤。

赵文　次韵孙小隐九日
    壮老相催已久知，逢秋正自不须悲。
    向来蚁国一场梦，此去牛山几首诗。
    且共黄花嬉晋晚，懶携白发过燕垂。
    江南风景何堪说，却爱新来眼着篱。

赵文　次韵文以正
    家住荒寒野水滨，老来无处避风尘。
    裸人至境有不裸，臣族幸然非乱臣。
    鬓影半因忧世白，眉端时为得诗伸。
    盛衰物理烦君看，旧日钱神今更神。

赵文　次韵友人
    相逢小坐芷花秋，绝胜扬鞭并与幽。
    世上十年尘转海，人生万事博悬投。
    当时对酒曾辞酒，今日言愁始欲愁。
    何不倒囊来一醉，旧题重访酒边楼。

赵文　次韵张天从
    文字于吾身，有如病枝指。
    晚思逃天刑，日自参佛髓。
    近虽迫老病，颇已了生死。
    吾犹说故吾，我已觉今是。
    卿云从天来，五色光透纸。
    斯文亦厌老，此事尽逊子。
    好秋行当中，明月照白水。
    谁能访穷山，诗酒相料理。
    惟当吟君诗，永夜对明视。

赵文　次韵赵韫玉
    坐拥寒炉酒入肌，偶然谈笑胜于诗。
    空斋着雨更愁绝，往事如云劳梦思。
    岁月只供吾辈老，经纶不了古人痴。
    狂来欲碎琼壶起，忽忆残钟禁夜时。

赵文　村行所见
    良苗未成实，绿色相交加。
    南风嘘拂之，奔走如惊蛇。

赵文　戴嵩牛
    荒草茫茫一笛风，{磨石换牛}鸣未必牧人通。
    归鸦落日江南野，何限人间真戴嵩。

赵文　得莲子
    休休得一闲，杯酒聊从容。
    晚凉过池亭，受用水上风。
    默存即实境，身在莲花中。
    何况青青盘，磊落堆莲蓬。
    乍休吟风蝉，又起聒夜虫。
    乃知天机动，衮衮无终穷。
    如何二三子，不肯勤其躬。
    无已思太康，明当励新功。

赵文　灯前咏诗
    青春苦留不肯住，白发不招还自来。
    闲看灯前写诗手，百年端是窖中埃。

赵文　抵豫章
    泊舟豫章城，黑潦满道周。
    街衢未改昔，故旧罕所留。
    行投学子庐，假榻得小休。
    灯前作家书，岂为儿女谋。
    戒之筑土室，弟骨至则收。
    茫茫念三年，此骨知在不。
    置书就我寝，泫然泪双流。

赵文　丁督护曲
    丁督护，为我行。
    去时马上郎，今作野外殇。
    男儿肯断头，归女肯断肠。

赵文　丁督护曲
    丁督护，听我语。
    欲从君，臂不羽。
    嫁时所结发，剪之随君去。

赵文　丁督护曲
    丁督护，念我苦。
    未亡人，殇鬼妇。
    古若无衔冤，乾坤无风雨。

赵文　丁酉元日示儿
    新春喜见甲子日，汝辈岂知丁酉科。
    酒少亦呼邻共饮，家寒敢问客能过。
    堆床万卷皆可饱，如此一贫吾已多。
    忽忆东坡戏赵叟，明年六十奈君何。

赵文　东兴铺二首
    老人无泪与君啼，梦里相逢路竟迷。
    二十三年崇胜寺，对床今夜是江西。

赵文　东兴铺二首
    老老堂前寿酒杯，乡人曾羡锦衣回。
    那知此日还乡处，剩有东轩长老来。

赵文　读史
    夹寨功名节节奇，门高事起更堪悲。
    身亡家破英雄笑，恰似伶官戏罢时。

赵文　二月十四夜梦中吟云隔溪啼鸟东风软满地落花春雨深次日陪谢少府饮
    留得馀寒伴客衾，蓦然万感赴沉吟。
    隔溪啼鸟东风软，满地落花春雨深。
    草草一樽聊若下，匆匆千载亦山阴。
    月溪桥上凭栏久，应有游鯈识此心。

赵文　法寿乐歌
    西云垂天飞流黄，宝鬾百万随风扬，
    帝居摩醯首罗乡。采女如花侍帝旁，
    珠啼玉唾天花香，澹然神情无世妆。
    下视邢尹纷醒狂，梵呗琅琅出清吭，
    天疱供馔荐豆觞。帝饮食之寿以康，
    恒沙世界俱来王，天王神圣臣忠良。
    春风万里酣耕桑，雨滴可数海可量，
    无有能知法寿长。梵天释帝万亿岁，
    岁岁寿杯天下醉。

赵文　伏虎岭残雪
    晴得一霜晴更稳，饱饭不怕伏虎岭。
    山高积雪冻犹在，昨日空惊雪画本。
    日烘高树玉槎牙，时有冰花堕无影。
    纷纷垂丝白海棠，得冷时能略苏醒。
    可怪此君大曲折，向人雅拜欲求拯。
    拥袍公子亦吟雪，岂识山中有些景。
    笪桥烛下写诗成，一尊独酌谁能省。

赵文　富水曾教授夜饮有作
    心斋听讲趁诸生，何意相逢曲豆城。
    急雨狂风十年梦，青灯白酒故人情。
    形骸改化悲叹异，岁月销磨感慨平。
    却恐斗牛惊紫气，寒炉今夜聚文星。

赵文　勾践夫人歌
    君为王，我为后，
    结发相从期白首。君为奴，
    我为婢，人间反覆何容易。
    为婢不离家，为奴去适吴。
    死生未可测，离别在斯须。
    君谓妾勿悲，忍耻乃良图。
    自怜儿女情，能不啼乌乌。
    仰盾庭前树，一岁一荣枯。
    与君若有重荣日，匆匆未可弃褕翟。

赵文　海山图二首
    栈道萦纡如蜀路，我梦曾游定何处。
    金碧楼台缥纱里，员峤方壶如是尔。
    彼何人者欲问之，翩然抱琴过桥底。

赵文　海山图二首
    嵯峨石壁不可梯，列仙之癯实居之。
    下视茫茫渺何许，风帆浪舶多积贮。
    舟中贾客莫浪喜，山上高人解笑汝。

赵文　海棠
    纖纖光润态偏浓，曲曲花蓬暖自融。
    娇泪恼公初着雨，丰肌病酒不宜风。
    人疑欲睡高烧烛，天悔无香剩与红。
    正使吹残亦何恨，向来艳艳本空空。

赵文　邯郸才人嫁为厮养卒归
    鸳鸯异野鹜，凤凰非山鸡。
    物生各有偶，非偶不并栖。
    昔为丛台人，今为圉者妻。
    亦知久当弃，无乃太不齐。
    同时歌舞人，何异玉与泥。
    失身已至斯，违天将安归。
    挽首只自羞，有声不敢啼。
    何缘梦到君王侧，彻夜不眠闻马嘶。

赵文　禾川归途
    天亦寒痴日易曛，客情暗暗似春云。
    不知细雨止还作，自倚篮舆看水纹。

赵文　和简斋十月
    已惯禁秋不用悲，无情日月去如飞。
    霜晚起风鸦自宿，江南欲雪雁安归。
    小园梅花照眼在，老子鬓毛如昔非。
    败絮与官供战卒，遥怜老妇泣牛衣。

赵文　河之水
    河之水，深复深。
    舟以济，犹难谌。
    被发之叟，狂不可鎝。
    岂无一壶，水力难任。
    与公同匡床，恨不挽公襟。
    乱流欲渡，直下千寻。
    我泣眼为枯，我哭声为瘖。
    投身以从公，岂不畏胥沉。
    同归尚可忍，独生亦难禁。
    公死狂，妾死心。
    蛟龙食骨有时尽，惟有妾心无古今。
    河之水，深复深。

赵文　贺一年年
    总角坐成老，孤生自可怜。
    遂为众父父，又贺一年年。
    桃板无新语，屠苏妨早眠。
    柴门无可掩，来者自萧然。

赵文　桓温
    亦恶人言如处仲，爱闻伎说似司空。
    假饶眼耳浑相似，正恐肝肠自不同。

赵文　黄西有以清江李侯书来袁见招不果就既去西有五十韵见寄次其韵
    地僻谷自淳，此世有羲轩。
    行携二三子，读书秋树根。
    不拟山水窟，忽枉君侯辬。
    携持贵人意，仆口不惮烦。
    居然寒谷底，暖以扶桑暾。
    是时花正浓，主客共清樽。
    欣闻结驷盛，下贲穷巷原。
    恍如神仙人，谒入晋贺元。
    旧谷虽可记，白发各已拚。
    细论别来事，感怆将何言。
    愁予守破研，石田疲老犍。
    羡君行万里，天宇横孤鷑。
    唯思山林寂，颇厌朝市喧。
    夔州华发女，欲嫁谁能昏。
    堂堂李元礼，今代真龙门。
    胸中有人物，荦然剖篱藩。
    好春播伊耆，神火惊陆浑。
    词章轶唐人，天马出大宛。
    翰墨掩晋代，凤翥龙蛇奔。
    如何肯下顾，草间麞与猿。
    殷勤远赠我，一纸春风痕。
    空中实自愧，在上安敢援。
    坐对大将军，有虱不得扪。
    岂不念长饥，终恐成素飱。
    故人有宿诺，未敢覆手翻。
    泫然还明珠，甘此烟雨村。
    寄谢河阳公，敢当石与温。
    愿公茂功业，南国资于蕃。
    行当从公归，衮绣相府尊。
    嗟我与夫子，结契在仍昆。
    新知犹可乐，宿好况弥敦。
    中肠未抒写，别涕已潺湲。
    行行一尊酒，相送玉溪源。
    自从别君来，夜瞻太微垣。
    可怜一寸心，摇摇风中幡。
    采采涧边蒲，欲扣黄堂阍。
    行窥溟渤大，讵止云梦吞。
    省穑不堪用，愧我小国蘩。
    奈何疲津梁，卧病守一墩。
    欲往未可必，叹息谁与论。
    大哉天地德，六合回春暄。
    向来作诗祸，荡涤从此番。
    永言结我舌，有如啖铅礬。
    高居远俗氛，静坐收惊魂。
    皇皇仁义涂，自兹改乘辕。
