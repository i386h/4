<!-- { "loadSidebar": true } -->
    坐上何须听丝竹，与君啸咏和风前。

楼钥　又次丁端叔韵
    好风凉月湛中秋，自笑何为作远游。
    不有诸君故人恋，未应连日贾胡留。
    三千银界俱呈色，十二珠帘总上钩。
    饮罢客归清不寐，谁知心折大刀头。

楼钥　又次蒋甥仲愚韵
    山色空濛雪更奇，满空击碎吠琉璃。
    寒侵茅屋春无寐，冻合梅花夜不知。
    泛泛轻舟胜路滑，洋洋流水乐人饥。
    兴来但觉酒肠阔，江海安能实漏卮。

楼钥　又次王恭叔韵
    仲冬方寒荔挺出，仲夏方炎靡草死。
    若将朝菌比大椿，相去何啻千万里。
    金芝仙草不可见，长生之草畧相似。
    少时曾识青青色，今日得之乃真是。
    天工矜悯轻丧生，故出珍苗普相示。
    若言神仙可学致，自是未得养生理。

楼钥　又次王恭叔韵
    人为天地最灵物，野卉无情犹若此。
    石间薜荔水昌阳，卷柏生崖并葛藟。
    是皆草中号长久，未见县空解葩蘥。
    柯叶不改耐岁寒，土著青松那可拟。
    不须丹砂访葛洪，毋用仙方传李耳。
    未知此种谁为传，乌有先生子虚子。

楼钥　又次王瑞安韵
    云锁千峰碧，泉飞百尺湫。
    山蹊惊险绝，洞府足深幽。
    谷静摇虚箔，岩高卧老虬。
    贾胡还似我，到处辄迟留。

楼钥　又次徐仲宗通判韵
    老龙破蛰斩幽关，乱滴天飘不复悭。
    可但甘霖驱旱魃，自然凉气满人寰。
    民心徒切焦熬甚，神力毋劳指顾间。
    遥想清都应表贺，紫宸轩陛晓催班。

楼钥　又次韵
    投老归称前进士，时与田夫相汝尔。
    渊明赋归何敢望，曼容自免差可拟。
    门前爵罗真可设，老圃灌畦聊自比。
    恕斋空洞最相亲，笑谈颇觉清无滓。
    时时过我共衔杯，望望不来予为企。
    丈夫未遇困泥涂，谁识鸾停兼鹄峙。
    方期从容结诗社，相与浮湛向闾里。
    一朝别我欲远游，欲入桃源深洞里。
    为言半隐欲偕行，二子风流真俪美。
    向来早有四方志，行尽东南到边鄙。
    只今名利遂两忘，争心无复於朝市。
    只有哦诗兴未阑，连得新诗照尘几。
    调高韵险不易和，白雪阳春惊俚耳。
    年登六十鬓未斑，乘兴一行若可喜。
    宗盟莫逆素相忘，并辔笑谈无彼此。
    湖海豪气尽收敛，以恕名斋几一唯。
    匆匆掺祛不得留，卮酒未乾人欲起。
    寄声半隐不容言，空有语离书满纸。
    归时赓和必盈箱，写尽山川诗作史。
    送子才归深闭门，莫问是非并誉毁。
    但期远归亦升堂，西湖仍访老知章。

楼钥　又次郑性之悬尉韵
    槁项疲农病夏畦，喜闻烟雨四天垂。
    旋寻秔稻供糜粥，惊见新香玉满匙。

楼钥　又次郑性之悬尉韵
    闵雨才宽又畏风，从朝愁到夕阳舂。
    谁教官到二千石，不学当年邴曼容。
    
    【卷12】

楼钥　又次郑性之悬尉韵
    几番好雨应先占，欣见阶庭绿草纤。
    秋后阴晴犹未定，更看新月卧磨鎌。

楼钥　又次郑性之悬尉韵
    爰居集鲁要先知，飞雪侵春久已疑。
    惭愧风师幸安静，敢将虎口斗龙痴。

楼钥　又示从子澶
    壮县人歌第一奇，过庭为有宁馨儿。
    亲旁色养宜加谨，户外分豪勿预知。
    寓意杯觞须自节，读书松竹有余师。
    它时刮目相期待，连桂家风望一夔。

楼钥　又送从子淮
    二孙吾所爱，别去殊关情。
    阿剡将赏延，伴子性亦灵。
    烦子善诱之，他日使有成。
    公余松竹林，共勉洛诵声。

楼钥　又题杨妃上马图
    金鞍欲上故徐徐，想见华清被宠初。
    后日延秋门下路，不应有暇作踟蹰。

楼钥　又谢申之示诗卷
    不见贤甥十一年，新诗示我百余篇。
    古风已喜能行意，近体尤欣细属联。
    宅相真成珠在侧，冷官休叹坐无毡。
    作诗勿谓今余事，更下工夫继玉川。

楼钥　余初除西掖适斋惠诗以二甥相继縯纶为喜安行表兄贻书喜溢于辞谨次
    漕台生处寝之床，丛桂还分一叶芳。
    红药阶边怀老谢，桃花观里忆刘郎。
    首烦贤舅书增喜，想见慈亲色更康。
    无忌安能真酷似，愿从外氏借余光。

楼钥　余初除西掖适斋惠诗以二甥相继縯纶为喜安行表兄贻书喜溢于辞谨次
    敢谓封伦据此床，幸从科级绍余芳。
    紫薇继直中书省，丛桂犹为同舍郎。
    太史书传得杨恽，渭阳情厚为秦康。
    外家宅相君余事，鱼目何堪比夜光。

楼钥　余丐郡得婺以诗相迎次韵
    风际端宜鷁退飞，青云高处有危机。
    屡遮西日成何事，几向东风咏式微。
    塞马云何真是福，鲈鱼正不为知几。
    休论五马人生贵，且奉潘舆得赋归。

楼钥　余给事挽词
    乌府仍螭陛，银台更掖垣。
    事几无弗论，外似不能言。
    厚德镇浮薄，平心剸剧烦。
    用才殊未尽，无地可招魂。

楼钥　余给事挽词
    桂籍兄联弟，兰阶子克家。
    上恩嘉踵式，京秩为增华。
    朝著蒙倾盖，纶闱睹判花。
    遽成千古别，南望相悲笳。

楼钥　余永颜挽词
    户外诸生屦，门前长者车。
    柳袍空自染，瓶粟竟无储。
    隐行刑宗党，清风照晨闾。
    沉冥谁为表，赖有子云书。

楼钥　鱼计亭
    平生信天公，颓然不作计。
    顾及虽非鱼，想见亦相似。
    潜深本其性，鱼亦非有意。
    浮阳或在渚，不能终自秘。
    或为饥所驱，危机在香饵。
    轻丝引纤钩，性命困刀几。
    鱼以味得烹，我以名自累。
    安得两相忘，容我从此逝。

楼钥　俞通判挽词
    强仕赋归去，频年亦漫行。
    宦情虽淡泊，官事极精明。
    赞画王公幕，监州亚父城。
    佳儿守遗训，清白胜金籯。

楼钥　俞通判挽词
    象邑推三后，灵光赖此贤。
    老成俄已矣，远迩为潸然。
    孝敬心何极，公平录尚传。
    佳城隔风浪，忍赋薤歌篇。

楼钥　宇文枢密借示范宽春山图妙绝一时以诗送还
    范生本以宽得名，不学关仝与李成。
    笔端自出一机杼，理通神会真其能。
    横披小轴屡到眼，颇亦时能辨真赝。
    未见弘大如公藏，茂树乔山春烂漫。
    此图不是江南山，寒空青嶂疑商颜。
    高高下下几佳处，庄家时有茅三间。
    桥梁楼观各有趣，一夫驱驴何处去。
    安得随入杳霭间，布袜青鞋踏空雾。
    近山忽断见遥碧，天涯一望无中极。
    胸中丘壑谁测知，铁屋石人惊笔力。
    鹅豨六幅高堂空，终日对坐心神融。
    看罢为我捲还客，自此归余境梦中。

楼钥　玉版鮳次陆子元郎中韵
    鲟黄不减鲸与鱣，逆风鼓鬣喷腥涎。
    渔人不顾浪如山，谈笑坐致扁舟前。
    一钩香饵不得去，何用大网相萦缠。
    挥刀纷纭脔肉骨，巨口噞喁诚可怜。
    珍鮳万瓮不论钱，头颅万里頳行肩。
    星朗日参玉版禅，颇厌蔬食供盘筵。
    尚书亲作孟宗寄，坐觉匕箸生春妍。
    却笑多事张茂先，光怪异说空千年。

楼钥　玉堂早起
    早起多奔走，旬休亦往还。
    偶因二士试，始得一朝閒。
    灵鹊花枝上，金鱼荇蕂间。
    素餐终有媿，只忆旧家山。

楼钥　玉霄亭玩雪
    群斋高晏雪浮空，同上山城第一重。
    今日无非银色界，此亭真是玉霄峰。
    云迷野路舞轻鹤，风急瓦沟嘘龙龙。
    便欲相将游汗漫，剡溪何必访遗踪。

楼钥　渦月下鼓琴用淳韵
    老穉团栾鲤在庭，言姬为鼓玉琴声。
    起来同作悲风曲，倍觉先秋月影清。

楼钥　元日
    岁当庚午旦庚寅，最喜明朝遇上辛。
    五福来临吴越分，更欣三日即攽春。

楼钥　元珍弟酌别赋此赠之
    归来十暑又三霜，衰病那知谒旁傍。
    採菊初期老陶令，种桃应是笑刘郎。
    不辞白首登鳌禁，正欲青衫及雁行。
    今夕团栾同醉后，未知何日驾归航。

楼钥　袁府君挽词
    家学传三世，几间无二书。
    力行真勇猛，进取故舒徐。
    前辈多遗墨，先人只故庐。
    后来窥瓮牖，志士为欷歔。

楼钥　袁府君挽词
    坦坦幽人履，恂恂长者言。
    忧时见颜色，乐道竟丘园。
    隐行推同气，高贤萃一门。
    四明耆旧传，他日数诸袁。

楼钥　袁通判挽词
    大道知如路，一心长似斋。
    耄期称不倦，胸次乐无涯。
    孝谨古难及，友薛人自怀。
    无瑕夜光璧，黄壤痛深埋。

楼钥　袁通判挽词
    盛德不容赞，多言可柰何。
    大圭元不琢，古井竟无波。
    前辈苦凋谢，后生谁琢磨。
    同庚适斋老，托体共山阿。

楼钥　袁通判挽词
    仅有一区宅，曾无二顷田。
    相过惟载酒，至老不言钱。
    几得拜床下，何堪哭道边。
    门人多著籍，下马向新阡。

楼钥　约访王卿已而中辍次韵
    归来亲戚话通情，准拟流花得再行。
    已荷适斋容接武，敢从酌古遽渝盟。
    乌衣门巷我非远，绿野樽罍计未成。
    官已得闲身未暇，因仍恐或过清明。

楼钥　约同社往来无事形迹次韵
    家舅年益高，何止七十稀。
    神明曾未衰，发黄齿如儿。
    义概同古人，闾里咸归依。
    度量海深阔，仁爱佛慈悲。
    居然三达尊，后生愿影随。
    为作真率集，率以月为期。
    平生持谦柄，自牧何太卑。
