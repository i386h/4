<!-- { "loadSidebar": true } -->
    不如宽法择良令，告蝗不隐捕以时。
    今苗因捕虽践死，明岁犹免为蝝菑。
    吾尝捕蝗见其事，较以利害曾深思。
    官钱二十买一斗，示以明信民争驰。
    歛微成众在人力，顷刻露积如京坻。
    乃知孽虫虽其众，嫉恶苟锐无难为。
    往时姚崇用此议，诚哉贤相得所宜。
    因吟君赠广其说，为我持之告采诗。

欧阳修　答资政邵谏议见寄二首
    豪横当年气吐虹，萧条晚节鬓如蓬。
    欲知颍水新居士，即是滁山旧醉翁。
    所乐藩篱追尺鷃，敢言寥廓逐冥鸿。
    期公归辅岩廊上，顾我无忘畎亩中。

欧阳修　答资政邵谏议见寄二首
    欲知归计久迁延，三十篇诗二十年。
    受宠不思身报效，乞骸惟冀上衰怜。
    相如旧苦中痟渴，陶令犹能一醉眠。
    材薄力殚难勉强，岂同高士爱林泉。

欧阳修　答子华舍人退朝小饮官舍
    玉阶朝罢卷晨班，官舍相留一笑间。
    与世渐疏嗟已老，得朋为乐偶偷闲。
    红牋搦管吟红药，绿酒盈◇舞绿鬟。
    自是风情年少事，多◇白发与苍颜。

欧阳修　答子履学士见寄
    颍亳相望乐未央，吾州仍得治仙乡。
    梦回枕上黄粱熟，身在壶中白日长。
    每恨老年才已尽，怕逢诗敌力难当。
    知君欲别西湖去，乞我桥南菡萏香。

欧阳修　大热二首
    四时成万物，寒暑迭钧陶。
    壮阳当用事，大夏蒸炎歳。
    造化本无情，怨咨徒尔劳。
    身微天地阔，四顾无由逃。
    九门阊阖开，万仞昆仑高。
    积雪寒凛凛，清风吹寥寥。
    嗟我虽欲往，而身无羽毛。

欧阳修　大热二首
    阳晖烁四野，万里纤云收。
    羲和困路远，正午当空留。
    枝条不动影，草木皆含愁。
    深林虎不啸，卧喘如吴牛。
    蜩蝉一何微，嗟尔徒啾啾。

欧阳修　大行皇帝灵驾发引挽歌辞
    享国年虽近，斯民泽已深。
    俭勤成禹圣，仁孝本虞心。
    方庆逢千载，俄惊遏八音。
    天愁嵩岭外，云惨洛川浔。
    仗动千官卫，神行万象阴。
    孤臣恩未报，清血但盈襟。
    文景孜孜佥与恭，慨然思就太平功。
    兴隆学校皇家盛，放斥缤嫱永巷空。
    威慑黠羌方问罪，丹成仙鼎忽遗弓。
    霜清日薄箫笳咽，万国悲号惨澹中。
    千龄应运◇天人，四海方欣政日新。
    忽见九门陈羽卫，犹疑五载欲时巡。
    觚日月暗翔金凤，辇道霜清卧石麟。
    白首旧臣瞻画翣，秋风泪洒属车尘。

欧阳修　代鸠妇言
    斑然锦翼花簇簇，雄雌相随乐不足。
    抱雏出卵翅羽成，岂料一朝还反目。
    人言嫁鸡逐鸡飞，安知嫁鸠被鸠逐。
    古来有盛必有衰，富贵莫忘贫贱时。
    女弃父母嫁曰归，中道舍君何所之。
    天生万物各有类，谁谓鸟兽为无知。
    虽无仁义有情爱，苟闻此言宁不悲。

欧阳修　代书寄尹十一兄杨十六王三
    并辔登北原，分首昭陵道。
    秋风吹行衣，落日下霜草。
    昔日憩巩县，信马行草早。
    行行过任村，遂历黄河雝。
    登高望河流，汹汹若怒闹。
    予生平居南，但闻河浩渺。
    停鞍暂游目，茫洋肆惊眺。
    并河行数曲，山坡亦萦绕。
    畓子与山口，呀险乃天灶。
    秤钩真如钩，上下欲颠倒。
    虎牢吏当关，讥问名已告。
    荥阳夜闻雨，故人留我笑。
    明朝已高尘，輤车引旌纛。
    传云送主丧，窀穸诣坟兆。
    後乘皆辎輟，轮毂相辉照。
    辟易未及避，庐儿已呵噭。
    午出郑东门，下马仆射庙。
    中牟去郑远，记里十余堠。
    抵牟日已暮，仆马困米槁。
    渐望阊阖门，崛若中天表。
    趋门争道入，羁鞅不及掉。
    浪墥游九衢，风埃叹何浩。
    京师天下聚，奔走纷扰扰。
    但闻街鼓喧，忽忽夜复晓。
    追怀洛中俊，已动思归操。
    为别未期月，音尘一何杳。
    因书写行役，聊以为君导。

欧阳修　代赠田文初
    感君一顾重千金，赠君白璧为妾心。
    舟中绣被薰香夜，春雪江头三尺深。
    西陵长官头已白，憔悴穷愁媿相识。
    手持玉斝唱阳春，江上海花落如积。
    津亭送别君未悲，梦阑酒解始相思。
    须知巫峡闻猿处，不似荆江夜雪时。

欧阳修　弹琴效贾岛体
    古人不可见，古人琴可弹。
    弹为古曲声，如与古人言。
    琴声虽可听，琴意谁能论。
    横琴置床头，当午曝背眠。
    梦见一丈夫，严严古衣冠。
    登床取之坐，调作南风弦。
    一奏风雨来，再鼓变云烟。
    鸟兽尽嘤鸣，草木亦滋蕃。
    乃知太古时，未远可追还。
    方彼梦中乐，心知口难传。
    既觉失其人，起坐涕丸澜。

欧阳修　得滕岳阳书大夸湖山之美郡署怀物甚野其意有恋著之趣作诗一百四十
    峭巘孤城倚，平湖远浪来。
    万寻迷岛屿，百仞起楼台。
    太守凭轩处，群宾奉笏陪。
    清霜荐丹橘，积雨过黄梅。
    逸思歌湘曲，遒文继楚材。
    鱼贪河岫乐，云忘帝乡回。
    遥信双鸿下，新缄尺素裁。
    因闻夸野景，自笑拥边埃。
    龙漠方多孽，旄头久示灾。
    旌旗时映日，鼙鼓或惊雷。
    有志皆尝胆，何人可凿坏。
    儒生半投笔，牧竖亦输财。
    沮泽辞犹慢，蒲萄馆未开。
    支离莫攘臂，天子正求才。

欧阳修　登绛州富公嵩巫亭示同行者
    群峰拥轩槛，竹树阴漠漠。公胡苦思山，规构自心作。
    惟予爱山者，初仕即京洛。嵩峰三十六，终日对高阁。
    阴晴无朝暮，紫气常浮泊。雄然九州中，气象压寥廓。
    亦尝步其巅，培塿视四岳。其後窜荆蛮，始识峡山恶。
    长江泻天来，巨石忽开拓。始疑茫昧初，浑沌死镌鐇。
    神功夜催就，万仞成一削。尤奇十二峰，隐见入冥邈。
    人踪断攀缘，异物宜所诧。顾瞻但徘徊，想像逢绰约。
    嵩山近可爱，泉石吾已诺。终期友幽人，白首老云壑。
    荆巫惜遐荒，诡怪杳难貌。至今清夜思，魂梦辄飞愕。
    偶来玩兹亭，尘眼刮昏膜。况逢秋雨霁，浓翠新染濯。
    峰端上明月，且可留幽酌。

欧阳修　吊黄学士三首
    丽正雠书久，兰台约史成。
    迎亲就江水，厌直出承明。
    世德无双誉，诗豪第一评。
    风流今顿尽，响像忆平生。

欧阳修　吊黄学士三首
    沈约多清瘦，文园仍病痟。
    共疑天下召，更欲水边招。
    金马人相吊，长沙物易妖。
    秋风吹越树，归旐自飘飘。

欧阳修　吊黄学士三首
    自古兰衰早，因令蕙叹深。
    书遗茂陵◇，病作越乡吟。
    蒿里无春色，闽山蔽夕阴。
    空嗟埋玉树，◇志永沉沉。

欧阳修　钓者
    风牵钓线袅长竿，短笠轻蓑细草间。
    春雨蒙蒙看不见，火烟埋却面前山。

欧阳修　定力院七叶木
    伊洛多佳木，沙罗旧得名。
    常於佛家见，宜在月宫生。
    扣砌阴铺静，虚堂子落声。
    夜风疑雨过，朝露炫霞明。
    车马王都盛，楼台梵宇闳。
    惟应静者乐，时听野禽鸣。

欧阳修　东合雨中
    直合时偷暇，幽怀坐独哦。
    绿苔人迹少，黄叶雨声多。
    云结愁阴重，风传禁漏过。
    瑶图新嗣圣，玉寒久包戈。
    相府文书简，丰年气候和。
    还将凤池句，聊杂野人歌。

欧阳修　东斋对雪有怀
    东斋坐客饮方豪，谁报风帘雪已飘。
    贪听樽前歌袅袅，不闻窗外响萧萧。
    已怜残腊催梅蕊，更约新春探柳条。
    共忆瀛洲人独直，神仙清景正寥寥。

欧阳修　冬後三日陪丁元珍游东山寺
    幕府文书日已稀，清◇岁晏喜札携。
    寒山带郭穿松路，瘦马寻春踏雪泥。
    翠藓苍崖森古木，绿萝盘石暗深溪。
    为贪赏物来犹早，迎腊梅花吐未齐。

欧阳修　冬夕小斋联句寄梅圣俞
    寒窗明夜月，散帙耿灯火。
    破砚裂冰澌，败席荐霜筩。
    废书浩长吟，想子实劳我。
    清篇追曹刘，苦语侔岛可。
    酣饮每颓山，谈笑工炙輠。
    驾言当有期，岁晚何未果。
    幽梦乱如云，别愁牢若锁。
    雪水渐涟漪，春枝将婀娜。
    客心莫迟留，苑葩即纷堕。
    何当迎笑前，相逢嘲饭颗。

欧阳修　读徂徕集
    徂徕鲁东山，石子居山阿。
    鲁人之所瞻，子与山嵯峨。
    今子其死矣，东山复谁过。
    精魄已埋没，文章岂能磨。
    寿命虽不长，所得固已多。
    旧稿偶自录，沧溟之一蠡。
    其余谁付与，散失存几何。
    存之警後世，古监照妖魔。
    子生诚多难，忧患靡不罹。
    宦学三十年，六经老妍摩。
    问胡所专心，仁义丘与轲。
    扬雄韩愈氏，此外岂知他。
    尤勇攻佛老，奋笔如挥戈。
    不量敌众寡，胆大身幺麽。
    往年遭母丧，泣血走岷峨。
    垢面跣双足，锄犁事田坡。
    至今乡里化，孝悌勤蚕禾。
    昨者来太学，青衫踏朝靴。
    陈诗颂圣德，厥声续猗那。
    羔鴈聘黄曦，曦惊走邻家。
    施为可怪骇，世俗安委蛇。
    谤口由此起，中之若飞梭。
    上赖天子明，不挂网者罗。
    忆在太学年，大雪如翻波。
    生徒日盈门，饥坐列鴈鹅。
    弦诵聒邻里，唐虞赓咏歌。
