<!-- { "loadSidebar": true } -->
    荆山美玉奚为贵，合浦明珠比不得。
    借问谁人敢酬价，波斯鼻孔长三尺。

释智月　偈
    祝圣绍，续祖灯，
    只如祖灯作么生。续不见古者道，
    六街钟鼓响咚咚，即处铺金世界中。

释中仁　偈
    九十春秋已过半，养花天气正融和。
    海棠枝上莺声好，道与时流见得麽。

释中仁　举狗子无佛性话颂
    二八佳人刺绣迟，紫荆花下啭黄鹂。
    可怜无限伤春意，尽在停针不语时。

释中仁　举与万法为侣因缘颂
    秤鎚搦出油，闲言长语休。
    腰缠十万贯，骑鹤上杨州。

释仲安　颂古四首
    法王法令没周遮，一片虚凝绝点瑕。
    槌下不开诸圣眼，几多骐骥困盐车。

释仲安　颂古四首
    百丈堂前辨野狐，紫罗帐里撒真珠。
    谁家别馆池塘里，一对鸳鸯水上浮。

释仲安　颂古四首
    一段风光画不成，洞房深处畅予情。
    频呼小玉元无事，只要檀郎认得声。

释仲安　颂古四首
    解劈当胸箭，因何只半人。
    为从途路晓，所以不全身。

释仲皎　庵居
    啼切孤猿晓更哀，柴门半掩白云来。
    山童问我归何晚，昨夜梅花一半开。
    无地卓锥生计难，且空双手到林间。
    猥随碧水瞻明月，坚订白云赊好山。
    岩石空边依草舍，藤萝低处著松关。
    年来老去知何许，合向人间占断闲。

释仲皎　次韵王性之梅花
    白玉丛边碧玉流，见花无复为花羞。
    春风细雨溪山路，洗尽去年今日愁。

释仲皎　次韵王性之梅花
    春到寒林雪得知，雪中谁解认芳姿。
    溪山飞上一轮月，香满风前独立时。

释仲皎　归鸿阁
    精舍傍修岭，道山随眼明。
    山遗僧偃迹，水作剡溪声。
    无雨竹亦润，有风松更清。
    上方真可住，不用触归情。

释仲皎　归云亭
    一从飞出岫，舒卷意何长。
    作雨遍天下，乘风归帝乡。
    无心怜洒落，到处自清凉。
    缥缈来空碧，吟边带夕阳。

释仲皎　怀剡川故居
    烟光流转太髒髒，山见春山换绿阴。
    蝴蝶梦中新岁病，杜鹃声裹故乡心。
    焦桐冷却风三尺，瘦竹拖来月一寻。
    早晚掉头归小隐，诛茅千嶂白云深。

释仲皎　怀剡川故居
    断雪流水古岩隈，忆得柴门半扇开。
    雪打子猷船上过，春从灵运屐边来。
    逃禅野榻排芳草，觅句寒崖扫落苔。
    容易三年抛绝去，不胜啼月晓猿哀。

释仲皎　怀剡川故居
    病日飞蝇鬓雪乾，欲扶吾道愧衰残。
    把他杓柄力何倦，还我钁头心便安。
    待摘菜花添午供，便裁荷叶备春寒。
    不辞高卧烟霞裹，枕上青山最好看。

释仲皎　静林寺古松
    古松古松生古道，枝不生叶皮生草。
    行人不见树栽时，树见行人几回老。

释仲皎　句
    未飞三日雪，却报一枝春。

释仲皎　牡丹
    玉棱金线晓妆寒，妙入天工不可干。
    老去只知空境界，浅红深紫梦中看。

释仲皎　石岩花
    朱英历历烁晴空，过了花间几信风。
    明日画栏供徙倚，却须有句到芳丛。

释仲皎　送僧入三峰
    上人瞿昙裔，律身玉无瑕。
    力究毗尼论，注汪海无涯。
    振锡复何许，三峰隐苍霞。
    堂上大道师，灵芝发根芽。
    相见涌法施，冬冬鼓声挝。
    上人从之游，勿惮岁月遐。
    坐待霜露熟，香风散天葩。

释仲皎　题东白山啸猿亭
    放意在林表，飘然更自由。
    挂烟群木冷，啼月一山秋。
    枭枭清风裹，凄凄碧涧头。
    三声融妙听，行客若为愁。

释仲皎　题东白山轩
    竹外泉声急，松心月色寒。
    人间推旷绝，只自倚阑干。

释仲皎　题西白山观雪
    西白名山处，那堪踏雪观。
    四围银世界，一色玉峰峦。
    夜色和天冷，清辉放月寒。
    溪梅初一二，著意为渠看。

释仲皎　题西白山齐云阁
    山云吹断路头开，此处疑穿月胁来。
    怪底行人看碧落，笑谈容易作风雷。

释仲皎　雪作望剡溪
    玉楼琼树晓烟披，拥衲开门四望迷。
    清旷世人谁似我，雪中更对子猷溪。

释仲殊　访子通
    多年不见玉川翁，今日相逢小榭东。
    依旧清凉无长物，只余松桧养秋风。

释仲殊　荷花
    水中仙子并红腮，一点芳心两处开。
    想是鸳鸯头白死，双魂化作好花来。

释仲殊　黄左丞席上作
    瑞麟香暖玉芙蓉，画蜡凝辉到晓红。
    数点漏移衙仗北，一番雨滴甲楼东。
    梦游黄阙鸾巢外，身卧彤帏虎帐中。
    报道谯门初日上，起来帘幕杏花风。

释仲殊　京口怀古二首
    北顾横江尽，东南第一州。
    六朝都在望，回首倦登楼。

释仲殊　京口怀古二首
    一昨丹阳王气销，尽将豪侈谢尘嚣。
    衣冠不复宗唐代，父老犹能道晋朝。
    万岁楼边谁唱月，千秋桥上自吹箫。
    青山不与兴亡事，只共垂杨伴海潮。

释仲殊　句
    凉生宫殿不因秋。霁色澄千里，
    潮声带两州。天长地久大悠悠，
    尔既无心我亦休。海门碍日山双耸，
    江北迎人树几行。

释仲殊　破山光明庵
    身是光明幢，语是光明经。
    光明聚不散，妙是成真形。
    示现三界前，何劳问丹青。
    坐断龙斗山，宝月孤亭亭。

释仲殊　润州
    北固楼前一笛风，断云飞出建昌宫。
    江南二月多芳草，春在濛濛细雨中。

释仲殊　题翠麓亭
    素虬盘屈走灵泉，槲叶涂红作画船。
    幡转玉绳光影旋，杯衔金镜酒痕圆。
    篆形彩字方传世，星落光缠忽下天。
    远想螭蟠殊未若，小图河曲宛依然。
    缓浮松酿环云际，不动兰桡到席边。
    上巳浮恩非此日，山阴盛事掩多年。
    从欢未省向尊俎，屡酒何尝议圣贤。
    翰墨主人今独步，双鹅应复降飞仙。

释仲殊　题洞虚观
    古观多松桧，幽奇近暮秋。
    坐看新月上，閒看断云愁。
    野思同花鸟，乡情隔岛洲。
    轻寒披鹤氅，隐几彼搔头。

释仲殊　题君山洗心堂
    朝随初日上烟沙，极望淮南不见涯。
    今日江东寒食节，李閒桃李自开花。

释仲殊　题李伯时支遁相马图
    月窟精神不受羁，白云野老太支离。
    当时若也无人识，骏骨灵心各自知。

释仲殊　题玉泉
    分出瑶池万怪惊，昆墟引落最高层。
    十分清是泉中玉，一漱寒生齿下冰。
    净照更无云影杂，素光疑有露华凝。
    莫教明月从中现，澈底无心伴老僧。

释仲殊　望湖亭
    凝华浮藻五云间，下压凌虚万象闲。
    湖水际天天欲尽，落霞照出洞庭山。

释仲殊　中峰
    聚远最高亭，登临喜倍增。
    贪陪青眼客，不见白头僧。
    闭户三十载，压云千万层。
    龙珠弹落处，一点白莲灯。

释仲休　句
    护塔云偏重。

释仲休　游梅山寺
    世续香灯演圣言，再新华构称凭轩。
    阴阴松色连僧阁，飋飋波声入寺门。
    飞鹭衔鱼离浅濑，残云带雨渡遥村。
    沃洲相较应相近，树杪啼烟祇欠猿。

释仲休　云门峰
    鹤唳峰前路，行行世虑消。
    萝交藏石窦，云破露山椒。
    树老形多怪，人间色似骄。
    谁同访诸谢，烟草满溪桥。

释仲渊　上苏子瞻
    文章落落昌黎老，风物萧萧李谪仙。
    二子本来为独擅，使君才力已双全。

释重顯　保福四谩人
    竿木随身老作家，逢场作戏更难加，
    谩人谩我无人会，水长船高眼里沙。

释重顯　病起酬如禅德
    大明一寸光，腐草一何假。
    人命呼吸间，诚哉是言也。
    呼之曾已休，吸之尚未舍。
    寄问诸苦源，来者不来者。

释重顯　病起示众
    门搑还同岁月摧，石窗经雨积莓苔。
    一床枕簟净名老，时见断云孤月来。

释重顯　病中寄诸化主
    雪里梅花见早春，东西南北路行人。
    不知何处圆蟾夜，同念山头老病身。

释重顯　酬海宗二侍者
    荪之得兰，其道匪难。
    扶吾病起，如珠在盘。
    一兮二兮，自看谁看。

释重顯　酬海宗二侍者
    兰之得荪，其道必存。
    扶吾病起，古风入门，
    二兮一兮，且论勿论。

释重顯　酬李校书
    一回辞我一回吟，眷恋岩叢意转深。
    翻谢霜松不凋落，与君同有岁寒心。

释重顯　酬行奯长老
    黄金为骨松为姿，道高曾鄙天人师。
    有言遗我千古奇，无人知，
    石虎吞却木羊儿。

释重顯　春风辞寄武威石秘校
    春风何萧萧，和雨复兼雪。
    坼花功未深，偃草势曾烈。
    毗城皏爱老，怯寒对清拙。
    衰岩影响士，难御同孤劣。
    鳌峰人不来，柴门亦休闭。
    松头栗鼠下，时把藤牀啮。
    庭际霜禽归，屡吸苔钱缺。
    一旦春风息，暖日生林樾。
    幽径磐石上，拄筇行且歇。
    无弦兮莫弹，有语兮存舌。
    冷落流水声，古之若为说，
    凋残早梅树，今之若为别。
    俯仰身力轻，翻忆春风切。
    为吾吹却尘，欲革分歧辙。
    为吾吹却云，欲问辽空月。
    不知天地间，堪为谁交结。

释重顯　春晴野步
    乘兴携多士，迟迟傍水濆。
    春山不在目，啼鸟共谁闻。
    片石寒笼藓，残花冷衬云。
    只应融老辈，庵际境犹分。

释重顯　春日怀古
    门外春将半，岩冰暖有声。
