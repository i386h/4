<!-- { "loadSidebar": true } -->
释法薰　偈颂六十八首
    不参禅，不论义，
    拖个破席日里睡，赚他伎死禅和，
    至今坐在冷地。灵山不然，
    因行掉臂。买石得云饶，
    移花兼蝶至。

释法薰　偈颂六十八首
    喝如雷，棒如雨。
    大地绝纤尘，回头无觅处。
    地觅处，昨日有人从天台来，
    却往径山去。

释法薰　偈颂六十八首
    七十九年间，大地遭欺诳。
    且喜葛藤根，今朝曝地断。
    后代儿孙，三马九乱。

释法薰　偈颂六十八首
    佛来也打，祖来也打，
    德山老人，甚生风彩。
    灵山这裹，佛来也著，
    祖来也著，手中拄杖，
    权且架阁。擎茶扫地，
    也要一个半个。

释法薰　偈颂六十八首
    兔马有角，牛关无角。
    不知不会，事同一家。
    多见多闻，千差万别，
    毕竟天无第二月。

释法薰　偈颂六十八首
    昨宵困倒床上，直至五鼓方甦。
    今日升堂，言句都无。
    且望大众，智不责愚。

释法薰　偈颂六十八首
    网细鱼稠，药多病甚。
    棒喝交驰，一品二品。
    山僧恁麽逞驴唇，痴客徒劳劝主人。

释法薰　偈颂六十八首
    春光冉冉，春日迟迟。
    春风包裹，上下四维。
    黄莺声在柳阴西，此意明明说向谁。

释法薰　偈颂六十八首
    欲得见前，莫存顺逆。
    筑著磕著，无处寻觅。

释法薰　偈颂六十八首
    铁壁铁壁复铁壁，那边那边更那边。
    事到极头须倒断，瞎驴{左足右孛}跳过西天。

释法薰　偈颂六十八首
    灵隐虽则无能，要与花蕊相见。
    十七十八，证龟成鳖。
    十九二十，半夜泼墨。
    直须枯木生花，胡饼出汁。

释法薰　偈颂六十八首
    海上明公秀，衲僧不知有。
    冷地忽相逢，寻常无处讨。
    无处讨，莫草草，
    龙王宫殿，有谁亲到。

释法薰　偈颂六十八首
    临际顶中髓，杨岐眼裹筋。
    欲明这个事，须还这个人。
    风前有路，秤尾无星。
    大家赢得笑忻忻，笑道秤尾无星。

释法薰　偈颂六十八首
    刀不自割，水不自洗。
    山僧拄杖化为龙，吞却乾坤大地。

释法薰　偈颂六十八首
    春花烂漫，春光欲暮。
    杜宇声声，送春归去。
    诸人何不向这里眼明心悟。

释法薰　偈颂六十八首
    明如镜，黑如漆。
    四七二三，多虚少实。
    灵山拄杖，且拈告壁。

释法薰　偈颂六十八首
    非不非，是不是。
    建立则乖张，扫除则失旨。
    德山临际出来，换却髑髅裹底。

释法薰　偈颂六十八首
    九十日已过半，那事毕竟如何。
    直饶穷到底，终是涉风波。

释法薰　偈颂六十八首
    不识字却识字，合识字却不识字。
    石田恁麽判断，且道意在於何。
    万人争仰处，一箭落双雕。

释法薰　偈颂六十八首
    青山不举步，日下不挑灯。
    黄头碧眼，臭肉生蝇。
    诸人三十年后悟去，不得错怪老僧。

释法薰　偈颂六十八首
    德山雨点棒，临际雷奔喝。
    收拾将来，七零八落。
    灵山咬定牙关，尽力也难提掇，
    睦州拶折云门脚。

释法薰　偈颂六十八首
    时时九夏，日日三秋。
    闹市裹，百草头。
    夹山老子卖峭，重价未有轻酬。

释法薰　偈颂六十八首
    目前无法，意在目前。
    从上若佛若祖，天下老和尚罪过弥天。
    天，天，
    昨夜山僧针线囊中，打失一文古老钱。

释法薰　偈颂六十八首
    西为无意，直指无旨。
    引得痴儿，尽卧冷地。

释法薰　偈颂六十八首
    月旦升堂，无可垂示。
    便恁麽散去，诸人未必灵利。
    且向秤锥上，捏出些子汁，
    贵图有具滋味。见之不取，
    思之千里。

释法薰　偈颂六十八首
    曲曲弯弯，平平坦坦。
    七穿八穴，十字纵横。
    是汝诸人，不妨东行西行，
    第一莫教撞著跛脚老云门。

释法薰　偈颂六十八首
    意到句到，宗通说通。
    一品二品，百匝千重。
    推倒面前案山子，长衫大袖舞春风。
    穷鬼子，莫莫莫，
    更须知有朱顶王菩萨。

释法薰　偈颂六十八首
    灵隐门下，不犯之令。
    九十日中，头正尾正。
    衲僧路活，脚下生烟，
    老僧终不学云门索饭钱。

释法薰　偈颂六十八首
    大小大香岩，尾巴拖地。
    灵隐一机，全无所示。
    若也不会，投子道底。

释法薰　偈颂六十八首
    入室升堂，门庭施设。
    无途辙中，翻成途辙。
    百丈老常得一橛，解道吃茶珍重歇。

释法薰　偈颂六十八首
    放下觅无踪，尽力提不起。
    寸铁未施，刀锵满地，
    明眼衲僧失巴鼻。

释法薰　偈颂六十八首
    德山棒头短，临济喝声低。
    不伤物义句，赵州东院西。

释法薰　偈颂六十八首
    全提半提，向上向下，
    冷泉直是口哑。真人面前，
    不得说假。

释法薰　偈颂六十八首
    说短说长，自起自倒。
    跛脚老云门，慈悲成过咎。
    长安一路坦然平，往来曾不禁人行。

释法薰　偈颂六十八首
    秋声满林壑，秋雨滴梧桐。
    门外未归客，飘泊在途中。
    归也，归也，
    通身白汁，下载清风。

释法薰　偈颂六十八首
    赵州禅，口皮边。
    墙外底，透长安。
    {上祝下土}著磕著，言端语端。
    不是钓鳌手，徒劳把钓竿。

释法薰　偈颂六十八首
    松柏千年表，不入时人意。
    牡丹一日红，满城公子醉。

释法薰　偈颂六十八首
    采花与用药，相逢一会家。
    杀人活人不眨眼，白玉无瑕却有瑕。

释法薰　偈颂十五首
    莫行心处路，不挂本来衣。
    何须更恁麽，切忌未生时。

释法薰　偈颂十五首
    床窄先卧，粥稀后坐。
    耳聩要声高，眼昏宜字大。

释法薰　偈颂十五首
    以大圆觉，为我伽蓝。
    望云上树，身心安居。
    平等性智，熟睡寐语。

释法薰　偈颂十五首
    飞来峰高攀不上，冷泉水深饮不竭。
    衲僧到此拟奚为，尽力神疲好休歇。

释法薰　偈颂十五首
    透骨霜风入户庭，日南长至又逢迎。
    衲僧不解论时节，只麽堆堆过此生。

释法薰　偈颂十五首
    乌兔东西疾，一年时序毕。
    窦八布衫穿，乌龟眼睛赤。

释法薰　偈颂十五首
    以大圆觉，为我伽蓝。
    头上著枷，脚下著杻。
    身心安居，平等性智。
    困鱼止沥，病鸟栖芦。

释法薰　偈颂十五首
    保福借水献花，这僧白日迷路。
    南山门下，总是粗心底。
    只是不敢说著，小慈妨大慈。

释法薰　偈颂十五首
    洞山前施妙略，这僧暗透重关。
    若不得后著，前话也难圆。
    将军但有嘉声在，不得封侯也是关。

释法薰　偈颂十五首
    赵老应机，如风吹水。
    第一座香烟起，驴年梦见汗臭气。

释法薰　偈颂十五首
    夏末秋初万万千，石头路滑脚皮穿。
    这僧剑刃翻身疾，也被云门索饭钱。

释法薰　偈颂十五首
    吾家那事苦无多，不在频搜故纸箩。
    未解语言先作赋，却参锺阜问如何。

释法薰　偈颂十五首
    大海波涛涌，于江水逆流。
    龙王宫殿里，不见一人游。

释法薰　偈颂十五首
    夫子不识字，达磨不会禅。
    御楼看射猎，不是刈茅田。

释法薰　偈颂十五首
    解用不须双刃剑，延龄何必九还丹。
    尉迟□不在家死，狮子那能食兔钱。

释法薰　煎笋
    锦绣乍脱玉为肌，更著油煎供养伊。
    盐醋费他多少了，舌头换却不曾知。

释法薰　接待
    满甑熟炊无米饭，半途长接不来人。
    但持此语诸方去，博得知音一笑新。

释法薰　炬长老请赞
    刀不自截，水不自洗。
    我真我赞，成何道理。
    请之既坚，却之不已。
    有一句子，玄沙道底。

释法薰　觉城居士请赞师顶相
    全无寸长，但据驴性。
    不行深深海底，不立高高峰顶。
    问佛法，今日困。
    瞎衲僧眼，识毗耶病。
    素与觉城无冤，何事图形画影。

释法薰　空上人乞颂
    冷泉近日饭箩空，无奈栽田岁不逢。
    有个休粮方子妙，衲僧竞去问天童。

释法薰　临济和尚赞
    空拳捺定，喝声雷震。
    闪电光中，要分邪正。
    驾大脱空，卖无主趀。
    似恁落赖心肠，至今却有儿郎。

释法薰　灵照女赞
    恶种草，行冤家。
    笊篱定价，分文不差。
    末梢犹尀耐，机先不让爷。

释法薰　六祖赞
    腰石确坊舂，不识一丁字。
    无树亦无台，犹传钵袋子。

释法薰　马郎妇赞
    声色纯真，见闻不碍。
    宴坐经行，得大自在。
    脚头脚底黑漫漫，又逐春风妇马郎。

释法薰　尼长老请赞
    住山三十载，潦倒福缘微。
    全提一著，衲子攒眉。
    我无为山之作，汝有铁磨之机。
    自知水底难捞月，却倩丹青染污伊。

释法薰　尼了然干藏乞语
    三绕绳床眼未开，起模画样为安排。
    葛藤椿子如成就，自有龙天出手椎。

释法薰　拈古十四首
