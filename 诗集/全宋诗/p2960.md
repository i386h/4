<!-- { "loadSidebar": true } -->
    长材晦朝伦，高行隐家闼。
    新除酬问望，宿蕴行施设。
    念吾非忘形，此理未易说。

王安石　送孙子高
    荡漾江南客，融怡席上珍。
    一樽相别酒，千里独归人。
    客路贫堪病，交情远更亲。
    自惭儿女意，失泪滴衣巾。

王安石　送陶氏妇兼寄纯甫
    云结川原暗，风连草木萎。
    遥瞻季行役，正对女伤悲。
    梦事中千变，生涯老百罹。
    更惭无道力，临路涕交颐。

王安石　送王补之行风忽作因题四句於舟中
    淮口西风急，君行定几时。
    故应今夜月，未便照相思。

王安石　送王大卿致政归江陵
    九卿初命亚三司，朝吏相瞻得老师。
    南阙便还新印绶，东舟只载旧书诗。
    汉庭饯客无佳句，越水归装有富赀。
    回首千年见疏范，共疑今事胜当时。

王安石　送王介学士知湖州
    吴兴太守美如何，柳恽诗才未足多。
    遥想郡人迎下担，白苹洲渚正沧波。

王安石　送王郎中知江阴
    持归霄汉青绫被，去看吴都白马潮。
    叠鼓渡江寒浪伏，鸣铙入境野云飘。
    鱼穿杨柳夸鲸脍，人采芙蓉学细腰。
    家有三槐为太守，弟兄谁似李文饶。

王安石　送王龙图守荆南
    壮志高才偃一藩，更嗟贤路此时难。
    长幡欲动何妨屈，老骥能行岂易闲。
    沙市放船寒月日，渚宫留御古苔斑。
    知公未厌还随诏，归看功名重太山。

王安石　送王蒙州
    请郡东南促去程，提堤江水照红旌。
    仁声已逐春风到，使节犹占夜斗行。
    箭落皁鵰毚兔避，句传炎海鳄鱼惊。
    麒麟不是人间物，汉诏先应召贾生。

王安石　送王覃
    分走人间十五年，尘沙吹鬓各苍然。
    山林渺渺长回首，儿女纷纷忽满前。
    知子有才思奋发，嗟余无地与回旋。
    相看一作奏吴别，身世何时两息肩。

王安石　送王彦鲁
    北客怜同姓，南流感似人。
    相分岂相忘，临路更情亲。

王安石　送王詹叔利州路运判
    王孙旧读五车书，手把山阳太守符。
    未驾朱辬辞辇毂，却分金节佐均输。
    人才自古常难得，时论如君岂久孤。
    去去便看归奏计，莫嗟行路有崎岖。

王安石　送望之赴临江
    黄雀有头颅，长行万里余。
    想因君出守，暂得免包苴。

王安石　送文学士倅邛州
    文翁出治蜀，蜀士始文章。
    司马唱成都，嗣音得王扬。
    荦荦汉守孙，千秋起相望。
    操笔赋上林，脱巾选为郎。
    拥书天禄阁，奇字校偏傍。
    忽乘驷马车，牛酒过故乡。
    时平无谕檄，不访碧鸡祥。
    问君行何为，关陇正繁霜。
    中和助宣布，循吏缀前芳。
    岂特为亲荣，区区夸一方。

王安石　送吴龙图知江宁
    才高明主瞔方深，属郡闻风自革心。
    闾里不须多按治，山川从此数登临。
    茅檐坐隔云千里，柏垄初抽翠一寻。
    东望泫然知有寄，但疑公岂久分襟。

王安石　送吴叔开南征
    掺袂不胜情，犀舟击汰行。
    倦游无万里，惜别有千名。
    春草凄凄绿，江枫湛湛清。
    金陵多丽景，此去属兰成。

王安石　送吴显道南归
    君不见蔡泽栖迟世看丑，豪气英风亦何有。
    忽然变轩昂，盛事传不朽。
    君今幸未成老翁，二十八宿罗心胸。
    何不上书自荐达，封侯起第一日中。
    秋月春风等闲度，山中旧宅无人住。
    宅中青桑叶宛宛，涧水流过田中路。
    遥君只杨柳是门处，万门苍苍烟水暮。
    我欲寻之不惮远，君又暂来还径去。
    红驿路挂城头，忆君只欲苦死留。
    天际张帷列樽俎，君歌声酸辞且苦。
    人生憔悴生理难，使人听此凋朱颜。
    劝君更尽一杯酒，明日路长山复山。

王安石　送吴显道五首
    五湖大浪如银山，问君西游何当还。
    以手抚膺坐长叹，空手无金行路难。
    丈夫意有在，吾徒且加餐。
    屏风九叠云锦张，千峰如连环。
    上有横河断海之浮云，可望不可攀。
    飞空结楼台，动影袅窕冲融间。
    沛然乘天游，下看尘世悲人寰。
    泊舟浔阳郭，去去翔寥廓。
    君今幸未成老翁，衰老不复如今乐。

王安石　送吴显道五首
    滕王高阁临江渚，东边日出西边雨。
    十五年前此会同，天际张帷列樽俎。
    公今此去何时归，我今停杯一问之。
    春风两岸水杨柳，昔日青青今在否。
    偶向东湖更向东，杏花两株能白红。
    落拓旧游应记得，插花走马月明中。
    荏苒荏苒瞻四海，明年花开复谁在。
    杏花杨柳年年好，南去北来人自老。
    少壮几时奈老何，与君把箸击盘歌。
    歌罢仰天叹，六龙忽蹉跎。
    跟中了了见乡国，自是不归归便得。
    欲往城南望城北，此心炯炯君应识。

王安石　送吴显道五首
    临川楼上柅园中，罗帏绣幕围香风。
    觥船一棹百分空，看朱成碧颜始红。
    杏花杨柳年年好，南去北来人自老。
    旧事无人可只论，惟君与我同怀抱。

王安石　送吴显道五首
    忽忆旧乡头已白，牙齿欲落真可惜。
    临江把臂难再得，江水江花岂终极。

王安石　送吴显道五首
    百年多病独登台，知有归日眉放开。
    功名富贵何名道，且赋渊明归去来。

王安石　送吴仲庶出守潭州
    吴公治河南，名出汉廷右。
    高才有公孙，相望千岁後。
    平明省门开，吏接堂上肘。
    指撝谈笑间，静若在林薮。
    连墙画山水，隐几诗千首。
    浩然江湖思，果得东南守。
    传鼓上清湘，旌旗蔽牛斗。
    方今河南治，复在荆人口。
    自古楚有材，酃渌多美酒。
    不知樽前客，更得贾生否。

王安石　送西京签判王著作
    儿曹曾上洛城头，尚记清波绕驿流。
    却想山川常在梦，可怜颜发已惊秋。
    辟书今日看君去，著籍长年叹我留。
    三十六峰应好在，寄声多谢欲来游。

王安石　送项判官
    断芦洲渚落枫桥，渡口沙长过午潮。
    山鸟自呼泥滑滑，行人相对马萧萧。
    十年长自青衿识，千里来非白璧招。
    握手祝君能强饭，华簪常得从鸡翘。

王安石　送萧山钱著作
    才高诸彦故无嫌，兄弟同时举孝廉。
    东观外除方墨绶，西州相见已苍髯。
    灵胥引水清穿市，神禹分山翠入帘。
    好去弦歌聊自慰，郡人谁敢慢陶潜。

王安石　送谢师宰赴任楚州
    珠玉不自贵，故为人所怜。
    贤愚亦如此，好恶有自然。
    闻子欲东南，使我抱幽悁。
    炎风沙土中，甘与子留连。
    大梁非无客，跪起废食眠。
    相看独不厌，以此知子贤。
    衰气已难强，壮心方少年。
    才高岂易得，勖子在雕镌。
    昆仑一支流向东，七月八月船如风。
    爱君少壮此行乐，恨我留连成老翁。
    神头两岸水无穷，伏槛荷花满地红。
    当时不得君携手，今日山川在眼中。

王安石　送熊伯通
    岁暮欣逢盖共倾，川涂南北岂忘情。
    事经官路心应折，地入家山眼更明。
    江上月华空自照，梅边春意恰相迎。
    关河不锁真消息，野客犹能听治声。

王安石　送逊师归舒州
    山川相对一悲翁，往事纷纷梦寐中。
    邂逅故人恩意在，低徊今日笑言同。
    看吹陌上杨花满，忽忆岩前蕙帐空。
    亦见桐乡诸父老，为传衰飒病春风。

王安石　送彦珍
    挟策穷乡满鬓丝，陂田荒尽岂尝窥。
    未应谷口终身隐，正合菑川举国推。
    握手百忧空往事，还家一笑即芳时。
    柘冈定有辛夷发，亦见东风使我知。

王安石　送杨骥秀才归鄱阳
    客舍风尘弊彩衣，悲吟重见雁南飞。
    荆山和氏方三献，太学何生且一归。
    旷野已寒谙独宿，长年多难惜分违。
    巾箱所得皆幽懿，亦见乡人为发挥。

王安石　送元厚之待制知福州
    海隅山谷闲，人物最多处。
    平旦息相吹，连城黕如雾。
    闽王旧宫室，丹漆美无度。
    今为大帅府，千里来赴愬。
    元侯文章翁，更以吏能著。
    峨峨中天阁，鸣玉新改步。
    衔诏出梨岭，方为远人慕。
    旌旗满流水，冠盖东门驻。
    四坐共咨嗟，疑侯不当去。
    张仲称孝友，樊侯正求助。
    名城虽云乐，行矣未宜遽。

王安石　送郓州知府宋谏议
    盛世千龄合，宗工四海瞻。
    天心初吁俊，云翼首离潜。
    德望完圭角，仪形壮陛廉。
    徐鸣苍玉佩，尽校碧牙签。
    纶掖清光注，銮坡茂渥沾。
    文明诚得主，政瘼尚烦砭。
    右府参机务，东涂赞景炎。
    庙谟资石画，兵略倚珠钤。
    坐镇均劳逸，斋居养智恬。
    讴谣喧井邑，惠化穆苍黔。
    进律朝章旧，疏恩物议佥。
    通班三殿邃，徙部十城兼。
    申甫周之翰，龟蒙鲁所檐。
    地灵奎宿照，野沃汶河渐。
    首路龙旗盛，提封虎节严。
    赐衣缠紫艾，卫甲缀朱綅。
    海谷移文省，溪堂燕豆添。
    班春回绀幰，问俗卷彤襜。
    舟檝商岩命，熊罴渭水占。
    治装行入觐，金鼎重调盐。

王安石　送赞善张轩民西归
    柴荆雀有罗，公子数经过。
    邂逅相知晚，从容所得多。
    百忧生暮齿，一笑隔沧波。
    早晚西州路，遥听下坂珂。

