<!-- { "loadSidebar": true } -->
    时之所弃子独向，无乃与世异取舍。

欧阳修　送昙颖归庐山
    吾闻庐山久，欲往世俗拘。
    昔岁贬夷陵，扁舟下江湖。
    八月到湓口，停帆望香炉。
    香炉云雾间，杳霭疑有无。
    忽值秋日明，彩翠浮空虚。
    信哉奇且秀，不与灊霍俱。
    偶病不时往，中流但踟蹰。
    今思尚髣髴，恨不传画图。
    昙颖十年旧，风尘客京都。
    一旦不辞诀，飘然卷衣裾。
    山林往不返，古亦有吾儒。
    西北苦兵战，江南仍旱枯。
    新秦又攻寇，京陕募兵夫。
    圣君念苍生，贤相思良谟。
    嗟我无一说，朝绅拖舒舒。
    未能膏鼎镬，又不老菰蒲。
    羡子识所止，双林归结庐。

欧阳修　送唐生
    京师英豪域，车马日纷纷。
    唐生万里客，一影随一身。
    出无车与马，但踏车马尘。
    日食不自饱，读书依主人。
    夜夜客枕梦，北风吹孤云。
    翩然动归思，旦夕来叩门。
    终年少人识，逆旅惟我亲。
    来学媿道矒，赠归惭橐贫。
    勉之期不止，多获由力耘。
    指家大岭北，重湖浩无垠。
    飞鴈不可到，书来安得频。

欧阳修　送田处士
    秦士多豪侠，未君久遁名。
    青山对高卧，白首喜论兵。
    气古时难合，诗精格入评。
    公车不久召，归袖夕风生。

欧阳修　送同年史褒之武功尉
    久作游边客，常悲入塞笳。
    今兹一尉远，犹困折腰嗟。
    白马关中道，青天栈外家。
    过秦应吊古，惟有故山斜。

欧阳修　送王公憊判官
    久客倦京国，言归岁已冬。
    独过伊水渡，犹听洛城锺。
    山色经寒绿，云阴入暮重。
    腊梅孤馆路，疲马有谁逢。

欧阳修　送王汲宰蓝田
    喧喧动车马，共出古都门。
    落日催行客，东风吹酒◇。
    树摇秦甸绿，花入辋川繁。
    若遇西来旅，时应问故园。

欧阳修　送王平甫下第
    归袂摇摇心浩然，晓船鸣鼓转风滩。
    朝廷失士有司耻，贫贱不忧君子难。
    执手聊须为醉别，还家何以慰亲懽。
    自◇知子不能荐，白首胡为侍从官。

欧阳修　送王尚◇三原尉
    初仕便西辕，骊驹两佩环。
    山河识天府，风雨度函关。
    桑柘千畴富，人烟万井闲。
    欲为京洛咏，应苦簿书间。

欧阳修　送王尚恭隰州幕
    去国初游宦，从军苦寂寥。
    愁云带城起，画角向山飘。
    秋劲方驰马，春寒正袭貂。
    遥知为客恨，应赖酒杯消。

欧阳修　送王学士赴两浙转运
    汉家财利析秋毫，暂屈清才岂足劳。
    邑屋连云盈万井，舳舻衔尾列千艘。
    春寒欲尽黄梅雨，海浪高翻白鹭涛。
    平昔壮心今在否，江山犹得助诗豪。

欧阳修　送威胜军张判官
    北地不知春，惟看榆叶新。
    岑牟多武士，玉麈重嘉宾。
    野磷惊行客，烽烟入远尘。
    系书沙上鴈，时寄日边人。

欧阳修　送渭州王龙图
    汉军十万控山河，玉帐优游暇日多。
    夷狄从来怀信我，庙堂今不用干戈。
    吟余画角吹残月，醉里红灯炫绮罗。
    此乐直须年少壮，嗟唋心志已蹉跎。

欧阳修　送吴生南归
    自我得曾子，於兹二十年。
    今又得吴生，既得喜且叹。
    古士不◇出，百年犹比肩。
    区区彼江西，其产多材贤。
    吴生初自疑，所拟岂其伦。
    我始见曾子，文章初亦然。
    昆仑倾黄河，渺漫盈百川。
    决疏以道之，渐敛收横澜。
    东溟知所归，识路到不难。
    吴生始见我，袖藏新文篇。
    忽从布褐中，百宝写我前。
    明珠杂玑贝，磊砢或不圆。
    问生久怀此，奈何初无闻。
    吴生不自隐，欲吐羞俛颜。
    少也不自重，不为乡人怜。
    中虽知自悔，学问苦贱贫。
    自谓久而信，力行困弥坚。
    今来决疑惑，幸冀蒙洗湔。
    我笑谓吴生，尔其听我言。
    世所谓君子，何异於众人。
    众人为不善，积微成灭身。
    君子能自知，改过不逡巡。
    惟於斯二者，愚智遂以分。
    颜回不贰过，後世称其仁。
    孔子过而更，日月披浮云。
    子路初来时，鸡冠佩豭豚。
    斩蛟射白额，後卒为名臣。
    子既悔其往，人谁御其新。
    丑夫祀上帝，孟子岂不云。
    临行赠此言，庶可以书绅。

欧阳修　送吴照邻还江南
    霜前江水磨碧铜，岸背菱叶翘青虫。
    吴郎鬓丝生几缕，不羞月上扶桑东。
    羞见清波照人景，去时黑发吹春风。
    五年归来妇应喜，从此不问西飞鸿。

欧阳修　送襄陵令李君
    绿发襄陵新长官，面颜虽老渥如丹。
    折腰聊为五斗屈，把酒犹能一笑欢。
    红枣林繁欣岁熟，紫檀皮软御春寒。
    民淳政简居多乐，无苦思归欲挂冠。

欧阳修　送谢希深学士北使
    汉使入幽燕，风烟两国间。
    山河持节远，亭障出疆闲。
    征马闻笳跃，雕弓向月弯。
    御寒低便面，赠客解刀环。
    鼓角云中垒，牛羊雪外山。
    穹庐鸣朔吹，冻酒发朱颜。
    塞草生侵碛，春榆绿满关。
    应须鴈北向，方值使南还。

欧阳修　送谢学士归阙
    供帐拂朝烟，征鞍去莫攀。
    人醒风外酒，马度雪中关。
    旧府谁同在，新年独未还。
    遥应行路者，偏识彩衣斑。

欧阳修　送谢中舍二首
    滁南幽谷抱山斜，我凿清泉子种花。
    故事已传遗老说，世人今作画图夸。
    金闺引籍子方壮，白发盈簪我可嗟。
    试问弦歌为县政，何如◇俎乐无涯。

欧阳修　送谢中舍二首
    嘉闻嘉誉蔼淮壖，又看吴帆解画船。
    陇亩遗民谈旧政，江山余思入新篇。
    人生白首吾今尔，仕路青云子勉旃。
    举棹南风吹酒醒，离觞莫惜少留连。

欧阳修　送辛判官
    被荐方趋召，还乡仍彩衣。
    看山向家近，上路逐鸿飞。
    结绶同为客，登高独送归。
    都门足行者，莫讶柳条稀。

欧阳修　送徐生秀州法曹
    一笑暂相从，结交方恨晚。
    犹兹簿领困，况尔东南远。
    落帆淮口暮，采石江洲暖。
    黄鸽可寄书，惟嗟双翅短。

欧阳修　送徐生之渑池
    河南地望雄西京，相公好贤天下称。
    吹嘘死灰生气焰，谈笑暖律回严凝。
    曾陪◇俎被顾盻，罗列台阁皆名卿。
    徐生南国後来秀，得官古县依崤陵。
    脚靴手板实卑贱，贤◇未可吏事绳。
    携文百篇赴知己，西望未到气已增。
    我昔初官便伊洛，当时意气尤骄矜。
    主人乐士喜文学，幕府最盛多交朋。
    园林相映花百种，都邑四顾山千层。
    朝行绿槐听流水，夜饮翠幙张红灯。
    尔来飘流二十载，鬓发英索垂霜冰。
    同时◇游在者几，旧事欲说无人应。
    文章无用等画虎，名誉过耳如飞蝇。
    荣华万事不入眼，忧患百虑来填膺。
    羡子年少正得路，有如扶桑初日升。
    名高场屋已得◇，世有龙门今复登。
    出门相送亲与友，何异篱鶡瞻云鹏。
    嗟吾笔砚久已格，感激短章因子兴。

欧阳修　送薛水部通判并州
    胸怀磊落逢知己，气略纵横负壮心。
    玉麈生风宾满坐，金鳞照甲士如林。
    牛羊日暖山田美，雨雪春寒土屋深。
    自古幽并重豪侠，祗应行乐费黄金。

欧阳修　送杨辟秀才
    吾奇曾生者，始得之太学。
    初谓独轩然，百鸟而一鹗。
    既又得杨生，群兽出麟角。
    乃知天下下，所识惭未博。
    杨生初谁师，仁义而礼乐。
    天姿朴且茂，美不待追琢。
    始来读其文。如渴饮醴酪。
    既坐即之谈，稍稍吐锋锷。
    非唯富春秋，固已厚天爵。
    有司选群材，绳墨困量度。
    胡为谨毫分，而使遗磊落。
    至宝异常珍，夜光惊把握。
    骇者弃诸涂，窃拾充吾橐。
    其於获二生，厥价玉一台。
    嗟吾虽得之，气力独何弱。
    帝阍启岩岩，欲献前复却。
    遽令扁舟下，飘若吹霜箨。
    世好竞辛咸，古味殊淡泊。
    否泰理有时，惟穷见其确。

欧阳修　送杨君归汉上
    我昔谪穷县，相逢清汉阴。
    拂尘时解榻，置酒屡横琴。
    介节温如玉，嘉辞掷若金。
    趣当乡士荐，无滞计车音。

欧阳修　送杨君之任永康
    ◇峰云栈未尝行，图画曾看已可惊。
    险若登天悬鸟道，下临无地泻江声。
    折腰莫以微官耻，为政须通异俗情。
    况子多才兼美行，荐章期即达承明。

欧阳修　送杨先辈登第还家
    解榻方欣待◇英，挂帆千里忽南征。
    锦衣白日还家乐，鹤发高堂献寿荣。
    残雪楚天寒料峭，春风淮水浪峥嵘。
    知君归意先飞鸟，莫惜停舟酒屡倾。

欧阳修　送杨员外
    予昔走南宫，江湖浩然涉。
    今来厌尘土，常怀把轻楫。
    闻君东南行，山水恣登蹑。
    秋江湛已清，树色映丹叶。
    羡君舟插◇，去若鱼鼓鬣。
    君家兄弟才，门族当世甲。
    行期荐贤书，疾驿来上合。

欧阳修　送荥阳魏主簿
    卓荦东都子，姓名闻十年。
    穷冬雪塞空，千里至我门。
    子足未及阈，我衣惊倒颠。
    仆童相视疑，寮吏或不然。
    俛首鹄鹤啄，进趋凫鴈联。
