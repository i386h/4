<!-- { "loadSidebar": true } -->
    自我诹人物，天涯实眇然。
    晚观童子意，早拍病夫肩。
    凛凛神锋异，琅琅腹笥传。
    晴温武林道，光怪吕家船。

严焕　乡人吕正之教三子连中童子科盛哉前此无有也推原所以启其意者繇今
    千秋万岁圣贤话，尽挂诸郎齿颊閒。
    发纵指南知有自，昂霄耸壑定非艰。
    灵椿挺挺元未老，珠树枞枞孰可攀。
    过我朝阳语中曲，且停烟櫂置家山。

严嘉　游洞霄
    帝子吹箫上瑶阙，灵妃跨凤音尘绝。
    行云山水迹依然，留伴九峰秋夜月。
    阆苑宫前见玉真，许传消息到金庭。
    琼姿一去丹霞□，紫桂蟠桃几度春。
    十二栏干天一握，教人望断缑山鹤。
    蜀客归槎杳未来，银汉纵香泉□□。
    岩前邂逅童颜子，许我刀圭大患痊。

严嘉宾　盘斋
    孔明天下士，当年卧南阳。
    一室傥已足，未害志四方。
    盘斋诚有余，辗转意味长。
    攒书以为娱，殖兰以为芳。
    四友置左右，圣贤味中央。
    要为陋巷回，抑作干禄张。
    何当膏吾车，相从以徜徉。

严嘉谋　赠医士
    脉差死活悬三指，炙误风挛废四肢。
    宁饵生金餐野葛，有身不可试庸医。

严嘉谋　赠医者川郭
    川郭颠强甚，平生挟术游。
    老犹携侍女，贫不诌公俟。
    用药多投病，酬钱或掉头。
    金陵官酒贵，应典旧貂裘。

严陵士人　句
    日月明方见，乾坤暗自收。

严陵士人　句
    大柄如归手，蚊虻莫浪飞。

严日益　题汪水云诗卷
    紫皇宫殿红云低，春归天上日欲西。
    瑶池催花挝羯鼓，姚魏在香分雨露。
    沉香亭北雉尾高，诗成先夺云锦袍。
    纵横奏赋三千字，文采风流多意气。
    佩声杨柳凤池头，丝纶五色烂不收。
    巨鳌跳波海门黑，毡雪风砂堕阴域。
    翠华鞭鸾凌紫烟，天寒月照青冢边。
    黄金不啼玉不泣，桑岭流沙马飞急。
    孤臣泪结冰稜稜，两宫祝发传佛灯。
    梵尊说法天龙拜，四大山河金色界。
    风飘仙乐去不回，香围粉阵成飞埃。
    南冠楚囚血化碧，恨入胡笳十八拍。
    穹庐帐暖融冷光，犹随供奉联鵷行。
    子房忽伴赤松去，华表千年令威语。
    商郊周甸禾黍悲，宫袍卸却披霞衣。
    青藜老仙选诗哭，仿佛东都梦华录。
    吴霜压捐长眉青，胸蟠耿耿何时平。
    读书万卷贫难救，天若知情天亦瘦。
    云翻雨覆争奈何，荣枯得失哀恨多。
    相逢莫说梦中梦，琴寄南音时一弄。
    世间未必无子期，至音元不求人知。
    泠然七十二峰下，轩辕鼎边恨三舍。
    流水行云万里心，故家乔木春阴阴。

严肃　落花
    片片落花飞，随风去不归。
    如何临欲别，不得傍君衣。

严希孟　连珠池
    小桥通南浦，夹道桑榆绿。
    水绕若边珠，风传芰荷馥。

严有翼　戏题河豚
    蒌蒿短短荻芽肥，正是河豚欲上时。
    甘美远胜西子乳，吴王当日未曾知。

严庾　题东龛院
    晚西寒雨湿黄昏，爱睡山僧已闭门。
    独自倚栏还独笑，男儿心事与谁论。

严中和　句
    树影踏不醉，花香嗅却无。

严中和　句
    寺老柳遮塔，雨多春碍船。

严中和　句
    润水活不冻，山枫老自灵。

严中和　句
    画扇题诗鸾背湿，铜彝煎脑鸭心香。

严中和　诗三首
    山中道人不裹巾，一片石床生绿鳞。
    昨夜瓦瓶冰冻破，梅花无水自精神。

严中和　诗三首
    梅天雨气入帘栊，衣润频添柏火烘。
    四月江南无矮树，人家都在绿阴中。

严中和　诗三首
    一声杜宇三更后，向晓绿阴连碧苔。
    却恨楼高春数尺，柳绵飞不上窗来。

严中和　月夜看桂
    玉杵声中舞素娥，西风叶叶自婆娑。
    一天清气无人管，惟有山楼树影多。

阎伯才　句
    鱼贯羸师堪坐缚，尔时可欢蜀无人。

阎伯敏　十二峰　朝云
    山头行云自朝朝，阳台莫色联云霄。
    朝来莫去变云雨，送老行客无回桡。

阎伯敏　十二峰　翠屏
    秋山黄落春山青，不识仙家云锦屏。
    六铢天衣下拂石，香风馥郁朝真亭。

阎伯敏　十二峰　登龙
    散而成章合为龙，回风混事游鸿濛。
    舟人上下神女供，俗妆铅粉胭脂红。

阎伯敏　十二峰　集仙
    绿蓑鞋紧青行缠，束薪蕴火开山田。
    云间仰听仙佩响，蓬鬓拂掠烧畲烟。

阎伯敏　十二峰　净坛
    山头枝枝竹扫坛，舟子竹枝歌上滩。
    炷香上庙掷杯珓，但乞如愿舟平安。

阎伯敏　十二峰　聚鹤
    望夫石女春复秋，巴歌楚舞随遨游。
    夜深九皇清唳响，仙禽亦替离人愁。

阎伯敏　十二峰　栖凤
    山头凤鸣求其凰，山前家家背凤筐。
    竹花结产未忍食，刀耕火种五里香。

阎伯敏　十二峰　起云
    钗头嫋嫋山花枝，裙尾旧缬山麻衣。
    朝随云起采薪去，莫趁女伴穿云归。

阎伯敏　十二峰　上升
    黄麾白马功告成，云华夫人朝玉京。
    虞后夏后引音节，高低峡船摇橹声。

阎伯敏　十二峰　圣泉
    云源一派瑶池分，洒落掉石随东奔。
    森人但忧香溪水，肖边惟有昭君村。

阎伯敏　十二峰　松峦
    舟船摇摇大巫前，松前丝萝望缠绵。
    屏风角轩恰匝背，心在山头人倚船。

阎伯敏　十二峰　望霞光
    东皇君来流晓霞，莫看西北王母家。
    云华夫人王母女，肯为庙食留三巴。

阎苍舒　登制胜楼次韵
    百牢关下几夔州，坐镇休馀只倚楼。
    赤甲白盐齐意气，纶巾羽扇独风流。
    夜间警柝抛金锁，春乐熙台醉玉舟。
    化国舒长公事少，眼中万象固神搜。

阎苍舒　第一山
    极目平淮渺莽间，翠峦特地起烟鬟。
    要渠天下无双手，题作东南第一山。

阎苍舒　海观
    云南之阴大江东，二水奔腾如海冲。
    谁能具此壮观眼，南定楼中今卧龙。

阎苍舒　兴元
    褒城之山划天罅，中有深谷春水生。
    汉家兴王启鸿业，萧相治国留英声。

阎苍舒　赠郡帅郭侯
    东南形胜惟扬州，介江负淮作襟喉。
    有国以来几百战，吊古千载空悠悠。
    哀哉荒主与荡子，钝尽铁剑崇倡优。
    迷楼九曲烂如画，珠帘十里半上钩。
    当年二十四桥月，曾照三十六宫秋。
    平山堂上一长叹，但有衰草埋荒丘。
    欧仙苏仙不可唤，江南江北无风流。
    何人复诵广陵散，黯然悲恨不可收。
    只今英主正用武，增五万灶屯貔貅。
    金城坚筑壮营垒，绮段细错良田畴。
    神谟庙算万全举，天时既至须人谋。
    将军山西名将种，家声直到青海头。
    男儿有死必报国，正当为上分此忧。
    勉旃速办古人事，貂蝉本自出兜鍪。

阎灏　赋新繁周表权如诏亭
    承家爱以义，能诲仕之忠。
    故里推全德，先生有古风。
    中郎银组白，刺史锦衣红。
    浩矣无穷乐，春熙醉笑中。

阎良臣　大涤洞天留题
    慈泉地辟与天开，屈曲飞鸣声隐雷。
    若使翠华临此地，飞来未必羡佳哉。

阎钦爱　宿濠州高唐馆
    借问襄王安在哉，山川此地胜阳台。
    今朝寓宿高唐馆，神女何曾入梦来。

阎孝忠　俯春亭
    城上危亭可摘云，四边山色翠为邻。
    下窥城郭无余蕴，草色花光尽是春。

阎孝忠　黄相山
    东带连山接五羊，西分郴水下三湘。
    路人到此休南去，岭外千峰尽瘴乡。

阎孝忠　寄郴守阮户部
    郴阳古名邦，四座拱山色。
    秀气钟异人，陎阾俨仙宅。

阎孝忠　句
    贤如赠扇扬风日，贫似开门卧雪时。

阎孝忠　句
    橘柚人家黄压帽，松篁僧寺翠为邻。

阎孝忠　句
    不辞远作潇湘客，且入三仙洞里来。

阎询　题招提院静照堂
    浙右僧居盛，虚堂葺有功。
    迷来随万化，净后照三空。
    夜永松轩月，秋深竹岸风。
    我心闲已久，梦到水乡中。

阎珣　谢择之学士惠示吏隐宜春郡十诗因成五十六言奉答
    达观终知世事劳，利名都是一鸿毛。
    登瀛自有仙游乐，缓带何妨吏隐高。
    深意庇民跻富寿，正辞华国耸英髦。
    抟风九万期鹏翼，且傲松轩弄彩毫。

阎彦昭　云穴山居
    著我閒身短短篱，青山一角压书帷。
    黏碑摹得古人帖，涂壁续成前日诗。
    有约看花倾竹叶，欲谈挥麈折松枝。
    偶然乐意相关处，忘却秋霜上鬓丝。

阎禹锡　题定明大像
    造化秘奇胜，洪流绕崇岗。
    层楼百仞高，下□云水乡。
    空嵌古秀峰，雷霓挥铦铓。
    神□□□丁，金仙俨垂裳。
    悬知天壤间，异事不可□。
    □嘉与甯川，二像遥相望。
    怒涛乔岳中，涌出大法王。
    奇怪岂人力，窥测固渺茫。
    □□□□□，藤萝羒幽香。
    夜深龙这礼，宝炬胜霞光。
    我生西南陬，薄宦游东方。
    睹此两奇绝，傥恥如痴狂。
    由来豪放词，不付白面郎，
    矧此无尽藏。绮语未足偿，
    小诗勒岩阿，相与石像长。

颜丙　题樑
    灵根不肯混凡柴，天意移将福地来。
    向日亲逢霹雳手，今朝果作栋樑材。

颜得遇　招抚峒猺歌
    率土王民乐陶陶，犬戎亦民今婆娑。
    适正人天依中和，日月不老朝山河。

颜度　冬至
    至节家家讲物仪，迎来送去费心机。
    脚钱尽处浑闲事，原物多时却再归。

颜度　题康济泉
