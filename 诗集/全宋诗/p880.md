<!-- { "loadSidebar": true } -->
    隆楼杰阁偏宜晓，杭木残莇尽变大师傅。
    有客裁诗传锦段，谁家度曲试朱唇。
    相思不得相从乐，虚作箕嵩无事人。

韩维　再和昌言喜雪
    愧无奇策辅吾皇，乞得闲官老故乡。
    壮志未甘悲白发，欢情犹看舞红妆。
    长歌不计闲光景，吟苦难滋旧肺肠。
    多谢同心二三友，每传佳句挹华觞。

韩维　再和二首
    壮岁希高事独清，介然何意慕三旌。
    无邪每奉先儒戒，有犯常存狷者情。
    任重股肱惭暗弱，老全骸骨赖休明。
    非因大旆闲来往，仲蔚蓬蒿绕舍生。

韩维　再和二首
    应为开门近太清，故携歌管逐双旌。
    酒逢欢后宁论量，语到真时不属情。
    木叶吟风千籁作，菊丛含雨万珠明。
    知公几案常丰暇，诗思如泉日夜生。

韩维　再和乐道
    凤凰台下芳林合，鸭子陂中绿水深。
    不惜清光输曲沼，欲将幽韵伴鸣琴。
    余波及晋良惭昔，春服沿沂正在今。
    洗耳濯缨何足道，愿同沉醉复高吟。

韩维　再和尧夫同前
    朱弦四十昔尝闻，艺不论多贵绝伦。
    少损新声放平淡，免教醉杀白头人。

韩维　再和尧夫同前
    教得新声十二弦，每逢嘉客便开筵。
    春湖水绿花争发，好引红妆上画船。

韩维　再和尧夫欲借琵琶妓
    画船西去水成乡，玉管朱弦出上方。
    衰病不须多酌我，次公非酒亦能狂。

韩维　再和尧夫欲借琵琶妓
    谢公故事常携妓，白傅高年自唱歌。
    更假红妆知有意，欲添尊酒十分多。

韩维　再游卞氏园亭
    多谢春风意，残芳得我游。
    绿阴人去远，翠竹鸟啼幽。
    醉舞纷无次，狂歌漫不收。
    林间簇车马，欲去尚迟留。

韩维　再游薛园
    朱樱满芳林，夏景始去变。
    郊园掩深寂，休驾一来玩。
    残花扫空蹊，密竹乱清涧。
    置酒临层轩，波禽俯鸣泛。
    南风扬绡衣，微暑忽飘散。
    感此幽思生，吾其老佳观。

韩维　早登襄城之龙山呈曼叔
    鸟啼斋前树，促驾吾当西。
    朝从良友别，夕赴幽人期。
    方以会合喜，敢曰道路疲。
    予戆昧时利，百事弃不为。
    惟有好贤心，未愧缁衣诗。

韩维　曾通直见惠风琴
    剡竹纫丝匠意深，冷然终日自成音。
    吾君方急民财阜，好助薰风入舜琴。

韩维　赠卞大夫
    鍊得朱颜老不衰，归来三径有余资。
    青林蔽日深开第，翠竹生寒密映池。
    明月泛觞频度曲，华灯照序未收棋。
    白头默坐公毋怪，独爱泉声入夜时。

韩维　赠曹大夫三绝
    落落明珠骇暗投，知君所得在无求。
    直须言下通非句，识取澄潭皎洁秋。

韩维　赠曹大夫三绝
    窃禄偷安到白头，一闻高韵使人羞。
    如今便欲归休去，已愧迟君八九秋。

韩维　赠曹大夫三绝
    势利驱人去若流，君才六十便归休。
    归时不及家无有，但问松安竹健不。

韩维　赠昌言太中
    春风吹袂逾岭，秋雨随轩达颍亭。
    达理偶同无剩语，论交虽晚便忘形。
    两株枯木同危坐，数朵寒花伴独醒。
    鸭子陂头好光景，几时重见聚华星。

韩维　赠香严敷老慧照上人
    胜地名蓝代有人，惟公传得国师真。
    苍崖翠壁风流在，杰阁隆楼指顾新。
    半死半生排俗世，一颦一笑是家珍。
    欲知闻法诸天喜，庭下于今有瑞筠。

韩维　赠在己上人
    人生天地间，万物同一理。
    子今名已是，智要独在己。
    乞诗东南归，固已谢尘滓。
    东南美林壑，佛刹净如水。
    勉当穷吾言，将有大于此。

韩维　展江亭海棠四首
    占尽人间丽与华，白头判得醉流霞。
    谁将法锦翻新样，红绿装成遍地花。

韩维　展江亭海棠四首
    昔年曾到蜀江头，绝艳牵心几十秋。
    今日栏边见颜色，梦魂不复过西州。

韩维　展江亭海棠四首
    红糁妆条嫋嫋长，人间不合有天香。
    千觞未足酬佳丽，回首东风更断肠。

韩维　展江亭海棠四首
    人避寒风与暖曦，年年长此探花期。
    如今太守尤珍受，只许官娃带一枝。

韩维　展江亭看海棠遇风
    少陵昔日富辞华，愁见飘零万点花。
    写物高才从古少，伤春情绪此时加。
    恨无巧语谗风伯，直欲狂图系雨车。
    莫怪晚来觞屡釂，白头判得醉流霞。

韩维　招景仁饮
    红薇花拆萱草丹，万铃嘉菊重台莲。
    问公此时胡不饮，乐有至理须鑽研。
    后夔已远师旷死，寂寞千载无其传。
    公穷天数索圣作，坐使绿鬓成华颠。
    屠龙绝艺岂世用，仪凤至业非公专。
    洛阳有客金石坚，持议不屈难鑱镌。
    园收独乐会真率，以劳校逸宁非偏。
    古称两忘化于道，此理岂不旷且然。
    折花持酒待公醉，乐至无声方得全。

韩维　招王微之
    龙图老学士，腰痛比如何。
    久阕新诗和，应寻曲旧歌。
    梅红轻绽萼，池绿细生波。
    欲与君同醉，春风试舞罗。

韩维　招彝叟厚之饮台上花间
    恍然身世出尘心，香霭只园地布金。
    秉烛听歌不知醉，夜深清露满衣襟。

韩维　照禅师久欲一见比至汝则已游矣因题广惠
    高僧寂寞空尘坐，古寺悲凉足野风。
    道在岂须烦目击，亭前双柏自葱葱。

韩维　照邻从予假韦苏州集因以诗致之
    都官郎署老，平淡古人如。
    更觅苏州集，长依释子庐。
    室中无净几，门外自华舆。
    为问萧疏意，如何善福居。

韩维　之灵岩三首
    积阴旷初霁，策马望嵩洛。
    斜日黑云西，回光照城郭。
    牛散陂草深，蛙鸣沟水浊。
    雷远尚馀音，山前垂雨脚。

韩维　之灵岩三首
    朝行曲河道，暮夜不遑止。
    野草熏满衣，山蝉鸣裂耳。
    我仆痡秋阳，我马困石齿。
    未厌行役劳，当前碧蒿起。

韩维　之灵岩三首
    山高景逾变，所览今非昨。
    云覆嵩顶寒，河倾滩面□。
    □中塔庙涌，日暮钟磬作。
    延首望洛城，气象□□□。

韩维　之石窟寺马上作
    今辰忘我劳，幽事随所历。
    翠麦回一川，黄花明半壁。
    山林契宿尚，老大悲物役。
    便欲从溪僧，分居窟崖石。

韩维　之石桥
    闻说西桥水树间，不辞驱马涉风烟。
    疏篱老屋临官道，瘦棘荒茅蔽石田。
    欲下鸣鸦盘木末，远来惊雉落山前。
    瓢中幸有村醪美，不怕春寒雨满川。

韩维　之祀奉呈同行二进士
    煌煌儒者宫，是惟风教首。
    群贤日造集，经训谨传授。
    公田有常廪，著令所从久。
    逋租积岁月，课督岂宜后。
    浮舟山区郊，秋日丽榆柳。
    幸同二三子，谈笑失炎昼。
    鄙生窃薄禄，万补无一有。
    伫观盛化流，朝列登秀茂。
    彼微主簿官，岂敢息奔走。

韩维　之雍丘舟中奉寄少述处士明叔公縜
    柔橹咿哑画鹢东，翛然清兴不知穷。
    新秋草树轻凉外，落日帆樯远思中。
    人事感心怀素友，年华催鬓作衰翁。
    江湖旧约今仍负，肠断从南万里风。

韩维　治圃
    久雨地气泄，百草日以滋。
    勃然翳我圃，积茀不可治。
    遂信萧艾质，唐突兰蕙姿。
    鸿鹄不肯下，跳蛙恃而嘻。
    长林困缠绕，萝蔓郁四垂。
    青云避蒙密，白日为蔽亏。
    久与人迹绝，阴有物怪窥。
    涉米月既仲，藄人事芟夷。
    援斧一挥拂，榛芜为之披。
    俯怜蚁穴乱，坐听虫响移。
    濯濯行树色，涓涓佳菊枝。
    凉风自西来，众叶光参差。
    墙堵豁已云，南亭见华榱。
    却下走直道，无复蛇{尴监换虫}疑。
    维此峙嘉堋，饮射之所施。
    循玩失前秽，放怀得新怡。
    如昔汉初定，礼法坏不支。
    叔孙划秦弊，树茅绝其仪。
    皇皇天子庭，一旦罗尊卑。
    表位肃以整，衣冠纷陆离。
    圃也不足道，拔邪亦由斯。
    作诗轼永歌，愤涕下交颐。

韩维　致仕后次韵答张念七
    颍水箕山一老生，漠然心境两俱平。
    倘不物外皆如寄，腰底悬金壁挂缨。

韩维　致仕后次韵答张念七
    一榻高眠只自思，累朝荣宦竟何为。
    颠毛白尽朱颜改，惟有丹心似旧时。

韩维　滍城
    駸駸二三骑，南并横山去。
    山穷远川出，始见滍阳树。
    荒城萝茑合，表里无寸土。
    但闻鸟啼声，不见鸟啼处。
    呼儿开棘扉，扫榻坐茅庑。
    清泉给盥濯，凉风生仰俯。
    浊醪稍似佳，山果来近圃。
    始酌薰然和，中饮淡无虑。
    案头义皇经，编绝几见补。
    先生发其微，大义谈四五。
    纷攘自诸家，简易独太古。
    形骸非我有，冠带尚谁取。
    道存固匪外，两致默与语。
    是时季春望，山月夕已吐。
    清光出深竹，叶上露如雨。
    寒侵毛骨生，思有烟霞举。
    却念人世间，纷纷何足数。

韩维　置酒湖光亭示幕中诸君
    东风不能和，朔雪屡成晦。
    置酒高亭上，豁与清景对。
    霏微远林表，萧散平湖内。
    稍急征雁群，偏凌舞姝态。
    为藩昧仁术，抚事增永慨。
    闾阎半无褐，畎亩方兴耒。
    幸祈阴沴消，庶卒丰年赉。

韩维　种柏寄苏子美
    人皆种花我种柏，为此劲性寒不易。
