<!-- { "loadSidebar": true } -->
    胜概未易穷，可挹不可取。
    我来事幽讨，惟恐商羊舞。
    愿天衍霁期，助我发吟趣。
    归来日未晡，一声闻杜宇。

卫宗武　自桃岭历诸陇后返至唐村庵
    扶杖穿桃岭，山行历几村，
    嵚崎穷绝巘，旋折反穷源。
    地迥犹仙隐，山多隔市喧。
    层峦互将送，不觉月黄昏。

卫宗武　自王园归约诸友山行
    天不怜我老且贫，荒迳不可酬华春。
    遂令东里互邀致，借之双圃娱芳辰。
    痴云酿雨雨旋止，霁日含辉更清美。
    花间尽晷得盘桓，但费东君为料理。
    归来未久檐溜倾，乃信造物真有情。
    十分淑景一分在，但愿从此天开明。
    一方一曲春有限，芳菲未足舒老眼。
    扁舟远欲逐清华，锦绣山川穷胜赏。
    维此林峦地虽窄，耸秀流芳亦不恶。
    安得良友相追随，步屧生香遍行乐，
    只恐囊无贺老诗，不愁屐费阮生蜡。

卫宗武　自霅还登舟
    日日上巑屼，吟边饱看山。
    笋舆空岭遍，桂楫汎溪还。
    芳草垂杨际，行云流水间。
    往来身不系，未羡白鸥閒。

魏宝光　游君山
    海角天高月满山，新亭清泪洒斓斑。
    春风吹断兴亡梦，潮落潮生小石湾。

魏伯恂　光华亭
    亭高爽垲耸牙檐，万种森罗共一川。
    坐使江山归旧观，欣年童稚望邮船。
    柳烟烘日尘迷渚，麦浪降风翠拍天。
    民物熙熙乐康阜，可无诗酒与君传。

魏二翁　藏头诗
    火田心主须防慎，慎行方成后世传。
    传守坎离为要妙，妙趋名利作忧煎。
    前程若识丹霞法，法路应归紫府仙。

魏二翁　颂
    我今入山，避此嚣烦。
    卫以卒史，聘以达官。
    岂易我乐，物外靖闲。
    养真存气，七返九还。
    金丹既就，遂陟仙坛。
    蓬莱绛阙，玉户金关。
    有能学我，云路非难。

魏瓘　感怀
    羸羸霜发一衰翁。踪迹年来类断蓬。
    万里远归双阙下，一身闲在众人中。
    螭头赐对恩虽厚，雉堞论功事已空。
    淮上有山归未得，独挥清涕洒春风。

魏瓘　句
    铁冠诗白简，藩棘聚青蝇。

魏瓘　句
    谁言岭外无霜雪，何事秋来亦满头。

魏吉甫　早朝
    鸣珂晓入奉天门，仰见宸居气象尊。
    斗转星回新岁月，龙盘虎踞旧乾坤。
    国威震叠边陲肃，帝泽汪洋浪井温。
    雒邑镐京相对峙，万年周业付神孙。

魏兼　和范公希文怀庆朔堂
    使君去后堪思处，庆朔堂前独到来。
    桃李无言争不怨，满园红白为谁开。

魏兼　句
    茗泛绿云收北苑，稻炊红玉取西山。

魏近思　小园梅未尽放叔用府教以诗索和勉胜韵以谢
    造化机缄莫恨迟，须知开谢各因时。
    物华未分随春意，梅蕊先饶露玉肌。
    雪裹精神千万熊，水边潇洒两三枝。
    何当携酒浇花去，且遣诗筒为报知。

魏克愚　游洞霄登蓬山隐居
    仙境孰为真，蓬山隐独清。
    树林阴上下，楼观影峥嵘。
    雨送流泉响，禽供捣药声。
    何须天柱顶，身已在空明。

魏克愚　游洞霄登秀楼
    暝色秀林霏，危楼挹翠微。
    静中知必寿，乐矣自忘归。
    道话清堪对，尘襟净欲飞。
    金丹在何许，我欲扣玄机。

魏良臣　泊罗庙
    清白声华正直风，数千余载誉增隆。
    侯封忠洁缙绅外，庙立汨罗烟霭中。
    新宇有功修已顿，旧碑无字读难穷。
    他年我若官湘楚，愿採遗言问钓翁。

魏良臣　栖贤山访戴叔伦隐处
    峰列洪都秀，名贤隐此间。
    乱烟横古木，啼鸟恋深山。
    我亦寻诗到，人谁访戴还。
    高吟今不见，流水自潺潺。

魏了翁　安大使生日
    恭惟天佑宋，奕叶际明良。
    积德由文武，生贤迈汉唐。
    粤稽资殿老，降自皛山阳。
    崧极申函粹，东维传启祥。
    堂堂三代直，赫赫万夫望。
    清庙圭璋璧，明堂枫柞樟。
    诏成来凤翥，云滃际龙骧。
    谁误玄黄篚，争驰赤白囊。
    搀抢星有耀，晻{左日右台}日无光。
    白昼鸣枭獍，长衢纵虎狼。
    公卿失匕箸，帷幄自金汤。
    昔在齐刘豫，前睎石敬瑭。
    久为虏臣妾，深入汉封疆。
    谁似机筹妙，曾无矢镞伤。
    边城长男女，农亩遂耕桑。
    惠泽孚禽兽，威棱憺犬羊。
    报动隆爵秩，纪绩满旗常。
    事业侔伊吕，功名陋霍张。
    岩岩千仞壁，纳纳百川语泻天潢。
    寿域周三蜀，春祺遍一方。
    篷峦擎屃趐，壶玉扣鸳鸯。
    御府颁殊玩，褒轮下十行。
    绣鞍翻昱爚，茸纛立荧煌。
    万古功名样，千年节义香。
    九重新政理，二枋孰维纲。
    当宁畴耆硕，非公莫便章。
    白麻颺殿陛，金衮赴文昌。
    会整乾坤了，长令海县康。
    作经七六艺，致主四三王。
    自雇蓬蒿质，敢希桃李场。
    熊祥入梦，駉颂寿如冈。
    画地数勋烈，指心成激昂。
    莫驰千里足，亲对九霞觞。
    天汉江山美，中书日月长。
    原言崇令德，永作世津梁。

魏了翁　安大使生日
    往年天压西南垂，妖氛内讧胡尘飞。
    枭狐陆梁士扼腕，蜀山惨澹无光辉。
    公以空弮婴乳虎，漠漠黄云暗平楚。
    直将天理感人心，径斩贼头报明主。
    露布东驰人啸呼，京师观者环储胥。
    天颜有喜近臣贺，大官高爵来须臾。
    中兴以来几变异，宗祏之存邵旒缀。
    平江羽檄走凶雏，采石鳅舡戮狂猘。
    至今勋名满华夷，与公鼎立书旗彝。
    公方退然不自居，忧国之鬓纷如丝。
    天之生公为社稷，南山不蹇石不泐。
    原公蚤归相天子，赤舄晨朝容几几。

魏了翁　安宣抚生日
    知是皇家几世仁，天开人物作长址　。
    元崇雅号济时相，景略真成间代英。
    天路旗常铺绩用，中原草木识威名。
    北征西略公余事，应念风胞百万生。

魏了翁　安宣抚生日
    疏戆烦公刮目看，肯持谀语祝加餐。
    千钧弩上机宁易，百尺竿头步转难。
    事遇快时聊复忍，民当急处略须宽。
    扫除荆棘栽梨枣，累璧重圭耐岁寒。
全　　诗　魏了翁　安总领生日
    犹记仙翁护玉关，版图半壁手提还。
    每惊荡潏风波后，多谢经纶父子间。
    元是烂柯观已熟，故应当局只如閒。
    几人钱谷鞭中老，双鬓何曾点一斑。

魏了翁　安总领生日
    祝化不作语啾啾，陛下凭公释雇忧。
    往误叵堪成铁错，后图犹可保金瓯。
    饮江共喜无胡马，屯渭悬知有木牛。
    虎也肤公康是似，原歌江汉美宗周。

魏了翁　八月七日被命上会稽沿途所历拙於省记为韵语以记之舟中马上随得书
    越州官吏出郊迎，骑从香舆舍妙明。
    只把一诚将圣孝，尧眉舜目俨墙羹。

魏了翁　八月七日被命上会稽沿途所历拙於省记为韵语以记之舟中马上随得书
    篾帆松艇趁潮生，隔岸平畴唤得譯。
    上到渡头失欢喜，泥行十里是西兴。

魏了翁　八月七日被命上会稽沿途所历拙於省记为韵语以记之舟中马上随得书
    紫帏青繖杂旗旌，乌帽银挝从鼓钲。
    导哄略如州别驾，无人知是汉庭卿。

魏了翁　八月七日被命上会稽沿途所历拙於省记为韵语以记之舟中马上随得书
    未到钱清四易舟，微躯兀兀任沈浮。
    山阴境里平如练，一枝安眠到越州。

魏了翁　八月七日被命上会稽沿途所历拙於省记为韵语以记之舟中马上随得书
    御香三日出斋庐，骑至城东下鉴湖。
    瀰望湖田连荡地，菱花面目半模糊。

魏了翁　八月七日被命上会稽沿途所历拙於省记为韵语以记之舟中马上随得书
    三十六源光夺鉴，九千余顷稻盈车。
    何年使客徼微利，不管稽阴数万家。

魏了翁　八月七日被命上会稽沿途所历拙於省记为韵语以记之舟中马上随得书
    先从攒殿拜昭慈，尚想从容镇事仉。
    九十三年神驭邈，架椸犹是旧裳衣。

魏了翁　八月七日被命上会稽沿途所历拙於省记为韵语以记之舟中马上随得书
    次从佑阜至思崇，攒影俱分上下宫。
    闻似八陵旧山水，地垂西北耸南东。

魏了翁　八月七日被命上会稽沿途所历拙於省记为韵语以记之舟中马上随得书
    一位肴羞酒一卮，祠官熏灌祝陈词。
    降升六拜焚词罢，六日精神用一时。

魏了翁　八月七日被命上会稽沿途所历拙於省记为韵语以记之舟中马上随得书
    周官虽有墓为尸，细考元非墓祭仪。
    九十年閒雠未复，陵{左歹右替去日加贝}杂用最堪悲。

魏了翁　八月七日被命上会稽沿途所历拙於省记为韵语以记之舟中马上随得书
    新妇尖连赵家墺，憩龙山望上皇村。
    若言此兆为前定，人事是非都不论。

魏了翁　八月七日被命上会稽沿途所历拙於省记为韵语以记之舟中马上随得书
    沛宫魂魄只思归，不道苍梧与会稽。
    帝后精神天陟降，宁分南北与东西。

魏了翁　八月七日被命上会稽沿途所历拙於省记为韵语以记之舟中马上随得书
    海邦气候异中州，补被来时八月秋。
    满枕松声眠月露，夜深仍与被为仇。

魏了翁　八月七日被命上会稽沿途所历拙於省记为韵语以记之舟中马上随得书
    禹穴元从一罅通，禹陵元在乱山中。
    饮泉窆石皆如此，误却东游太史公。

魏了翁　八月七日被命上会稽沿途所历拙於省记为韵语以记之舟中马上随得书
    吴会元从二郡呼，今将吴会指姑苏。
