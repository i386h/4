<!-- { "loadSidebar": true } -->
    枯陂尽作龟纹裂，旱穗浑如雀踢空。
    佃客腰镰痴不割，长官受状远难通。
    归来笑向儿童道，定是今年饿杀侬。

郑刚中　灵壁驿有方公美少卿留题戏和於壁
    君把使旌临洛水，我参枢幕过潼关。
    秋风想见吹归渡，先看淮南第一山。

郑刚中　灵峰闻秋雨
    夜静荷池叶翻翻，声如珠玑落冰盘。
    小窗客梦忽惊破，知是秋雨来池间。
    清晓阴云压前山，凉风飘萧起林端。
    病身便觉衣袂薄，蒲葵已作无情看。
    田家喧呼各相劝，年丰可望康籺宽。
    更愿朝廷念东南，吾侪自勉加盘餐。

郑刚中　柳子厚放鹧鸪词首章日楚越有鸟甘且腴嘲自名为鹧鸪前日相识惠野鸡
    肠腹元无一字书，杯羹那敢嗜甘腴。
    厨人不用催烟火，已学罗池放鹧鸪。

郑刚中　六月初八义荣司谏自福庆山见过奉陪游四岩以新茶享石佛暮出山明日
    穷巷绝与马，衡门翳蒿莱。
    烦公赤墀步，踏我幽径苔。
    念旧昔云有，此道今微哉。
    俗薄风义重，稍压万古回。
    衣冠冒暑至，笑语带凉来。
    愧无一尊酒，临风相对开。
    乃得陪杖履，崎岖访岩隈。
    野寺生纲虫，长廊閴颠摧。
    晬容守孤殿，坐对寒炉灰。
    公独悄琼草，芬馨荐中怀。
    但念石佛古，岂顾多法埃。
    妙语入幽隐，高情肆徘徊。
    良觌苦易夺，半规忽西颓。
    溪分隔流水，归途恨难偕。
    独立久瞻望，烟林绿洄洄。

郑刚中　楼枢蜜过华山浩然有念古慕希夷之心谨用韵作二诗以箴之
    四皓已闲犹管事，留侯事了始求仙。
    仙人石上出一手，寓意后人非偶然。

郑刚中　楼枢蜜过华山浩然有念古慕希夷之心谨用韵作二诗以箴之
    且说高王宽法律，从他汉武好神仙。
    关中脱使闹如鼎，自屏山樊能安然。

郑刚中　潞公与梅圣俞论古人有纯用平声字为诗如枯桑知天风是也而未有用侧
    久雨闭陋室，薜荔络败壘。
    乙子语大慧，我听勿入耳。

郑刚中　潞公与梅圣俞论古人有纯用平声字为诗如枯桑知天风是也而未有用侧
    具酒作社饮，此事古介始。
    孰肯具果蔬，被肘醉子美。

郑刚中　潞公与梅圣俞论古人有纯用平声字为诗如枯桑知天风是也而未有用侧
    节物暗老我，壮志物未已。
    事业力自致，贵贱命可委。

郑刚中　潞公与梅圣俞论古人有纯用平声字为诗如枯桑知天风是也而未有用侧
    案上具笔砚，砌下秀菊杞。
    我顾乏大屋，尚赖有此尔。

郑刚中　潞公与梅圣俞论古人有纯用平声字为诗如枯桑知天风是也而未有用侧
    江梅非凡根，先春花南枝。
    玲珑皆瑶英，雕镌谁为之。
    天高孤芳寒，风来幽香随。
    朝暾晞霜华，兰膏涂真妃。
    移之当疏帘，吟肠清相宜。
    吾将谗花神，妖红徒纷披。
    何如今江梅，芬芳无休时。
    终愁芝兰嗔，侵渠名声衰。

郑刚中　绿净轩
    小小轩窗冷逼人，竹无俗韵水无尘。
    正如芦苇潇湘浦，不见樊然花柳春。

郑刚中　绿净轩
    我创新轩不费钱，小将屋壁敞东偏。
    谁留止水涵千丈，今为陈人洗万缘。
    树近直疑蓝作幕，月明方见玉为天。
    个中岂敢容凡客，独与清风泛酒船。

郑刚中　马伏波请征蛮据鞍矍铄时年六十一陆鸿渐景陵人蚤年事比丘后始改业
    去年寥落征鞍急，矍铄殊非马伏波。
    今此有缘希陆羽，暮途求佛又何如。

郑刚中　马上口占三绝
    秋阳未作结霜风，沙细堤平落日红。
    客子何须念行役，马蹄多在柳阴中。

郑刚中　马上口占三绝
    露浓红透棠梨叶，风紧落疏荞麦花。
    马首渐东京洛近，小寒无用苦思家。

郑刚中　马上口占三绝
    小枝圆熟枣累累，短绿尖新麦透泥。
    父老随车说丰岁，相公何苦出关西。

郑刚中　梅
    默坐观书久不言，为梅驱我到诗边。
    月明孤影瘦如画，晓起数枝清欲仙。

郑刚中　梅
    断桥斜路水声平，茅舍疏篱月色新。
    千里故人如念我，不妨早寄一杖春。

郑刚中　梅花
    拟求冰雪向刘叉，琢作方壶不带瑕。
    要把露华和月贮，将归书室浸梅花。

郑刚中　梅花
    玉骨透花寒，冰壶清露滴。
    暗香惊返魂，移自芝兰侧。
    殷勤置书几，粲粲百态出。
    徘徊欲与语，奈此雪霜色。
    高标邈难亲，欲疏还不得。
    个中须有诗，苦觅不到笔。
    要须明月来，吒之问姑射。

郑刚中　梅花三绝
    温温玉质傲天贞，俯视凡花出后尘。
    静对寒林守孤寂。有颜氏子独甘贫。

郑刚中　梅花三绝
    树老根顾雪满巅，令人颇忆鲁公贤。
    同时柔脆皆僵仆，正色清芬独凛然。

郑刚中　梅花三绝
    水边寂寞一枝梅，君谓高标好似谁。
    洁白不甘鞠秽没，屈原孤立佩兰时。

郑刚中　每年家酿留一器以奉何元章今年持往者辄酸黄不可饮再以二尊赎过仍
    吾庐吒穷巷，有酒无佳客。
    年年家酿香，延首定攀忆。
    分持远相遗，岂问杯杓窄。
    所贵明月前，共此一尊色，
    去年冬苦寒，雪水填四泽。
    瓮面蚁不浮，弱糟无劲力。
    瓶罂贵洁清，而器不亲涤。
    泥封意虽勤，审视颇无则。
    如闻近所往，恶味同食檗。
    恨无醇德将，非缘逾日昃。
    大类献空笼，报赐烦双璧。
    想当设肴饵，清兴随太白。
    流涎不及味，顾我岂逃责。
    我贫如陶侃，每蒙邻舍德。
    墙头有馀惠，不敢自专得。
    今复再分献，庶以补前慝。
    愿公领微衷，毕此无馀沥。

郑刚中　每岁正月度太阳岭半山间有梅花尝以此时开每见必拍枝丙午岁成一绝
    孤根抱石半岩生，玉骨知春自发荣。
    我有此间来往债，年年须挽一权行。

郑刚中　濛濛雨中春
    濛濛雨中春，回首失残腊。
    茸茸亭前草，新旧已相杂。
    累囚守僧窗，日惧万钧压。
    有罪可糜躯，无仆堪荷锸。
    门前苍藓深，户外蛛纲合。
    时与逢迎者，云中一孤塔。

郑刚中　米尽
    米贱今年不论钱，雀鼠餍饫人留残。
    青蚨不过百枚去，可得明珠一斗还。
    共如客寄已淹久，羞涩囊中无可看。
    今朝欲写鲁公帖，四顾门外将谁干。
    经营薄少置厨舍，呼童告使知艰难。
    从今且作淖糜计，杂以山芋供两盘。
    嗟予是身亦老矣，造物未置饥与寒。
    何当甑炊七寸粳，饭香及处皆同餐。

郑刚中　眠昏
    月下对花灯下字，年来渐觉老上关。
    颇思暝坐收馀力，他日归家祗看山。

郑刚中　民入钱抱儥公库东塘决水取鱼甚盛渔翁谓抱儥者贩妇则旁午於塘上者
    积水翻深畎，轻舠偏远湾。
    鸣榔时拨刺，挈风乱斓谝。
    贩妇贪趋市，渔翁喜动颜。
    轮他鸥鹭饱，烟际不胜闲。

郑刚中　酩酊且饮酒
    料峭社日寒，酩酊且饮酒。
    中原困干戈，黠虏未授首。
    邻邦复蚁聚，伤杀官吏走。
    使者部民兵，经月但敛手。
    豺狼群小心，伺隙欲嗥吼。
    吁嗟一身多，况复家数口。
    信如古人言，天地在杯斗。

郑刚中　磨茶寄罗池一诗随之后以无便茶与诗俱不往今谩录于此过便焚切勿留
    有人遗我建溪香，茶具邻家自借将。
    亲磨无从亲付汝，一推惟是一回拨。
    趋庭愧我缪知鲤，证们怜儿那得羊。
    浅啜饭馀深自省，再生天地属郡王。

郑刚中　茉莉
    涉锸移根带藓苔，暑中相对亦佳哉。
    素英吐处祗如玉，清思牵人全似梅。
    浅绿剪罗和叶看，真香捣麝逐风来。
    观君可与酴醿并，高士宁容俗子陪。

郑刚中　茉莉
    真香入玉初无信，香欲寻人玉始开。
    不是满枝生绿叶，端须认作岭头梅。

郑刚中　茉莉
    岭上老梅树，岁晚等风木。
    霜风吹枯枝，曾有花如玉。
    茉莉抱何性，犯此炎暑酷。
    琢玉再为花，承以敷腴绿。
    怜渠一种香，偏历寒与燠。
    空庭三更月，酒醒人幽独。
    有如高世士，含情不虚辱。
    时於寂默中，至意微相属。
    鼻观既得趣，就枕便清熟。
    梦中见灵均，九畹皆芬馥。

郑刚中　牡丹
    既全国色与天香，底用家人紫共黄。
    却喜骚人称第一，至今唤作百花王。

郑刚中　暮春
    雕巧春风弄物华，有春无巧是天涯。
    鸠鸣近似见桑叶，村暗全然无杏花。

郑刚中　南方紫笑粗叶大花人称其香予但闻其如酒败醯酸有酷烈逼人之气戏为
    紫笑花香非所媚，人言香胜亦予欺。
    初疑丙吉车茵汗，又似微生乙得时。

郑刚中　南陔五章二章八句三章四句
    陟彼南陔，有风惟薰。
    曷念劬劳，华发盈巾。
    彼发之华，尚可翦也。
    嗟嗟吾亲，不可见也。

郑刚中　南陔五章二章八句三章四句
    陟彼南陔，其薰远兮。
    慨我功名，今亦晚兮。
    功名这晚，尚可为也。
    嗟嗟吾亲，不可追也。

郑刚中　南陔五章二章八句三章四句
    彼居之子，庭闱休休。
    爱日之念，胡弗省修。

郑刚中　南陔五章二章八句三章四句
    瞻彼禽鸟，亦哺其母。
    养而弗驭，於孝奚取。

郑刚中　南陔五章二章八句三章四句
    敬尔身矣，怪其亲矣。
    逮其暮矣，云何吁矣。

郑刚中　拟和
    马瘦未为病，不仁人乃辱。
    乐哉仁者居，更对萧然竹。
