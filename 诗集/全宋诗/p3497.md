<!-- { "loadSidebar": true } -->
    夜敲节柳月，晓对落花风。
    但得身无事，何消效送穷。

杨公远　次程斗山村居韵十首
    诗骨清舑甚，几如沈隐侯。
    自编篱象眼，为护笋猫头。
    日有丘园乐，身无世俗愁。
    怜渠名利客，汩汩几时休。

杨公远　次程斗山韵
    □作蛩吟肩耸山，了无萦系一生閒。
    梦回春草池塘外，诗在梅花烟雨间。
    但得双眸长炯炯，从教两鬓自斑斑。
    此身穷达何消问，天道乘除去复还。

杨公远　次程国舍
    欲会春风欠宿缘，识荆琳宇忆当年。
    初逢脱略知心地，再见从容值暑天。
    万卷诗书君有种，一犁烟雨我无田。
    晓来喜报檐前鹊，忽得珠玑璨两篇。

杨公远　次程南仲韵五首
    老来鹤发更难皮，计解曾无六出奇。
    耕钓云烟三寸管，剪裁风月几联诗。
    逢人多谢开青眼，雇我惟惭匪白眉。
    世路近来虽著脚，不如退步学聋痴。

杨公远　次程南仲韵五首
    生意窗前草不除，悠悠苍玉自扶痚。
    贫针入骨谁怜我，富欲掀天命属渠。
    学圃频观种树传，杜门几似绝交书。
    有时间有过从者，分席非樵即是鱼。

杨公远　次程南仲韵五首
    兴来呼酒乏瓷卮，自笑醄醄作么为。
    细诵坡仙前后赋，更歌元亮去来辞。
    一心湛徹长如水，两鬓髼松半欲丝。
    毕竟不消惆得，苍松独傲岁寒时。

杨公远　次程南仲韵五首
    倒指头颅六十余，尤堪抱瓮灌园蔬。
    生来自得江山趣，身后何消竹帛书。
    无事关怀心寂寂，有时敲句意徐徐。
    乘閒问柳寻花去，缓步安然当小车。

杨公远　次程南仲韵五首
    剩喜壶中江是天，诛茆结屋竹梅边。
    伴人有意一泓砚，笑我无缘二顷田。
    半醉半醒知酒圣，非空非色司僧禅。
    门前青嶂浑如画，云去云来树倚巅。

杨公远　次程直学对镜
    青铜频启看，瘦劣沈东阳。
    鬓染秋霜色，身期晚节香。
    閒情耽水石，幽梦绕池塘。
    何似伊川脉，渊源道味长。

杨公远　次程直学秋雨感
    一雨战秋阳，风生衣袂举。
    更不假蒲葵，秋阳眇何许。
    浑如赫赫人，其技只鼯鼠。
    须信有循环，凉生屏烦暑。
    此意默领会，何劳向人语。

杨公远　次黄山中进退韵以饯
    会聚浑无定，云萍一样观。
    今朝酬俚句，明日隔重山。
    鸿便书须寄，秋期盟莫寒。
    算来无远别，底用唱阳关。

杨公远　次黄山中山居韵二首
    山居无一事，所得趣何深。
    阅世秋声赋，存心夜气箴。
    步徐携葛杖，兴逸鼓嵇琴。
    最喜痚篱下，悠然见翠岑。

杨公远　次黄山中山居韵二首
    结茅林麓久，老大鬓丝多。
    浮世几棋局，生涯一钓蓑。
    位卑希少室，饮醉达无何。
    勘破红尘事，风恬水不波。

杨公远　次黄山中首尾吟
    双井源流绰有声，襟期一片玉壶清。
    吟成物外风骚句，付与人间月旦评。
    随柳问花知雅兴，论心握手见交情。
    英雄标致真难敌，双井源流绰有声。

杨公远　次江草塘
    西堂梦徹草塘春，得句浑无半点尘。
    却喜寥寥千古后，只今共付与诗人。

杨公远　次金东园农家杂咏八首
    买酒割鸡祠社后，踏歌捶鼓闹清明。
    柔桑叶长蚕苗出，从此关门禁客行。

杨公远　次金东园农家杂咏八首
    林下欹倾茅草屋，门前诘曲竹笆篱。
    数声清笛知何处，牛背斜阳牧竖吹。

杨公远　次金东园农家杂咏八首
    迟日丽时秧刺水，午风暄处麦掀髯。
    一村桃杏红如锦，旋数青铜傍酒帘。

杨公远　次金东园农家杂咏八首
    趁雨足时翻畎亩，插秧遍后便耔耘。
    原天频把甘霖霔，伫看丰年万顷云。

杨公远　次金东园农家杂咏八首
    尝稻翻匙夸白雪，腰鎌荷担刈黄云。
    逢人谩说空辛苦，偿债输官费九分。

杨公远　次金东园农家杂咏八首
    四郊{左禾右罢}稏高低熟，几处连耞湃声。
    妇饷区区无寸暇，绩麻犹趁月华明。

杨公远　次金东园农家杂咏八首
    战伐已闻初卸甲，耘耔却喜近添丁。
    前年小稔应堪望，雪后平畴宿麦青。

杨公远　次金东园农家杂咏八首
    妇作生涯勤杼轴，夫营活计在桑田。
    老翁榾柮炉边坐，幼稚檐前负日暄。

杨公远　次金东园渔家杂咏八首
    系缆旋编新箬笠，喜晴仍晒旧蓑。
    岸飞柳絮河豚上，春涨几添一尺肥。

杨公远　次金东园渔家杂咏八首
    篙撑舴艋閒来往，手把丝纶自卷舒。
    妻子已谙风露惯，篷窗便可当茅庐。

杨公远　次金东园渔家杂咏八首
    醉来要把鹏为饵，夜后长将月作钩。
    浮得浮名浑不问，数声歡乃转船头。

杨公远　次金东园渔家杂咏八首
    经行苇荻沙头熟，出没风涛胆气粗。
    博得酒归明月夜，呼儿作脍旋批鲈。

杨公远　次金东园渔家杂咏八首
    爱玄真限吟佳句，笑老姜公用直钩。
    一片水乡供活计，四时负月在扁舟。

杨公远　次金东园渔家杂咏八首
    那有清霜来鬓上，略无閒事上眉头。
    傍人借问家何处，一叶轻舟水面浮。

杨公远　次金东园渔家杂咏八首
    风紧岸边安钓艇，云浓空里散杨花。
    披蓑顶笠携鱼去，遥指前村问酒家。

杨公远　次菊坡汪判丞
    襟期坡上菊，禀得一天秋。
    德述须银管，诗吟耸玉楼。
    不关心富贵，爱隐迹林丘。
    只恐符商梦，桃源莫可留。

杨公远　次兰皋擘蟹
    江湖郭索草泥行，不料遭人人鼎烹。
    勇恃甲戈身莫卫，富藏金玉味还清。
    持螯细咀仍三咏，把酒高吟快一生。
    鲈脍侯鲭应退舍，算渠只合伴香橙。

杨公远　次兰皋秋感
    向晚郊墟送嫩凉，征鸿点点又南翔。
    年光迅似离弦箭，世事艰於上水航。
    月不冷炎来户牖，诗多凄怨感蛩螀。
    秋容莫道全萧索，篱菊芙蓉竞试妆。

杨公远　次兰皋吴堂长晓起
    晓起披衣不奈寒，搔头自愧转痚顽。
    吟情冷淡梅花外，画思微茫烟雨间。
    有兴何妨终日醉，无求赢得此生閒。
    要知人事循环理，岁月推移去复还。

杨公远　次兰皋自咏
    生来无分对书灯，却喜逢人便眼青。
    枵腹谩临求米帖，学耕频勘相牛经。
    堎赠骨相身长健，磊磈襟怀鬓未星。
    密掩柴扉盘膝坐，人非人是底须听。

杨公远　次刘晓窗九日韵十首
    门前何用白衣来，旋买官醪亦可杯。
    笑问黄花前日事，未生陶令为谁开。

杨公远　次刘晓窗九日韵十首
    自怜萍梗老羁孤，暂寓僧寮不用租。
    九日有钱还可醉，不然萸菊酒俱无。

杨公远　次刘晓窗九日韵十首
    秋菊何尝委片英，都缘气韵禀清宁。
    欲将此意灵均道，只恐灵均唤不醒。

杨公远　次刘晓窗九日韵十首
    西风摇落雁南飞，黄叶深深拥竹扉。
    佳节只消拚酩酊，牛山何事泪沾衣。

杨公远　次刘晓窗九日韵十首
    篱下寒花色自妍，折来泛酒更新鲜。
    化工底事宁多巧，铸出黄金满地钱。

杨公远　次刘晓窗九日韵十首
    佩萸囊菊陟崔嵬，世俗想传有自来。
    雇我此身强健在，不消囊佩亦无灾。

杨公远　次刘晓窗九日韵十首
    菊花偏作道家妆，开遍重岩与断冈。
    醉后折来簪短鬓，老夫翻学少年狂。

杨公远　次刘晓窗九日韵十首
    黄花堆积若钱流，装点诗家富贵秋。
    元亮不将渠贳酒，空留遗恨尚悠悠。

杨公远　次刘晓窗九日韵十首
    人皆九日醉流霞，君汲山泉自煮茶。
    可是诗成无点俗，只应吟笔灿生花。

杨公远　次罗梅谷诗画总观
    梅谷梅应占作魁，不论时节遣花开。
    传真旧说华光老，诗到林逋俱压倒。
    华光去后谁逼真，补之笔底生阳春。
    月香水影许多态，竹外斜枝奇且怪。

杨公远　次敏斋陈先生月艇
    小池新舣野航轻，分得江湖一段情。
    最是好天良月夜，婵娟冷浸入窗明。

杨公远　次南仲韵
    回首明年六十春，依然不改古衣巾。
    画图萧洒诗千首，心地通明月一轮。
    钟鼎虚名虽是贵，箪瓢陋巷且安贫。
    客来问我平生事，宠辱俱无老逸民。
    
    
杨公远　次朋山郑管辖韵
    朋山心与白云閒，一点尘嚣不可干。
    披褐朝真香篆袅，登坛召将剑芒寒。
    棋枰子落鸣飞雹，石鼎茶煎吼怒湍。
    待得功成丹九转，原随鸡犬事刘安。

杨公远　次乾明观汪新恩
    家世桃源越几年，蓦携书卷觅安全。
    来寻竹所山房处，为结梅花纸帐缘。
    白鹤词歌明月下，黄庭经勘晚风前。
    他时九转功成后，稳驾真人莲叶船。

杨公远　次省斋桂花
    羡君诗句正而葩，閒对西风赋桂花。
    可惜分来蟾窟种，如今遍曾野人家。

杨公远　次省斋韵觅友梅萦笑集不蒙见惠再借韵
    巨编藏古锦，风雅续遗音。
    雷电欲下取，辟易不敢侵。
    真趣谁领会，一如陶潜琴。
    所言正而大，讵比郑声淫。
    疑有造化炉，炼铁成黄金。
    个是绝世宝，何必问西琛。
    有时吟竹外，竹影弄清阴。
    有时歌梅边，梅香散水沈。
    所以形之句，毋乃得之心。
    俗子敢再请，幸尔勿沈吟。

杨公远　次宋省斋避暑
    何处避炎威，好是幽人屋。
    拂拂来清风，苍松间修竹。
    坐久细哦诗，惜不疗饥腹。
    念彼田舍翁。桔槔声断续。
