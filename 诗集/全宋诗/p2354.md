<!-- { "loadSidebar": true } -->
释昙华　颂古十首
    大海波涛涌，千江水逆流。
    龙王宫殿裹，不见一人游。

释昙华　颂古十首
    背众吃油糍，对人夸好手。
    潦倒不识羞，抵死扬家丑。

释昙华　颂古十首
    故园春色在枝头，恼乱春风卒未休。
    无事晚来江上望，三三两两钓鱼舟。

释昙华　颂古十首
    丹霞寒烧木佛，院主因祸得福。
    可怜杜撰巡官，祗管胡卜乱卜。

释昙华　颂古十首
    苦瓠连根苦，甜瓜彻蒂甜。
    两般滋味恶，中后入黄泉。

释昙华　题陈参议中大大隐图
    荷锄居士隐云庄，竹屋茅堂瞰小江。
    祗这逍遥是知己。人间天上更无双。

释昙华　题刘民用居士藏六庵
    西溪缚屋称幽居，坐对松窗与世疏。
    到眼青山千万叠，此生安乐更无知。

释昙华　题刘民用居士藏六庵
    虚空正体没边涯，藏六如何盖覆伊。
    要听少林无孔笛，从来多是逆风吹。

释昙华　题永宁小轩
    我行重到清凉地，小室轩窗分外明。
    不是山家占春色，大都物理自舒情。

释昙华　题仲逸宣教三境图
    太清之云，镜中之尘。
    从无住本，廓应如春。
    妙玄不动，示现无垠。
    三世普入，孰妄孰真。
    现成公案，岂费精神。
    当头一著，坐断要津。

释昙华　莞山净明庵小参示众
    三十三州七十僧，驴腮马颔得人憎。
    诸方若具罗笼手，今日无因到净明。

释昙华　为南书记下火
    东湖莞岭及归宗，烨烨腾辉炉鞴中。
    铁眼铜晴烹不破，衲僧巴鼻好流通。

释昙华　乌巨山逵长老命立首座持师顶相请赞
    烟林风姿，山岳气宇。
    坐看春回，行无伴侣。
    不图成佛，岂欲作祖。
    一句掀翻，万机罔措。
    更提柱杖，击涂毒鼓。
    立禅持归，分付乌巨。

释昙华　吴必东请小参后说偈
    百草头边千圣眼，一毫端上万重关。
    更无佛法并玄妙，堪与知音共往还。

释昙华　西蜀祖正道者还乡求颂
    西川五十四军州，几个男儿会点头。
    透得剑门关子过，不风流处也风流。

释昙华　谢杨善才道友惠数珠
    南询初不失程途，收得金刚脑后珠。
    两手持来亲献我，光明炯炯破昏衢。

释昙华　行者求颂
    了身不若了心休，了得心时身不愁。
    若也身心俱了了，神仙何必更封侯。

释昙华　徐伯寿求赞
    大海波涛阔，千峰气象雄。
    当头俱坐断，直下展家风。
    一喝分宾主，三玄辨正宗。
    其余都莫问，今古有盲聋。

释昙华　严教授画临济请赞
    喝下忽雷惊，声前休领略。
    当锋啮镞时，蹉过第一著。
    不在壁立处，岂向平地泊。
    野水白连天，秋空飞一鹗。

释昙华　夜宿解田偶成
    夜宿西山居士家，围炉相对话生涯。
    从来无一丝头许，自是劳生眼裹花。

释昙华　与铸锺道者
    野店小桥外，黄昏欲雪时。
    一声谁侧耳，千古唤愚痴。

释昙华　赞程宗古承务
    庞居士悟心於马驹下，裴相国得大用於黄蘖棒头。
    虽相去数百年间，其金声玉振联环不断。
    彼时有此二大老光明烜赫，此时有宗古先生仁义礼信。
    根於心而能此心确然履践，佛祖大解脱门诚不让耳。
    白云山月未足为齐，寒桧青松堪同大节。

释昙华　赞此庵元和尚二首
    佛祖生冤家，人天不喜见。
    忒杀聱头，却通一线。
    劈胸拳下破牢关，大用机轮辘辘转。

释昙华　赞此庵元和尚二首
    十分画独相似，祗有一处谣讹。
    佛祖检点不出，从教平地干戈。

释昙华　赞大慧禅师
    人天之师，佛祖榜样。
    顶{左宁右页}一著，匙挑不上。
    俾临济价增十倍，起圆悟更无伎俩。
    小侄如此赞扬，老胡决定有望。
    三十年后脱空话行，也是一番性懆起谤。

释昙华　赞佛眼叔祖雪堂和尚侍立
    正法眼藏，瞎驴边灭。
    父行子随，了无途辙。
    老禅已是错针锥，添得应庵乱饶舌。

释昙华　赞虎丘先师
    老汉从来无禅，一味心中含毒。
    此毒时复现前，浑家大小不穆。
    异口同音呪诅，至今活陷地狱。
    一名临济正宗，一名丛林瞎秃。

释昙华　赞李和府朝议
    人言公死，我言公在。
    在在在何处，清风动天籁。

释昙华　赞睦州和尚
    稽首金容癞狗师，一生快活没人知。
    平田浅草翻身处，合水和泥换步时。
    垂手未施三寸刃，破关先下顶门槌。
    寥寥万古谁堪对，唯有嘉禾跛脚儿。

释昙华　赞三将军
    家在归宗寺后山，洞中春色异人间。
    祗因亲受灵山记，长与归宗把要关。

释昙华　赠别俗兄
    此行安忍泛轻舟，无奈官差不自由。
    痛望老人修净业，莫教容易度春秋。

释昙华　赠成主簿
    同是崇宁癸未生，公为官长我为僧。
    大家履践通天路，共踏毗卢顶上行。

释昙华　赠晦叔秀才二首
    处世从教眼似眉，自然心地绝支离。
    翻身更透龙门浪，头角峥嵘宇宙低。

释昙华　赠晦叔秀才二首
    少室岩前路不遥，毫芒才拟便迢迢。
    西湖湖上晚来看，小艇轻风落画桡。

释昙华　赠悟上人造华严塔
    山前马厩普光殿，门外牛栏正觉场。
    五十三人同日葬，善财走得脚生疮。

释昙密　偈颂十首
    一二三四五，金木水火土。
    拾得语寒山，丰干骑老虎。
    报君知，莫奔卤。
    从来保福卤谩人，不似禾山解打鼓。

释昙密　偈颂十首
    五祖个老翁，从来多指注。
    不是不知归，忘却来时路。

释昙密　偈颂十首
    连绵雨不晴，谷子多损失。
    二麦未入泥，忧心常惕惕。
    来岁不饥荒，未敢相委悉。
    启告梵天帝释天玉皇大帝天，且放日头出。

释昙密　偈颂十首
    春日晴，黄莺鸣，
    更听断崖流水声。青山叠翠，
    款步作程，归来烟岛有谁争。

释昙密　偈颂十首
    即心即佛，非心非绅。
    不是心，不是佛，
    不是物，半夜虚空揣出骨。
    十分描摸画难成，试问诸人是何物。
    阿呵呵，咄咄咄。
    拶倒门前大案山，搏风放出辽天鹘。

释昙密　偈颂十首
    一身浪宕无拘捡，闹市门头恣意游。
    汉地不收秦不管，不风流处也风流。
    健则坐，困则休，
    信任从教雪满头。寄语宣和政和元和佛陀，
    张僧伽李达磨，老聃孔丘，
    照顾沩山水牯牛。

释昙密　偈颂十首
    岂弟张夫子，遗我径寸璧。
    中有数个字，字字无人识。

释昙密　偈颂十首
    菩提妙心作麽发，日应万机元不差。
    回首瞥然轻觑著，大千沙界是皇家。

释昙密　偈颂十首
    咄这花木瓜，苦澁无以加。
    蓦然嚼得碎，清风生齿牙。
    种性恶，不堪夸。
    杨岐老驴三只脚，蹋人无数满天涯。

释昙密　偈颂十首
    湖山叠乱青，湖水漾虚碧。
    断岸蓼花红，痚林秋露滴。
    良哉观世音。处处失弥勒。

释昙密　数珠
    百八摩尼颗颗圆，辽天鼻孔一时穿。
    恒河沙数佛菩萨，日日呼来跳一圈。

释昙密　颂古
    平地摝鱼虾，辽天射飞鹗。
    跛脚老云门，千错与万错。

释昙密　颂古
    崔颢曾题黄鹤楼，长沙拈起当风流。
    大千国土俱家业，诸佛何曾有地头。

释昙密　颂古二首
    塞北平沙阔，黄河衮底流。
    征帆才及岸，蛮狄一时收。

释昙密　颂古二首
    汲水僧归林下寺，待船人立渡头沙。
    澄江渺渺烟波窄，云静一天星斗斜。

释昙玩　偈二首
    汝有一对眼，我也有一对眼。
    汝若瞒，还自瞒。
    汝若成佛作祖，老僧无汝底分。
    汝若做驴做马，老僧救汝不得。

释昙玩　偈二首
    我无长处名虚出，谢汝殷勤特地来。
    明因无法堪分付，谩把山门为汝开。

释昙莹　南张道中
    北山松粉落轻黄，濯雨虾须麦吐芒。
    槐火石泉寒食后，十分春事属农桑。

释昙莹　示超然上人
    往事明明是梦中，发霜那有旧形容。
    客床对卧秋深雨，听得邻僧半夜钟。

释昙莹　睡起
    蕙帐烟凝昼掩关，落花时节雨阑珊。
    客来惊起还乡梦，绕屋春风绿树寒。

释昙莹　颂古二首
    溪山尽处夕阳斜，溪上冬风雪满沙。
    便是江南旧行路，和烟隔水见梅华。

释昙莹　颂古二首
    百结襕衫破幞头，年年落第出神州。
    却因一只穿杨箭，临老来封马上侯。

释昙莹　宿香积寺
    拂榻香凝夜，清眠拥衲衣。
    五更闻唤起，一路听催归。
    山雨寒仍重，溪云泾不飞。
    幽花短临水，蜂蝶冷相依。

释昙莹　姚江
    沙尾鳞鳞水退潮，柳行出没见渔樵。
    客船自载钟声去，落日残僧立寺桥。

释昙颖　偈
    秤锤井底忽然浮，老鼠多年变作牛。
    慧空见了拍手笑，三脚猢狲差异猴。

释昙颖　句
    自從游紫陌，谁肯隐青山。

释昙颖　句
    莺啭千林花满地，客游三月草侵天。

释昙颖　句
    天地尚空秦日月，山河不见汉君臣。

释昙颖　句
    深水取鱼长信命，不曾将酒祭江神。

释昙颖　句
    三世诸佛是奴婢，一大藏教是涕唾。

释昙颖　句
    家里已无回日信，路边空有望乡牌。

释昙颖　句
    從归青嶂里，不出白云来。

释昙颖　句
    沧海尽教枯到底，青山直得碾为尘。
