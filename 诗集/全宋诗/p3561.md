<!-- { "loadSidebar": true } -->
    华亭沉虞卿，惠山尤延之。
    每见无杂语，只说林景思。
    试问景思有何好，佳句惊人人绝倒。
    句句飞从月外来，可羞王公荐穹昊。
    若人乘云驾天风，秋衣剪菊裁芙蓉。
    暮宿银汉朝蓬宫，我欲从之东海东。
    西湖柳色二三月，相逢一笑冠缨绝。
    醉招和靖叫东坡，一吸西湖湖欲竭。
    我醉自眠君自颠，路人往往指作仙。
    此辈何曾识此乐，识与不识俱可怜。
    别时花开今巳落，思君令人瘦如鹤。
    梦里随君携酒瓢，同登天台度石桥。
    瀑泉界天泻云屈，长松拔地挽烟霄。
    与君联句章末了，帝城锺动西峰晓。
    海风吹随珊瑚枝，乃是先生寄我诗。
    火云烧江江水沸，君诗清凉过於水。
    定知来自雪巢底，恍然坐我天台寺。

杨万里　临贺别驾李子西同年寄五字诗，以杜句君随丞相後为韵，和以谢焉五
    我本南溪老，手弄溪中云。
    诵诗爱招隐，读骚续湘君。
    忽捧公府核，遂远先人坟。
    春暮归未得，落花政纷纷。

杨万里　临贺别驾李子西同年寄五字诗，以杜句君随丞相後为韵，和以谢焉五
    老拙谁肯伴，束书自相随。
    此外无长物，犹有一鸱夷。
    小醉即孤咏，自遣不要奇。
    西湖妙天下，未羡习家池。

杨万里　临贺别驾李子西同年寄五字诗，以杜句君随丞相後为韵，和以谢焉五
    謪仙几代孙，今日临贺丞。
    风月三千首，吾子岂未能。
    长把修月斧，细雕玉壶冰。
    天池羽翼就，即看垂天鹏。

杨万里　临贺别驾李子西同年寄五字诗，以杜句君随丞相後为韵，和以谢焉五
    曲江与临武，彼此昔相望。
    一岭大如砺，谁云隔寻丈。
    离合非人力，此事要天相。
    升沉亦偶然，岂问优与脏。

杨万里　临贺别驾李子西同年寄五字诗，以杜句君随丞相後为韵，和以谢焉五
    买山蓺花竹，长恐落人後。
    不见竹林人，山王非狙豆。
    市门能几许，掉臂日奔凑。
    迟子来朝天，商略陈薄陋。

杨万里　临平解舟
    竹篱短短门小小，少年独立春风晓。
    柳芽缩瓜尚怯寒，金粟班班满枝了。
    过船桥下桥绝高，波清深见一截篙。
    市人夹水争出看，无数渔舟避东岸。

杨万里　淋疾，复作医，云忌文字劳心，晓起自警
    半似枯禅半似痴，也无何虑与何思。
    偶看清晓双双蝶，飞遍黄花一一枝。
    荒耽诗句枉劳心，忏悔莺花罢苦吟。
    也不欠渠陶谢债，夜来梦里又相寻。

杨万里　灵山
    饶水回回转，灵山面面逢。
    展成青步障，剑作碧芙蓉。
    变态百千样，尖新三两峰。
    远看方更好，还隔翠云重。

杨万里　岭云
    好山幸自绿崭崭，须把轻云护浅岚。
    天女似怜山骨瘦，为缝雾縠作春衫。

杨万里　菱沼
    柄似蟾蜍股样肥，叶如蝴蝶翼相羌。
    蟾蜍翘立蝶飞起，便是菱花著子时。

杨万里　领客南园和余处恭尚书清凉寺劝农二首
    南园多日不曾来，领客闲行始此回。
    独树小梅开一朵，被他栏住劝三杯。

杨万里　领客南园和余处恭尚书清凉寺劝农二首
    人间俗杀是公筵，最苦沉烟杂烛烟。
    何似大家行几步，逢花即饮醉还眠。

杨万里　溜港滩
    此去严州只半程，一江分作两江横。
    忽惊洲背青山下，却有帆樯地上行。

杨万里　刘村渡二首
    隔岸轻舟不可呼，小桥独木有如无。
    落松满地金钗瘦，远树黏天菌子孤。

杨万里　刘村渡二首
    旷野风从脚底生，远峰顶与额般平。
    何人知道诚斋叟？独著驼裘破雨行。

杨万里　刘公佐亲家奉议挽词二首
    已病身犹健，云瘳讣却闻。
    告存非不寿，有子更能文。
    嗟我何多难，丧亲又哭君。
    两家两翁好，作麽并丘坟？

杨万里　刘公佐亲家奉议挽词二首
    一命华其老，诸昆半作官。
    相高仍孝悌，不但盛衣冠。
    近别那云诀，临丧独忍看。
    心知公不恨，我自泪难乾。
    
    【卷19】

杨万里　刘季澄投赠新诗，次韵为谢
    君操笔耒启新畲，耕遍西溪万卷余。
    藜杖芒鞋来得得，柳风花雨政疏疏。
    是家人物孙如祖，惊代诗文我爱渠。
    努力收科无早晚，不须灯下独长嘘。

杨万里　刘平甫挽诗二首
    忠孝元家法，经纶岂嬾心。
    日边迟信息，霞外且山林。
    风月诗天巧，乾坤酒陆沉。
    一生欠半面，五字寄哀音。

杨万里　刘平甫挽诗二首
    忠显肩双庙，屏山籾二程。
    岭寒松节苦，坛暖杏花明。
    君也孤傅业，天乎独短生。
    子孙无一物，故纸付渠耕。

杨万里　刘世臣先生挽诗
    策第仍为邑，於公未足论。
    眼中无佛国，户外即韩门。
    道大功非细，人亡德则存。
    四风寄双泪，吹到秀峰原。

杨万里　刘寺展绣亭上，与尤延之久待京仲远不至，再相待於灵芝寺
    南山十日菊，秋酌有前诺。
    东省三同舍，山行何用约。
    也後相丁宁，彼此拨忙著。
    清晨到刘寺，寸步辄倚薄。
    望君久未来，细意拣岩岳。
    上到展绣亭，聊复休倦脚。
    回览西湖天，向我怀中落。
    山幽人转孤，境胜情反恶。
    昔贤愿独往，对影谁与乐。
    或者欣群游，避喧那可却。
    我随梁溪叟，觞次饶髈谑。
    坐无山浦翁，谈间顿萧索。
    斜阳更待渠，小向灵芝泊。

杨万里　留题碧落堂
    僲人白日上青冥，千载如闻月下笙。
    南北万山俱在下，中间一水独穿城。
    江西个是绝奇处，天下几多虚得名。
    滕阁孤台非不好，秪缘犹带市朝声。

杨万里　留题筠庵以茅盖，层出如蘻衣然
    茂林修竹翠光中，那得披蘻一老翁。
    白石砌成珠子径，黄茅里却水晶宫。
    夏凉冬暖非人境，雪打霜封即钓篷。
    老子明朝便东去，更携瓦枕享松风。

杨万里　留萧伯和仲和小饮二首
    野果山蔬未要多，浊醪清酒尽从他。
    不於两瑆三杯里，柰此千愁百恼何。
    山倒莫教扶玉树，尊空别得借银河。
    少陵一语君知麽，不见堂前东逝波。

杨万里　留萧伯和仲和小饮二首
    谁曾白月上青天，谁羡千锺况万钱。
    要入诗家须有骨，若除酒外更无仙。
    三杯未必通大道，一斗真能出百篇。
    李杜饥寒才几日，却教富贵不论年。

杨万里　柳色
    春到四经旬，元来未见春。
    柳条将软碧，争献上番新。

杨万里　柳絮
    寒勒花迟却速残，暖将絮过忽吹还。
    雪翻霁日光风急，球衮回廊曲榭闲。
    万里云天皆去处，群飞踪迹恣中间。
    道渠催得春阑著，春不缘渠独不阑。

杨万里　六月初四日往云际院，田间雨足，喜而赋之
    高下田畴水斗鸣，泥深路滑不堪行。
    请君听取行人语，只个愁声是喜声。
    去年今日政迎神，祷雨朝朝祷得晴。
    今岁神祠免煎炒，更饶箫鼓赛秋成。

杨万里　六月二十四日病起，喜雨闻莺，与大儿议秋凉一出游山三首
    未伏将催中伏休，匆匆送夏又迎秋。
    暑中竹色风仍雨，病裹莺声喜破愁。
    大熟十年无此作，微生一饱更何求。
    急须剩蹈莲花麴，药玉新船待拍浮。

杨万里　六月二十四日病起，喜雨闻莺，与大儿议秋凉一出游山三首
    病势初来敌颇强，排山倒海也难当。
    老夫笑把东西玉，坚子难藏上下盲。
    酒阵时闻报三捷，诗坛元不费单枪。
    夜来梦入清凉国，风月冰人别是乡。

杨万里　六月二十四日病起，喜雨闻莺，与大儿议秋凉一出游山三首
    暑气朝来扫地空，南风毕竟让西风。
    秋生楚尾吴头外，凉杀天涯地角中。
    万叠山连千涧水，双行缠伴一郫筒。
    初程道是穷忙著，且宿东山东复东。

杨万里　六月晦日
    今年六月热全无，不是云阴即两余。
    松叶落阶休扫动，黄金线织滑氍毹。

杨万里　六月将晦，夜出凝归门
    暑里街头可久停，今宵无月也宵征。
    一天星点明归路，十里荷香送出城。
    山轿声声柔橹紧，葛衣眼眼野风清。
    五更月出还家了，不早相期作伴行。

杨万里　六月九日晓登连天观
    小立层台岸幅巾，除莺作伴更无人。
    晓风草草君知麽？不为高荷惜水银。

杨万里　六月六日小集二首
    青李来禽已眼明，新瓜入夏见何曾。
    酒边忘却人间暑，消尽金盆一文冰。

杨万里　六月六日小集二首
    新蝉声涩亦无多，强与娇莺和好歌。
    尽日舞风浑不倦，无人柰得柳条何。

杨万里　六月十八日立秋，送客夜归雨作
    青天赤日更黄埃，迎送纷纷正往来。
    一夜炎蒸无计奈，三更风雨领秋回。
    人生作麽禁寒暑，世事何如付酒杯。
    遮莫髯间点霜雪，何曾笔下减琼瑰。

杨万里　六月十六日夜南溪望月
    溪水留我住，溪月愁我皈。
    望後月更佳，昨宵未为奇。
    大都月色好，一岁能几时。
    人散长是早，月来长是迟。
    初出如大瓮，才露金半规。
    不知独何急，下如有人推。
    忽然脱岭尖，行空安不危。
    似爱溪水净，下浴青琉璃。
    明珠径余尺，沈在千顷陂。
    我欲剌双手，就溪取团晖。
    白小忽乱跳，碎作万金徽。
    须臾波痕定，化为水银池。
    夜久看未足，风露欺病肌。
    我能尚小留，瘦藤歌式微。
