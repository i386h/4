<!-- { "loadSidebar": true } -->
    惆怅闻钟人不见，空余古木锁寒烟。

丘葵　闭户
    自我来兹泮，闭户交游绝。
    经生一二辈，长庚伴残月。
    芹藻自青青，谁与共采撷。
    唯於泼泼处，见得源头活。

丘葵　闭户
    芝兰岂是为人香，浊世纷纷贵自藏。
    闭户不求如意事，读书自得养心方。
    卓然有见如参倚，操则常存勿助忘。
    但使天根常活泼，小园花卉亦相羊。

丘葵　别城中亲友
    不堪离乱后，重别旧交游。
    到处无青眼，归家空白头。
    风霜秋一叶，山水暮多愁。
    后会知何日，临溪泪欲流。

丘葵　别濠乐主人
    客中四月衣犹褀，桐下今年米似金。
    惘惘江山归兴动，悠悠岁月主恩深。
    三春已过仍淫雨，百事无缘空苦心。
    五十三年堪一笑，白头底用觅知音。

丘葵　病中
    数日喉何嗄，三年肺未苏。
    自知愁不禁，谁复问何如。
    病体作冬夜，山庄独老夫。
    恐伤阿{上弥下女}意，不敢寄家书。

丘葵　病中作
    独坐茅檐静养疴，亦知来日苦无多。
    此心不动穷无鬼，元气将衰病有魔。
    叹老嗟卑非我事，贪生怛化欲如何。
    平生不为浮屠惑，自此幢峰土一窝。

丘葵　伯恭侄家书所见
    百舌在墙东，其子在墙西。
    纵有反哺日，那得如哺儿。

丘葵　伯恭侄家书所见
    百舌在墙头，其子在墙根。
    飞飞拾虫蚁，哺之何殷勤。

丘葵　伯恭侄家书所见
    百舌在墙廉，其子在墙阴。
    他年汝哺儿，方识父母心。

丘葵　步院前溪水
    偶出山门去，乘凉步浅沙。
    溪流备略彴，岸沫水槎枒。
    野拓天围大，风吹日脚科。
    吟成无与语，独立数归鸦。

丘葵　尘世
    尘世无暇日，偷闲到晓亭。
    桥阴界水绿，烧迹断山青。
    石瘦牛磨角，檐空雀坠翎。
    暮笳风外响，愁坐若为听。

丘葵　呈大宗丞求笔戏
    咄咄人谁识，翩翩老更佳，
    王维不是画，苏晋已长斋。
    地静白生室，天秋黄落阶。
    日长用幽意，咫尺到无怀。

丘葵　呈古直
    芹泮西风寂寞滨，相逢不作白头新。
    人知叔向古遗直，谁识尧夫今逸民。
    自古文章差底病，历观贤圣莫非贫。
    老来安养浩然气，吾辈安能俯仰人。

丘葵　呈刘秋圃
    十年江上理丝化，此日桐城喜见君。
    造化由来穷我辈，俗儒安得与斯文。
    人间腥腐荃俱化，圃化宽间菊自芬。
    万里秋天愁不尽，取将风月与谁分。

丘葵　呈梅林颜宗之
    阳峰一别十余载，今日南关始见君。
    龟范马图俱寂寂，兽蹄鸟迹正纷纷。
    官名已逸归郯子，竹纪终须入汲坟。
    造物无情余辈老，后生谁可托斯文。

丘葵　呈张尚友
    秋风匹马柳江边，芹泮相逢意浩然。
    吏部文章悬日月，子长史记在山川。
    输君何啻百筹上，期我曾言千载前。
    造物无情吾辈老，后生谁可嘱遗编。

丘葵　乘除
    若问乘除法，须当健补贫。
    何如穷到骨，更有病缠身。
    忽忽又将老，苍苍更不神。
    此生吾自断，蓑笠一间人。

丘葵　出院门间步
    出爱前村景，归穿薄暮烟。
    鸟飞虚碧裹，人在落红边。
    近晚山容淡，新晴稻色鲜。
    殷勤一溪水，清到院门前。

丘葵　初六日过江古愚兄送至渡口
    茅屋亦云好，萍踪不自由。
    看书犹几上，解缆已沙头。
    白发兄和弟，清江夏亦秋。
    相看不忍别，斜日坠汀洲。

丘葵　初六早过后浦庄
    秋晚村庄憩，青山对掩扉。
    轻风随步屧，残露湿征衣。
    水满菰蒲乱，田荒鹳鹤飞。
    欲行还小立，旅思重依依。

丘葵　初夏
    当春一脉生生意，直到如今始洁齐。
    千树向荣知靖节，一庭交翠见濂溪。
    柳塘花坞心应懒，葵扇栎笙手自携。
    犹自清和未蒸溽，可人日日竹亭西。

丘葵　初夏
    一信楝花风，一年春事空。
    池荷还揭揭，樱笋又匆匆。
    空叹时光换，谁知造化工。
    尽将枝上色，并作石榴红。

丘葵　春花
    花萼相承二月时，深红浅紫总皆宜。
    好春安得长为主，落叶那能再上枝。
    灿漫不因晴日丽，披离非为晚风吹。
    世间荣耀霎时事，误尺世人人不知。

丘葵　春日间游过石所山
    盎盎春流水，微微风动苹。
    江山一片石，童冠两三人。
    落魄从渠笑，逍遥得我真。
    百年浑是客，一月几佳晨。

丘葵　慈济行祠
    上人栖息地，况近佛庄严。
    乱藓缄新甽，间花覆古檐。
    浯山青入眼，榕树紫垂髯。
    独步秋祠晚，云间月一镰。

丘葵　次长卿韵
    秋尽始相见，宵残即语离。
    将归悲宋玉，不饮愧袁丝。
    送远意未惬，思家兴颇随。
    可怜镜山夜，未与小盘期。

丘葵　次放翁梅花韵
    冰崖雪谷物未芽，造物破荒开此花。
    神全形枯近有道，意庄正色知无邪。
    高坚正要饱忧患，放弃何遽愁荒遐。
    移根上宛亦早计，竹篱茅舍真吾家。
    平生自嫌亦自许，妙处可识不可夸。
    金樽翠杓未免俗，篝灯为试江南茶。

丘葵　次晦庵先生韵自警
    我非欠缺圣非余，此性皆由气与虚。
    欲认存亡为出入，莫嫌粗粝慕膏腴。
    仰鑽未得有门入，酬酢方知讲学疏。
    一息犹存毋敢懈，从今要下死工夫。

丘葵　次吕之寿韵寄肯体
    甚矣吾衰也，时哉道亦然。
    诗书舆脱輹，岁月箭辞弦。
    所欠惟一死，期须便百年。
    细思禽与犊，等是食和眠。

丘葵　次欧阳少逸韵呈雪庭禅师
    苹婆影镂日华明，照见枝头果已成。
    却是南风有吟思，时将万叶作秋声。

丘葵　次欧阳少逸韵呈雪庭禅师
    吟得秋声满院凉，不知六月有骄阳。
    禅心已是空诸相，无奈瓶花故故香。

丘葵　次欧阳少逸韵呈雪庭禅师
    瓶花故故透禅房，师自无心花自香。
    客散夜深归定裹，白生虚室月无光。

丘葵　次所盘山村
    溪外青山山外村，数间茅屋掩柴门。
    青裙灶下偷窥客，白发堂中笑弄孙。
    乞火煮茶烧圭锉，隔篱贳酒举匏尊。
    梅花不解留人住，山路归来已夕昏。

丘葵　次吴文之韵
    江湖漫浪两狂生，别后相思月一庭。
    期子未来灯是伴，逐贫不去笔无灵。
    诗书东阁头空白，势利迷人眼孰青。
    安得世无黄口辈，遍游天下作晴蜓。

丘葵　次韵长卿仍招为桐下之游
    老怀原寂寞，非子竟谁货。
    去矣无多日，缅然相与情。
    云山留共往，风雪渺孤征。
    更解同行否，无为岁暮惊。

丘葵　次韵答必大
    越雪从来招犬吠，平生独欠是为师。
    早知穷达皆天赋，晚觉文章与道亏。
    万斛客愁吾老矣，一生心事子知之。
    残杯冷炙成何事，空过人间五十期。

丘葵　次韵寄苏仲质
    十年前事付流水，清梦悠悠何处寻。
    老去谁怜三献玉，生来不受四知金。
    穷途赖有陈雷友，大雅应殊郑卫音。
    俗子纷纷败人意，何时握手再论心。

丘葵　次韵吕之寿见忆
    日暮客送客，此情悲复悲。
    栖栖吾老矣，寂寂子何之。
    跬步便相忆，论心未有期。
    江湖成底事，空使素衣缁。

丘葵　次韵吴静能秦桧
    故老相传为秦桧，飞仙时立冻蛟背。
    疑是当年丫髻人，凭虚驭气今安在。
    百千年树见栽时，新承雨露入昭代。
    托根南极殿下生，巍巍直与天枢对。
    纷纷牛马已成尘，露叶风枝今几载。
    是时鸾凤一来栖，枭狐不敢鸣妖怪。
    一朝名字动至尊，不见尊形空粉绘。
    多少黄冠尽白头，依神正直人再拜。
    老榛何物敢干名，直恨惟有苏仙爱。
    方今南北同一天，孤标不见贞元会。

丘葵　次韵徐学正九日
    秋逢重九亦将阑，换得黄花青草颜。
    节物只能催我老，人生那得似云间。
    有心采菊非知菊，无意看山却见山。
    欲识渊明得真趣，夕阳倦鸟正飞还。

丘葵　村学
    矛头淅米末途难，活计僧梳刖屦间。
    老去欢悰如泼水，向来愚见欲移山。
    身穿犊鼻朝朝冷，眼见蝇头字字艰。
    扶病来为村学究，始知穷乏累清间。

丘葵　答城中友人相勉求官
    愁来自唱五噫歌，名利场中脚岂牢。
    君看青衫求热炙，我怜赤子有寒号。
    鹤沾卫禄犹堪薄，松受秦封岂足高。
    家在荻芦丛畔住，分当蓑笠钓江皋。

丘葵　到郡城忆江钓
    谁使入州夜，被人嫌我真。
    未归江上钓，且作梦中人。
    一片沧浪石，百年泡幻身。
    知心惟白鹭，相忆伴经纶。

丘葵　钓鱼
    钓鱼如之何，亦惟钓与丝。
    为学如子何，亦惟行与知。
    择善必固执，诚意毋自欺。
    博我复约我，至之而终之。
    先民莫不然，予曷敢有亏。
    但恐寒者至，庄敬以自持。

丘葵　东归拟再访吕所盘不果所盘有诗因次韵
    何处啼鹃送落晖，江山信美不如归。
    子期死矣今安有，元亮来兮昨已非。
    世事悠悠春梦断，人才落落晓星稀。
    白头老伴惟君在，安得相随绕树飞。

丘葵　东归拟再访吕所盘舟便不果盘有诗因次韵以谢
    对酒殷勤问后期，出门一步便相思。
    自从剡曲回舟后，长忆巴山听雨时。
