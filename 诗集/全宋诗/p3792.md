<!-- { "loadSidebar": true } -->
    今视其帖，信乎其嗜之专而见之卓也。
    虽然，艺在当家，
    羽亦有源，存中瞻前，
    文通比肩。雇翰墨文章之不殊，
    而俱未若公之知言。知言伊何，
    以神合天。古人之良，意在笔前。

岳珂　沈叡达昭君诗帖赞
    玉徽十三，维以寓声。
    支郎何心，写脂粉情。
    汉冢春青，塞霜晓白。
    千年之悲，表此遗墨。

岳珂　沈忠敏劳军帖赞
    仕同时也，志同归也。
    相与以心，无町畦也。
    职位接踵，亦相齐也。
    噫嘻此帖，比传衣也。

岳珂　十二日诹吉受通议大夫告再书述怀二首
    圣代论思秩，中朝博议官。
    尚纡郡邸绶，空著侍臣冠。
    岁月惊驰隙，功名尽画墁。
    髀销今已复，半世愧狨鞍。

岳珂　十二日诹吉受通议大夫告再书述怀二首
    五云瞻观阙，百印写纶丝。
    有愧陪貂尾，何功复雁{骑去马加足}。
    精{缪去纟加金}杁紫磨，实匪咏缁宜。
    圣德知难报，规铜笑白髭。

岳珂　十一月二十七日步自虎溪至西寺摩挲率更旧碑近览前闻人故游有感而
    龟趺千丈屹岧峣，古寺残僧正寂寥，
    律演金轮开印度，字遗石磴说隋朝。
    续题剩有名人迹，接畛犹逃劫火烧。
    吊古未磨今古恨，又携筇策过前桥。

岳珂　十一月十五日忽苦舌疡甚不能饮食惫卧一榻戏成
    君不见东坡昔步虎溪月，夜听溪声广长舌。
    溪声不断流不枯，此段磊落真丈夫。
    一生吾伊换喑呜，嗟哉三寸予岂无。
    公子缙绅陈礼法，枕曲无思噤如蛤。
    辩士说客谈纵横，叱牛惟解供力耕。
    尔来更自作奇痛，昼苦吟呻夜妨梦。
    伏床啜粥犹漓浪，脔肉持将堪底用。
    太仓受禾三百廛，大官烹羊俱鼎膻。
    瀛洲给膳称学士，饱食端居今六年。
    生平元不负此舌，欲办一奇了无说。
    更憎此舌工负予，乃复累我七尺躯。
    鸱夷榼载鸬鹚杓，向口低眉辄前却。
    齿牙助桀复摇落，误杀流涎孤快嚼。
    仰天天笑绝冠缨，舌兮腹兮谁重轻。

岳珂　十月廿五日有诏以予班六卿赐对衣金带鞍马二首
    缀迹中朝十四春，精{缪去纟加金}两锡两围新。
    赐袍又见光蹄褭，沃辔不妨翔苑麟。
    有马可乘存史阙，无衣谩赋感君仁，
    轻肥岂是平生志，髀肉何堪豢此身。

岳珂　十月廿五日有诏以予班六卿赐对衣金带鞍马二首
    非念蹉跎马少游，几年田野任沈浮。
    衣章不称麒麟楦，袍縜谁惭狐貉俦。
    试问嗫嚅常束带，何如款段首经丘。
    感恩一念惟忧国，莫笑隐居金络头。

岳珂　食枣有感二首
    百果随时效岁功，枣盘亦复荐年丰。
    柔柯低带随风绿，纂实骈随映日红。
    关说桃梨堪{契去大糸}大，颇怀齐鲁久为戎。
    忧时把玩还惊叹，莫咏豳风咏北风。

岳珂　食枣有感二首
    硕枣名亭此地传，况逢新摘正芳鲜。
    栗投聊寓孤臣报，瓜实初无小史缘。
    只合赤心思待敌，岂容白手觊延年。
    楼兰可斩平生志，欲和安期觅剑仙。

岳珂　史忠定蚤作帖赞
    危微精一，传之在心。
    二典勋华，光于有临。
    大原自天，端倪孰寻。
    岂无畴咨，培高浚深。
    寝明以昌，举元难壬。
    焌哉明良，嗣此德音。
    匪鉴而讽，匪扆而箴。
    启迪在初，有开宸襟。
    岩廊南风，{珍去王加衤}衣鼓琴。
    渊跃籬云，匣铏发镡。
    达其己充，泽彼苍黔。
    王度之恢，如玉如金。
    进而虞渊，宾{餳去饣加日}发霠。
    坱坙机衡，开阖阳阴。
    九韶其谐，万奏皆喑。
    退而卷怀，艺圃书林。
    出入欧颜，而加{左奭右斗}斟。
    湛湛秋江，岧春岑。
    如彼德人，危冠整簪。
    不伐不矜，森严深沉。
    我考问学，惟心靡谌。
    端平自我，何用弗钦。
    重抵九鼎，价逾万琛。
    惟帖可观，为世砭针。
    尚信我言，匪今斯今。

岳珂　试庐陵贺发竹丝笔
    此君素以直节名，延风揖月标韵清。
    何人心匠出天巧，缕析毫分匀且轻。
    居然束缚复其始，即墨纡朱封管城。
    世门官爵岂必计，且幸一家同汗青。

岳珂　是日迎送之车属道戏成
    老仗相如节，佳时负酒尊。
    人谁羞侠毂，我自愧乘轩。
    尘土欺貂袖，功名付犊褌。
    令君休负矢，予不诧王孙。

岳珂　梳头二首
    白发三千丈，斯言若未公。
    下梳惊落雪，倚槛且晞风。
    自笑双蓬鬓，今成一秃翁。
    晨招幸无与，姑免诮头童。

岳珂　梳头二首
    长记涪翁语，无尘有发僧。
    无尘方原学，有发亦何曾。
    学士年年样，车门日日乘。
    二毛犹胜我，不必愧鬅鬿。

岳珂　述山中语呈郡侯董庭直少监
    山行霜清群木落，回首重云望城郭。
    城郭西畔江正横，中有千骑随双旌。
    山头一湾霜月明，旌底史君如许清。
    我行山间已一月，枕石潄流更奇绝。
    颇从野老谈政声，所恨轻为数旬别。
    别来有书招我归，我适把酒穷攀跻。
    相呼一醉已心许，野老来前听我语。
    今年岁歉流离多，带牛佩犊无奈何。
    史君镇静不猛厉，使汝安卧仍行歌。
    山中故侯布鞋湿，杖挂百钱遗不拾。
    新来又拜散人呼，正好举杯和月吸。
    我醉汝醉今赖谁，为言野老知不知。

岳珂　水乐洞
    天下水乐洞，今归四姓家。
    台池閒日月，泉石痼烟霞。
    谁挈游人榼，还寻奉使楂。
    明朝重回首，清梦隔京华。

岳珂　睡起三绝
    睡起东窗日已红，扶头宿酒未惺松。
    南阳一梦何关醉，自爱终身作卧龙。

岳珂　睡起三绝
    天色今晨已放晴，鸟乌亦觉有欢声。
    幅巾自是便痚嬾，饭了花间取次行。

岳珂　睡起三绝
    五更展转待晨光，到晓瞢腾入睡乡。
    却是金门早朝客，千金不博枕中方。

岳珂　司马文正公集序帖赞
    道本于身，真积乃全。
    贯以一诚，虽人实天。
    元佑之初，帝贲良弼。
    匪康其躬，为民而出。
    龙起于洛，云兴于嵩。
    有泽其膏，四海之丰。
    方共未骧，一念下土。
    九关虽扃，编此守虎。
    及其既用，草偃维风。
    群贤鳞差，滃然而从。
    天以诚开，民以诚格。
    混融流通，何索何犹。
    有崇南山，太平之基。
    岩岩具瞻，维公宜之。
    平生不欺，涵泳浃洽。
    心画之作，为天下法。
    取人以直，持己以谦。
    岂徒幅笺，二德之兼。
    荣光属天，公书在椟。
    有德有言，温其如玉。

岳珂　思贤堂
    杰宇翚联接孔墙，盛朝人物仰堂堂。
    凭熊曾识棠阴芾，睎骥何堪秕政扬。
    配祀有人存折槛，奉祠无路愧题梁。
    平山遗像犹多阙，幸趁春风荐羽觞。

岳珂　四月二十日被以郡事入奏之命再赋二首
    五云堆里望触棱，二纪周南梦未曾。
    四辈两年勤诏札，九重一念乿黎蒸。
    烽台虽有深秋燧，雁塔应无曩日僧。
    豫备正须如雍国，不妨德业颂高升。

岳珂　四月二十日被以郡事入奏之命再赋二首
    去年冬暮拜弓招，槐夏重承接画朝。
    锡马敢期先雨露，冥鸿自愧点烟霄。
    沙墀有路瞻唐表，瓦缶何堪溷舜韶。
    归郡定应迟六月，却从故迹问凌歳。

岳珂　宋景文言志帖赞
    既有史才，又得墨妙。
    今古言辞，事功谈笑。
    蜀人之藏，曰维其棠。
    我时其传，以著不忘。

岳珂　宋素臣惜别诗帖
    桂州之帅，予莫知其为谁也。
    盍簪得朋，其必有以称此诗也。
    黄卷之苦心，意其乐之真足以忘疲也。
    若夫屈伸则有时也，而岂以是为富贵之资也。

岳珂　送乔江州将漕江右
    猎猎英声世少双，两年乡国望麾幢。
    才猷牛蔡硎初试，笔力龙文鼎独扛。
    风节又新唐十道，恩波仍浃禹三江。
    澄清何事先经济，尚使尊贤志未降。

岳珂　送乔江州将漕江右
    昔日东州看阵图，武昌陆续拜鱼书。
    我归旧齿邦人版，公去新乘使者车。
    但原世官居鼎鼐，从教野老自犁锄。
    西风鸿雁方尊渚，时有音尘接里庐。

岳珂　苏道祖书简帖赞
    崇观太平，博雅汇征，
    秀出簪缨。楚芈蜀刘，
    三英并辀，道祖其俦。
    沈浸深醇，薰陶见闻，
    厥艺以振。方旅兰芝，
    水清献奇，发千古机。
    撷其所长，韬锋敛铓，
    类曲水之觞。即权合经，
    不特制名，雅韵尽呈。
    泾芾已仙，是书之传，
    孰探其天。风期九垓，
    黄鹄下来，然予言哉。

岳珂　苏魏公到镇出京二帖赞
    德量维昔该乾坤，艺成而下道乃尊。
    堂堂魏公古大臣，劫火同爏灵光存。
    直躬致主无间言，余事翰墨何足论。
    百年剑佩纷如云，不於其书於其人。

岳珂　苏文定衙前至京湖三口帖赞
    周禾周颖，赵不连璧。
    层见间出，又其伟特。
    有美颍滨，味道自得。
    既相师于父子，又斋驱于翰墨。
    吾评其人，概犹可识。
    盖严重端肃者老泉之教，而淳劲迈往者长公之德。

岳珂　苏文忠大字诗帖赞
    小字鹄引骞而翔，大字虎卧靖且庄。
    我藏遗帖虽盈箱，尚叹钜刻无涤黄。
