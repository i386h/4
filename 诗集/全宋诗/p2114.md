<!-- { "loadSidebar": true } -->
    昔闻石幢寺，今见瑞光亭。
    一水东南碧，四榕冬夏青。
    往来多俗子，老病抱遗经。
    亲冢招提北，回头涕泗零。

丘葵　瑞光亭有作
    终年萧寺裹，人迹往来稀。
    雀踏梁尘落，蜂穿森屑飞。
    佛幡书古偈，僧壁挂禅衣。
    此景惟予爱，冷然契道机。

丘葵　三月三十日
    盎盎天地春，万物日和煦。
    云胡生五谷，不若草木数。
    天地一小变，六龙不行雨。
    东皇讵忍归，田间已焦土。
    □□□□人，书生空自愁。
    饥死者不恨，特为苍生忧。
    我愿呼东皇，为我呼屏翳。
    沛为三日霖，枯苗有生意。
    皇天青荡荡，无繇诉衷情。
    空怜汝布谷，辛苦催人耕。

丘葵　沙头玩月
    万片鱼鳞淡欲收，横空不碍素光流。
    山河寂寂千年事，风露娟娟五月秋。
    且作希夷间枕石，惜无李白共登舟。
    细看白兔何曾夜，应使深山魍魉愁。

丘葵　山斋
    草色苔痕挟雨骄，山齐一巷似渔樵。
    三叉路口时时犊，一曲溪流片片桥。
    风木参差泉上庙，烟帆来往海西潮。
    飘然忽起云间想，白鹤高飞不可招。

丘葵　赏梅分韵得殊字
    梅是花中先觉者，天才迥与众芳殊。
    朔风如铁为寒骨，暖日投金作细须。
    吐出奇芬春意思，描成疏影月工夫。
    玉容清润丰腴甚，无限诗人错道癯。

丘葵　石榴花
    莫峙而匪山，莫流而匪川。
    人生有懿德，万性同此天。
    云胡不自责，听此六贼牵。

丘葵　石榴花
    英英石榴花，不火而自晰。
    凡今之人兮，谁不附炎热。
    百鬼瞰高明，丹朱易倾跌。

丘葵　石榴花
    英英石榴花，不朱而自赤。
    凡今人之兮，谁不悦媚色。
    脂水涨渭流，妍姿竟倾国。

丘葵　示儿
    吃紧为人毋自欺，吾犹失学况吾儿。
    人谁无过过须改，道不远人人莫知。
    一定万牛拖不动，少差驷马亦难追。
    如今老去空惆怅，八十年前尽前驰。

丘葵　视夜
    我兴视夜夜未明，抬头观星敬自生。
    万古不动惟北极，列宿环拱俱西倾。
    天光昭回泰宇定，人欲净尽灵台清。
    但能勿使旦书牿，天理触处尽流行。

丘葵　寿萧东海
    乐哉东海老，天与以遐龄。
    前一辈人物，为诸生典型。
    头因嗜书白，眼不要人青。
    岁岁桑蓬旦，人间活寿星。

丘葵　寿竹西
    中秋八月朔，人在竹之西。
    讲席朝齐听，吟寮夜独栖。
    交情今管鲍，清操古夷齐。
    却笑苔矶老，畏人头愈低。

丘葵　书陈氏小轩壁
    一榻自徜徉，悠然古意长。
    地幽如佛舍，轩小似船房。
    萱草依堂绿，荆花夹树香。
    我来访幽隐，话裹雨声凉。

丘葵　书山翁房壁
    山翁有山癖，尽日对山青。
    盂水晨煎茗，炉香夜诵经。
    雨畦蔬长甲，风径竹添丁。
    独有曾游客，清癯似鹤形。

丘葵　四月朔日晓起吕之寿
    清辰未巾栉，远远望山阿。
    一夕已如此，长年其奈何。
    高斋空寂寞，今日始清和。
    可惜一樽酒，骊驹又欲歌。

丘葵　送舶司李郎中
    朝家三尺法，海舶一帆风。
    物到琛声上，人行浪屋中。
    货因拚命得，廉故秉心公。
    行李清如洗，名应达陛枫。

丘葵　送陈判之邑庠
    君去采芹藻，那知事不同。
    乾坤已易主，礼乐尚儒宫。
    雨过山仍绿，春归花尽红。
    悠悠圣门意，千古独清风。

丘葵　送春
    一物生生无尽时，落花啼鸟总天机。
    三千界内知音少，九十日余回首非。
    世事只今看烂熟，诗人自古爱芳菲。
    年年岁岁送春去，何日春能送我归。

丘葵　送千岩摘稿还仲仁
    借得千岩一卷诗，吟窗尽日不停披。
    苍波溜雨岷峨柏，赤石封苔岣嵝碑。
    不是胸中横屴崱，如何笔下许瑰奇。
    还君此宝文房裹，应有神明为护持。

丘葵　送熊退斋归武夷
    穆穆朱夫子，於道集大成。
    嗟予亦私淑，奥义终难明。
    退翁独何幸，而乃同乡生。
    虽后百余载，玄机若亲承。
    斯人幸未坠，载道来桐城。
    平生疑惑处，喜得相考评。
    秋风吹庭树，忽然作离声。
    吾侪各衰老，何时重合并。
    愿言且少住，勿充斯文盟。
    圣贤千万语，只在知与行。
    前修倘可企，勗哉共修程。

丘葵　送谊上人归城
    恰是闻师到，持筇又欲归。
    去云黏木屐，飘叶泊禅衣。
    不敢生离思，应愁损道机。
    故人如见问，为说志渔机。

丘葵　送元鼎学士
    秋风甫联骑，朔雪又回车。
    北道奇男子，南游行祠书。
    碧幢留别句，丹陛庆新除。
    头白逢昭代，吾甘渭水渔。

丘葵　宿镜山欲访之寿忽闻浯思仲至约为南山之游不果
    镜山欲相访，马首已之乐。
    常日对衿佩，此行如燕鸿。
    将归逢所与，有约竟成空。
    若到斋中日，为予传主翁。

丘葵　太阳
    太阳一入地，亦足蒸成霞。
    老学傥能勉，声绩岂不华。

丘葵　太阳
    太阳一入地，尚能掣成电。
    老学傥能勉，气质岂不变。

丘葵　太阳
    太阳一入地，照月还生光。
    老学傥能勉，缮性岂不臧。

丘葵　太阳
    太阳一入地，经天返复返。
    老学傥能勉，去圣岂云远。

丘葵　太阳
    君子之於学，没身而后已。
    苟生至陨越，敢不湛攸止。

丘葵　题可翁塔
    至人埋骨地，草木总皆玄。
    未腊梅先觉，无风竹亦禅。
    灯缘千载焰，名共四松传。
    旧日经行处，瓶盂常俨然。

丘葵　题心泉所赠李白像
    太白仙人紫绮裘，千年遗像尚风流。
    狂来踏月共吟咏，醉后呼天与唱酬。
    唐室已无一捧土，浔阳今见几回秋。
    后身定是青霞老，何日分骑鲸背游。

丘葵　题杨子岩
    抗尘走俗令人憎，因觅桃源作此行。
    畏日烧空时事恶，飞泉泻石道心生。
    青天尽处孤舟渺，好鸟鸣时万壑清。
    一老头陀癯似鹤，殷勤煮水爨风铛。

丘葵　题谊上人石室
    接石为巢瓦缝欹，家风惟有白云知。
    连筒远取煎茶水，种竹先寻挂衲枝。
    庵小偏涵新世界，山空不见旧亭池。
    清霄一段西来意，林影参差月上时。

丘葵　题章法山房
    四壁羲文卦，曾因学易居。
    今来三十载，只须一空庐。
    境寂含群动，窗明纳太虚。
    无人悟玄理，梅竹翠扶疏。

丘葵　题竹西独宿寮
    独行不愧景，独卧不愧衾。
    乐哉抱吾独，守此一片心。
    此心寂不动。众欲无由侵。
    孔昭在潜伏，所贵惟一钦。

丘葵　天阴
    天阴尽日黯无光，白骨纵纵横地霜。
    真鞑未多多伪鞑，拒王不罪罪勤王。
    昔持耒耜今兵革，人食糟粮马稻梁。
    正似镬汤无冷处，年三十六死为长。

丘葵　田间行乐
    一年又朱夏，残生如白鸥。
    未须愁热去，且得及清游。
    数点雨初下，千沟水尽流。
    谁家田万顷，绿到海西头。

丘葵　田舍
    久旱割丰穰，群童拾穗忙。
    早炊留客饭，新酿唤翁尝。
    庭上豆萁满，篱边蔬甲长。
    腰镰砍草木，准拟撑欹桑。

丘葵　田舍
    乱后无鸡犬，昏到足蚋蚊。
    有翁如老鹤，蹙頾说官军。
    理谷为春种，鞭禾到夜分。
    与儿再三话，衣食在辛勤。

丘葵　田舍
    片云头上黑，冻雨自西来。
    促妇收余谷，呼童拾爨柴。
    堆禾披草盖，移菜傍畦栽。
    却忆翁年老，前村醉未回。

丘葵　田舍
    割余田有鹤，食罢案多蝇。
    裒谷为秋赛。燃薪当夜灯。
    老牛背觳{觳右换束}。爨妇髻鬅鬿。
    应是无心问，朝家发与兴。

丘葵　同建阳熊退斋游九日山
    八荒去求仁，名山在吾西。
    云石长挂眼，云何不攀跻。
    攀跻有何求，林木心所约会。
    欣欣岂在目，昔有秦隐君。
    隐君天上去，尚有姓名留。
    想当嘉遁时，煮茗日唱酬。
    唱酬者为谁，曰惟姜欧阳。
    於昭忠与义，追琢而成章。
    成章匪摛藻，一字不出山。
    最后有致光，亦复兹盘桓。
    盘桓尚如昨，人生几陵谷。
    至今荒祠下，凛凛人如玉。
    如玉复如玉，千年仰高风。
    谁哉共我游，建阳勿斋翁。
    翁谓朱紫阳，穆穆千载师。
    昔年此游历，尚想妙遗句。
    遗句尚可歌，於焉且徜徉。
    欲寻廓然处，但见山苍苍。
    苍苍未尝歇，谁识天机深。
    未知后来者，能复此同心。

丘葵　同景仁芝山赏梅
    西风杀群卉，麋鹿觉凄怆。
    野菊亦憔悴，萧条不堪赏。
    主人庵中梅，的皪为谁放。
    当兹肃霜月，数枝春盎盎。
    真如得道人，形槁神独王。

丘葵　挽梁丹隐
    受用伯阳书，万缘都觉虚。
    达官直桎梏，大夏即籧簒。
    世谓求仙妄，谁知是道余。
    临终为土解，何必泪盈裾。

丘葵　挽心泉蒲处士
    把钓秋风辱赠诗，伤心无路送灵輀。
    欲书诔语应难尽，独倚寒梅照石漪。

丘葵　挽心泉蒲处士
    欲持鸡絮立坟前，俗了青霞顶上仙。
    只合化为溪畔鹭，乘风飞去弄清泉。

丘葵　挽张樗堂
