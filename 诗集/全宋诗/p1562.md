<!-- { "loadSidebar": true } -->
    杖履时相从。虎丘山头弄明月，
    姑苏台上吟清风。为乐良有极，
    大义终无穷。谨勿扁舟载西子，
    有时猎渭占非熊。

刘宰　跋赵宪唐率更千字文迹
    草非草，真非真。
    柳之骨，颜之筋，
    欧张瘦硬可通神。众体备，
    兼众美。莫臻兴嗣书，
    无首亦无尾。当年好事人，
    各欲徇所嗜。割载同至定，
    得中固为喜。莫将俗眼看，
    墨脱字已漫。当年宝匣中，
    什袭几岁寒。祗今烟云披，
    星斗尚阑干。麟角凤觜毋轻弃，
    煎膠续弦端有冀。君不见四窗宝此不宝他，
    固应落笔惊风雨，走龙蛇。

刘宰　北固山望扬州怀古
    北固城高万象秋，烟竿一缕认扬州。
    试乘绿涨三篙水，要见朱帘十里楼。
    泪湿宫衣朝雾重，愁薰寒草夕阳浮。
    隋堤旧事无人问，两两垂杨击客舟。

刘宰　碧云即事
    块坐经年不入山，山僮拍手笑衰颜。
    登高犹喜心期在，望远还惊目力悭。
    云气苍茫自羁旅，烟波飘荡几惸鳏。
    朝来旧雨添新雨，谁识安危指顾间。

刘宰　碧云即事
    唧唧秋蛩鸣，耿耿秋夜长。
    简编负初心，枕簟怯新凉。
    朝曦入疏牖，宿云散前罔。
    归欤一叶舟，浩歌听沧浪。

刘宰　病鹤吟上黄尚书
    五湖浩荡平沙暖，病鹤摧颓翅翎短。
    万里空怀宿昔心，忘机已结沙鸥伴。
    华表飞来辽海仙，人间嘉会恰千年。
    一声嘹唳九关傅，虎豹避易不敢前。
    尽推同类游钧天，浮丘王乔相后先。
    缥缈遗音堕云际，应念沙头苦憔悴。
    欲令弱羽更轩昂，共驾飞廉骑六炁。
    瑶池饮，芝田戏，
    五湖回首皆尘世。菰米熟，
    藕花鲜，五湖秋色正相便。
    寄声青鸟谢勤拳，摧颓病鹤那能然。

刘宰　长林场海边道上
    海雾晚逾合，海风春更寒。
    衰须欺薄老，老胆傲惊湍。
    业竹人家近，平沙客路宽。
    明朝应更好，山翠扑征鞍。

刘宰　嘲啼鸟
    破绔年来未改为，园中啼鸟汝何如。
    从教解使君侯悟，尔死何由得盖帷。

刘宰　崇禧夜坐
    淮浙千万山，兹山钟秀异。
    山中四时好，雪景更佳耳。
    危登俯八荒，岂无超诣士。
    春游眩红紫，秋赏挹苍翠。
    冲寒缭冰崖，问讯世能几。
    山神出奇观，似慰远来意。
    漫空飞六花，匝地掩无秽。
    颇疑群玉府，飘堕人间世。
    又疑姑射仙，与物洗疵疠。
    意行辄有得，旷望了无际。
    便欲呼云车，御风驾六气。
    举酒酹初平，逍遥聊卒岁。

刘宰　酬陈子与
    门外秋光入句频，门前积雨少来人。
    利名到底成何事，赢得江硝自在身。

刘宰　酬傅老
    人生不见古无怀，平陆犹成滟滪堆。
    百岁髑髅能发语，有生非我死非灾。

刘宰　次姜君玉韵且驾北固新居
    车来流水马如龙，北上精蓝西复东。
    雅意只贫山在近，高標谁与子相同。
    门开正好来三益，文就何妨送五穷。
    拟向岩前分半席，可能辟地著邻翁。

刘宰　次姜君玉韵且驾北固新居
    门外青山跨伏龙，山头未晓日生东。
    竹林已喜王戎近，莲社还堪惠远同。
    盛事正应符地胜，清才岂必坐诗穷。
    欲成善颂陪张老，自笑尊前一秃翁。

刘宰　次乐与小儿啖虎脯篇
    折臂最小儿，骨聋颡微广。
    弗说螺蛳步，可以吞大象。
    那敢谓其然，且幸日稍长。
    顾似陶家郎，智识殊不爽。
    强令侍师席，跳踉绕函文。
    胡能辨滋味，舍鱼取熊掌。
    但见蔬菓列，攫取如技疗。
    嘉馈得虎脔，新猎出林莽。
    对之懒下箸，杀气犹可想。
    呼儿食之既，睥睨尚来往。
    饕餮我所羞，跌荡或称赏。
    服猛岂渠能，过奖谢吾党。
    深惭如敞帚，有误千金享。

刘宰　次李秀喦鹤不溪四诗韵
    凄凄寒日洋溪流，猎猎西风送客舟。
    勇退端为天下计，留行谁为圣王谋。

刘宰　次李秀喦鹤不溪四诗韵
    忠谋衮衮要须殚，几度敷陈舌木乾。
    夜半会思前席对，天遥毋使此心阑。

刘宰　次李秀喦鹤不溪四诗韵
    少年意气十分强，河广期凭一苇航。
    老去结庐渔舍畔，笑看凫雁往来忙。

刘宰　次李秀喦鹤不溪四诗韵
    稻粱初熟社醅香，草草杯盘不著行。
    别后书来烦记取，绿杨堤畔水盈塘。

刘宰　次刘圣与游土山韵
    巨浸邑东南，西北起培塿。
    意恐七泽翻，遗此镇其后。
    我来雪霜降，阳和开岁首。
    平波十万顷，如镜照妍丑。
    尚想雷霆击，水立蛟龙走。
    微此一抔土，群生鱼鳌久。
    山人岂解此，采掇竞薪槱。
    飞香识早梅，柴门深处遥。
    攀条情正浓，催归回鷁首。
    幽怀殊未惬，陶写赖诗友。
    春事甫權舆，重来多载酒。
    会有不速客，带索老荣叟。

刘宰　次王兄韵二首
    锦绣胸中富，珠玑笔下生。
    如何鹿门去，不向玉堂盛。

刘宰　次王兄韵二首
    卖屋依三阜，开窗对两池。
    去来谁是主，空锁壁间诗。

刘宰　次韵苏明仲
    诗翁名字简思陵，死去人疑化鹤丁。
    败絮当年犹自拥，褐衣今日可忘情。

刘宰　次韵谢范黄中运管二绝
    一区闻道宅新成，潇洒真堪寄此生。
    胸次清冰元自莹，不妨更向生壶盛。

刘宰　次韵谢范黄中运管二绝
    刁坞春回花满枝，沈溪梦断水盈池。
    遥知吊古经行处，落纸云烟总是诗。

刘宰　答王去非觅柳栽
    不惜柔条折赠君，与君分占万象春。
    祗愁五柳门前景，不称三槐堂里人。

刘宰　答王虞卿邀游山
    墨池催胜游，虞卿枉真迹。
    我行浩无期，君归定何日。
    非尤年岁晚，自叹机会失。
    空烦日卓午，蔬饭满香积。

刘宰　答钟元达觅藉栽二首
    红妆翠盖出污涂，水面风吹醉欲扶。
    逢是凌波有仙种，文君莫讶茂陵姝。

刘宰　答钟元达觅藉栽二首
    渐点青钱浮水面，犹将素节混沌沙。
    送君百面风潭上，莫笑原非十丈花。

刘宰　代赋三十韵呈李果州
    退之抗表出潮阳，高风万世为美谈。
    衡开云气偶然尔，浪占显晦吾所惭。
    皇华使者课第一，诏归台省陪朝参。
    献疏岂止一痛哭，引去自言七不堪。
    留行稳几卧不应，一麾出守天西南。
    利名百念已灰冷，扫除不尽山水贫。
    行遍金焦到茅阜，知有佳处须穷探。
    春花秋叶事已过，惟有山发呈褴衫。
    山神颇亦愧岑寂，夜奏万谷笙钟酣。
    起看琼树绕琳宇，更驰玉马无停骖。
    子猷好事古无比，雪中求往固所谙。
    青鞋直上最高顶，天风缥缈吹榝楠。
    两峰相对如拱立，上公衮冕朝子男。
    群山敛退就平地，减没不见如纪谭。
    巨浸东连大洋海，浩荡直与天涯涵。
    却顾淮源赤山下，仅若覆水盈罃畑。
    久留不奈景清绝，山腰下转临深潭。
    客来客去泉自涌，可能喜笑静中含。
    嵌崖往往记遗迹，旧雨剥蚀苔藓篸。
    客怀感此重太息，学仙便欲老石龛。
    痴狂正复自讥笑，旷望聊尔依精蓝。
    元符旧事不可问，翠微杰观犹耽耽。
    有田连阡不输税，饱食岂计皇思覃。
    渠侬不知游子恨，宾钥屡启彫龙函。
    留连信宿苦未厌，一笑相属乐且湛。
    庞眉道士庸中佼，成书自许窥老聃。
    扣门有问不得吐，退自包裹如春蚕。
    髯李于书颇涉猎，医卜并试仍多婪。
    提携瓶酒味苦短，黄独屡荐山肴甘。
    坐谈衮衮不知晓，林杪忽送钟童{左上今下酉右音}。
    人生离别易感怆，况我垂白今毿毿。
    明朝日出山下路，宿云散飞开晴岚。
    君归千骑围昼锦，我留古木缭茅庵。
    期君再整冲天翼，老我甘作书中蟫。

刘宰　代赋寿宁宗潜邸
    圣学家傅自有师，更罗英俊侍经帷。
    治功尚论唐虞际，政体宁甘汉晋卑。
    猥向梁园陪末坐，敢凭尧历记佳期。
    羞囊已辨诗千首，准拟年年荐寿卮。

刘宰　代柬促陈居士归
    一棹东游久未归，羞囊应已典春衣。
    淡烟疏柳鲈鱼市，底事流涎对落晖。

刘宰　代柬答合淝苏刑曹兼呈淮西帅同年赵宝谟二首
    青衫拟掾袭芳尘，短褐归来理约缗。
    二纪期君绍先烈，一官投老祗参军。
    宦情自与秋光薄，公论犹期岁晚伸。
    见说宗工好风鉴，荐书何日到严宸。

刘宰　代柬答合淝苏刑曹兼呈淮西帅同年赵宝谟二首
    闻道中原百战馀，遗民亿万企来苏。
    浪言恢复真疏矣，绝意怀来亦可乎。
    北望凄凉皆故土，南来睥睨几狂胡。
    祗今淝水山川改，寄语元戎盍远图。

刘宰　代柬答徐监押
    隋堤绿柳洋清流，画舸输君烂漫游。
    柘荡高湖须老伴，不妨捩柁出湾头。

刘宰　代柬寄当涂大夫王去非
    闻道王明府，仁声已四傅。
    催科能不扰，赋入自争先。
    理到顽民服，仁渐黠吏悛。
    俊良搜士类，疾苦访氓编。
    义役颁成制，巫风变昔年。
    已闻销珥笔，直欲弛蒲鞭。
    未可徒宽治，还疑执德偏。
    碧云江外合，爱助正拳拳。

刘宰　代柬寄王去非
    闻随使使过江东，想见旌旗十里红。
    多少苍生在寒谷，早吹邹律转春风。

刘宰　代柬寄张端衡
    句曲山头白鹤飞，遥怜彩棒正宣威。
