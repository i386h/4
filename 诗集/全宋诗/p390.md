<!-- { "loadSidebar": true } -->
    相过一醉犹待速，为君已约东篱菊。

陈造　招朱法曹赵宰赵予野饮
    秦邮望仪真，相与不三驿。
    仕学四十年，此地几旅食。
    寓公芹泮士，十九尽亲识。
    兹游最奇传，诗坛许投迹。
    每当觞咏间，不盖忻颊赤。
    赤手桃虓虎，空弮抗雄戟。
    四盼号猿手，未敢箭锋直。
    排日有胜践，尚恐坐岑寂。
    才卷俯江帐，复蜡东园屐。
    小奚费收攗，巨橐珍的历。
    摩挲归装富，足容傲侯伯。
    自公置簿领，来作一笑适。
    表表三英粲，各各万夫特。
    揆予自侨寓，人诧有此客。
    风烟入挥毫，江山皆动色。
    尚友古所贪，解后归来得。
    今朝乡思动，招邀话暌隔。
    非复向轩豁，但有新凄恻。
    吟诗尚尔工，把酒不能吃。
    县知短长亭，小蓬云月白。
    还应蘧蘧梦，蜚堕清江侧。

陈造　召伯停舟辟雨
    窗度荷芰风，舟舣鸳鸯浦。
    落帆憩篙师，辟此白淙雨。
    长征取惬快，留滞不云苦。
    适喜县麻势，为荡铄石暑。
    去年舟系柳，卧看虹饮渚。
    龙公会事发，尚记跳珠语。
    崎岖不谐俗，似为龙所予。
    一杯酬新凉，开瓶先酹汝。

陈造　赵介卿见简解嘲二首
    复合朱楼绣箔褰，蕙兰风处各婵娟。
    诗翁它日扬州梦，回施京华美少年。

陈造　赵介卿见简解嘲二首
    酒家旧识玄真子，街吏尝随杜牧之。
    回首昔游堪一笑，暮年茶果只僧期。

陈造　赵使君淮春楼落成二首
    五凤规橅到眼中，摘星奇观欲争雄。
    客乘云气游三岛，人听歌声指半空。
    便拟瑶杯酌银汉，何妨醉面受天风。
    胡床不尽登临兴，未觉邦君后庾公。

陈造　赵使君淮春楼落成二首
    步帐高牙置下主，华筵云影入风裳。
    西山爽气珠帘外，北海芳樽锦瑟傍。
    宾主前闻无胜事，簪钿明日剩馀香。
    一天和气谁拘检，付与邦人作醉乡。

陈造　赵守燕王漕致语口号
    二天依德幸吾州，四牡徐驱得小留，
    胜日非烟浮绮席，异时盛事繼文游。
    春还蓓蕾生谭笑，香泛叵罗剩献酬。
    来岁凤池双立玉，应从丹地话秦邮。

陈造　赵通判有诗次韵二首
    霍王无短似无长，惊见新诗写硬黄。
    鱼在九渊终玉食，世间濡足羡浮阳。

陈造　赵通判有诗次韵二首
    短歌对酒不能长，犹胜车尘扑面黄。
    我自关门宝崇鼎，从渠睎价尚咸阳。

陈造　赵园饮三首
    不谓东君雨后春，尚多红紫待游人。
    天香更有西京种，来伴宾筵笑脸新。

陈造　赵园饮三首
    收藏春色驻年华，珍重王孙好事家。
    肯挽归骖共良夜，一天风露一林花。

陈造　赵园饮三首
    酒边容角少年狂，扶路归来兴未央。
    羡杀雄蜂雌蛱蝶，月膏烟腻宿花房。

陈造　赭圻
    朱旗仅奏蜀川功，咫尺中原未向风。
    礼接谢安犹故旧，心知越石是英雄。
    生前逆气无宗国，身后馀殃有狡童。
    忍对青山话遗臭，人生过鸟抹秋空。

陈造　柘皋短吟
    铁山横飞截平野，宁复江流饮胡马。
    大酋胆落狐鼠逃，虎头将军自天下。
    拂庐连络屯长云，提戈敢谓秦无人。
    惊霆白昼振解叶，淮地一扫留无尘。
    歌摇千载淮民口，将军归饮策勋酒。
    乌袍使者来如烟，腾书乞和胡稽首。
    蝇鸣鸱噪初不闻，贾怒一举雌雄分。
    辛勤结发七十战，数奇堪笑李将军。

陈造　真州诸公语别
    娇红烂紫正衔枚，不待王家羯鼓催。
    佳客又冲新雨至，羁人未许片帆回。
    自今寒食嗟无几，奈许闲愁拨孙开。
    只拟分携乘醉去，为君领略十分杯。

陈造　真州诸公语别
    屈指旧新雨，何人顾蓬莱。
    骈车各鸱夷，良为老夫来。
    古今漆投胶，不独数陈雷。
    衮衮慰劳意，一杯复一杯。
    索句不解工，何以写别怀。
    敢惜吟髭折，柰此雨意催。
    此会良姱嫮，此行重徘徊。
    得无叶舟重，满载离愁回。

陈造　正觉寺
    细穿诘曲上高寒，一鹫青冥杳霭间。
    栏榡欹浮沧海影，东南重见紫金山。
    方壶入眼鲸堪跨，璧月依人桂易攀。
    闻说老禅佳寝饭，一生无梦落尘寰。

陈造　正学
    政术自学术，君子恶其欺。
    道学不容伪，世以伪用之。
    向来濂溪翁，粹然时所师。
    光风与霁月，取重前辈词。
    两程从之游，流变已受疑。
    应世颇拘谫，自立如矜持。
    何人传其粗，矫讦取世资。
    口中诚敬语，掎袂挹惠夷。
    其行则市井，跖屩差所为。
    危坐悄长默，覆此庸蚩蚩。
    经正盛时事，怪女尚抵巇。
    秉畀幸一旦，嘉谷去稗稊。
    正士鸳鸿集，古学星日垂。
    江湖隐沦客，有见真管窥。
    尔辈受排拫，拟亦无孑遗。
    得无奇英士，失脚遂磷缁。
    用过贤用功。取璧忘小疵。
    原引抆拭手，免兴失时悲。
    原分升禄，少救并日饥。
    辟以周孔涂，正以孟韩规。
    嵬琐审辟就，譸张惭昨非。
    六通面四达，恢若隆古时。
    治道遗去甚，世变须防微。
    吾言或可录，敢用告采诗。

陈造　正月晦步西湖小憩市楼
    彭腹不诧金石音，吟步竹坞俄梅林。
    方爱群鹜漾清泚，忽听一鸿啼晏阴。
    野饭不妨随分饱，杯酒却忆向来深。
    明朝晴雨恐未卜，鸥鹭盟寒空复心。

陈造　正月十六夜大雪次张守诸公二首
    阳阖阴开意莫穷，东君衒巧似良工。
    红莲熄燄人收市，丹杏开时雪滚风。
    韵语真宜咏飞絮，短歌当有颂元丰。
    一番壮观俄漂忽，已落诗人卷轴中。

陈造　正月十六夜大雪次张守诸公二首
    诗款铃斋到即通，细工时肯博粗工。
    政声已独当时步，人士饫观前辈风。
    未分清新命开府，可能简远尽安丰。
    谭间和气熏人醉，不觉栖栖客路中。

陈造　正月十四日雪
    乡园灯市颇豪奢，客子扁舟恰到家。
    月姊层云藏宝鉴，雪神千手扑天葩。
    未容火树陪宵燕，谩说江梅擅岁华。
    苦忆醉穿罗绮阵，小輟吟度赤城霞。

陈造　正仲和帅属被盗二首
    衣囊缄鐍竟胡为，只与偷儿便挈携。
    髻重得无猜祖琫，璧亡遮莫议张仪。
    馆人求屦古未免，有力负山人得知。
    不用经营办春服，旧纫兰芷扈玄蓠。

陈造　正仲和帅属被盗二首
    向来忠信倚垣墙，诲盗如今坐慢藏。
    望意漫言疑圣智，奇文不合吐光芒。
    玉川空屋遭窥瞰，子敬青毡果在亡。
    赖有平生千牍在，未妨攟载作归装。

陈造　至喜铺
    外朝走马息，险绝欲无路。
    驵骏蹙万蹄，势若敌场赴。
    崩腾临空旷，踠足此小驻。
    萧然一驿傍，为此数家聚。
    川城南山下，邑屋随指顾。
    行人不胜喜，息驾始此处。
    跫然愀然意，南北分来去。
    我解房州印，初试历险步。
    胡为亦自得，不作罢尔虑。
    乡心建瓴水，归梦受风絮。
    残年归来引，他日遂初赋。
    是役固已劳，端复酬夙素。
    临风搔白首，一笑饬徒御。

陈造　重九山阳仪真两使君送酒
    酒会文期兴尚浓，佳辰一笑坐天穷。
    两州各遣六从事，九日俄成一病翁。
    诗不受催空急雨，帽无缘落任西风。
    明朝晴径通行屐，却漫枝筇绕菊丛。

陈造　舟行即事
    昨日出曹娥，明日指慈溪。
    待潮舟为胶，得潮舟若蜚。
    留滞复一快，计程元不迟。
    人生意失得，孰者乘除之。
    今天屈已伸，彼赢此或亏。
    但可自适适，尚用悲喜为。
    水伯愚弄人，政如造物儿。
    丈夫木作肠，渠辈未易知。

陈造　舟行六言
    风头正帆影驶，雨脚转天容开。
    黄云覆野未极，青山趁人欲回。

陈造　舟中除夜
    老境阅流光，翩若下坂车。
    除夜更深念，系尾留去蛇。
    昔人老世故，亦复兴此嗟。
    迫岁况羁旅，孤舟如泛槎。
    妻孥共蓬窗，偪侧栖树鸦。
    拨火话乡国，凄怆杂笑哗。
    桃柏粗能具，爆竹知谁家。
    歨听鸡鼓翼，尚看灯结花。
    遥知诸神晓，共正青帝衙。
    我亦东风前，坐待帆影斜。

陈造　昼过荷叶浦二首
    荷叶浦边支港多，凶人出没土人窝。
    故人饭我非留滞，月黑天阴免夜过。

陈造　昼过荷叶浦二首
    一舟失得关生死，中夜何人肆夺攘。
    外此湖江多乐土，忆常通夕听渔榔。

陈造　朱粹索诗作三绝谢之
    因循不试推敲手，日月消磨簿领间。
    旧故书来尽新作，穷儿券负几时还。

陈造　朱粹索诗作三绝谢之
    多谢诗翁肯唱予，挑灯泚笔复踟蹰。
    龙文虎脊渠皆有，鹤膝蜂腰我未除。

陈造　朱粹索诗作三绝谢之
    从公挥扫且观傍，免费雕镌苦肾肠。
    血指忍惭嗟已老，怒{左目右绵}相向更深防。

陈造　诸公邀留不及赴次前韵寄谢
    一失浓欢悔可追，故人应念独醒时。
    回思翠幕围香雾，定复长虹起砚池。
    照应鼎来联璧客，风流羞死聚蚊儿。
    当时枉重千金诺，不见芳辰卜夜嬉。

陈造　竹米行
    竹君亢宗擅楚墟，一一修耸山泽舑。
    风流秀整与世殊，楚俗食息皆尔须。
    薪之篱之且蘧簒，筨筥箱篚{上竹下觚}篮笯。
