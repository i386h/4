<!-- { "loadSidebar": true } -->
    春风喧燕雀，时雨足桑麻。
    翁媪皆垂白，衣冠不尚华。
    乌蓬船一只，出入渡头沙。

释文珦　溪寺书怀
    野寺依溪曲，长桥接柳堤。
    俗人忙不入，孤客自安栖。
    懒散今成性，烟云尽入题。
    邻居有农父，时与话耕犁。

释文珦　溪翁
    青山映溪三十里，水中白石何齿齿。
    是非不入溪翁耳，生涯只在清溪里。
    终日矶头坐碧藟，钓丝入潭鱼唯唯。
    得鱼满笼浑家喜。溪光似镜山如黛，
    不是溪翁不知爱。

释文珦　喜故人来访共论易
    读书无与如，日夕友猿狙。
    喜悦深交至，参同未画初。
    语边惊鬼魅，句里得真儒。
    兹事忘来久，因君又起予。

释文珦　喜晴
    郊行雨初歇，野径泥犹滑。
    斜日照残云，云边飞鸟没。
    别浦有行舟，乘流櫂歌发。
    对景未能去，沙头待新月。

释文珦　喜晴
    经旬雨不断，今日喜新霁。
    杖策东皋行，桑柘阴翳翳。
    蚕老欲登箔，菜麦亦可刈。
    田园足生理，外此尽误计。
    父老诚见客，吾驾从兹税。

释文珦　喜雪
    北风吹同云，惨澹日已夕。
    枕上闻霰零，须臾映窗白。
    晓来篱户间，平地忽过尺。
    群峰静缭绕，弥望无寸碧。
    栖鸟噤不鸣，空山断行迹。
    古木摧危梢，荒崖失奇石。
    瑞色遍天壤，膏润归宿麦。
    螟蟊深入地，沴气亦消释。
    丰年信可占，岂复忧民食。
    野老不知寒，欢声动阡陌。
    聊作喜雪歌，仰谢天钧力。
    歌长遣谁和，写寄西峰客。

释文珦　夏日过隐不湖居
    轩窗临水开，洁莹如冰镜。
    含风柳千丝，清暑荷万柄。
    近结鸥鹭盟，远寄江湖兴。
    吾亦爱君庐，为发沧浪咏。
    
    夏暑正隆望秋得雨风赋长句
    夏日烈烈扬晖光，阳气入土土力强。
    望秋三日雨滂滂，庶物浡然俱阜昌。
    雨暘时若异咎恒，秔稻薿薿如人长。
    西风朝夕吹新凉，风来已作酒饭香。
    老农再拜谢穹苍，此去足以供焌尝。
    只今吏卒多豺狼，唯恐肆威回夺攘。
    一粒不得入我肠，父子悲啼茹糟糠。
    愿将此意达君王，毋官贪冒官循良。

释文珦　夏雨应祷
    当夏而闵雨，百神靡不宗。
    精诚既上达，所愿神辄从。
    触石忽生云，初亦无多浓。
    东风借其力，斯须满诸峰。
    稍久弥六虚，油油复溶溶。
    炎歳化清凉，密布难知重。
    雷电发灵响，潭湫起飞龙。
    甘霔冈不周，非止千里封。
    槁苗浡然兴，边畴遂苖苖。
    焚香拜天赐，欢声遍群农。
    当书大有年，赋食皆足供。
    公私有余羡，露积如崇墉。
    誓言为酒醴，报祀於秋冬。
    降福宜孔皆，万国称时雍。

释文珦　仙佛辞
    仙以静为道，佛以空为宗。
    群动本皆静，万有体恒空。
    服食迷静趣，仙道不可从。
    宴息昧空性，佛理无由通。
    或曰空静殊，斯言吾不庸。
    空静即仙佛，得於此心中。
    心乃佛仙质，仙佛心之容。
    三法妙而一，吻焉归大同。

释文珦　仙家
    四面烟霞一径苔，碧桃花际洞门开。
    椶冠道士向余说，时复有人骑鹤来。

释文珦　先云洲访予於万玉归而寄诗因用其韵
    晓行竺山心，草露濡衣襟。
    稽留虽在眼，谢客难重寻。
    灵木逾千龄，斤斧日见侵。
    侵伐残未已，使我老气瘖。
    雅乐寝不作，满耳侏离淫。
    野性羞雷同，自为梁父吟。
    疵贱苦无力，安能变夷音。
    畏涂不可行，林下甘陆沈。
    世道已如此，怀抱那易禁。
    独爱古桂林，岁晚犹森森。
    此桂亦未保，慨叹良又深。
    
    
释文珦　闲居
    四体本虚空，万物犹土苴。
    以此存内照，颇觉非外假。
    存亡楚人弓，得失塞翁马。
    但使吾道存，正欲知者寡。

释文珦　闲居
    萧然谢尘境，日夕心悠哉。
    厨空无鼠雀，径僻多莓苔。
    麻衣足自蔽，柴门讵曾开。
    坐听风叶鸣，疑有幽人来。

释文珦　闲居
    閒人了无营，偃卧常至午。
    暖日到床前，落叶满篱户。
    或时散幽步，东冈复西坞。
    誓此毕余龄，青山不相负。

释文珦　闲居
    虽贫常晏如，兀兀坐山舍。
    案有麻衣易，门无俗士驾。
    虞人不从招，尼父亦待贾。
    狗苟复蝇营，此事吾不暇。

释文珦　香林洞口观猿
    贵游抛果引群狙，大小玄黄赶掷殊，
    别有白猿归洞里，一生不受俗人呼。

释文珦　向乐古移居山中
    高怀厌古市，买屋住深峰。
    束帛不可聘，世人那易逢。
    故家遗石鼓，好景对金钟。
    得句凭谁会，长歌慰井龙。

释文珦　萧阜水仙花
    江妃楚楚大江湄，玉冷金寒醉不归。
    待得天风吹梦醒，露香清透绿云衣。

释文珦　萧然
    萧然一茅茨，远在青山郭。
    岁晚倦行游，来兹解缨络。
    功名人莫笑，吾志在丘壑。
    试问伏辕驹，何如九霄鹤。

释文珦　晓别故人
    别日不易数，相逢多故情。
    为吾留一宿，同子话三生。
    月印秋灯白，霜添夜气清。
    晨钟缘底事，还又动离声。

释文珦　晓步十韵示山友
    隐居绝他营，晓步缘涧壑。
    水深鱼影閒，林密鸟声乐。
    晴空极清明，孤云何住著。
    原穷得危磴，路转见横彴。
    啸响空谷传，吟情古灵觉。
    所遇皆隐沦，论心遗厚薄。
    大山无小草，忘世胜大药。
    余生岂须计，此兴谅非错。
    其适在閒旷，何用嫌落魄。
    书此以告君，狂言君勿噱。

释文珦　晓林日融叶霜滴沥如涕泣
    槁叶殊可怜，寒风吹女急。
    天复雨严霜，恐女难自立。
    零落归草莽，晚悟嗟何及。
    朝阳达机兆，为女增泫泣。

释文珦　晓行
    寒鸡误客行，踯躅犯霜露。
    冰冻不生潮，娥江夜难渡。

释文珦　晓钟
    梦觉风吹雨脚断，庵西斜月透痚松。
    披衣起坐不成寐，细听四山鸣晓钟。

释文珦　晓坐
    梦破不成寐，茅斋坐清晓。
    他山已击钟，独树初啼鸟。
    四体既调柔，众境亦深窈。
    素书未终轴，朝光射林杪。
    任性无外求，一静万缘了。
    何事尘中人，百年徒扰扰。

释文珦　效陶秋岩韵
    眼前几富贵，变灭同浮烟。
    举非吾所钦，眷然思古先。
    穷达无二道，彭殇可齐年。
    中心既昭彻，万象皆澄鲜。

释文珦　效陶四首用葛秋岩韵
    坐石滋南风，幽抱和且衎。
    志唯在山水，身不关治乱。
    终曲遂忘言，举目送飞翰。
    所得皆天真，初不加习玩。

释文珦　效陶四首用葛秋岩韵
    山深自无暑，五月草树寒。
    颇有遁世乐，得之亦非难。
    岩翁我同流，邂逅成清欢。
    回首功名人，琐琐不足观。

释文珦　效陶四首用葛秋岩韵
    眼前几富贵，变灭同浮烟。
    举非吾所钦，眷然思古先。
    穷达无二道，彭{伤亻换歹}可齐年。
    中心既昭彻，万象皆澄鲜。

释文珦　效陶四首用葛秋岩韵
    我居本山林，茅茨荫嘉树。
    肮脏尘网间，归心自西鹜。
    吾驾今已返，终然守贞素。
    每思夜气清，起坐天未曙。

释文珦　心镜
    不存分别见，真是与盲同。
    常以身为观，因知色即空。
    无生方会道，取相未成功。
    此意吾尝得，皆归心镜中。

释文珦　辛巳仲冬二日冬至孟冬晦日偶成
    天地一阴阳，推迁见短长。
    后朝方反复，此月谩称良。
    萍梗余浮迹，桑榆借晚光。
    有龟还懒卜，唯觉好支床。
    髒髒近一阳，昼短夜偏长。
    打睡工夫到，潜踪计策良。
    晓霜寒有力，冬日淡无光。
    生怕人有觅，衰翁懒下床。

释文珦　新昌南岩
    大禹未疏凿，此山为海门。
    试从樵迳上，犹有钓车存。
    佛屋栖灵窦，仙坟荫远村。
    岩头一滴水，居者不知源。

释文珦　星诸兄挽词
    吾宗老兄弟，夫子最高明。
    问学穷根柢，公忠出性情。
    夙能全至孝，元不念修程。
    道自成均重，身由射策荣。
    把麾闻列郡，持橐贰春卿。
    得请还山早，居家旧疾平。
    正安琳馆乐，忽报玉楼成。
    死后名逾盛，生前志未行。
    他年如定谥，谥号决当清。

释文珦　行飞来冷泉水石间
    鹫岭清无尽，池亭趣亦佳。
    泉冲沙觜出，石压树身斜。
    居者应遗世，游人欲忘家，
    莲华峰更好，惜被白云遮。

释文珦　行石林苍莽间颇多幽致有思归隐
    离城才一舍，已得近樵渔。
    秀石云松路，荒篱水竹居。
    阳坡收早粟，烧地长新蔬。
    便好为兹隐，吾生不愿余。

释文珦　行窝吟
    了无一事可相拘，布袜青鞋信所如。
    乱石荒苔樵子径，竹篱茅舍隐人居。
    山林真乐须还我，朝市闲名不问渠。
    颇谓行窝安乐法，远胜叔夜养生书。

释文珦　行止吟
    行止定如何，江湖岁月多。
    情真疑近傲，语直似伤和。
    野馔甘藜藿，山衣爱薜萝。
    因同田父熟，学得饭牛歌。

释文珦　休粮僧
    禅貌如冰雪，禅心去町畦。
