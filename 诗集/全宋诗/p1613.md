<!-- { "loadSidebar": true } -->
    高歌惊野鸟，叠鼓乱鸣蛙。
    陛级青珉滑，秋千彩旆斜。
    丛篁穿嫩笋，芳草绽新葩。
    静憩方开宴，徐行更试茶。
    仙醪斟玛瑙，玉指奏琵琶。
    清绝嚣尘远，苍茫望眼赊。
    诗情弥海峤，饮兴渺天涯。
    贤尹民同乐，名郎子克家。
    才高修月户，笔妙补天娲。
    挥麈风流胜，凭栏笑语夸。
    追风惭款段，倚玉媿蒹葭。
    逸韵迷春蝶，清欢接暮雅。
    舞茵收地锦，画烛照笼纱。
    耋稚欣相告，舆台靖不哗。
    微风朝趁马，好雨夜随车。
    土脉兴原隰，霖膏润甲芽。
    相将劝耕去，和气满桑麻。

楼钥　彭宜义挽词
    种德不在大，至诚天所亲。
    但能存一念，何用活千人。
    经筒儒风远，香山句法新。
    功名付儿辈，不必在吾身。

楼钥　彭宜义挽词
    籍甚清湘守，修名所在闻。
    宦途资畏友，家训仰严君。
    归路飞丹旐，长空惨白云。
    生刍不成奠，挥涕想江濆。

楼钥　七月上浣游裴园醉翁操
    茫茫，苍苍。
    青山，绕千顷。
    波光，新秋露风荷吹香。
    悠颺心地翛然，生清凉。
    古岸摇垂杨，时有白鹭飞来双。
    隐居如在，鹤与翱翔。
    老先何处，尚有流风未忘。
    琴与君兮宫商，酒与君兮杯觞。
    清欢殊未央，西山忽斜阳。
    欲去且徜徉，更将霜鬓临沧浪。

楼钥　齐安郡夫人金氏挽词
    避地供汤饼，当筵接缟衣。
    仓皇奉神版，岩险逊征騱。
    遇事智尤敏，相夫家寖肥。
    考终无可憾，蝶梦绕芳菲。

楼钥　齐安郡夫人金氏挽词
    五子俱英发，尤知仲氏贤。
    勤明真世济，廉俭信家传。
    别乘径为郡，高城欲捍边。
    版舆俄弃养，事业待他年。

楼钥　齐国夫人曹氏挽词
    痛哭王孙去，南来万晨余。
    解衣催艇子，扶杖拥篮舆。
    已矣空鸾镜，谁欤得雁书。
    辛勤立门户，地下勿欷歔。

楼钥　齐国夫人曹氏挽词
    宗子今曾子，夫人古敬姜。
    邛郲承孝养，浯水刻恩章。
    汤沐封逾宠，芝兰晚更芳。
    九龄天报远，余庆尚流光。

楼钥　乞出过传法闻伯齐归姚江
    扶病还朝一秃翁，重来宁免笑何公。
    梦魂长是寻云北，归路何时向浙东。
    深愿耸身随画鷁，空劳举目送飞鸿。
    主人行所终须到，最忆东轩一枕风。

楼钥　启霞冰壶亭
    拍拍新漪彻底清，两山写照翠光凝。
    笑看风动轂纹起，坐我玉壶春夜冰。

楼钥　千佛阁
    平横云栋塞空虚，倒影仍临碧玉壶。
    千佛威光归宝所，九霄宸藻粲河图。
    人天共叹未曾有，燕雀相惊不敢踰。
    试问南询童子看，化城曾见此楼无。

楼钥　钱殿撰挽词
    隽誉蜚庠校，孤忠动冕旒。
    捄荒心欲折，忧国鬓先秋。
    惠满长江水，风清八咏楼。
    禁途交一臂，人物等闲休。

楼钥　钱殿撰挽词
    枌社归来晚，翛然得故吾。
    哦诗频刻烛，点易细研朱。
    有泪悲连璧，无阶奠束刍。
    名门余庆远，丹穴看奇雏。

楼钥　钱江阴挽词
    庾岭梅花暖，贤侯惠爱深。
    精神虽满腹，抚字亦劳心。
    九转竟难遇，二毛何遽侵。
    伤哉东逝水，无复大江阴。

楼钥　钱江阴挽词
    客授向东欧，君为郡督邮。
    岂惟寮契笃，更喜吏才优。
    每叹频年别，俄惊一梦休。
    虞山渺何许，泪落不能收。

楼钥　钱清王千里得王大令保母砖刻为赋长句
    书家千载称兰亭，兰亭真迹藏昭陵。
    只今定本夸第一，贞观临写镌瑶琼。
    黄閍冈下得宝墨，古人烧砖坚於石。
    大令亲书保母铭，况是当时晋人刻。
    砖虽破裂文多全，妙画远过兰亭镌。
    其间曲水悲夫字，駸駸欲度骅骝前。
    我家阿连缚虎手，更得退堂方外友。
    王君系出三槐家，参坐会文真耐久。
    田丁初来献小砚，寻见津津若微溜。
    细看背刻晋献之，永和仿佛在旁右。
    亟访田家叩所从，始知墓崩随意取。
    大砖支床得前段，掀倒浮屠全尾首。
    字为十行行十二，百十有七二字漏。
    交螭方壶不复见，贞石摧藏松亦朽。
    我得此碑喜不寐，摩挲三叹叹未有。
    兴宁甲子十四周，更阅三年仍乙丑。
    若非洞晓未来数，安知八百余年后。
    坡翁应未见此志，金蝉之铭何绝类。
    又知文章有暗合，智谋所见略相似。
    二王遗踪无所遗，谁知地下此段奇。
    三君共为成胜事，至宝呈露端有时。
    越山盘屈献与羲，付与耳孙世守之。
    烦君更为护幽竪，或恐意如犹有如。

楼钥　钱文季少卿以蜀中织成山谷庐山高为寿次韵
    七十衰翁年愈高，意气销尽湖海豪。
    平生万事不翅足，但欲乞身归故巢。
    几番挂冠不容去，归梦屡涉沧浪涛。
    纵使不去岂能久，命如槁叶风将飘。
    一阳来复值初度，方念吹棘心夭夭。
    何期老友加记录，乃为衰朽亲挥毫。
    庐山高哉山谷字，蜀女织就新冰绡。
    安得东归抱四绝，双凫飞舄追王乔。
    张图痛饮信一快，更须传宝留儿曹。
    庆朝非远却图报，别当作颂齐崧高。

楼钥　挈从子涤归乌戍外家
    五年不泛浙西船，今日重来倍黯然。
    苇席不重寒刺被，菱歌孤唱月摇川。
    吚哑回橹凫鸥狎，来往轻帆风雨便。
    点检湖山固无恙，鴒原遗恨到黄泉。

楼钥　青林
    郡斋偶休沐，驱车出西城。
    依依山水佳，萧萧松柏声。
    雪余春意动，新绿生坳泓。
    行行到青林，老眼增双明。
    主人喜客来，倒屣欣逢迎。
    幽居迹甚遐，健笔主寺方。
    回首几年别，千里摇心旌。
    相见又睽隔，此意犹未平。
    不如造斋合，四座酒重倾。
    风流陶鼓泽，肮脏阮步兵。
    看剑引三尺，论文驱六丁。
    绿野秀横槛，山寺傍连甍。
    石罅幽泉溢，脚底轻云生。
    诗盟添予会，弈道从君争。
    哦诗谷禽应，列炬林鸦惊。
    清欢未云足，累句忽已成。
    环坐粲十眉，举酒酬三英。
    满壁洒醉墨，归梦含余清。
    我方愧此集，君欲寻前盟。
    吏鞅方缚我，秋风为君行。

楼钥　清高阁观雪次韵
    冲雪上层阁，真成清且高。
    主人风节峻，坐客笑谈豪。
    泛剡访安道，赋梅思水曹。
    好因窗映夜，痛饮读离骚。

楼钥　清泉洁尘襟诗
    骚客事幽寻，清泉一派深。
    居然浮爽气，聊用洁尘襟。
    彻底明苍石，澄波漾碧岑。
    应添山泽趣，尽涤市朝市。
    洗耳何妨听。吟诗更喜临。
    至哉天下乐，稳坐读书林。

楼钥　顷游龙井得一联王伯齐见儿辈因足成之
    路入风篁上翠微，老龙蟠井四山围。
    水真绿净不可唾，鱼若空行无所依。
    胜处虽多终莫及，旧游谁在事皆非。
    只今匏系何由到，徒羡联镳带月归。

楼钥　丘文定公挽词
    谋国规模阔，绝人才具高。
    三朝千载过，四海一身劳。
    儒将通鸳序，枢庭握豹韬。
    皇家资柱石，天遽夺伊皋。
    
    
楼钥　丘文定公挽词
    初拟文翁化，谁知怀远图。
    庙谟专制阃，世将易兵符。
    养虎竟遗患，断蛇灿不殊。
    宁同死诸葛，空恨失吞吴。

楼钥　丘文定公挽词
    十载庞居士，一朝裴晋公。
    宣威先抗虏，决策竟和戎。
    宥密行谁尼，规恢事已空。
    灰心更霜鬓，千载泣英雄。

楼钥　丘文定公挽词
    处事拘挛外，鉯奸谈笑中。
    几年亡主将，全蜀赖明公。
    畏爱盾衰日，清和夷惠风。
    屡书终不尽，诗意亦何穷。

楼钥　丘文定公挽词
    同与隆兴第，嘉禾见两辬。
    瀛壖迂使节，蜀道送行轩。
    预草前须诏，惊传易箦言。
    不堪鸾镜舞，双旐怆丘原。

楼钥　秋日怀国仲观
    四明耸秀一溪流，曾记经行十里秋。
    行李今从何处住，宦游自笑几时休。
    儿时故旧今谁在，老去光阴不借留。
    赢得东归访丘壑，约君同上钓鱼舟。

楼钥　秋意次林致甫宗丞韵
    河汉秋来净，飞星一点过。
    好风吹暑尽，痚雨送凉多。
    纨扇收团月，桃笙捲细波。
    自知恩到骨，欹枕梦无何。

楼钥　秋雨兀坐王原庆携孙吉父菊花倡和见过有分遗之意次韵
    五载杜门居海角，无复翻阶赋红药。
    自怜荒径菊犹存，夕餐空待秋英落。
    眼明喜见绿丛丛，始也抽苗今满握。
    扶筇著意养孤芳，荆棘旁连细开斫。
    天香入骨徐吐芬，中有秋风非外铄。
    传闻南堂有佳种，愿过屠门思大嚼。
    颇亦有意欲见之，此意未容儿辈觉。
    乃知便许移芳根，不止园官供小摘。
    要令寿客来骈肩，何用潭水求延年。
    有时採之东筀±边，不觉南山在眼前。
    渊明千载幸同调，老我此际方悠然。
    西风吹花日夜急，散金坐看开田田。
    两诗先到衡门下，思向平台寻戏马。
    从君九日去行乐，莫为登高泪盈把。

楼钥　求参议挽词
    累世朱陈旧，宦游多向鄞。
    飞凫观政美，展骥愈情亲。
    久草归田赋，欣迎入幕宾。
    斯人忽千古，望断剡溪滨。

楼钥　求参议挽词
    玉立期清贵，庞眉望寿龄。
