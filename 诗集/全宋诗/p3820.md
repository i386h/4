<!-- { "loadSidebar": true } -->
    乍望乍朔乍晦弦，要之缺者多于圆。
    主人乘风踏鹏背，方在急流俄勇退。
    似月之明居以晦，举酒相邀倾酒醉。
    问耶对耶此其概，收光反耀照其内。
    妙与道俱不容喙，主人无问月无对。

曾丰　题朱虞卿自懒
    天不与吾山水幽，却于何处小藏修。
    清风吾有术堪召，俗物自无机可投。
    朝市眼为方册制，利名心与曲国畴。
    令尹功成民所祝，双凫归路在三丘。

曾丰　同官醵呈林签判
    广南一路逢春早，幕下诸公醵饮迟。
    庄蝶舞风忙似我，杜鹃啼月怨归谁。
    梅兄樊弟风流态，魏后姚王富贵姿。
    过去那容更追赏，且随见在醉残枝。

曾丰　同幕李彦中田子真为倡小醵出游二月社日登遐观呈二兄
    次第韶光半，因循乐事希。
    清游今见约，素懒敢相违。
    天末收行雨，林梢逼落晖。
    瓶中有残酒，不尽不言归。

曾丰　同张随州赋会稽朱子荣席上丹桂
    月娥施朱小留残，天风吹上桂树端。
    叶犹强项护故绿，花独多情染余丹。
    夜来谁借修月斧，和根{辍车换刂}与凡世看。
    世人不识天上种，醉眼恍惚魂溟漫。
    我尝浪作折桂客，惊见似与丹窟般。
    主人眠花熟风韵，等是姓朱俱可观。
    况逢问字载酒客，不妨为花理杯盘。
    赏者莫惮腕欲脱，花到夜深不禁寒。

曾丰　涂汉英学诗二十余年矣挟近作来示赏叹之次俾更印可诸公间
    三厄五穷能养诗，养之成熟气混夷。
    不知胸次是三代，可与笔端为四时。
    收拾性情归大朴，发挥风月出多仪。
    勘符容有一未合，更把大通肯转移。

曾丰　颓春涉途
    曾谓东风意向偏，也从僻处放春妍。
    山山长草青无间，树树成阴绿不专。
    黠兽幽居疑辟地，俊禽高举欲登天。
    物情不一吾何择，出处升沉任自然。

曾丰　颓腊献岁之交出赣向韶缅怀偏亲简介弟幼能
    水出犹谙赣，车行未习韶。
    忍看鸢跕跕，愁听雨潇潇。
    岂不欲歌棣，宁无工颂椒。
    妻儿环坐外，笑语与谁聊。

曾丰　托射赋古风献马先生
    淳风转浇俗，名路成战场。
    所争劣毛发，操兵肆相戕。
    兵一出于正，岂不犹可防。
    往往奇与伏，弦控弓斯张。
    况彼射者徒，苟非羿则逢。
    栝释盖有度，矢来曾无乡。
    公以身为鹄，其锋若为当。
    彼初奠而发，所图中膏肓。
    幸有物相之，仅此皮肤伤。
    新作扶伤归，痛定不成创。
    枭卢可一笑，胜负已两忘。
    羿射几何人，反中砉欲僵。
    引手拔毒矢，终身成沸疮。
    施报不旋踵，谁谓无彼苍。
    天下非一羿，愿公谨其将。
    毋谓吾有命，更游彀中央。

曾丰　挽林益之母
    所天之托半途蹉，刚把初心与岁磨。
    家法子孙多令器，门风文武两殊科。
    犹余三釜似荣矣，未拜五花如命何。
    自有彤编为不朽，断机那枉费工夫。

曾丰　挽庐陵葛孝子母夫人
    笄珥初归室，缫纫共起家。
    清风依玉树，和气茁兰芽。
    送子归黄壤，收名入白华。
    大书彤史上，谁谓过于夸。

曾丰　挽饶伯余室氏曾夫人二首
    归相起家翁，缫纫奋妇庸。
    初心光四教，末愿满三从。
    已已豨毛荐，行行马鬣封。
    断机迟后效，黄纸贲青松。

曾丰　挽饶伯余室氏曾夫人二首
    始托得其地，中伤乖所天。
    心犹持七戒，教不废三迁。
    大本中孚卦，繁文内则篇。
    区区彤史笔，未足远其传。

曾丰　挽孺人雷氏
    箕帚当人室，缫纫起我家。
    所羞辧釜尔，其惮下机邪。
    剪髻户盈屦，断丝书满车。
    天何夺之速，不待服褕霞。

曾丰　挽上官茂叔
    读书初有激，知命复何营。
    熊掌酒中趣，鸿毛身后名。
    山川揫宝气，学校戛金声。
    老骥随驹逝，若为泉下情。

曾丰　挽王诚夫母夫人
    雍雍瑟配琴，诗礼五青衿。
    四举一门事，三迁平日心。
    桂枝方日长，萱草已春深。
    咫尺青山里，萧然隔古今。

曾丰　挽王抚干
    柒左风流迹已陈，故家余韵更何人。
    云霄浩荡开雏凤，岁月峥嵘逼老椿。
    三釜未终身大暮，九泉无憾意长春。
    北邙山下重回首，片玉空怀万古尘。

曾丰　挽宜人李氏
    养成中馈德，留与后人言。
    翰墨其余事，诗书盖上根。
    不徒为大母，犹复见曾孙。
    萧瑟堂前意，青葱雨后萱。

曾丰　挽宜人李氏
    僧戒阿谁受，法仪何处迎。
    两回经梦境，三叹悟人生。
    食已难为强，衣犹不惮更。
    得非禅力重，去住目由情。

曾丰　挽张郴州四首
    轻甘相润泽，清苦自磨磋。
    数矣充周赋，优哉中汉科。
    上分之左竹，公付以南柯。
    天不憗遗意，其如人望何。

曾丰　挽张郴州四首
    四海郑元枢，三朝范石湖。
    利光腾鹗表，自足济鹏图。
    芝检岂欺我，朱辬何负作。
    幸而廉吏传，名与泰山俱。

曾丰　挽张郴州四首
    永平称善状，长乐沸廉声。
    孝史行于世，尚书荐以名。
    匪朝金马去，有顷玉楼成。
    不是文星坠，文星复太清。

曾丰　挽张郴州四首
    鸿渐南中掾，莺乔西外丞。
    华途于此奋，厄算乃吾乘。
    妙学家传钵，殊科世续灯。
    兹其有以死，名死实何曾。

曾丰　晚春告游人
    春初弄色取知音，旁午尊前献孔壬。
    紫守不坚红更怯，风来无度雨仍侵。
    莺狂犹妄起羞口，蝶老未知求放心。
    解道不如归去语，得非知礼识机禽。

曾丰　晚春客路
    流水绿相沸，落花红自纷。
    乾坤容盎盎，草木意芸芸。
    布谷声通俗，提壶语带文。
    杜鹃相告处，益有激而云。

曾丰　万安簿吴公谊实浙余杭人今书满最归欤欲竟投老未决于其间而赞之
    钱唐之墟故吴地，子孙复以吴为民。
    百世不有云来兴，高者道德次文艺。
    万安主簿今诗雄，终未得力翻得穷。
    犹余妻子眼未白，不有江山囊几空。
    归欤已动投簪兴，公自规模吾印证。
    鬻余岂不得一丘，耕罢犹堪理三径。
    陶潜张翰虽风流，彼归有激公无求。
    浙江兀炎古箕颍，吴公徜徉今巢由。

曾丰　王俊臣尝从予游己未访别于庐陵群庠
    师席我虚设，道机君饱参。
    玄初疑若白，青卒过于蓝。
    蚁战何伤北，鹏图不日南。
    江皋离合思，烟与水相涵。

曾丰　王元宾之子经纡道过我晋康临行赠别
    乃翁于我松梅竹，之子于翁芝兰玉。
    薰薰蔼蔼仁义容，便便坦坦诗书腹。
    向来相访鲁东家，今来相访洛南涯。
    饱参禅觉一宿别，精进射功三年差。
    家传自许已跨灶，庭对相期毋媚奥。
    马蹄历块且徐行，鹏背负天终远到。

曾丰　望始兴
    指似始兴县，西南天一隅。
    荆管今郁积，山水故盘纡。
    在昔多名士，同时九大夫。
    更添张相国，画作十贤图。

曾丰　望岳
    方岳分为五太宗，江南崒嵂祝融峰。
    中天自立如皇极，支峤相归若附庸。
    湖不多浮为所镇，斗犹小退避其衡。
    太高要以卑为德，七十二君休更封。

曾丰　为广东解嘲
    曲江而下水多石，大庾以南山半茅。
    相国犹余心里印，祖师更剩杖头包。
    依稀舜乐宜人听，零落韩文任客抄。
    气候太偏风土恶，念诗聊解古人嘲。

曾丰　为增城丞张元辅赋博见亭
    东山未为高，坐觉鲁之小。
    更上泰山巅，天下不胜眇。
    公作如是观，所学胡可料。
    父兄自磨磋，师友相揉矫。
    犹恐眼未高，著脚江湖渺。
    才疑辄遍参，一悟百高了。
    今簸增城糠，冗不废舒啸。
    数椽立江头，万象生木杪。
    揆之高了机，抚掌成独笑。
    工指罗浮尖，又出凤凰表。
    尝度登罗浮，凤凰仅毫秒。
    洙泗圣人门，等级盖不少。
    抬头空仰高，瞑目谁见晓。
    能拍十哲肩，不失速而肖。
    要策参之勋，守约始为妙。
    更与约相忘，混沌安得窍。
    公余勿哦松，回光返自照。

曾丰　闻蝉五绝句奉呈诸幕友
    炎帝乘风驭气行，前驱警跸羽仙轻。
    胸中一部钧天乐，吐作衙字唱道星。

曾丰　闻蝉五绝句奉呈诸幕友
    羽仙尘外学修行，未蜕那知身已轻。
    露里厌为无事饮，风前戏作不平鸣。

曾丰　闻蝉五绝句奉呈诸幕友
    风里为生露作粮，腹中潇洒正清凉。
    长歌商颂声初振，细听韶音味可忘。

曾丰　闻蝉五绝句奉呈诸幕友
    静坐幽眠自反听，我新两耳似蝉鸣。
    今日更向耳边噪，会忘归真作一声。

曾丰　闻蝉五绝句奉呈诸幕友
    语那似默得便宜，蝉谩三叹复五噫。
    养气何妨为孟子，知音不必要钟期。

曾丰　闻德寿皇帝庆七十
    尧寿元非啜雉羹，秦皇汉武却营营。
    有心去采三山药，何似归休一日兵。

曾丰　我归遭雨
    莫予我食，食于公庾。
    我归遭雨，我不以为苦也。

曾丰　我归遭雨
    莫予我衣，衣于公府。
    我归遭雨，我不以为苦也。

曾丰　我归遭雨
    莫邓我居，居于公宇。
    我归遭雨，我不以为苦也。

曾丰　吴必显欲远出谒故旧愬情悃赋二章赞其行
    灯火头蒙垢，年华鬓茁丝。
