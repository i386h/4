<!-- { "loadSidebar": true } -->
范成大　虎丘新复古石井泉，太守沈虞卿舍人劝农过之，为赋三绝，谨次韵
    劝耕堂上醉高年，和气春风共蔼然。
    大士亦修随喜供，夜来古井跃新泉。

范成大　虎丘新复古石井泉，太守沈虞卿舍人劝农过之，为赋三绝，谨次韵
    落纸云烟堕翠峦，一泓潭月斗清寒。
    凤凰池上挥毫手，却掬山泉淬笔端。

范成大　虎丘新复古石井泉，太守沈虞卿舍人劝农过之，为赋三绝，谨次韵
    传闻公作新亭好，先报侬家拄杖知。
    便拟挈瓶来煮茗，绕阑干角遍寻诗。

范成大　虎溪
    水本无心作浪波，经行偶与石相磨。
    不须更问桥安否？唤取于菟载我过。

范成大　虎牙滩
    倾崖溜雨色，惨淡水墨画。
    辛夷碎花县，瘣木老藤挂。
    翠莽楚甸穷，黄流蜀江下。
    一滩今始尝，三峡此其亚。
    雨点鼓士掺，云腾挽夫跨。
    惊心度石林，破眼见村舍。
    牛眠草色里，犬吠竹林罅。
    步头可舣船，安稳睡残夜。

范成大　护龙河
    新郭门前见客舟，清涟浅浅抱城楼。
    六龙行在东南国，河若能神合断流。

范成大　花山村舍
    潦退滩滩露，沙虚岸岸颓。
    涧声穿竹去，云影过山来。
    柳菌粘枝住，桑花共叶开。
    庵庐少来往，门巷湿苍苔。

范成大　华山道中
    过午曾云未肯开，暖寒村店竹初灰。
    萧萧林响棠梨战，晚恐阳山有雨来。

范成大　华山寺
    五湖西岸孤绝处，旃檀大士来同住。
    性空真水遍清凉，随绿出现无方所。
    蒙泉新洁监泉明，瀹茗羹藜甘似乳。
    何须苦问莲开未，桂子菖花了今古。
    三翁采笔照青霞，从此他山都不数。
    我今闲行作闲客，暂借云窗解包具。
    魂清骨冷不成眠，彻晓跏趺听粥鼓。
    脚力有余西坞尽，明日湾头更鸣橹。
    却上东山唤德云，别峰应在银涛许。

范成大　华严寺
    众峰攒壁立，中有路一线。
    攀援白云梯，食顷已天半。
    我本紫芝曲，误落青刍栈。
    向来脱新羁，恍已还旧观。
    花烟辞少城，暑雪对大面。
    来从太白西，更走三峨偏。
    风生两腋轻，泉吼四山眩。
    今晨第一程，莫叹舆仆倦。

范成大　铧嘴
    导江自海阳，至县乃弥迤。
    狂澜既奔倾，中流遇铧嘴。
    分为两道开，南漓北湘水。
    至今舟楫利，楚粤径万里。
    人谋敓天造，史禄所经始。
    无谓秦无人，虎鼠用否耳。
    紫藤缠老苍，白石溜清泚。
    是闻可作社，牲酒百世祀。
    修废者谁欤？配以临川李。

范成大　画工李友直为余作冰天桂海二图，冰天画使北虏渡黄河时，桂海画游
    许国无功浪著鞭，天教饱识汉山川。
    酒边蛮舞花低帽，梦里胡笳雪没鞯。
    收拾桑榆身老矣，追随萍梗意茫然。
    明朝重上归田奏，更放岷江万里船。

范成大　画锦行送陈福公判信州
    汉家麟阁多王侯，冠佩相望经几秋。
    昼锦声名两荣耀，惟有信州如相州。
    国南门头折杨柳，借问江津垂白叟。
    住在行都四十年，曾见归舟似公否？
    人言公与赤松期，飚车羽轮来何时？
    云出云归俱是道，苦学赤松还未妙。
    君不见补陀大士海复山，随喜却来观世间。

范成大　怀古亭
    朝来写得故人书，双鲤难寻雁亦无。
    付与离堆江水去，解从郫县到成都。

范成大　怀归寄题小艇
    日出尘生万劫忙，可怜虚费隙驹光。
    若教闲里工夫到，始觉淡中滋味长。
    岁晚角巾思芋栗，年来手版愧耕桑。
    松风萝月须相信，春水深时上野航。

范成大　怀桂林所思亭
    篸山奇绝送归时，曾榜新亭号所思。
    桂林祗今湘水外，他年空有四愁诗。

范成大　缓带轩独坐
    午日烘开豆蔻苞，檐尘飞动雀争巢。
    蒙蒙困眼无安处，闲送炉烟到竹梢。

范成大　浣花戏题争标者
    凌波一剧便捐生，得失何曾较重轻。
    蜗角虚名人尚爱，锦标安得笑渠争。

范成大　荒口
    十步九吃蹶，百夫半蹒跚。
    豁然鸟道穷，努力造其巅。
    谓是岭头了，一峰复当前。
    既无反顾法，仰望心茫然

范成大　黄伯益官舍赏梅
    一杯何处洗愁颜，黄法曹家玉树寒。
    翠袖捻香留客看，春风都在小阑干。

范成大　黄牛峡
    朝离悲秋宅，午榜叠石矶。
    小留黄牛庙，细读石马诗。
    黄牛隐见苍山里，石马至今犹馘耳。
    当年梦境识仙翁，马为迎门神为起。
    物生不朽系所逢，欧词苏笔苍苔封。
    山高水长翁之风，石马亦与翁无穷。

范成大　灰洞
    塞北风沙涨帽檐，路经灰洞十分添。
    据鞍莫问尘多少，马耳冥蒙不见尖。

范成大　回黄坦
    渥丹枫凋零，浓黛柏幽独。
    畦稻晚已黄，陂草秋重绿。
    平远一横看，浩荡供醉目。
    落帆金碧溪，嘶马锦绣谷。
    世界真庄严，造物极不俗。
    向非来远游，那有此奇瞩！

范成大　会庆节大慈寺茶酒
    霜晖催晓五云鲜，万国欢呼共一天。
    澹澹暖红旗转日，浮浮寒碧瓦收烟。
    衔杯乐圣千秋节，击鼓迎冬大有年。
    忽忆捧觞供玉座，不知身在雪山边。

范成大　会散野步
    忘却下楼扶我谁，接离颠倒酒沾衣。
    贪看雪样满街月，不上篮舆步砌归。

范成大　会同馆
    万里孤臣致命秋，此身何止上沤浮！
    提携汉节同生死，休问羝羊解乳不？

范成大　火墨坡下岭
    清晨入岑蔚，岚重寒飕飀。
    忽闻黄鹂语，方悟麦始秋。
    旅食法当瘦，远行人所愁。
    况复深山中，不与和气游。
    苦辛那敢惮，病悴良可忧。
    徒忧亦无益，聊作商声讴。

范成大　或劝病中不宜数亲文墨，医亦归咎，题四绝以自戒，末篇又以解嘲
    作字腕中百斛，吟诗天外片心。
    习气吹剑一吷，病躯垂堂千金。
    意马场中汗血，隙驹影里心灰。
    吉蠲笔墨安用，付与蛛丝壁煤。
    诗成徒能泣鬼，博塞未必亡羊。
    刚将妄言绮语，认作锦心绣肠。
    师＊尚合余烬，羹热休吹冷虀。
    解酲纵无五斗，且复月攘一鸡

范成大　鸡冠
    号名极形似，摹写与真逼。
    聊以画滑稽，慰我秋园寂。

范成大　积雨蒸润，体中不佳，颇思故居之乐，戏书呈子文
    门外泥深蘸马鞍，墨云未放四维宽。
    前山忽接後山暗，暑雨全如秋雨寒。
    梦里江湖三叹息，醉中天地一凭阑。
    斗升留滞休惆怅，枳棘从来著凤鸾。

范成大　积雨作寒
    压屋雨云昼暗，环城霖潦夏寒。
    西池半没荷柄，南荡平沉芡盘。

范成大　积雨作寒
    已报舟浮登岸，更怜桥场平池。
    养成蛙吹无谓，扫尽蚊雷却奇。

范成大　积雨作寒
    熨帖重寻毳衲，补苴尽护纸窗。
    余生雪鬓禅榻，昨梦云帆涨江。

范成大　积雨作寒
    婢喜蚊僵雾帐，儿嗔蜗篆风棂。
    兀坐鼻端正白，忘怀眼底常青。

范成大　积雨作寒
    山寒禅老不下，泥滑琴僧罕来。
    且唤园丁闲语，喜闻湖岸未颓。

范成大　即事
    醉袖笼鞭转柳塘，青门芳树掩残香。
    谁惊翡翠双飞去？祗有莲花对断肠。

范成大　己丑五月被召至行在，遇周畏知司直，和五年前送周归弋阳韵见赠复
    分袂悠悠尔许年，莫嗔蓬鬓两萧然。
    酒槽不奈青春老，经笥空供白昼眠。
    暗绿千章新活计，软红三尺旧尘缘。
    相逢且作西湖客，山绕荷花舣画船。

范成大　己丑中秋寓宿玉堂，闻沈公雅大卿、刘正夫户部集张园赏月，走笔寄
    笑看收云卷雨忙，沉沉宫树纳空光。
    夜长来伴玉堂宿，天近似闻丹桂香。
    鴗鹊楼栏浮瑞气，凤凰城阙带新凉。
    遥知胜绝西园会，也忆车公对举觞。

范成大　既离成都，故人送者远至汉嘉分袂，其尤远而相及于峨眉之上者六人
    我本住林屋，风吹来锦城。
    锦城亦休乐？所乐多友生。
    相从不知久，相送不计程。
    横绝峨眉巅，欲去有余情。
    吾宗盖难弟，李郭人中英，
    二杨懿文德，谭子资粹清。
    相视心莫逆，剧谈四筵轻。
    明朝各回首，云水相与平。
    我今投绂去，行且扶藜耕。
    凄凉别知赋，慷慨结客行。
    後会岂不好，路长恐寒盟。
    诸贤乃不凡，骨相有功名。
    大厦罩群木，明廷朝万灵。
    王畿坦如砥，结绶当同登。
    道傍石湖水，谁能叩柴荆。
    梦中傥相见，秉烛听残更。

范成大　寄虎丘范长老
    谁云簪绂坐成禽，亦漫为官漫好音。
    身已备尝生老病，心何曾住去来今。
    一波不动月空照，万籁无情风自吟。
    持此东归似同志，故应分我半山林。

范成大　寄溧阳陈朋元明府，约秋末过之
    海内交情两断金，一官分袂阻登临。
    书来恰值看云眼，梦往谁知共月心。
    道义只今无捷径，溪山依旧有清音。
    西风满棹蒲帆饱，秉烛相寻语夜深。

范成大　寄上鄙句之明日，舟次梅口，南枝已有春意，复次知府秘书赠行高韵
    晏温解船去，暮夜檥船歇。
    横斜隘梅村，玉蓓粲将发。
    城中三辅豪，指日承明谒。
    高怀妙康济，未试君前笏。
    周南又小春，微温入花骨。
    我瞻浮丘亭，山高璇柄没。
    飞鸟正飘荡，空绕南枝月。

范成大　寄蜀州杨道人
