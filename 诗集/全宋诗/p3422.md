<!-- { "loadSidebar": true } -->
    交淡杯中水，儒酸叶底梅。
    便辞京口去，觅取近诗开。

徐集孙　金沙井
    修绠垂瓶自汲深，水澄沙莹几星金。
    分明不与贪泉比，莫为金沙起利心。

徐集孙　静中
    静中白日十分迟，唤起乡心怯子规。
    客味有如杯水淡，宦情肯被一尘缁。
    瓶储余粟缘供鹤，俸乏零金为买诗。
    坐久不禁春雨暗，谁家楼上笛频吹。

徐集孙　旧圆觉
    云气湿香埃，门蹊印碧苔。
    金奎今日赐，翠辇昔时来。
    禅定琴台废，诗寒石刻嵬。
    万斯年胜地，不敢肆徘徊。

徐集孙　菊
    寂寂东篱姿，凄彼霜露湿。
    不肯出春风，俗眼岂相人。
    世无陶靖节，此趣谁收拾。

徐集孙　句
    莫言满眼无知己，耐久黄花是故人。

徐集孙　看梅
    岁寒气味少人知，一度相逢一度奇。
    不受阳和私点化，惯经风雪冷禁持。
    影横坡老数枝画，香沁逋仙两句诗。
    相对依依吟未得，斜阳归路不妨迟。

徐集孙　可赋轩避暑
    万个琅玕爽气浮，何妨暂借着时流。
    世人奔竞长为暑，心地清凉即是秋。
    普供茶瓜醒眊矂，自携枕簟足夷犹。
    从今只有山林好，浮世炎炎卒未休。

徐集孙　客怀
    衣袂半埃尘，堪嗟白发新。
    古今同逆旅，湖海未归人。
    雨霁船争渡，花飞鸟怨春。
    片云千里迥，日日谩烹鳞。

徐集孙　客梦
    人生总总汩浮荣，勘破令人厌宦情。
    竹屋无时功结梦，秫田何日遂归耕。
    雨侵药灶莓苔长，秋透书台笔砚清。
    渐老鬓毛犹未雪，此身犹及见升平。

徐集孙　兰
    淡淡九畹质，雅好住山林。
    幽香不求知，伯夷叔齐心。
    世道不复古，纫佩取骚吟。

徐集孙　冷泉亭
    山远源深绝市声，许由因此隐方成。
    一生独喜枕流好，万事何如酌水清。
    野衲洗心滋味淡，骚人照影得名轻。
    软红尘里浑如醉，谁识斯泉可濯缨。

徐集孙　灵芝寺
    梵宇背湖光，朱桥度绿杨。
    折藤维小艇，拂石坐幽房。
    斋版惊閒鹭，苔碑卧夕阳。
    都人喧鼓吹，未识此徜徉。

徐集孙　六一泉
    惠勤已蜕老欧仙，物逐人非井便乾。
    不是坡翁重到此，此泉安得到今寒。

徐集孙　鹭
    素狎沙鸥水国盟，一生踪迹任飘零。
    漫夸霜雪精神别，难洗虾鱼气习腥。
    点破青山成晓画，飞来红蓼称秋汀。
    江湖出入风波里，比着胎仙欠典刑。

徐集孙　落梅
    春雨敲花逐水流，游蜂催课未知休。
    生来独冷嫌无雪，别去相逢又隔秋。
    紫蒂窠窠凝酒恨，苍苔点点落诗愁。
    黄昏未觉师雄梦，塞管一声何处楼。

徐集孙　杪岁
    几多风月费招邀，传舍侵寻一载侨。
    客久梦魂安澹泊，岁残老态厌喧嚣。
    晴空雪片飘梅瓣，冷地春光上柳条。
    世事每从儿戏过，门前歌舞又元宵。

徐集孙　末利菊
    瑶菊细簇翠廉纖，耐得篱边晓露淹。
    晚节清香犹更好，虽名末利不趋炎。

徐集孙　牧溪上人为作戏墨因赋二首　右鹭
    宿苇临流去就轻，生平惯与尔同盟。
    相从奚假归图画，特画江湖一段清。

徐集孙　牧溪上人为作戏墨因赋二首　右猿
    峭壁悬崖隐趣深，每来洞口费呼寻。
    啼云啸月声难写，只写山林一片心。

徐集孙　清明
    春风客里动经年，寂寞松楸入梦边。
    斗酒谁为寒食奠，懒将杨柳插门前。

徐集孙　清溪
    不比江湖汗漫流，山林冷澹气涵秋。
    泠泠一派源头水，岸影中间见白鸥。

徐集孙　秋风悲
    秋风悲，秋风悲，
    秋风悲兮落叶飞。豪家不识秋风悲，
    杯酒暖热儿女嬉。秋风悲，
    秋风悲，秋风悲兮陇穗萎。
    田舍不识秋风悲，腰鎌收刈鸡豚肥。
    秋风悲，秋风悲，
    秋风悲兮塞角吹。戍人不识秋风悲，
    只愿封侯不顾死，枣红十载忘归期。
    秋风悲，秋风悲，
    秋风最可悲兮。江流滔滔，
    禾黍离离，为此悲者其知谁。

徐集孙　秋胡行
    五年行迈兮归迟迟，采桑山阴兮奉亲慈。
    冰霜自洁兮清节持，有客遗金兮志不移。
    橐有金兮盍专为母驰，心悦桑女下车兮人可知。
    庭中见妾兮徒忸怩，载思往事兮妾心孔悲。
    君不如妾之有节兮言姑已而，君不知孝兮世道衰，
    妾不死兮欲何为。

徐集孙　石屋
    路僻鸟关关，行吟膛字删。
    偶来游石屋，却喜见香山。
    阁峭寒云护，岩深野水閒。
    坡仙留墨在，姓字有无间。

徐集孙　书瘦岩僧诗卷后
    泛湘游岳惯风寒，怯挂田文半臂衫。
    叶出烟云冰雪句，山肩莫怪瘦岩岩。

徐集孙　水乐洞
    路穿岩窦折羊肠，处处亭台御墨香。
    流水不随人事去，尚余丝竹旧宫商。

徐集孙　送庵僧归山
    微官驱我离家山，何日归休得遂閒。
    先陇阴阴松影里，春来青草倩师删。

徐集孙　送僧之毗陵
    无意坐林丛，云飞天四空。
    禅心包影外，客梦橹声中。
    胜负机何密，穷通算尽工。
    此行应不错，知遇有诗翁。

徐集孙　送叶靖逸之维扬
    竹西亭下路，二十四桥迂。
    有志风寒地，携家雨雪途。
    杯酣看玉蕊，橐重载湖珠。
    写就乌丝句，无妨寄雁奴。

徐集孙　岁律
    岁律又侵寻，桃符句索吟。
    经年为客梦，每日在家心。
    眼老看山惯，愁多怯酒深。
    公余惟读易，世事任浮沉。

徐集孙　题赠命士
    富贵功名世竞痴，清吟往往不趋时。
    请君多算公卿命，莫要逢人举似诗。

徐集孙　听雪窗
    静拥寒炉逼砚冰，冻蝇怪有扑窗声。
    抛松撒竹清眠思，吹灭吟灯坐到明。

徐集孙　同杜北山郑渭滨湖边小憩
    与朋看落叶，舍棹踏湖西。
    野店传杯酌，残阳索品题。
    云随波影动，山被柳阴迷。
    一点寒鸦过，知他何处栖。

徐集孙　挽北磵
    本分参禅学，吟中透一关。
    清名传北磵，遗像在南山。
    石塔人千古，烟梯屋数间。
    诗魂何处觅，应伴白云閒。

徐集孙　挽李山房
    吟誉先君者，多埋葛岭傍。
    几年千里客，一夕九原伤。
    琴砚遗儿远，棺衾得友偿。
    玉楼天上事，应有旧山房。

徐集孙　挽灵隐僧珏月窗
    秋月只清辉，窗明人不归。
    呕心成宿病，蜕骨悟前非。
    书偈辞禅院，缄衾寄母闱。
    猿啼泉石冷，客泪为君挥。

徐集孙　挽孙花翁
    清气散乾坤，人亡名尚存。
    玉寒埋葛岭，墨淡惨秦村。
    井菊风号冢，山花月返魂。
    子孙无处觅，吟客酹芳尊。

徐集孙　为瘦岩僧题西山爽气
    背却残阳翠欲流，一窗长占四时秋。
    逼人风露衣巾脆，拄笏朝来独倚楼。

徐集孙　闻鹤
    千年华表竟何荣，曾结孤山夙世盟。
    午夜露零和月冷，一声风静仰天鸣。
    既归蕙帐情何怨，不上扬州韵更清。
    未必湖阴人听得，听来好爵谩营营。

徐集孙　闻蛩
    独搔短发坐更深，夜雨书灯半欲阴。
    近日病魔诗思涩，一秋清句付蛩吟。

徐集孙　蜗牛
    分岐头角出于天，盘泊委蛇巧并缘。
    到了升高翻坠失，徒然阴地肆垂涎。

徐集孙　午梦
    篇时才欠急忙偿，似有奚奴督和章。
    望断晓山云破碎，惊回午梦雨淋浪。
    春光一半归杨柳，花事三分属海棠。
    静坐小窗人语寂，閒听粱燕话行藏。

徐集孙　惜春
    轻寒测测雨丝丝，独坐吟床日较迟。
    方此惜春容易老，晚风吹落野棠梨。

徐集孙　习懒
    风撼西窗夕照明，习成懒散澹无营。
    颇谙读易深知命，却怕吟诗浪得名。
    款对山僧开月酒，旋蒸湖蟹切秋橙。
    有来归自江干客，为说钱塘潮信平。

徐集孙　喜鹊寺
    鹊巢不见委空枝，透彻机关在险时。
    自从非无禅可问，多因险处怕人窥。

徐集孙　暇日言事二首
    雨苔侵迳客来稀，官事才閒便掩扉。
    欹枕忽生乡国念，梦中喜得一番归。

徐集孙　暇日言事二首
    西风落叶满庭除，隐几清吟独捻须。
    官地莫将私地比，菊苗也种两三株。

徐集孙　下竺看猿
    渴泉饮罢过别枝，株守山林得便宜。
    伸手攫拿野僧果，贵游玩弄如儿嬉。
    膏粱恣欲甚丘壑，苞苴剩把实囊橐。
    本然无物抛乞与，纵有腥膻医无药。
    劝汝俦侣只依僧，残斋剩核亦洁澄。
    切勿自照具人面，便尔忘却当初洞口呼不应。

徐集孙　闲赋
    梅花白向鬓根生，岁月蹉跎事欠成。
    读过故书温有味，借来新絮冷无情。
    未霜山寺昏钟劲，欲霁湖亭夕照明。
    多少红尘留滞客，可曾归去力春耕。

徐集孙　谢林可山序诗
    不枉西湖住两年，穷吟活计又成编。
    生平不得春风力，只与梅花结得缘。

徐集孙　谢偃溪惠索淘
    与客敲诗倚古松，乱蝉声里夕阳春。
    几年饭颗山头瘦，槐叶今朝得饱供。

徐集孙　休日招李山房杜北山访渭滨秋浦于孤山即席用韵
    凛凛仙风匝葑田，徘徊怀古事茫然。
    眼空湖海无尘累，身在蓬莱有宿缘。
    孤策遍寻储鹤地，偏提自汲煮茶泉。
    诗家眷属通诗谱，不枉微官客日边。

徐集孙　言事
    读了南华枕曲肱，无端客梦冷偏增。
    官将满去多逃吏，诗不吟不少寄僧。
