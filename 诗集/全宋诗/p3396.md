<!-- { "loadSidebar": true } -->
萧澥　雪晴
    一雪晓来旋放晴，瓦沟余滴响中庭。
    开窗已上三竿日，满岭松梢醉未醒。

萧澥　韵口山家
    茅屋一区山四围，门前蓣圃带茭池。
    儿童似骇儒衣到，两两三三壁缝窥。

萧澥　昭君词
    琵琶马上去踌躇，不是丹青偶误渠。
    会得吴宫西子事，汉家引策未全痚。

萧澥　重过邓村
    瘦竹挑云过此村，十年前事总销魂。
    当时新庙曾题字，壁才泥枯半不存。

萧壎　题汪水云诗卷
    辽鹤归来世已殊，忽悲身晚及塘蒲。
    乾坤浩浩琴三尺，岁月堂堂酒一壶。
    剡曲只今书贺监，稽山在昔庾肩吾。
    行吟便是江南史，它日真堪付董狐。

萧炎　春归二绝和高希远韵
    晴窗如暝树云遮，红紫成埃减陌车。
    不信春归无绾击，尚存一架木香花。

萧炎　春归二绝和高希远韵
    厨供樱笋上春盘，把酒留春少住难。
    只是檐花前夜雨，明朝便作酿梅看。

萧炎丑　题汪水云诗卷
    听说西湖事，分明在目前。
    逋梅笼水月，坡柳弄风烟。
    春梦须臾里，旧游三十年。
    把君丙子集，读罢泪潸然。

萧彦毓　梁家渡
    远水环沙翠作湾，红尘飞不入青山。
    凉风一枕秋宵梦，梦绕千岩万壑间。

萧彦毓　清明日早出太平门
    江头杨柳暗藏鸦，江上鹅儿浴浅沙。
    早起一风如此恶，路旁落尽刺桐花。

萧彦毓　西湖杂咏
    花心亭上坐，满眼是湖光。
    只为便幽趣，能来倚夕阳。
    水边春寺静。柳下小舟藏。
    不待清明近，莺花已自忙。

萧元之　别赵李曹
    莲幕皆佳士，如君淡素何。
    圄空公事少，官满荐书多。
    忧国关丰歉，筹边定战和。
    艰难别知己，吾道欲沧波。

萧元之　别赵李曹
    相别日虽浅，相期意独深。
    那知成远别，何以慰孤吟。
    旅雁芦花浦，啼猿枫树林。
    明朝应此念，把酒亦愁心。

萧元之　还西里所居
    长恐山林计未成，可能俯仰羡以卿。
    鹤闲不受云拘束，梅冷惟堪雪主盟。

萧元之　还西里所居
    北阙无书休悔出，东皋有秫可归耕。
    镜容渐改惊非昔，犹喜傍人唤后生。

萧元之　立春日大雪作代简招友
    山意久辞腊，林根冻未消。
    清尊如有待，白发正无聊。
    岁去梅花在，春初柳絮飘。
    同吟二三子，折简可能招。

萧元之　南浦泊舟
    重来江阁俯沧流，一带西山万古愁。
    渔叟不知来客意，径移船过北沙头。

萧元之　偶成
    抛却沧江事远游，独携弓剑上边头。
    群胡忽遁阴山北，欲渡河冰不自由。

萧元之　偶成
    少年鞍马疾如飞，卖尽儒衣买战衣。
    老去不知筋力减，夜阑犹梦解重围。

萧元之　清明省扫归舟陆相半
    一径险仍修，沿溪去未休。
    薛萝春暗树，杨柳暮遮楼。
    荡桨渔舟驶，寒钟僧寺幽。
    倚篷赊濁酒，犹可洗诗愁。

萧元之　塞马歌答杨侍郎
    侍郎赠我六尺騟，矫矫龙性天骨殊。
    四蹄铁立目电闪，此其壮志畏长驱。
    牵来细观问厮养，何物有此权奇状。
    为言此是古孙龙，往往得之沙塞上。
    森张雾鬣{左石右畏}礌鬃，萧稍骏尾摇朔风。
    冰河蹙裂蹄甲锐，竹批两耳双方瞳。
    向时淮西屡战胜，曾驮猛士敲金镫。
    帐前欲得不敢言，空悬宝珠光照乘。
    我有百发落雁鈚，前年引满射赤眉。
    功成万死不见赏，归骑驴子吟楚词。
    浮沈不作飞腾梦，感公赠我意勤重。
    旋蒙舦比作鞍鞯，更染青丝结韁鞚。
    祗今中原狐兔鸣，黄沙莽莽白骨腥。
    愿公急起扫欃枪，百万勋业一旦成。
    我当乘此载前旌，男儿报义要轻生。

萧元之　伤卢长史居
    昔年传得文标集，每对青灯一起予。
    偶访袁人寻古事，旧时居处已民居。

萧元之　送季庸奉祠归里
    昭代昌文化，无人叹陆沈。
    诸公自才杰，吾道正山林。
    紫盖三年绿，沧波万里心。
    长安岂无路，尘起汙瑶簪。

萧元之　送郡守张宗丞
    淮汉秋风起，边声不可听。
    九重选良牧，内地著郎星。
    土沃桑麻长，城荒草树青。
    民居多近水，一一是江亭。

萧元之　送郡守张宗丞
    泪落乡邦事，民痍久未瘳。
    官收随亩券，人上运粮舟。
    寇起征方急，年饥糴未休。
    更闻来取楮，何以应需求。

萧元之　送郡守张宗丞
    本是诗书种，躬耕寂寞滨。
    倾家市鞍马，捐命犯风尘。
    幕府差功级，京华困旅贫。
    不如归去好，依旧号诗人。

萧元之　闻德音入蜀
    蜀山万里外，圣主得遥闻。
    归使愁无路，遗黎泣见君。
    千年文物郡，百战虎狼群。
    才退惭司马，无因写檄文。

萧元之　西山道中
    省得离家日，秋风吹我衣。
    客吟诗句赠，儿问几时归。
    独宿孤村馆，长怀旧竹扉。
    羁愁不堪触，山雨暗斜晖。

萧元之　行子
    行子家何处，征帆楚岸开。
    沧江还几曲，白鸟忽双来。
    别酒寒冲醒，轻舟浪打回。
    孤怀正牢落，更听暮猿哀。

萧元宗　和祖无择袁州东湖卢肇石
    石是人非世所传，宜阳城郭古山川。
    和光瓦砾曾无累，委质泥沙积有年。
    地僻久为神物护，时来方遇使君贤。
    介然作镇东湖上，德政何当向此镌。

萧曰复　句
    民得食天全命脉，令从心地起根芽。

萧崱　含笑花
    肥样凋成玉色仙，碧瑶幢里粲婵娟。
    道渠解笑何曾笑，只合更名小白莲。

萧崱　句
    得谤何须囊薏苡，工骚且自制芙蓉。

萧崱　句
    此去三千岁，应逢八字蟾。

萧崱　句
    粗花染春日晒红，细绵披夏雪辊风。
    赤皇世界岭皆热，敕旨徵绵底痴绝。

萧崱　龙眼
    选荔过於选士难，味佳能有几登盘。
    林家新出金钗子，合入君谟谱后刊。

萧崱　芦
    江客因贫识荻芽，一清鏖退杂鱼暇。
    烧来味挟蠔边雨，掘得身离雁外沙。
    春馔且供行釜菜，秋妆莫管钓舡花。
    食根思到萧骚叶，痕感边声咽戍笳。

萧崱　漆
    天以晶华累尔形，千夫斂锷可曾停。
    世间有器蒙鲜节，林下无辜受割刑。
    斫坏孙枝难老大，摧残去榦易凋零。
    退思禹贡周征日，未必如今税不征。

萧崱　送弟赴省
    河南萧氏粲文物，鹤在九皋无数鸣。
    小山羽翮日绚练，胆气也作虹霓横。
    挂冠亭后冷如水，旧毡半是蛛丝萦。
    恩袍谩官直斋老，书院误身吟院史。
    凤楼好手乃有弟，铁声铮铮亦妙器。
    乡里浪传轻薄名，儿曹岂知渠大意。
    惠子五车稷下困，仲连一箭聊城至。
    博悬於投呼得卢，莫以蔡齐故第二。
    圣朝新数中兴年，进士蜕骨秋风蝉。
    梅花魁春导人去，竹叶鏖寒浇客眠。
    天方坐我茅三椽，留眼送尔宜鸿前。
    因行西湖叫和靖，为言诗苦剩狂颠。

萧崱　赠陆冰
    标格真清挟雪霜，母听新咏觉神伤。
    茶分鸿渐经中味，菊爱龟蒙赋时香。
    圃积玉多知学饱，囊装金少为贪忙。
    向来笑疾难医在，老笔空钞十卷方。

萧照　游范萝山
    萝翠松青护宝幢，烟波万里送飞芻。
    真人旧有吹箫事，俱傍明霞照晚江。

萧之敏　滴翠楼
    一溪流水漾残春，上有高楼碧瓦新。
    溪路昼阴元不雨，却愁空翠染衣巾。

萧之敏　滴翠楼
    我爱东坡句法乃，治平双涧昔经游。
    曾吟滴翠衣裘湿，请借佳名榜画楼。

萧之敏　天池圣灯
    俯仰区区类桔槔，访幽寻胜自忘劳。
    云峰一握天还近，雪径千盘地最高。
    支杖缓行真野逸，拥炉端坐或禅逃。
    幽人未厌看游客，烂煮园蔬饭老饕。

萧之敏　天池圣灯
    细如珠颗大如杯，照夜浮空去复来。
    神物戏人安可料，密移星斗下岩隈。

萧仲才　送县宰赴召
    出宰男邦过冉求，潦江木落四番秋。
    主恩父母朝天去，失哺婴孩伏地留。
    一片丹心深国虑，数茎白发为民愁。
    邑人共绘生祠像，不戴貂蝉官未休。

萧注　题五龙庙
    五龙兄弟古英名，今日拿舟过悦城。
    莫向草茅久盘屈，早施霖雨活苍生。

萧灼　题汪水云诗卷
    朔风卷雨东南昏，铜仙泪洒辞吴门。
    间关万里踏燕月，埃沙扑面愁人魂。
    攜琴早晚随王母，不似瑶池旧歌舞。
    南冠岌岌操南音，此意此心千万古。
    十年归来两鬓霜，袖有诗史继草堂。
    西游苍梧北太华，笔端传入古锦囊。
    甫也再拜杜鹃血，颍乎冥入冰炭肠。
    一朝访我茅屋下，朔风易水为余写。
    黄金好铸锺子期，知君不是黄冠师。

潇湘渔父　歌一首
    乾淳老人气岳岳，破冠穿履行带索。
    撑肠拄肚书万卷，临风欲言牙齿落。

潇湘渔父　绝句
    高枕形骸外，空江何限情。
    落叶不成调，半夜起秋声。

小郗道人　书户
    日转庭槐影渐移，重门复屋传呼迟。
    不如拂袖穿云去，说与落花流水知。

笑掷震雷　借翠蛟亭韵
    兀兀梅窗坐已顽，自怜失脚落人间。
    洞霄宫里星辰近，天柱峰前日月闲。
    野鹤听琴飞雪舞，湫龙喜客为澜翻。
    此中不昼生云雨，珍重坡仙一扁颜。

谢安国　次韵智伯寄茶报酒三斗
    欢伯风流可解忧，疑君此外更何求。
    拣芽投我真抛却，不是诗人薛许州。

