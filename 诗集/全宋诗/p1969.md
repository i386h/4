<!-- { "loadSidebar": true } -->
    万井晓烟合，素霓横树头。

梅尧臣　宣州杂诗二十首
    北客多怀北，庖羊举玉碗。
    吾乡虽处远，佳味颇相宜。
    沙水马蹄鳖，雪天牛尾狸。
    寄言京国下，能有几人知。

梅尧臣　宣州杂诗二十首
    五月黄梅肥，终朝密雨微。
    绿苔侵竹阁，润气裛人衣。
    背陇沾牛去，衔虫湿燕归。
    高山发瀑水，夜涨入吾扉。

梅尧臣　宣州杂诗二十首
    斫漆高崖畔，千筒不一盈。
    野粮收橡子，山屋点松明。
    只见树堪种，曾无田可耕。
    儿孙何所乐，向此是平生。

梅尧臣　宣州杂诗二十首
    传道零陵守，兹亭暂解装。
    分群同雁鹜，几日到潇湘。
    班竹思虞舜，趚萍忆楚王。
    殷勤吏部句，今亦诵无忘。

梅尧臣　宣州杂诗二十首
    宛水过城下，滔滔北去斜。
    远船来橘蔗，深步上鱼虾。
    鹅美冒椒叶，蜜香闻稻花。
    岁时风俗美，笑杀异乡槎。

梅尧臣　薛八殿丞有遗
    未尝营货贝，货贝宁为来。
    俸苦月不足，贫死口肯开。
    好事忽我恤，十千助晨杯。
    薪水已过丰，不得如在梁。

梅尧臣　薛简肃夫人挽词四首
    萧公当贵日，小吏引轻轩。
    四德有遗美，六亲无异言。
    立孤传世嗣，垂范在闺门。
    浍水终归柎，秋云逐去魂。

梅尧臣　薛简肃夫人挽词四首
    尝闻求子婿，不似怒甘公。
    莫以昔人比，皆为当世雄。
    家声新庆续，国礼旧恩隆。
    必与齐姜墓，千秋垅树同。

梅尧臣　薛简肃夫人挽词四首
    冠剑将朝去，常知好直言。
    戒辞犹可托，先见久应存。
    莹白冰兼玉，清芬蕙与荪。
    堂涂从此闭，何日卜丘原。

梅尧臣　薛简肃夫人挽词四首
    美合周诗播，魂先岱岳归。
    空堂迁旧榻，素月照灵衣。
    珠翠香沉匣，丹青影挂帏。
    百年亲戚泪，并作露霏霏。

梅尧臣　薛九公期请赋山水字诗
    薛君堂悬山水字，请我试作山水诗。
    呼童磨墨慰君意，强作安得有好辞。
    昔年曾是杜陵客，东城水上横此碑。
    字方数尺形势健，岂似取次笔画为。
    东城父老语於我，推本刱自开元时。
    不知当时何所用，费功鑱刻为瑰奇。
    我去长安十载後，此石谁辇来京师。
    苑中构殿激流水，暮春修禊浮酒卮。
    是时祠臣出不意，酒半使赋或气萎。
    日斜鸣跸不可驻，未就引去如鞭笞。
    脱我幸得预此列，玉阶立写从然萁。
    今虽下笔不称意，已书满幅令君嗤。

梅尧臣　薛九宅观雕狐图
    蜀中处士李怀衮，手画皂雕擒赤狐。
    猛爪入颊觜迸血，短尾{左亻右蜀}{左亻右束}穷蹄铺。
    雕争怒力狐争死，二物形意无纤殊。
    一禽一兽固已别，硬羽软毛非笔模。
    入君此室见此图，如在原野从驰驱。
    
    【卷24】

梅尧臣　薛中舍宰闻喜
    秦人宦於秦，百事顺耳目。
    山川我已疏，风物子所熟。
    维美行迈时，亲宾祖车毂。
    空将离别心，欲出无僮仆。

梅尧臣　雪
    朔云生晚雨，腊霰集狂风。
    不数花多出，安知天更工。
    漫阶夜已积，万物晓初蒙。
    谁忆新丰酒，乘驴灞水东。

梅尧臣　雪窦达观禅师见寄依韵答
    岩窦常留雪，山雪不有心。
    禅衣百衲重，香刹四明深。
    驯鹿来衔果，栽松去作林。
    自缘冠绂累，未解远公寻。

梅尧臣　雪後资政侍郎西湖宴集偶书
    潭心不冻处，鴈鹜自相依。
    积雪正无际，因风忽起飞。
    初惊如避弋，复下信忘机。
    偶得从公饮，聊书此景归。

梅尧臣　雪夜留梁推官饮
    昼雪落旋消，夜雪寒易积。
    灯清古屋深，炉冻残烟碧。
    为沽一斗酒，暂对千里客。
    酒薄意不浅，轻今须重昔。
    重昔是年华，飘飘犹过隙。
    一醉冒风归，平明马无迹。

梅尧臣　雪咏
    雪色混青冥，搴帏宿酒醒。
    龙蛇缘古木，凤鹄舞幽庭。
    密势因风力，轻姿任物形。
    公堂何寂寞，横案对玄经。

梅尧臣　雪中怀广教真上人
    苍山去不远，日日起寒云。
    堂上看飞雪，水边思练裙。
    铜缾生薄冻，桂火压残薰。
    欲往有余兴，林幽路不分。

梅尧臣　雪中廖宣城寄酒
    轻舟泛泛昭亭湾，春雪漫漫昭亭山。
    寒沙曲渚杳不辨，素鸥翔鹭空中还。
    宣城太守闵穷旅，双壶贮酝兵吏颁。
    任从六花壅船户，满酌春色生衰颜。
    醒时但爱云水好，醉後等与天地闲。
    世间取乐各有分，何必舞娥高髻鬟。

梅尧臣　雪中通判家饮回
    朔风声满枯桑枝，阴云不定蛟龙归。
    冻禽聚立高树时，密云万里增寒威。
    访君留连举酒卮，胡琴奏罢欢已微。
    小驹跨去没四蹄，飘花凌乱沾人衣。
    醉目远望天地迷，何暇更问孤鸿飞。
    茅屋岂无单且饥，平明共贺麦陇肥。

梅尧臣　丫头石
    丫头石虽断，文字未全讹。
    年筭赤乌近，书疑黄象多。
    几时经霹雳，异代见干戈。
    更与千秋看，松煤定费摩。

梅尧臣　鸭雏
    春鸭日浮波，羽冷难伏卵。
    尝因鸡抱时，托以鸡窠暖。
    三旬壳既坼，乳毛寒脤短。
    鸡宁辨其雏，翅拥情歟歟。
    一日向水涯，所禀殊未断。
    泛然去中流，鸡呼心悹悹。
    人之苟异怀，负义不足算。
    有志在养毓，勿论报德限。

梅尧臣　鸭脚子
    魏帝昧远图，於吴求斗鸭。
    乃为吴人料，重玩志已{左阝右匣}。
    江南有嘉树，修耸入天插。
    叶如栏边迹，子剥杏中甲。
    持之奉汉宫，百果不相压。
    非甘复非酸，淡苦众所狎。
    千里竞赍贡，何异贵争啑。

梅尧臣　嫣妇
    黄金一丸入云端，群贫望逐满长安。
    众人为贵嫣不惜，弃掷如泥资弹射。
    藏身叶底有能鸣，辜负春风拖雨翮。
    不飞上天诉至珍，几人辛勤拣砂石。

梅尧臣　俨上人粹隐堂
    十年不出户，世事皆划锄。
    时无车马游，焚香坐读书。
    有堂曰粹隐，惟见安且舒。
    心远迹非远，岁月速轮舆。
    寓目暂为实，过者即为虚。
    譬若开是室，终日於此居。
    欲问昨日事，已觉今日疏。
    明朝却视今，复与前何如。
    聊悟此中乐，犹观濠上鱼。

梅尧臣　彦国通判终州
    结交时未久，情亲心已照。
    氛埃外自遣，风月还同调。
    复与任浮沈，未尝趋近要。
    以此虽处贫，宁防俗者诮。
    今将辞我去，尽日来谈笑。
    穷巷敞茅茨，高言出廊庙。
    且作朱韍行，聊能发光耀。
    当亦就铜墨，远之江海徼。
    山郭寂无喧，云川不妨钓。
    所嗟胡越人，千里烦登眺。

梅尧臣　晏成续太祝遗双井茶五品茶具四枚近诗六十篇因以为谢
    始於欧阳永叔席，乃识双井绝品茶。
    次逢江东许子春，又出鹰爪与露芽。
    鹰爪断之中有光，蹍成雪色浮乳花。
    晏公风流丞相族，以此五色论等差。
    远走犀兵至蓬巷，青蒻出箧封题加。
    纹柘冰瓷作精具，灵味一啜驱昏邪。
    神还气王读高咏，六十五篇金出沙。
    已从锻链出至宝，终老不变传幽遐。
    自惟平昔所得者，何异瓦砾空盈车。
    涤心洗腑强为答，愈苦愈拙徒兴嗟。

梅尧臣　燕
    涎涎只来燕，飞飞自舞空。
    轻如汉家后，斜避楚台风。
    斗折撩沙觜，相高接草虫。
    向人全不畏，切莫入吴宫。

梅尧臣　燕
    一避吴宫火，千年楚屋春。
    翅迎风雨健，声入户庭频。
    掠水过长渚，衍虫落覆尘。
    休将汉皇后，故故比轻身。

梅尧臣　阳武王安之寄石榴
    安榴若拳石，中蕴丹砂粒。
    割之珠落盘，不待蛟人泣。
    旧友大河滨，作宰实畿邑。
    严霜百果熟，为赠忽我及。
    始时童稚娇，争取猴猿集。
    老夫所食微，何假更收拾。
    聊答君意勤，作诗恨短涩。

梅尧臣　阳武王安之寄兔鱼
    原上一双兔，河中两尾鱼。
    兔皮空被褐，鱼腹不藏书。
    长跪置远意，故人情何如。
    二物本潜伏，谁言羋网疏。
    峥嵘岁亦晚，将驾归吾庐。

梅尧臣　阳翟县城凝嵩亭
    西北望嵩色，忆上大室时。
    陟彼已不浅，坐此安能知。
    今谁绝壁下，但见前峰危。
    正与曩未异，目存迹焉追。

梅尧臣　杨公懿得颍人惠糟粕分饷并遗杨叔恬
    头尾接清淮，淮鱼日登网。
    吴莼芼羹美，楚糟增味爽。
    云谁得嘉贶，曾靡独为享。
    乃知不忘义，分遗及吾党。

梅尧臣　杨公蕴之华亭宰
    月径千里大，中有神娥宫。
    宫旁种玉桂，柯叶垂珑珑。
    虾蟆穴其根，出辄气墨蒙。
    光魄纵复吐，血赤如顽铜。
    不知从何时，更使人踪通。
    年年折桂枝，宽少尚易充。
    今年拗都尽，秃株立童童。
    株秃莫尔攀，堕云双手空。
    归来走海上，买鹤问吴翁。

梅尧臣　杨乐道留饮席上客置黄红丝头芍药
    洛阳贾牡丹，江都买芍药。
    卖与富人欢，买为游人乐。
    万丝必同心，千叶必同萼。
    五色相浅深，百金相厚薄。
    栽培动经年，风雨便成昨。
    萧条洛阳城，索寞江都郭。
