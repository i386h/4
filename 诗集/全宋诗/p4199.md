<!-- { "loadSidebar": true } -->
赵湘　答徐本
    天远草离离，秋霖寄信迟。
    相思逢叶尽，独坐听蝉悲。
    岳色寒前见，松心雪后知。
    频招犹未至，时复检清辞。

赵湘　登程主簿南亭
    南溪亭蔽月，主簿好看云。
    暇日曾移树，炎风尽带薰。
    四窗山曲入，一径草微分。
    买石清流底，名贤待赠君。

赵湘　登高
    天晴九月九，秋思搅腾腾。
    大醉无人会，高山独自登。
    看鸿时背水，采菊阻寻僧。
    往事还堪忆，狂吟罢未能。

赵湘　登杭州冷泉亭
    天竺峰西月几层，亭孤应忌俗人登。
    山光晓射闻猿客，泉影秋摇倚树僧。
    微雨洒台青有点。片云生石冷多稜。
    斜阳更起题诗兴，还喜重来或未能。

赵湘　登天竺灵隐寺上方
    寺高傅绝顶，一到即忘机。
    夜月逢僧早，秋云出树微。
    磬边岩狖过，窗外海雕飞。
    欲下莓苔磴，题名却惜归。

赵湘　登扬州孝先寺佛阁
    胜寺登危阁。凭栏即近雕。
    无云生北固，看日下南朝。
    木落吴山迥，天晴楚水遥。
    从容万虑息，目喜赴僧招。

赵湘　翻经台
    胜事如飞去不还，无人更立白云间。
    西风落尽贝多叶，明月自来天竺山。
    岩桂影寒泉暗滴，玉炉香减藓空斑。
    孤猿亦有斜阳恨，莫道三声是等闲。

赵湘　方广寺石桥
    白石峰犹在，桥横一径微。
    多年无客过，落日有云归。
    水净苔生发，山寒树著枝。
    如何方广寺，千古去人稀。

赵湘　夫人阁春帖子
    興雪馀香径，朝晖上绮甍。
    翠生阑蕙色，和入管弦声。

赵湘　夫人阁春帖子
    重锦褰妆幕，轻罗换舞衣。
    钗头双燕子，先向社前飞。

赵湘　夫人合春帖子
    渐暖正当挑菜日，轻阴新变养花天。
    君王勤政稀游幸，院院相过理管弦。

赵湘　观楚上人陈处士夜棋
    对局清宵解客醺，坐窥玄妙杳难群。
    势侵孤烛和秋冷，声隔高梧带雨分。
    关外散飞星出汉，水边斜起雁穿云。
    无人得见争先意，时被西林宿鸟闻。

赵湘　官舍偶书
    病枕方行药，公门似隐居。
    孤烟寄庭木，微雨长秋蔬，
    宦薄惭骑马，山高梦结庐。
    期僧仍未至，慵写与人书。

赵湘　华顶峰
    连天含积翠，石路接危藤。
    日近栖雕树，云迎望海僧。
    狖傅幽谷响，泉落断崖冰。
    中有仙人宅，知居第几层。

赵湘　皇帝阁春帖子
    和气生金殿，微风转画旗。
    年年好春色，先是帝先知。

赵湘　皇帝阁春帖子
    迎气来归祚，宜春祝降祥。
    皇心勤治切，应喜寸阴长。

赵湘　皇帝阁春帖子
    醇酬浮金斝，柔蔬飣玉盘。
    尝新兼介寿，齐奉两宫欢。

赵湘　皇帝阁春帖子
    昼漏新添刻，春寒早放班。
    恩随宽大诏，一日遍人间。

赵湘　皇帝合春帖子
    晴日渐消宫瓦雪，和风微散御炉烟。
    千宫拜舞皇恩罢，彩胜金幡下九天。

赵湘　皇帝合春帖子
    早莺啼滑知寒薄，午马休迟觉昼长。
    四海欢康几务暇，箫韶时奉万年觞。

赵湘　皇后阁春帖子
    后德侔姬国，嫔风协舜家。
    进贤阳为长，修教月增华。

赵湘　皇后阁春帖子
    春色平明到，微风弄彩幡。
    稍回宫柳弱，更助壁椒温。

赵湘　皇后阁春帖子
    暖日晖晕动，清渠泱泱流。
    六宫修岁事，拂拭采桑钩。

赵湘　皇后合春帖子
    紫兰红蓼簇香盘，晓逐金壶下太官。
    朝罢三宫归已晚，日华明丽雪消残。

赵湘　皇后合春帖子
    葭灰已逐阳和动，绣镂初随日景加。
    欲助君王修俭德，不将宫样织新花。

赵湘　皇后合春帖子
    宫娃拂晓已催班，拜谢春幡列御前。
    不待春风报花信，红酥彩缕斗芳奸。

赵湘　黄莺
    黄金类羽翰，飞出雪晴山。
    语晓他禽默，啼花别树閒。
    微阳疑独照，急管偶相关。
    红杏园林阔，经时得往还。

赵湘　会平上人夜话
    秋灯照岳客，深夜坐前轩。
    白发新闻雨，青山旧听猿。
    病多添药债，吟苦避虫喧。
    不寐还相对，高梧叶自翻。

赵湘　及第东归泗上遇孙穆之话别
    偶负同年约，知君先出京。
    相逢得酒病，欲别值蝉声。
    共立山当眼，分题雨过城。
    东归几人问。为子耻诗名。

赵湘　寄东阳王明府
    经炎虽得信，旦夕梦兼思。
    多暇知无事，新秋合有诗。
    树凉看雨过，吏散见蝉移。
    谁共清宵坐，西轩月满池。

赵湘　寄国清处谦
    三江风浪隔天台，想见当时赋咏才。
    近有高僧飞锡去，更无余事出山来。
    猿猱历历窥香火，日月纷纷付劫灰。
    我欲相期谈实相，东林何必谢刘雷。

赵湘　寄湖州刁殿丞
    白苹溪湛五亭寒，物象全宜谢守閒。
    秋尽棋声过竹寺，雨余诗思落茶山。
    鸟依高树和烟宿，人钓清流带月还。
    池馆有情多入梦，近来谁在笛声间。

赵湘　寄兰江鞠评事
    东望堪思捧刺时，姓名相齿有人知。
    公堂伴语山光入，秋阁尝茶树影移。
    石上琴尊从赏月，水边台榭许题诗。
    重因送客留连甚，长记还家不敢辞。

赵湘　寄梁鼎殿丞
    登门长失约，千里阻关河。
    每为秋风至，空令夜梦多。
    旧时曾见许，新诺复如何。
    想望临荒径，微微雨滴蓑。

赵湘　寄梁鼎殿丞十二韵
    忆昔初投刺，秋风八咏边。
    偶参知好日，一见自多年。
    吏散公堂雨，帘垂馆树烟。
    共吟曾试茗，同坐或闻蝉。
    渡水寻支遁，登山学地仙。
    献酬多奥妙，谈笑屢迁延。
    夜月侵诗卷，寒灯落酒船。
    醉容舝带去，卧许石床连。
    池馆今何远，汀洲思倍牵。
    庾楼知有约，颜巷奈多缘。
    病眼随蓬断，愁心逐旆悬。
    高台聊一望，芳草夕阳天。

赵湘　寄新安梁殿丞
    郡孤诗句许秋供，见说多閒却似慵。
    移树好禽来独院，上楼高雪在诸峰。
    泉当月际摇吟影，藓自云边得屣踪。
    此兴未寻频挂梦，阮公池馆旧相容。

赵湘　寄杨坦明府
    不语仍孤立，何人知此情。
    春禽鸣别树，夜雨入空城。
    望远魂堪断，思閒梦亦清。
    曾陪游岳寺，绕竹共题名。

赵湘　寄杨埙
    闭门苔自长，春恨极天涯。
    落日山横水，空城雨过花。
    断狂曾避蝶，多病更闻蛙。
    江上无消息，风吹渡柳斜。

赵湘　寄霅川刁殿丞十二韵
    柳浑曾吟郡，中间遇牧之。
    留连皆往日，寂寞偶多时。
    物象应无改，轩车自有期。
    忆山辞阙早，采药上官迟。
    泽国閒堪赏，公堂静好窥。
    扫苔红叶过，临水白蘯移。
    树石秋供画，汀洲晓入诗。
    讴谣渔父得，孤洁鹭鷥知。
    笛外风含酒，楼中月照棋。
    野田耕带雨，寒井汲和澌。
    城郭烟霞近，人家橘柚垂。
    会须寻此景，况与二公宜。

赵湘　閒居书事寄逸人平上人
    雨驱寒藓入衡门，颜子箪瓢近水濆。
    静话忽容幽鸟听，好诗长忌俗人闻。
    半帘松影和秋卷，一槛棋声与竹分。
    野客有情僧有意，相思时望过溪云。

赵湘　江秀才新居
    营居知避俗，领鹤过秋郊。
    泉照书初架，窗移树未巢。
    留题新墨湿，掩户旧邻敲。
    数本当帘竹，茶烟渐欲交。

赵湘　郊居言事
    断径危桥积藓痕，闭关终与俗尘分。
    深秋鹤影临池见，静夜棋声隔水闻。
    山榻病来谁寄药，石床僧去独看云。
    閒吟閒醉慵开眼，门外寒虫叫日曛。

赵湘　金山寺
    众木皆穿石，名香自合焚。
    两廊吴分月，一阁楚天云。
    雨过新灯露，潮平晚磬分。
    僧吟贝多偈，夜静钓人闻。

赵湘　九日松林寺登高
    九日松林寺，登高过石桥。
    野僧怜不醉，山菊笑无戮。
    屐齿凭泉漱，云衣近树飘。
    自知清静意，应免俗人招。

赵湘　九日幽居书怀
    九月蝉稀九日催，年光如逐水声回。
    人思往事凄凉在，菊倚荒庭寂寞开。
    落叶偶从池上过，夕阳初傍酒边来。
    白衣去后无消息，雨湿东篱欲长苔。

赵湘　句
    天远草离离。

赵湘　句
    十度花残一觉眠。

赵湘　兰江仁智亭
    兰江江上亭，仁智称为名。
    山色晓争出，水光秋更清。
    微风飘复断，好鸟过还鸣。
    曾伴陶公醉，叠闻渔唱声。

赵湘　兰汀晚泊
    孤舟愁晚泊，葭苇暂相邻。
    旅雁初栖雨，江花偶向人。
    强吟还自爱，忽语有谁亲。
    倚棹烟将暝，秋风起白苹。

赵湘　留连李寺丞吟诗阁
    静阁采诗人罕到，栖栖树石尽当簷。
    长因夜月全开户，独为南山不下帘。
    得句砚中秋月减，觅题池上晚花添。
    炎天几度相留宿。曾值风凉雨气兼。

赵湘　旅中示所知
    无戮作客时，况逼入关期。
    听雨醒如醉，闻蝉坐欲移。
    病催新发长，贫有故人知。
    应念将行计，出门多路岐。

赵湘　莫冬新定郡楼閒望
    江城逢岁莫，独自倚楼台。
    积雪明孤岛，微阳在早梅。
    水摇冰欲泮，春近雁思回。
    故国还如此，归心但暗催。

赵湘　暮春郊园雨霁
    郊园春已暮，霁色射疏篱。
