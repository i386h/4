<!-- { "loadSidebar": true } -->
    朝朝相似，日日一般。
    年穷岁尽，尽底掀翻。
    依旧孟春犹寒。

释师观　偈颂七十六首
    人笑鹁鸠拙，勃鸠自不拙。
    两茎柴子上，一生打得彻。
    打刀须是并州铁。

释师观　偈颂七十六首
    今朝四月一，结夏又在即。
    若是到家人，日日是好日。

释师观　偈颂七十六首
    鹤立松梢月，鱼行水底天。
    风光都买尽，不费一文钱。
    须知此语无穷日，只恐沧溟有尽年。

释师观　偈颂七十六首
    今日十，昨日姨。
    日来日往，阿谁知有。
    未了之人听一言，只这而今谁动口。

释师观　偈颂七十六首
    来时无踪，去时无迹。
    七十五年，青天霹雳。

释师观　临济和尚赞
    一喝当阳，寸丝不挂。
    挠括丛林，至今话{左木右霸}。

释师观　灵岩金钵堂化长明灯
    龙潭吹灭纸烛，真个人天眼目。
    举似庞公点头，祖祖灯灯相续。

释师观　木鱼
    敲空作响人皆听，听听之时非是声。
    海藏龙宫留不住，却来个里现全身。

释师观　千手眼观音赞
    通身是，遍身是，
    观世音，无尽意。
    愿以此功德，普及于一切。

释师观　三教赞
    一即三，三即一，
    者一个，赞不及。
    天人群生类，皆承此恩力。

释师观　上伯井亭
    曹源一滴水，散作人间瑞。
    茫茫宇宙中，几个知惭愧。

释师观　颂古三十三首
    月上女曾与麽去，我今亦依如是住。
    明明今古不曾藏，一点灵光常独露。

释师观　颂古三十三首
    以手策起眉毛，千圣从来不识。
    一会灵山俨然，说甚今朝昨日。

释师观　颂古三十三首
    不属内外与中间，才落思惟入魔境。
    大丈夫儿不自欺，翻身坐断毗卢顶。

释师观　颂古三十三首
    红日杲杲，切忌寻讨。
    拈得便用，无非是宝。
    郑州梨，青州枣，
    大抵还他出处好。

释师观　颂古三十三首
    汉既不管，秦亦不收。
    人平不语，水平不流。

释师观　颂古三十三首
    弟应兄呼画不成，谁人肯向里头行。
    自从家破人亡后，直至如今事转生。

释师观　颂古三十三首
    用处天然别，更不落思惟。
    山河并大地，全露法王机。

释师观　颂古三十三首
    全提正令，高低普应。
    三应三呼，谛听谛听。

释师观　颂古三十三首
    自从胡乱后，更不少盐酱。
    开口便见但，岂在语言上。

释师观　颂古三十三首
    百丈卷席，马祖升堂。
    作麽作麽，验尽当行。

释师观　颂古三十三首
    分明与麽无无无，释迦弥勒是他奴。
    茫茫宇宙人无数，几个男儿是丈夫。

释师观　颂古三十三首
    不落不昧，东倒西擂。
    铁壁银山，一时粉碎。
    不昧不落，且无造作。
    诚哉是言，不从人学。

释师观　颂古三十三首
    突出难辨辨得出，师子翻身师子窟。
    哮吼一声天地空，惊起须弥高突兀。

释师观　颂古三十三首
    未审魂灵往寻方，无栖泊处露堂堂。
    水向石边流出冷，风从花里过来香。

释师观　颂古三十三首
    如何是佛，更莫别求。
    相随来也，四大部洲。

释师观　颂古三十三首
    叉手进前，寂子不会。
    杀人活人，好个三昧。
    这般阿师，丛林殃害。
    白云尽处是青山，行人更在青山外。

释师观　颂古三十三首
    大唐国里无禅师，独弄单提见也无。
    茫茫宇宙人无数，几个男儿是丈夫。

释师观　颂古三十三首
    真佛屋里坐，开口成话堕。
    幸自可怜生，教我说甚麽。

释师观　颂古三十三首
    如何是佛殿里底，世出世间难可比。
    万国同歌河海清，稽首拜手元是你。

释师观　颂古三十三首
    吃粥了也洗钵盂，已是分明说向渠。
    有时冷地思量著，点铁成金举世无。

释师观　颂古三十三首
    拈得便用，胡麻厮缴。
    冷地看来，知恩者少。

释师观　颂古三十三首
    一著高一著，一步阔一步。
    五百年间生，指出这条路。
    这条路，十圣三贤皆罔措。

释师观　颂古三十三首
    非男女相末山主，今古堂堂常独露。
    常独露兮见也麽，清声藉藉播寰宇。

释师观　颂古三十三首
    香严上树，住住住住。
    拟问如何，葛藤露布。

释师观　颂古三十三首
    前三三与后三三，不可承当不可参。
    更问清凉多少众，月移松影落寒潭。

释师观　颂古三十三首
    堕落眉须不得塔，三文使尽风分疏。
    无端大岭重饶舌，数丈龟毛举世无。

释师观　颂古三十三首
    日里看山好，好在什么处。
    要见老云门，不落第二句。

释师观　颂古三十三首
    一字入公门，九牛拔不出。
    咄这野狐精，鼻孔都打失。

释师观　颂古三十三首
    要个无禅底国师，才涉毫芒便取诛。
    堪笑这僧垂手处，道无便见有偏枯。

释师观　颂古三十三首
    来说是非者，便是是非人。
    诚哉是言也，弄物不知名。

释师观　颂古三十三首
    牛过窗棂，错为安名。
    大唐国里，不见一人。

释师观　颂古三十三首
    驴放三千，马放八百。
    透过重关，未为英杰。

释师观　颂古三十三首
    海神知贵不知价，留与人间光照夜。
    碧眼胡僧笑点头，谁知用处无缝罅。

释师观　颂古十七首
    指天指地，无处回避。
    瞿云瞿昙，讨甚巴鼻。

释师观　颂古十七首
    青天霹雳，何处寻觅。
    一人传虚，万人传实。

释师观　颂古十七首
    比此为津梁，赤体露堂堂。
    风光都买尽，当处是家乡。

释师观　颂古十七首
    青山于蓝，而青于蓝。
    坐筹帷幄，锻圣鎔凡。

释师观　颂古十七首
    伶利道人何处去，至今寻觅杳无踪。
    有时冷地思量著，不觉全身在碧峰。

释师观　颂古十七首
    张打油，李打油，
    不打浑身只打头。今朝有酒今朝醉，
    明日愁来明日愁。

释师观　颂古十七首
    傀{祑石换亻}棚头，全火只候。
    明眼人前，一场漏逗。

释师观　颂古十七首
    赵州唤作火，全身入荒草。
    我今不是渠，渠今正是我。

释师观　颂古十七首
    出乎尔者返乎尔，个里那容说道理。
    蹈雪沽来酒倍香，就船买得鱼偏美。

释师观　颂古十七首
    乾坤独立，从者里入。
    风吹不著，雨打不湿。

释师观　颂古十七首
    报慈一隔，描邈不得。
    大用现前，不存轨则。

释师观　颂古十七首
    腊月火烧山，毫发不相瞒。
    佛手遮不得，人心似等闲。

释师观　颂古十七首
    虚空迸裂，当处超越。
    堪笑云门，多这一橛。

释师观　颂古十七首
    见成活许莫周遮，椎下分疏事转差。
    若是咬人狮子子，何须牙上更安牙。

释师观　颂古十七首
    不是风兮不是幡，入泥入水与人看。
    莫把是非来辨我，浮生空凿不相干。

释师观　颂古十七首
    佛法王法，更无两样。
    直下一刀，未为谛当。

释师观　颂古十七首
    唇上碧斑宾豹博，舌头当的帝都丁。
    频呼小玉元无事，只要檀郎认得声。

释师观　题中峰方丈
    森森松竹耸中峰，八面玲珑眼界空。
    尽向石根寻马迹，谁人亲见道林翁。

释师观　童子求颂
    山童山童，叉手当胸。
    高低普应，常在其中。

释师观　信庵居士画月庵老衲月林顶相求赞
    佛祖权衡，人天眼目。
    瞻之仰之，鼎分三足。
    休言六耳不同谋，断弦须是弯胶续。

释师观　惺惺石
    惺惺石上坐频呼，绝后依前又再甦。
    自古自今无变异，直教觑著眼睛枯。

释师观　须菩提赞
    老老大大，岩中宴坐。
    帝释雨花，见个什麽。

释师观　雪峰真觉祖师赞
    三到投子，九上洞山。
    鳌山成道，已是自瞒。
    呵呵呵，惹得虚名走世间。

释师观　自赞
    者村叟，能杰斗，
    踞胡床，一不守。
    临机拶著火星飞，惊起须弥颠倒走。

释师观　祖芳求僧
    要得联芳继祖类，直须发愤傚卢能。
    三更月下传衣钵，惊动黄梅七百僧。

释师瑞　送僧归凤山
    凤凰山下凤凰儿，文彩才彰羽翼齐。
    铁网漫天拦不得，归心已在碧梧枝。

释师体　船子赞
    孤踪短艇寓江滨，眼盖乾坤彻骨贫。
    接了夹山钻入水，至今恩怨不曾分。

释师体　辞众偈
    铁树开花，雄鸡开生。
    七十二年，摇篮绳断。

释师体　达磨赞
    万福西来老骨挝，不遵行止渡流沙。
    被人打落当门齿，哑子依前吃苦瓜。

释师体　偈四首
    年年浴佛在今朝，目击迦维路不遥。
    果是当时曾示现，宜乎恶水蓦头浇。

释师体　偈四首
    热月须摇扇，寒来旋著衣。
    若言空过日，大似不知时。

释师体　偈四首
    道生一，无角铁牛眠少室。
    一生二，祖父开田说大义。
    二生三，梁间紫燕语呢喃。
    三生万物，男儿活计离窠窟。
    多处添，少处减，
    大虫怕吃生人胆。有若无，
    实若虚，争掩骊龙明月珠。
    肚无偏僻病，不怕冷油虀。

释师体　偈四首
    依稀苕帚柄，仿佛赤斑蛇。
