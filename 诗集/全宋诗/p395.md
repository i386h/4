<!-- { "loadSidebar": true } -->
    木犀风了桂花风，几日中閒景不同。
    惟有黄花偏耐老，饱收霜露玉成功。

陈著　次单君范袖来汪西皋所譶咏秋十章以示因和之十绝
    露获归来妇爨催，西风满屋饭香来。
    痴儿得饱牛衣舞，也要人呼小老莱。

陈著　次单君范袖来汪西皋所譶咏秋十章以示因和之十绝
    平生四海有知心，宿草秋风只感今。
    独向西皋一回首，未曾平面已兰金。

陈著　次单君范袖来汪西皋所譶咏秋十章以示因和之十绝
    梦断康衢立极谣，心如泥絮看萍飘。
    一清盍与金溪水，同味谁争盐海潮。

陈著　次单君范袖来汪西皋所譶咏秋十章以示因和之十绝
    昏眵望杳水云村，好句从来风月人。
    瓦缶不量追大吕，冰壶何惜受纖尘。

陈著　次单君范遗次儿韵效鲁直体
    世变不常有阴晴，吾道由来自坦平。
    安得天资白受采，要凭学力浊为清。
    三日刮目迎吕逊，一月坐春盍孔程。
    便须从今加鞭去，庶免辕越辙幽并。

陈著　次弟观二首呈雪航
    流俗方澜倒，禅心自铁顽。
    人于诗信老，天与病全閒。
    拄杖溪山曲，移尊雪月閒。
    相逢多拙句，为我细修删。

陈著　次弟观二首呈雪航
    如今事如许，我得强痴顽。
    避世贫为福，信天忙亦閒。
    乾坤孤注外，风月两颦閒。
    剩有游山记，从地野笔删。

陈著　次弟观似单君范
    可人忽相访，恰恰应镫花。
    古话达时样，霜毛感岁华。
    雨中书枕榻，山下菜羹家。
    一笑君听取，归期待白鸦。

陈著　次弟观为陈子得纳妇别李亲家
    马头姻缔热相寻，谁识清交旧绂簪。
    泽底李无门望态，村中陈有世婚心。
    别来得见百罹后，坐到忘言两意深。
    醉里送君何所有，嚼梅花碎写成吟。

陈著　次弟观与龄叟诗韵
    雪窦飞来一片云，寺门兴起总由身。
    钟鱼饭众有今日，钲鼓粥神多信人。
    两阁眼空风黑夜，四川手植雨清春。
    我今亦是陶潜辈，三笑图中就写真。

陈著　次弟观与雪航韵
    老友姑从方外求，危时亦可少纾忧。
    笑图难赘余人契，病室应关一世愁。
    淡饭是缘终有味，故山虽好莫回头。
    满航雪意元无价，住色空中是应酬。

陈著　次儿生日八句示之
    祖心流庆我生儿，说与吾儿初诞时。
    吉梦觉来珠蚌坼，喜声浮动玉麟知。
    如今弱冠归妻后，此是平生进德基。
    自有季方家样在，一门诗礼要扶持。

陈著　次儿瀹呈石秀叔韵
    寒雨满城诗客孤，秋风万山帽人少。
    何如对床千古心，白发黄花傲昏晓。

陈著　次儿瀹以的字韵呈喜而又赋
    一诗未足见儿贤，意气中閒颇蔼然。
    忠厚人家宜有后，乱离时世始知天。
    老怀信汝穷须达，俗眼从渠丑做妍。
    培得根深花自茂，莫将今日看他年。

陈著　次儿瀹以诗四首道各意因两用其韵
    待食信天公，送穷戒星奴。
    驾言一煮字，安得三分厨。

陈著　次儿瀹以诗四首道各意因两用其韵
    弦歌不救鲁，告谕难入巴。
    世事蛇赴壑，吾生狗丧家。

陈著　次儿瀹以诗四首道各意因两用其韵
    富贵碧筒醉，褦襶火伞来。
    何如溪山曲，一笛吹寒梅。

陈著　次儿瀹以诗四首道各意因两用其韵
    逃不从幼安，放非效玄真。
    原事尧舜主，或与夔龙亲。

陈著　次儿瀹以诗四首道各意因两用其韵
    膏粱道之贼，资财人所奴。
    不如贫而乐，客至菜一厨。

陈著　次儿瀹以诗四首道各意因两用其韵
    角利蛮与触，幻世慈若巴。
    当知靠里业，自有书满家。

陈著　次儿瀹以诗四首道各意因两用其韵
    俗氛炎郁攸，世焰毒恶来。
    清当友孤竹，隐当友仙梅。

陈著　次儿瀹以诗四首道各意因两用其韵
    风雷汉臣会，天日唐主真。
    而曹其勉旃，或者一见亲。

陈著　次和梅山弟二首
    马上功名马伏波，少游终是胜兄多。
    如今都付忘言处，醉向黄花奈我何。

陈著　次和梅山弟二首
    心如古井已无波，无奈山林宿兴多。
    何幸风流存晋宋，不妨诗律效阴何。

陈著　次和天童僧惠杲书记袖诗来访三首
    当年飓卷地轮移，拄杖东还云与飞。
    太白岩前绿阴下，相逢无语听催归。

陈著　次和天童僧惠杲书记袖诗来访三首
    省话何须吞炭瘖，安贫便是直钩心。
    看来世事真飘瓦，笑杀时流重注金。

陈著　次和天童僧惠杲书记袖诗来访三首
    出山相过便东行，水落山空一别轻。
    留得清诗照窗几，万花妆里独梅兄。

陈著　次黄长孺元夕韵
    流俗谁知运会元，逢场作戏逐时论。
    梅花簪烛行呼野，竹叶装巾醉舞村。
    幸是深山宽夜禁，苦无佳月破天昏。
    鳌山盛事当年梦，老不禁寒早闭门。

陈著　次见泌韵
    门外风尘付一吁，何妨稼圃学樊须。
    由由本自人难浼，皎皎奚忧我易污。

陈著　次龙东平赵益三首　凤花
    翠红翼翼宝坊閒，曾入瑶宫白玉兰。
    飞上朝阳瑞天下，灵根变化本无难。

陈著　次龙东平赵益三首　龙松
    修鳞化作偃松寒，数百年閒一梦看。
    何似起来云拥去，为天行雨万民欢。

陈著　次龙东平赵益三首　塔亭
    野迥山空风撼铎，孤坟寂寂春光薄。
    谁问布袋事有无，水自东流日西落。

陈著　次前人卜居得邻
    买屋相依老翰林，满腔新意见新吟。
    浮云仕宦四方志，明月家山千里心。
    邻谊可曾分楚越，诗盟那有远何阴。
    老夫亦忝桐乡籍，贺厦行须曳足音。

陈著　次前人拉游南山借意道别
    公与南山是夙知，三年对面肯轻离。
    长汀明月催孤棹，广莫高风酹一卮。
    采菊空怀空辩意，有台须立太平基。
    坐岩□处如追旧，尽取瑞峰留退思。

陈著　次前人似任叔实
    字字真真幻幻心，讲毡须体美中箴。
    分明示我猪龙训，剪刷成他鸾鹄襟。

陈著　次前人为余置酒邑厅见示
    公事无多白日閒，笑谈风月傲方千。
    马鞍虽少难供赋，突兀南山翠扑鞍。

陈著　次前人韵以寄
    流俗谁能问故知，殷勤书信驿同驱。
    古心地老天荒日，閒意风来月往时。
    交一臂閒机尚失，隔千里外会难期。
    从今要识相思瘦，认取青山槁木枝。

陈著　次前韵酬王景云见和三首
    我家西谷子鄞东，西望云山百里中。
    回首十年尘底别，更无书落雁天风。

陈著　次前韵酬王景云见和三首
    竹边结屋饱幽清，疏落樽前文字盟。
    子到午山侬亦到，月边云峤得论情。

陈著　次前韵酬王景云见和三首
    与子相逢别未长，新诗寄我寂寞乡。
    嚼情咀义心如醉，背立西风不自将。

陈著　次前韵二首
    玉奴留下唾花乾，夜乾嫦娥入广寒。
    不许世人轻著眼，漫教对此细评看。

陈著　次前韵二首
    竹溪诗笔几曾乾，遗我新诗照眼寒。
    不用寻梅霜月底，只将诗句作梅看。

陈著　次前韵二首似前育王寺主僧如日
    见说东岩弄一斑，万人表立许谁攀。
    笑相逢处行云住，谁主谁实相对閒。

陈著　次前韵二首似前育王寺主僧如日
    桂渐吹香菊渐斑，西风送步得高攀。
    天开图画著二老，我亦何妨一笑閒。

陈著　次前韵寄天宁老可举避生日于西山
    迎锡清风扫宿埃，烟霏空翠画图开。
    西山山上千年鹤，认取年年一度来。

陈著　次前韵示弟茝
    梅老竹疏疏，先有有敝庐。
    偷生俄八十，课子尚三余。
    脚软安凭杖，牙衰烂煮蔬。
    天犹嫌过分，时复病河鱼。

陈著　次前韵示前人
    人生不料有今年，知汝扶亲走翠巅。
    动脚可能无陷阱，保身正合惧冰渊。
    夷伤无奈明归地，坎险惟将心靠天。
    岂意老躯几折臂，未能扃户日高眠。

陈著　次前韵似云岫
    一帘云影隔尘埃，小小禅心为客开。
    坐久不知风雨恶，柏炉香里话诗来。

陈著　次前韵吴山甫解嘲
    望春山下剡溪湄，穷处无聊甚系累。
    竹会依然思二阮，苗凶行矣入三危。
    枭声只盍闻而睡，蛇影堪期达者知。
    试问流空千古月，过云妨得几何时。

陈著　次前韵戏似
    喜逢新岁带春回，四老过从贺泰来。
    君若燕毛分次第，我当鹤发领徘徊。
    忺怀爵跃空相望，弱脚蹒跚阻一陪。
    传语诸贤任抛外，百年夫妇自衔杯。

陈著　次前韵谢同楼诸公
    凝香画阁昼闻铃，唤我真心十倍醒。
    奋臂勇寻西学侣，囘头挹谢北山灵。
    京华是则薪炊桂，旅食何妨实剖萍。
    此去功名如到手，也须伏阙疏延龄。

陈著　次前韵谢月窗兄见和
    人得清閒便是仙，秋光堪画欠龙眠。
    泻檐才歇催诗雨，入户惊飞落纸烟。
    句与杜陵同中律，世无钟子莫知弦。
    籁鸣机动聊相友，捧砚犹强武士贤。

陈著　次前韵与舅氏竺九成求芋
    何处蹲鸱美，云南一望中。
    角巾临晚岁，拙语寄西风。
    喜报无乾鹊，缄回靳篆虫。
    还诗元有例，盍与昔人同。

陈著　次前韵与前人同舟自城归
    夜泊南津梦岸斜，老来行役只堪嗟。
    满篷风露五更月，残梦溪山百里家。
    蹴起睡奴催纤路，坐同吟伴说梅花。
    此归又且深深信，澜到中閒要见涯。

陈著　次前韵再寄二首
    谁言沟浍浅，谁言沧溟深。
    浅不如世态，深汪如我心。
    我心先齿老，不踏章台草。
