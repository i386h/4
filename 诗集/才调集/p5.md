<!-- { "loadSidebar": true } -->
　　捣麝成尘香不灭抝莲作寸丝难絶红泪文姬洛水春白头蘓武天山雪君不见无愁高纬花漫漫漳浦晏余清露寒一旦臣僚共囚虏欲吹羌管先汍澜旧臣头鬓霜华早可惜雄心醉中老万古春归梦不归邺城风雨连天草
　　三洲词
　　团圆莫作波中月洁白无为枝上雪月随波动碎潾潾雪似梅花不堪折李娘十六青丝髪画带双花为君结门前有路轻离别惟恐归来旧香灭
　　舞衣曲
　　藕肠纎缕袖轻春烟机漠漠娇娥嚬金梭淅沥透空薄剪落交刀吹断云张家公子夜闻雨夜向兰堂思楚舞蝉衫麟带压愁香偷得莺簧鏁金缕管含兰气娇语悲胡槽雪腕鸳鸯丝芙蓉力弱应难定杨柳风多不自持回嚬笑语西窗客星斗寥寥波脉脉不逐秦王卷象牀满楼明月梨花白
　　惜春词
　　百舌问花花不语低回似恨横塘雨蜂争粉蕊蝶分香不似垂杨惜金缕愿君留得常妖娆莫逐东风还荡摇秦女含嚬向烟月愁红带露空迢迢
　　春愁曲
　　红丝穿露珠冷百尺哑哑下纎绠逺翠愁山入卧屏两重云母空烘影凉簪坠发春眠重玉氤氲柳如梦锦叠空牀委坠红飔飔埽尾双金凤蜂喧蝶驻俱悠扬柳拂赤栏纎草长觉后梨花委平绿春风和雨吹池塘
　　蘓小小歌
　　买莲莫破券买酒莫解金酒里春容抱离恨水中莲子怀芳心吴宫女儿腰似束家在钱塘小江曲一自檀郎逐便风门前春水年年绿
　　春江花月夜词
　　玉树歌阑海云黑花庭忽作青芜国秦淮有水水无情还向金陵漾春色杨家二世安九重不御华芝嫌六龙百幅锦帆风力满连天展尽金芙蓉珠翠丁星复明灭龙头劈浪哀笳发千里空澄水魂万枝破鼻团香雪漏转霞高沧海西玻璃枕上闻天鸡蛮弦代写曲如语一醉昏昏天下迷四方倾动烟尘起犹在浓香梦魂里后主荒宫有晓莺飞来只隔西江水
　　懊恼曲
　　藕丝作线难胜鍼蕊粉染黄得深玉白兰芳不相顾青楼一笑轻千金莫言自古皆如此健劒刜钟铅绕指三秋庭绿尽迎霜惟有荷花守红死庐江小吏朱斑轮柳缕吐芽香玉春两股金钗已相许不令独作空成尘悠悠楚水流如马恨紫愁红满平野野土千年怨不平至今烧作鸳鸯瓦
　　边笳曲
　　朔管迎秋动雕阴雁来早上郡隠黄云天山吹白草嘶马渡寒碛朝阳照霜堡江南戍客心门外芙蓉老
　　春晓曲
　　家临长信往来道乳燕双双拂烟草油壁车轻金犊肥流蘓帐晓春鸡早笼中娇鸟暖犹睡外落花闲不扫衰桃一树近前池似惜红顔镜中老
　　侠客行
　　欲出鸿都门隂云蔽城阙宝劒黯如水微红湿余血白马夜频惊三更灞陵雪
　　春日
　　柳岸杏花稀梅梁乳燕飞美人鸾镜笑嘶马鴈门归楚宫云影薄台城心赏违从来千里恨边色满戎衣
　　咏嚬
　　毛羽敛愁翠黛娇攒艳春恨容偏落泪低态定思人枕上梦随月扇边歌绕尘玉钩鸾不住波浅石磷磷
　　太子池
　　梨花雪压枝鸎啭柳如丝嬾逐妆成晓春融梦觉迟鬓轻全作影嚬浅未成眉莫信张公子窗间断暗期
　　又
　　花红兰紫茎愁草雨新晴柳占三春色莺偷百鸟声日长嫌辇重风防觉衣轻薄莫香尘起长杨落照明
　　顾况【十一首】
　　悲歌【并序○以下六首或俱刻悲歌或每首増题目章法颠倒不伦今依宋刻本集诠次】情思发动圣贤所不免也故师乙陈其宜延陵审其音理乱之所经王化之所兴信无逃于声教岂徒文彩之丽耶遂作歌以悲之
　　边城路今日畊田昔人墓岸上沙昔日江水今人家今人昔人共长叹四气相催节回换明月皎皎入华池白云离离渡霄汉
　　思逺曲
　　临春风听春鸟别时多见时少愁人一夜不得眠瑶井玉绳相向晓
　　悲歌
　　我欲升天天隔霄我欲渡水水无桥我欲上山山路险我欲汲井井泉遥
　　又
　　越人翠被今何寂独立江边莎草碧紫燕西飞欲寄书白云何处逢来客
　　又
　　新系青丝百尺绳心在君家辘轳上我心皎洁君不知辘轳一转一惆怅
　　又
　　何处风光惊晓幕江南绿水通朱阁美人二八顔如花泣向东风畏花落
　　梁广画花歌
　　王母欲过刘彻家飞琼夜入云軿车紫书分付与青鸟却向人间求好花上元夫人最小女头面端正能言语手把梁生画花看凝嚬掩笑心相许心相许为白阿娘从嫁与
　　送别日晩歌【集无送别二字】
　　日溟溟兮下山望佳人兮不还花落兮屋上草生兮堦前日日兮春风芳菲兮欲灭老不可兮更少君何为兮轻别
　　行路难
　　君不见担雪塞井空用力炊沙作饭岂堪食一生肝胆向人尽相识不如不相识冬青树上挂凌霄岁晏花凋树不凋凡物各自有根本种禾终不生荳苗行路难行路难何处是平道中心无事当富贵今日看君顔色好
　　弃妇词【此词李白集中亦有之比顾集更详未知果谁作】
　　古来有弃妇弃妇有归处今日妾辞君遣妾何处去本家零落尽恸哭来时路忆昔未嫁君闻君甚周旋绮罗锦绣段有赠黄金千十五许嫁君二十移所天结发日未乆【诸本俱作自从结发日未几七字一句】离君缅山川家家尽欢乐孤妾空自怜幽闺多沉思盛事无十年相思若循环枕席生流泉流泉咽不燥独梦关山道及此见君归君归妾已老物华恶衰贱新宠方妍好掩泪出故房伤心剧秋草自妾为君妻君东妾在西罗帷到晓恨玉貌一生啼妾有嫁时服轻云淡翠霞瑠璃作斗帐四角金莲花【诸本无此四句】自从离别后不觉尘埃厚常嫌玳瑁孤犹羡鸳鸯偶玉顔逐霜霰贱妾何能守寒沼落芙蓉秋风散杨柳以此顦顇顔空持旧物还余生亦何寄谁肻相攀牵君恩既断絶相见何年月悔倾连理杯虚作同心结女罗附青松贵在相依投浮萍共绿水教作若为流不叹君弃妾自叹妾縁薄忆昔初嫁君小姑才倚牀今日妾辞君小姑如妾长回头语小姑莫嫁如兄夫
　　送行歌
　　送行人歌一曲何者为泥何者玉年华已向秋草里春梦犹传故山绿
　　吴融【二首】
　　淛东筵上有寄【此首集中无○或见六一词中调名瑞鹧鸪气味亦不似唐人】
　　襄王席上一神仙眼色相当语不传见了又休真似梦坐来虽近逺如天陇禽有意犹能説江月无心也解圆更被东风助惆怅落花时节蝶翩翩
　　富水驿东楹有人题诗【笔迹柔媚出自纎指】
　　绣缨霞翼两鸳鸯金岛银川是故乡只合双飞便双死岂悲相失与相忘烟花夜泊红蕖腻兰渚春游碧草芳何事遽惊云雨别秦山楚水两乖张
　　崔涂【六首】
　　夕次洛阳道中
　　秋风吹故城城下独吟行高树鸟已息古原人尚畊流年川暗度往事月空明不复叹岐路马前尘夜生
　　巴南道中
　　乆客厌岐路出门吟且悲平生未到处落日独行时芳草不长绿故人难重期堪更南渡乡国是天涯
　　巴陵夜泊
　　家依楚塞穷秋别身逐孤舟万里行一曲巴歌半江月便应消得二毛生
　　春夕旅游【或无旅游二字】
　　水流花谢两无情送尽东风过楚城蝴蝶梦中家万里杜鹃枝上月三更故园书动经年絶华发春移两鬓生自是不归归便得五湖烟景有谁争
　　放鸂鶒
　　秋入池塘风露微晓开笼槛看初飞满身金翠画不得无限烟波何处归
　　巫峡旅别
　　五千里外三年客十二峰前一望秋多少别魂招不得夕阳西下水东流
　　卢纶【七首】
　　春词
　　北苑罗裙带尘衢锦绣鞵醉眠芳树下半被落花埋蚤春归厔别业寄耿拾遗湋李挍书端
　　野日初晴麦陇分竹园相接鹿成羣万家废井生新草一树繁花对古坟引水忽惊冰满涧向田空见石和云可怜荒岁青山里惟有松枝好寄君
　　晩次鄂州
　　云开逺见汉阳城犹是孤帆一日程贾客昼眠知浪静舟人夜语觉潮生三湘愁鬓逢秋色万里归心对月明旧业已随征战尽更堪江上鼔鼙声
　　古艳词
　　残妆色浅髻鬟开笑暎珠觑客来推醉惟知弄花钿潘郎不敢使人催
　　又
　　自拈裙带结同心暖处偏知香气深爱捉狂夫问闲事不知歌舞用黄金
　　代袁将军罢战归旧里赠朔北故人
　　结髪事疆埸全生到海乡连云防铁岭同日破渔阳牧马胡天晓移军碛路长枕戈眠古戍吹角立繁霜归老勋仍在酬恩虏未忘独愁过邑里多病对农桑雄劒依尘橐阴符寄药囊空余麾下士犹逐羽林郎
　　逢南中使因寄岭外故人
　　见説南来处苍梧接桂林过秋天更暖近海日长阴巴路縁云出蛮乡入洞深信回人自老梦到月应沈碧水通春色青山寄逺心炎方难乆客莫使鬓毛侵【集作为尔一沾襟】
　　无名氏【十四首○时刻诠次不伦依宋刻厘正】
　　杂诗
　　青天无云月如烛露泣梨花白如玉子规一夜啼到明美人独在空房宿
　　又
　　空赐罗衣不赐恩一薰香后一销魂虽然舞袖何曽舞常对春风裛泪痕
　　又
　　不洗残妆凭绣牀却嫌鹦鹉绣鸳鸯回鍼刺到双飞处忆着征夫泪数行
　　又
　　眼想心思梦里惊无人知我此时情不如池上鸳鸯鸟双宿双飞过一生
　　又
　　一去辽阳系梦魂忽传征骑到中门纱窗不肻施红粉徒遣萧郎问泪痕
　　又
　　莺啼露冷酒初醒罨画楼台晓角鸣翠羽帐中人梦觉宝钗斜坠枕圅声
　　又
　　满目笙歌一段空万般离恨总随风多情为谢残阳意与展晴霞片片红
　　又
　　两心不语暗知情灯下裁缝月下行行到堦前知未睡夜深闻放剪刀声
　　杂调
　　劝君莫惜金缕衣劝君须惜少年时有花堪折直须折莫待无花空折枝
　　杂词
　　石沈辽海阔剑别楚山长会合知无日离心满夕阳
　　杂词
　　行人南北分征路流水东西接御沟终日坡前怨离别谩名长乐是长愁
　　又
　　偏倚绣牀愁不起双垂玉筯翠鬟低卷帘相待无消息夜合花开日又西
　　又
　　悔将泪眼向东开特地愁从望里来三十六峰犹不见况伊如燕这身材
　　秋思【或刻第十巻作三五七言诗○亦见李太白集中】
　　秋风清秋月明落叶聚还散寒鸦栖复惊相思相见知何日此时此夜难为情

　　才调集巻二
　　钦定四库全书
　　才调集卷三目录
　　韦庄【六十三首】
　　出关
　　长安旧里
　　思归
　　与东吴生相遇
　　章台夜思
　　延兴门外作
　　关河道中
　　秋日蚤行
　　叹落花
　　灞陵道中
　　贵公子
　　忆昔
　　春日
　　对梨花赠皇甫秀才
　　立春
　　春陌
　　又
　　春愁
　　又
　　陪金陵府相中堂夜宴
　　台城
　　岁晏同左生作
　　夜雪泛舟游南溪
　　谒巫山庙
　　鹧鸪
　　岁除对王秀才作
　　章江作
　　南昌晩眺
　　衢州江上别李秀才
　　癸丑年下第献新先軰
　　咸阳懐古
　　绥州作
　　和同年韦学士华下途中见寄
　　丙辰年鄜州遇寒食城外醉吟
　　又
　　又
　　又
　　又
　　鄜州留别张员外
　　汧阳县阁
　　伤灼灼
　　汉州
　　长安清明
　　秋霁晩景
　　和人春莫书事寄崔秀才
　　古离别
　　边上逢薛秀才话旧
　　饮散呈主人
　　使院黄葵花
　　摇落
　　奉和观察郎中春莫忆花言懐见寄四韵之什奉和左司郎中春物暗度感而成章
　　少年行
　　令狐亭
