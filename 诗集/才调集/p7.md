<!-- { "loadSidebar": true } -->
　　携手重携手夹江金线柳江上柳能长行人恋尊酒尊酒意何深为郎歌玉簪玉簪声断续钿轴鸣双毂双毂去何方隔江春树绿树绿酒旗高泪痕沾绣袍袍缝紫鵞湿重持金错刀错刀何灿烂使我肠千断肠断欲何言帘动真珠繁真珠缀秋露秋露沾金盘金盘湛琼液仙子无归迹无迹又无言海烟空寂寂寂寂古城道马嘶芳岸草岸草接长堤长堤人解携解携忽已乆缅邈空回首回首隔天河恨唱莲塘歌莲塘在何许日莫西山雨
　　长安春
　　长安二月多香尘六街车马声辚辚家家楼上如花人千枝万枝红艳新帘间笑语自相问何人占得长安春长安春色本无主古来尽属红楼女如今无奈杏园人骏马轻车拥将去
　　抚盈歌
　　凤縠兮鸳销霞疎兮绮寮玉庭兮春昼金屋兮秋宵愁瞳兮月皎笑颊兮花娇罗轻兮浓麝室暖兮香椒銮舆去兮萧屑七丝断兮沈寥主父卧兮漳水君王幸兮云轺铅华窅窕兮秾姿棠公肸蠁兮靡依翠华长逝兮莫追晏相望门兮空悲
　　赠峨嵋山弹琴李处士【识者咸云数百岁有常建赠诗在】
　　峨嵋山下能琴客似醉似狂人不测何须见我眼偏青未见我身头已白茫茫四海本无家一片愁云飏秋碧壶中醉卧日月明世上长游天地窄晋朝叔夜旧相知蜀郡文君小来识后生常建彼何人赠我篇章苦雕刻名卿名相尽知音遇酒遇琴无间隔如今世乱独翛然天外鸿飞招不得余今正泣杨朱泪八月边城风刮地霓旌绛旆忽相寻为我尊前横绿绮一弹猛雨随手来再弹白雪连天起凄凄清清松上风咽咽幽幽陇头水吟蜂绕树去不来别鹤引雏飞不止锦鳞不动惟侧头白马仰听空耳广陵故事无人知古人不説今人疑子期子野俱不见乌啼鬼哭空伤悲坐中词客悄无语帘外月华庭欲午为君吟作听琴歌为我留名系仙谱
　　江皋赠别
　　金管多情恨解携一声歌罢客如泥江亭系马绿杨短野岸维舟春草齐帝子梦魂烟水阔谢公诗思碧云低风前不用频挥手我有家山白日西
　　李山甫【八首】
　　寒食
　　柳带东风一向斜春阴澹澹蔽人家有时三防两防雨到处十枝五枝花万井楼台疑绣画九原珠翠似烟霞年年今日谁相问独卧长安泣岁华
　　又
　　风烟放荡花披猖秋千女儿飞出墙绣袍驰马拾遗翠锦袖鬬鸡喧广场天地气和融霁色池台日暖烧春光自怜尘土无他事空脱荷花泥醉乡
　　牡丹
　　邀勒春风不蚤开众芳飘后上楼台数苞仙艳火中出一片异香天上来晓露精神妖欲动莫烟情态恨成堆知君也解相轻薄斜凭阑干首重回
　　寓怀
　　万古交驰一片尘思量名利孰如身长疑好事皆虗事却恐闲人是贵人老逐少来终不放辱随荣后直须匀劝君莫谩夸头角梦里输赢总未真
　　公子家
　　曽是皇家几世侯入云高第照神州柳遮门戸横金锁花拥弦歌咽画楼锦袖妬姬争巧笑玉衔骄马索闲游麻衣酷献平生业醉倚春风不防头
　　又
　　柳底花阴压露尘瑞烟轻罩一园春鸳鸯占水能嗔客鹦鹉嫌笼解骂人騕褭似龙随日换轻盈如燕逐年新不知买尽长安笑活得苍生几戸贫
　　上元怀古
　　南朝天子爱风流尽守江山不到头总是战争收拾得却因歌舞破除休尧行道德终无敌秦把金汤可自由试问繁华何处在雨苔烟草古城秋
　　又
　　争帝图王德尽衰骤兴驰霸亦何为君臣都是一场笑家国共成千载悲排岸逺樯森似槊落波残照爀如旗今朝城上难回首不见楼船索战时
　　李洞【五首】
　　终南山二十韵
　　关内平田窄东西截杳冥雨侵诸县黑云破九门青暂看犹无暇长栖信有灵古苔秋渍斗积雾夜昏萤怒恐撞天漏深疑隐地形盘根连北岳转影落南溟穷穴何山出遮蛮上国宁残阳髙照蜀败叶逺浮泾劚竹烟岚冻偷湫雨雹腥闲房僧灌顶浴涧鹤遗翎梯滑危缘索云深静唱经放泉惊鹿睡闻磬得人醒踏着神仙宅敲开洞府扃棊残秦士局字缺晋公铭一谷开午孤峰耸起丁逺平丹凤阙冷射五侯厅万丈水声折千寻树影亭望中仙岛动行处月轮馨叠石移临砌研胶泼上屏明时献君寿不假老人星
　　毙驴
　　蹇驴秋毙瘗荒田忍把敲吟旧竹鞭三尺桐轻背残月一条藤瘦斲寒烟通吴白浪寛围国倚蜀青山峭入天如画海门搘肘看阿谁教卖钓鱼船
　　赠厐链师【女人】
　　家住涪江汉语娇一声歌戛玉楼箫睡融春日柔金缕妆发秋霞战翠翘两脸酒醺红杏妬半胸酥嫩白云饶若能携手随仙令皎皎银河渡鹊桥
　　客亭对月
　　游子离魂陇上花风飘浪卷绕天涯一年十二度圆月十一回圆不在家
　　病猿
　　瘦缠金锁惹朱楼一别巫山树几秋寒想蜀门清露滴暖怀湘岸白云流罢抛檐果沉僧井休抝崖冰溅客舟啼过三声应有泪画堂深不彻王侯
　　薛逢【一首】
　　题昭华公主废池馆
　　曽发箫声水槛前夜蟾寒沼两婵姢微波有恨终归海明月无情却上天白鸟带将帘外雪绿苹枯尽渚中莲浮华不向庄周住湏读南华齐物篇
　　裴庭裕【一首】
　　偶题
　　微雨微风寒食节半开半合木兰花看花倚柱终朝立却似凄凄不在家
　　李昻【一首】
　　戚夫人楚舞歌
　　定陶城中是妾家妾年二八顔如花闺中歌舞未终曲天下死人如乱麻汉王此地因征战未出帘栊人已荐风花菡蓞落辕门云雨徘徊入行殿日夕悠悠非旧乡飘飘处处逐君王玉闺门里通归梦银烛迎来在战场从来顾恩不顾已何异浮萍寄深水逐战曽迷只轮下随君几陷重围里此时平楚复平齐咸阳宫阙到关西珠帘夕殿闻钟鼓白日秋天忆皷鼙君王纵恣翻成悟吕后由来有深妬不奈君王容髩衰相存相顾能几时黄泉白骨不可报雀钗翠羽从此辞君楚歌兮妾楚舞脉脉相看两心苦曲未终兮袂更扬君流涕兮妾断肠已见谋臣归惠帝徒留爱子付周昌
　　沈佺期【二首】
　　古意呈乔补阙知之【搜玉小集作古意○小异】
　　卢家少妇郁金堂海燕双栖玳瑁梁九月寒砧催木叶十年征戍忆辽阳白狼河北音书断丹凤城南秋夜长谁为含愁独不见更教明月照流黄
　　杂诗【搜玉小集作春闺○小异】
　　铁马三军去金闺二月还边愁归上国春梦入阳关池水瑠璃净园花玳瑁斑岁华空自掷愁黛不胜顔
　　王泠然【一首】
　　题河边枯柳【或刻汴河柳○搜玉集小异】
　　隋家天子忆扬州厌坐深宫傍海游穿池凿山开御路鸣笳叠鼔泛春流流从巩北分河口直到淮南种官柳功成力尽人旋亡运谢年移树空有当时防女侍君王帐殿旌门对柳行青叶交垂连幔色白花飞度染衣香今日摧残何用道数里曽无一枝好驿骑征防损更多山精野魅藏应老凉风八月露为霜日夜孤帆入帝乡河畔时时闻落木客中无个不沾裳
　　何扶【一首】
　　送阆州妓人归老
　　竹翠婵姢草径幽佳人归老傍汀洲玉蟾露冷梁尘暗金凤花开云髩秋十亩稻香新绿野一声歌断旧青楼芭蕉半卷西池雨日莫门前双白鸥
　　汪遵【一首】
　　题李太尉平泉庄
　　平泉花木好高眠嵩少纵横满目前惆怅人间不平事今朝身在海南边
　　高适【一首】
　　燕歌行【并序○英灵小序云开元二十六年客从御史张公出塞而还者下文同】开元三十六年客有从元戎出塞而还者作燕歌行以示适感征戍之事因而和焉
　　汉家烟尘在东北汉将辞家破残贼男儿本自重横行天子非常赐顔色摐金伐鼓下榆关旌斾逶迤碣石间挍尉羽书飞瀚海单于猎火照狼山山川萧条极边土胡骑慿陵杂风雨战士军前半死生美人帐下犹歌舞大漠穷秋塞草腓孤城落日鬭兵稀身当恩遇恒轻敌力尽关山未解围铁衣逺戍辛勤乆玉筯应啼别离后少妇城南欲断肠征人蓟北空回首边庭飘飖可度絶域苍茫无所有杀气三时作阵云寒声一夜传刁斗相看白刃血纷纷死节从来岂顾勲君不见沙场征战苦至今犹忆李将军
　　孟郊【一首】
　　古结爱【或无古字】
　　心心复心心结爱务在深一度欲离别千回结衣襟结妾独守志结君早还意始知结衣裳不如结心肠坐结行亦结结尽百年月
　　陆龟【五首】
　　汝坟湖【吴王葬女之所】
　　水平波淡绕回塘鹤殉人沉万古伤应是离魂双不得至今沙上少鸳鸯
　　宿木兰院
　　苦吟清漏迢迢极月过花西尚未眠犹忆故山欹警枕夜来呜咽似流泉
　　蔷薇【或刻皮日休】
　　浓似猩猩初染素轻于燕燕欲凌空可怜细丽难胜日照得深红作浅红
　　春夕酒醒
　　几年无事傍江湖醉到黄公旧酒垆觉后不知新月上满身花影倩人扶
　　齐梁怨别
　　寥寥缺月看将落檐外霜华染罗幙不知兰棹到何山应倚相思树边泊
　　张籍【七首】
　　寄逺客【或刻思逺人】
　　野桥春水清桥上送君行去去人应老年年草自生出门看逺道无路向边城杨柳别离处秋蝉今复鸣
　　宿溪中驿【或刻宿临江驿】
　　楚驿南渡口夜深来客稀月明见潮上江静觉鸥飞旅宿今已逺此行犹未归离家乆无信又听捣寒衣
　　惜别【集作春日留别】
　　游人欲别离半醉对花枝看者春又晩莫轻年少时临行记分处回首是相思各向天涯去重来不可期
　　襄国别人
　　晩色荒城下相看秋草时独游无定计不欲道来期别处去家逺愁中驱马迟归人渡烟水遥暎野棠枝
　　送蜀客
　　蜀客南行过碧溪木绵花发锦江西山桥日晚人来少时见猩猩树上啼【御览集过作祭溪作鸡人来作行人】
　　送友人卢处士游呉越
　　送君东去见残梅惟有王孙独未回吴苑夕阳明古堞越宫春草上高台波生野水雁初下风满驿楼潮欲来试问渔舟看雪浪几多江燕荇花开
　　蘓州江岸留别乐天
　　银泥裙暎锦障泥画舸停桡马簇蹄清管曲终鹦鹉语红旂影动薄寒嘶渐消酒色朱顔浅欲话离情翠黛低莫忘使君吟咏处女坟湖北武丘西
　　曹邺【二首】
　　故人寄茶
　　劒外九华英缄题下玉京开时微月上碾处乱泉声半夜招僧至孤吟对月烹碧沉霞脚碎香泛乳花轻六腑睡神去数朝诗思清月余不敢费留伴肘书行
　　始皇陵下作
　　千金买鱼灯泉下照狐兎行人上陵过却吊扶蘓墓絫絫圹下物多于养生具若使山可移应将秦国去舜殁虽在前今犹未封树

　　才调集巻三
　　钦定四库全书
　　才调集卷四目录
　　杜牧【三十三首】
　　题桐叶
　　题齐安城楼
　　扬州
　　又
　　九日齐安登高
　　早鴈
　　旧游
　　村舍燕
　　题宣州开元寺水阁
　　为人题赠
　　又
　　池州春日送人
　　长安送人
　　过华清宫
　　又
　　街西
　　江南春
　　寄人
　　寄逺
　　南陵道中
　　寄逺
　　赤壁
　　月
　　隋苑
　　遣怀
　　题水口草市
　　汉江
　　柳
　　伤友人悼吹箫妓
　　赠别
　　又
　　泊秦淮
　　代人寄逺
　　又
　　张泌【十八首】
　　惜花
　　寄人
　　又
　　边上
　　长安道中蚤行
　　洞庭阻风
　　春日旅泊桂州
　　晩次湘源县
　　惆怅吟
　　秋晩过洞庭
　　题华严寺木塔
　　经旧游
　　碧户
　　芍药
　　春晩謡
　　所思
　　春夕言怀
　　春江雨
