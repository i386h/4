<!-- { "loadSidebar": true } -->
　　僧无本【二首】
　　行次汉上
　　习家池沼草萋萋岚树光中信马蹄汉主庙前湘水碧一声风角夕阳低
　　马嵬
　　长川几处树青青孤驿危楼对翠屏一自上皇惆怅后至今来往马蹄腥






　　才调集巻九
　　钦定四库全书
　　才调集巻十目録
　　张夫人【二首】
　　拜新月
　　拾得韦氏花钿以诗寄赠
　　刘媛【一首】
　　长门怨
　　女道士李冶【九首】
　　从萧叔子聴弹琴赋得三峡流泉歌
　　送韩揆之江西
　　相思怨
　　感兴
　　恩命追入留别广陵故人
　　八至
　　送阎二十六赴剡县
　　寄朱放
　　得阎伯钧书
　　刘云【二首】
　　有所思
　　媫妤怨
　　鲍君徽【一首】
　　惜春花
　　崔仲容【二首】
　　赠所思
　　赠歌姬
　　张文姬【二首】
　　溪口云
　　沙上鹭
　　女道士元淳【二首】
　　寄洛中诸姊
　　秦中春望
　　蒋馧【二首】
　　赠郑女郎
　　古意
　　崔公逺【一首】
　　独夜词
　　女道士鱼机【九首】
　　隔汉江寄子安
　　寓言
　　江陵愁望寄子安
　　寄子安
　　寄李亿员外
　　送别
　　又
　　迎李近仁员外
　　赋得江边树
　　张窈窕【二首】
　　寄故人
　　春思
　　张琰【二首】
　　春词
　　又
　　赵氏【二首】
　　杂言寄杜羔
　　闻夫杜羔登第
　　程长文【三首】
　　狱中书情上使君
　　铜雀台
　　春闺怨
　　梁琼【三首】
　　昭君怨
　　铜雀台
　　宿巫山寄逺人
　　廉氏【二首】
　　怀逺
　　寄征人
　　薛涛【三首】
　　送友人
　　题竹郎庙
　　柳絮
　　姚月华【二首】
　　怨诗
　　又
　　裴羽仙【二首】
　　边将
　　又
　　刘瑶【三首】
　　暗别离
　　古意曲
　　阖闾城怀古
　　妓常浩【二首】
　　赠卢夫人
　　寄逺
　　葛鵶儿【一首】
　　怀良人
　　薛媛【一首】
　　写真寄夫南楚材
　　盼盼【一首】
　　燕子楼
　　崔莺莺【一首】
　　畣张生
　　无名氏【三十七首】
　　春
　　又
　　夏
　　秋
　　冬
　　鸡头
　　红蔷薇
　　斑竹簟
　　聴琴
　　石榴
　　秦家行
　　小苏家
　　斑竹
　　宴李家宅
　　长信宫
　　骊山感怀
　　聴唱鹧鸪
　　游朱坡故少保杜公林亭
　　留赠偃师主人
　　长门
　　客有新丰馆题怨别之词因诘传吏尽得其实偶作四韵嘲之
　　经汉武泉
　　杂诗
　　又
　　又
　　又
　　又
　　又
　　又
　　又
　　杂诗
　　又
　　天竺国胡僧水晶念珠
　　白雪歌
　　琵琶
　　伤哉行















　　钦定四库全书
　　才调集巻十　　　　　　　唐　韦縠　撰张夫人【二首　户部侍郎吉中孚妻】
　　拜新月
　　拜新月拜月出堂前暗魄初笼桂虚弓未引拜新月拜月妆楼上鸾镜未安台蛾眉已相向拜新月拜月不胜情庭前风露清月临人自老人望月长生东家阿母亦拜月一拜一悲声断絶昔年拜月逞容辉如今拜月双泪垂回看众女拜新月却忆红闺年少时
　　拾得韦氏花钿以诗寄赠
　　今朝妆閤前拾得旧花钿粉汚痕犹在尘侵色尚鲜曽经纎手里拈向翠眉边能助千金笑如何忍弃捐
　　刘媛【一首】
　　长门怨
　　雨滴梧桐秋夜长愁心和雨到昭阳泪痕不与君恩断拭却千行更万行
　　女道士李冶【九首字季兰】
　　从萧叔子聴弹琴赋得三峡流泉歌【中兴集小异】
　　妾家本住巫山云巫山流泉常自闻玉琴弹出转寥夐俱是当时梦里聴三峡迢迢几千里一时流入幽闺里巨石崩崖指下生飞泉走浪弦中起初疑愤怒含雷风又似呜咽流不通回湍曲濑势将尽时复滴沥平沙中忆昔阮公为此曲能使仲容聴不足一弹既罢复一弹愿作流泉镇相续
　　送韩揆之江西【或刻送阎伯均往江州　中兴集小异】
　　相招折杨柳别恨转依依万里西江水孤舟何处归湓城潮不到夏口信应稀唯有衡阳雁年年来去飞
　　相思怨
　　人道海水深不抵相思半海水尚有涯相思眇无畔携琴上酒楼楼虚月华满弹着相思曲弦肠一时断
　　感兴
　　朝云莫雨镇相随去雁来人有返期玉枕只知长下泪银灯空照不眠时仰看明月翻含意俯盼流波欲寄词却忆初闻鳯楼曲教人寂寞复相思
　　恩命追入留别广陵故人
　　无才多病分龙钟不料虚名达九重仰愧弹冠上华髪多惭拂镜理衰容驰心北阙随芳草极目南山望旧峰桂树不能留野客沙鸥出浦谩相逢
　　八至
　　至近至逺东西至深至浅清谿至髙至明日月至亲至疎夫妻
　　送阎二十六赴剡县
　　流水阊门外孤舟日复西离情遍芳草无处不萋萋妾梦经吴苑君行到剡溪归来重相访莫学阮郎迷
　　寄朱放【中兴集同】
　　望水试登山山髙湖又阔相思无晓夕相望经年月郁郁山木青绵绵野花发别后无限情相逢一时说
　　得阎伯钧书
　　情来对镜懒梳头莫雨萧萧庭树秋莫怪阑干垂玉箸只縁惆怅对银钩
　　刘云【二首】
　　有所思
　　朝亦有所思莫亦有所思登楼望君处霭霭萧关道掩泪向浮云谁知妾怀抱玉井苍苔青院深梧桐落尽无人埽
　　媫妤怨
　　君恩不可见妾岂如秋扇秋扇尚有时妾身永微贱莫言朝花不复落娇容几夺昭阳殿
　　鲍君徽【一首】
　　惜春花【或刻惜花吟】
　　枝上花花下人可怜顔色俱青春昨日看花花灼灼今日看花花欲落不如尽此花下欢莫待春风总吹却莺歌蝶舞媚韶光红炉煑茗松花香妆成吟态恣游乐独把花枝归洞房
　　崔仲容【二首】
　　赠所思
　　所居幸接邻相见不相亲一似云间月何殊镜里人丹诚空有恨肠断不禁春愿作梁间燕无由变此身
　　赠歌姬
　　水剪双眸雾剪衣当筵一曲媚春晖潇湘夜瑟怨犹在巫峡晓云愁不晞皓齿乍分寒玉细黛眉轻蹙逺山微渭阳朝雨休重唱满眼阳关客未归
　　张文姬【二首　鲍参军妻】
　　溪口云
　　溶溶溪口云才向溪中吐不复归溪中还作溪中雨
　　沙上鹭
　　沙头一水禽鼓翼扬清音只待髙风便非无云汉心
　　女道士元淳【二首】
　　寄洛中诸姊
　　旧国经年别关河万里思题诗凭雁翼望月想蛾眉白髪愁偏觉归心梦独知谁堪离乱处掩泪向南枝
　　秦中春望
　　鳯楼春望好宫阙一重重上苑雨中树终南霁后峰落花行处徧佳气晩来浓喜见休明代霓裳蹑道踪
　　蒋馧【二首　一作蕴字馥】
　　赠郑女郎【或刻郑氏妹】
　　艳阳灼灼河洛神珠帘绣户青楼春能弹箜篌弄纎指愁杀门前少年子笑开一面红粉妆东园几树桃花死朝理曲莫理曲独坐窗前一片玉行也娇坐也娇见之令人魂魄销堂前锦褥红地鑪緑沈香榼倾屠苏解佩时时歇歌管芙蓉帐里兰麝满晩起罗衣香不断灭烛每嫌秋夜短
　　古意
　　昨夜巫山中失却阳台女朝来香阁里独伴楚王语
　　崔公逺【一首】
　　独夜词
　　晴天霜落寒风急锦帐罗帏羞更入秦筝不复续断弦回身掩泪挑灯立
　　女道士鱼机【九首】
　　隔汉江寄子安
　　江南江北愁望相思相忆空吟鸳鸯暖卧沙浦鸂鶒闲飞橘林烟里歌声隐隐渡头月色沈沈含情咫尺千里况聴家家逺砧
　　寓言
　　红桃处处春色碧柳家家月明楼上新妆待夜闺中独坐含情芙蓉叶下鱼戏防蝀天边雀声人世悲欢一梦如何得作双成
　　江陵愁望寄子安
　　枫叶千枝复万枝江桥掩映莫帆迟忆君心似西江水日夜东流无歇时
　　寄子安
　　醉别千巵不浣愁离肠百结解无忧蕙兰销歇归春圃杨柳东西绊客舟聚散已愁云不定恩情须学水长流有花时节知难遇未肯厌厌醉玉楼
　　寄李亿员外【集作赠邻女】
　　羞日遮红袖愁春嬾起妆易求无价宝难得有心郎枕上潜垂泪花间暗断肠自能窥宋玉何必恨王昌
　　送别
　　层城几夜惬心期不料仙乡有别离睡觉莫言云去处残灯一盏野蛾飞
　　又
　　水柔逐器知难定云出无心肯再归惆怅春风楚江莫鸳鸯一只失羣飞
　　迎李近仁员外
　　今日喜时闻喜鹊昨宵灯下拜灯花焚香出户迎潘岳不羡牵牛织女家
　　赋得江边树
　　草色迷荒防烟姿入逺楼叶铺秋水面花落钓人头根老藏鱼窟枝低系客舟潇潇风雨夜惊梦复添愁
　　张窈窕【二首】
　　寄故人
　　澹澹春风花落时不堪愁坐更相思无金可买长门赋有恨空吟团扇诗
　　春思
　　门前梅柳烂春辉闭妾深闺绣舞衣双燕不知肠欲断衔泥故故傍人飞
　　张琰【二首】
　　春词
　　垂柳鸣黄鹂关关若求友春情不可耐愁杀闺中妇日莫登髙楼谁怜小垂手
　　又
　　昨日桃花飞今朝梨花吐春色能几时堪此愁绪荡子游不归春来泪如雨
　　赵氏【二首】
　　杂言寄杜羔
　　君从淮海游再过兰杜秋归来未须臾又欲向梁州梁州秦岭西栈道与云齐羌蛮万余落矛防自髙低已念寡俦侣复虑劳攀跻丈夫重志气儿女空悲啼临卭滞游地肯顾浊水泥人生赋命有厚薄君但遨游我寂寞
　　闻夫杜羔登第
　　长安此去无多地郁郁葱葱佳气浮良人得意正年少今夜醉眠何处楼
　　程长文【三首】
　　狱中书情上使君
　　妾家本住鄱阳曲一片真心比孤竹当年二八盛容仪红牋草隶恰如飞尽日闲窗刺绣坐有时极浦采莲归谁道居贫守都邑幽闺寂寞无人入海燕朝归衾枕寒山花夜落阶墀湿强暴之男何所为手持白刃向帘帏一命任从刀下死千金岂受暗中欺我心匪石情难转志夺秋霜意不移血溅罗衣终不恨疮粘锦袖亦何辞县僚曽未知情绪即便教人絷囹圄朱唇滴沥独衔寃玉筯阑干叹非所十月寒更堪思人一闻击柝一伤神髙髻不梳云已散蛾眉罢埽月仍新三尺严章难可越百年心事向谁说但看洗雪出圜扉始信白圭无玷缺
　　铜雀台
　　君王去后行人絶箫筝不响歌喉咽雄劒无威光彩沈宝琴零落金星灭玉阶寂寞坠秋露月照当时歌舞处当时歌舞人不回化为今日西陵灰
　　春闺怨
　　绮陌香飘柳如线时光瞬息惊流电良人何处事功名十载相思不相见
　　梁琼【三首】
　　昭君怨
　　自古有和亲贻灾到妾身朔风嘶去马汉月出行轮衣薄狼山雪妆成鴈塞春回看父母国生死毕沙尘
　　铜雀台
　　歌扇向陵开齐行奠玉杯舞时飞燕列梦里片云来月色空余恨松声莫更哀谁怜未死妾掩袂下铜台
　　宿巫山逺寄人
　　巫山云巫山雨朝云莫雨无定所南峰忽暗北峰晴空里仙人语笑声曽侍荆王枕席处直至如今如有灵春风澹澹白云闲惊湍流水响千山一夜此中对明月忆得此中与君别感物情怀如旧时君今渺渺在天涯晓看襟上泪流处防防血痕犹在衣
　　廉氏【二首】
　　怀逺
　　隟尘何微微朝夕通其辉人生各有托君去独不归青林有蝉响赤日无鸟飞徘徊东南望双泪空沾衣
