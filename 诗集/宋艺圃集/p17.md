<!-- { "loadSidebar": true } -->
　　故人何处所天角浪漫漫寂寞断音驿徘徊愁肺肝世情纷可怪旅况浩难安愿化东南鹄高飞托羽翰
　　次韵元厚之平戎庆捷
　　朝廷今日四夷功先以招怀后殪戎羌地马牛归陇底汉人烟火起湟中投戈更讲诸儒艺免胄争趋上将风文武佐时惭吉甫宣王征伐自肤公
　　王安国九首
　　九江琵琶亭
　　夜泊浔阳宿酒楼琵琶亭畔荻花秋云沉乌没事已往月白风清江自流
　　送客西陵
　　若耶溪畔醉秋风猎猎船旗照水红后夜钱塘酒楼上梦魂应绕浙江东
　　假寐
　　计较平生分闭关偶然容得近人寰春风池沼鱼儿戏暮雨楼台燕子间假寐尘侵黄巻上行吟花堕緑苔间了无一事撩方寸自是頽龄合鬓斑
　　金明池
　　霓裳远远拂楼船满地春风锦绣筵三岛路深浮阆苑九霞觞满奏钧天仗归金阙浮云外人望池台落日边最引平生江海趣波澜一段草如烟
　　西湖春日
　　争得才如杜牧之试来湖上辄题诗春烟寺院敲茶鼔夕照楼台卓酒旗浓吐杂芳薰巘崿湿飞双翠破涟漪人间幸有蓑兼笠且上渔舟作钓师
　　记梦
　　万顷波涛木叶飞笙箫宫殿号灵芝挥毫不似人间世长乐钟声梦觉时
　　次韵景文雪中见寄
　　未能谈笑破愁城犹幸都无俗事撄载酒何人过扬子评诗今日得钟嵘杜门落寞尘埃隔扫径侵寻霜雪生谁向梁园能授简看君文格出天成
　　滕王阁
　　滕王平昔好追游高阁依然枕碧流胜地几经兴废事夕阳偏照古今愁层城树宻千家笛江渚人孤一叶舟怅望沧波吟不尽西山重压乱云浮
　　再作
　　地势远迂徐孺亭穹南有客两曾经檐前燕雀鸣相鬭潭里蛟龙困未醒乱霭苍茫迷树色惊涛浩荡失天形当时好景无同赏对此悲歌孰为听










　　宋艺圃集巻七
　　钦定四库全书
　　宋艺圃集巻八
　　明　李蔉　编
　　陈与义八十四首
　　别伯共
　　樽酒相逢地江枫欲尽时犹能十日客共出数年诗供世无筋力惊心有别离好为南极柱深慰旅人思
　　中道寒食
　　斗粟淹吾驾浮云笑此生有诗酬岁月无梦到功名客里逢归鴈愁边又乱莺杨花不觧事更作倚风轻
　　美哉亭
　　西出成臯关土谷仅容驼天挂一疋练双阙闘嵯峨忽然五丈缺高构如危窠青山丽中原白日照大河下视万里川草木何其多临高一吐气却柰雄风何辛苦一生快造物巧揣摩险易终不偿翻身下残坡
　　试院书怀
　　细读平安字愁边失岁华疎踈一帘雨淡淡满枝花投老诗成癖经春梦到家茫然十年事倚杖数栖鸦
　　雨
　　沙岸残春雨茅檐古鎭官一时花帯涙万里客凭栏日晚蔷薇重楼高燕子寒惜无陶谢手尽日破忧端
　　春雨
　　花尽春犹冷覊心只自惊孤莺啼永昼细雨湿高城扰扰成何事悠悠送此生蛛丝闪夕霁随处有诗情
　　雨
　　云起谷全曙雨晴山复明青春望中色白涧晚来声远树乌羣集高原人独耕老夫逃世久坚坐听隂晴
　　细雨
　　避防烦三老那知是胜游平湖受细雨远岸送轻舟天地悲深阻山川慰久留参差发邻舫未觉壮心休
　　晚歩
　　畎亩意不适出门聊散休雨余山欲近春半水争流众籁夕还作孤怀行转幽溪西篁竹乱微径散归牛
　　雨思
　　小阁当桥木清溪抱竹林寒声日暮起客思雨中深行李妨幽事阑干试独临终然游子意非复昔人心
　　雨中
　　北客霜侵鬓南州雨送年未闻兵革定从使岁时迁古泽生春霭高空落暮鸢山川含万古欝欝在樽前
　　渡江
　　江南非不好楚客自生哀揺檝天平渡迎人树欲来雨余吴岫立日照海门开虽异中原险方隅赤壮哉
　　岸帻
　　岸帻立清晓山头生薄隂乱云交翠壁细雨湿青林时改客心动鸟鸣春意深穷乡百不理时得一闲吟
　　放慵
　　暖日薰杨柳浓春醉海棠放慵眞有味应俗苦相妨官拙从人笑交疎得自藏云移稳扶杖燕坐独焚香
　　伤春
　　庙堂无策可平戎坐使甘泉照夕烽初怪上都闻战马岂知穷海望飞龙孤臣霜髪三千丈每岁烟花一万重稍喜长沙向延阁疲兵敢犯虎狼锋
　　怀天经知老因以访之
　　今年二月冻初融睡起苕溪緑向东客子光隂诗巻里杏花消息雨声中西庵禅伯还多病北栅儒先只固穷忽忆轻舟寻二子纶巾鹤氅试春风
　　次韵谢吕居仁居仁时寓贺州
　　别君不觉岁时荒岂意相逢魑魅乡箧里诗书总寥落天涯形貌各昂藏江南今岁无烽火岭表穷冬有雪霜倘可卜邻吾欲住草茆为盖竹为梁
　　与大光同登封州小阁
　　去程欲数莽难知三日封州更作迟青嶂足稽天下士锦囊今有峤南诗共登小阁春风里回望中原夕霭时万本梅花为我寿一杯相属未全痴
　　次韵伊潜感怀
　　烽烟又看绕淮春叹息犹为国有人可使翠华周防县谁持白扇静风尘五年天地无穷事万里江湖见在身共说金陵龙虎气放臣迷路感烟津
　　除夜
　　城中爆竹已残更朔吹飜江意未平多事鬓毛随节换尽情灯火向人明比量旧岁聊堪喜流转殊方又可惊明日岳阳楼上去岛烟湖雾看春生
　　登岳阳楼
　　洞庭之东江水西帘旌不动夕阳迟登临吴蜀横分地徙倚湖山欲暮时万里来游还望远三年多难更凭危白头吊古风霜里老木苍波无限悲
　　望燕公楼下李花
　　燕公楼下繁华树一日遥看一百回羽盖梦余当昼立缟衣风急过墙来洛阳路不容春到南国花应为客开今日岂堪簪短髪感时伤旧意难裁
　　有感再赋
　　忆得佳辰重九日天恩曾预宴城东龙沙此日西风冷谁折黄花寿两宫
　　和张矩臣水墨梅
　　粲粲江南万玉妃别来几度见春归相逢京洛浑依旧惟恨缁尘梁素衣
　　自读西湖处士诗年年临水爱幽姿晴窗画出横斜影絶胜前村夜雪时
　　题唐希雅画寒江图
　　江头云黄天醖雪树枝惨惨冻欲折耐寒野鸦不知归犹向沙边弄羽衣黄茅终日不自力影乱弱藻相因依唯有苍石如卧虎不受隂晴与寒暑舟中过客莫敢侮闲伴长江了今古
　　江南春
　　雨后江上緑客悲随眼新桃花十里影揺荡一江春朝风逆船波浪恶暮风送船无处泊江南虽好不如归老荠绕墙人得肥
　　西风
　　木末西风起中含万里凉浮云不愁思尽日只飞扬梦断头将白诗成叶自黄不关明主弃本出涸隂乡
　　题小室
　　暂脱朝衣不当闲澶州梦断已多年诸公自致青云上病客长斋绣佛前随意时为狮子卧安心懒作野狐禅炉烟忽散无踪迹屋上寒云自黯然
　　寄若拙弟兼呈二十家叔
　　退之送穷穷不去乐天待富富不来政须青山映黒发顾着皂盖争黄埃何如父子共一壑厐家活计良不恶阿奴况自不碌碌白鸥之盟可同诺三间瓦屋亦易求着子东头我西头中间共作老莱戏世上乐复有此不问梦膏肓应已瘳归来归来无久留竹林歩兵非俗流为道此意思同游
　　连雨赋书事【三首】
　　九月逢连雨潇潇稳送秋龙公无乃倦客子不胜愁云气昏城壁钟声咽寺楼年年授衣节牢落向他州
　　二
　　风伯方安卧云师亦少饕气连河汉润声到竹窗高老鹤尤贪去寒蝉遂不号相悲更相识满眼楚人骚
　　三
　　白菊生新紫黄芜失旧青但含岁晚恨倂入夜深听梦寐连萧索更筹乱晦冥云移过吴越应为洗余醒
　　秋夜
　　中庭淡月照三更白露洗空河汉明莫遣西风吹叶尽却愁无处着秋声
　　为陈介然题持约画
　　层层水落白滩生万里征鸿小作程日落微风过荷叶陂南陂北听秋声
　　寄题兖州孙大夫絶尘亭【二首】
　　不读远游赋放怀兹地宜云山绕窗户万态争纷披世故日已远风水方逶迤倚杖夜来雨东山烟散迟人间许长史不与此心期
　　境空纳浩荡日暮生泬寥竹声池边起欲断还萧萧文人方防吟万象各动揺林间光景异月出东山椒门前谁剥啄已逝不须邀
　　送喜相僧超然归庐山
　　九叠峰前远法师长安尘染坐禅衣十年依旧双瞳碧万里今持一笑归防目向来吾自了龟肠从与世相违酒酣更欲烦公说黄叶漫山锡杖飞
　　休日早起
　　胧胧窗影来稍稍禽声集开门知有老树半身湿剧读了无味远游非所急蒲团着身寛安取万戸邑开镜白云度卷帘秋光入饱受今日闲明朝复羁絷
　　夏夜
　　幽窗报夕霁防月在屋橑手中白羽扇共此夜寥寥六月天上碧三更树防揺缅怀山中景兹夕感路遥长啸送行云可望不可招夜防林光发白露濡青条
　　寒食
　　草草随时事萧萧傍水门浓隂花照野寒食柳围村客袂空佳节莺声忽故园不知何处笛吹恨满清尊
　　夜歩堤上【三首】
　　世故生白髪意行无与期平生木上座临老始相知月中沙岸永岁暮河流迟留侯庙前柳叶尽空离离百年信难料賸赋奇絶诗
　　人间睡声起幽子方独歩倚杖看白云亭亭水中度十月鴈背高三更河流去物生各扰扰念此煎百虑聊将忧世心数遍桥西树
　　旋买青芒鞋去踏沙头月争教冠盖地着此景突兀树寒栖鸟动风转孤管发月色夜夜佳人生事如髪梦中续清游浓露湿银阙
　　八关僧房遇雨
　　脱履坐明窻偶至情更适池上风忽来斜雨满高壁探松含岁暮幽鸟立昼寂世故方未防焚香破今夕
　　赠黄家阿莘
　　君家阿莘如白玉呼出灯前语陆续可怜郎罢穷一生只今有汝照茅屋猪生十子豚复豚阿莘明年可当门阶庭一笑不外索万事纷纷何足论
　　纵歩至董氏园亭
　　池光脩竹里笻杖季春头客子愁无柰桃花笑不休百年今日胜万里此生浮莽莽尊前事题诗寄独游
　　印老索钝庵诗
　　人言融公懒牀上揖賔客我来两忘揖团团一庵白戏谈邓州禅分食天宁麦竹风亦喜我萧索至日夕出家丈夫事轩冕本儿剧愿香惊余烟世故感陈迹固应师未钝使我不安席时求一滴水为洗三生石
　　游董园
　　西园可散髪何必赋远游地旷多雄风叶声无时休幸有济胜具枯藜杖白头平生防心处未觉身淹留散坐青石牀松意淡欲秋薄雨青众卉深林耿防流一凉天地德物我俱夷犹东北方用武六月事戈矛甲裳无乃重腐儒故多忧珍禽呌高树且复寄悠悠
　　道中书事
　　临老伤行役蓝舆岁月奔客愁无处避世事不堪论白道含秋色青山帯雨痕坏梁斜鬭水乔木宻藏村易破还家梦难招去国魂一身从白首随意答乾坤
　　将次叶城道中
　　荒野少人去竹舆伊轧声晴云秋更白野水暮还明寂寞信吾道淹留谙物情王乔有余舄借我一东征与季申信道自光化复入邓书事【二首】
　　卖舟作归计竹篮稳如舟雾收青臯湿行路当春游老马不自知意欲踏九州依然还故枥寂寞壮心休
　　二
　　再来生白髪重见邓州春依旧城西路桃花不记人卜居得穷巷日色满窗新防吟惊市卒独鹤语城闉
　　感事
　　丧乱那堪说干戈竟未休乡关劳北望江汉故东流风断黄龙府云移白鹭洲云何舒国歩特底副君忧
　　游南嶂同孙信道
