<!-- { "loadSidebar": true } -->
　　竹外桃花三两枝春江水暖鸭先知蒌蒿满地芦芽短正是河豚欲上时
　　澄迈驿通潮阁
　　余生欲老海南村帝遣巫阳招我魂杳杳天低鹘没处青山一髪是中原
　　六月二十七日望湖楼醉书【三首】
　　黒云翻墨未遮山白雨跳波乱入船巻地风来忽吹散望湖楼下水如天
　　放生鱼鼈逐人来无主荷花到处开水枕能令山俯仰风船觧与月徘徊
　　献花游女木兰桡细雨斜风湿翠翘无限芳洲生杜若吴儿不识楚词招
　　杂诗
　　窗揺细浪鱼吹日手弄黄花蝶透衣不觉春风吹酒醒空教明月伴人归
　　东栏梨花
　　梨花淡白栁深青栁絮飞时花满城惆怅东栏一株雪人生看得防清明
　　和子由逍遥堂诗
　　别期渐近不堪闻风雨萧萧巳断魂犹胜相逢不相识形容变尽语音存
　　仆年三十九在润州道上过除夜作此诗又二十年在惠州録之以示过
　　寺官官小未朝叅红日半窗春睡酣为报邻鸡莫惊觉更容残梦到江南
　　吉祥寺花将落而述古不至
　　今嵗东风巧翦裁含情只待使君来对花无信花应恨直恐明年便不开
　　述古闻之明日即来坐上复用前韵同赋
　　仙衣不用剪刀裁国色初酣卯酒来太守问花花不语为君零落为君开
　　于潜令刁同年野翁亭
　　山翁不出山溪翁长在溪不如野翁来徃溪山间上友麋鹿下凫鹥问翁何所乐三年不去烦推挤翁言此间亦有乐非丝非竹非蛾眉山人醉后鐡冠落溪女笑时银栉低我来观政问风謡皆云吠犬足生牦但恐此翁一旦舍此去长使山人索寞溪女啼【天目山唐道士常冠鉄冠扵潜妇女皆挿大银栉长尺许谓之蓬沓】
　　登常山絶顶广丽寺
　　西望穆陵闗东望琅琊台南望九仙山北望空飞埃相将呌虞舜遂欲归蓬莱嗟我二三子狂饮亦荒哉红裙欲先去长笛有余哀清歌入云霄妙舞纎腰回自从有此山白石封苍苔何尝有此乐将去复徘徊人生如朝露白髪日夜催弃置当何言万刼终飞仄
　　和子由送将官梁左藏仲通
　　雨足谁言春麦短城坚不怕秋涛巻日长惟有睡相宜半脱纱巾落纨扇芳草不锄当户长珍禽独下无人见觉来身世都是梦坐久枕痕犹着面城西忽报故人来急扫风轩吹麦饭伏波论兵初矍铄中散谈仙更清远南都从事亦学道不恤肠空夸脑满问羊他日到金华应许相将游阆苑【黄初平之兄寻其弟于金华山】
　　大风留金山两日
　　防上一铃独自语明日颠风当断渡朝来白浪打苍崖倒射轩窗作飞雨龙骧万斛不敢过渔艇一叶从掀舞细思城市有底忙却笑蛟龙为谁怒无事久留童仆怪此风聊得妻孥许山道人独何事半夜不眠聴粥鼓
　　陪欧阳公防西湖
　　谓公方壮须似雪谓公巳老光浮颊渇来湖上饮美酒醉后剧谈犹激烈湖邉草木新着霜芙蓉晚菊争煌煌揷花起舞为公夀公言百嵗如风狂赤松共游也不恶谁能忍饥啖仙药巳将夭夀付天公彼徒辛苦吾差乐城上乌栖暮霭生银缸画烛照湖明不辞歌诗劝公饮坐无桓伊能抚筝
　　安国寺寻春
　　卧闻百舌呼春风起寻花栁村村同城南古寺修竹合小房曲槛敧深红看花叹老忆年少对酒思家愁老翁病眼不羞云毋乱鬓丝强理茶烟中遥知二月王城外玉仙洪福花如海薄罗匀雾盖新妆快马争风鸣杂佩玉川先生真可怜一生耽酒终无钱病过春风九十日独抱添丁看花发
　　王齐万秀才寓居武昌县刘郎洑正与伍洲相对伍子胥奔吴所从渡江也
　　君家稻田冠西蜀玉扬珠三万斛塞江流柹起书楼碧瓦朱栏照山谷倾家取乐不论命散尽黄金如转烛惟余旧书一百车方舟载入荆江曲江上青山亦何有伍洲遥望刘郎薮明朝寒食当过君请杀耕牛压私酒与君饮酒细论文酒酣访古江之濆仲谋公瑾不须吊一酹波神英烈君【杭州伍子胥庙封英烈王】
　　陈季常自岐亭见访郡中及旧州诸豪争欲邀致之戱作陈孟公诗一首
　　孟公好饮宁论斗醉后闗门防客走不妨闲过左阿君百谪终为贤太守老居闾里自浮沈笑问伯松何苦心忽然载酒从陋巷为爱扬雄作酒箴长安富儿求一过千金夀君君笑唾汝家安得客孟公从来只识陈惊座
　　武昌铜劔歌
　　雨余江清风巻沙雷公蹑云捕黄蛇蛇行空中如枉矢电光煜煜烧蛇尾或投以块铿有声雷飞上天蛇入水水上青山如削鐡神物欲出山自裂细看两胁生碧花犹是西江老蛟血苏子得之何所为蒯缑弹铗咏新诗君不见凌烟功臣长九尺腰间玉具髙拄頥
　　石芝
　　空堂明月清且新幽人睡息来初匀了然非梦亦非觉有人夜呼祁孔賔披衣相从到何许朱栏碧井开琼戸忽惊石上堆龙蛇玉芝紫笋生无数锵然敲折青珊瑚味如蜜藕和鸡苏主人相顾一抚掌满堂坐客皆卢胡亦知洞府嘲轻脱终胜嵇康羡王烈神山一合五百年风吹石髓坚如鐡
　　郭祥正家醉画竹石壁上郭作诗为谢且遗古铜剑二
　　空肠得酒芒角出肝肺槎牙生竹石森然欲作不可回吐向君家雪色壁平生好诗仍好画书墙涴壁长遭骂不嗔不骂喜有余世间谁复如君者一双铜劔秋水光两首新诗争剑铓剑在牀头诗在手不知谁作蛟龙吼
　　眉子石砚歌赠胡訚
　　君不见成都画手开十眉横云却月争新竒游人指防小颦处中有渔阳鐡马嘶又不见王孙青横双碧肠断浮空远山色书生性命何足论坐费千金买消渇尔来防乱愁天公谪向君家书砚中小窗虚幌相妩媚令君晓梦生春红毗耶居士谈空处结习巳空花不住试教天女为磨铅千偈澜翻无一语
　　观杭州钤辖欧育刀劔战袍
　　青绫纳衫暖衬甲红线勒巾光绕胁秃襟小袖雕鹘盘大刀长剑龙蛇揷两军鼓噪屋瓦坠红尘白羽纷相戞将军恩重此身轻笑履锋铓如一搯书生只肯坐帷幄谈笑毫端弄生杀呌呼击鼓催上竿猛士应怜小儿黠试问黄河夜偷渡掠面惊沙寒霎霎何如大舰日髙眠一枕清风过苕霅
　　书林逋诗后
　　吴侬生长湖山曲呼吸湖光饮山渌不论世外隠君子佣儿贩妇皆氷玉先生可是絶俗人神清骨冷无由俗我不识君曽梦见瞳子了然光可烛遗篇妙字处处有歩绕西湖看不足诗如东野不言寒书似西台差少肉平生髙节巳难继将死防言犹可録自言不作封禅书更肯悲吟白头曲我笑吴人不好事好作祠堂傍修竹不然配食水仙王一盏寒泉荐秋菊
　　海市【并序】
　　予闻登州海市旧矣父老云常出于春夏今嵗晚不复见矣予到官五日而去以不见为恨祷于海神广徳王之庙明日见焉乃作是诗
　　东方云海空复空羣仙出没空明中荡揺浮世生万象岂有贝阙藏珠宫心知所见嗜幻影敢以耳目烦神工嵗寒水冷天地闭为我起蛰鞭鱼龙重楼翠阜出霜晓异事惊倒百嵗翁人间所得容力取世外无物谁为雄率然有请不我拒信我人厄非天穷潮阳太守南迁归喜见石廪堆祝融自言正直动山鬼岂知造化哀龙钟信眉一笑岂易得神之报汝亦巳丰斜阳万里孤鸟没但见碧海磨青铜新诗绮语亦安用相与变灭随东风
　　过莱州雪后望三山
　　东海如碧环西北巻登莱云光与天色且到三山回我行适冬仲薄雪收浮埃黄昏风絮定半夜扶桑开参差太华顶出没云涛堆安期与羡门乗龙安在哉茂陵秋风客劝尔麾一杯帝乡不可期楚些招归来
　　武昌西山【并序】
　　嘉祐中翰林学士承防邓公圣求为武昌令常游寒溪西山山中人至今能言之轼谪居黄冈与武昌相望亦常往来溪山间元祐元年十一月二十九日考试舘职与圣求防宿玉堂偶话旧事圣求尝作元次山洼樽铭刻之岩石因为此诗请圣求同赋当以遗邑人使刻之铭侧
　　春江渌涨蒲萄醅武昌官桞知谁栽忆从樊口载春酒歩上西山寻野梅西山一上十五里风驾两掖飞崔嵬同游困卧九曲岭褰衣独到吴王台中原北望在何许但见落日低黄埃归来觧劔亭前路苍崖半入云涛堆浪翁醉处今尚在石臼抔饮无樽罍尔来古意谁复嗣公有妙语留山隈至今好事除草棘常恐野火烧苍苔当时相望不可见玉堂正对金銮开岂知白首同夜直卧看椽烛髙花摧江邉晓梦忽惊断铜环玉鎻鸣春雷山人帐空猿鹤怨江湖水生鸿雁来请公作诗寄父老徃和万壑松风哀
　　次韵孔常父送张天觉河东提刑
　　送君应典鹔鹴裘凭仗千钟洗别愁脱防风流余长史【君喜草书而不工故以此为戯】埋轮家世本留侯【张纲子房七世孙也犍为武阳人墓在今彭山君岂其后耶】子河骏马方争出【麟府马出子河泌】昭义疲兵亦少休【唐昭义歩兵葢泽潞弓箭手】定向秋山得嘉句故闗黄叶满行舟送乔仝寄贺君二首【贺水部唐末五代人宋真宗东封谒于道左】
　　曾谒东封玉辂尘幅巾短褐亦逡巡行宫夜奏空名姓怅望云霞缥缈人
　　旧闻父老晋郎官巳作飞腾变化看闻道东防有居处愿供薪水看烧丹
　　庆源宣义王丈以累举得官为洪雅主簿雅州戸掾遇吏民如家人人安乐之既谢事居眉之青神瑞草桥放怀自得有书来求红带既以遗之且作诗为戱请黄鲁直学士秦少游贤良各为赋一首为老人光华
　　青衫半作霜叶枯遇民如儿吏如奴吏民莫作官长看我是识字耕田夫妻啼儿号刺史怒时有野人来挽须拂衣自注下下考芋魁饭豆吾岂无归来瑞草桥邉路独游还佩平生壶慈姥岩前自唤渡青衣江上人争扶今年蚕市数州集中有遗民怀袴襦邑中之黔相指似白髯红带老不癯我欲西归卜邻舎隔墙拊掌容歌呼不学山王乘驷马回头空指黄公垆
　　次前韵送程六表弟
　　君家兄弟真连璧门十朱轮家万石竹使犹分刺史符尚方行赠尚书舄前年持节发仓廪到处卖刀收蠒栗归来闭口不论功却走渡江谁复恤君才不用如涧松我老得全犹社栎青衫莫厌百僚底白首上有千薪积忆昔江湖一钓舟无数云山供防笔未应便障西风扇只恐先移北山檄凭君寄谢江南叟念我空见长安日浮江泝蜀有成言江水在此吾不食
　　戱书李伯时画御马好头赤
　　山西战马饥无肉夜嚼长稭如嚼竹蹄间三丈是徐行不信天山有坑谷岂如廐马好头赤立仗归来卧斜日莫教优孟卜葬地厚衣薪槱入铜厯
　　次韵子由使契丹至涿州见寄
　　氊毳年来亦甚都时时鴂舌问三苏那知老去浑无用欲问君王乞镜湖
　　十月十四日以病在告独酌
　　翠栢不知秋空庭失揺落幽人得佳防露坐方独酌月华稍澄穆雾气尤清薄小儿亦何知相语翁正乐铜炉烧柏子石鼎煑山药一杯赏月露万象纷醻酢此生独何幸风防欣初泊逝逃顔蹠网行赴松乔约莫嫌风有待漫欲戱寥廓泠然心境空髣髴来笙鹤
　　书丹元子所示李太白真
　　天人防何同一沤谪仙非谪乃其游麾斥八极隘九州化为两鸟鸣相酬一鸣一止三千秋开元有道为少留縻之不可矧肯求西望太极横峨岷眼髙四海空无人大儿汾阳中令君小儿天台坐忘真生年不知髙将军手汗吾足乃敢瞠作诗一笑君应闻
　　次韵范纯父涵星砚月石风林屏诗一首
