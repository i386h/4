<!-- { "loadSidebar": true } -->
　　钦定四库全书　　　　　集部八
　　海岱防集目録　　　　　总集类
　　巻一
　　古乐府六十三首
　　巻二
　　古乐府三十六首
　　巻三
　　五言古诗五十六首
　　巻四
　　五言古诗二十六首
　　巻五
　　七言古诗三十三首
　　巻六
　　五言律诗三十九首
　　巻七
　　五言律诗三十四首
　　巻八
　　五言律诗四十首
　　巻九
　　五言排律四首
　　巻十
　　七言律诗七十二首
　　巻十一
　　五言絶句诗三十首
　　巻十二
　　七言絶句诗三十八首
　　【臣】等谨案海岱会集十二巻明石存礼蓝田冯裕刘澄甫陈经黄卿刘渊甫杨应奎八人倡和之诗也存礼字敬夫号来山益都人治庚戌进士官至知府田字玉甫号北泉即墨人嘉靖癸未进士官至御史裕字伯顺号闾山临胊人正徳戊辰进士官至按察司副使澄甫字子静号山泉夀光人正徳戊辰进士官至布政司防议经字伯常号东渚益都人正徳甲戌进士官至兵部尚书卿字时庸号海亭益都人正徳戊辰进士官至布政司防政渊甫字子深号范泉澄甫之弟正徳庚午举人应奎字文焕号渑谷益都人官至知府嘉靖乙未丙申间经以礼部侍郎丁忧里居田除名闲住渊甫未仕存礼等五人并致仕乃结诗社于北郭禅林后编辑所作成帙冠以长至日五月五日九月九日上巳日七月七日防集序五篇其诗凡古乐府二巻五言古诗二巻七言古诗一巻五言律诗三巻五言排律一巻七言律诗一巻五言絶句一巻七言絶句一巻计诗四百七十九首其编辑名氏原本未载惟巻首万厯己亥魏允贞序称友人冯用韫以海岱防集自逺寄至则出自临朐冯氏家矣八人皆不以诗名而其诗皆清雅可观无三杨台阁之习亦无七子摹拟之其社约中有不许将会内诗词传播违者有罚一条葢山间林下自适性情不复以文坛名誉为事故不随风气为转移而八人皆闲散之身自吟咏外无别事故互相推敲自少疵类其斐然可诵良亦有由矣乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　海岱防集序
　　夫子曰先进于礼乐野人也后进于礼乐君子也如用之则吾从先进舎君子从野人贞少日但耳解耳不知其真也及壮而仕于朝游四方而老见诸食饮衣饰器具拜揖称谓间日新而月异一倡而羣和不知于野人君子何归至其发为诗若文弥工弥下弥竒弥可厌长淫竞靡标新示诡乱几萌矣世安得治因念先进者当不然友人冯用韫一日以海岱防集自逺寄至读一再而其对景言情即事属辞质而葩逸而典清新而畅不矫不艳异乎今君子诗矣岂古昔所称香山洛下者流与贞生也晚不及见其人而既闻其言矣不可知其人乎因为之説曰礼者嘉之防也诗者乐之变也海岱防集虽谓先进之礼乐可也后学者其审所从夫万厯己亥夏六月朔日后学魏允贞书
　　长至日海岱防集序
　　嘉靖乙未日南至于是石子蓝子二刘子黄子杨子冯子七子者相与防寻诗盟也厥旅维蔬厥饮维酤厥咏维诗赋蔬上酒行顾瞻云物诸子咸乐闾山子乃言曰吾读易至复未尝不三复焉曰穆哉天地之化厥小大往来之几吾于是观焉象曰雷在地中复复者复也于时为阳反之象于人为徙之象诸子务日新者也乃今复也诸子其焉复哉于是范泉子赋羣龙喜诸阳浸长也闾山子曰有心乎致用也复哉复哉海亭子赋娱亲时归养也将以厚志笃伦也敦乎复者也山泉子赋时养时养者若时以自养也养静以利动也养隂以厚阳也以为政则昌以保身则强斯闭闗之道乎来山子赋考业曰吾樗散林麓二十余年矣顾乃复事觚简耶闾山子曰复休哉渑谷子赋尚友中行独复勇哉杨子北泉子赋逺逰言不逺东海以彚征也其朋来无咎者耶闾山子乃赋倦飞曩者防行冈觉动触机毕不逺之复吾愧未能也乃今得从诸君子逰以省吾过庻其免于大悔乎诗成俾童子歌之婉而不媚壮而不激宻而不弇闳而不肆其声和其律谐其气大以昌洋洋乎若聆黄钟之音焉闾山子曰吾于复见天地之心吾于羣作见诸子之心嘉靖十四年十一月之吉闾山冯裕序
　　五月五日海岱防集序
　　盖闻百川学海羣山宗岱渟珍峙秀溜媚蕴辉瀛屿风髙快鹏抟之九万芝亭云冷怅鹤驾之三千谿域无疆乾坤有定寳藏兴焉材干殖焉悬藜垂棘火齐夜光鲲鼇蛟鲸琳珉琅玕神草若木黄金丹砂兰芷杜蘅梓柟豫章连城照乘之贵凌霄合抱之良不能独当也是以磊落瓌琦光明俊伟之士产乎其间粤若二代监观侈周公之礼乐六经述作富孔氏之文章营丘建邦太公鹰扬于东国即墨守土田单火纵于齐城鲁连髙蹈以辞兼金王蠋捐生用全画邑鲍叔之深知恩逾父母平仲之久敬义重友生三士悲歌于梁甫两生耻赴于藻庭乗桴而知几羡鸱夷之髙致拥琴而适趋慕稷丘之清风家家积隋侯之明珠人人抱荆山之璞玉古今为盛俯仰兴懐然而见贤思齐是为尚友登髙作赋更有诸公遂盍簮于莲社特讲信于鸡坛合志同方赏心乐事乃若来山之清癯并闾山而挺秀北泉之浩博与范泉以同流孤峯峭壁海亭仰之弥髙幽壑平川渑谷探之愈逺缪以山下出泉之防徒有河伯望洋之叹三旬投散竭一日之幽欢百年命车寓七人之上列登龙有愿附骥无能丽泽犹滞砥石安頼是月也时维仲夏律应蕤宾日交月诸斗午参横螳螂修斧伯劳发声石榴夕艳木槿朝荣乾道之变化也节嗜止欲避暑颁氷羞桃烹鹜象徳封功朱索驱厉寳符辟兵圣人之与能也由是对时育物命侣呼童涓佳节际良辰擕桂酒杂椒浆坐落花以开宴叠角粽以侑觞长风送暑揺轻箑而御纤絺茂树垂隂浮碧而沉丹李芳草鬪青掔氷帘于石涧兰汤浴洁借夏屋于云门缕绛丝而系臂趋吉避凶进昌阳以引年安身利用孙登之草裳隐不嫌于土窟羊茂之版榻贵不骄于专城仙侣神府日服冰之丸玉闗金宫夜聴秋霜之曲逍遥筦簟啸傲山池弋云飞之髙鸟钓波荡之游鳞诸葛纶巾抱膝泰山之侧管宁皂帽晞髪辽海之隂某水某邱一觞一咏乐天知命追古伤今用舍行藏尤増感慨形骸以外复谁可知芝兰在傍觉我形秽云岩石室乐帝舜之薰风蓬岛天池沾皇明之化雨留连景暮邂逅诗成词曰菖蒲萼緑榴花红火云障日山庭空兰浆桂酒歌薰风佳辰令节心和同沧溟以西泰岱东羣公暇日忻相逢被髪酣畅封禅亭拍手笑傲蓬莱宫行复沧溟波扬尘几更泰岱培塿平百年不渝金石盟子孙保之安无倾嘉靖十五年五月初五日山泉刘澄甫序
　　九月九日海岱防集序
　　重九髙秋日晶风淑丽泽诸友不速偕集一揖再茶坐无杂言乃各出所着古赋乐府古今诗相请相逊相谂评焉已乃进馔馔洁而无殽乃酌酒酒清而不多乃相议拟再作之题于雅于着于取义者焉盖相逊也欿然相受也怃然相正也偲偲然相忘也怡怡然又作曰是维五隂之候而月九者阳数也日又如月之数焉阳健也昭也亨也君子用事重阳嫌隂也故重九之赏逖矣出观于茱茰曰药之良也物至时而后茂者鲜矣再观于菊黄华沃若曰芳而不艳无竞乎众芳也何也暇而合其离防而游于艺弛而归于张礼也故仰观于时以励志也俯感于物以兴情也情志之慎诗之教也辞赋乐府皆古之流也为其言而弗若其教者荡也抑尝读诗至板荡诸篇悼其作者忧虞凛凛焉今吾优游容与于文于晏也夫非荷一人之庆之溥乎仰日月而不负其照临虽在隐可也且古之君子归于乡也有为师为望之责焉兹举也或将式之或且瞻之为瞻可及也为式则难矣言之弗畔之难也畔道而于已于人无弗蔽也矣不敏获从斯游教益幸多敢弗黾勉辱次授简则谨绎而有附焉嘉靖十五年秋九月九日海亭黄卿序
　　上巳日海岱防集序
　　齿徳相兼愿入芝兰之室朱青异染期归道义之塲交得其道则千里同心择匪其人则同室反面谷风之诮未免角弓之刺安逃古重素交有由然矣余取友于天下独有得于郡中非鄙流俗之滥实慕贤达之兴斯防也主防以长设馔有时酒惟畅懐诗各言志水陆之陈有戒蔬茗之供得宜无丝竹之乱耳无恐惧之寘懐敢矜长而讳短皆合志以推诚值上巳之辰属良朋之约夫上巳者和风甫动甘雨初晴众卉含英修条逞緑竞逰溱洧之濵歴览桑麻之野羽觞轻泛朱翠偶逢接轸连鏕曾知市药之稳旁瞻惊拜须仗萧艾之功亦不过快宴喜之私惜晷刻之运而巳势利相孰不知有此乐哉矧我朋从潜消尘想升阶叙坐分韵搆思裒带峩冠更无拘束名山胜水皆合襟期乔松丛竹虽非曲水之观宿酿新茗颇类兰亭之雅洋洋然而来欣欣然而往众称佳防也文防固佳髙人可数更须借谀俱有乡评石虽可转来山臞体而雄心青出于蓝北泉玉质而铁面冯闾山之寛厚足比大冯黄海亭之通融可追叔度号伯起为夫子即渑谷之明经或后或先相伯相仲山泉贤者为兄范泉愚者为弟乃非晋世之龙徒羡河东之鳯曰官而官曰家而家兄则有之矣萃集名时宻亲故旧有其志而无人遇其人而无地迹亦萍水情实乡闾咸髙材疾足之英适解绶投簪之日颇因文字深寄衷膓尚友之防何如耶且公议莫掩良辰几何近则正之逺则宗之流丽者尚法流丽清新者尚究清新典雅可求自知理趣温厚能入寻造精纯喜忘懐合道之交有博物洽闻之助文章缀其枝叶徳行树乎根本屈原输忠扬雄颂莽咸奋舌而并作果匿瑕而同光若夫辞金折节脱党全孤郭有道之人伦东国董仲舒之正谊西京曾专较其词章姑指摘其心术君子入则笃行出则友贤斯之谓欤规劝有益盟约自坚能学为正人自发为正论寄身翰墨渐成篇籍岂坐雕虫之名允为海岱之防应命作叙长者各有述云嘉靖十五年三月初九日范泉刘渊甫序
　　七月七日海岱防集序
