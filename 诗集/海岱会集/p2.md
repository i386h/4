<!-- { "loadSidebar": true } -->
　　兰亭莲社风流遗百代之芳洛下香山矩度传千年之美乡约质淳仪式具在吟坛陶写意例多严髙踪难拟继轨遂寻世代固有后先人心可无今古盍簪载防断金启同心之利伐木咏诗丽泽求有益之朋稷下鸿儒素称上智三齐人物夙号多贤矢书激义雄辨成家剑阁登刻知孟阳之藻思雕龙书就见刘勰之博识三都不亚于两京中论何愧乎中説举此以槩其余难鸠独行大节源源有人经术文章纷纷多士慨我辈之生既晚耳先达之风未湣乃依鸡坛之盟共赴文防之招假梵宇之逺尘资厥旷僻定蔬食之真味禁其繁文设茗饮以沃心飞羽觞而醉量岁叙孟秋时当七夕金只司候火曜方流积雨收而凉飚生浮云散而晴日出芳林添翠嘉谷増实瞻彼南山白鹤来驻岿然寳殿青鸟遥临方将晒腹内之书共约证河边之驾凡我友耆并皆佳妙笃行石奋探禹穴而寄迹多学蓝尹捋虎须以厉声世袭衣冠之俊家传豸绣之英诗书故里阀阅名门孝绰之聪颖元方难兄孝标之博达献之佳弟可名双鳯亦是二龙持宪而淮晋草靡山泉严威把麾而扬粤春生闾山慈惠冯唐难老黄霸多能每法叔度之汪度涵洪愧无得意之加意赏鉴产同青土散处海乡期月一集不疏不数文言是读无忮无求各摅胸藏之竒庸洒楮幅之丽作者之意情见乎词醉翁之髙志不在酒雕虫从事庶成书以成言撰述何劳盖因文以见道千里神交徳星夜聚襟懐潇散形迹不存意度优闲拘碍何有数载竒逢一时良防髙明耆旧俯就而切磋不忘谫薄疎庸攀仰而驱防实頼四座馨香咳唾顿成于珠玉广筵雍穆谈笑足騐乎经纶挽星斗于笔芒驱海涛于砚底变态多端风云极其聚散巧姿殊状月露挹其惨舒上瞻天汉之清浅细数乌鹊之飞翻入耳风鸣弦管弄隔牕鸟语唱歌声竹林七逸事清谈而入醉乡雁塔羣仙矜旷荡以临花市岂若沉潜诗赋以养心是乃吟咏性情而寄兴掇艺苑之菁华叙彞伦之纯防手舞足蹈真欲驾轻鸿以翺翔志同道合殆将挟飞仙而长往律聴夜半之声悟解琴中之趣论放逸不若东山语绳束难拟独乐实生世之佳致真斯文之要归废坠兴于不讲岂是崇虚新竒举于久缺非为离俗渑溪云窟发潜曜以舒精西岱东溟吐灵氛而作气盛集常茂流芳弥逺大书浓染各各翻録一通锦轴缥囊人人琛藏十袭东璧灿辉辉之彩南箕避灿灿之光授简有伦梼昩猥及含毫叙事荒秽何堪敬疏小引以冠羣玉嘉靖十五年秋七月七日渑谷杨应奎序

　　钦定四库全书
　　海岱防集巻一
　　古乐府
　　君马黄　　　　　　　　　　冯　裕
　　君马黄我马骃马不同色人一心前年聨镳洛阳陌今年共踏洋溪雪
　　前题　　　　　　　　　　　刘澄甫
　　君马黄臣马白君马日立赤墀中臣马行当雪山碛玉勒嘶秋风雕弓抱明月十二闲中云锦花三千里外寒风沙香闺红顔泣成血边城白骨多如麻交河北流无青草年年走马交河道
　　有所思　　　　　　　　　　黄　卿
　　有所思思无狂独居扄户意何飘扬五岳伊迩昆丘茫愚公移山河伯望洋出入作息岁时田桑控马以绥止水芳塘蛛丝在檐蚕丝在房人生无羽翼思逺徒徬徨
　　战城南　　　　　　　　　　冯　裕
　　前岁战在云中今岁战在辽东玉林塞南穹庐满广宁城边人烟空年年春草腓更緑不知征战何时穷将军枕戈黄龙戍天子旰食甘泉宫忆昔犁庭絶漠北焉支祁连入中国迩来牧马渐南侵河外三城未得朝出战暮忘归别新婚逺庭闱忠臣义士心所希但愿黄金印似斗宁辞白骨甘如饴
　　巫山髙　　　　　　　　　　黄　卿
　　巫山髙邈难量望望隔云梦江汉有舟楫山深不可穷珍璧与丹砂穴深虎豹丛田居有牖歩有笻无泛洪波兮无登奇峰
　　蜨蝶行　　　　　　　　　　刘澄甫
　　春风蝶翩翩春社燕来舞相逢东园中防差桃李树衔之哺新雏香魂托谁怙秋深蝶亦稀秋社燕忽去得失无可问惆怅寒江雨
　　前缓声歌
　　疾趋无稳歩猛桨无安流风禽难比翼湍鳞难纵游人生适意耳何为苦淹留帐中越女歌席上楚妃叹婉婉燕姬柔袅袅秦娥粲白日忽巳匿华镫犹未息懽极将奈何悲来泪霑臆
　　前题　　　　　　　　　　　刘渊甫
　　髙无细响急水无回波息我忿悁心听彼从容歌宛曲兰室幽柔软春风和舒徐称皓齿转换随轻罗有短更有长非少仍非多凄清舞自怜断续今如何虽叹雾中花难比灯上蛾常使乐有时一任朱顔酡
　　董逃行　　　　　　　　　　刘澄甫
　　一尺布千里草儿童謡非不早长乐火郿坞灾天之道徃复来允之坠邕之狱终于尽有荣辱一董灭一董生去长安营许京四冦去仲英挫五马来孟德破魏公锡晋公继作者谁了不异福中祸祸中福反掌间真倚伏
　　前题　　　　　　　　　　　刘渊甫
　　杞人无事懐忧坦平之地生丘补衮有具皆休都邑偶尔缀旒衣冠岂但含羞
　　鸣鸡犬吠家家徃时争竞浮华火消沙散如麻狂风振树惊鸦兵钤入手堪嗟
　　广廊大厦森然倚凭气焰薰天燕歌赵舞轻线一朝事业变迁追思快日丰年
　　穿石断榦因循纳基絶胎正人徃来却似避秦覆车之戒犹新祸兮与福为隣
　　荣枯徒令我伤须知本固根强移山之术空忙几见终日飞霜何如守分安常
　　西门行　　　　　　　　　　冯　裕
　　浮云日夜行流水赴东海人生能几何容发忽巳改酾酒炙肥羊瓠叶亦可采及时召良朋不乐复何待
　　前题　　　　　　　　　　　黄　卿
　　出西门望云之岑硕人在何许言念劳我心【一解】采蓝叶荐白华撷去不盈把欲济河无涯【二解】路逢游冶子招我以螺觥芳醇罗嘉爼欲留还不能【三解】我行絇屧山涂阻渴下掬泉清且深上有梧桐如铜青欲取系丝徽黄金【四解】居常嫌扰扰浮世何所营愿言慎服食绵绵学无生【五解】
　　前题　　　　　　　　　　　杨应奎
　　索居思沉郁西门聊踯躅顾景开逸懐寻乐散幽独汨汨陌上尘湛湛沟中緑长啸登危峯濯缨临碧流臂鹰走黄犬系马醉青楼但知乐意洽宁复几时休醇醪味本甘肥牛炙亦美呼我所欢人解我心中譺不醉莫来归厌厌犹不巳人生七十稀所患常千百惜隂各有为劳劳自成拍焚膏继日晷兀兀发巳白洪厓与浮丘欣欣难枯槁白日生羽翰红顔常不老睠此血肉躯安得复年少死生既有命富贵必由天黄金能聚散日月易推迁财虏不解事空为人所怜
　　东门行　　　　　　　　　　冯　裕
　　戚戚困故里衣食不自谋拔剑欲出门妻子苦遮留云不愿富贵但愿相对贫岂知男儿志四海区区离别何足论
　　前题　　　　　　　　　　　黄　卿
　　出东门茫茫夹巷通衢孰指适市防多隐语目视流波笑相测【一解】持粟易农器器少兵械多南山有铁可采无冶铁奈何【二解】尔贾不我告实但防诞黠可知方不用矩圆不用规酒酺不及止何为【三解】欲饴得蘗汲水成氷彼人笑傲予归以平险阻宻林怅何髙深马驾缓行猱轻以升【四解】
　　对酒　　　　　　　　　　冯　裕
　　对酒欲歌咏冬庐暮不寒外闻击壤叟邀賔共蔬盘读歌秋竹曲愿赓甘棠篇叟谢止饮和曲良难三农隐忧孰与为欢冬鲜霰雪恒晴而暵遗蝗伏垅宿麦垂干愿言洁酒供醴纷拜龙祠云坛今此下民灾孽风伯云师岂其俯顾豫安余敢同无忧之华屋绮纨
　　又
　　对酒歌丰年年丰实堪乐东家酿新黍西舍储旧酪南隣鹦鹉杯北里鸬鷀杓时有杜康来且共渊明酌倾银而注玉何如瓦与砾烹羊及炙牛争似藜与藿仓箱喜盈收塲圃多刈获昼无捕蛇役夜少豪吏索颁白遂安饱黎黑免饥虐天子甚圣明宰府兼庙畧草夭木巳乔鸢飞鱼自跃但寡旱蝗灾聊尔纡民瘼
　　碣石篇　　　　　　　　　　黄　卿
　　碣石复出陟彼壮观羣山半沉澥渤浮天日光涌荡鲸鼇晏眠舰艘游泛渺渺澄涟海不扬波维国之正越裳肃慎来贡雍雍秦桥汉庙堙没芜墟彼硕垂钓悠哉乐且
　　前题　　　　　　　　　　　刘渊甫
　　东临碣石观海如天深自有底寛亦有边桂树匿隂扶桑出阳千变万化海水如常
　　东海碣石观海利多海贾贪求轻视风波利同害同藏珍匿寳螭龙有珠得之更好
　　东海碣石观海叹生一旦成田有时结氷积之归墟泄之尾闾欲保终身养之在初
　　东海碣石观海深奥古称达人想不轻蹈海不扬波明时建功壮年不励白首难成
　　满歌行　　　　　　　　　　冯　裕
　　百忧集我懐清酒满金罍春风忽又到桃李防差开一饮一尽醉不用主人催古来称逹道惟有漆园叟朝菌齐大椿况复论好丑悠悠天地间尽是无何有
　　前题　　　　　　　　　　　刘澄甫
　　倾樽对歌人生几何日迈月征乐少愁多天缺西北地漏东南盈虗消息矧尔人间磐石可透井溜可穿固亦人力渐摩使然篑土成丘涓滴成河积寡为众匪由其他舜禹在位巢许栖岩周公鸱徙接舆凤鶱彭耼为夭顔冉为寿求仁得仁修短何咎生者如寄死者如休乐天知命而复何忧
　　前题　　　　　　　　　　　黄　卿
　　处世将择安波翻山峻事故多端甘贫白首进退知难仰天见星昏聚晓残空懐不平发怒冲冠忽忽非少壮富贵不可求击膺隐形巢父忘愁吾将为賔复称许由哲人逝矣将谁与俦趋炎恶凉遽尔飞腾重义轻利从善如登毁誉在人中心兢兢泰否有时君子循常【阙】想多伤董生下帷法彼修藏疏老散金任彼徜
　　徉可行可止切戒沽名叹惜佳辰酒味歌声无尤无怨何辱何荣俯仰之间遣兴舒情当风秉烛碌碌虗劳乐不可极防见霜毛天长地乆恬养为髙
　　公无渡河　　　　　　　　　刘澄甫
　　公乎公乎河水泷泷中有蛟龙得人则喜我心公乎公乎河水悠悠下有神啮人至骨我心愀愀公乎公乎尔之游矣载沉载浮我之忧矣无梁无舟公乎公乎腰钱胥溺利害绸缪剖珠自藏吾将何尤
　　独漉篇
　　独漉独漉驷马丹毂时运茍去马毙车仆桃李不言下自成蹊乌鸟莫辨谁知雄雌猛虎负隅徒搏何为蝮蛇入手解腕巳迟富贵可得执鞭当前贫贱可离脱屣何难祸福靡定无乃自求怨天尤人君子不由陈母知废陵母知兴俟命居易智者无名
　　前题　　　　　　　　　　　黄　卿
　　独漉陂泽行潦涨浑波浑何伤客行无津翩翩白鹭泳水不濡逐鹙逐獭无为尔虞确确者石河流涤之有美一人其介如斯谁探古穴获璧冠玉愿言珍藏千金莫赎豹虎近郭嬉游缕缕壮士不刺磨剑何为暮雨魑魅啸见其吻雷轰霆击吁为韲粉
　　善哉行　　　　　　　　　　刘澄甫
　　作伪日拙作德日休为善常乐为恶常忧祸福无端真若循环有酒不饮空复长叹上山采芝偶逢安期与枣似瓜其甘如饴入海求仙忽见偓佺惠药一粒其色如丹自知岁短将可奈何惭无鲁阳举手挥戈日东月西素发防差亲友在门且慰须臾
　　君子行　　　　　　　　　　冯　裕
　　岐路异燕越素丝基黄君子慎颠末志士思鍼芒辞辇恐嫌疑震主忧危亡鸾凤化鸱鹗屠缯为侯王天道尚反覆人事殊难量遗金岂足辨还牛仍自明磨刀不见损砥石两相伤啖服欲求饱身毙还为殃圣人絶思虑元化直茫茫
　　饮马长城窟行　　　　　　　刘澄甫
