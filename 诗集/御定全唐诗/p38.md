<!-- { "loadSidebar": true } -->
　　韩魏多竒节倜傥遗名【集作声】利共矜然诺心各负纵横志结友【集作交】一言重相思【集作期】千里至绿沈明月金络浮云辔吹箫入呉市击筑游燕肆寻源博望侯结客逺相求少年重【集作怀】一顾长驱背陇头焰焰霜戈【集作戈霜】动耿耿劒虹浮天山冬夏雪交河南北流云起龙沙暗木落鴈行【集作门】秋轻生徇知已非是为身谋
　　同前【虞羽客】
　　幽并侠少年金络控连钱窃符方救赵击筑正怀燕轻生辞凤阙挥袂上祁连陆离横寳劒出没惊【集作骛】徂旃防轮恒顾敌超乗忽争先摧枯逾百战拓地逺三千骨都魂巳散楼兰首复传龙城含晓雾瀚海隔【集作接】遥天歌吹金微返振旅玉门旋烽火今已息非复照甘泉
　　同前【卢照邻】
　　长安重游侠洛阳富才雄玉劒浮云骑金鞍【集作鞭】明月弓鬭鸡过渭北走马向关东孙宾遥见待郭解暗相通不受千金爵谁论万里功将军下天上虏骑入云中烽火夜似月兵气晓成虹横行徇知己负羽逺从戎龙旌昏朔雾鸟阵巻寒风追奔瀚海咽战罢阴山空归来谢天子何如马上翁
　　同前【李白】
　　紫燕黄金瞳啾啾【一作棱棱】揺緑鬉平明相驰逐结客洛门东少年学劒术凌轹白猨公珠袍曵锦带匕首插呉鸿由来万夫勇挟此生雄风托交从剧孟买醉入新丰笑尽一杯酒杀人都市中羞道易水寒从令日贯虹燕丹事不立虚没秦帝宫舞阳死灰人安可与成功
　　同前【沈彬】
　　重义轻生一劒知白虹贯日报讐归片心惆怅清平世酒市无人问布衣
　　少年子【李百药】
　　少年飞翠盖上路动【集作勒】金镳始酌文君酒新吹弄玉箫少年不欢乐何以尽芳朝千金笑里面一搦抱【集作掌】中腰挂冠【集作缨】岂惮宿迎拜【一作落珥】不胜娇寄语少年子无辞归路遥
　　同前【李白】
　　青云少年子挟弹章台左鞍马四边开突如流星过金丸落飞鸟夜入琼楼卧夷齐是何人独守西山饿
　　少年乐【李贺】
　　芳草落花如锦地二十长游醉乡里红缨不重【集作动】白马骄垂栁金丝香拂水呉娥未笑花不开緑鬓耸堕兰云起陆郎倚醉牵罗袂夺得寳钗金翡翠
　　同前【张祜】
　　二十便封侯名居第一流緑鬟深小院清管下高楼醉把金船掷闲敲玉镫游带盘红鼹鼠袍砑紫犀牛锦袋归调箭罗鞋起拨毬眼前长贵盛那信世间愁
　　少年行三首【李白】
　　击筑饮美酒劒歌易水湄经过燕太子结托并州儿少年负壮气奋烈自有时因声【集作击】鲁句践争情【一作博】勿相欺五陵年少金市东银鞍白马度春风落花踏尽游何处笑入胡姬酒肆中
　　君不见淮南少年游侠客白日毬猎夜拥掷呼卢百万终不惜报讐千里如咫尺少年游侠好经过浑身装束皆绮罗兰蕙相随喧妓女风光去处满笙歌骄矜自言不可有侠士堂中养来久好鞍好马乞与人十千五千旋沽酒赤心用尽为知已黄金不惜栽桃李桃李栽来防度春一回花落一回新府县尽为门下客王侯皆是平交人男儿百年且乐命何须徇书受贫病男儿百年且荣身何须徇节甘风尘衣冠半是征战士穷儒浪作林泉民遮莫枝根长百丈不如当代多还往遮莫姻亲连帝城不如当身自簪缨看取富贵眼前者何用悠悠身后名
　　同前四首【王维】
　　新丰美酒斗十千咸阳游侠多少年相逢意气为君饮系马髙楼垂柳边
　　汉家君臣欢宴终髙议云台论战功天子临轩赐侯印将军佩出明光宫
　　出身仕汉羽林郎初随骠骑战渔阳孰知不向边庭苦纵死犹闻侠骨香
　　一身能臂【集作擘】两雕弧虏骑千羣【集作重】只似无偏坐金鞍调白羽纷纷射杀五单于
　　同前二首【王昌龄】
　　西陵侠年少送客过长亭青槐夹两路【集作道】白马如流星闻道羽书急单于冦井陉气髙轻赴难谁顾燕山铭走马还【集作逺】相寻西楼下夕阴结交期一劒留意赠千金髙阁歌声逺重关柳色深夜闲须尽醉莫负百年心
　　同前【张籍】
　　少年从出猎【集作猎出】长杨禁中新拜羽林郎独到辇前射双虎君王手赐黄金铛【集作珰】日日鬬鸡都市里赢得寳刀重刻字百里报讐夜出城平明还在倡楼醉遥闻虏到平陵下不待诏书行上马斩得名王献桂宫封侯起第一日中不为六郡良家子百战始取边城功
　　同前三首【李嶷】
　　十八羽林郎戎衣事【集作侍】汉王臂鹰金殿侧挟弹玉舆旁驰道春风起陪游出建章
　　侍猎长杨下承恩更射飞尘生马影灭箭落鴈行稀薄暮归随【集作随天】仗聨翩入琐闱
　　玉劒膝边横金杯马上倾朝游茂陵道暮宿凤凰城豪吏多猜忌无劳问姓名
　　同前【刘长卿】
　　射飞夸侍猎行乐爱聨镳荐枕青娥艳鸣鞭白马骄曲房珠翠合深巷管调日晚春风里衣香满路飘
　　同前四首【令狐楚】
　　少小边州惯放狂骣骑蕃马射黄羊如今年事无筋力犹倚营门数鴈行
　　家本清河住五城须凭弓箭得功名等闲飞鞚秋原上独向寒云试射声
　　弓背霞明劒照霜秋风走马出咸阳未收天子河湟地不拟回头望故乡
　　霜满中庭月过【集作满】楼金尊玉柱对清秋当年称意须为乐不到天明未肯休
　　同前二首【杜牧】
　　官为骏马监职帅羽林儿两绶藏不见落花何处期猎敲白玉镫怒袖紫金锤田窦长留醉苏辛曲护【集作让】岐豪持出塞节笑别逺山眉捷报云台贺公卿拜寿巵连环羁玉声光碎緑锦蔽泥虬巻髙春风细雨走马去珠落璀璀白袍
　　同前三首【杜甫】
　　莫笑田家老瓦盆自从盛酒长儿孙倾银注玉惊人眼共醉终同卧竹根
　　巢燕养雏浑去尽红花结子已无多黄衫年少来宜数不见堂前东逝波
　　马上谁家白面【一作薄媚】郎临堦下马坐人牀不通姓字麄豪甚指点银瓶索酒尝
　　同前【张祜】
　　少年足【集作年少好】风情垂鞭卖眼【集作防睚】行带金师子小裘锦骐驎狞选【集作拣】匠装金【集作银】镫推【集作堆】钱买细筝李陵虽效死时论得虚名
　　同前【韩翃】
　　千点斓斒喷玉【集作玉勒】骢青丝结尾绣纒鬃鸣鞭晚【集作晓】出章台路叶叶春依【集作衣】杨柳风
　　同前【施肩吾】
　　醉骑白马走空衢恶少皆称电不如五凤街头闲勒辔半垂衫袖揖金吾
　　同前三首【僧贯休】
　　锦衣鲜华手擎鹘闲行气貌多轻忽稼穑艰难总不知五帝三皇是何物
　　自拳五色毬迸入他人宅郤捉苍头奴玉鞭打一百面白如削玉猖狂曲江曲马上黄金鞍适来新赌得
　　同前【韦庄】
　　五陵豪客多买酒黄金贱醉下酒家楼美人双翠幰挥劒邯郸市走马梁王苑乐事殊未央年华已云晚
　　汉宫少年行【李益】
　　君不见上宫警夜营八屯咚咚街鼔朝朱轩玉阶霜仗拥未合少年排入铜龙门暗闻弦管九天上宫漏沈沈清吹繁才明走马絶驰道呼鹰挟弹通缭垣玉笼金琐养黄口探雏取卵伴王孙分曹六博快一掷迎欢先意笑语喧巧为柔媚学优孟儒衣嬉戏冠沐猨晚来香街经柳市行过倡市宿桃根相逢杯酒一言失回朱点白闻至尊金张许史伺顔色王侯将相莫敢论岂知人事无定势朝欢暮戚如掌翻椒房宠移子爱夺一夕秋风生戾园徒用黄金将买赋宁知白玉暗成痕持杯收水水巳覆徙薪避火火更燔欲求四老张丞相南山如天不可上
　　长乐少年行【崔国辅】
　　遗却瑚鞭白马骄不行章台折杨柳春草【集作日】路旁情
　　长安少年行十首【李廓】
　　金紫少年郎绕街鞍马光身从左中尉官属右春坊刬戴扬州帽重熏异国香垂鞭踏青草来去杏园芳追逐轻薄伴闲游不着绯长拢出猎马数换打毬衣晓日寻花去春风带酒归青楼无昼夜歌舞歇时稀日髙春睡足帖马赏年华倒插银鱼袋行随金犊车还携新市酒逺醉曲江花防度归侵黑金吾送到家好胜躭长行天明烛满楼留人看独脚赌马换偏头乐奏曾无歇杯廵不暂休时时遥冷笑怪客有春愁遨游携艳妓装束似男儿杯酒逢花住笙歌簇马吹莺声催曲急春色讶【集作送】归迟不以闻街鼔华筵待月移赏春惟逐胜大宅可曾归不乐还逃席多狂惯衣歌人踏月起语燕巻帘飞好妇【集作妇好】惟相妒倡楼不醉稀防门连日闭苦饮惜残春开琐通新客教姬屈醉人请【集作倩】歌牵白马自舞踏红茵时辈皆相许平生不负身新年髙殿上始见有光辉玉鴈排方带金鵞立仗衣酒深和椀赐马疾打珂飞朝下人争看香街意气归游市慵骑马随姬入坐车楼边听歌吹帘外市钗【集作见莺】花乐眼从人闹归心畏日斜苍头来去报饮伴到倡家小妇教鹦鹉头边唤醉醒犬娇眠玉簟鹰掣撼金铃碧地攒花障红泥待客亭虽然长按曲不饮不曾听
　　同前【僧皎然】
　　翠楼春酒虾蟇陵长安少年皆共矜纷纷半醉緑槐道蹀躞花骢骄不胜
　　渭城少年行【崔灏】
　　洛阳二【集作三】月梨花飞秦地行人春忆归扬鞭走马城南陌朝逢驿使秦川客驿使前日发章台传道长安春早来棠梨宫中燕初至葡萄馆里花正开念此使人归更早三月便达长安道长安道上春可怜揺风荡日曲河边万戸楼台临渭水五陵花柳满秦川秦川寒食盛繁华游子春来喜见花【集作不见花】鬭鸡下杜尘初合走马章台日半斜章台帝城称贵里青楼日晚歌钟起贵里豪家白马骄五陵年少不相饶双双挟弹来金市两两鸣鞭上渭桥渭城桥头酒新熟金鞍白马谁家宿可怜锦瑟筝琵琶玉堂清酒就君【集作倡】家小妇春来不解羞娇歌一曲杨柳花
　　邯郸少年行【髙适】
　　邯郸城南游侠子自矜生长邯郸里千场纵博家仍富防度报讐身不死宅中歌笑日纷纷门外车马如云屯【集作常如云】未知肝胆向谁是令人却忆平原君君不见今人交态薄黄金用尽还疎索以兹感激【一作叹】辞旧游更于时事无所求且与少年饮美酒往来射猎西山头
　　同前【郑锡】
　　霞鞍金口骝豹袖紫貂裘家住丛台下【集作近】门前漳水流唤人呈楚舞借客试呉钩见说秦兵至甘心赴国讐

　　御定全唐诗巻二十四
　　钦定四库全书
　　御定全唐诗巻二十五
　　杂曲歌辞
　　轻薄篇【李益】
　　豪不必驰千骑雄不在垂双鞬天生俊气自相逐出与雕鹗同飞翻朝行九衢不得意下鞭走马城西原忽闻燕防一声去回鞭挟弹平陵园归来青楼曲未半美人玉色当金尊淮阴少年不相下酒酣半笑倚市门安知我有不平色白日欲顾【集作落】红尘昏死生容易如反掌得意失意由一言少年但饮莫相问此中报讐亦报恩
　　同前二首【僧贯休】
　　绣林锦野春态相压谁家少年马蹄蹋蹋鬭鸡走狗夜不归一掷赌却如花妾惟【集作谁】云不颠不狂其名不彰悲夫
　　木落萧萧蛩鸣唧唧不觉朱蔫脸红霜劫鬓漆世途多事泣向秋日方吟少壮不努力老大徒伤悲如何
　　轻薄行【僧齐已】
　　玉鞭金镫骅骝蹄横眉吐气如虹霓五陵春暖芳草齐笙歌到处花成泥日沈月上且鬭鸡醉来莫问天髙低伯阳道德何涕唾仲尼礼乐徒卑栖
　　灞上轻薄行【孟郊】
　　长安无缓歩况値天景暮相逢灞浐间亲戚不相顾自叹方拙身忽随轻薄伦常恐失所避化为车辙尘此中生白发疾走亦未歇
　　游侠篇【崔灏】
