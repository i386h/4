<!-- { "loadSidebar": true } -->
　　今日辞门馆情将众别殊感深翻有泪仁过曲怜愚晚【一作晓】镜伤秋鬓晴寒切病躯烟霞【一作波】万里阔宇宙一身孤【一作迂】倚马才宁有登龙意岂无唯于方寸内暗贮报恩珠
　　江城秋霁
　　霁后江城风景凉岂堪登眺只堪伤逺天防蝀收残雨映水鸬鷀近夕阳万事无成空过日十年多难不还乡不知何处销兹恨转觉愁随夜夜长
　　上李常侍
　　旌旗晓过大江西七校前驱万队齐千里政声人共喜三军令肃马前嘶恩霑境内风初变春入城阴柳渐低桃李不须令更种早知门下旧成蹊
　　上湖南崔中丞
　　山上青松陌上尘云泥岂合得相亲举世尽嫌良马瘦唯君不弃【一作厌】卧龙贫千金未必能移性一诺从来许杀身莫道书生无感激寸心还是报恩人
　　早春雪中
　　阴云万里昼【一作尽】漫漫愁坐关心事几般为报春风休下雪柳条初放【一作发】不禁寒
　　云安阻雨
　　日长巴峡雨蒙蒙又说归舟路未通游人不及西江水先得东流到渚宫
　　湖南春日二首
　　自怜春日客长沙江上无人转忆家光景却添乡思苦檐前数片落梅花
　　三湘漂寓若流萍万里湘【一作江】乡隔洞庭羇客春来心欲碎东风莫遣栁条青
　　送陆秀才归觐省
　　武陵何处在南指楚云阴花蕚连枝【一作芳】近桃源去路深啼莺徒寂寂征马已骎骎隄上千年柳条条挂我心
　　戏题秋月
　　秋宵月色胜春宵万里天涯静寂寥近来数夜飞霜重只畏娑婆树叶凋
　　宿湘江
　　九月湘江水漫流沙边唯览月华秋金风浦上吹黄叶一夜纷纷满客舟
　　戏赠张使君
　　数载蹉跎罢搢绅五湖乗兴转迷津如今野客无家第醉处寻常是主人
　　别公安贾明府
　　叶县门前江水深浅于羇客报恩心把君诗卷西归去一度相思一度吟
　　霁雪【一作韩舍人书窗残雪】
　　风卷寒【一作黄】云【一作长空】暮雪晴江烟洗尽柳条【一作枝】轻檐前数片无人扫又得书窗一夜明
　　汉阴吊崔员外坟
　　逺别望有归叶落【一作落叶】望春晖所痛泉路人一去无还期荒坟遗汉阴坟树啼子规存没抱寃滞孤魂意何依岂无骨肉亲岂无深相知曝露不复问髙名亦何为相携恸君罢春日空迟迟
　　题槿花
　　自用金钱买槿栽二年方始得花开鲜红未许佳人见蝴蝶争知早到来
　　题宋玉亭
　　宋玉庭前悲暮秋阳台路上雨初收应缘此处人多别松竹萧萧也带愁
　　过东平军
　　画角初鸣残照微营营鞍马往来稀相逢士卒皆垂泪八座朝天何日归
　　送辰【一作新】州郑使君
　　谁人不谴谪君去独堪伤长子家无弟【一作第】慈亲老在堂惊魂随驿吏冒暑向炎方未到猨啼处参差已断膓
　　江上柳送人【一本题上有赋得二字】
　　江柳断肠色黄丝垂未齐人看几重恨鸟入一枝低乡泪正堪落与君又解携相思万里道春去夕阳西
　　湘南曲
　　虞帝南游不复还翠蛾幽怨水云间昨夜月明湘浦宿闺中珂佩度空山
　　桂州西山登髙上陆大夫
　　登髙上山上髙处更堪愁野菊他乡酒芦花满眼秋风烟连楚郡兄弟客【一作爱】荆州早晩朝天去亲随定逺侯
　　寄郑链师
　　平生金石友沦落向辰州已是二年客那堪终日愁尺书浑不寄两鬓计应秋今夜相思月情人南海头
　　八月十五日
　　忆昔千秋节懽娯万国同今来六亲逺此日一悲风年少逢胡乱时平似梦中棃园几人在应是涕【一作泣】无穷
　　征人归乡
　　三月江城柳絮飞五年游客送人归故将别泪和乡泪今日防干湿汝衣
　　骆家亭子纳凉
　　江湖思渺然不离国门前折苇鱼沈藻攀藤鸟出烟生衣宜水竹小酒入诗篇莫怪侵星坐神清不欲眠
　　逢陇西故人忆关中舎弟
　　莫话边庭事心摧不欲闻数年家陇地舍弟殁胡军每念支离苦常嗟骨肉分急难何日见遥哭陇西云
　　秋夜【一本有宿字】梁十三厅事
　　今来秋已暮还恐未成归梦里家仍逺愁中叶又飞竹声风度急灯影月来微得见梁夫子心源有所依
　　成都暮雨秋【一作秋雨】
　　九月龟城暮愁人闭草堂地卑多雨润天暖少秋霜纵欲倾新酒其如忆故乡不知更漏意惟向客【一作枕】边长
　　酬梁二十
　　渚宫无限客相见独相亲长路皆同病无言似一身岁寒唯爱竹憔悴不堪春细与知音说攻文恐悮人
　　花下宴送郑链师
　　愁里惜春深闻幽即共寻贵看花柳色图放别离心客醉花能笑诗成花【一作酒】伴吟为君调绿绮先奏凤归林
　　秋馆雨后得弟兄书即事呈李明府
　　弟兄书忽到一夜喜兼愁空馆复闻雨贫家怯到秋坐中孤烛暗窗外数萤流试以他乡事明朝问子游
　　寄梁淑
　　长忆江头执别时论文未有不相思鴈过经秋无尺素人来终日见新诗心思食蘗何由展家似流萍任所之悔学秦人南避地武陵原上又徴师
　　送张秀才之长沙
　　君向长沙去长沙仆旧谙虽之【一作云】桂岭北终是阙【一作洞】庭南山霭生朝雨江烟作夕岚松醪能醉客慎勿滞湘潭
　　塞下【一作上】曲
　　汉将归来虏塞空旌旗初下玉关东髙蹄战马三千匹落日平原秋草中
　　送僧法和【一作送亮法师】
　　逹士心无滞他乡总是家问经翻贝叶论法指莲花欲契眞空义先开智慧芽不知飞锡后何处是恒沙
　　送严十五郎之长安
　　送客身为客思家怆别家暂收双眼泪遥想五陵花路逺征车迥山回剑阁斜长安君到日春色未应【一作曾】赊
　　冬夜宴梁十三厅
　　故人能爱客秉烛会吾曹家为朋徒罄心缘翰墨劳夜寒销腊酒霜冷重绨袍醉卧西窗下时闻鴈响髙
　　收襄阳城二首
　　悲风惨惨雨脩脩岘北山低草木愁暗发前军连夜战平明旌斾入襄州
　　五营飞将拥霜戈百里僵尸满浕河日暮归来看剑血将军却恨杀人多
　　出军
　　龙绕旌竿兽满旗飜营乍似雪中【一作山】移中军一队三千骑尽是幷州游侠儿
　　和李尹种葛
　　弱质人皆弃唯君手自栽藟含霜后竹香惹腊前梅拟托凌云势须凭接引材清【一作绿】阴如可借黄鸟定飞来
　　送零陵妓【一作送妓赴于公召】
　　宝钿香蛾翡翠裙装成掩泣欲行云殷勤好取襄王意莫向阳台梦使君
　　采莲曲二首
　　虽听采莲曲讵识采莲心漾檝爱花逺囘船愁浪深烟生极浦色日落半江阴同侣怜波静看籹堕玉簪涔阳女儿花满头同泛木兰舟秋风日暮南湖里争唱菱歌不肯休
　　塞上曲
　　胡风畧地烧连山碎叶孤城未下关山头烽子声【一作齐】声呌知是将军夜猎还
　　寂上人禅房
　　俗尘浮垢闭禅关百岁身心几日闲安得此生同草木无营长在四时间
　　桂州口号
　　画角三声动客愁晓霜如雪覆江楼谁道桂林风景暖到来重着皁貂裘
　　红槿花
　　花是深红叶麴尘不将桃李共争春今日惊秋自怜客折来持赠少年人
　　哭黔中薛大夫
　　亚相何年鎭百蛮生涯万事瘴云间夜郎城外谁人哭昨日空余旌节还
　　感春
　　看花泪尽知春尽魂断看花秪恨春名位未霑身欲老诗书宁救眼前贫
　　途中寄李二【一作李益诗】
　　杨柳烟含灞岸春年年攀折为行人好风若借低枝便莫遣青丝埽路尘
　　寄许链师【一作李益诗】
　　埽石焚香礼碧空露华偏湿蘂珠宫如何说得天坛上万里无云月正中
　　下第留辞顾侍郎
　　绮陌彤彤花照尘王门侯邸尽朱轮城南旧有山村路欲向云霞觅主人
　　题云公山房【一作权德舆诗又作杨巨源诗】
　　云公兰若深山里月明松殿微风起试问空门清净心莲花不着秋潭水
　　别离作【一作戴叔伦诗】
　　手把杏花枝未曾经别离黄昬掩门后寂寞自心知
　　九日贾明府见访
　　独掩衡门秋景闲洛阳才子访柴关莫嫌浊酒君须醉虽是贫家菊也斑同人愿得长携手久客深思一破顔却笑孟嘉吹帽落登髙何必上龙山
　　开元观陪杜大夫中元日观乐【第八句缺一字】
　　今朝欢称玉京天况值关东俗理年舞态疑回紫阳女歌声似遏防云仙盘空双鹤惊几剑洒砌三花度管落日香尘拥归骑　风油幕动髙烟
　　中秋夜登楼望月寄人
　　西楼见月似江城脉脉悠悠倚槛情万里此情同皎洁一年今日最分明初惊桂子从天落稍误芦花带雪平知称玉人临水见可怜光彩有余清
　　赠宜阳张使君
　　暂作宜阳客深知太守贤政移千里俗人戴两重天旧郭多新室闲坡尽辟田倘令黄霸在今日耻同年
　　移家别树
　　千【一作手】种庭前树人移树不移看花愁作别不及未栽时
　　成都送严十五之江东
　　江东万里外别后几凄凄峡路花应发津亭柳正齐酒倾迟日暮川阔逺天低心系征帆上随君到剡溪
　　送李参军
　　好住好住王司户珍重珍重李参军一东一西如别鹤一南一北似浮云月照疎林千片影风吹寒水万里纹别易防难今古事非是余今独与君
　　题严氏竹亭
　　子陵栖遁处堪系野人心溪水浸山影岚烟向竹阴忘机看白日留客醉瑶琴爱此多诗兴归来歩歩吟
　　送王端公之太原归觐相公
　　柱史今何适西行咏陟冈也知人惜别终美鴈成行春雨桃花静离尊竹叶香到时丞相阁应喜棣华芳
　　旅次寄湖南张郎中
　　寒江近户漫流声竹影临窗乱月明归梦不知湖水阔夜来还到洛阳城
　　晩次荆江
　　孤舟大江水水渉无昏曙雨暗迷津时云生望乡处渔翁闲自乐樵客纷多虑秋色湖上山归心日边树徒称竹箭美未得枫林趣向夕垂钓还吾从落潮去
　　同辛兖州巢父卢副端岳相思献酬之作因纾归怀兼呈辛魏二院长杨长宁
　　暮角发髙城情人坐中起临觞不及醉分散秋风起虽有明月期离心若千里前欢反惆怅后会还如此焉得夜淹留一囬终宴喜羇游复牵役馆至重湖水早晚泛归舟吾从数君子
　　抚州处士湖泛舟送北回两指此南昌县查溪兰若别
　　移樽铺山曲祖帐查溪阴铺山即逺道查溪非故林凄然诵新诗落泪霑素襟郡政我何有别情君独深禅庭古树秋宿雨清沈沈挥袂故里逺悲伤去住心
　　耒阳谿夜行【为伤杜甫作】
　　乘夕棹归舟縁源二转幽月明看岭树风静听溪流岚气船间入霜华衣上浮猨声虽此夜不是别家愁
　　桂城早秋
　　逺客惊秋早江天夜露新满庭惟有月空馆更何人卜命知身贱伤寒舞劔频猨啼曾下泪可是为忧贫
　　桂州岁暮
　　岁暮天涯客寒窗欲晓时君恩空自感乡思梦先知重谊人愁别惊栖鹊恋枝不堪楼上角南向海风吹
　　宿桂州江亭呈康端公
　　独向东亭坐三更待月开萤光入竹去水影过江来露滴千家静年流一叶催龙钟万里客正合故人哀

　　御定全唐诗巻二百七十
　　钦定四库全书
　　御定全唐诗巻二百七十一
　　窦叔向
　　窦叔向字遗直京兆人代宗时常衮为相引为左拾遗内供奉衮贬出为溧水令五子羣常牟庠巩皆工词章有聨珠集行于时叔向工五言名冠时辈集七巻今存诗九首
　　寒食日恩赐火
　　恩光及小臣华烛忽惊春电影随中使星辉拂路人幸因榆栁暖一照草茅贫
　　端午日恩赐百索
