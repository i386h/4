<!-- { "loadSidebar": true } -->
　　儿郎漫说转喉轻须待情来意自生只是眼前丝竹和大家声里唱新声【此篇题一作听刘端公田家歌】
　　十二年前边塞行坐中无语叹歌情不堪昨夜先垂泪西去阳关第一声【此篇题一作耿家歌】
　　听筝【一作题宋州田大夫家乐丘家筝】
　　十指纎纎玉笋红鴈行轻遏翠中分明似说长城苦水咽云寒一夜风
　　王家琵琶
　　金屑檀槽玉腕明子轻撚为多情只愁拍尽凉州破画出风雷是拨声
　　李家柘枝
　　红【一作细】铅拂脸细腰人金绣罗衫软着身长恐舞时残拍尽却思云雨更无因
　　楚中韦中丞箜篌
　　千重钩锁撼金铃万颗真珠泻玉瓶恰值满堂人欲醉甲光才触一时醒
　　边上逢歌者
　　垂老秋【一作愁】歌出塞庭遏云相付旧秦青少年翻掷新声尽却向人前侧【一作倾】耳听
　　马嵬归
　　云愁鸟恨驿坡前孑孑龙旗指望贤无复一生重语事柘黄衫袖掩潸然
　　塞上闻笛【一作董家笛】
　　一夜梅花笛里飞冷沙晴槛月光辉【一作阳春白雪复辉辉】北风吹尽向何处【一作东风却定北风起】髙入塞云燕鴈稀
　　经旧游
　　去年来送行人处依旧虫声古岸南斜日照溪云影断水葓花穂倒空潭
　　东山寺
　　寒色苍苍老柏风石苔清滑露光融半夜四山钟磬尽水精宫殿月玲珑
　　峰顶寺
　　月明如水山头寺仰面看天石上行夜半深廊人语定一枝松动鹤来声
　　题润州鹤林寺
　　古寺名僧多异时道情虚遣俗情悲千年鹤在市朝变来去旧山人不知
　　题胜上人山房
　　清昼房廊山半开一瓶新汲洒莓苔古松百尺始生叶飒飒风声天上来
　　李夫人词
　　延年不语望三星莫说夫人上涕零争奈世间惆怅在甘泉宫夜看图形
　　题金陵渡
　　金陵津渡小山楼一宿行人自可愁潮落夜江斜月里两三星火是瓜州
　　过阴陵【一本下有山字】
　　壮士凄惶到山下行人惆怅上山头生前此路已迷失寂寞孤魂何处游
　　纵游淮南
　　十里长街市井连月明桥上看神仙人生只合扬州死禅智山光【一作边】好墓田
　　登乐游原
　　几年诗酒滞江干水积云重思万端今日南方惆怅尽乐游原上见长安
　　过石头城
　　累累墟墓葬西原六代同归蔓草根唯是歳华流尽处石头城下水千痕
　　黄蜀葵花
　　名花八叶嫩黄金色照书窗透竹林无奈美人闲把嗅直疑檀口印中心
　　杨花
　　散乱随风处处匀庭前几日雪花新无端惹着潘郎鬓惊杀緑窗红粉人
　　蔷薇花
　　晓【一作明】风抹尽燕支颗夜雨催成蜀锦机当昼开时正明媚故乡疑是买臣归
　　戏顔郎中猎【一本无戏字】
　　忽闻射猎出军城人着戎衣马带缨倒把角弓呈一箭满川狐当头行
　　江上旅泊呈杜员外
　　牛渚南来沙岸长逺吟佳句望池阳野人未必非毛遂太守还须是孟尝
　　容儿鉢头
　　争走金车叱鞅牛笑声唯是说千秋两边角子羊门里犹学容儿弄鉢头
　　热戏乐
　　热戏争心剧火烧铜槌暗热【一作执】不相饶上皇失喜宁王笑百尺幢竿果动揺
　　玉环琵琶
　　宫楼一曲琵琶声满眼云山是去程回顾段师非汝意玉环休把恨分明
　　题酸枣驿前碑
　　苍苔古涩自【一作字】雕疎谁道中郎笔力余长爱当时遇王粲每来碑下不关书
　　题朱兵曹山居
　　朱氏西斋万巻书水门山阔自髙疎我来穿穴非无意愿向君家作壁鱼
　　题画僧二首
　　骨峭情【一作凊】髙彼岸人一杯长泛海为津僧仪又入清流品却恐前生是许询【此篇题一作酬信上人赠张僧繇画僧】
　　瘦颈隆肩碧眼生【一作僧】翰林亲赞虎头能终年不语看如意似证禅心入大乗
　　送走马使
　　新样花文配蜀罗同心双带蹙金蛾惯将喉舌传军好【一作号】马迹铃声遍两河
　　题御沟
　　万树垂杨拂御沟溶溶漾漾绕神州都縁济物心无阻从此恩波处处流
　　题青龙寺
　　二十年沈沧海间一游京国也应闲人人尽到求名处独向青龙寺看山
　　硫黄
　　一粒硫黄入贵门寝堂深处问言时人尽说韦山甫昨日余干吊子孙
　　散花楼
　　锦江城外锦城头回望秦川上轸忧正值血魂来梦里杜鹃声在散花楼
　　王家五
　　五条出万端情撚拨间关漫态生唯羡风流田太守小金铃子耳边鸣
　　听薛阳陶吹芦管
　　紫清人下薛阳陶末曲新笳调更髙无奈一声天外絶百年已死断肠刀
　　过汾水关
　　千里南来背日行关门无事一侯嬴山根百尺路前去十【一作半】夜耳中汾水声
　　樱桃
　　石榴未拆梅犹小爱此山花四五株斜日庭前风褭褭碧油千片漏红珠
　　酬淩【一作酬灵符】秀才恵枕【一作恵虎枕】
　　八寸黄杨恵不轻虎头光照簟文清空心想此縁成梦拔剑灯前一夜行
　　感春申君
　　薄俗何心议感恩谄容卑迹赖君门春申还道三千客寂寞无人杀李园
　　孟才人叹【并序】
　　武宗皇帝疾笃迁便殿孟才人以歌笙获宠者密侍其右上目之曰吾当不讳尔何为哉指笙囊泣曰请以此就缢上悯然复曰妾尝艺歌请对上歌一曲以泄其愤上以恳许之乃歌一声河满子气亟立殒上令毉之曰脉尚温而肠已絶及帝崩柩重不可举议者曰非俟才人乎爰命其榇榇至乃举嗟夫才人以诚死上以诚命虽古之义激无以过也进士髙璩登第年宴传于禁伶明年秋贡士文多以为之目大中三年遇髙于由拳哀话于余聊为兴叹
　　偶因歌态咏娇嚬【一作清唱奏歌频】传唱【一作选入】宫中十二春却为【一作絶后】一声河满子下泉【一作九原】须吊旧才人
　　听简上人吹芦管三首
　　蜀国僧吹芦一枝陇西游客泪先垂至今留得新声在却为中原人不知
　　细芦僧管夜沈沈越鸟巴猨寄恨吟吹到耳边声尽处一条丝断碧云心
　　月落江城树绕鸦一声芦管是天涯分明西国人来说赤佛堂西是汉家
　　听岳州徐员外弹琴
　　玉律潜符一古琴哲人心见圣人心尽日南风似遗意九疑猨鸟满山吟
　　钩弋夫人词
　　惆怅云陵事不回万金重更筑仙台莫言天上无消息犹是夫人作鸟来
　　鸿沟
　　龙蛇百战争天下各制雄心指此沟宁似九州分国土地图初割海中流
　　悲纳铁
　　长闻为政古诸侯使佩刀人尽佩牛谁谓今来正耕垦却销农器作戈矛
　　胡渭州
　　亭亭孤月照行舟寂寂长江万里流郷国不知何处是云山漫漫使人愁
　　破阵乐
　　秋风四面足风沙塞外征人暂别家千里不辞行路逺时光早晩到天涯
　　枫桥
　　长洲苑外草萧萧却算游城歳月遥唯有别时今不忘暮烟疎雨过枫桥
　　句
　　万国见清道一身成白头【上令狐相公以下见纪事】　此地荣辱盛岂宜山中人【秋晚】　椿儿绕树春园里桂子寻花夜月中【见挂苑丛谈】　一身扶杖二儿随【见野客丛谈】　夏雨莲苞破秋风桂子雕【题天竺寺　以下并见海录碎】　杜鹃花发杜鹃叫乌臼花生乌臼啼　茶风无奈笔酒秃不胜簪

　　御定全唐诗巻五百十一
　　钦定四库全书
　　御定全唐诗巻五百十二
　　杨洵美
　　杨洵美登寳厯元年进士第终监察御史诗一首
　　荅李昌期
　　三山载羣仙峩峩咸浪中云【一作霞】衣翦不得此路安可从我生亦何事出门如飞蓬白日又黄昏所悲瑶草空虫声故郷梦枕上禾黍风吾道如未防天运何时【一作处】通
　　长孙翺
　　长孙翺与朱庆余同时诗一首
　　宫词
　　一道甘泉接御沟上皇行处不曽秋谁言水是无情物也到宫前咽不流
　　卢求
　　卢求范阳人宰相携之父李翺壻也登寳厯二年进士
　　第官郡守诗一首
　　和于中丞登越王楼见寄
　　髙情推谢守善政属绵州未落紫泥诏闲登白雪楼晴江如送日寒岭镇迎秋满壁朝天士唯予不系舟欧阳衮
　　欧阳衮字希甫闽人寳厯元年及第官侍御史诗九首
　　雨
　　细雨弄春阴余寒入昼深山姿轻薄雾烟色澹幽林鹿践莓苔滑鱼牵水荇沈懐情方未已清酒漫须斟
　　田家
　　黯黯日将夕牛羊村下来岩阿青气发篱落杏花开草木应初感鸧鹒亦已催晩间春作好行乐不须猜
　　神光寺
　　香刹悬青磴飞楼界碧空石门栖怖鸽慈塔绕归鸿有法将心镜无名属性通从来乐幽寂寻觅未能穷
　　和项斯游头陀寺上方
　　步入桃源里晴花更满枝峰回山意旷林杳竹光迟逺寺寻龙藏名香发雁池间能将逺语况及上阳时
　　秦原道中
　　分险架长澜斜梁控夕峦宿云依岭断初月入江寒缁化秦裘敝尘惊汉防残无言倦行旅遥路属时难
　　月峰寺忆理公
　　共来江海上清论一宵同禅榻浑依旧心期浩已空惊春花落树闻梵涧揺风二谛欣咨啓还应梦寐通
　　寄陈去疾进士
　　放迹疑辞垢栖心亦道门言萝幌馥诗思竹炉温解带揺花落弹琴散鸟喧江山兹夕意唯有素交存
　　听郢客歌阳春白雪
　　寂听郢中人髙歌已絶伦临风飘白雪向日奏阳春调雅偏盈耳声长杳入神连连贯珠并袅袅遏云频度曲知难和凝情想任真周郎如赏羡莫使滞芳晨
　　南涧寺
　　春寺无人乱鸟啼藤萝阴磴野僧迷云蔵古壁遗龙象草没香台抱鹿麛松籁泠泠疑梵呗柳烟厯厯见招提为耽寂乐亲禅侣莫怪闲行费马蹄

　　御定全唐诗巻五百十二
　　钦定四库全书
　　御定全唐诗巻五百十三
　　裵夷直
　　裵夷直字礼卿河东人擢进士第文宗时厯右拾遗礼部员外郎进中书舍人武宗即位出刺杭州斥驩州司戸参军宣宗初复拜江华等州刺史终散骑常侍诗一卷
　　献歳【一作献刘蒉】书情
　　白髪添双鬓空宫【一作过】又一年音书鸿不到梦寐兔空悬地逺星辰侧天髙雨露偏圣期【一作朝】知有感云海漫相连
　　奉和大梁相公重九日军中宴防之什
　　今古同嘉节欢娱但异名陶公縁緑醑谢传为苍生酒泛金英丽诗通玉律清何言辞物累方系万人情奉和大梁相公同张员外重九日宴集
　　重九思嘉节追欢从谢公酒清欺玉露菊盛愧金风不
　　待秋蟾白须沈落照红更将门下客酬和管中
　　同乐天中秋夜洛河翫月二首
　　清洛半秋悬璧月防船当夕泛银河苍龙颔底珠皆没白帝心边镜乍磨海上几时霜雪积人间此夜管多须知天地为鑪意尽取黄金铸作波
　　不热不寒三五夕晴川明【一作朗】月正相临千珠竞没苍龙颔一镜髙悬白帝心几处凄凉縁地逺有时惆怅值云阴如何清洛如清昼共见初升又见沈
　　和邢郎中病中重阳强游乐游原
　　嘉晨令节共陶陶风景牵情并不劳晓日整冠兰室静秋原骑马菊花髙晴光一一呈金刹诗思浸浸逼水曹何必销忧凭外物只将清韵敌春醪
　　观淬龙泉劒
　　欧冶将成器风胡幸见逢发硎思剸玉投水化为龙讵肯蔵深【一作深蔵】匣终期用刜钟莲花生寳锷秋日励霜锋链质才三尺吹毛过百重击磨如不倦提握愿长从【一作决云今得便提出剪奸凶】
　　春色满皇州
