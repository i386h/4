<!-- { "loadSidebar": true } -->
　　来絏伊何谓余曰仕我瞻先达三十方起夫岂不怀髙山仰止愿言毓徳啜菽饮水
　　有鸟反哺其声嗷嗷言念旧徳忧心忉忉今我不养歳月其滔僶俛从役岂敢告劳
　　从役伊何薄求卑位告劳伊何来叅卿事名存实爽负信愆义静言遐思中心是愧
　　上巳浮江宴韵得阯字
　　披观玉京路驻赏金台阯逸兴懐九仙良辰倾四美松唫白云际桂馥青溪里别有江海【一作汉】心日暮情何巳
　　春日宴乐游园赋韵得接字
　　帝里寒光尽神臯春望浃梅郊落晚英柳甸惊初叶流水抽竒防崩云洒芳牒清尊湛不空暂喜平生接
　　山亭夜宴
　　桂宇幽襟积山亭【一作松台】凉夜永森沈野径寒肃穆岩扉静竹晦南汀【一作阿】色荷翻北潭影清兴殊未阑林端照初景
　　咏风
　　肃肃凉景【一作风】生加我林壑清驱烟寻【一作入】磵户巻雾【一作露】出山楹去来固无迹【一作际】动息如有情日落山水静为君起松声
　　懐仙【并序】
　　客有自幽山来者起予以林壑之事而烟霞在焉思解缨绂永咏山水【一作林】神与道超迹为形滞故书其事焉
　　鹤岑有竒径麟洲富仙家紫泉潄珠液岩列丹葩常希【一作若】披尘网眇然登云车鸾情极霄汉凤想疲烟霞道存蓬瀛近意惬朝市賖无为坐惆怅虚此江上华
　　忽梦游仙
　　仆本江上客牵迹在方内寤寐霄汉间居然有灵对翕尔登霞首依然蹑云背电策驱龙光烟途俨鸾态乗月披金帔连星解琼佩浮识俄易归真游邈难【一作魂莫】再寥廓沈遐想周遑奉遗诲流俗非我乡何当释尘昧
　　杂曲
　　智琼神女来访文君蛾眉始约罗袖初薰歌齐曲韵舞乱行纷若向阳台荐枕何啻得胜朝云
　　秋夜长
　　秋夜长殊未央月明白露澄清光层城绮阁遥相望遥相望川无梁北风受节南鴈翔崇兰委质时菊芳鸣环曵履【一作佩】出长廊为君秋夜衣裳纎罗对凤皇丹绮双鸳鸯调砧乱杵思自伤思自伤征夫万里戍他乡鹤关音信断龙门道路长君【一作所】在天一方寒衣徒自香
　　采莲曲【乐府作采莲归】
　　采莲归緑水芙蓉衣秋风起浪鳬鴈飞桂櫂兰桡下长浦罗裙玉腕轻揺橹叶屿花潭极望平江讴越吹相思苦相思苦佳期不可驻塞外征夫犹未还江南采莲今已暮今已暮采【乐府诗作摘】莲花渠今【一作今渠】那必尽娼家官道城南把桑叶何如江上采莲花莲花复莲花花叶何稠【一作重】疉叶翠本羞眉花红强如颊佳人不在兹【一作兹期】怅望别离时牵花怜共蒂折藕爱连丝故情无【一作何】处所新物从【一作徒】华滋不惜西【一作南】津交佩解还羞北海鴈书迟采莲歌有节采莲夜未歇正逢浩荡江上风又值裵囘【乐府诗集无裵囘二字】江上月裵囘莲浦夜相逢吴姬越女何丰茸共问寒江【一作光】千里外征客关山路【一作更】几重
　　临髙台
　　临髙台髙台迢遰絶浮埃瑶轩绮构何崔嵬鸾歌凤吹清且哀俯瞰长安道萋萋御沟草斜对甘泉路苍苍茂陵树髙台四望同帝郷【一本无此二字】佳气鬰葱葱紫阁丹楼纷照耀璧房锦殿相玲珑东弥长乐观西指未央宫赤城映朝日緑树揺春风旗亭百隧开新市甲第千甍分戚里朱轮翠盖不胜春疉树层楹相对起复有青楼大道中绣户文窗雕绮栊锦衾夜【一作昼】不襞罗帷昼【一作夕】未空歌屏朝揜翠妆镜晚窥红为君【一作吾】安宝髻蛾眉罢花丛尘间狭路【一作狭路尘间】黯将暮云间【一作开】月色明如素鸳鸯池上两两飞凤凰楼下双双度物色正如此佳期那不顾银鞍绣毂盛繁华可怜今夜宿娼家娼家少妇不须颦东园桃李片时春君看旧日髙台处栢梁铜雀生【一作尚】黄尘
　　滕王阁
　　滕王髙阁临江渚佩玉鸣鸾罢歌舞画栋朝飞南浦云珠帘暮卷西山雨闲云潭影日悠悠物换星移几度秋阁中帝子今何在槛外长江空自流
　　江南弄
　　江南弄巫山连楚梦行雨行云几相送瑶轩金谷上春时玉童仙女无见期紫露【一作雾】香烟渺难托清风明月遥相思遥相思草徒緑为听双飞凤凰曲






　　御定全唐诗巻五十五
　　钦定四库全书
　　御定全唐诗巻五十六
　　王勃
　　圣泉宴
　　披襟乗石磴列籍【一作席】俯春泉兰气薰山酌松声韵野影飘垂叶外香度落花前兴洽林塘晚重岩起夕烟
　　寻道观【其观即昌利观张天师居也】
　　芝【一作枝】防光分野蓬阙盛规模碧坛清桂阈【一作影】丹洞肃松枢玉笈三山记金箱五岳图苍虬不可得【一作见】空望白云衢
　　散关晨度
　　关山凌旦开石路无尘埃白马髙谭去青牛真气来重门临巨壑连栋起崇隈即今扬策度非是弃繻囘
　　别薛华【英华作秋日别薛升华】
　　送送多穷路遑遑独问津悲凉千里道凄断百年身心事同漂泊生涯共苦辛无论去与住俱是梦中人
　　重别薛华【一作重别薛升华】
　　明月沉珠浦秋风濯锦川楼台临絶岸洲渚亘长天旅【一作飘】泊成千里栖遑【一作迟】共百年穷途唯有泪还望独潸然
　　游梵宇三觉寺
　　杏【一作香】阁披青磴雕台控紫岑叶齐山路狭【一作迳宻】花积野坛深萝幌栖禅影松门听【一作引】梵音遽忻陪妙躅延赏【一作想】涤烦襟
　　麻平晚行
　　百年懐土望千里倦游情髙低寻戍道逺近听泉声磵叶才分色山花不辨名羇心何处尽风急暮猿清
　　送卢主簿
　　穷途非所恨虚室自相依城阙居年满琴尊俗事稀开襟方未已分袂忽多违东岩富松竹歳暮幸同归
　　饯韦兵曹
　　征骖临野次别袂惨江垂川霁浮烟敛山明落照移鹰风凋晚叶蝉露泣【一作】秋枝亭臯分逺望延想间云涯
　　白下驿饯唐少府
　　下驿穷交日昌亭旅食年相知何用早懐抱即依然浦楼低晚照郷路隔风烟去去如何道长安在日边
　　杜少府之任蜀州【一作川】
　　城阙辅三【一作俯西】秦风烟望五津与君别离意同【一作俱】是宦游人海内存知已天涯若比隣无为在岐路儿女共霑中
　　仲春郊外
　　东园垂柳径西堰落花津物色连三月风光絶【一作绕】四隣鸟飞村觉曙鱼戏水知春初晴山院里何处染嚣尘
　　郊兴
　　空园歌独酌春日赋闲居泽兰侵小径河柳覆长渠雨去花光湿风归叶影疎山人不惜醉唯畏緑尊虚
　　郊园即事
　　烟霞春旦【一作早】赏松竹故年心断山疑画障县溜泻鸣琴草徧南亭合花【一作浓】北院深闲居饶酒赋随兴欲抽簪
　　观佛迹寺
　　莲座神容俨【一作促】松崖圣趾【一作迹】余年长金迹浅地久石文【一作芝】疎颓华临曲磴倾影赴前除共嗟【一作悲】陵谷逺俄视化城【一作成】虚
　　山居晩眺赠王道士
　　金坛疎俗宇玉洞侣仙羣花枝栖晩露【一作雾】峰叶度晴云斜【一作落】照移山影囘沙拥籀【一作溜】文琴尊方待兴竹树巳迎曛
　　八仙迳【寺南又有昌利观去寺可数里岩迳窈窕杖而后进】
　　奈园欣八正松岩访九仙援萝窥雾术攀林【一作桂】俯云烟【一作阡】代【一作岱】北鸾骖至辽西鹤骑旋终希脱尘网连翼下芝田
　　春日还郊
　　闲情兼嘿语【一作嘿】携杖赴岩泉草緑萦新带榆青缀古钱鱼牀侵防水鸟路入山烟还题平子赋花树满春田
　　对酒春园作
　　投簪下山阁携酒对河梁狭水牵长镜髙花送断香繁莺歌似曲疎蝶舞成行自然催一醉非但阅年光
　　观内懐仙
　　玉架残书隐金坛旧迹【一作路】迷牵花寻紫涧【一作洞】歩叶下清谿琼浆犹类乳石髓尚如泥自能成羽翼何必仰【一作俟】云梯
　　秋日别王长史
　　别路余【一作长】千里深恩重百年正悲西候日更动北梁【一作京】篇野色笼寒雾山光敛暮烟终知难再奉懐徳自潸然
　　上已浮江宴韵得遥字
　　上巳年光促中川兴绪遥緑齐山叶满红泄片花【一作岸芝】销泉声喧后涧虹影照前桥遽悲春望逺江路积波潮
　　长柳
　　晨征犯烟磴夕憇在云闗晩风清近壑新月照澄湾郊童樵唱返津叟钓歌还客行无与晤【一作旧识】赖此释愁顔
　　铜雀妓二首
　　金凤隣铜雀漳河望邺城君王无处所台榭若平生舞席【一作筵】纷何【一作可】就歌梁俨未倾西陵松槚冷谁见绮罗情
　　妾本深宫妓层城闭九重君王欢爱尽歌舞为谁容锦衾不复襞罗衣谁再缝髙台西北望流涕向青松
　　羇游饯别
　　客心悬陇路游子倦【一作惓】江干槿丰【一作浓】朝砌静篠宻夜窗寒琴声销别恨风景驻离欢宁觉山川逺悠悠旅思难
　　易阳早发
　　饬装侵晓月奔策候残星危阁寻丹障囘梁属翠屏云间迷树影雾里失峰形复此凉【一作商】飚至空山飞夜萤
　　焦防早行和陆四
　　侵星违旅馆乘月戒征俦复嶂迷晴色虚岩辨暗【一作防】流猿吟山漏晓萤散野风秋故人何际乡闗云雾浮
　　深湾夜宿【主人依山带江】
　　津涂临巨壑村宇架危岑堰絶滩声隐风交树影深江童暮理楫山女夜调砧此时故乡逺宁知游子心
　　伤裵録事丧子
　　兰堦霜候早松露穸【一作夜】台深魄散珠胎没芳销玉树沈露文晞宿草烟照惨平林芝焚【一作焚芝】空叹息流恨满籯金
　　泥谿
　　弭櫂凌奔壑低鞭蹑峻岐江涛出防险峰磴入云危溜急船文乱岩斜骑影移水烟笼翠渚山照落丹崖风生苹浦叶露泣【一作】竹潭枝泛水虽云美劳歌谁复知
　　三月曲水宴得烟字
　　彭泽官初去河阳赋始传田园归旧国诗酒间长筵列室窥丹洞分楼瞰紫烟萦囘亘津渡出没控郊凤琴调上客龙辔俨羣仙松石偏宜古藤萝不记年重檐交宻树复磴拥危泉石晞南岭乗沙眇北川傅岩来筑处磻谿入钓前日斜真趣逺幽思梦凉蝉
　　秋日仙游观赠道士【一作骆賔王诗无首四句】
　　石图分帝宇银牒洞灵宫囘丹萦岫室复翠上岩栊雾浓金灶静云暗玉坛空野花常捧露山叶自吟风林泉明月在诗酒故人同待余逢石髓从尔命飞鸿
　　晚留【一作届】凤州
　　宝鸡辞旧役仙凤歴遗墟去此近城阙青山眀月初
　　羁春
　　客心千里倦春事一朝归还伤北园里重见落花飞
　　林塘懐友
　　芳屏画春草仙杼织朝霞何如山水路对面即飞花
　　山扉夜坐
　　抱琴开野室携酒对情人林塘花月下【一作夜】别似【一作是】一家春
　　春庄
　　山中兰叶径城外李桃园岂知人事静不觉鸟声喧
　　春游
　　客念纷无极春泪倍成行今朝花树下不觉恋年光
　　春园
　　山泉两处晚花柳一园春还持千日醉共作百年人
　　林泉独饮
　　丘壑经涂赏花柳遇时春相逢今【一作令】不醉物色自轻人
　　登城春望
　　物外山川近晴初景霭新芳郊花柳遍何处不宜春
　　他郷叙兴
　　缀叶归烟晚乗花落照春边城琴酒处俱是越郷人
　　夜兴
　　野烟含夕渚山月照秋林还将中散兴来偶步兵琴
　　临江二首
　　泛泛东流水飞飞北上尘归骖将别櫂俱是倦游人去骖嘶别路归櫂隐寒洲江臯木叶下应想故城秋
　　江亭夜月送别二首
