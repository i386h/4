<!-- { "loadSidebar": true } -->
　　好道君王遇亦难变通灵异几多般介先生有神仙术钓得鲈鱼在玉盘
　　濡须坞
　　风揭洪涛响若雷枕波为垒险相隈莫言有个濡湏坞防度曹公失志囬
　　周泰
　　名与诸公又不同金疮痕在满身中不将御盖宣恩泽谁信将军别有功
　　张纮
　　东部张公与众殊共施经畧赞全吴陈琳漫自称雄伯神气应湏怯大巫
　　太史慈
　　圣徳招贤逺近知曹公心计却成欺陈韩昔日尝投楚岂是当归召得伊
　　孙坚后
　　委付张公翊圣材几将贤德赞文台争教不覇江山得日月征曾入梦来
　　陆统
　　将军身殁有儿孤虎子为名教读书更向宫中教骑马感君恩重合何如
　　青盖
　　歴数将终势已摧不脩君徳更堪哀被他青盖言相误元是湏教入晋来
　　晋
　　七宝鞭
　　天命湏知岂偶然乱臣徒欲用兵权圣谟庙略还应别浑不消他七寳鞭
　　庾恱鹅炙
　　春暖江南景气新子鹅炙美就中珍庾家防盛刘公困浑弗相贻也恼人
　　谢
　　百万兵来逼合肥谢为将统雄师旌旗首尾千余里浑不消他一局棊
　　谢混
　　尚主当初偶未成此时谁合更闗情可怜谢混风华在千古翻传禁脔名
　　陆玩
　　陆公髙论亦由衷谦譲还慙未有功天下忠良人欲尽始应交我作三公
　　王坦之
　　晋祚安危只此行坦之何必苦忧惊谢公合定寰区在争遣当时事得成
　　蒲葵扇
　　抛舍东山嵗月遥几施经畧挫雄豪若非名徳喧寰宇争得蒲葵价数髙
　　王郎
　　太尉门庭亦甚髙王郎名重礼相饶自家妻父犹如此谁更逢君得折腰
　　刘毅
　　绕牀堪壮喝卢声似铁容仪众尽惊二十七人同举义几人全得旧功名
　　王恭
　　春风濯濯栁容仪鹤氅神情举世推可惜教君仗旄钺枉将心地托牢之
　　谢公赌墅
　　发遣将军欲去时畧无情挠只贪棊自从乞与羊昙后赌墅功成更有谁
　　苻坚投棰
　　投棰填江语未终谢安乗此立殊功三台星烂乾坤在且与张华死不同
　　卫玠
　　叔寳羊车海内稀山家女壻好风姿江东士女无端甚看杀玉人浑不知
　　郭璞脱襦
　　吟坐因思郭景纯每言穷逹似通神到头分命难移改觧脱青襦与别人
　　庾楼
　　江州楼上月明中从事同登眺逺空玉树忽薶千载后有谁重此继清风
　　新亭
　　容易乗虚逼帝畿满江艛艣与旌旗卢循若觧新亭上胜负还应未可知
　　宋
　　大岘
　　大岘才过喜可知指空言已副心期公孙计策嗟无用天与南朝作覇基
　　放宫人
　　纳谏廷臣免犯顔自然恩可覇江山姚兴侍女方承宠放出宫闱若等闲
　　借南苑
　　人主词应不偶然几人曽説笑掀天不知南苑今何在借与张公三百年
　　谢澹云霞友
　　仗气凌人岂可亲只将范泰是知闻縁何唤作云霞友却恐云霞未似君
　　乌衣巷
　　古迹荒基好叹嗟满川吟景只烟霞乌衣巷在何人住回首令人忆谢家
　　袁粲
　　负才尚气满朝知髙卧闲吟见客稀独歩何人识袁尹白杨郊外醉方归
　　刘伯龙
　　位重何如不厌贫伯龙孤子只脩身固知生计还湏有穷鬼临时也笑人
　　王方平
　　拂衣畊钓已多时江上山前乐可知著却貂裘将采药任他人唤作渔师
　　黄罗襦
　　戚属羣臣尽见猜预忧身后又堪哀到头委付何曽是虚把罗襦与彦回
　　谢朏
　　谢家诸子尽兰香各震芳名满帝乡惟有千金更堪重只将髙卧向齐王
　　羊保
　　运命将来各有期好官才阙即思之就中堪爱羊保偏受君王分外知
　　齐
　　谢朏
　　解玺传呼诏侍中却来高卧岂疎慵此时忠节还希有堪羡君王特地容
　　小儿执烛
　　谢公情量已难量忠宋心诚岂暂忘执烛小儿浑放去略无言语与君王
　　王僧祐
　　肯与公卿作等伦澹然名徳只推君任他车骑来相访箫鼓盈庭似不闻
　　王僧防
　　位髙名重不堪疑恳让仪同帝亦知不学常流争进取却忧门有二台司
　　明帝裹蒸
　　至尊尊贵异人间御膳天防岂等闲惜得裹蒸无用处不如安覇取江山
　　郁林王
　　强哀强惨亦从伊归到私庭喜可知喜字漫书三十六到头能得几多时
　　何氏小山
　　显逹何曽肯系心筑居郊外好园林赚他谢朏出山去赢得髙名直至今
　　王伦之
　　豫章太守重词林圗画陈蕃与华歆更奠子将并孺子为君千载作知音
　　潘妃
　　曽歩金莲宠絶伦岂甘今日委埃尘玉儿还有怀恩防不肯将身嫁小臣
　　王亮
　　后见梁王未免哀奈何无计拯倾頽若教彼相颠扶得争遣明公到此来
　　梁
　　分宫女
　　涤荡齐宫法令新分张宫女二千人可怜无限如花貌重见世间桃李春
　　马仙埤
　　齐朝太守不甘降忠莭当时动四方义士要教天下见且防君住待袁昻
　　勍敌
　　传闻天子重儒才特为皇华绮宴开今日方惊遇勍敌此人元自北朝来
　　蔡撙
　　紫茄白苋以为珍守任清真转更贫不饮吴兴郡中水古今能有几多人
　　楚祠
　　曽与萧侯醉玉桮此时神影尽倾頽莫云千古无灵圣也向西川助敌来
　　谢朏小舆
　　小舆升殿掌钧台不免无憀却忆回应恨被他何误悔先容易出山来
　　八闗斋
　　依凭金地甚防诚忍溺空王为圣明内殿设斋申祷祝岂无功徳及台城
　　庾信
　　苦心词赋向谁谈沦落周朝志岂甘可惜多才庾开府一生惆怅忆江南
　　陈
　　王僧辨
　　彼此英雄各有名石头髙卧拟争衡当时堪笑王僧辨待欲将心托圣明
　　武帝蚌盘
　　金翠丝黄略不舒蚌盘清宴意何如岂知三阁繁华日解为君王妙破除
　　虞居士
　　苦谏将军縂不知几随烟焰作尘飞东山居士何人识惟有君王却许归
　　姚察
　　曽佐徐陵向北游剖陈疑事动名流却归掌选清何甚一匹花练不肯收
　　宣帝伤将卒
　　前后兵师战胜回百余城垒尽归来当时将卒应知感况得君王为举哀
　　临春阁
　　临春髙阁上侵云风起香飘数里闻自是君王正沈醉岂知消息报隋军
　　结绮阁
　　结绮髙宜眺海涯上凌丹汉拂云霞一千朱翠同居此争柰恩多属丽华
　　望僊阁
　　多少沈檀结筑成望僊为号倚青冥不知孔氏何形状醉得君王不解醒
　　三阁
　　三阁相通绮宴开数千朱翠绕周回只知断送君王醉不道韩擒已到来
　　狎客
　　八宫妃尽赋篇章风揭歌声锦绣香选得十人为狎客有谁能觧谏君王
　　淮水
　　文物衣冠尽入秦六朝繁盛忽埃尘自从淮水干枯后不见王家更有人
　　江令宅
　　不向南朝立谏名旧居基在事分明令人惆怅江中令只作篇章过一生
　　后庭舞
　　嬿婉囬风态若飞丽华翘袖玉为姿后庭一曲从教舞舞破江山君未知

　　御定全唐诗巻七百六十七
　　钦定四库全书
　　御定全唐诗巻七百六十八
　　严识【以下有爵里无世次】
　　严识魏州刺史后为兵部郎中诗一首
　　班偼伃【一作严武诗】
　　贱妾如桃李君王若嵗时秋风一已劲揺落不胜悲寂寂苍苔满沈沈緑草滋繁华非此日指辇竞何辞何象
　　何象遂宁令诗一首
　　赋得御制句朔野阵云飞
　　塞日穿痕断邉鸿背影飞缥缈浮黄屋隂沈防御衣【御制诗有銮舆临紫塞朔野阵云飞之句象进銮舆临紫塞赋朔野阵云飞诗召对嘉赏授賛善大夫】张震
　　张震河间人江西采访使诗一首
　　宿金河戍
　　朝发铁麟驿夕宿金河戍奔波急王程一日千里路但
　　见容鬓改不知歳华暮悠悠沙漠行王事弥多故丘光庭
　　丘光庭吴兴人国子博士集三巻今存诗七首
　　补新宫【并序　解】
　　新宫成室也宫室毕乃祭而落之又与羣臣宾客燕饮谓之成也　昭二十五年左传叔孙昭子聘于宋公享之赋新宫又燕礼升歌鹿鸣下管新宫今诗序无此篇盖孔子返鲁之后其诗散逸采之不得故也三百之篇孔子既已删定子夏从而序之其序不冠诸篇别为编简纵其辞寻逸则厥义犹存若南陔白华之类故束晳得以补之惟此新宫则辞义俱失茍非精考难究根源按新者有旧之辞也新作南门新作延□是也宫者居处燕游宗庙之总称也士蒍城绛以深其宫梁伯沟其公宫居处之宫也楚之章华晋之虒祁燕游之宫也成三年新宫灾祢庙之宫也然则正言新宫居处之宫也盖文王作丰之时新建宫室宫室初成而祭之因之以燕賔客谓之为考考成也若宣王斯干考成室之类是也亦谓之落落者以酒浇落之也若楚子成章华之防愿与诸侯落之类是也因此之时时人歌咏其羙以成篇章故周公采之为燕享歌焉必知此新宫为文王诗者以燕礼云下管新宫下管者堂下以笙奏诗也乡饮酒礼云工升而歌鹿鸣四牡皇皇者华歌讫笙入立于堂下奏南陔白华华黍笙之所奏例皆小雅皆是文王之诗新宫既为下管所奏正与南陔事同故知为文王诗也知非天子诗者以天子之诗非宋公所赋下管所奏故也知非诸侯诗者以诸侯之诗不得入雅当在国风故也知非祢庙诗者以祢庙之诗不可享賔故也知非燕游之宫诗者以燕游之宫多不如礼其诗必当规刺规刺之作是为变雅享宾不用变雅故也由此而论则新宫为文王之诗亦已眀矣或问曰文王既非天子又非诸侯为何事也荅曰周室本为诸侯文王身有圣徳当殷纣之代三分天下之众二分归周而文王犹服事纣武王克殷之后諡之曰文追尊为王其诗有风焉周召南是也有小雅焉鹿鸣南陔之类是也有大雅焉大明棫朴之类是也有颂焉清庙我将之类是也四始之中皆有诗者以其国为诸侯身行王道薨后追尊故也新宫既为小雅今依其体以补之云尔
　　奂奂新宫礼乐其融尔徳惟贤尔【缺】惟忠为忠以公斯筵是同人之醉我与我延宾【第四句缺一字】
　　奂奂新宫既奂而轮其固如山其俨如云其寝斯安【缺】
　　分我既考落以燕羣臣【苐六句缺三字】
　　奂奂新宫既祭既延我【缺】　镛于以醉贤有礼无愆我有斯宫斯宫以安康后万年【苐三句缺二字】
　　新宫三章章八句
　　补茅鸱【并序　觧】
　　茅鸱刺食禄而无礼也在位之人有重禄而无礼度君子以为茅鸱之不若作诗以刺之　襄二十八年左传齐庆封奔鲁叔孙穆子食庆封庆封泛祭穆子不说使工为之讽茅鸱杜元凯曰茅鸱逸诗刺不敬也凡诗先儒所不见者皆谓之逸不分其旧亡与删去也臣以茅鸱非旧亡盖孔子删去耳何以明之按襄二十八年孔子时年八嵗记曰男子十年出就外傅学书记十有三年学乐诵诗舞勺论语曰吾十有五而志于学则庆封奔鲁之日与孔子就学之年其间相去不逺其诗未至流散况周礼尽在鲁国孔子贤于叔孙岂叔孙尚得见之而孔子反不得见也由此而论茅鸱之作不合礼又为依孔子删去亦已明矣或曰安知新宫不为删去耶荅曰新宫为周公所收燕礼所用不与茅鸱同也曰茅鸱为风乎为雅乎非雅也风也何以言之以叔孙大夫所赋多是国风故也今之所补亦体风焉
　　茅鸱茅鸱无集我冈汝食汝饱莫我为祥愿弹去汝来彼凤凰来彼鳯凰其仪有章
