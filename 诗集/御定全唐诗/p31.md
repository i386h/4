<!-- { "loadSidebar": true } -->
　　同前【李白】
　　十五入汉宫花颜笑春红君王选玉色侍寝金【一作锦】屏中荐枕娇夕月巻衣恋春【一作香】风寜知赵飞燕夺宠恨无穷沈忧能伤人緑鬓成霜蓬一朝不得意世事徒为空鹔鹴换美酒舞衣罢雕龙寒苦不忍言为君奏丝桐肠断亦絶悲心夜忡忡
　　同前【吴少微　此诗中有逸句】
　　城南有怨妇含怨倚兰【集作傍芳】丛自谓二八时歌舞入汉宫皇恩弄幸玉堂中【集作皇恩数流盼承幸玉堂中】緑陌【集作柏】黄花催夜酒锦衣罗袂逐春风建章西宫焕若神燕赵美女二【集作三】千人君王厌徳不忘新况羣艳冶纷来陈是时别君不再见三十三春长信殿长信重门昼掩关清房暁帐幽且闲绮窗虫网氛尘色文轩莺对桃李颜天王贵宫不贮老浩然泪陨【集作含泪】今来还自怜【集有春色二字】转晩暮试逐佳游芳草路小腰丽女夺人奇金鞍少年曽不顾归来谁为夫请谢西家妇莫辞先醉解罗襦
　　眀月照髙楼【雍陶】
　　朗月何髙髙楼中帘影寒一妇独含叹四坐谁成欢时节屡已移游旅杳不还沧溟倘未涸妾泪终不干君若无定云妾若不动山云行出山易山逐云去难愿为边塞尘因风委君颜君颜良洗多荡妾浊水间
　　长门怨【徐贤妃】
　　旧爱柏梁台新宠昭阳殿守分辞方【集作芳】辇含情泣团扇一朝歌舞荣夙昔诗书贱穨恩诚巳矣覆水难重荐
　　同前【沈佺期】
　　月皎风泠泠长门次掖庭玉阶闻坠叶罗幌见飞萤清露凝珠缀流尘下翠屏妾心君未察愁叹剧繁星
　　同前【吴少微】
　　月出映曽城孤圜上太清君王春【集作眷】爱歇枕席凉风生怨咽不能寝踟蹰歩前楹空阶白露色百草寒虫鸣念昔金房里犹嫌玉座轻如何娇所误长夜泣恩情
　　同前【张脩之】
　　长门落景尽洞房秋月眀玉阶草露积金屋网尘生妾妬今应改君恩昔未平寄语临邛客何时作赋成
　　同前【裵交防】
　　自闭长门经几秋罗衣湿尽泪还流一种蛾睂眀月夜南宫歌管北宫愁
　　同前【刘皁】
　　宫殿沈沈月欲分昭阳更漏不堪闻瑚枕上千行泪不是思君是恨君
　　同前【袁晖】
　　早知君爱歇本自无萦妬谁使恩情深今来反相误愁眠罗帐晓泣坐金闺暮独有梦中魂犹言意如故
　　同前【刘言史】
　　独坐炉边结夜愁暂时恩【集作思】去亦难留【一作收】手持金箸垂红泪乱拨寒灰不举头
　　同前二首【李白】
　　天囘北斗挂西楼金屋无人萤火流月光欲到长门殿别作深宫一叚愁
　　桂殿长愁不记春黄金四屋起秋尘夜悬眀镜青天上独照长门宫里人
　　同前【李华】
　　弱体鸳鸯荐啼妆翡翠衾鵶鸣秋殿晓人静禁门深每忆椒房宠那堪永巷阴日惊罗带缓非复旧来心
　　同前【岑参】
　　君王嫌妾妬闭妾在长门舞袖垂新宠愁睂结旧恩绿钱生履迹红粉湿啼痕羞被桃花笑看春独不言
　　同前【齐澣】
　　茕茕孤思逼寂寂长门夕妾妬亦非深君恩那不惜携琴就玉阶调悲声未谐将心托眀月流影入君怀
　　同前【刘长卿】
　　何事长门闭珠帘只自垂月移深殿早春向后宫迟蕙草生闲地棃花发旧枝芳菲自恩幸看却【集作着】被风吹
　　同前【僧皎然】
　　春风日日闭长门摇荡春心自【集作似】梦魂若遣花开只笑妾不如桃李正无言
　　同前【卢纶】
　　空宫【集作空】古廊殿寒月照斜晖卧聼未央曲满箱歌舞衣
　　同前【戴叔伦】
　　自忆专房宠曽居第一流移恩向何【集作他】处暂妬不容收夜久丝管【集作静管】絶月眀宫殿秋空将旧时意长望凤皇楼
　　同前【刘驾】
　　御泉长绕凤皇楼只是恩波别处流闲揲舞衣归未得夜来砧杵六宫秋
　　同前二首【髙蟾】
　　天上何劳万古春君前谁是百年人魂销尚媿金炉烬思起犹慙玉辇尘烟翠薄情攀不得星芒浮艳采无因可怜眀镜来相向何似恩光朝夕新
　　天上凤皇休寄梦人间鹦鹉旧堪悲平生心绪无人识一只金梭万丈丝
　　同前【张祜】
　　日映宫墙栁色寒笙歌遥指碧云端珠铅滴尽无心语彊把花枝冷笑看
　　同前二首【郑谷】
　　闲把罗衣泣凤皇先朝曽敎舞霓裳春来却羡庭花落得逐晴风出禁墙
　　流水君恩共不囘杏花争忍埽成堆残春未必多烟雨泪滴闲阶长绿苔
　　同前二首【刘氏媛】
　　雨滴梧桐秋夜长愁心和雨到昭阳泪痕不学君恩断拭却千行更万行
　　学画蛾睂独出羣当时人道便承恩经年不见君王面花落黄昏空掩门
　　阿娇怨【刘禹锡】
　　望见葳蕤举翠华试开金屋埽庭花须防宫女传来信云【一作言】幸平阳公主家
　　班倢伃【徐彦伯】
　　君恩忽断絶妾思终未央巾栉不可见枕席空余香窗暗网罗白阶秋苔藓黄应门寂已闭流涕向昭阳
　　同前【严识元】
　　贱妾如桃李君王若岁时秋风一已劲摇落不胜悲寂寂苍苔满沈沈緑草滋荣【一作繁】华非此日指辇竞何辞
　　同前三首【王维】
　　玉窗萤影度金殿人声絶秋夜守罗帏孤灯耿不灭宫殿生秋草君王恩幸疎那堪闻凤吹门外度金舆怪来妆阁闭朝下不相迎总向春园里花间语笑声
　　倢伃怨【崔湜】
　　不分君恩断新妆视镜中容华尚春日娇爱巳秋风枕席临窗晓帏屏向月空年年后庭树荣落在深宫
　　同前【崔国辅】
　　长信宫中草年年愁处生故侵珠履迹不使玉阶行
　　同前【张烜】
　　贱妾裁纨扇初摇眀月姿君王看舞席坐起秋风时玉树清御路金陈翳垂丝昭阳无分理愁寂任前期
　　同前【刘方平】
　　夕殿别君王宫深月似霜人愁【集作幽】在长信萤出向昭阳露裛红兰死【集作湿】秋雕碧树伤惟当合欢扇从此箧中藏
　　同前【王沈】
　　长信棃花暗欲栖应门上籥草萋萋春风吹花乱扑户班倢【集作斑絶】车声不至啼
　　同前【皇甫冉】
　　由来咏团扇今与值秋风事逐时皆往恩无日再中早鸿闻上苑寒露下深宫颜色年年谢相如赋岂工
　　同前【陆蒙】
　　妾貌非倾国君王忽然宠南山掌上来不及新恩重后宫多窈窕日日学新声一落君王耳南山又须轻
　　同前【翁绶】
　　谗谤潜来起百忧朝承恩宠暮仇讐火烧白玉非因玷霜翦红兰不待秋花落昭阳谁共辇月眀长信独登楼繁华事逐东流水团扇悲歌万古愁
　　同前【刘氏云】
　　君恩不可见妾岂如秋扇秋扇尚有时妾身永微贱莫言朝花不复落娇容几夺昭阳殿
　　长信怨【王諲】
　　飞燕倚身轻争人巧笑名生君弃妾意増妾怨君情日落昭阳殿秋来长信城寥寥金殿里歌吹夜无声
　　同前【王昌龄】
　　金井梧桐秋叶黄珠帘不卷夜来霜金炉【集作熏笼】玉枕无颜色卧聼南宫【一作宫中】清漏长
　　奉帚平眀金殿开暂【集作且】将团扇共【集作暂】裵囘玉颜不及寒鵶色犹带昭阳日影来
　　同前【李白】
　　月皎昭阳殿霜清长信宫天行乘玉辇飞燕与君同更有留情处承恩乐未穷谁怜团扇妾独坐怨秋风
　　蛾睂怨【王翰】
　　君不见宜春苑中九华殿飞阁连连直如髪白日全含朱鸟窗流云半入苍龙阙宫中防女夜无事学凤吹箫弄清越珠帘北巻待凉风绣户南开向眀月忽闻天子忆蛾睂宝凤衔花揲两螭传声走马开金屋夹路鸣环上玉墀长乐彤庭宴华寝三千美人曳光【集作花】锦灯前含笑更罗衣帐里承恩荐瑶枕不意君心半路回求仙别作望仙台仓琅【集作琳】禁闼遥相忆紫翠岩房昼不开欲向人间种桃实先从海底觅蓬莱蓬莱可求不可上孤舟缥缈知何往黄金作盘铜作茎晴【集作青】天白露掌中擎王母嫣然感君意云车雨斾欲相迎飞廉观前空怨慕少君何事须相误一朝埋没茂陵田贱妾蛾睂不重顾宫车晩出向南山仙衞逶迤去不还朝晡泣对麒麟树树下苍苔日渐斑人生百年夜将半对酒长歌莫长叹賸【集作情】知白日不可思一死一生何足算
　　玉阶怨【李白】
　　玉阶生白露夜久侵罗韤却下水精帘玲珑望秋月
　　宫怨【长孙佐辅】
　　窗前好树名玫瑰去年花落今年开无情春色尚识返君心忽断何时来忆昔妆成候仙仗宫玲珑日新上拊心却笑西子嚬掩鼻谁忧郑姬谤草染文章衣下履花黏甲乙牀前帐三千玉貌休自夸十二金钗独相向盛衰倾夺欲何如娇爱飜悲逐佞防重逺岂能慙沼鹄弃前方见泣船鱼看笼不记熏龙脑咏扇空曽秃鼠须始意【一作喜】类萝新托柏终伤如荠却甘荼深院【集作院深】独开还独闭鹦鹉惊飞苔覆地满箱旧赐前日衣渍枕新垂夜来泪痕多开镜照还悲绿髻青蛾尚未衰莫道新缣长絶比犹逢故劒防相追
　　同前【李益】
　　露湿晴花宫【集作春】殿香月眀歌吹在昭阳似将海水添宫漏共滴长门一夜长
　　同前【于濆】
　　妾家望江口少年家财厚临江起珠楼不卖文君酒当年乐贞独巢燕时为友父兄未许人畏妾事姑舅西墙邻宋玉窥见妾睂宇一旦及天聪恩光生户牖谓言入汉宫富贵可长久君王纵有情不奈陈皇后谁怜颊似桃孰知腰胜栁今日在长门从来不如丑
　　同前【柯崇】
　　尘满金炉不炷香黄昏独自立重廊笙歌何处承恩宠一一随风入上阳
　　长门槐栁半萧疎玉辇沈思恨有余红泪旋销倾国态黄金谁为达相如
　　杂怨三首【聂夷中】
　　生在绮罗下岂识渔阳道良人自戍来夜夜梦中到渔阳万里逺近于中门限中门逾有时渔阳常在眼良人昨日去眀日又不还【一作明月又不圜】别时各有泪零落青楼前
　　君泪濡罗巾妾泪滴路尘罗巾今在手日得随妾身路尘如因飞得上君车轮
　　同前三首【孟郊】
　　夭桃花清晨游女红粉新夭桃花薄暮游女红粉故树有百年【一作度】花人无一定颜花送人老尽人悲花自闲贫女镜不眀寒花日少容暗蛩有虚织短线无长缝浪水不可照狂夫不可从浪水多散影狂夫多异踪持此一生薄空成百【集作万】恨浓
　　忆人莫至悲至悲空自衰寄人莫翦衣翦衣未必归朝为双【一作同】蔕花暮为四散飞花落却绕树游子不顾期

　　御定全唐诗卷二十
　　钦定四库全书
　　御定全唐诗卷二十一
　　相和歌辞
　　子夜春歌【王翰　以后并清商曲其器有钟磬琴瑟击琴琵琶箜篌筑筝节鼓笙笛箫箎埙等十五种为一部唐又増吹叶而无埙长安以后工伎寖缺与吴音转逺开元中刘贶以为宜取吴人使之传习以问歌工李郎子郎子北人学于江都俞才生后郎子亡去清乐之歌遂阙】
　　春气满林香春游不可忘落花吹欲尽垂栁折还长桑女淮南曲金鞍塞北装行行小垂手日暮渭川阳
　　子夜冬歌【崔国辅】
　　寂寥抱冬心裁罗又褧褧夜久频挑灯霜寒剪刀冷
　　同前【薛耀】
　　朔风扣羣木严霜凋百草借问月中人安得长不老
　　子夜四时歌六首【郭元振】
　　春歌二首
　　青楼含日光緑池起风色赠子同心花殷勤此何极
　　陌头杨栁枝已被春风吹妾心正断絶君怀那得知
　　秋歌二首
　　邀欢空伫立望美频回顾何时复采菱江中密相遇辟恶茱萸囊延年菊花酒与子结绸缪丹心此何有
　　冬歌二首
