<!-- { "loadSidebar": true } -->
　　题新居呈王尹兼简府中三掾
　　弊宅须重葺贫家乏羡财桥慿川守造树倩府僚栽朱板新犹湿红英暖渐开仍期更携酒倚槛看花来
　　云和
　　非琴非瑟亦非筝拨柱推调未成欲散白头千万恨只消红袖两三声
　　春老
　　欲随年少强逰春自觉风光不属身歌舞屏风花障上防时曾画白头人
　　春雪过皇甫家
　　晚来篮轝雪中回喜遇君家门正开唯要主人青眼待琴诗谈笑自将来
　　崔侍御以孩子三日示其所生诗见示因以二絶句和之
　　洞房门上挂桑弧香水盆中浴鳯雏还似初生三日魄嫦娥满月即成珠
　　爱惜肯将同寳玉喜欢应胜得王侯弄璋诗句多才思愁杀无儿老邓攸
　　与皇甫庻子同逰城东
　　闲逰何必多徒侣相劝时时举一桮博望苑中无职役建春门外足池台緑油剪叶蒲新长红蜡黏枝杏欲开白马朱衣两宫相可怜天气出城来
　　洛城东花下作
　　记得旧诗章花多数洛阳【旧诗云洛阳城东靣今来花似雪又云更待城东桃李发又云花满洛阳城】及逢花似雪已是鬓成霜向后光隂促从前事意忙无因重年少何计驻时芳欲送愁离面须倾酒入肠白头无借在醉倒亦何妨
　　晚春寄微之并崔湖州
　　洛阳陌上少交亲履道城边欲暮春崔在吴兴元在越出门骑马觅何人
　　城东闲行因题尉迟司业水阁
　　闲绕洛阳城无人知姓名病乗篮轝出老着茜衫行处处花相引时时酒一倾借君溪阁上醉咏两三声
　　寄皇甫七
　　孟夏爱吾庐陶潜语不虚花樽飘落酒风案展开书邻女偷新果家僮漉小鱼不知皇甫七池上兴何如
　　访皇甫七
　　上马行数里逢花倾一桮更无停泊处还是觅君来

　　御定全唐诗巻四百四十六
　　钦定四库全书
　　御定全唐诗巻四百四十七
　　白居易
　　除苏州刺史别洛城东花
　　乱雪千花落新丝两生老除吴郡守春别洛阳城江上今重去城东更一行别花何用伴劝酒有残莺
　　奉和汴州令狐令公二十二韵【同用淹字】
　　客有东征者夷门一落帆二年方得到五日未为淹【相府领镇隔年居易方到既到陪奉逰宴凡经五日】在浚旌重葺逰梁馆更添心因好善乐貌为礼贤谦俗阜知敦劝民安见察廉仁风扇【平声】道路隂雨膏【去声】闾阎文律操将柄兵机钓得钤碧幢油叶叶【一作业业】红斾火防防景象春加丽威容晓助严枪森赤豹尾纛咤黒龙髯门静尘初敛城昏日半衔选幽开后院占胜坐前檐平展丝头毯髙褰锦额帘雷捶柘枝鼓雪摆胡【音鹘一作鹘】腾衫髪滑歌钗坠妆光舞汗霑回灯花簇簇过酒玉纤纎馔盛盘心殢醅浓盏底黏陆珍
　　熊掌烂海味蟹螯咸福履千夫祝形仪四座【一作海】瞻羊公长在岘傅説莫归岩【盖祝者词意也】眷爱人人遍风情事事兼犹嫌客不醉同赋夜厌厌
　　船夜援琴
　　鸟栖鱼不动月照夜江深身外都无事舟中只有琴七为益友两耳是知音心静即声淡其间无古今
　　荅刘和州禹锡
　　换印虽频命未通歴阳湖上又秋风不教才展休明代为罚诗争造化功我亦思归田舍下君应厌卧郡斋中好相收拾为闲伴年齿官班约略同
　　渡淮
　　淮水东南濶无风渡亦难孤烟生乍直逺树望多圎春浪櫂声急夕阳帆影残清流宜映月今夜重吟看
　　赴苏州至常州荅贾舍人
　　杭城隔歳转苏台还拥前时五马回厌见簿书先眼合喜逢桮酒暂眉开未酬恩宠年空去欲立功名命不来一别承明三领郡甘从人道是麤才
　　去歳罢杭州今春领吴郡慙无善政聊写鄙懐兼寄三相公
　　为问三丞相如何秉国钧那将最剧郡付与苦慵人岂有吟诗客堪为持节臣不才空饱暖无惠及饥贫昨卧南城月今行北境春铅刀磨欲尽银印换何频杭老遮车辙吴童扫路尘虚迎复虚送慙见两州民
　　宣武令狐相公以诗寄赠传播吴中聊奉短章用申酬谢
　　新诗传咏忽纷纷楚老吴娃耳徧闻尽解呼为好才子不知官是【一作在】上将军辞人命薄多无位战将功髙少有文谢脁篇章韩信钺一生双得不如君
　　自咏
　　形容瘦薄诗情苦岂是人间有相人只合一生眠白屋何因三度拥朱轮金章未佩虽非贵银榼常携亦不贫唯是无儿头早白被天磨折恰平均
　　吟前篇因寄微之
　　君顔贵茂不清羸君句雄华不苦悲何事遣君还似我髭须早白亦无儿
　　紫薇花
　　紫薇花对紫薇翁名目虽同貌不同独占芳菲当夏景不将顔色托春风浔阳官舍双髙树兴善僧庭一大丛何似苏州安置处花堂栏下月明中
　　自到郡斋仅经旬日方专公务未及宴逰偷闲走笔题二十四韵兼寄常州贾舍人湖州崔郎中仍呈吴中诸客
　　渭北离乡客江南守土臣渉途初改月入境已经旬甲郡标天下环封极海濵版圗十万户兵籍五千人自顾才能少何堪宠命频冒荣慙印绶虚奨负丝纶【除苏州制云藏扵己为道义施扵物为政能在公形骨鲠之志阖境有袴襦之乐】病须通脉防流要塞津救烦无若静补拙莫如勤削使科条简摊令赋役均以兹为报効安敢不躬亲襦袴提扵手韦佩在绅敢辞称俗吏且愿活疲民常【常州】未徴黄霸湖【湖州】犹借宼恂媿无铛脚政【河北三郡相邻皆有善政时为铛脚刺史见唐书】徒忝犬牙邻制诰【一作诏】夸黄绢【美贾常州也】诗篇占白苹【美崔吴兴也】铜符抛不得【自谓也】琼树见无因警寐钟传夜催衙鼓报晨唯知对胥吏未暇接亲賔色变云迎夏声残鸟过春麦风非逐扇梅雨异随轮武寺山如故【武丘寺也】王楼月自新【郡内东南楼名也】池塘闲长草丝竹废生尘暑遣烧神酎晴教防舞茵待还公事了亦拟乐吾身
　　题笼鹤
　　经旬不饮酒逾月未闻歌岂是风情少其如尘事多虎丘慙客问娃馆妬人过莫笑笼中鹤相看去防何
　　荅客问杭州
　　为我踟蹰停酒盏与君约略説杭州山名天竺堆青黛湖号钱塘泻緑油大屋檐多装鴈齿小航船亦画龙头所嗟水路无三百官系何因得再逰
　　登阊门闲望
　　阊门四望鬰苍苍始觉州雄土俗强十万夫家供课税五千子弟守封疆阖闾城碧铺秋草乌鹊桥红带夕阳处处楼前飘管吹家家门外泊舟航云埋虎寺山藏色月耀娃宫水放光曾赏钱唐嫌【一作兼】茂苑今来未敢苦夸张
　　代诸妓赠送周判官
　　妓筵今夜别姑苏客櫂明朝向镜湖莫泛扁舟寻范蠡且随五马觅罗敷兰亭月破能回否娃馆秋凉却到无好与使君为老伴归来休染白髭须
　　秋寄微之十二韵
　　娃馆松江北稽城浙水东屈君为长吏伴我作衰翁旌斾知非逺烟云望不通忙多对酒榼兴少阅诗筒【比在杭州两浙唱和诗赠荅扵筒中逓来往】淡白秋来日疎凉雨后风余霞数片绮新月一张弓影满衰桐树香凋晚蕙丛饥啼春谷鸟寒怨络丝虫览镜头虽白听歌耳未聋老愁从此遣醉笑与谁同清旦方堆案黄昏始退公可怜朝暮景销在两衙中
　　池上早秋
　　荷芰緑参差新秋水满池早凉生北槛残照下东篱露饱蝉声嬾风干栁意衰过潘二十歳何必更愁悲
　　郡西亭偶咏
　　常爱西亭面北林公私尘事不能侵共闲作伴无如鹤与老相宜只有琴莫遣是非分作界须教吏隐合为心可怜此道人皆见但要修行功用深
　　故衫
　　闇淡绯衫称老身半披半曳出朱门袖中吴郡新诗本襟上杭州旧酒痕残色过梅看向尽故香因洗嗅犹存曾经烂熳三年着欲弃空箱似少恩
　　郡中夜聴李山人弹三乐
　　风琴秋拂匣月户夜开关荣启先生乐姑苏太守闲传声千古后得意一时间却怪钟期耳唯聴水与山
　　东城桂三首【并序一作桂华曲】
　　苏之东城古吴都城也今为樵牧之场有桂一株生乎城下惜其不得地因赋三絶句以唁之
　　子堕本从天竺寺根盘今在阖闾城当时应逐南风落洛向人间取次生【旧説杭州天竺寺每歳秋中有月桂子堕】
　　霜雪【一作雪霰】压多虽不死荆榛长疾欲相埋长忧落在樵人手卖作苏州一束柴
　　遥知【一作可怜】天上桂花孤试问嫦娥更要无月宫幸有闲田地何不中央种两株
　　闻行简恩赐章服喜成长句寄之
　　吾年五十加朝散尔亦今年赐服章齿髪恰同知命歳官衔俱是客曹郎【予与行简俱年五十始着绯皆是主客郎中】荣传锦帐花聨萼彩动绫袍鴈趂行【绯多以鴈衘瑞莎为之也】大抵着绯宜老大莫嫌秋鬓数茎霜
　　唤笙歌
　　露坠萎花槿风吹败叶荷老心欢乐少秋眼感伤多芳歳今如此衰翁可奈何犹应不如醉试遣唤笙歌
　　对酒吟
　　一抛学士笔三佩使君符未换银青绶唯添雪白须公门衙退掩妓席客来铺履舄从相近讴吟任所须金衔嘶五马钿带舞双姝不得当年有犹胜到老无合声歌汉月齐手拍吴歈今夜还先醉应烦红袖扶
　　偶饮
　　三盏醺醺四体融妓亭檐下夕阳中千声方响敲相续一曲才和戞未终今日心情如往日秋风气味似春风唯憎小吏樽前报道去衙时水五筒
　　早发赴洞庭舟中作
　　阊门曙色欲苍苍星月髙低宿水光櫂举影揺灯烛动舟移声拽管长渐看海树红生日遥见包山白带霜出郭已行十五里唯消一曲慢霓裳
　　宿湖中
　　水天向晚碧沉沉树影霞光重叠深浸月冷波千顷练包霜新橘万株金幸无案牍何妨醉纵有笙歌不废吟十只画何处宿洞庭山脚太湖心
　　拣贡橘书情
　　洞庭贡橘拣宜精太守勤王请自行珠颗形容随日长琼浆气味得霜成登山敢惜驽骀力望阙难伸蝼蚁情疎贱无由亲跪献愿凭朱实表丹诚
　　夜泛阳坞入明月湾即事寄崔湖州
　　湖山处处好淹留最爱东湾北坞头掩映橘林千防火澄潭水一盆油龙头画舸衔明月鹊脚红旗蘸碧流为报茶山崔太守与君各是一家逰【尝羡吴兴每春茶山之逰洎入太湖羡意减矣故云】
　　泛太湖书事寄微之
　　烟渚云帆处处通飘然舟似入虚空玉桮浅酌廵初匝金管徐吹曲未终黄夹缬林寒有叶碧琉璃水净无风避旗飞鹭翩翻白惊鼓跳鱼拨剌红涧雪压多松偃蹇岩泉滴久石玲珑书为故事留湖上【所见胜景多记在湖中石上】吟作新诗寄浙东军府威容从道盛江山气色定知同报君一事君应羡五宿澄波皓月中
　　题新馆
　　曾为白社羇逰客今作朱门醉饱身十万户州尤觉贵二千石禄敢言贫重裘每念单衣士兼味尝思旅食人新馆寒来多少客欲囬歌酒暖风尘
　　西楼喜雪命宴
　　宿云黄惨澹晓雪白飘飖散麫遮槐市堆花压栁桥四郊铺缟素万室甃琼瑶银榼携桑落金炉上丽谯光迎舞妓动寒近醉人销歌乐虽盈耳慙无五袴謡
　　新栽梅
　　池边新种七株梅欲到花时防检来莫怕长洲桃李妬今年好为使君开
　　酬刘和州戏赠
　　钱唐山水接苏台两地褰帷媿不才政事素无争学得风情旧有且将来双蛾解佩啼相送五马鸣珂笑却囬不似刘郎无景行长抛春恨在天台
　　戏和贾常州醉中二絶句
　　闻道毗陵诗酒兴近来积渐学姑苏罨头新令从偷去刮骨清吟得佀无
　　越调管吹留客曲吴吟诗送暖寒桮娃宫无限风流事好遣孙心暂学来
　　歳暮寄微之三首
