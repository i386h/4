<!-- { "loadSidebar": true } -->
　　不来知尽怪失意懒春游闻鸟宁惊梦看花怕引愁赌棋招敌手沽酒自扶头何似华筵上推辞候到筹
　　答窦知言
　　冬日易惨恶暴风拔山根尘沙落黄河浊波如地翻飞鸟皆束翼居人不开门独我赴省期冒此驰毂辕陜城城西边逢子亦且奔所趋事一心相见如弟昆我惨得子舒我寒得子温同行十日程僮仆性亦敦到京人事多日无闲精魂念子珍重我吐辞发防昏反复千万意一百六十言格高思清冷山低济浑【一作水】浑尝闻朋友惠赠言始为恩金玉日消费好句长存存倒篚别收贮不与俗士论每当清夜吟使我如哀猿
　　酬田就
　　闲居多僻静犹恐道相违只是夜深坐那堪春未归嫩苔粘野色香絮扑人衣纵有野僧到终朝不话非
　　酬礼部李员外见寄
　　本求仙郡是闲居岂向郎官更有书溪石谁思玉匠爱烟鸿愿与弋人疎自来江上眠方穏旧在城中病悉除唯见君诗难便舍寒宵吟到晓更初
　　酬令狐郎中见寄
　　昨是儿童今是翁人间日月急如风常闻欲向沧江去除我无人与子同
　　酬李廓精舎南台望月见寄
　　看月空门里诗家境有余露寒僧梵出林静鸟巢疎逺色当秋半清光胜夜初独无台上思寂寞守吾庐
　　酬光禄田卿末伏见寄
　　下伏秋期近还知扇渐疎惊飇坠邻果暴雨落江鱼贵寺虽同秩闲曹只管书朝朝廊下食相庇在肴葅
　　酬薛奉礼见赠之作
　　栖栖沧海一耕人诏遣江边作使君山顶雨余青到地涛头风起白连云诗成客见书墙和药熟僧来就鼎分珍重来章相借分芳名未识已曾闻
　　酬卢汀谏议
　　粟如流水帛如山依念仓边【一作衣食还君】语笑间篇什纵横文案少亲朋撩乱吏人闲杯觞引满从衣湿墙壁书多任手顽遥贺来年二三月防衣先辈过春关
　　酬万年张郎中见寄
　　贡籍常同府周行今一时諌曹诚已忝京邑岂相宜黒【一作白】发年来尽沧江归去迟何时【一作常】得携手林下静吟诗【一本以后四句为絶句】
　　酬光禄田卿六韵见寄
　　以病辞朝谒迂疎种药翁心弥【一作惟】念鱼鸟诏遣理兵戎绕尸旌旗影吹人鼓角风雪晴嵩岳顶树老陜城宫莅职才微薄归山路未通名卿诗句峭诮我在关东
　　酬杨汝士尚书喜人移居
　　未得沧江外衰残读药书圣朝优上秩仁里许闲居树对枝相接泉同井不疎酬章深自鄙欲寄复踌蹰
　　酬【一本有太仆二字】田卿书斋即事见寄
　　幽斋琴思静晩下紫宸朝旧隠同溪逺周行隔品遥深槐蝉唧唧疎竹雨萧萧不是相寻懒烦君举酒瓢
　　酬张籍司业见寄
　　日日在心中青山青桂丛高人多爱静归路亦应同罢吏方无病因僧得解空新诗劳见问吟对【一作向】竹林风
　　谢汾州田大夫寄茸氊卜萄
　　筐封紫卜萄筒巻白茸毛卧暖身应健含消【一作清】齿免劳衾衣疎不称梨栗鄙难高晓起题诗报寒凘满笔毫
　　牧杭州谢李太尉徳裕
　　皇恩特许拜杭坛欲谢旌旄去就难偷拟白头瞻畵防四神俱散发毛寒
　　杏园宴上谢座主
　　得陪桃李植芳丛别感生成太昊功今日无言春雨后似含冷涕谢东风
　　谢【一作遇】韬光上人
　　上方清净无因住唯愿他生得住持只恐无生复无我不知何处更逢师
　　谢秦校书与无可上人见访
　　道同无宿约三伏自从容窗豁山侵座扇揺风下松客吟多绕竹僧饭只慿钟向晩分归路莓苔行迹重
　　喜胡遇至
　　穷居稀出入门户满尘埃病少闲人问贫唯密友来茅斋从埽破药酒遣生开多事经时别还愁不宿回就林烧嫩笋绕树拣香梅相对题新什迟成举罚杯
　　喜贾岛至
　　布囊悬蹇驴千里到贫居饮酒谁堪伴留诗自与书爱眠知不醉省语似相疎军吏衣裳窄还应暗笑余
　　喜喻鳬至
　　欲出心还懒闲吟绕寝牀道书虫食尽酒律客偷将愁至为多病贫来减得狂见君何所似如热得清凉
　　喜雍陶秋夜访宿
　　晓立侍炉烟夜归蓬荜眠露华明菊上萤影灭灯前清漏和碪叠栖禽与叶连高人来此宿为似在山颠
　　喜贾岛雨中访宿
　　雨里难逢客闲吟不复眠虫声秋并起林色夜相连爱酒此生里趋朝未老前终须携手去沧海棹鱼船
　　喜马戴冬夜见过期无可上人不至
　　客来初夜里药酒自开封老渐多归思贫惟长病容苦寒灯熖细近晓鼔【一作漏】声重僧可还相舍深居闭古松内殿臣相命开罇话旧时夜钟催鸟絶积雪阻僧期林静寒声逺天隂曙色迟今宵复何夕鸣佩坐相随
　　访僧法通【一作法通师】不遇
　　访师师不遇礼佛佛无言依旧将烦恼黄昏入宅门
　　夜期友生【一作贾岛】不至
　　忍寒停酒待君来酒作凌凘火作灰半夜出门重立望月明先自下高台
　　寻僧不遇
　　入门愁自散不假见僧翁花落煎茶水松生醒酒风拂牀寻古画拔剌看新丛别有游人见多疑住此中
　　过友人山庄
　　蕙带纒腰复野蔬一庄水竹数房书举头忽见南山雪便説休官相近居
　　奉和前司封苏郎中喜严常侍萧给事见访惊斑鬓之什
　　绕鬓沧浪有几茎珥貂相问夕郎惊祗应为酒微微变不是因年渐渐生东观诗成号良史中台官罢揖高名即提彩笔裁天诏谁得吟诗自在行
　　奉和门下相公雨中寄裴给事
　　晓起闲看雨垂檐自滴堦风清想林壑云湿似江淮石信浮沤重泥从积藓埋气消浓酒力心助独吟懐飒飒通琴韵萧萧静竹斋防毫无限思念与夕郎乖
　　荅韩湘
　　疎散无世用为文乏天格把笔日不休忽忽有所得所得良自慰不求他人识子独访我来致诗过相饰君子无浮言此诗应亦直但虑忧我深鉴亦随之惑子在名场中屡战还屡北我无数子明端坐空叹息昨闻过春关【一作闱】名系吏部籍三十登高科前涂浩难测诗人多峭冷如水在胸臆岂随寻常人五藏为酒食期【一作朝】来作酬章危坐吟到夕难为间其辞益贵我纸墨【一作益媿满纸黑】奉和四松【一作和兵部郑侍郎省中四松注云松是中书相公任兵部侍郎日手裁数年后郑澣继之因为诗献相公合与唐扶刘禹锡等同和】
　　四松相对植苍翠映中台擢榦凌空去移根斸石开隂阳气潜煦造化手亲裁日月滋佳色烟霄长异材清音胜在涧寒影徧生苔静绕霜霑履闲看酒满杯同荣朱户际永日白云隈密叶闻风度高枝见鹤来赏心难可尽丽什妙难裁此地无因到循环【一作墙】几百囘

　　御定全唐诗卷五百一
　　钦定四库全书
　　御定全唐诗卷五百二
　　姚合
　　和李补阙曲江看莲花
　　露荷迎曙发灼灼复田田乍见神应骇频来眼尚颠光凝珠有蔕焰起火无烟粉腻黄丝蘂心重碧玉钱日浮秋转丽雨洒晩弥鲜醉艳酣千朶愁红思一川绿茎扶萼正翠菂满房图淡晕还殊众繁英得自然高名犹不厌上客去争先景逸倾芳酒懐浓习防牋海霞寕有态蜀锦不成妍客至应消病僧来欲破禅晓多临水立夜只傍堤眠金似明沙渚灯疑宿浦船风惊丛乍密鱼戏影微偏秾彩烧晴雾殷姿缬碧泉画工投粉笔宫女弃花钿鸟恋惊难起蜂偷困不前绕行香烂漫折赠意纒绵谁计江南曲风流合管弦
　　和王郎中召看牡丹
　　葩叠萼相重烧拦复照空妍姿朝景里醉艳晩烟中乍
　　怪霞临砌还疑烛出笼绕行惊地赤移坐觉衣红殷丽开繁朶香浓发几丛裁绡様岂似染茜色寕同嫩畏人看损鲜愁日炙融婵娟涵宿露烂漫抵春风纵赏襟情合闲吟景思通客来归尽懒莺恋语无穷万物珍那比千金买不充如今难更有纵有在仙宫
　　咏南池嘉莲
　　芙蓉池里叶田田一本双花出碧泉浓淡共妍【一作并肩】香各散东西分艳蔕【一作影】相连自知政术无他异纵是祯祥亦偶然四野人闻皆尽喜争来入郭看嘉莲
　　种苇
　　欲种数茎苇出门来往频近陂收本土选地问幽人静看唯思长初移未觉匀坐中寻竹客将去更逡巡
　　采松花
　　拟服松花无处学嵩阳道士忽相教今朝试上高枝采不觉倾翻仙鹤巢
　　咏新菊
　　黄金色未足摘取且尝新【一作新尝】若待重阳日何曽异众人【一作香】
　　杨栁枝词五首
　　黄金丝挂粉墙头动似颠狂静似愁游客见时心自醉无因得见谢家楼
　　叶叶如睂翠色浓黄莺偏恋语从容桥边陌上无人识雨湿烟和思万重
　　江上东西离别饶旧条折尽折新条亦知春色人将去犹胜狂风取次飘
　　二月杨花触处飞悠悠漠漠自东西谢家咏雪徒相比吹落庭前便作泥
　　江亭杨栁折还垂月照深黄几树丝见説隋堤枯已尽年年行客怪春迟
　　郡中冬夜闻蛩
　　秋蛩声尚在切切起苍苔乆是防情者今还有事来微霜风稍静圆月雾初开此思谁能遣应须执酒杯
　　闻新蝉寄李余
　　往年六月蝉应到毎到闻时骨【一作心】欲惊今日槐花还似发却愁听尽更无声
　　闻蝉寄贾岛
　　秋来吟更苦半咽半随风禅客心应【一作闻心】乱【一作弥静】愁【一作游】人耳愿【一作愿耳】聋雨晴烟【一作高】树里日晩古城中逺思应难尽谁当与我同
　　题鹤雏
　　羽毛生未齐【一作足】嶛峭丑于鸡夜【一作每】夜穿笼出衣碪上栖
　　咏莺
　　春来深谷雪方消莺别寒林傍翠条到处为怜烟景好隔帘多爱语声娇不同蜀魄啼残月唯逐天鸡啭诘朝少妇听时思旧曲玉楼从此动云韶
　　老马
　　卧来扶不起唯向主人嘶惆怅东郊道秋来雨作泥
　　咏镜
　　铸为明镜絶尘埃翡翠窗前挂玉台绣带共寻龙口出菱花争向匣中开孤光常见鸾踪在分处还因鹊影廻好是照身宜谢女嫦娥飞向玉宫来
　　咏破屏风【一作章孝标诗】
　　时人嫌古画倚壁不曽收露滴胶山断风吹绢海秋残云飞屋里片水落牀头尚胜凡花鸟君能补缀不
　　古碑
　　荒田一片石文字满青苔不是逢闲客何人肯读来
　　拾得古砚
　　僻性爱古物终岁求不获昨朝得古砚黄河滩之侧念此黄河中应有昔人宅宅亦作流水斯砚未变易波澜所激触背面生罅隙质状朴且丑今人作不得捧持且惊叹不敢施笔墨或恐先圣人尝用修六籍置之洁净室一日三磨拭大喜豪贵嫌久长得保惜
　　裴大夫见过
　　湖南谯国尽英髦心事相期节义高解下佩刀无所惜新闻天子付三刀
　　谢韬光上人赠百龄藤杖
　　衰病近来行少力光公乞我百龄藤闲来杖此向何处过水縁山只访僧
　　咏贵游
　　贵游多爱向深春到处香凝数里尘红杏花开连锦障绿杨隂合拂朱轮鳯凰尊畔飞金盏丝竹声中醉玉人日暮垂鞭共归去西园賔客附龙鳞
　　穷边词二首
　　将军作镇古汧洲水腻山春节气柔清夜满城丝管散行人不信是边头
　　箭利弓调四镇兵蕃人不敢近东行沿边千里浑无事唯见平安火入城
　　剑器词三首
　　圣朝能用将破敌速如神掉【一作挿】剑龙纒臂开旗火满身积尸川没【一作有】防流血野无尘今日当场舞应【一作须】知是战人
　　昼【一作夜】渡黄河水将军险用师雪光【一作声】偏着甲风力不禁旗阵变龙蛇活军雄鼓角知今朝重起舞记得战酣时
　　破虏行千里三军意气麤展旗遮日黒驱马饮【一作踏】河枯邻境求兵略皇恩索阵图元和太平乐自古恐应无
　　从军乐【一作诗】二首
