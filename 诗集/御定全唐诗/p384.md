<!-- { "loadSidebar": true } -->
　　千官望长至万国拜含元隔仗炉光出浮霜烟气翻飘飘萦内殿漠漠澹前轩圣日开如捧卿云近欲浑轮囷洒宫阙萧索散乾坤愿倚天风便披香奉至尊
　　曲池洁寒流
　　闲寻欹岸歩因向曲池看透底何澄彻廻流乍屈盘稍随髙树古逈与逺天寒月入镜华转星临珠影攅纎鳞时蔽石转吹或生澜愿假涓微效来濡拙笔端
　　赋得春风扇微和
　　时令忽已变年光俄又春髙低恵风入逺近芳气新靡靡才偃草泠泠不动尘温和乍扇物煦妪偏感人去出桂林漫来过蕙圃频晨辉正澹荡披拂长相亲
　　郭遵
　　郭遵贞元进士第诗二首
　　南至日隔仗望含元殿香炉【一作裵次元诗】
　　冕旒亲负扆卉服尽朝天旸谷移初日金炉出御烟芬馨流逺近散漫入貂蝉霜仗凝逾白朱栏映转鲜如看浮阙在稍觉逐风迁为沐皇家庆来瞻羽卫前
　　赋得春风扇微和
　　微风飘淑气散漫及兹晨习习何处至熙熙与春亲暧空看早辨映日度逾频髙拂非烟杂低垂众卉新霁天轻有霭绮陌尽无尘还似登台意元和欲煦人
　　韦纾
　　韦纾贞元进士第诗一首
　　赋得风动万年枝
　　嘉名标万祀擢秀出深宫嫩叶含烟霭芳柯振恵风参差揺翠色绮靡舞晴空气禀祯祥异荣霑雨露同天年方未极圣夀比应崇幸列华林里知殊众木中
　　樊阳源
　　樊阳源贞元进士第诗一首
　　赋得风动万年枝
　　珍木罗前殿乗春任好风振柯方褭褭舒叶乍蒙蒙影动丹墀上声传紫禁中离披偏向日凌乱半分空轻拂祥烟散低揺翠色同长令占天眷四气借全功
　　许稷
　　许稷贞元进士第诗二首
　　赋得风动万年枝
　　琼树偏春早光飞处处宜晓浮三殿日暗度万年枝婀娜揺仙禁缤翻映玉池含芳烟乍合拂砌影初移为近韶阳煦皆先众卉垂成隂知可待不与众芳随
　　闰月定四时
　　玉律穷三纪推为积闰期月余因妙算嵗遍自成时乍觉年华改翻怜物迟六旬知不惑四气本无欺月桂亏还正阶蓂落复滋从斯分厯象共仰定毫厘
　　范传正
　　范传正贞元中举进士宏辞皆髙第诗三首
　　谢真人还旧山
　　麾盖从仙府笙歌入旧山水流丹灶缺云起草堂关白鹿行为卫青鸾舞自闲种松鳞未老移石藓仍斑望路烟霞外廻舆岩岫间岂唯辽海鹤空叹令威还
　　范成君击洞隂磬
　　歴歴闻金奏微微下玉京为祥家谍久偏识洞隂名澹伫人间聼铿锵古曲成何须百兽舞自畅九天情注目看无见留心记未精云霄如可托借鹤向层城
　　赋得春风扇微和
　　暧暧当迟日微微扇好风吹揺新叶上光动浅花中澹荡凝清昼氤氲暧碧空稍看生緑水已觉散芳丛徙倚情偏适裵回赏未穷妍华不可状竟夕气融融
　　豆卢荣
　　豆卢荣贞元进士诗一首
　　赋得春风扇微和
　　春晴生缥缈软吹和初遍池影动渊沦山容发葱蒨迟迟入绮阁习习流芳甸树杪飏莺啼堦前落花片韶光恐闲放旭日宜游宴文客拂尘衣仁风愿廻扇
　　邵偃
　　邵偃贞元中进士诗一首
　　赋得春风扇微和
　　微风扇和气韶景共芳晨始见郊原緑旋过御苑春三条开广陌八水泛通津烟动花间叶香流马上人逶迤云彩曙嘹唳鸟声频为报东堂客眀朝桂树新
　　栁道伦
　　栁道伦贞元中进士诗一首
　　赋得春风扇微和
　　青阳初入律淑气应春风始辨梅花里俄分栁色中依微开夕照澹荡媚晴空拂水生苹末经岩触桂丛稍抽兰叶紫微吐杏花红愿逐仁风布将俾生植功
　　陈九流
　　陈九流贞元中进士诗一首
　　赋得春风扇微和
　　喜见阳和至遥知橐籥功迟迟散南陌褭褭逐东风暗入芳园【一作畦】里潜吹草木中兰荪才有緑桃杏未成红已觉寒光尽还看淑气通由来荣与悴今日发应同夏方庆
　　夏方庆贞元中进士诗一首
　　谢真人仙驾还旧山
　　何年成道去绰约化童顔天上辞仙侣人间忆旧山沧桑今已变萝蔓尚堪攀云覆瑶坛浄苔生丹灶闲逍遥堪白石寂寞闭关应是悲尘世思将羽驾还

　　御定全唐诗巻三百四十七
　　钦定四库全书
　　御定全唐诗巻三百四十八
　　陈羽
　　陈羽江东人登贞元进士第歴官乐宫尉佐诗一卷
　　公子行
　　金覊白靣郎何处蹋青来马娇郎半醉躞蹀望楼台似见楼上人玲珑窓户开隔花闻一笑落日不知回
　　古意
　　十三学绣罗衣裳自怜红袖闻馨香人言此是嫁时服含笑不刺双鸳鸯郎年十九髭未生拜官天下闻郎名车马骈阗贺门馆自然不失为公卿是时妾家犹未贫兄弟出入双车轮繁华全盛两相敌与郎年少为婚姻郎家居近御沟水豪门客尽蹑珠履雕盘酒器常不干晓入中厨妾先起姑嫜严肃有规矩小姑娇憨意难取朝防暮拜白玉堂绣衣着尽黄金缕妾貌渐衰郎渐薄时时强笑意索寞知郎本来无嵗寒几回掩涙看花落
　　妾年四十丝满头郎年五十封公侯男儿全盛日忘旧银牀羽帐空飕飗庭花红遍蝴蝶飞看郎佩玉下朝时归来畧畧不相頋却令侍婢生光辉郎恨妇人易衰老妾亦恨深不忍道看郎强健能几时年过六十还枯稿
　　长相思
　　相思长【一作复】相思相思无限极相思苦相思相思损容色容色真可惜相思不可彻日日长相思相思肠断絶肠断絶涙还续闲人莫作相思曲
　　送戴端公赴容州
　　分命诸侯重葳防绣服香八蛮治险阻【一作路】千骑蹋繁霜山断旌旗出天晴劒佩光还将小戴礼逺出化南方
　　送殷华之洪州
　　离堂悲楚调君奏豫章行愁处雪花白梦中江水清扣船歌月色避浪宿猨声还作经年别相思湖草生
　　春日晴原野望
　　东风吹暖气消散入晴天渐变池塘色欲生杨栁烟防茸花向月潦倒客经年乡思应愁望江湖春水连
　　湘妃怨
　　舜欲省蛮陬南廵非逸逰九山沉白日二女泣沧洲目极楚云断恨连湘水流至今闻鼓瑟咽絶不胜愁
　　冬晚送友人使西蕃
　　驿使向天西廵羌复入氐玉闗晴有雪砂碛雨无泥落泪军中笛惊眠塞上鸡逢春乡思苦万里草萋萋
　　春园即事
　　水隔羣物逺夜深风起频【一作苹】霜中千树橘月下五湖人聼鹤忽忘寝见山如得邻眀年还到此共看洞庭春
　　送友人及第归江东
　　五陵春色泛花枝心醉花前逺别离落羽【一作第】耻为闗右客成名空羡里中儿都门雨歇愁分处山店灯残梦到时家住洞庭多钓伴因【一作同】来相贺话相思
　　梓州与温商夜别【一作夜别温商梓州】
　　鳯皇城里花时别武江边月下逢客舎莫辞先买酒相门曽忝共【一作旧】登龙迎风骚屑千家竹隔水悠扬午夜钟眀日又行西蜀路不堪天际逺山重
　　长安卧病秋夜言懐
　　九重门鏁禁城秋月过南宫渐映楼紫陌夜深槐露滴碧空云尽火星流清风刻漏传三殿甲第歌钟乐五侯楚客病来乡思苦寂寥灯下不胜愁
　　喜雪上窦相公【一作朱湾诗】
　　千门万户雪花浮防防无声落瓦沟全似玉尘销更积半成氷水【一作片】结【一作约】还流光添【一作含】曙色连【一作清】天逺【一作苑】轻逐春【一作微】风绕玊【一作御】楼平地已沾盈尺润年丰须荷【一作待】富人侯
　　宴杨驸马山亭【一作朱湾诗】
　　垂杨拂岸草茸茸绣户窓前花影重鲙下玉盘红缕细酒开金瓮緑醅醲中朝驸马何平叔南国词人陆士龙落日泛舟同醉处廻潭百丈映千峯
　　西蜀送许中庸归秦赴举
　　春色华阳国秦人此别离驿楼横水影乡路入花枝日暖莺飞好山晴马去迟劒门当石隘栈阁入云危独鹤心千里贫交酒一巵桂条攀偃蹇兰叶借参差旅梦惊蝴蝶残芳怨子规碧霄今夜月惆怅上峨嵋
　　小苑春望宫池栁色【一作御沟新柳】
　　宛宛如丝柳含黄一望新未成沟上暗且向日边春嫋娜方遮水低迷欲醉人托空芳欝欝逐溜影鳞鳞弄水滋宵露垂枝染夕尘夹堤连太液还似映天津
　　中秋夜临镜湖望月
　　镜里秋宵望湖平月彩深圆光珠入浦浮照鹊惊林澹动【一作荡】光还碎婵娟影不沈逺时生岸曲空处落波心逈彻轮初满孤眀魄未侵桂枝如可折何惜夜登临
　　江上愁思二首
　　江上翁开门开门向衰草只知愁子孙不觉生涯老江上草茎枯茎枯叶复焦那堪芳意尽夜夜没寒潮
　　梁城老人【一作父】怨【一作司空曙诗】
　　朝为耕种人暮作刀枪鬼相看父子血共染城濠水
　　送灵一上人
　　十年劳逺别一笑喜相逢又上青山去青山千万重
　　经夫差庙
　　姑苏城畔千年木刻作夫差庙里神冠盖寂寥尘满室不知箫鼓乐何人
　　九月十日即事
　　汉江天外东流去巴塞连山万里秋节过重阳人病起一枝残菊不胜愁
　　夏日防九华池赠主人
　　池上凉台五月凉百花开尽水芝香黄金买酒邀诗客醉倒檐前青玉□
　　长安早春言志
　　九衢日暖树苍苍万里吴人忆水乡汉主未曽亲羽猎不知将底谏君王
　　读苏属国传
　　天山西北居延海沙塞重重不见春肠断帝乡遥望日节旄零落汉家臣
　　吴城览古
　　吴王旧国水烟空香径无人兰叶红春色似怜歌舞地年年先发馆娃宫
　　犍为城下夜泊闻夷歌
　　犍为城下防牱路空冢滩西贾客舟此夜可怜江上月夷歌铜鼓不胜愁
　　和王中丞使君春日过髙评事幽居
　　风光满路旗旙出林下髙人待使君笑借紫兰相向醉野花千树落纷纷
　　和王中丞中和日
　　节应中和天地晴繁叠鼓动髙城汉家分刺诸侯贵一曲阳春江水清
　　同韦中丞花下夜饮赠歌人
　　银烛煌煌半醉人娇歌宛转动朱唇繁花落尽春风里绣被郎官不负春
　　若耶溪逢陆澧
　　溪上春晴聊看竹谁言驿使此相逢担簦蹑屐仍多病笑杀云间陆士龙
　　夜泊荆溪
　　小雪已晴芦叶暗长波乍急鹤声嘶孤舟一夜宿流水眼看山头月落溪
　　南山别僧
　　惆怅人间多别离梅花满眼独行时无家度日多为客欲共山僧何处期
　　戯题山居二首
　　云盖秋松幽洞近水穿危石乱山深门前自有千竿竹免向人家看竹林
　　虽有柴门长不闗片云髙木共身闲犹嫌住久人知处见欲移居更上山
　　山中秋夜喜周士闲见过
　　青山髙处上不易白云深处行亦难留君不宿对秋月莫厌山空泉石寒
　　过栎阳山谿
　　众草穿沙芳色齐蹋莎行草过春谿闲云相引上山去人到山头云却低
　　姑苏台懐古
　　忆昔吴王争覇日歌钟满地上髙台三千宫女看花处人尽台崩花自开
　　将归旧山留别
　　相共逰梁今独还异乡揺落忆空山信陵死后无公子徒向夷门学抱闗
　　游洞灵观
　　初访西城礼少君独行深入洞天云风吹青桂寒花落香绕仙坛处处闻
　　旅次沔阳闻克复而用师者穷兵黩武因书简之
　　江上烟消汉水清王师大破緑林兵干戈用尽人成血韩信空传壮士名
　　湘君祠【一作湘妃怨】
　　二妃怨处云沈沈二妃哭处湘水深商人酒滴庙前草萧索【一作飒】风生斑竹林
　　送辛吉甫常州觐省【辛一作章】
　　西去兰陵家不逺到家还及采兰时新年送客我为客惆怅门前黄柳丝
　　题舞花山大师遗居
