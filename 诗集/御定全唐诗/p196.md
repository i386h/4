<!-- { "loadSidebar": true } -->
　　因时省风俗布惠迨髙年建隼出浔阳整驾游山川白云敛晴壑羣列遥天嵚嵜石门状杳霭香炉烟榛荒屡罥罣偪侧殆覆颠方臻释氏庐时物屡华妍昙逺昔经始于兹閟幽东西竹林寺灌注寒涧泉人事既云冺嵗月复巳绵殿宇余丹绀磴阁峭欹悬佳士亦栖息善身絶尘縁今我防朝寄教化敷里道妙茍为得出处理无偏心当同所尚迹岂辞纒牵
　　自蒲塘驿廻驾经厯山水
　　馆宿风雨滞始晴行葢转浔阳山水多草木俱纷衍﨑岖縁碧涧苍翠践苔藓髙树夹潺湲崩石横隂巚野杏依寒拆余云冐岚浅性惬形岂劳境殊路遗缅忆昔终南下佳游亦屡展时禽下流暮纷思何由遣
　　山行积雨归途始霁
　　揽辔穷登降隂雨遘二旬但见白云合不睹岩中春急涧岂易揭峻涂良难遵深林猿声冷沮洳虎迹新始霁升阳景山水阅清晨杂花积如雾百卉萋已陈鸣驺屡骧首归路自忻忻
　　伤逝【此后十九首尽同徳精舍旧居伤懐时所作】
　　染白一为黒焚木尽成灰念我室中人逝去亦不廻结髪二十载賔敬如始来提携属时屯契阔忧患灾柔素亮为表礼章夙所该仕公不及私百事委令才一旦入闺门四屋满尘埃斯人既已矣触物但伤摧单居移时节泣涕抚婴孩知妄谓当遣临感要难裁梦想忽如睹惊起复徘徊此心良无已绕屋生蒿莱
　　往富平伤懐
　　晨起凌严霜恸哭临素帷驾言百里涂恻怆复何为昨者仕公府属城常载驰出门无所忧返室亦熙熙今者掩筠扉但闻童稚悲丈夫须出入顾尔内无依衔恨巳酸骨何况苦寒时单车路萧条廻首长逶迟飘风忽截野嘹唳雁起飞昔时同往路独往今讵知
　　出还
　　昔出喜还家今还独伤意入室掩无光衔哀写虚位凄凄动幽幔寂寂惊寒吹防女复何知时来庭下戏咨嗟日复老错莫身如寄家人劝我飡对案空垂泪
　　冬夜
　　杳杳日云夕郁结谁为开单衾自不暖霜霰巳皑皑晚嵗沦夙志惊鸿感深哀深哀当何为桃李忽凋摧帏帐徒自设冥寞岂复来平生虽恩重迁去托穷埃抱此女曹恨顾非髙世才振衣中夜起河汉尚裵囘
　　送终
　　奄忽逾时节日月获其良萧萧车马悲祖载发中堂生平同此居一旦异存亡斯须亦何益终复委山冈行出国南门南望郁苍苍日入乃云造恸哭宿风霜晨迁俯庐临诀但遑遑方当永潜翳仰视白日光俯仰遽终毕封树已荒凉独留不得还欲去结中肠童稚知所失啼号捉我裳即事犹仓卒嵗月始难忘
　　除日
　　思懐耿如昨季月巳云暮忽惊年复新独恨人成故冰池始泮緑梅援【一作稍】还飘素淑景方转延朝朝自难度
　　对芳树
　　迢迢芳园树列映清池曲对此伤人心还如故时緑风条洒余霭露叶承新旭佳人不再攀下有往来躅
　　月夜
　　皓月流春城华露积芳草坐念绮窗空翻伤清景好清景终若斯伤多人自老
　　叹杨花
　　空防不自定况值暄风度旧赏逐流年新愁忽盈素才萦下苑曲稍满东城路人意有悲欢时芳独如故
　　过昭国里故第
　　不复见故人一来过故宅物变知景暄心伤觉时寂池荒野筠合庭緑幽草积风散花意谢鸟还【一作啼】山光夕宿昔方同赏讵知今念昔缄室在东厢遗噐不忍觌柔翰全分意芳巾尚染泽残工委筐箧余素经刀尺收此还我家将还复愁惕永絶携手欢空存旧行迹冥冥独无语杳杳将何适唯思今古同时缓伤与戚
　　夏日
　　已谓心苦伤如何日方永无人不昼寝独坐山中静悟澹将遣虑学空庶遗境积俗易为侵愁来复难整
　　端居感怀
　　沈沈积素抱婉婉属之子永日独无言忽惊振衣起方如在帏室复悟永终巳稚子伤恩絶盛时若流水暄凉同寡趣朗晦俱无理寂性常喻人滞情今在巳空房欲云暮巢燕亦来止夏木遽成隂緑苔谁复履感至竟何方幽独长如此
　　悲纨扇
　　非闗秋节至讵是恩情改掩嚬人巳无委箧凉空在何言永不发暗使销光彩
　　闲斋对雨
　　幽独自盈抱隂淡亦连朝空斋对高树疎雨共萧条巢燕翻泥湿蕙花依砌消端居念往事倐忽苦惊飚
　　林园晚霁
　　雨歇见青山落日照林园山多【一作夕】烟鸟乱林清风景翻提携唯子弟萧散在琴言【一作尊】同游不同意耿耿独伤魂寂寞钟已尽如何还入门
　　秋夜二首
　　庭树转萧萧隂虫还戚戚独向高斋眠夜闻寒雨滴微风时动牖残灯尚留壁惆怅平生懐偏来委今夕霜露已凄凄星汉复昭囘朔风中夜起惊鸿千里来萧条凉叶下寂寞清砧哀嵗晏仰空宇心事若寒灰
　　感梦
　　嵗月转芜漫形影长寂寥髣髴觏微梦感叹起中宵绵思霭流月惊魂飒廻飚谁念兹夕永坐令顔鬓凋
　　同徳精舍旧居伤懐
　　洛京十载别东林访旧扉山河不可望存殁意多违时迁迹尚在同去独来归还见窗中鸽日暮绕庭飞
　　悲故友
　　白璧众求瑕素丝易成污万里颠沛还高堂已长暮积愤方盈抱纒哀忽逾度念子从此终黄泉竟谁诉一为时事感岂独平生故唯见荒丘原野草涂朝露
　　张彭州前与缑氏冯少府各惠寄一篇多故未荅张巳云没因追哀叙事兼逺简冯生
　　君昔掌文翰西垣复石渠朱衣乘白马辉光照里闾余时忝南省接防媿空虚一别守兹郡蹉跎嵗再除长懐闗河表永日简牍余郡中有方塘凉阁对红蕖金玊防逺贶篇咏见吹嘘未答平生意巳没九原居秋风吹寝门长恸涕涟如覆视缄中字奄为昔人书髪鬓已云白交友日雕疎冯生逺同恨憔悴在田庐
　　东林精舍见故殿中郑侍御题诗追旧书情涕泗横集因寄呈阎澧州冯少府
　　仲月景气佳东林一登厯中有故人诗凄凉在高壁精思长悬【一作懐】世音容巳归寂墨泽传洒余磨灭亲翰迹平生忽如梦百事皆成昔结骑京华年挥文箧笥积朝廷重英彦时辈分珪璧永谢柏梁陪独阙金门籍方婴存殁感岂暇林泉适雨余山景寒风散花光夕新知虽满堂故情谁能觌唯当同时友缄寄空凄慼
　　同李二过亡友郑子故第【李与之故非予所识】
　　客车名未灭没世恨应长斜月知何照幽林判自芳故人惊逝水寒雀噪空墙不是平生旧遗踪要可伤
　　话旧【亭中对兄姊话兰陵崇贤懐真已来故事然而作】
　　存亡三十载事过悉成空不惜霑衣泪并话一宵中
　　至开化里夀春公故宅
　　宁知府中吏故宅一徘徊厯阶存往敬瞻位泣余哀废井没荒草隂牖生緑苔门前车马散非复昔时来
　　睢阳感懐
　　豺虎犯天纲升平无内备长驱隂山卒略践三河地张侯本忠烈济世有深智坚壁梁宋间逺筹吴楚利穷年方絶输隣援皆携贰使者哭其庭救兵终不至重围虽可越藩翰谅难弃饥喉待危巢悬命中路坠甘从锋刃毙莫夺坚贞志宿将降贼庭儒生独全义空城唯白骨同往无贱贵哀哉岂独今千载当歔欷
　　广徳中洛阳作
　　生长太平日不知太平欢今还洛阳中感此方苦酸饮药本攻病毒肠翻自残王师涉河洛玉石俱不完时节屡迁斥山河长郁盘萧条孤烟絶日入空城寒塞劣乏高歩缉遗守微官西懐咸阳道踯躅心不安
　　阊门懐古
　　独鸟下高树遥知吴苑园凄凉千古事日暮倚阊门
　　感事
　　霜雪皎素丝何意坠墨池青苍犹可濯黒色不可移女工再三叹委弃当此时嵗寒虽无褐机杼谁肯施
　　感镜
　　铸镜广陵市菱花匣中发夙昔尝许人镜成人已没如冰结圆噐类璧无丝髪形影终不临清光殊不歇一感平生言松枝树【一作挂】秋月
　　叹白髪
　　还同一叶落对此孤镜晓丝缕乍难分杨花复相绕时役人易衰吾年白犹少


　　御定全唐诗巻一百九十一
　　钦定四库全书
　　御定全唐诗巻一百九十二
　　韦应物
　　登高望洛城作
　　高台造云端遐瞰周四垠雄都定鼎地势据万国尊河岳出云雨土圭酌乾坤舟通【一作盈】南越贡城背北邙原帝宅夹清洛丹霞捧朝暾葱茏瑶台榭窱双阙门十载构屯难兵戈若【一作乆】云屯膏腴满榛芜比屋空毁垣圣主乃东眷俾贤拯元元熙熙居守化泛泛太府恩至损当【一作方】受益苦寒必生温平明四城开稍见市井喧坐感理乱迹永懐经济言吾生自不达空鸟何翩翻天高水流逺日晏城郭昏裵囘讫旦夕聊用写忧烦
　　同徳寺阁集眺
　　芳节欲云晏游遨乐相从髙阁照丹霞飗飗含逺风寂寥氛氲廓超忽神虑空旭日霁皇州岧嶤见两宫嵩少多秀色羣山莫与崇三川浩东注涧亦来同隂阳降
　　太和宇宙得其中舟车满川陆四国靡不通旧堵今既葺庶甿亦已丰周览思自奋行当遇时邕
　　登寳意寺上方旧游【寺在武功曽居此寺】
　　翠岭香台出半天万家烟树满晴川诸僧近住不相识坐聼微【一作岩】钟记往年
　　登乐游庙作
　　高原出东城郁郁见咸阳上有千载事乃自汉宣皇颓壖久凌迟陈迹翳丘荒春草虽复緑惊风但飘扬周览京城内双阙起中央微钟何处来暮色忽苍苍歌吹喧万井车马塞康荘昔人岂不尔百世同一伤【一作场】归当守冲漠迹寓心自忘
　　登西南冈卜居遇雨寻竹浪至沣壖萦带数里清流茂树云物可赏
　　登高创危构林表见川流微雨飒已至萧条川气秋下寻密竹尽忽旷沙际游纡曲【一作直】水分野绵延稼盈畴寒花明废墟樵牧笑榛丘云水成【一作交】隂澹竹树更清幽适自恋佳赏【一作惬心赏又一作幽赏】复兹永日留
　　沣上与幼遐月夜登西冈翫花
　　置酒临高隅佳人自城阙已翫满川花还看满川月花月方浩然赏心何由歇
　　台上迟客
　　高台一悄【一作聊】望逺树间朝晖但见东西骑坐【一作端】令心赏违始霁郊原緑暮春啼鸟稀徒然对芳物何能独醉归
　　登楼
　　兹楼日登眺流嵗暗蹉跎坐厌淮南守秋山红树多
　　善福寺阁
　　残霞照高阁青山出逺林晴明一登望潇洒此幽襟
　　楼中月夜
　　端令倚悬槛长望抱沈忧宁知故园月今夕在兹楼衰莲送余馥华露湛新秋坐见苍林变清辉怆已休【一作収】
　　寒食后北楼作
　　园林过新节风花乱高阁遥闻击鼓声蹴踘军中乐
　　西楼
　　高阁一长望故园何日归烟尘拥【一作在】函谷秋雁过来稀
　　夜望
　　南楼夜巳寂暗鸟动林间不见城郭事沈沈唯四山
　　晩登郡阁
　　怅然高阁望巳掩东城闗春风偏送柳夜景欲沈山
　　登重寺阁
　　时暇陟云构晨霁澄景光始见吴都【一作郡】大十里郁苍苍山川表明丽湖海呑大荒合沓臻水陆骈阗防四方俗繁节又暄雨顺物亦康禽鱼各翔泳草木遍芬芳于兹省甿俗一用劝农桑诚知虎符忝但恨归路长
　　观早朝
　　伐鼔通严城车马溢广躔煌煌列明烛朝服照华鲜金门杳深沈尚聼清漏传河汉忽已没司阍启晨闗丹殿据龙首崔嵬对南山寒生千门里日照双阙间禁旅下成列炉香起中天辉辉覩明圣济济行【音航】俊贤媿无鸳鹭姿短翮空飞还谁当假毛羽云路相追攀
　　陪元侍御春游
　　何处醉春风长安西复东不因俱罢职岂得此时同贳酒宣平里寻芳下苑中往来杨柳陌犹避昔年骢
　　游龙门香山泉
　　山水本自佳游人已忘虑碧泉更幽絶赏爱未【一作不】能去潺湲写幽磴缭绕带【一作对】嘉树激转忽殊流归又同注羽觞自成【一作伐】翫永日亦延趣灵草有时香仙【一作山】源不知处还当圆月携手重游寓
　　龙门游眺
