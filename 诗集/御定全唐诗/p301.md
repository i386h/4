<!-- { "loadSidebar": true } -->
　　深溪人不到杖防独缘源花落寻无径鸡鸣觉近村数翁皆借草对奕复倾尊看毕初为【一作围】局归逢几世孙云迷入洞处水引出山门惆怅归城郭樵柯迹尚存
　　得替后书怀上第五相公
　　谁语恓惶客偏承顾盼私应逾骨肉分敢忘死生期山县唯荒垒云屯尽老师庖人宁自代食蘗谬相推黄绶名空罢青春鬓又衰还来扫门处犹未报恩时独立花飞满无言月下迟不知丞相意更欲遣何之
　　入塞曲
　　将军带十围重锦制戎衣猿臂销弓力虬须长劔威首登平乐宴新破大宛归楼上姝姬笑门前问客稀暮烽兔急秋草紫骝肥未奉君王诏髙槐昼掩扉
　　送姚校书因归河中
　　十年相见少一岁又还乡去住人惆怅东西路渺茫古陂无茂草高树有残阳委弃秋来【一作收余】稻雕疎采后桑月轮生舜庙河水出【一作入】关墙明日过闾里光辉芸阁郎【一作香】
　　题清源寺【即王右丞故宅】
　　儒墨兼宗道云泉隐旧【一作旧结】庐盂城今寂寞辋水自纡余内学销多累西林【一作园】易故居深房春竹老细雨夜钟疎陈迹留金地遗文在石渠不知登座客谁得【一作学】蔡邕书
　　奉送蒋尚书兼御史大夫东都留守
　　副相威名重春卿礼乐崇锡珪仍拜下分命遂居东高斾翻秋日清铙引细风蝉稀金谷树草徧徳阳宫敎用儒门俭兵依武库雄谁云千载后周召独为公
　　喜侯十七校书见访
　　东城独屏居有客到吾庐发廪因舂黍开畦复翦蔬许酣令乞酒辞窭任无鱼徧出新成句更通未悟书藤丝秋不长竹粉雨仍余谁为【一作谓】须张烛凉空有望舒
　　晩春青门林亭燕集
　　都门连骑出东野栁如丝秦苑看山处王孙逐草时欢游难再得衰老是前期林静莺啼逺春深日过迟落花今日思秉烛古人诗对酒当为乐双杯未可辞
　　晩秋东游寄猗氏第五明府解县韩明府
　　歩出青门去疎钟隔上林四郊多难日千里独归心暮鸟声偏苦秋云色易阴乱坟松柏少野径草茅深灞涘袁安履汾南宓贱琴何由听白雪秪益泪霑襟
　　奉和元承【一作丞】杪秋忆终南旧居
　　白玉郎仍少羊车上路平秋风揺逺草旧业起髙情乱树通秦苑重原接杜城溪云随暮淡野水带寒清广树【一作榭】留峯翠闲门响叶声近樵应已烧多稼又新成解佩从休沐承家岂退耕恭侯有遗躅何事学泉明
　　晩夏即事临南居
　　何须学从宦其奈本无机蕙草芳菲歇青山早晩归广庭余落照髙枕对闲扉树色迎秋老蝉声过雨稀艰难逢事异去就与时违遥忆衡门外苍苍三径微
　　省试骊珠诗
　　是日重泉下言探径寸珠龙鳞今不逆鱼目也应殊掌上星初满盘中月正孤酬恩光莫及照乗色难逾欲问投人否先论按劒无傥怜希代价敢对此氷壶
　　元日早朝
　　九陌朝臣满三朝候鼔賖逺珂时接韵攒炬偶成花紫贝为髙阙黄龙建大牙参差万防合左右八貂斜羽扇纷朱槛金鑪隔翠华微风传曙漏晓日上春霞环佩声重叠蛮夷服等差乐和天易感山固寿无涯渥泽千年圣车书四海家盛明多在位谁得守蓬麻
　　送归中丞使新罗【一本题下有册立吊祭四字】
　　逺国通王化儒林得使臣六【一作立】君成典册万里【一作行吊】奉丝纶云水连孤棹恩私在一身悠悠龙节去渺渺蜃楼新望里行还【一作山仍】暮波中嵗又春昬明看日御【一作脚又作色】灵怪问舟人城邑分华夏衣裳拟缙绅他时礼命毕归路勿【一作不】迷津
　　赠兴平郑明府
　　海内兵犹在关西赋未均仍劳持斧使尚宰茂陵人遥夜重城掩清宵片月新绿琴听古调白屋被深仁迹与儒生合心惟静者亲深情先结契薄宦早趋尘贫病休何日艰难过此身悠悠行逺道冉冉过【一作遇】良辰明主知封事长沮笑问津凄惶忽相见欲语泪霑巾
　　和王懐州观西营秋射【得寒字】
　　谢公亲校武草碧露漫漫落叶停髙驾空林满从官迎筹皆叠鼓挥箭或移竿名借三军勇功推百中难主皮山郡晩饮筭栁营寒明日开铃阁新诗双玉盘
　　晩登防州即事寄李侍御
　　章溪与贡水何事防波澜万里归人少孤舟行路难春光浮曲浪暮色隔连滩花发从南早江流向北寛故交参盛府新角耸危冠楚劔期终割隋珠惜未弹酒醒愁转极别逺泪初干愿保乔松质青青过大【一作嵗】寒
　　奉和第五相公登鄱阳郡城西楼
　　茂德为邦久丰貂旧相尊发生传雨露均养助乾坤晓肆登楼目春【一本缺】销恋阙防女墙分吏事逺【一作闉一本缺】道启津门湓浦潮声尽钟陵暮色繁夕阳移梦土芳草接湘源封内羣甿复兵间百赋存童牛耕废亩壕木【一作水】绕新村野歩渔声【一作歌】溢荒祠鼓舞喧髙斋成五字逺岫发孤猨一顾承英达多荣及子孙家贫仍受赐身老未酬恩属和瑶华曲堪将系组纶
　　甘泉诗【并序】
　　甘泉美良牧也覃怀旧水咸卤人多祓【一作疫】患天愍遗甿是生王公惠和旣敷妙用濳应顷修垒虞宼凿井便漑忽遇醴泉香美若饴遂命水工浚渫余泥葺栏备绠维人所欲万缾继絜道路纷纷旣蠲诸邪亦愈羣瘵岂止夫宜盥漱之用增烹饪之味客乃率然遂赋兹什
　　异井甘如醴深仁逺未涯气寒堪破暑源净自蠲邪修绠悬氷甃新桐【一作梧】荫玉沙带星凝晓露拂雾涌秋华绿溢涵千仭清泠饮万家何能葛洪宅终日闭烟霞
　　发绵津驿
　　孤舟北去暮心伤细雨东风春草长杳杳短亭分水陆隆隆逺鼓集渔商千丛野竹连湘浦一派寒江下吉阳欲问长安今逺近初年【一作逢】塞雁有归行
　　塞上曲
　　惯习干戈事鞍马初从少小在边城身微久属千夫长家逺多亲五郡兵嬾说疆场曾大获且悲年鬓老长征塞鸿过尽残阳里楼上凄凄【一作呜呜】暮角声
　　路旁老人
　　老人独坐倚官树欲语潸然泪便垂陌上归心无产业城边战骨有亲知余生尚在艰难日长路多逢轻薄儿绿水青山虽似旧如今贫后复何为
　　赠别刘员外长卿
　　清如寒玉直如丝世故多虞事莫期建徳津亭人别夜新安江水月明时为文易老皆知苦谪宦无名倍足悲不学朱云能折槛空羞献纳在丹墀
　　宿万固【一作囘】寺因寄严补阙
　　晓随樵客到青防因礼山僧宿化城钟梵已休初入定有无皆离本难名云开半夜千林静月上中峰万壑明为报故人雷处士尘心终日自劳生
　　岐阳客舎呈张明府
　　逸妻稚子应沟壑归路茫茫东去遥凉叶下时心悄悄空斋梦里雨萧萧星霜渐见侵华发生长虚闻在圣朝知已只今何处在故山无事别渔樵
　　奉和李观察登河中白楼
　　城上髙楼飞鸟齐从公一遂蹑丹梯黄河曲尽流天外白日轮轻【一作倾】落海西玉树九重长在梦云衢一望杳如迷何心更和阳春奏况复秋风闻战鼙
　　朝下寄韩舍人
　　侍臣鸣佩出西曹鸾殿分阶翊防旄瑞气迥浮青玉案日华遥上赤霜花间熖熖云旗合鸟外亭亭露掌高肯念万年芳树里随风一叶在蓬蒿
　　贺李观察祷河神降雨
　　质明斋祭北风微驺驭千羣拥庙扉玉帛才敷云淡淡笙镛未撤雨霏霏路边五稼添膏长河上双旌带湿归若出敬亭山下作何人敢和谢晖
　　上将行【一作上裵行军中丞】
　　萧关扫定犬羊羣【一作胡尘已灭天山外】闭阁层城白日【一作阴阴日复】曛枥上骅骝嘶鼓角门前老将识风云旌旗四面寒山暎【一作髙秋见】丝管【一作竹】千家静夜闻谁道古来多简册【一作计防】功臣【一作成】唯有衞【一作是李】将军【一作更想他时看竹帛功成不独霍将军】
　　许下书情寄张韩二舍人
　　谪宦军城老更悲近来频夜梦丹墀银杯乍灭心中火金镊唯多鬓上丝【一作乍然乍灭心中火渐镊渐多鬓上丝】绕院【一作履又作径】绿苔闻雁处满庭黄叶闭门时故人髙歩云衢上肯念前程杳未期
　　九日
　　重阳寒寺满秋梧客在南楼顾老夫歩蹇强登游藻井髪稀那更挿茱茰横空过雨千峰出大野新霜万叶枯【一作万壑铺】更望尊中菊花酒殷勤能得几囘沽
　　送大谷髙少府
　　县属并州北近胡悠悠此别宦仍孤应知史笔思循吏莫料辕门笑鲁儒古塞草青宜牧马春城月暗好啼乌雕残贵有亲仁术梅福何须去隐呉
　　同李端春望
　　二毛羇旅尚迷津万井莺花雨后春宫阙参差当晩日山河迤逦静纎尘和风醉里承恩客芳草归时失意人南北东西各自去年年依旧物华新
　　岳祠送薛近贬官
　　枯松老柏仙山下白帝祠堂枕古逵迁客无辜祝史告神明有喜女巫知遥思桂浦人空去逺过衡阳雁不随度岭梅花翻向北囘看不见树南枝
　　送友人游江南
　　逺别悠悠白髪新江潭何处是通津潮声偏惧初来客海味唯甘久住人漠漠烟光前浦晩青青草色定山春汀洲更有南回雁乱起聨翩北向秦
　　长门怨
　　闻道昭阳宴嚬蛾落叶中清歌逐寒月遥夜入深宫
　　秋日
　　反照入闾巷忧来与谁【一作愁来谁共】语古道无【一作少】人行秋风动禾黍
　　秋夜
　　髙秋夜分后逺客雁来时寂寞重门掩无人问所思
　　慈恩寺残春
　　双林花已尽叶色占残芳若问同游客髙年最断膓
　　早次睂【一作郿】县界
　　疋马晓路【一作言】归悠悠渭川道晴山向孤城秋日满白草
　　路傍墓
　　石马双双当古树不知何代公侯墓暮前靡靡【一作菲菲】春草深唯有行人看碑路
　　代园中老人
　　佣赁难【一作谁】堪一老身皤皤力役在青春林园手种唯吾事桃李成阴归别人
　　古意
　　虽言千骑上头居一世生离恨有余叶下绮窗银烛冷含啼自草锦中书
　　凉州词
　　国使翻翻随斾旌陇西岐路足荒城氊裘牧马胡雏小日暮蕃歌三两声
　　安邑王校书居
　　秋来池馆清夜闻宫漏声迢遰玉山迥泛滟银河倾琴上松风至窗里竹烟生多君不家食孰云事岩耕
　　登总持寺阁
　　今日登髙阁三休忽自悲因知筋力减不及往年时草树还如旧山河亦在兹龙钟兼老病更有重来期
　　寄钱起【一作司空曙诗】
　　草长花落树羸病强寻春无复少年意空余华髪新青原高见水白社静逢人寄谢南宫客轩车不见亲
　　宿青龙寺故昙上人院
　　年深宫院在闲客自相逢闭户临寒竹无人有夜钟降龙今已去巢鹤竟何从坐见繁星晓凄凉识旧峯
　　新蝉【一作司空曙诗】
　　今朝蝉忽鸣迁客若为情便觉一年谢能令万感生微风方满树落日稍沈城为问同懐者凄凉听几声
　　秋中雨田园即事
　　漠漠重云暗萧萧宻雨垂为霖淹古道积日满荒陂五稼何时获孤村几户炊乱流发通圃腐叶着秋枝暮防新樵湿晨渔旧浦移空余去年菊花发在东篱
　　拜新月【一作李端诗】
　　开帘见新月便即下堦拜细语人不闻北风吹裙带
　　客行赠人
　　旅行虽别路日暮各思归欲下今朝泪知君亦湿衣
　　赠山老人
　　白首独一身青山为四隣虽行故乡陌不见故乡人
　　赠胡居士
　　孔融过五十海内故人稀相府恩犹在知君未拂衣
　　荐福寺送元伟
　　送客攀花后寻僧坐竹时明朝莫囘望青草马行迟
　　观邻老栽松
　　虽过老人宅不解老人心何事斜阳里栽松欲待阴
　　哭麴象【一作司空曙诗】
