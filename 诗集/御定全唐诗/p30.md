<!-- { "loadSidebar": true } -->
　　财雄【集作陈遵】重交结戚里擅豪华曲台临上路髙门【集作轩】抵狭斜赭汗千金马绣毂五香车白鹤随飞盖朱鹭入鸣笳夏莲开劒水春桃发露【集作绶】花轻帬染囘雪浮蚁泛流霞【集无此二句】髙谈辨飞兔摛藻握灵蛇逢恩借羽翼【集作出毛羽】失路委泥沙暧暧风烟晩路长归骑逺日斜青第尘飞金谷苑危弦促柱奏巴渝遗簪堕珥解罗如何守直道飜使谷名愚
　　同前【李白】
　　门有车马客金鞍耀朱轮谓从丹【一作云】霄落乃是故乡亲呼儿埽中堂坐客论悲辛对酒两不饮停觞泪盈巾叹我万里游飘飖【集作飘】三十春空谈霸【集作帝】王略紫绶不挂身雄劒藏玉匣阴符生素尘廓落无所合流离湘水濵借问宗党间多为泉下人生苦百战役死托万鬼邻北风扬胡沙埋翳周与秦大运且如此苍穹寜匪仁恻怆竟何道存亡任大钧
　　蜀道难【张文琮】
　　梁山镇地险积石阻云端深谷下寥廓层岩上郁盘飞梁架絶岭栈道接危峦揽辔独长息方知斯路难
　　同前【李白】
　　噫吁嚱危乎髙哉蜀道之难难于上青天蚕丛及鱼凫开国何茫然尔来四万八千岁乃【一作不】与秦塞通人烟西当太白有鸟道可以横絶峨睂巅地崩山摧壮士死然后天梯石栈方【一作相】钩连上有六龙回日之髙标【一作横河断海之浮云】下有冲波逆折之回川黄鹤之飞尚不得【一作过】猨猱欲度愁攀缘青泥何盘盘百步九折萦岩峦扪参歴井仰胁息以手抚膺坐长叹问君西游何时还畏途巉岩不可攀但见悲鸟【一作鸣】号枯【一作古】木雄飞呼雌【一作雌从】绕林间又闻子规啼夜月愁空山蜀道之难难于上青天使人聼此雕朱颜连峰去天不盈尺【一作入烟几千里】枯松倒挂倚絶壁飞湍瀑流相喧豗砅崖转石万壑雷其崄也若此嗟尔逺道之人胡为乎来哉劒阁峥嵘而崔嵬一夫当关万夫莫开所守或匪亲【一作人】化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨【一作令人】嗟
　　櫂歌行【骆宾王】
　　写月图【集作涂】黄罢凌波拾翠通镜花摇芰日衣麝入荷风叶密舟难荡莲疎浦易空凤媒羞自托鸳翼恨难穷秋帐灯花翠倡楼粉色红相思无别曲并在櫂歌中
　　同前【徐坚】
　　櫂女饰银钩新妆下翠楼霜丝青桂檝兰栧紫霞舟水落金陵曙风起洞庭秋扣船过曲浦飞帆越囘流影入桃花浪香飘杜若洲洲长殊未返萧散云霞晩日下大江平烟生归岸逺岸逺闻潮波争途游戏多因声赵津女来聼采菱歌
　　胡无人行【徐彦伯】
　　十月繁霜下征人逺凿空云摇锦更【集作车】节海照角端弓暗碛埋沙树冲飇巻塞蓬方随膜拜入歌舞玉门中
　　同前【聂夷中】
　　男儿徇大义立节不沽名腰间悬陆离大歌胡无行不读战国书不览黄石经醉卧咸阳楼梦入受降城更愿生羽翼飞身入青冥请携天子劒斫下旄头星自然胡无人虽有无战争悠哉典属国驱羊老一生
　　同前【李白】
　　严风吹霜海草雕筋干精坚胡马骄汉家战士三十万将军兼领【一作谁者】霍嫖姚流星白羽腰间插劒花秋莲光出匣天兵照雪下玉关虏箭如沙射金甲云龙风虎尽交回太白入月敌可摧敌可摧旄头灭履胡之肠涉胡血悬胡青天上埋胡紫塞旁胡无人汉道昌陛下之寿三千霜但歌大风云飞扬安得猛士兮守四方胡无人汉道昌【一本无此六字集无陛下之夀五句】
　　同前【僧贯休】
　　霍嫖姚赵充国天子将之平朔漠肉胡之肉烬胡帐幄千里万里惟留胡之空壳边风萧萧榆叶初落杀气昼赤枯骨夜哭将军既立殊勲遂有胡无人曲我闻之天子富有四海徳被无垠但令一物得所八表来宾亦何必令彼胡无人
　　白头吟【刘希夷　楚调曲其器有笙笛弄节琴筝琵琶瑟七种】
　　洛阳城东桃李花飞来飞去落谁家洛阳女儿惜颜色行逢【集作坐见】落花长叹息今年花落颜色改眀年花开复谁在巳见松柏摧为薪更闻桑田变成海古人无复洛城东今人还对落花风年年岁岁花相似岁岁年年人不同寄言全盛红颜子须【集作应】怜半死白头翁此翁白头真可怜伊昔红颜美少年公子王孙芳树下清歌妙舞落花前光禄池台文【集作开】锦绣将军楼阁画神仙一朝卧病无人识三春行乐在谁边宛转蛾睂能几时须臾白【集作寉】发乱如丝但看旧【集作古】来歌舞地惟有黄昏鸟雀悲
　　同前二首【李白】
　　锦水东北流波荡双鸳鸯雄巢汉宫树雌弄秦草芳寜同万死碎绮翼不忍云间两分张此时阿娇正娇妬独坐长门愁日暮但愿君恩顾妾深岂惜黄金将买赋【一作买词赋】相如作赋得黄金丈夫好新多异心一朝将聘茂陵女文君因赠【一作赋】白头吟东流不作西归水落花辞条归故林兔丝固无情随风任颠倒谁使女萝枝而来彊萦抱两草犹一心人心不如草莫巻龙须席从他生网丝且留琥珀枕或有梦来时覆水再收岂满杯弃妾已去难重囘古时得意不相负祗今惟见青陵台锦水东流碧波荡双鸳鸯雄巢汉宫树雌弄秦草芳相如去蜀谒武帝赤车驷马生辉光一朝再览大人作万乘忽欲凌云翔闻道阿娇失恩宠千金买赋要君王相如不忆贫贱日官髙金多聘私室茂陵姝子皆见求文君欢爱从此毕泪如双泉水行堕紫罗襟五更鸡三唱清晨白头吟长吁不整緑云鬓仰诉青天哀怨深城崩梁妻谁道土无心东流不作西归水落花辞枝羞故林头上玉燕钗是妾嫁时物赠君表相思罗袖幸时拂莫巻龙须席从他生网丝且留琥珀枕还有梦来时鹔鹴裘在锦屏上自君一挂无由披妾有秦楼镜照心胜照井愿持照新人双对可怜影覆水却收不满杯相如还谢文君囘古来得意不相负祗今惟有青陵台
　　同前【张籍】
　　请君膝上琴弹我白头吟忆昔君前娇笑语两情宛转如萦素宫中为我起髙楼更开华池种芳树春天百草秋始衰弃我不待白头时罗襦玉珥色未暗今朝巳道不相宜扬州青铜作眀镜暗中持照不见影人心囘互自无穷眼前好恶那能定君恩已去若再返菖蒲花生【集作开】月长满
　　反白头吟【白居易　鲍照作白头吟居易反其致为反白头吟】
　　炎炎者烈火营营者小蝇火不热真玉蝇不防清冰此茍无所受彼莫能相仍乃知物性中各有能不能古称怨报【集作恨】死则人有所惩惩淫或应可在道未为譬如蜩鷃徒啾啾啅龙鹏宜当委之去寥廓髙飞腾岂能泥尘下区区酬怨憎胡为坐自苦吞悲仍抚膺
　　决絶词三首【元稹】
　　乍可为天上牵牛织女星不愿为庭前红槿枝七月七日一相见故心终不移那能朝开暮飞去一任东西南北吹分不两相守恨不两相思对面且如此背面当何知春风撩乱伯劳语【此下集有况是二字】此时抛去时握手苦相问竟不言后期君情既决絶妾意已参差借如死生别安得长苦悲
　　噫春冰之将泮何余懐之独结有美一人于焉旷絶一日不见比一日于三年况三年之旷别水得风兮小而已波笋在苞兮髙不见节矧桃李之当春竞众人之【集作而】攀折我自顾悠悠而若云又安能保君皓皓【集作皑皑】之如雪感破镜之分眀覩泪痕之余血幸他人之既不我先又安能使他人之终不我夺已焉哉织女别黄姑一年一度暂相见彼此隔河何事无
　　夜夜相抱眠幽怀尚沈结那堪一年事长遣一宵说但感久相思何暇暂相恱虹桥薄夜成龙驾侵晨列生憎野鹊徃【集作寉性】迟囘死恨天鸡识时节曙色渐曈昽【集作曈】华星次【集作欲】眀灭一去又一年一年何时【一作可】彻有此迢遰期不如生死【集作死生】别天公隔是妬相怜何不便敎相决絶
　　梁甫吟【李白】
　　长啸梁甫吟何时见阳春君不见朝歌屠叟辞棘津八十西来钓渭滨寜羞白发照渌【集作清】水逢时吐【一作壮】气思经纶广张三千六百钓风期暗与文王亲大贤虎变愚不测当年颇似寻常人君不见髙阳酒徒起草中长揖山东隆准公入门不拜【一作开说】骋雄辨两女辍洗来趋风东下齐城七十二指麾楚汉如旋蓬狂生落拓尚如此何况壮士当羣雄我欲攀龙见眀主雷公砰訇震天鼓帝旁投壶多玉女三时大笑开电光倏烁晦冥起风雨阊阖九门不可通以额叩关阍者怒白日不照吾精诚国无事忧天倾防貐磨牙竞人肉驺虞不折生草茎手接飞猱雕虎侧足焦原未言苦智者可巻愚者豪世人见我轻鸿毛力排南山三壮士齐相杀之费二桃吴楚弄兵无剧孟亚夫咍尔为徒劳梁父吟梁父吟声正悲张公两龙劒神物合有时风云感会起屠钓大人屼当安之
　　东武吟【李白】
　　好古笑流俗素闻贤达风方希佐眀主长揖辞成功白日在髙天囘光烛微躬恭承凤皇诏歘起云萝中清切紫霄迥优游丹禁通君王赐颜色声价凌烟虹乘舆拥翠盖扈从金城东宝马丽絶景锦衣入新丰倚岩望松雪对酒鸣丝桐因学扬子云献赋甘泉宫天书美片善清芬播无穷归来入咸阳谈笑皆王公一朝去金马飘落成飞蓬宾友【集作客】日疎散玉尊亦已空才力犹可倚【一作待】不慙世上雄闲作东武吟曲尽情未终书此谢知已吾寻黄绮翁【一作扁舟寻钓翁】
　　怨诗二首【薛奇童】
　　日晩梧桐落微寒入禁垣月悬三雀观霜度万秋门艳舞矜新宠愁容泣旧恩不堪深殿里帘外欲黄昏禁苑春风起流莺绕合欢玉窗通日气珠箔巻轻寒杨叶垂金【一作阴】砌棃花入井阑君王好长袖新作舞衣寛
　　同前【张汯】
　　去年离别雁初归今夜裁缝萤已飞征客去【集作近】来音信断不知何处寄寒衣
　　同前【刘元济】
　　玉关芳信断兰闺锦字新愁来好自抑念切已含嚬虚牖风惊梦空牀月厌人归期傥可促勿度栁园春
　　同前三首【李暇】
　　罗敷初总髻蕙芳正娇小月落始归船春眠恒着晓何处期郎游小苑花台间相忆不可见且复乘月还别来花照路别后露垂叶歌舞须及时如何坐悲妾
　　同前二首【崔国辅】
　　楼前桃李疎池上芙蓉落织锦犹未成虫声入罗幕妾有罗衣裳秦王在时作为舞春风多秋来不堪着
　　同前【孟郊】
　　试妾与君泪两处滴池水看取芙蓉花今年为谁死
　　同前【刘义】
　　君莫嫌丑妇丑妇死守贞山头一怪石长作望夫名鸟有竝翼飞兽有比肩行丈夫不立义岂如鸟兽情
　　同前【鲍溶】
　　女萝寄松柏【集作青松】緑蔓花緜緜三五定君婚结髪早移天肃肃羊雁礼泠泠琴瑟篇恭承采蘩祀敢效同居【集作车】贤皎日不留景良时【集作辰】如逝川秋【集作愁】心还遗【集作忽移】爱春貌无归妍翠袖洗朱【集作皓硃】粉碧阶封绮【集作绿】钱新人易如玉废瑟难为寄羡【集作谢】蕣华木荣名香阁前岂无摇落苦贵与根蔕连希君旧光景照妾薄暮年
　　同前【白居易】
　　夺宠心那惯寻思倚殿门不知移旧爱何处作新恩
　　同前二首【姚氏月华】
　　春水悠悠春草绿对此思君泪相续羞将离恨向东风理尽秦筝不成曲
　　与君形影分胡越玉枕终年对离别登台北望烟雨深囘身泣向寥天月
　　怨歌行【虞世南】
　　紫殿秋风冷雕甍白【集作落】日沈裁纨凄断曲织素别离心掖庭羞改画长门不惜金宠移恩稍薄情疎恨转深香销翠羽帐断凤皇琴镜前红粉歇阶上緑苔侵谁言掩歌扇飜作白头吟
