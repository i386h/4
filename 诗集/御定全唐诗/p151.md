<!-- { "loadSidebar": true } -->
　　观李凑【一作溱】所画美人障子
　　爱尔含天姿丹青有殊智无闻已得象象外更生意西子不可见千载无重还空令浣沙态犹在含毫间一笑岂易得防蛾如有情窗风不举袖但觉罗衣轻华堂翠幕春风来内阁金屏曙色开此中一见乱人目【一作眼】只疑行到云【一作行雨到】阳台【洪迈取末四句作絶句】
　　送史判官奏事之灵武兼寄巴西亲故
　　中州日纷梗天地何时泰独有西归心遥悬夕阳外故人奉章奏此去论利害阳雁南渡江征骖去相背因君欲寄逺何处问亲爱空使沧洲人相思减衣带
　　自鄱阳还道中寄禇徴君
　　南风日夜起万里孤帆漾元气连洞庭夕阳落波上故人烟水隔复此遥相望江信久寂寥楚云独惆怅爱君清川口弄月时櫂唱白首无子孙一生自疎旷
　　石梁湖有寄【一作懐陆兼】
　　故人千里道沧波一【一作十】年别夜上明月楼相思楚天濶萧萧清秋暮嫋嫋凉风发湖色淡不流沙鸥逺还灭烟波日已逺音问日已絶歳晏空含情江臯緑芳歇
　　送沈少府之任淮南
　　惜君滞南楚枳棘徒栖凤独与千里帆春风逺相送此行山水好时物亦应众一鸟飞长淮百花满云梦相期丹霄路遥听清风颂勿为州县卑时来自为用
　　严子濑东送马处直归苏【一本有州字】
　　望君舟已逺落日潮未退目送沧海帆人行白云外江中逺囘首波上生防霭秋色姑苏台寒流子陵濑相送苦易散动别知难防从此日相思空令减衣带
　　宿懐仁县南湖寄东海荀处士
　　向夕敛防雨晴开湖上天离人正惆怅新月愁婵娟伫立白沙曲相思沧海边浮云自来去此意谁能传一水不相见千峰随客船寒塘起孤雁夜色分盐田时复一延首忆君如眼前
　　初至洞庭懐灞陵别业
　　长安邈千里日夕怀防阙已是洞庭人犹看灞陵月谁堪去乡意亲戚想天末昨夜梦中归烟波觉来濶江臯见芳草孤客心欲絶岂讶青春来但伤经时别长天不可望鸟与浮云没
　　题萧郎中开元寺新构幽寂亭
　　康乐爱山水赏心千载同结茅依翠微伐木开防笼孤峰倚青霄一径去不穷候客石苔上礼僧云树中旷然见沧洲自逺来清风五马留谷口双旌薄烟虹沈沈众香积眇眇诸天空独往应未遂苍生思谢公
　　同姜濬题裴式微余干东斋
　　世事终成梦生涯欲半过白云心已矣沧海意如何藜杖全吾道榴花飬太和春风骑马醉江月钓鱼歌散帙看虫蠧开门见雀罗逺山终日在芳草傍人多吏体庄生傲方言楚俗譌屈平君莫吊肠断洞庭波
　　赠元容州
　　拥旌临合浦上印卧长沙海徼长无戍湘山独种畬政传通歳贡才惜过年华万里依孤劒千峰寄一家累征期旦暮未起恋烟霞避世歌芝草休官醉菊花旧游如梦里此别是天涯何事沧波上漂漂逐海槎
　　夏口送长宁杨明府归荆南因寄幕府诸公
　　关西杨太尉千载徳犹闻白日俱终老清风独至君身承逺祖遗【一作后】才出众人羣举世贪荆玉全家恋楚云向烟帆杳杳临水叶纷纷草覆昭丘緑江从夏口分髙名光盛府异姓宠殊勲百越今无事南征欲罢军
　　奉和杜相公新移长兴宅呈元相公
　　间世生贤宰同心奉至尊功髙开北第机静灌中园入并蝉冠影归分骑士喧窗闻汉宫漏家识杜陵源献替常焚藁优【一作清】闲独对萱花香逐荀令草色对王孙有地先开阁何人不扫门江湖难自退明主托元元
　　湖南使还留辞辛大夫
　　王师劳近甸兵食仰诸侯天子无南顾元勲在上游大才生间气盛业拯横流风景随摇笔山川入运筹羽觞交饯席旄节对归舟莺识春深恨猿知日去愁别离花寂寂南北水悠悠唯有家兼【一作将】国终身共【一作实】所忧
　　泛曲阿后湖简同游诸公
　　元气浮积水沈沈深不流春风万顷緑映带至徐州为客难适意逢君方暂游夤縁白苹际日暮沧浪舟渡口微月进林西残雨收水云去仍湿沙鹤鸣相留且习子陵隐能忘生事忧此中深有意非为钓鱼钩
　　北游酬孟云卿见寄
　　忽忽忘前事事愿能相乖衣马日羸弊谁辨行与才善道居贫贱洁服防尘埃行行无定止懔坎难归来慈母忧疾疹室家念栖莱幸君夙姻亲深见中外懐俟子惜时节怅望临髙台
　　冬夜宿扬州开元寺烈公房送李侍御之江东
　　迁客投百越穷阴淮海凝中原驰困兽万里栖饥鹰寂寂连【一作莲】宇下爱君心自空堂来霜气永夜清明灯发后望烟水相思劳寝兴暮帆背楚郭江色浮金陵此去尔何恨近名予未能炉峰若便道为访东林僧
　　南楚懐古
　　南国久芜没【一作漫】我来【一作生】空郁陶君看章华宫处处生蓬【一作黄】蒿但见陵与谷岂知贤与豪精魂托古木寳劒捐江臯倚棹下晴景囘舟随晩涛碧云暮寥落湖上秋【一作青】天髙往事那堪问此心徒自劳独余湘水上千载闻离骚
　　上湖田馆南楼忆朱晏
　　漂泊日复日洞庭今更秋白云如有意万里望孤舟何事爱成别空令登此楼天光映波动月影随江流鹤唳静寒渚猿啼深夜洲归期诚已促清景仍相留顷者慕独往尔来悲逺游风波自此去桂水空离忧
　　送姚八之句容旧任便归江南【一作送姚八归江南】
　　故人还水国春色动离忧碧草千万里沧江朝暮流桃花迷旧路萍叶荡归舟逺戍看京口空城问石头折芳佳丽地望月西南楼猨鸟共孤屿烟波连数州谁家过楚老何处恋江鸥尺素能相报湖山若个忧
　　睢阳赠李司仓
　　白露变时候蛬声暮啾啾飘飘洛阳客惆怅梁园秋只为乏生计尔来成逺游一身不家食万事从人求且喜接余论足堪资小留寒城落日后砧杵令人愁归路歳时尽长河朝夕流非君深意愿谁复能相忧
　　杪秋洞庭中懐亡道士谢太虚
　　漂泊日复日洞庭今更秋青枫亦何意此夜催人愁惆怅客中月徘徊江上楼心知楚天逺目送沧波【一作浪】流羽客久已殁微言无处求空余白云在容与随孤舟千里杳难望一身当独游故园复何许江海徒【一作此】迟留同郭叅谋咏崔仆射淮南节度使防前竹【一作和郭叅谋咏崔令公庭前竹】
　　昔种梁王苑今移汉将坛【一作不学媚清澜能依上将坛】防笼【一作朦胧】低冕过青翠【一作蒨】卷帘看得地移根逺经霜抱节难开花成凤实嫩笋长鱼竿蔼蔼军容静萧萧郡宇寛细音和角暮【一作响】疎影上门寒湘浦何年变【一作阮巷何人在】山阳【一作梁园】几处残不知【一作空余】轩屏侧歳晩对袁【一作伴任】安
　　硖石遇雨宴前主簿从兄子英宅
　　县城苍翠里客路两崖开硖石云漠漠东风吹雨来吾兄此为吏薄宦知无媒方寸抱秦镜声名传楚材折腰五斗间僶俛随尘埃秩满少余俸家贫仍散财谁言次东道暂预倾金罍虽欲少留此其如归限催
　　江中晩钓寄荆南一二相识【一作西江雨后忆荆南诸公】
　　楚郭【一作国又作随楚】微雨收荆门遥【一作看】在目漾舟水云里日暮春江【一作江山】緑霁华静洲渚暝【一作夜】色连松【一作杉】竹月出波上时人归渡头宿一身已无累万事更何欲渔父自夷犹【一作夤缘】白鸥不羁束既怜沧浪水复【一作更】爱沧浪曲不见眼中人相思心断续【一作垂钓看世人那知此生足】
　　九日岳阳待黄遂张涣
　　别君颇已久离念与时积楚水空【一作共】浮【一作秋】烟江楼望归客徘徊正伫想髣髴如暂觌心目徒自亲风波尚相隔青林泊舟处猿鸟愁孤驿遥见郭外山苍然雨中夕季鹰久疎旷叔度早畴昔反櫂来何迟黄花候君摘
　　题王少府尧山隐处简陆鄱阳
　　故人沧洲吏深与世情薄解印二十年委身在丘壑买田楚山下妻子自耕凿羣动心有营孤云本无着因收谿上钓遂接林中酌对酒春日长山村杏花落陆生鄱阳令独歩建溪作早晩休此官随君永栖托
　　晩次湖口有怀
　　霭然空水合目极平江暮南望天无涯孤帆落何处顷为衡湘客颇见湖山【一作湘】趣朝气和楚云夕阳映江树帝乡劳想望万里心来去白发生扁舟沧波满归【一作归满】路秋风今已至日夜雁南度木叶辞洞庭纷纷落无【一作不知】数
　　陪元侍御【一作郎】游支硎山寺
　　支公去已久寂寞龙华防古木闭空山苍然暮相对林峦非一状水石有余态宻竹藏晦明羣峰争向背峰峰带落日歩歩入青霭香气空翠中猿声暮云外留连南台客想像西方内因逐溪水还观心两无碍
　　桂阳西州晩泊古桥村住【一作主】人
　　洛阳别离久江上心可得惆怅増暮情潇湘复秋色故山隔何处落日羡归翼沧海空自流白鸥不相识悲蛬满荆渚辍櫂徒沾臆行客念寒衣主人愁夜织帝乡片云去遥寄千里忆南路随天长征帆杳无极
　　夕次檐石湖梦洛阳亲故
　　天涯望不尽日暮愁独去万里云海空孤帆向何处寄身烟波里颇得湖山趣江气和楚云秋声乱枫树如何异乡县日复懐亲故遥与洛阳人相逢梦中路不堪明月里更值清秋暮倚棹对沧波归心共谁语
　　按覆后归睦州赠苗侍御
　　地逺心难达天髙谤易成羊肠留覆辙虎口脱余生直氏偷金枉于家决狱明一言知已重片议杀身轻日下人谁忆天涯客独行年光销蹇歩秋气入衰情建徳知何在长江问去程孤舟百口渡万里一猿声落日开乡路空山向郡城岂令寃气积千古在长平
　　奉寄婺州李使君舍人
　　建隼罢鸣珂初传来暮歌渔樵识太古草树得阳和东道诸生从南依逺客过天清女出土厚綘人多永日空相望流年复几何崖开当夕照叶去逐寒波眼暗经难受身闲劒懒磨似鸮【一作鵩】占贾谊上马试防颇穷分安藜藿衰容胜薜萝只应随越鸟南翥托髙柯
　　哭魏兼遂【公及孀妻幼子与僮数人相次亡殁于丹阳】
　　古今俱此去脩短竟谁分樽酒空如在弦琴肯重闻一门同逝水万事共浮云旧馆何人宅空山逺客坟艰危贫且共少小秀而文独行依穷巷全身出乱军歳时长寂寞烟月自氛【一作氤】氲垅树随人古山门对日曛泛舟悲向子留劔赠徐君来去云阳路伤心江水濆
　　负谪后登于越亭作
　　天南【一作南天】愁望絶亭上栁条新落日独归鸟孤舟何处人生涯投越【一作岭】徼世业陷胡【一作邉】尘杳杳钟陵暮悠悠鄱水春【一作江入千峯暮范连百越春】秦台悲【一作怜】白首楚泽【一作水】怨青苹草色迷征路莺声伤【一作傍】逐臣【一本无此四句】独醒空【一作翻】取笑直道不容身得罪风霜苦全生天地仁青山数行泪沧海一穷鳞牢落机心尽惟怜鸥鸟亲【一作流落谁相识空将鸥鹭亲】
　　留题李明府霅溪水堂
　　寥寥【一作寂寂】此堂上幽意复谁论落日无王事青山在县门云峰向髙枕渔钓入前轩晩竹疎帘影春苔【一作苔生】双履痕荷香随坐卧湖色映晨昏虚牖闲生白鸣琴静对言暮禽飞上下春水【一作草】带清浑逺防谁家栁孤烟何处村谪居投瘴疠离思过湘沅从此扁舟去谁堪江浦猿
　　入白沙渚夤縁二十五里至石窟山下懐天台陆山人
　　逺屿【一作渚】霭将夕玩幽行自迟归人不计日流水闲相随辍櫂古【一作石】崖口扪萝春景迟偶因囘舟次宁与前山期对此瑶草色懐君琼树枝浮云去寂寞白鸟相因依何事爱髙隠但令劳逺思穷年卧海峤永望愁天涯吾亦从此【一作君】去扁舟何所之迢迢江上帆千里东风吹
　　禅智寺上方懐演和尚寺即和尚所创
