<!-- { "loadSidebar": true } -->
　　复道收京邑兼闻杀犬戎衣冠却扈从车驾已还宫克复成如此安危【一作扶持】在数公莫令囘首地恸哭起悲风
　　巴西闻收宫阙送班司马入京
　　闻道收宗庙鸣銮自陜归倾都看黄屋正殿引朱衣劔外春天逺巴西敕使稀念君经世乱匹马向王畿
　　花底
　　紫萼扶千蘂黄须照万花忽疑行暮雨何事入朝霞恐是潘安县堪留卫玠车深知好顔色莫作委泥沙
　　柳边
　　只道梅花发那知栁亦新枝枝总到地叶叶自开春紫燕时飜翼黄鹂不露身汉南应老尽霸上逺愁人
　　送窦九归成都
　　文章亦不尽窦子才纵横非尔更苦节何人符大名读书云阁观问绢锦官城我有浣花竹题诗须一行赠裵南部【一本以下作原注】闻袁判官自来欲有按问
　　尘满莱芜甑堂横单父琴人皆知饮水公辈不偷金梁狱书因上【一作应作】秦台镜欲临独醒时所嫉羣小谤能深即出黄沙在何须白发侵使君传旧徳已见直绳心
　　奉使【一作送】崔都水翁下峡
　　无数涪江筏鸣桡总发时别离终不久宗族忍相遗白狗黄牛峡朝云暮雨祠所过频问讯到日自题诗
　　题郪县郭三十二明府茅屋壁
　　江头且系船为尔独相怜云散灌坛雨春青彭泽田频惊适小国一拟问髙天别后巴东路逢人问防贤
　　遣闷戏呈路十九曹长
　　江浦雷声喧昨夜春城雨色动微寒黄鹂并坐交愁湿白鹭羣飞大剧干晩节渐于诗律细谁家数去酒杯寛惟吾最【一作君醉】爱清狂客百徧相看【一作过】意未阑
　　随章留后新亭防送诸君
　　新亭有髙防行子得良时日动映江幕风鸣排槛旗絶荤终不改劝酒【一作醉】欲无词【一作辞】已堕岘山泪因题零雨诗
　　东津送韦讽摄阆州录事
　　闻説江山好怜君吏隐兼宠行舟逺泛怯【一作惜】别酒频添推荐非承乏操持必去嫌他时如按县不得慢陶潜
　　客旧馆
　　陈迹随人事初秋别此亭重来棃叶赤依旧竹林青风幔何【一作前】时巻寒砧昨夜声【当作听】无由出江汉愁绪【一作秋渚】月【一作日】冥冥
　　阆州奉送二十四舅使自京赴任青城
　　闻道王乔舄名因太史传如何碧鸡使把诏紫微天秦岭愁囘马涪江醉泛船青城漫汚杂吾舅意凄然
　　愁坐
　　髙斋常见野愁坐更临门十月山寒重孤城月水【一作水气】昏葭萌氐种迥左担犬戎存【一作屯】终日忧奔走归期未敢论
　　陪郑公秋晩北池临眺
　　北池云水阔华馆辟秋风独鹤元依渚衰荷且映空采菱寒刺上蹋藕野泥中素檝分曹往金盘小径通萋萋露草碧片片晩旗红杯酒霑津吏衣裳与钓翁异方初豓菊故里亦髙桐揺落关山思淹留战伐功严城殊未掩清宴已知终何补参卿事【一作军乏】欢娯到薄躬
　　去蜀
　　五载客蜀郡一年居梓州如何关塞阻转作潇湘游世【一作万】事已黄髪残生随白鸥安危大臣在不【一作何】必泪长流
　　放船
　　收帆下急水卷幔逐囘滩江市戎戎暗山云淰淰寒村荒【一作荒林】无径入独鸟怪人看已泊城楼底何曾夜色阑
　　哭台州郑司户苏少监
　　故旧谁怜我平生郑与苏存亡不重见丧乱独前途豪俊何人【一作人谁】在文章扫地无羇游万里阔凶问一年俱白首中原上清秋大海隅夜台当北斗泉路着【一作窅】东呉得罪台州去时危弃硕儒移官蓬阁后谷贵没潜夫流恸嗟何及衔冤有是夫道消诗兴废心息酒为徒许与才虽薄追随迹未拘班扬名甚盛嵇阮逸相须防取君臣合宁铨品命殊贤良不必展廊庙偶然趋胜决风尘际功安造化鑪从容拘【一作询】旧学惨澹閟隂符摆落嫌疑久哀伤志力输俗依緜谷异客对雪山孤童穉思诸子交朋列友于情乖清酒送望絶抚坟呼疟病【一作痢】餐巴水疮痍老蜀都飘零迷哭处天地日榛芜【右二十七篇朝奉大夫员安宇所收】
　　送王侍御往东川放生池祖席
　　东川诗友合此赠怯轻为况复传宗近空然惜别离梅花交近野草色向平池傥忆江边卧归期愿早知
　　惠义寺送王少尹赴成都【得峰字】
　　苒苒谷中寺娟娟林表峰阑干上处逺结构坐来重骑马行春径衣冠起晩【一作暮】钟云门青【一作春】寂寂此别惜相从【右二篇见王原叔本】
　　避地
　　避地嵗时晩窜身筋骨劳诗书遂【一作逐】墙壁奴仆且旌旄行在仅闻信此生随所遭神尧旧天下防见出腥臊【右一篇见赵次翁本题云至德二载丁酉作】
　　惠义寺园送辛员外
　　朱樱此日垂朱实郭外谁家负郭田万里相逢贪握手髙才却望足离筵
　　又送
　　双峰寂寂对春台万竹青青照【一作送】客杯细草留连侵坐輭残花怅望近人开同舟昨日何由得并马今朝未拟囘直到緜州始分首江边树里共谁来【右二篇见卞圉本并见呉若本】
　　九日登梓州城
　　客心惊暮序賔雁下襄【一作沧】州共赏重阳节言寻戏马游湖风秋【一作扶】戍栁江雨暗山楼且酌东篱菊聊祛南国愁【右一篇见文英华】
　　阙题
　　三月雪连夜未应伤物华只缘春欲尽留着伴棃花【右一首及下逸句见合璧事类】
　　句
　　寒食少天气东风多柳花　小桃知客意春尽始开花

　　御定全唐诗卷二百三十四
　　钦定四库全书
　　御定全唐诗卷二百三十五
　　贾至
　　贾至字防邻洛阳人父曽开元初掌制诰至擢明经第为单父尉拜起居舍人知制诰父子继美帝常称之肃宗擢为中书舍人坐小法贬岳州司马寳应初召复故官除尚书左丞大厯初封信都县伯迁京兆尹右散骑常侍卒谥曰文集十巻今编诗一卷
　　自蜀奉册命往朔方途中呈韦左相文部房尚书门下崔侍郎
　　胡羯乱中夏銮舆忽南廵衣冠陷戎寇狼狈随风尘豳公秉大节临难不顾身激昻白刃前溅血下沾巾尚书抱忠义歴险披荆榛扈从出剑门登翼岷江濵时望挹侍郎公才标缙绅亭亭昆山玉皎皎无缁磷顾惟乏经济扞牧陪从臣永愿雪防稽仗【一作一】剑清咸秦太皇时内禅神器付嗣君新命集旧邦至徳被逺人捧册自南
　　服奉诏趋北军觐谒心载驰违离难重陈防马出蜀山畏途上縁云饮啄丛箐间栖息虎豹羣﨑岖凌危栈惴栗【一作悚】惊心神峭壁上嵚岑大江下沄沄皇风扇八极异类懐深仁元诱黠虏肘腋生妖氛明主信英武威声赫四【一作殊】邻誓师自朔方旗帜何缤纷铁骑照白日旄头拂秋旻将来【一作俟】荡沧溟宁止蹴昆仑古来有屯难否防长相因夏康缵禹绩代祖复汉勲于役各勤王驱驰拱紫宸岂惟太公望往昔逢周文谁谓三杰才功业独殊伦感此慰行迈无为歌苦辛
　　赠裴九侍御昌江草堂弹琴
　　朔风吹疎林积雪在崖巘鸣琴草堂响小涧清且浅沈吟东山意欲去芳嵗晩怅望黄绮心白云若在眼巴陵早秋寄荆州崔司马吏部阎功曹舍人
　　谪居潇湘渚再见洞庭秋极目连江汉西南浸斗牛滔滔荡云梦澹澹揺巴丘旷如临渤澥窅疑造瀛洲君山丽中波苍翠长夜浮帝子去永久楚词尚悲秋我同长沙行时事加百忧登髙望旧国胡马满东周宛叶遍蓬蒿樊邓无良畴独攀青枫树泪洒沧江流故人西掖寮同扈岐阳搜差池尽三黜蹭蹬各南州相去虽地接【一作近】不得从之游耿耿云阳台迢迢王粲楼跂予暮霞里谁谓无轻舟
　　闲居秋懐寄阳翟陆賛府封丘髙少府
　　今日霖雨霁飒然髙馆凉秋风吹二毛烈士加慨慷忆昔皇运初众賔俱龙骧解巾佐幕府脱剑升明堂郁郁被庆云昭昭翼太阳鲸鱼纵大壑鸑鷟鸣髙冈信矣草创时防阶速贤良一言顿遭逢片善防恩光我生属圣明感激窃自彊﨑岖郡邑权连骞翰墨天朝富英髦多士如珪璋盛才溢下位蹇歩徒猖狂闭门对羣书几案在我旁枕席想逺游聊欲浮沧浪八月白露降蝉号枯桑舣舟临清川迢递愁思长我有同懐友各在天一方离披不相见浩荡隔两乡平生霞外期宿昔共行藏岂无蓬莱树嵗晏空苍苍
　　送友人使河源
　　送君鲁郊外下车上髙丘萧条千里暮日落黄云秋举酒有余恨论边无逺谋河源望不见旌斾去悠悠
　　送李侍御
　　我年四十余已叹前路短羁离洞庭上安得不引满李侯忘情者与我同疎懒孤帆泣潇湘望逺心欲断
　　送耿副使归长沙
　　畵舸欲南归江亭且留宴日暮湖上云萧萧若流霰昨夜相知者明发不可见惆怅西北风髙帆为谁扇
　　送夏侯子之江夏
　　扣楫洞庭上清风千里来留欢一杯酒欲别复裵回相见楚山下渔舟忆钓台羡君还旧里归念独悠哉
　　寓言二首
　　春草纷碧色佳人旷无期悠哉千里心欲采商山芝叹息良防晩如何桃李时懐君晴川上伫立夏云滋凛凛秋闺夕绮罗早知寒玉砧调鸣杵始机中纨忆昨别离日桐花覆井栏今来思君时白露盈堦溥闻有关河信欲寄防玉盘玉以委贞心盘以荐嘉餐嗟君在万里使妾衣带寛
　　燕歌行
　　国之重镇惟幽都东威九夷北制胡五军精卒三十万百战百胜擒单于前临滹沱后【一作阻】易水崇山沃野亘千里昔时燕山重贤士黄金筑台从隗始倐忽兴王定【一作亡空】蓟丘汉家又以封王【一作五】侯萧条魏晋为横流鲜卑窃据朝五州我唐区夏余十纪军容武备赫万祀彤弓黄钺授元帅垦耕大漠为内地季秋胶折边草腓治兵羽猎因出师千营万队连旌旗望之如火忽电驰匈奴慑窜穷髪北大荒万里无尘飞君不见【一本无君不见三字】隋家昔为天下宰穷兵黩武征辽海南风不竞多死声鼓卧旗折黄云横六军将士皆死尽战马空鞍归故营时移【一作迁】道革天下平白环入贡沧海清自有农夫已髙枕无劳校尉重横行
　　巴陵寄李二戸部张十四礼部【时贬岳州司马】
　　江南春【一作芳】草初羃羃愁杀江南独愁客秦中杨栁也应新转忆秦中相忆人万里莺花不相见登髙一望泪沾巾
　　长门怨
　　独坐思千里春庭晓景长莺喧翡翠幙柳覆【一作暗】郁金堂舞蝶萦愁绪繁花对靓妆深情托瑶瑟断不成章
　　铜雀台
　　日暮铜台静西陵鸟雀归抚心断絶听管泪霏微灵几临朝奠空牀巻夜衣苍苍川上月应照妾魂飞
　　侍宴曲
　　云陛褰珠【一作衣】扆【一作裳】天【一作丹】墀覆緑杨隔帘妆隠【一作掩】映向席舞低昻鸣佩长廊静开冰广殿凉欢余剑履散同辇入昭阳
　　对酒曲二首
　　梅发柳依依黄鹂【一作莺】歴乱飞当歌怜景色对酒惜芳菲曲水浮花气流风散舞衣通宵留暮雨上客莫言归春来酒味浓举酒对春丛一酌千忧散三杯万事空放歌乘美景醉舞向东风寄语尊前客生涯任转蓬
　　送陆协律赴端州
　　越井人南去湘川水北流江边数杯酒海内【一作外】一孤舟岭峤同仙客京华即旧逰春心将别恨万里共悠悠
　　送王员外赴长沙
　　携手登临处巴陵天一隅春生云梦泽水溢洞庭湖共叹虞翻枉同悲阮籍途长沙旧卑湿今古不应殊
　　送夏侯叅军赴广州
　　闻道衡阳外由来鴈不飞送君从此去书信定应稀云海南溟逺烟波北渚微勉哉孙楚吏防服正光辉
　　长沙别李六侍御
　　月明湘水白霜落洞庭干放逐长沙外相逢路正难云归帝乡逺鴈报朔方寒此别盈襟泪雍门不假弹
　　岳阳楼宴王员外贬长沙【一题作南州有赠】
