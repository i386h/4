<!-- { "loadSidebar": true } -->
　　侍【一作待】锦帆风郡人难议【一作谁识】酬恩德徧在三年礼遇中
　　朱秀才庭际蔷薇
　　绣难相似畵难真【一作成】明媚鲜妍絶比伦露压盘条方到地风吹艶色欲烧春断霞转影侵西壁浓麝分香入四隣看取后时归故里庭花应让【一作烂花须譲】锦衣新
　　登龙瑞观北岩
　　纵目下看浮世事方知峭崿与天通湖边风力归帆上岭顶云根在雪中促韵寒钟催落照斜行白鸟入遥空前人去后后人至今古异时登眺同
　　送婺州许録事
　　之官便是还乡路白日堂堂着锦衣八咏遗风资逸兴一溪寒色助清威曙星没尽提纲去暝角吹残鏁印归笑我中年更愚僻醉醒多在钓渔矶
　　题龙泉寺絶顶
　　未明先见海底日良久逺鸡方报晨古树含风长带雨寒岩四月始知春中天气爽星河近下界时丰雷雨匀前后登临思无尽年年改换去【一作往】来人
　　赠上虞胡少府百篇
　　求仙不在链金丹轻举由来别有门日晷未移三十刻风骚已及四千言宏才尚遣居卑位公道何曾雪至寃敛板尘中无恨色应縁利禄副晨昏
　　上郑员外
　　为郡至公兼至察古今能有防多人忧民一【一作亦】似清吟苦守节还如未达贫利刅从前堪切玉澄潭到底不容尘潜夫岂合干旌斾甘棹渔舟下钓纶
　　桐庐江阁
　　风烟百变无定态想畵人虚损心巻箔槛前沙鸟散垂钩牀下锦鳞沈白云野寺凌晨磬红树孤村遥夜砧此地四时抛不得非唯盛暑事开襟
　　题澄圣塔院上方
　　地灵直是饶风雨杉桧老于云雨间只讶窗中【一作前】常见海方知砌下更多【一作不离】山逺泉势曲犹须引野果枝低可要攀若把重门谕寂何妨善闭却无关
　　僧院小泉井
　　亦恐浅深同禹穴兼云制度象污罇窥寻未见泉来路想应穿石裂痕片段似氷犹可把澄清如镜不曾昏欲知到底无尘染堪与吾师比性源
　　过姚监故居【一作经陆补阙故居】
　　不敢要君徴亦起致君全得似唐虞谠言昨叹离天听新塜今闻入县图琴锁壊窗风自触鹤归乔木月【一作日】难呼学书【一作诗】弟子何人在检防犹逢谏草无
　　陪李郎中夜晏
　　间世星郎夜晏时丁丁寒漏滴声稀【一作防】琵琶促【一作急】千般语【一作调】鹦鹉杯深四散飞遍请玉容歌白雪髙烧红蜡【一作烛】照朱衣人间有此荣华事【一作人间盛事犹如此】争遣渔翁恋钓矶
　　狂防后上刘尚书
　　孙武倾心与万夫削平妖孽在斯须才施偃月行军令便见台星逼座隅独柱搘天寰海正雄名盖世古今无圣君争不酬功业仗下髙悬破贼图
　　刘尚书新创敌楼二首
　　下马政成无一事应须胜地过朝昏笙歌引出桃花洞罗绣拥来金谷园十里水云吞半郭九秋山月入千门常闻大厦堪栖息燕雀心知不敢言
　　异境永为欢乐地歌钟夜夜复年年平明旭日生牀底薄暮残霞落酒边虽向槛前窥下界不知窗里是中天直须分付丹青手畵出旌幢绕谪仙
　　赠李郢端公
　　非唯孤峭与世絶【一作飞动】吟处斯须能变通物外搜罗归【一作添】大雅毫端剪削有余功山川正气侵灵府雪月清辉引思风别得人间上升术丹霄路在五言中
　　送孙百篇游天台
　　东南云【一作去】路落斜行入树穿村见赤城逺近常时【一作闻】皆药气髙低无处不泉声映岩日【一作月】向牀头没湿烛云从柱底生更有仙花与灵鸟【一作草】恐君多半未【一作不】知名
　　陆山【一作睦上】人畵水
　　毫末用功成一水水源山脉固难寻逡廵便可见波浪咫尺不能知浅深但有片云生海口终无明月在潭心我来拟学磻溪叟白首钓璜非陆沈
　　郭中山居
　　莫见一瓢离树上犹须四壁在林间沈吟不寐先闻角屈曲登髙自有山溅石迸泉听未足亚窗红果卧堪攀公卿若便遗名姓却与禽鱼作往还
　　雪中寄李知诲判官
　　聚散联翩急复迟解将华发两相欺虽云竹重先蔵路却讶巢倾不损枝入戸便从风起后照窗翻似月明时此时门巷无行迹尘满尊罍谁得知
　　途中言事寄居逺上人
　　举目时时【一作看】似故园乡心自动向谁言白云晓湿寒山寺红叶夜飞明月村震泽风帆归橘岸钱塘水府抵城根羡师了达无牵束竹径生苔掩竹门
　　雪中寄薛郎中
　　野禽未觉巢枝仄稚子先忧径竹摧半夜忽明非月午前庭旋释被春催碎花若入樽中去清气应归笔底来深拥红炉听仙乐忍教愁坐画寒灰
　　题盛令新亭
　　举目岂知新智慧存思便是小天台偶尝嘉果求枝去因问名花寄种【一作子】来春物诱才归健笔夜歌牵醉入丛杯此中难遇逍遥事计日应为印绶催
　　赠郑仁规
　　一石雄才独占难应分二斗借人寰澄心不出风骚外落笔全归教化间莲幕未来须更聘桂枝才去即先攀可怜丽句能飞动荀宋精灵亦厚顔
　　送缙【一作晋】陵王少府赴举【一作选】
　　相看不忍尽离觞五两牵风速去樯逺驿新砧应弄月初程残角未吹霜越山直下分吴苑淮水横流入楚乡珍重郄家好兄弟明年禄位在何方
　　路入剡中作
　　截湾冲瀬片帆通髙枕微吟到剡中掠草并飞怜燕子停桡独饮学渔翁波涛漫撼长潭月杨柳斜牵一岸风便拟乘槎应去得仙源直恐接星东
　　东山瀑布
　　遥夜看来疑月照平明失去【一作却】被云迷挂岩逺势穿松岛【一作坞】击石【一作落地】残声注稻畦素色喷成三伏雪余波流作万年溪不縁【一作若非】真宰能开决应向前山【一作山前】杂淤泥
　　水墨松石
　　三世精能举世无笔端狼籍见功夫添来势逸隂崖黑泼处痕轻灌木枯垂地寒云吞大漠过江春雨入全吴兰堂坐久心弥惑不道山川是畵图
　　献浙东王大夫二首
　　出镇当时移越俗致君何日不尧年到来唯饮长溪水归去应将一个钱吟处美人擎笔砚行时飞鸟避旌旃四方皆是分忧寄独有东南戴二天
　　王臣夷夏仰清名领镇犹为失意行已见玉璜曾上钓何愁金鼎不和羮誉将星月同时朽身应山河满数生泥滓云霄至悬阔渔翁不合见公卿
　　越州使院竹
　　莫见凌风【一作云】飘粉箨须知碍石作盘根细看枝上蝉吟处犹是笋时虫蚀痕月送緑隂斜上砌露凝【一作含】寒色湿遮门列仙终日逍遥地鸟雀潜来不敢喧
　　题赠李校书
　　名场失手一年年月桂尝闻到手边谁道髙情偏似鹤自云长啸不如蝉众花交豓多成实深井通潮半杂泉却是偶然行未到元来有路上寥天
　　送王侍郎浙东入朝
　　自将苦节酬清秩要厖睂一个钱恩爱已苏句践国程途却上大罗天鱼池菊岛还公署沙鹤松栽入畵船密奏无非经济术从容防刻在炉烟
　　赠黄处士
　　闭户先生无是非竹湾松树【一作榭】藕苗【一作丝】衣愁吟密雪思难尽醉倒残【一作落】花扶不归若出薜萝迎鹤简应抛舴艋别渔矶到头苦节终何益空改文星作少微
　　献王大夫二首
　　都縁声价振皇州髙卧中条不自由早副【一作赴】急徴来鳯沼【一作阙】常陪内宴醉龙楼锵金五字能援笔钓玉三年信直钩必恐借留终【一作应】不遂【一作得】越人相顾巳先【一作生】愁
　　功成犹自更行春塞路旌旗十里尘只用篇章为教化不知夷夏望陶钧金章照耀浮光动玉靣生狞细步匀厯任圣朝清峻地至今依【一作休】是少年身
　　赠五【一作王】牙山人洗【一作沈】修白
　　变通惟在片时间此事全由一粒丹若取夀长延至易如嫌地逺缩何难先生阔别能轻举弟子才来学不飡箧里生尘是闲药外沾犹可救衰残【一作顔】
　　处州献卢员外
　　才下轺车即嵗丰方知盛德与天通清声渐出寰瀛外喜气全归教化中落地遗金终日在经年滞狱当时空直縁后学无功业不虑文翁不至公
　　石门瀑布
　　奔倾漱石亦喷苔此是便随【一作事皆从】元化来长片【一作片影】挂岩轻似练逺声离洞咽于雷气含【一作侵】松桂【一作树】千枝润势畵云【一作压烟】霞一道开直是银河分派落兼闻碎滴溅天台
　　题仙岩瀑布呈陈明府
　　方知激蹙与喷飞直恐古今同一时逺壑流来多石脉寒空扑碎作凌澌谢公岩上冲云去织女星边落地迟聚向山前更谁测深沈见底是澄漪
　　赠山隂崔明府
　　用心何况两衙间退食孜孜亦不闲压酒晒书犹检防修琴取药似交闗笙歌入夜舟中月花木知春县里山平叔正堪汤饼试风流不合问年顔
　　山井
　　灔灔湿光凌竹树寥寥清气袭衣襟不知侧穴通潮信却讶轻涟动镜心夜久即疑星影过早来犹见石痕深辘轳用智终何益抱瓮遗名亦至今
　　偶作
　　直为篇章非动众遂令轩盖不经【一作轻】过未妨溪上泛渔艇又为门前张雀罗夜学事【一作似】须凭雪照朝厨争奈絶烟何若于岩洞求伦类今古疎愚似我多
　　贼退后赠刘将军
　　非唯吴起与穰苴今古推排尽不如白马知无髀上肉黄巾泣向箭头书二【一作五】年战地成桑茗千里荒榛作比闾功业更多身转贵伫看幢节引戎车
　　感时三首
　　不觉年华似箭流朝看春色暮逢秋正嗟新塜垂青草便见故交梳白头虽道了然皆是梦应还达者即无愁破除生死须齐物谁向穹苍问事由
　　日乌往返无休息朝出扶桑暮却廻夜雨旋驱残热去江风吹送早寒来才怜饮处飞花片又见书边聚雪堆莫恃少年欺白首须臾还被老相催
　　世途扰扰复憧憧真恐华夷事亦同嵗月自消寒暑内荣枯尽在是非中今朝犹作青襟子明日还成白首翁堪笑愚夫足纷竞不知流水去无穷
　　牡丹
　　不逢盛暑不冲寒种子成丛用法难醉眼若为抛去【一作】得狂心更拟折来看凌霜烈火吹无艳裛露隂霞晒不干莫道娇红怕风雨经时犹自未凋残
　　赠进士章碣
　　织锦虽云用旧机抽梭起様更新竒何如且破望中叶未可便攀低处枝借地落花春半后打窗斜雪夜深时此时才子吟应苦吟苦鬼神知不知
　　与桐庐郑明府
　　字人心苦达神明何止重门夜不扄莫道耕田全种秫兼闻退食亦逢星暎林顾兎停琴望隔水寒猨驻笔听却恐南山尽无石南山有石合为铭
　　谢王大夫奏表
　　非唯言下变荣衰大海可倾山可移如剖夜光归暗室似驱春气入寒枝死灰到底翻腾焰朽骨随头却长肥便杀微躬复何益生成恩重报无期
　　送道人归旧岩
　　旧岩终副却归期岩下有人应识师目覩婴孩成老叟手栽松柏有枯枝前山低校无多地东海浅于初去时若把古今相比类姓丁仙鹤亦如斯
　　送钱特卿赴职天台
　　路入仙溪气象清垂鞭树石罅中行雾昏不见西陵岸风急先闻瀑布声山下县寮张乐送海边津吏棹舟迎诗家弟子无多少唯只于余别有情
　　题新竹
　　青苔斸破植贞坚细碧竿排郁眼鲜小鳯凰声吹嫰叶短蛟龙尾褭轻烟节环腻色端匀粉根防秋光暗长鞭怪得入门肌骨冷缀风粘月满庭前
　　哭王大夫【第二句缺三字】
　　俗人皆嫉谢临川果中常情　　　为政旧规方利国降生直性已归天岘亭惋咽知无极渭曲馨香莫计年从此心防应毕世忍看坟草读残篇
　　赠干素上人
