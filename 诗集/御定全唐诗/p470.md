<!-- { "loadSidebar": true } -->
　　卖炭翁伐薪烧炭南山中满面尘灰烟火色两鬓苍苍十指黒卖炭得钱何所营身上衣裳口中食可怜身上衣正单心忧炭贱愿天寒夜来城上一尺雪晓驾炭车辗氷辙牛困人饥日已髙市南门外泥中歇翩翩两骑【一作两骑翩翩】来是谁黄衣使者白衫儿手把文书口称敕回车叱牛牵向北一车炭【一本此下有重字】千余斤官使驱将惜不得半匹红纱一丈绫系向牛头充炭直
　　母别子　刺新间旧也
　　母别子子别母白日无光哭声苦闗西骠骑大将军去年破虏新策勲敇赐金钱二百万洛阳迎得如花人新人迎来旧人弃掌【一作堂】上莲花眼中刺迎新弃旧未足悲悲在君家留两儿一始扶行一初坐坐啼行哭牵人衣以汝夫妇新燕婉使我母子生别离不如林中乌与鹊母不失雏雄伴雌应似园中桃李树花落随风子在【一作住】枝新人新人听我语洛阳无限红楼女但愿将军重立功更有新人胜于汝
　　隂山道　疾贪虏也
　　隂山道隂山道纥逻敦肥水泉好每至戎人送【一作进】马时道旁千里无纤草草尽泉枯马病羸飞龙但印骨与皮五十匹缣易一匹缣去马来无了日养无所用去非宜每歳死伤十六七缣丝不足女工苦疎织短截充匹数藕丝蛛网三丈余回纥【一作回鹘】诉称无用处咸安公主号可敦逺为可汗频奏论元和二年下新敇内出金帛酬马直仍诏江淮马价缣从此不令踈短织合罗将军呼万歳捧授金银与缣防谁知黠虏启贪心明年马多来一倍缣渐少马渐多隂山虏奈尔何
　　时世妆　儆戎也【一作儆将变也】
　　时世妆时世妆出自城中传四方时世流行无逺近顋不施朱靣无粉乌膏注唇唇似泥双睂画作八字低妍媸黒白失本态妆成尽似含悲啼圆鬟无【一作垂】鬓堆【一作椎】髻様斜红不晕赭靣状昔闻被发伊川中辛有见之知有戎元和妆梳君记取髻堆【一作椎】靣赭非华风
　　李夫人　鉴嬖惑也
　　汉武帝初丧李夫人夫人病时不肯别死后留得生前恩君恩不尽念未已甘泉殿里令冩真丹青画【一作写】出竟何益不言不笑愁杀人又令方士合灵药玉釡煎錬金鑪焚九华帐深夜悄悄反魂香降夫人魂夫人之魂在何许香烟引到焚香处既来何苦不湏臾缥缈悠扬还灭去去何速兮来何迟是耶非耶两不知翠蛾髣髴平生貌不似昭阳寝疾时魂之不来君心苦魂之来兮君亦悲背灯隔帐不得语安用暂来还见违伤心不独汉武帝自古及今皆若斯君不见穆王三日哭重璧台前伤盛姫又不见泰陵一掬泪马嵬坡下念杨妃纵令妍姿艳质化为土此恨长在无销期生亦惑死亦惑尤物惑人忘不得人非木石皆有情不如不遇倾城色
　　陵园妾　怜幽闭也【一作托幽闭喻被谗遭黜也】
　　陵园妾顔色如花命如叶命如叶薄将奈何一奉寝宫年月多年月多时光换春愁秋思知何限青丝发落丛鬓疎红玉肤销系帬慢【一作缦】忆昔宫中被妬猜因谗得罪配陵来老母啼呼趁车别中官监送鏁门回山宫一闭无开日未死此身【一作此身未死】不令出松门到晓月裵回柏城尽日风萧瑟松门柏城幽闭深闻蝉听燕感光隂眼看菊蘂重阳泪手把棃花寒食心把花掩泪无人见緑芜墙绕青苔院四季徒支妆粉钱三【一作一】朝不识君王靣遥想六宫奉至尊宣徽雪夜浴堂春雨露之恩不及者犹闻不啻三千人三千人【一无三字】我尔君恩何厚薄愿令轮转直陵园三嵗一来均苦乐
　　盐商妇　恶幸人也
　　盐商妇多金帛不事田农与蚕绩南北东西不失家风水为乡船作宅本是扬州小家女嫁得西江大商客緑鬟富【一作溜】去金钗多皓腕肥来银钏窄前呼苍头后叱婢问尔因何得如此壻作盐商十五年不属州县属天子每年盐利入官时少入官家多入私官家利薄私家厚盐铁尚书逺不知何况江头鱼米贱红脍黄橙香稻饭饱食浓妆倚柁楼两朶红顋花欲绽盐商妇有幸嫁盐商终朝美饭食终歳好衣裳好衣美食来何【一作有来】处亦须慙媿桑羊桑羊死己久不独汉时今亦有
　　杏为梁　刺居处僭也
　　杏为梁桂为柱何人堂室李开府碧砌红轩色未干去年身殁今移主髙其墙大其门谁家第宅卢将军素泥朱版光未灭今日官収别赐人开府之堂将军宅造未成时头已白逆旅重居逆旅中心是主人身是客更有愚夫念身后心虽甚长计非乆穷奢极丽越规模付子传孙令保守莫教门外过客闻抚掌回头笑杀君君不见马家宅尚犹存宅门题作奉诚园君不见魏家宅属他人诏赎赐还五代孙【元和四年诏特以官钱赎魏征胜业坊中旧宅以还其后孙用奨忠俭】俭存奢失今在目安用髙墙围大屋
　　井底引银缾　止滛奔也
　　井底引银缾银缾欲上丝绳絶石上磨玉簪玉簪欲成中央折缾沉簪折知奈何似妾今朝与君别忆昔在家为女时人言举动有殊姿婵娟两鬓秋蝉翼宛转双蛾逺山色笑随女伴后园中此时与君未相识妾弄青梅凭【一作倚】短墙君骑白马傍垂杨墙头马上遥相顾一见知君即断肠知君断肠共君语君指南山松柏树感君松柏化为心闇合双鬟逐君去到君家舍五六年君家大人频有言聘则为妻奔是妾不堪主祀奉苹蘩终知君家不可住其奈出门无去处岂无父母在髙堂亦有亲情满故乡潜来更不通消息今日悲羞归不得为君一日恩误妾百年身寄言痴小人家女慎勿将身轻许人
　　官牛　讽执政也
　　官牛官牛驾官车浐水岸边般【一作驱】载沙一石沙几斤重朝载【一作驾】暮载将何用载向五门官道西緑槐隂下铺【一作填】沙堤昨来新拜右丞相恐怕泥涂【一作深】汚马蹄右丞相马蹄蹋沙虽净洁牛领牵车欲流血右丞相但能济人治国调隂阳官牛领穿亦无妨
　　紫毫笔　讥【一作诫】失职也
　　紫毫笔尖【一作纤】如锥兮利如刀江南石上有老兔吃竹饮泉生紫毫宣城之【一作工】人采为笔千万毛中拣【一作选】一毫毫虽轻功甚重管勒工名充嵗贡君兮臣兮勿轻用勿轻用将何如愿赐东西府御史愿颁左右台起居搦【一作握】管趋入黄金阙抽毫立在白玉除臣有奸邪正衙奏君有动言直笔书起居郎侍御史尔知紫毫不易致每嵗宣城进笔时紫毫之价如金贵慎勿空将弹失仪慎勿空将録制词
　　隋堤栁　悯亡国也
　　隋堤栁日乆年深尽衰朽风飘飘兮雨萧萧三株两株汴河口老枝病叶愁杀人曾经大业年中春大业年中炀天子种栁成行夹流水西自黄河东至【一作接】淮緑隂一千三百里大业末年春暮月栁色如烟絮如雪南幸江都恣佚逰应将此栁系龙舟紫防郎将护锦缆青娥御史直迷楼海内财力此时竭舟中歌笑何日休上荒下困势不乆宗社之危如缀旒【一本此下有天子自言欢乐殊未极岂知明年正朔归武德三句】炀天子自言福祚长无穷岂知皇子封酅公龙舟未过彭城閤义旗已入长安宫萧墙祸生人事变晏驾不得归秦中土坟数尺何处吴公台下多悲风二百年来汴河路沙草和烟朝复暮后王何以鉴前王请防隋堤亡国树
　　草茫茫　惩厚也
　　草茫茫土苍苍苍苍茫茫在何处骊山脚下秦皇墓墓中下涸三重泉当时自以为深固下流水银象江海上缀珠光作乌别为天地于其间拟将富贵随身去一朝盗掘坟陵破龙椁神堂三月火可怜寳玉归人间暂借泉中买身祸奢者狼藉俭者安一防一吉在眼前凭君回首向南望汉文在覇陵原
　　古冢狐　戒艶色也
　　古冢狐妖且老化为妇人顔色好头变云鬟面变妆大尾曵作长红裳徐徐行傍荒村路日欲暮时人静处或歌或舞或悲啼翠睂不举花顔【一作钿】低忽然一笑千万态见者十人八九迷假色迷人犹若是真色迷人应过此彼真此假俱迷人人心恶假贵重真狐假女妖害犹浅一朝一夕迷人眼女为狐媚害即【一作则一作却】深日长月増【一作日増月长】溺人心何况褒妲之色善蛊惑能防人家覆人国君防为害浅深间岂将假色同真色
　　黑潭龙　疾贪吏也
　　黑潭水深黒如墨传有神龙人不识潭上架屋官立祠龙不能神人神【一作异】之丰凶水旱与疾疫乡里皆言龙所为家家飬豚漉清酒朝祈暮赛依巫口神之来兮风飘飘纸钱动兮锦伞揺神之去兮风亦静香火灭兮杯盘冷肉堆潭岸石酒泼庙前草不知神龙享防多林鼠山狐长醉饱狐何幸豚何辜年年杀豚将餧狐狐假龙神食豚尽九重泉底龙知无
　　天可度　恶诈人也
　　天可度地可量唯有人心不可防但见丹诚赤如血谁知伪言巧似簧劝君掩鼻君莫掩使君夫妇为参商劝君掇蠭君莫掇使君父子成豺狼海底鱼兮天上鸟髙可射兮深可钓唯有人心相对时咫尺之间不能料君不见李义府之辈笑欣欣笑中有刀潜杀人隂阳神变皆可测不测人间笑是瞠
　　秦吉了　哀冤民也
　　秦吉了出南中彩毛青黑花颈红耳聪心慧舌端巧鸟语人言无不通昨日长爪鸢今朝大觜乌鸢捎乳燕一窠【一作巢】覆乌啄母鸡双眼枯鸡号堕地燕惊【一作巳】去然后拾卵攫其雏岂无雕与鹗嗉中肉饱不搏亦有鸾鹤羣闲立髙飏如不闻秦吉了人云尔是能言鸟岂【一作尔】不见鸡燕之冤苦吾闻鳯皇百鸟主尔竟不为鳯皇之前致一言【一作词】安用噪噪【一作嗏嗏】闲言语
　　鵶九劔　思决壅也
　　欧冶子死千年后精灵闇授张鵶九鵶九铸劒吴山中天与日时神借功金铁腾精火飜焰踊跃求为镆鎁剑剑成未试十余年有客持金买一观谁知闭【一作开】匣长思用三尺青蛇不蟠客有心剑无口客代剑言告【一作报】鵶九君勿矜我玉可切君勿夸我钟可刜不如持我决浮云无令漫漫蔽白日为君使无私之光及万物蛰虫昭苏萌草【一作芽】出
　　采诗官　监前王乱亡之由也
　　采诗官采诗听歌导人言言者无罪闻者诫下流上通上下泰周灭秦兴至隋氏十代采诗官不置郊庙登歌赞君美乐府艳词【一作调】恱君意若求兴【一作讽】谕规刺言万句千章无一字不是章句无规刺渐及朝廷絶讽议诤臣杜口为冗员谏鼓髙悬作虚器一人负扆常端黙百辟入门两【一作皆】自媚夕郎所贺皆德音春官每奏唯祥瑞君之堂兮千里逺君之门兮九重閟君耳唯闻堂上言君眼不见门前事贪吏害民无所忌奸臣蔽君无所畏君不见厉王胡亥【一作炀帝】之末年羣臣有利君无利君兮君兮愿听此欲开壅蔽逹【一作逺】人情先向歌诗求讽刺

　　御定全唐诗巻四百二十七
　　钦定四库全书
　　御定全唐诗巻四百二十八
　　白居易
　　常乐里闲居偶题十六韵兼寄刘十五公舆王十一起吕二炅吕四颎崔十八亮元九稹刘三十二敦质张十五仲元时为校书郎
　　帝都名利塲鸡鸣无安居独有嬾慢者日髙头未梳工拙性不同进退迹遂殊幸逢太平代天子好文儒小才难大用典校在秘书三旬两入省因得养顽疎茅屋四五间一马二仆夫俸钱万六千月给亦有余既无衣食牵亦少人事拘遂使少年心日日常晏如勿言无知已躁静各有徒兰台七八人出处与之俱旬时阻谈笑旦夕望轩车谁能雠校闲觧带卧吾庐窗前有竹玩门外有酒酤何以待君子数竿对一壶
　　荅元八宗简同逰曲江后明日见赠
　　长安千万人出门各有营唯我与夫子信马悠悠行行
