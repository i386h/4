<!-- { "loadSidebar": true } -->
　　汉江西岸蜀江东六稔安禅教化中托迹幸将王粲别归心宁与子山同尊罍岂识曹参酒賔客还亲宋玉风又见去年三五夕一轮寒魄破烟空
　　石龛闲锁旧居何事膺门岁月重五七诗中叨见遇三千客外许疎慵迎凉蟋蟀喧闲思积雨莓苔没屐踪防待英雄启金口却教担锡入云松
　　送李秀才归湘中
　　词客携文访病夫因吟送别忆湘湖寒消浦溆催鸿鴈暖入溪山飬鹧鸪僧向月中寻岳麓云从城上去苍梧君归为问前寺旧住僧房锁在无
　　寄吴国西供奉
　　别来相忆梦多迷君住东朝我楚西瑶阙合陪龙象位春山休记鹧鸪啼承恩位与千官别应制才将十子齐几笑逺公慵送客慇懃只到寺前溪
　　谢人恵端溪砚
　　端人凿断碧溪浔善价争教惜万金砻琢已曽经敏手研磨终见透坚心安排得主难移动含贮随时任浅深保重更求装钿匣闲将濡染寄知音
　　送吴先軰赴京
　　烟霄已遂明经第江汉重来问苦吟托兴偶凭风月逺忘机终在寂寥深千萹未听常徒口一字须防作者心此日与君聊话别老身难约更相寻
　　和西蜀可凖大师逺寄之什
　　莫知何路去追攀空想人间出世间杜口已同居士室传心休问祖师山禅中不住方为定说处无生始是闲珍重希音逺相寄乱西望叠孱顔
　　荆门暮冬与节公话别
　　漳河湘岸柳关头离别相逢四十秋我忆黄梅梦南国君懐明主去东周几程霜雪经残腊何处封疆过旧游好及春风承帝泽莫忘衰朽卧林邱
　　贺孙支使郎中迁居
　　别认公侯礼上才筑金何啻旧燕台地连东阁横头买门对西园正面开不隔红尘趋棨防只拖珠履赴尊罍应逢明月清霜夜闲领笙歌宴此来
　　庭际新移松竹
　　三茎瘦竹两株松瑟瑟翛翛韵且同抱节乍离新涧雪盘根逺别旧林风嵗寒相倚无尘地防影分明有月中更待阳和信催促碧梢青杪看凌空
　　荆门寄题禅月大师影堂
　　泽国闻师泥日后蜀王全礼葬余灰白莲塔向清泉锁禅月堂临锦水开西岳千篇传古律【大师着西岳集三十巻盛传于世】南宗一句印灵台不堪只履还西去葱岭如今无使廻
　　贺雪
　　上清凝结下乾坤为瑞为祥表致君日月影从光外过山河形向静中分歌扬郢路谁同听声洒梁园客共闻堪想画堂帘卷次轻随舞袖正纷纷
　　荆州寄贯防上人
　　旧斋休忆对松闗各在王侯顾遇间命服巳霑天渥泽衲衣犹拥祖斓斑相思莫救烧心火留滞难移压脑山得失两途俱不是笑他髙卧碧孱顔
　　送休师归长沙宁觐
　　髙堂亲老本师存多难长悬两处魂巳说战尘消汉口便随征櫂别荆门晴吟野阔无耕地晩宿湾深有钓村他日更思衰老否七年相伴琢诗言
　　江上夏日
　　无处清隂似剡溪火云竒崛倚空齐千山冷叠湖光外一扇凉揺楚色西碧树影疎风易断緑芜平逺日难低故园旧寺临湘水斑竹烟深越鸟啼
　　渚宫春日因怀有作
　　旧业树连湘树逺家山云与岳云平僧来巳説无耕钓鴈去那知有弟兄客思莫牵蝴蝶梦乡心自忆鹧鸪声沙头南望堪肠断谁把归舟载我行
　　松化为石【近闻金华山古松化为石】
　　盘根几耸翠崖前却偃凌云化至坚乍结精华齐永刼不随凋变巳千年逢贤必用镌辞立遇圣终将刻印传肯似荆山凿余者藓封顽滞卧岚烟
　　寄澧阳吴使君
　　南客西来话使君涔阳风雨变行春四邻耕钓趋仁政千里烟花压路尘去兽未胜除狡吏还珠争似复逋民红兰浦暖携才子烂醉连题赋白苹
　　湘江送客
　　湘江秋色湛如氷楚客离懐暮不胜千里碧云闻塞鴈防程青草见巴陵寒涛响叠晨征防岸苇丛明夜泊灯鹦鹉洲邉若回首为思前事一扪膺
　　暮游岳麓寺
　　寺楼髙出碧崖棱城里谁知在上层初雪洒来乔木暝逺禽飞过大江澄闲消不睡怜长夜静照无言谢一灯回首何邉是空地四村桑麦遍邱陵
　　林下留别道友
　　住亦无依去是闲何心终恋此林间片云孤鹤东西路四海九州多少山静坐趂凉移树影兴随题处着苔斑秋来洗浣行衣了还尔邻僧旧竹闗
　　道林寺居寄岳麓禅师二首
　　门前石路彻中树影泉声在半空寻去未应劳上下往来殊巳倦西东髭根尽白孤云并心迹全忘片月同长忆髙窗夏天里古松青桧午时风
　　山袍不称下红尘各是闲居岛外身两处烟霞门寂寂一般苔藓石磷磷禅闗悟后宁疑物诗格元来不傍人月照经行更谁见露华松粉防衣巾
　　乱后江西过孙鲂旧居因寄
　　旧游重到倍悲凉吟忆同人倚寺墙何处暮蝉喧逆旅此中山鸟噪垂杨寰区有主权兵器风月无人掌桂香欲寄此心空北望塞鸿天末失归行
　　宜春江上寄仰山长老二首
　　水隔孤城城隔山水邉时望忆师闲清泉白石中上落日半空栖鸟还云影触衣分朶朶雨声吹磬散潺潺传心莫学罗浮去后軰思量待扣关
　　雨晴天半碧光流影倒残阳湿郡楼絶顶有人经劫在浮生无客暂时游窗开万壑春泉乱塔锁孤灯万木稠欲为吾师拂衣去白云红叶又新秋
　　萤
　　透窗穿竹住还移万类俱闲始见伊难把寸光藏暗室自持孤影助明时空庭散逐金风起乱叶争投玉露垂后代儒身嬾收拾夜深飞过读书帷
　　湘中送翁员外归闽
　　船满琴书与酒杯清湘影里片帆开人归南国乡园去鴈逐西风日夜来天势渐低分海树山程欲尽见城台此身未别江邉寺犹防星郎奉诏廻
　　寄居道林寺作
　　岚湿南朝殿塔寒此中因得谢尘寰巳同庭树千株老未负溪云一片闲石镜旧游临皎洁岳莲曽上彻孱顔如今衰飒成多病黄叶风前昼掩闗
　　沙鸥
　　暖傍渔船睡不惊可怜孤洁似华亭晩来湾浦冲平碧晴过汀洲拂浅青翡翠静中修羽翼鸳鸯闲处事仪形何如飞入汉宫里留与兴亡作典经
　　和翁员外题马太傅宅贾相公井
　　飞尘不敢下相干闇脉傍应润牡丹心任短长投玉绠底须三五暎金盘神工旧制澄在天泽时加潋灔寒太傅欲旌前古事星郎属思久凭栏
　　防云
　　何触石湿苔钱便逐髙风离瀑泉深处卧来眞隐逸上头行去是神仙千寻有影沧江底万里无踪碧落邉长忆旧山青壁里绕庵闲伴老僧禅
　　对雪寄荆幕知巳
　　猛势防开万里清月中看似日中明此时鸥鹭无人见何处关山有客行郢唱转髙谁败和巴歌相顾自销声江斋卷箔含毫久应想梁王礼不轻
　　送相里秀才赴举
　　两上东堂不见春文明重去有谁亲曽逢少海尊前客旧是神仙防里人巳遂风云催化羽却将雷电助烧鳞明年自此登龙后回首荆门一路尘
　　荆门疾中喜谢尊师自南岳来相里秀才自京至
　　闲堂昼卧眼初开强起徐行绕砌苔鹤氅人从衡岳至鹑衣客自洛阳来坐闻邻树栖幽鸟吟觉江云发早雷西笑东游此相别两途消息待谁回
　　吟兴自述
　　前习都由未尽空生知雅学妙难穷一千首出悲哀外五十年销雪月中兴去不妨归静虑情来何止发眞风曽无一字千声利岂媿操心负至公
　　送谢尊师自南岳出入京
　　曽听鹿鸣逢世乱因披羽服隐衡阳防多事隔丹霄兴三十年成两霜芝术未甘销勇气风骚无那激刚肠中朝旧有知音在可是悠悠入帝乡
　　送司空学士赴京
　　文初命下江邉难恋沙鸥与钓船蓝绶乍称新学士白衫初脱旧神仙龙山送别风生路鸡树从容雪照筵重谒徃年金牓主便将才术佐陶甄













　　御定全唐诗卷八百四十五
　　钦定四库全书
　　御定全唐诗巻八百四十六
　　齐巳
　　春寄尚顔
　　含桃花谢杏花开杜宇新啼燕子来好事可能无分得名山长似有人催檐声未防前旬雨电影还连后夜雷心迹共师争几许似人嫌处自迟回
　　寄梁先軰
　　慈恩塔下曲江邉别后多应梦到仙时去与谁论此事乱来何处觅同年陈琳笔砚甘前席甪里烟霞待共眠爱惜麻衣好顔色未教朱紫汚天然
　　荆渚偶作
　　无味吟诗即把经竟将疎野访谁行身依江寺庭无树山绕天涯路有兵竹瓦雨声漂永日纸窗灯焰照残更从容一觉清凉梦归到龙潭扫石枰
　　城中晩夏思山
　　葛衣霑汗功虽健纸扇揺风力甚卑苦热恨无行脚处防凉喜到立秋时竹轩静看蜘蛛挂莎径闲听蟋蟀移天外有山归即是岂同游子暮何之
　　忆旧山
　　谁请衰羸住北州七年魂梦旧山丘心清槛底潇湘月骨冷禅中太华秋髙节未闻驯虎豹片言何以傲王侯应须脱洒孤去始是分明个剃头
　　寄体休
　　南州君去为寻医病色应除似旧时久别莫忘庐阜约却来须有洞庭诗金陵徃嵗同窥井岘首前秋共读碑两处山河见兴废相思更切卧云期
　　过陆鸿渐旧居【陆生自有传于井石又云行坐诵佛书故有此句】
　　楚客西来过旧居读碑寻传见终初佯狂未必轻儒业髙尚何妨诵佛书种竹岸香连菡萏煑茶泉影落蟾蜍如今若更生来此知有何人赠白驴【时太守赠白驴】
　　寄懐钟陵旧游因寄知巳
　　洗井僧来说旧游西江东岸是城楼昔年淹迹因王化长日凴栏看水流眞观上人栖树石陈陶处士在林丘终拖老病重寻去得到匡庐死便休
　　遣懐
　　病肠休洗老休医七十能饶百嵗期不死任还蓬岛客无生自有雪山师浮云聚散俱闗虑明月相逢好展眉既兆未萌闲酌度不如中抱是寻思
　　懐武陵因寄幕中韩先軰何从事
　　武陵嘉致迹多幽每见图经恨白头溪浪碧通何处去桃花红过郡前流常闻相幕鸳鸿兴日向神仙洞府游凿井耕田人在否如今天子正徴搜
　　赠樊处士
　　小子声名天下知满簪霜雪白麻衣谁将一着争先后共向长安定是非有路未曽迷日用无贪终不乱天机闲寻道士过仙观赌得黄庭两巻归
　　荆渚逢禅友
　　泽国相逢话一宵云山偶别隔前朝社思匡岳无宗炳诗忆扬州有鲍昭晨野黍离春漠漠水天星粲夜遥遥闲吟莫忘传心祖曽立堦前雪到腰
　　送僧归洛中
　　赤日彤霞照晩坡东州道路兴如何蝉离楚栁鸣犹少叶到嵩云落渐多海内自为闲去住闗头谁问旧经过叮咛与访春山寺白乐天眞在也麽
　　道林寓居
　　秋泉一片树千株暮汲寒烧外有余青嶂这邉来巳熟红尘那畔去应疎风骚未肯忘雕琢潇洒无妨更剃除即问沃州开士僻爱禽怜骏意何如
　　仙掌
　　峭形寒倚夕阳天毛女莲花翠影连云外自为髙出手人间谁合鬬挥拳鹤抛青汉来岩桧僧隔黄河望顶烟晴露红霞长满掌只应栖托是神仙
　　中秋月
　　空碧无云露湿衣羣星光外涌清规东楼【一作林】莫碍渐髙势四海待【一作正】防当午【一作路】时还许分明吟皓魄肯教幽暗取丹枝可怜半夜婵娟影正对五侯残酒池【一作巵】
　　送禅者游南岳
　　忽随南櫂去衡阳谁住江邉树下房尘梦是非都觉了野云心地更何妨渐临瀑布听猨思却背岣嵝有鴈行想到中上层寺石窗秋霁见潇湘
　　闻道林诸友尝茶因有寄
　　枪旗冉冉緑丛园谷雨初晴呌杜鹃摘带岳华蒸晓露碾和松粉煮春泉髙人梦惜藏岩里白硾封题寄火前应念苦吟耽睡起不堪无过夕阳天
　　将归旧山留别错公
　　旧前昨下来时白石丛丛间紫薇章句不堪歌有道溪山只合退无机云含暧态晴犹在鹤飬闲神昼不飞欲去更思过丈室二年频此揖清晖
