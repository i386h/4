<!-- { "loadSidebar": true } -->
　　北风吹楚树此地独先秋何事屈原恨不随湘水流凉天生片【一作半】月竟夕伴孤舟一作南行客无成空白头
　　客中
　　楚人歌竹枝游子泪沾衣异国久为客寒宵频【一作方】梦归一封书未返千树叶皆飞南过【一作度】洞庭水更应消息稀
　　夜寻僧不遇【一作夜寻僧僧游山未归】
　　数歇度烟水渐非尘俗间泉声入秋寺月色遍寒山石路几回雪竹房犹闭闗不知双树客何处与【一作伴】云闲
　　访道者不遇【一作访僧不遇】
　　人间惟此路【一作道】长得【一作独长】緑苔衣及戸无行迹游方应未归平生无【一作何】限事到此尽知非独倚松门久阴云昏翠微
　　赠王隐者山居【一作赠隐者】
　　石室扫无尘人寰与此分飞来南浦树半是华山云浮世几多事先【一作此】生应不闻寒山【一作川】满西日空照雁成羣
　　寄北客
　　穷边足风惨何处醉楼台家去几【一作数】千里月圆十二回寒阡【一作云山】随日远雪路向城开游子久无信年年空雁来
　　寄友人
　　长安清渭东游子迹重重此去红尘路难寻君马踪昔时轻一别渐老贵相逢应恋嵩阳住【一作好】嵩阳饶【一作有】古松
　　夜与故人别
　　白日去难驻故人非旧容今宵一别后何处更【一作再一作复】相逢过楚水千里到秦山几【一作万】重语【一作话】来天又【一作未】晓月落满城钟
　　别故【一作友】人
　　行子与秋叶各随南北风虽非千里别还阻一宵【一作欢】同过尽少年日尚如长转【一作路】蓬犹为布衣客羞入故闗中
　　送客东归
　　一听游子歌秋计觉【一作几】蹉跎四海少平地【一作路】百川无定波共惊年巳暮俱向客中多又驾征轮去东归事【一作将】若何
　　过侯王故第
　　过此一酸辛行人泪有痕独残新碧树犹拥旧朱门歌歇云初散檐空燕尚存不知弹铗客何处感新恩
　　孤云
　　南北各万里有云【一作时】心更闲因风离海上伴月到人间洛浦少高【一作佳】树长安无旧山裵回不可驻漠漠又空【一作更东】还
　　远水
　　悔作望南浦望中生远愁因知人易老【一作感】为有【一作惟见】水东【一作长】流欲附故乡信不逢归客舟萋萋两岸草又度一年秋
　　咏蝉【一作客中闻早蝉】
　　江头一声起芳嵗巳难留听此高林【一作枝一作树】上遥知故国秋应催风落叶似【一作亦】劝客回舟不是新蝉苦年年自有愁
　　感情
　　青山长寂寞南望独高歌四海故人尽九原新【一作青】垅【一作塜】多西沈浮世日东注逝川波不使年华驻此生能【一作看】几何
　　早春日山居寄城郭知巳
　　阳和潜发荡寒阴便使川原景象新入戸风泉声沥沥当轩云岫色沈沈残云带雨轻飘雪嫩栁含烟小绽金虽有眼前诗酒兴遨游争得称闲心
　　劝酒
　　劝酒金屈巵满酌不须辞花发多风雨人生足别离
　　感怀【一作感情　以下一本俱作于邺诗】
　　东风吹草色空使客蹉跎不设太平险更应游子多几伤【一作觞】行处泪【一作酒】一曲醉中歌尽向青门外东随渭水波
　　友人亭松
　　俛仰不能去如逢旧友同曾因春雪散见在华山中何处有明月访君听远风相将归未得各占石岩东
　　游中梁山
　　僻地好泉石何人曾陆沈不知青嶂外更有白云深因此见乔木几回思旧林慇懃猨与【一作与猨】鸟惟我独何心
　　寻山
　　到此絶车轮萋萋草树春青山如有利白石亦成尘水濶应无路松深不见人如知巢与许千载迹犹新
　　宿江口
　　南渡人来絶喧喧雁满沙自生江上月长有客思家半夜下霜岸北风吹荻花自惊归梦断不得到天涯
　　秋夜达萧闗
　　扰扰浮【一作游】梁路人忙月自闲去年为塞客今夜宿萧闗辞国几经嵗望乡空见山不知江叶下又作布衣还
　　斜谷道
　　乱峰连疉嶂千里緑峩峩蜀国路如此游人车亦过逺烟当叶敛骤雨逐风多独忆紫芝叟临风歌旧歌
　　过百牢闗贻舟中者
　　蜀国少平地方思京洛间远为千里客来度百牢闗帆影清江水铃声碧草山不因【一作贪】名与利尔我【一作我尔】各应闲
　　客中览镜
　　何当开此镜即见发如丝白日急于水一年能几时每逢芳草处长返故园迟所以多为客蹉跎欲怨谁
　　长安逢隐者
　　征车千里至碾遍六街尘向此有营地忽逢无事人昔时颜未改浮世路多新且脱衣沽酒终南山欲春
　　与僧话旧
　　草堂前有山一见一相寛处世贵僧静青松因嵗寒他山逢旧侣尽日话长安所以闲行迹千回绕药栏
　　赠王道士
　　日日市朝路何时无苦辛不随丹灶客终作白头人浮世度千载桃源方一春归来华表上应笑北邙尘
　　匣中琴
　　世人无正心虫网匣中琴何以经时废非为娱耳音独令高韵在谁感隙尘深应是南风曲声声不合今
　　过洛阳城
　　古来利与名俱在洛阳城九陌鼓初起万车轮巳行周秦时几变伊洛水犹清二月中桥路鸟啼春草生
　　望月【一作客中月】
　　离家凡几宵一望一寥寥新魄又将满故乡应渐遥独临彭蠡水远忆洛阳桥更有乗舟客凄然亦驻桡
　　王将军宅夜听歌
　　朱槛满【一作铺】明月美人歌落梅忽惊尘起处疑有鳯飞来一曲听初彻几年愁暂开东南正云雨不得见阳台
　　长信【一作春】宫
　　莫问【一作访】古宫名古宫空有【一作古】城惟【一作只】应东去水不改旧时声
　　高楼
　　远天明月出照此谁家楼上有罗衣裳【一作色】凉风吹不休














　　御定全唐诗巻五百九十五
　　钦定四库全书
　　御定全唐诗巻五百九十六
　　司马扎【高棅品彚作礼】
　　司马扎大中时诗人诗一巻
　　感古
　　九折无停波三光如转烛珠人不识徒爱燕赵玉祖龙巳深惑汉氏远徇欲骊山与茂陵相对秋草绿
　　赠王道士
　　玉洞秋有花蓬山夜无鬼岂知浮云世生死逐流水瑶台歌一曲曲尽五烟起悠然望虚路玉京在海里青箓秘不闻黄鹤去不止愿随执轻策往结周太子
　　古思
　　春华惜妾态秋草念妾心始知井边桐不如堂上琴月落却羡镜花飞犹委苔门前长江水一去终不回
　　猎客
　　五陵射雕客走马占春光下马青楼前华裾独煌煌自
　　言家咸京世族如金张击钟传鼎食尔来八十强朱门争先开车轮满路傍娥娥燕赵人珠箔闭高堂清歌杂妙舞临欢度曲长朝游园花新夜宴池月凉更以驰骤多意气事强梁君王正年少终日在长杨
　　送进士苗纵归紫逻山居
　　汝上多奇山高怀惬清境强来干名地冠带不能整常为梦归处泉石寒更静鹤声夜无人空月随松影今朝抛我去春物伤明景怅望相送还微阳在东岭
　　卖花者
　　少壮彼何人种花荒苑外不知力田苦却笑耕耘辈当春卖春色来往经几代长安甲第多处处花堪爱良金不惜费竞取园中最一蕊才占烟歌声【一作笙歌】巳高会自言种花地终日拥轩盖农夫官役时独与花相对那令卖花者久焉生人害贵粟不贵花生人自应泰
　　弹琴
　　凉【一作深】室无外响空桑七分所弹非新声俗耳安肻闻月落未终曲暗中泣湘君如传我心苦千里苍梧云
　　古边卒思归
　　有田不得耕身卧辽阳城梦中稻花香觉后战血腥汉武在深殿唯思廓寰瀛中原半烽火比屋皆防行边土无膏腴闲地何必争徒令执耒者刀下死纵横
　　美刘太保
　　常爱鲁仲连退身得其趣不知鸱夷子更入五湖去云霞恣摇曳鸿鹄无低翥万里天地空清飇在平楚藏名向宠节辞疾去公务夜尽醉歌日高卧烟树岂嗤生前乐千载自垂裕论道复论功皆可黄金铸
　　蚕女
　　养蚕先养桑蚕老人亦衰茍无园中叶安得机上丝妾家非豪门官赋日相追鸣梭夜达晓犹恐不及时但忧蚕与桑敢问结发期东邻女新嫁照镜弄蛾眉
　　效陶彭泽
　　一梦倐巳尽百年如露草独有南山高不与人共老尊中贮灵味无事即醉倒何必鸣鼓钟然后乐怀抱轻波向海疾浮云归谷早形役良可嗟唯能徇天道
　　锄草怨
　　种田望雨多雨多长蓬蒿亦念官赋急宁知荷锄劳亭午霁日明隣翁醉陶陶乡吏不到门禾黍苗自高独有辛苦者屡为州县徭罢锄田又废恋乡不忍逃出门吏相促隣家满仓谷邻翁不可告尽日向田【一作天】哭
　　山中晩兴寄裴侍御
　　雷息疎雨散空山夏云晴南轩对林晩篱落新蛩【一作蝉】鸣白酒一樽满坐歌天地清十年身未闲心在人间名永怀君亲恩久贱难退情安得蓬邱侣提携采瑶英
　　筑台
　　魏国昔强盛宫中金玉多征丁筑层台唯恐不巍峩结搆切星汉跻攀横绮罗朝观细腰舞夜听皓齿歌讵念人力劳安问黍与禾一朝国既倾千仞堂亦平舞模衰栁影歌留草虫声月照白露寒苍苍故邺城汉文有遗美对此清飇生
　　道中早发
　　野店鸡一声萧萧客车动西峯带晓月十里犹相送繁满长道羸马四蹄重遥羡青楼人锦衾方远梦功名不我与孤劒何所用行役难自休家山忆秋洞
　　沧浪峡
　　山下水声深水边山色聚月照秋自清花名春不去似非人间境又近红尘路乍入洞中天更移云外歩我殊惺惺者犹得沧浪趣可以濯吾缨斯言诚所慕
　　感萤
　　爱尔持照书临书叹吾道青荧一防光曽误几人老夜久独此心环垣闭秋草
　　自渭南晩次华州
　　前楼【一作登】仙鼎原西经赤水渡火云入村巷余雨依驿树我行伤去国疲马屡回顾有如无窠鸟触热不得住峩峩华峰近城郭生夕雾逆旅何人寻行客暗中住却思林丘卧自惬平生素劳役今若兹羞吟招隐句
　　近别
　　咫尺不相见便同天一涯何必隔闗山乃言伤别离君心与我心脉脉无由知谁堪近别苦远别犹有期
　　江上秋夕
　　茂陵归路絶谁念此淹留极目月沈浦苦吟霜满舟孤猨啼后夜久客病高秋欲寄乡闗恨寒江无北流
　　送归客
　　多才与命违末路隐柴扉白发何人问青山一劒归晴烟独鸟没野渡乱花飞寂寞长亭外依然空落晖
　　东门晩望
　　青门聊极望何事久离羣芳草失归路故乡空暮云信回陵树老梦断灞流分兄弟正南北鸿声堪独闻
　　上巳日曲江有感
　　万花明曲水车马动秦川此日不得意青春徒少年晴沙下鸥鹭幽沚生兰荃向晩积归念江湖心渺然
　　宿夀安甘棠馆
　　行人方倦役到此似还乡流水来闗外青山近洛阳溪云归洞鹤松月半轩霜坐恐晨钟动天涯道路长
　　送友人下第东游
　　出门皆有托君去独何亲阙下新交少天涯旧业贫烟寒岳树暝雪后岭梅春圣代留昆玉那令愧郄诜
　　山斋防别
　　春草平陵路荷衣醉别离将寻洛阳友共结洞庭期星月半山尽天鸡出海迟无轻此分手他日重相思
　　晓过伊水寄龙门僧
　　龙门树色暗苍苍伊水东流客恨长病马独嘶残夜月行人欲渡满船霜几家烟火依村歩何处渔歌似故乡山下禅庵老师在愿将形役问空王
　　送孔恂入洛
　　洛阳古城秋色多送君此去心如何青山欲暮惜别酒碧草未尽伤离歌前朝冠带掩金谷旧游花月经铜驼行人正苦奈分手日落远水生微波
　　观郊礼
