<!-- { "loadSidebar": true } -->
　　西汉夫人下太虚九霞裙幅五云舆欲将碧字相敎示自解盘囊出素书
　　天上鸡鸣海日红青腰侍女扫朱宫洗【一作洒】花烝叶滤清酒待与夫人邀五翁
　　汗漫眞游实可竒人间天上几【一作与】人知周王不信长生话空使苌碧泪垂
　　青锦缝裳緑【一作白】玉珰【一作裆】满身新帯五云香闲依碧海攀鸾驾笑就苏君覔橘尝
　　鹤不西飞龙不行露干云破洞箫清少年僊子说闲事遥隔彩云闻笑声
　　洞里烟深木叶麤乗风使者降都隔花相见遥相贺擎出怀中赤玉符
　　芝蕙【一作草】芸花烂漫春瑞香烟露湿衣巾玉童私地夸书札偷写云謡暗赠人
　　天上邀来不肻来人间双鹤又空回秦皇汉武死何处海畔红桑花自开
　　紫羽麾幢下玉京却邀眞母入三清白龙乆住浑相恋斜倚祥云不肻行
　　鹤呌风悲竹叶疎谁来五岭拜云车人间肉马无轻歩踏破先生一巻书
　　夜降西坛宴巳终花残月榭雾朦胧谁游八海门前过空洞一声风雨中
　　忘却敎人锁后宫还丹失尽玉壶空嫦娥若不偷灵药争得长生在月中
　　旸谷先生下宴时月光初冷紫琼枝凄清金石揭天地事在世间人不知
　　共爱初平住九霞焚香不出闭金华白羊成队难收拾吃尽溪头巨胜花
　　酒尽香残夜欲分青童拜问紫阳君月光悄悄笙歌逺马影龙声归五云
　　海树灵风吹彩烟丹陵朝客欲升天无央公子停鸾辔笑泥娇妃索玉鞭
　　八景风回五凤车昆仑山上看桃花若敎使者沽春酒湏觅余杭阿母家
　　叔卿遍览九天春不见人间故旧人怪得蓬莱山下水半成沙土半成尘
　　欲饮尊中云母浆月明花里合笙簧更敎小奈将龙去便向金坛取阮郎
　　海上桃花千树开麻姑一去不知来辽东老鹤应慵惰敎探桑田便不回
　　昨夜相邀宴杏坛等闲乗醉走青鸾红云塞路东风吹破芙蓉碧玉冠
　　云鹤防防去不分落花流水恨空存不知玉女无期信道与留门却闭门
　　采女平明受事回暗交丹契锦囊开欲书宻诏防人见佯喝青虬使莫来
　　太一元君昨夜过碧云髙髻绾婆娑手擡玉策红于火敲断金鸾使唱歌
　　碧瓦彤轩月殿开九天花落瑞风来玉皇欲着红龙衮亲唤金妃下手裁
　　长房自贵解飞飜五色云中独闭门看却桑田欲成海不知还往几人存
　　赤龙【一作紫云】停歩彩云飞共道眞王【一作皇】海上归千岁红桃【一作千载桃花】香破鼻玉盘盛出与金妃
　　碧海灵童夜到时徒劳相唤上琼池因循天子能闲歩纵与青龙不解骑
　　且欲留君饮桂浆九天无事莫推忙青龙举歩行千里休道蓬莱归路长
　　侍女亲擎玉酒巵满巵倾酒劝安期等闲相别三千岁长忆水边分枣时
　　万岁蛾睂不解愁旋弹清瑟旋门游忽闻下界笙箫曲斜倚红鸾笑不休
　　去住楼台一任风十三天洞暗相通行防侍女炊何物满灶无烟玉炭红
　　风动闲【一作寒】天清桂隂水精帘箔【一作外】冷沉沉西妃少女多春思【一作春思乱】斜倚彤云尽日吟
　　王母相留不放回偶然沉醉卧瑶台凭君与向萧郎道敎着青龙取妾来
　　绛节笙歌绕殿飞紫皇欲到五云归细腰侍女瑶花外争向红房报玉妃
　　闻君新领八霞司此别相逢是几时妾有一觥云母酒请君终宴莫推辞
　　方士飞轩驻【一作住】碧霞酒寒【一作香】风冷月初斜不知谁唱归春【一作春归】曲落尽溪头白葛【一作玉】花
　　方朔朝来到我家欲将灵树出丹霞三千年后知谁在拟种红桃待放花
　　水满桑田白日沉冻云干霰湿重隂辽东归客闲相过因话尧年雪更深
　　朝回相引看红鸾【一作泉】不觉风吹鹤氅偏好是兴来【一作好见上清】骑白鹤【一作鹄】文妃为伴上重天【一作旋驱旌节旋升天】公子闲吟八景文花南拜别上阳君金鞭遥指玉清路龙影马嘶归五云
　　一百年中是一春不敎日月辄移轮金鼇头上蓬莱殿唯有人间链骨人
　　笑擎云液紫瑶觥共请云和碧玉笙花下偶然吹一曲人间因识董双成
　　东皇长女没多年从洗【一作洒】金芝到水边无事伴他棊一局等闲输却卖花钱
　　红草青林日半斜闲乗【一作随】小凤出彤霞略【一作路】寻旧路【一作故旧】过西国【一作谷】因得氷园一尺【一作颗】
　　树下星沉月欲髙前溪水影湿龙毛洞天云冷玉【一作五】花发公子尽披双锦袍
　　紫水风吹劒树寒水边年少下红鸾未知百一穷阳数略请先生止的防
　　武皇含笑把金觥更请霓裳一两声防帐宫人最年少舞腰时挈绣裙轻
　　琼树扶疎压瑞烟玉皇朝客满花前东风小饮人皆醉短尾青龙枕水眠
　　彤阁钟鸣碧鹭飞皇君催熨紫霞衣丹房玉女心慵甚贪看投壶不肻归
　　昆仑山上自【一作白】鸡啼羽客争升碧玉梯因驾五龙看较艺白鸾功用不如妻
　　沙野先生闭玉虚焚香夜写紫微书供承童子闲无事敎剉琼花喂白驴
　　云陇琼花满地香碧沙红水遍朱堂外人欲压长生籍拜请飞琼报玉皇
　　玉洞长春风景鲜丈人私宴就芝田笙歌暂向花间尽便是人间一万年
　　青童传语便湏回报道麻姑玉蘂开沧海成尘等闲事且乗龙鹤看花来
　　绛树彤云户半开守花童子怪人来青牛卧地吃琼草知道先生朝未回
　　石洞沙溪二十年向明杭日夜朝天白矾烟尽【一作里】水银冷不觉小龙牀下眠
　　紫微深锁敞丹轩太帝亲谈不死门从此百寮俱拜后走龙鞭虎下昆仑
　　云衫玉帯好威仪三洞眞人入奏时频着金鞭打龙角为嗔西去上天迟
　　太子眞娥相领行当天合曲玉箫清棃花新折东风软犹在缑山乐笑声
　　洞里月明琼树风画青室影朦胧香残酒冷玉妃睡不觉七眞归海中
　　青苑红堂压瑞云月明闲宴九阳君不知昨夜谁先醉书破明霞八幅裙
　　东溟两度作尘飞一万年来会面稀千树棃花百壶酒共君论饮莫论诗
　　沧海令抛即未能且縁鸾鹤立相仍蔡家新妇莫嫌少领取眞珠三五升
　　溪影沉沙树影清人家皆踏五音行可怜三十六天路星月满空琼草青
　　北斗西风吹白榆穆公相笑夜投壶花前玉女来相问赌得青龙许赎无
　　九天王母皱蛾睂惆怅无言倚桂枝悔不长留穆天子任将妻妾住瑶池
　　暂随鳬伯纵闲游饮鹿因过翠水头宫殿寂寥人不见碧花菱角满潭秋
　　新授金书八素章玉皇敎妾主扶桑与君一别三千岁却厌僊家日月长
　　八海风凉水影髙上卿敎制赤霜蛟丝玉线难裁割湏借玉妃金剪刀
　　海上风来吹杏枝昆仑山上防花时红龙锦防黄金勒不是元君不得骑
　　绛阙夫人下北方细环清佩响丁当攀花笑入春风里偷折红桃寄阮郎
　　又游仙诗一絶【见唐诗纪事】
　　靖节先生几代孙青娥曾接玉郎魂春风流水还无赖偷放桃花出洞门
　　题武陵洞五首
　　此生终使此身闲不是春时且要还寄语桃花与流水莫辞相送到人间
　　溪口回舟日已昏却听鸡犬隔前村殷勤重与秦人别莫使桃花闭洞门
　　却恐重来路不通殷勤回首谢春风白鸡黄犬不将去且寄桃花深洞中
　　桃花夹岸杳何之花满春山水去迟三宿武陵溪上月始知人世有秦时
　　渡水傍山寻絶壁白云飞处洞天开仙人来往无行迹石迳春风长緑苔
　　句
　　斩蛟青海上射虎黒山头【见纪事】箫声欲尽月色苦依旧汉家宫树秋　一曲哀歌茂陵道汉家天子葬秋风谁知汉武无仙骨满灶黄金成白烟【以上见张为主客图】





　　御定全唐诗巻六百四十一
　　钦定四库全书
　　御定全唐诗巻六百四十二
　　来鹄【一作鹏】
　　来鹄豫章人诗思清丽咸通中举进士不第诗一巻
　　圣政纪颂【幷序】
　　穆宗皇帝临大朝与羣臣言奏政事羣臣退而宰臣奏曰陛下问及乎政事此三皇五帝之所徽美也陛下不问及史臣此三皇五帝之所弭已也徽美者将有乎闻也弭已者将有乎亡也以闻之而又亡之则陛下徒有宵衣旰食之名规天条地之绩与羣臣言后若颷然拂冠过冕湮时销日无得用于后譬如十夫树杨一夫拔之无得以成其大也政事羣臣得陛下日问之是十夫树杨也史官执笔为陛下日逺之是一夫拔杨也使后之人讶圣朝空晨虚夕闲殿旷廷无君臣咨谋洋溢之言乏社稷安危强谠之说是不亦逺史臣致不载其
　　事如拔去其杨将弭已之谓乎臣伏念贞观永徽之代百官之有耳目但听视天子而巳故言事者安论纾词无疑权虑势史官执笔于阶之下天子侧旒于殿之上奏者发诚于廷之中是以正衙一开则臣诚前而启之帝旒近而鎭之史笔随而络之由是君臣谋国圗政之事俞机都要之言诧业发神丰编照物偕籍于尧典差光于天阳至今见太宗文德若三皇五帝之所徽美也自永徽之后宰执不正窥伺是忌针棘前后阻越对狼噬虎飡持膏肉盖以言多为已曾不致君内荏失中畏使人听乃奏史官与百僚俱退然后宰臣请事由是君有问而宰臣知之史官不得与于闻君有举而宰臣谋之史官不得记其事次第周行检录制诰与冗吏同工而已臣尝涕泣以叹岂有以一已之细一性之忌于黍晷圭景之间茍嗜急湏天遮上使圣绪神绩嘉善讽防得闻于千万年枉有谓明朝空晨虚夕闲殿旷廷无君臣咨谋洋溢之言乏社稷安危强谠之说若今踵而承之则不唯臣有障聪蔽睿之刺抑陛下虽有三皇五帝之所徽美而若逺史臣则三皇五帝之所弭已也抑又有一夫拔杨之谓欤臣请史官执笔当羣臣奏事随日撰录号为圣政纪臣立朝荷禄幸甚穆宗皇帝动扆颔旒怃然叹曰吁朕防敢粉名厥后乃防知厥后然圣人存简策者亦非以粉名也盖存乎大国之典鸿祖之业我国有典我祖有业业在于典典在于史曷厥史不书是尸余于祖涸业于典也朕缵承圣绪恭惟恪思将念厥政未尝不离安废酣驰荒骛逺是以每与宰臣言如簇天下一廵省每见宰臣退而展天下尽闻知岂圗臣蓄猾谋公无同事欲弄尾舌先衞岩穴隔斥史臣占佞明后致懿搜嘉访不存尧典之书善讽名猷莫出清庙之什史臣负我不举其官宰辅尽忠厥闻有此由是诏史职执史笔立于廷之下録君臣胪句之必行载刚毅进退之敢议题其篇目曰圣政纪也至上之即位三年有乡校小臣来鹄居山泽间常私心重惜史臣以其史臣者是当国之镜千亿代之睂目也因窥穆宗实录得解愤释嫉于立史官为圣政纪者追而诵出其事以鉴今之廷列故拜献颂曰
