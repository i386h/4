<!-- { "loadSidebar": true } -->
　　编草覆柏椽轩扉皆竹织閤成似僧居学僧居未得有时公府劳还复来此息
　　松坛
　　盘盘松上盖下覆青石坛月中零露垂日出露尚溥山翁称絶境海桥【一作峤】无所观
　　葼径
　　药院径亦髙往来踏葼影方当繁暑日草屩微微冷爱此不能行折薪坐煎茗
　　垣竹
　　种竹爱庭际亦以资玩赏穷秋雨萧条但见墙垣长宣尼髙数仭固应非土壤
　　石庭
　　布石满山庭磷磷洁还清幽人常履此月下屐齿鸣药草枝叶动似向山中生
　　莓苔【一作苔阶】
　　茅堂阶岂髙数寸是苔藓只恐秋雨中窗户亦不溅眼前无此物我情何由遣
　　芭蕉屛
　　芭蕉丛丛生月照参差影数叶大如墙作我门之屏稍稍闻见稀耳目得安静
　　杏溪十首
　　杏溪
　　桃花四散飞桃子压枝垂寂寂青隂里幽人举歩迟慇懃念此径我去复来谁
　　莲塘
　　方塘菡蓞高繁艳相照耀幽人夜眠起忽疑野中烧晓寻不知休白石岸亦峭
　　架水藤
　　蒙蒙紫花藤下复清溪水若遣随波流不如风飘起风飘或近堤【一作人】随波千万里
　　石潭
　　晓向潭上行夕就潭边宿清冷无波澜潎潎【潘岳赋翫游鯈之潎潎音闭游行貎】鱼相逐钓翁坐不起见我徃来熟
　　溪路
　　此路何潇洒永无公卿迹日日多往来藜杖与桑屐路边何所有磊磊青渌石
　　望江峰
　　念昔有此峰在彼江陵先举世未能知愚亦望同贤我来心益闷欲上天公牋
　　杏水
　　不与江水接自出林中央穿花复逺水【一作绕涧】一山闻杏香我来持茗瓯日屡此来【一作夕坐烹】尝
　　渚上竹
　　叶叶新春筠下复清浅流微风屡此来决决复脩脩诗人月下吟月堕吟不休
　　枫林堰
　　森森枫树林防此石门堰杏隄数里余枫影覆亦徧鸬鷀与钓童质异同所愿
　　石濑
　　散漫复潺湲半砂半和石清风波亦无歴歴鱼可搦我来亦屡久归路常日夕
　　陜下厉侍御宅五题
　　濯缨溪
　　旧山宁要去此有濯缨泉晓景松枝覆秋光月色连行寻屐齿尽坐对角巾偏寂寂幽栖处无妨请俸钱
　　垂钓亭
　　由钓起茅亭柴扉复竹楹波清见丝影坐久识鱼情白鸟依窗宿青蒲傍砌生欲同渔父舎须自减逢迎
　　吟诗岛【一作台】
　　幽岛藓层层诗人日日登坐危石是榻吟冷唾成冰静对唯秋水同来但老僧竹枝题字【一作寄】处小篆复谁能
　　竹里径
　　微径婵娟里唯闻静者知迹深苔长处歩狭笋生时髙是连幽树穷应到曲池纱巾灵夀杖行乐复相宜
　　泛觞泉
　　不上酒家楼池边日献酬杯来转巴字客坐绕方流酹滴苔纹断泉连石岸秋若能山下置歳晚愿同游
　　题僧院引泉
　　泉眼髙千尺山僧取得归架空横竹引銮石透渠飞洗药溪流浊浇花雨力微朝昏长绕看防惜似持衣
　　题家园新池【一本无题字】
　　数日自穿池引泉来近陂寻渠通咽处绕岸待清时深好求鱼养闲堪与鹤期幽声听难尽入夜睡常迟
　　咏盆池【一本无咏字】
　　浮萍重叠水团圆客绕千遭屐齿痕莫惊池里寻常满一井清泉是上源
　　买太湖石
　　我尝游太湖爱石青嵯峨波澜取不得自后长咨嗟竒哉卖石翁不傍豪贵家负石听苦吟虽贫亦来过贵我辨识精取价复不多比之昔所见珍怪颇更加背面淙注痕孔隙若琢磨水称至柔物湖乃生壮波或云此天生嵌空亦非他气质偶不合如地生江河置之书房前晓雾常纷罗碧光入四邻墙壁难蔽遮客来谓我宅忽若岩之阿
　　天竺寺殿前立石
　　补天残片女娲抛扑落禅门压地霹雳划深龙旧攫屈盘痕浅虎新抓苔粘月眼风挑剔尘结云头雨磕敲秋至莫言长屹立春来自有薜萝交
　　杭州观潮
　　楼有章【一作樟】亭号涛来自古今势连沧海阔色比白云深怒雪驱寒气狂雷散大音浪高风更起波急石难沈鸟惧多遥过龙惊不敢吟拗如开玉穴危似走琼岑但褫千人魄那知伍相心岸摧连古道洲涨踣丛林跳沫山皆湿当江日半隂天然与禹凿此理遣谁寻
　　题李频新居
　　赁居求贱处深僻任人嫌盖地花如绣当门竹胜帘劝僧尝药酒教仆辨【一作认】书签庭际山宜小休令着石添
　　寄题纵上人院
　　营营是与非前乐后还悲今世巳如此他生愿似师禅房空旦暮画壁半陈隋绕径苍苔迹幽人来是谁
　　题山寺
　　千重山崦里楼阁影参差未暇寻僧院先看置寺碑竹深行渐暗石穏坐多时古塔虫蛇善隂廊鸟雀痴云开上界近泉落下方迟为爱青桐叶因题满树诗
　　题贞女祠
　　此女骨为土贞名不可移精灵閟何处苹藻奠空祠水石生异状杉松无病枝我来方谢雨延滞失归期
　　题刑部马员外修行里南街新居
　　帝里谁无宅青山秖属君闲窗连竹色幽砌上苔文逺近高低树东西南北云朝朝常独见免被四邻分
　　题郭侍郎亲仁里幽居
　　入门尘外思苔径药苗间洞里应生玉庭前自有山帝城唯此静朝客更谁闲野鹤松中语时时去复还
　　题【一作游】宣义池亭
　　春入池亭好风光暖更鲜寻芳行不困逐胜坐还迁细草乱如发幽禽鸣似弦苔文翻古篆石色学秋天花落能漂酒萍开解避船暂来还愈【一作犹】疾久住合成仙迸笋搘堦起垂藤压树偏此生应借看自计【一作料】买无钱
　　题薛十二【一作一】池亭【一作王建诗】
　　每日树边消一日绕池行过又须行异花多是非时有好竹皆当要处生斜立小桥看岛势逺移幽石作泉声浮萍着岸风吹歇水面无尘晚更清
　　题大理崔少卿驸马林亭
　　每来归意懒都尉似山人台榭栖【一作停】双鹭松篁隔四邻迸泉清胜雨深洞暖如春更看题诗处前轩粉壁新
　　题杭州南亭
　　旧隠即云林思归日日深如今来此地无复有前心古石生灵草长松栖异禽暮潮檐下过溅浪湿衣襟
　　题郑【一作崔】驸马林亭
　　东园连宅起胜事与心期幽洞自生药新篁迸入池密林行不尽芳草坐难移石翠疑无质莺歌似有词莎台高出树藓壁净题诗我独多来赏【一作此】九衢人不知
　　题厉侍御所居
　　幽栖一畞宫清峭似山峰邻里不通径俸钱唯买松野人时寄宿谷鸟自相逢朝路牀前是谁知晓起慵
　　题田将军宅
　　焚香书院最风流莎草缘墙绿藓秋近砌别穿浇药井临街新起看山楼栖禽恋竹明犹在闲客观花夜未休好是暗移城里宅清凉浑得似江头
　　题崔驸马宅
　　心在林泉身在城鳯凰楼下得闲名洞中见凿寻仙路月里犹烧煑药铛数树异花皆敕赐并竿修竹自天生诗人多説离君宅不得青苔地上行
　　题河上亭
　　亭亭河上亭鱼踯水禽鸣九曲何时尽千峰今日清晨光秋更逺暑气夏常轻桮里移樯影琴中有浪声岸莎连砌静渔火入窗明来此多沈醉神高无宿醒
　　题长安薛员外水阁
　　亭亭新阁成风景益鲜明石尽太湖色水多湘渚声翠筠和粉长零露逐荷倾时倚高窗望幽寻小径行林疎看鸟语池近识鱼情政暇招闲客唯将酒送迎
　　题梁国公主池亭
　　平阳池舘枕秦川门鏁南山一带烟素柰花开西子面绿榆枝种沈郎钱装帘玳瑁随风落庭岸防防趁暖眠寂寞空余歌舞地玉箫惊起鳯归天
　　寄题尉迟少卿郊居
　　卿仕在关东林居思不穷朝衣挂壁上廐马放田中隅坐唯禅子随行只药童砌莎留宿露庭竹出清风浓翠生苔防辛香发桂丛莲池伊水入石径逺山通愚者心还静高人迹自同无能相近住终日羡邻翁
　　题永城驿
　　秋赋春还计尽违自知身是拙求知惟思旷海无休日却喜孤舟似去时连浦一程兼汴宋夹堤千栁杂唐隋从来此恨皆前达敢负吾君作楚词






　　御定全唐诗巻四百九十九
　　钦定四库全书
　　御定全唐诗巻五百
　　姚合
　　过张邯郸庄
　　客行长似病烦热束四肢到君读书堂忽若逢良医堂前水交流堂下树交枝两门延风凉洗我昏浊肌与子还往熟坐卧恣所宜时时相献酬文字当酒巵野饭具藜藿永日亦不饥茍飡非其所鲙炙为蒺藜时清士人闲耕作唯文词岂独乡里荐当取四海知
　　过杨处士幽居
　　引水穿风竹幽声胜逺溪裁衣延野客翦翅养山鸡酒熟听琴酌诗成削树题惟愁春气暖松下雪和泥
　　过李处士山居
　　闲居昼掩扉门栁防蔬畦因病方收药寻僧始度溪少逢人到戸时有燕衔泥萧洒身无事名高孰与齐
　　过无可僧院
　　忆师眠复起永夜思迢迢月下门方掩林中寺更遥钟声空下界池色在清宵终拟修禅观窗间巻欲烧
　　过稠上人院
　　清羸一饭师闲院亦披衣应诏常翻译修心出是非雪中疎磬度林际晚风归蔬食常来此人间防净稀
　　过不疑上人院
　　九经通大义【一作通经又议经】内典自应精帘冷连松影苔深减履声相【一作幸】逢幸【一作当】此日相失【一作识】恐来生觉路何门去师须引我行
　　过昙【一作云】花宝上人院
　　九陌最幽寺吾师院复深烟霜同覆屋松竹杂成林鸟语境弥寂客来机自沈卑知能到此应不戴朝簪
　　过杜氏江亭
　　上国千余里逢春且胜游暂闻新鸟戏似解旅人愁野色吞山尽江烟衬水流村醪须一醉无恨滞行舟
　　过张云峰【一作举】院宿
　　不吃胡麻饭杯中自得仙隔篱招好客扫室置芳筵家醖香醪嫩时新异果鲜夜深唯畏晓坐穏岂思眠綦罢嫌无敌诗成贵在前明朝题壁上谁得众人传
　　过钦上人院
　　有相无相身唯师説始真修篁半庭影清磬几僧邻古壁丹青落虚檐鸟雀驯伊余求了义羸马往来频
　　过无可上人院
　　寥寥听不尽孤磬与疎钟烦恼师长别清凉我暂逢蚁行经古藓鹤毳落深松自想归时路尘埃复几重
　　过城南僧院
　　寺对逺山起幽居仍是师斜阳通暗隙残雪落疎篱松静鹤栖定廊虚钟尽迟朝朝趋府吏来此是相宜
　　过灵泉寺
　　偶寻灵迹去幽径入氛氲转壑惊飞鸟穿山踏乱云水从岩下落溪向寺前分释子游何处空堂日渐曛
　　过天津桥晴望
　　闲立津桥上寒光动逺林皇宫对嵩顶清洛贯城心雪路初晴出人家向晚深自从王在镐天寳至如今
　　春日游慈恩寺
　　年长归何处青山未有家赏春无酒饮多看寺中花
　　游天台上方【一作游天长寺上方】
　　晓上上方高处立路人羡我此时身白云向我头上过我更羡他云路人
　　游终南山
　　防杖度溪桥云深歩数劳青猿吟岭际白鹤坐松梢天外浮烟逺山根野水交自缘名利系好此结蓬茆
　　游杏溪兰若
　　踏得度【一作碧】溪湾晨游暮不还月明松影路春满杏花山戏狖跳林末高僧住石间未离腰【一作离腰下】组来此复何颜
　　游谢公亭
　　行行方避梦又到谢亭来举世皆如此伊余何处回竹鲜多透石泉洁亦无苔坐与僧同语谁能顾酒杯
　　游阳河防
　　终日游山困今朝始傍河寻芳愁路尽逢景畏人多鸟语催沽酒鱼来似听歌醉时眠石上肢体自婆娑
　　游河桥晓望
　　闲上津桥立天涯一望间秋风波上防旭日气连山偶圣今方变朝宗岂复还昆仑在蕃界作将亦何顔
　　秋夜月中登天坛
