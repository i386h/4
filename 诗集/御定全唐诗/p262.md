<!-- { "loadSidebar": true } -->
　　昔在严公幕俱为蜀使臣艰危参大府前后间清尘【原注严再领成都余复参幕府】起草鸣先路乘槎动要津王凫聊暂出萧雉只相驯终始任安义荒芜孟母邻聨翩匍匐礼意气死生亲【原注严公殁后老母在堂使君温凊之问甘脆之礼名数若己之庭闱焉太夫人顷逝丧事又首诸孙主典抚孤之情不减骨月则胶漆之契可知矣】张老【晋大夫张孟语称张老】存家事嵇康有故人食恩慙卤莽镂骨抱酸辛巢许山林志防龙廊庙珍鹏图仍矫翼熊轼且移轮磊落衣冠地苍茫土木身埙篪鸣自合金石逾新重忆罗江外同游锦水濵结欢随过隙怀旧益霑巾旷絶含香舎稽留伏枕辰停骖双阙早回雁五湖春不达长卿病从来原宪贫监河受贷粟一起辙中鳞
　　奉送二十三舅录事【崔伟】之摄郴州
　　贤良归盛族吾舅尽知名徐庻髙交友【庻与崔州平善盖以州平比伟】刘牢出外甥泥涂岂珠玉环堵但柴荆衰老悲人世驱驰厌甲兵气春江上别泪血渭阳情舟鹢排风影林乌反哺声永嘉多北至句漏且南征必见公侯复终闻盗贼平郴州颇凉冷橘井尚凄清从役【一作事】何蛮貊居官志在行
　　送魏二十四司直充岭南掌选崔郎中判官兼寄韦韶州【岭南交黔等州得任土人以郎中御史充使选补谓之南选】
　　选曹分五岭使者歴三湘才美膺推荐君行佐纪纲佳声斯【一作期】共【一作不】逺雅节在周防明白山涛鉴嫌疑陆贾装故人湖外少春日岭南长凭报韶州牧新诗昨寄【一作夜】将
　　送赵十七明府之县
　　连城为寳重茂宰得才新山雉迎舟楫江花报邑人论交飜恨晩卧病却愁春惠爱南翁悦余波及老身
　　燕子来舟中作
　　湖南为客动经春燕子衔泥两度新旧入故园常识主如今社日逺看人可怜处处巢君【一作居】室何异飘飘托此身暂语船樯还起去穿花落水【范德机云善本作帖水】益霑巾同豆卢峰知字韵【一本作同豆卢峰贻主客李员外子棐知字韵】
　　链金欧冶子喷玉大宛儿符彩髙无敌聪明达所为梦兰他日应折桂早年知烂漫通经术光芒刷羽仪谢庭瞻不逺潘省防于斯倡和将雏曲田翁号鹿皮
　　归雁二首
　　万里衡阳雁今年又北归双双瞻客上一一背人飞云里相呼疾沙边自宿稀系书元【一作无】浪语愁寂【一作絶】故山薇
　　欲雪违胡地先花别楚云却过清渭影髙起洞庭羣塞北春隂暮江南日色曛伤弓流落羽行断不堪闻
　　小寒食舟中作
　　佳辰强饭【一作饮】食犹塞隐几萧条带鹖冠春水船如天上坐老年花似雾中看娟娟戏蝶过闲【一作开】幔片片轻鸥下急湍云白山青万余里愁看直【一作西】北是长安
　　清明二首
　　朝来新火起新烟湖色春光浄客船绣羽衔【一作冲】花他自得红顔骑竹我无缘胡童结束还难有楚女腰肢亦可怜不见定王城【汉长沙定王发封此】旧处长怀贾传井依然虚霑焦【宜作周】举为寒食实借严君卖卜钱钟鼎山林各天性浊醪粗饭任吾年
　　此身飘泊苦西东右臂偏枯半耳聋寂寂系舟双下泪悠悠伏枕左书空十年蹴踘将雏逺万里秋千习俗同旅雁上云归紫塞家人钻火用青枫秦城楼阁烟【一作莺】花里汉主山河锦绣中风水【一作春去】春来洞庭阔白苹愁杀白头翁
　　发潭州【时自潭之衡】
　　夜醉长沙酒晓行湘水春岸花飞送客樯燕语留人贾傅才未有褚公书絶伦髙名前后事回首一伤神
　　回櫂
　　宿昔试【一作世】安命自私犹畏天劳生系一物为客费多年衡岳江湖大蒸池【蒸水在衡阳城北】疫疠偏散才婴薄【一作旧】俗有迹负前贤巾拂那闗眼缾罍易满船火云滋垢腻冻雨裛沈【一作尘】緜强饭莼添滑端居茗续煎清思汉水上凉忆岘山巅顺浪飜堪倚回帆又省牵吾家碑【杜预碑】不昧王氏井依然几杖将衰齿茅茨寄短椽灌园曾取适游寺可终焉遂性同渔父成名【一作功】异鲁连篙师烦尔送朱夏及寒泉
　　赠韦七赞善
　　乡里衣冠不乏贤杜陵韦曲未央前尔家最近魁三象【原注斗魁下两两相比为三台】时论同归【一云因侵】尺五天【原注俚语云城南韦杜去天尺五】北走关山【一作河】开雨雪南游花栁塞云【一作风】烟洞庭春色悲公子鰕菜忘归范蠡【一作万里】船
　　奉【一本无奉字】酬寇十侍御锡见寄四韵复寄寇
　　徃别郇瑕地于今四十年来簪御府笔故泊洞庭船诗忆伤心处春深把臂前南瞻按百越黄帽待君偏
　　酬郭十五受判官
　　才微岁老【一作晩】尚虚名卧病江湖春复生药裹关心诗总废花枝照眼句还成只同燕石能星陨自得隋珠觉夜明乔口橘洲风浪促系帆何惜片时程
　　衡州送李大夫七丈勉赴广州
　　斧钺下青冥楼船过洞庭北风随爽气南斗避文星日月笼中鸟乾坤水上萍王孙丈人行垂老见飘零

　　御定全唐诗巻二百三十三
　　钦定四库全书
　　御定全唐诗卷二百三十四
　　杜甫【补遗】
　　哭长孙侍御【一作杜诵诗　以下四首他集互见】
　　道为谋【一作谏一作诗】书重名因赋颂雄礼闱曾擢桂宪府旧【一作近】乘骢流水生涯尽浮云世事空唯余旧台柏萧瑟九原中
　　虢国夫人【一作张祜集灵台二首之一】
　　虢国夫人承主恩平明上马入宫【祐集作金】门却嫌脂粉涴顔色澹埽蛾睂朝至尊
　　军中醉饮寄沈八刘叟【一作畅当诗】
　　酒渇爱江清余甘【一作酣】漱晩汀輭沙欹坐稳冷石醉眠醒野膳随行帐华音发从伶数杯君不见醉【一作都】已遣沈冥
　　杜鹃行【一作司空曙诗】
　　古时杜宇称望帝魂作杜鹃何微细跳枝窜叶树木中
　　抢佯【一作翔】瞥捩雌随雄毛衣惨黑貌【一作自】鹪顇众鸟安肎相尊崇隳【一作陋】形不敢栖华屋短翮唯愿巢深丛穿皮啄朽觜欲秃苦饥始得食一虫谁言养雏不自哺此语亦足为愚蒙声音咽咽如【一作哕若】有谓号啼略与婴儿同口干垂血转迫促似欲【一作欲以】上诉于苍穹蜀人闻之皆起立至今斆学【一作相效】传遗风廼知变化不可穷岂知昔日居深宫嫔嫱【一作妃】左右如花红
　　闻惠二过东溪特一送【一作送恵二归故居一作闻恵子过东溪　以下七首吴若本逸诗】
　　惠子白驹【一作鱼一作驴】瘦归溪唯病身皇天无老眼空谷滞【一作值】斯人崖蜜松花熟【一作白一作古】山杯【一作邨醪】竹叶新【一作春】柴门了无【一作生】事黄【一作园】绮未称臣
　　舟泛洞庭【一作过洞庭湖】
　　蛟室围青草龙堆拥【一作隐】白沙防江【一作堤】盘古木迎櫂舞神鵶破浪南风正收颿【一作囘樯一作归舟】畏日斜云山千万叠底处上仙槎【一作湖光与天逺直欲泛仙槎】
　　李盐铁二首【一首题作李监宅已见第九中】
　　落叶【一作华馆】春风起髙城烟雾开杂花分户映娇燕入檐囘一见能倾产【一作座】虚怀只爱才盐官虽绊骥名是汉庭来
　　长吟
　　江渚飜鸥戏官桥带栁隂江飞竞渡日草见蹋春【一作青】心已拨形骸累真为烂漫深赋诗歌【一作新】句稳不免【一作觉】自长吟
　　绝句九首【前六首已见第十三巻中】
　　闻道巴山里春船正好行【一作还】都将百年兴一望九江城【一作山】
　　水槛温江口茅堂石笋西移船先主庙洗药浣沙【一作花】溪
　　设【一作谩】道春来好狂风大放颠吹【一作飞】花随水去飜却钓鱼船
　　瞿唐怀古【以下草堂逸诗拾遗】
　　西南万壑注勍敌两崖开地与山根裂江从月窟来削成当白帝空曲隐阳台疏凿功虽羙陶钧力大哉
　　送司马入京
　　羣盗至今日先朝忝从臣叹君能恋主久客羡归秦黄阁长司谏丹墀有故人向来论社稷为话涕霑巾惜别行送刘仆射判官【仆射乃其主将刘乃仆射之判官也】
　　闻道南行市骏马不限匹数军【一作官】中须襄阳幕府天下异主将俭省忧艰虞只收壮健胜铁甲岂因格鬬求龙驹而今西北自反胡骐驎荡尽一匹无龙媒真种在帝都子孙永落西南隅向非戎事备征伐君肻辛苦越江湖江湖凡马多顦顇衣冠徃徃乘蹇驴梁公【疑梁崇义曾为山南节度】富贵于身疎号令明白人安居俸钱时散士子尽府库不为骄豪虚以兹报主寸心赤气却西戎回北狄罗网羣马籍【一作借】马多气【一作用】在驱驰出金帛刘侯奉使光推择滔滔才略沧溟窄杜陵老翁秋系船扶病相识长沙驿强梳白髪提胡卢手把【一作兼】菊花路旁摘九州兵革浩茫茫三叹聚散临重阳当杯对客忍流涕【一作涕泪】君【一无君字】不觉老夫神内伤
　　呀【张口貌】鹘行
　　病鹘孤【一作卑】飞俗眼丑每夜江边宿衰栁清秋落日【一作月】已侧身过雁归鵶错囘首紧脑雄姿迷所向疎翮稀毛不可状强神迷复皁雕前俊才早在苍鹰上风涛飒飒寒山隂熊罴欲蛰【一作絷】龙蛇深念尔此时有一掷失声溅血非其心
　　狂【一作短】歌行赠四兄
　　与兄行年校一嵗贤者是兄愚者【一作是】弟兄将富贵等浮云弟忉功名好权势长安秋雨十日泥我曹鞴马听晨鸡公卿朱门未开鎻我曹已到肩相齐吾兄睡稳方舒膝不韤不巾蹋晓日男啼女哭莫我知身上须缯腹中实今年思我来嘉州嘉州酒重【一作香】花绕【一作满】楼楼头吃酒楼下卧长歌短咏【一作歌】还相酬四时八节还拘礼女拜弟妻男拜弟幅巾鞶带不挂身头脂足垢何曾洗吾兄吾兄巢许伦一生喜怒长任真日斜枕肘寝已熟啾啾唧唧为何【一作何为】人【右五篇乃苏州太守裵煜如晦所收见旧集补遗】
　　逃难
　　五十头白翁南北逃世难疎布缠枯骨奔走苦不暖【叶去声】已衰病方入四海一涂炭乾坤万里内莫见容身畔妻孥复随我囘首共悲叹故国莽丘墟邻里各分散归路从此迷涕尽湘江岸
　　寄髙适
　　楚隔乾坤逺难招病客魂诗名惟我共世事与谁论北阙更新主南星落故园定知相见日烂漫倒芳尊
　　送灵州李判官
　　犬戎腥四海囘首一茫茫血战乾坤赤氛迷日月黄将军专策略幕府盛材良近贺中兴主神兵动朔方
　　与严二郎奉礼别
　　别君谁暖眼将老病缠身出涕同斜日临风看去尘商歌还入夜巴俗自为邻尚媿微躯在遥闻盛礼新山东羣盗散阙下受降频诸将归应尽题书报旅人
　　巴西驿亭观江涨呈窦使君二首
　　转惊波作怒【一作恶】即恐岸随流赖有杯中物还同海上鸥关心小剡县傍眼见扬州为接情人饮朝来减半【一作片】愁
　　向晩波微【一作犹】绿连空岸脚青日兼春有暮愁与醉无醒漂泊犹杯酒踌躇此驿亭相看万里外同是一浮萍
　　遣忧
　　乱离知又甚消息苦难真受谏无今日临危忆古人【一作伤故臣】纷纷乘白马攘攘着黄巾隋氏留【一作营】宫室焚烧何太频【呉曽漫录云见顾陶类选】
　　早花
　　西京安稳未不见一人来腊日【一作月】巴江曲山花已自开盈盈当雪杏豓豓待春【一作香】梅直苦风尘暗谁忧容【一作客】鬓催
　　巴山
　　巴山遇中使云自峡【一作陜】城来盗贼还奔突乘舆恐未囘天寒邵伯树地阔望仙台狼狈风尘里羣臣安在哉
　　收京【一本有阙字】
