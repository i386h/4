<!-- { "loadSidebar": true } -->
　　天地入胸臆吁嗟生风雷文章得其微物象由我裁宋玉逞大句李白飞狂才茍非圣贤心孰与造化该勉矣郑夫子骊珠今始胎
　　大隐坊【一作大隐咏】
　　崔从事郧以直隳职【一作官】
　　古人留清风千载遥赠君破松见贞心裂竹见【一作看】直文残月色不改高贤德常新家怀诗书富宅抱草木贫安得一蹄泉【一作安排一泉深】来【一作直】化千尺鳞含意永不语钓璜幽水濵
　　章仇将军良弃功守贫【一作赠章仇兵马使】
　　饮君江【一作沧】海心讵【一作谁】能辨浅深挹君山岳德谁能齐嵚岑东海精为月西岳气凝金进则万景昼【一作尽】退则羣物隂我欲荐此言天门峻沉沉风飇亦感激为我飕飗吟
　　赵记室俶在职无事
　　卑静身后老高动物先摧方圆水任器刚劲木成灰大道母羣物达人腹众才时吟尧舜篇心向无为开彼隐山万曲我隐酒一杯公庭何所有日日清风来
　　赠韩郎中愈
　　何以定【一作结】交契赠君高山石何以保贞坚【一作姿】赠君青松色贫居【一作交】过此外无可相彩饰闻君硕【一作首】鼠诗【一作更有其鼠诗】吟之泪空滴【一作堪泪滴】
　　硕鼠既穿墉又啮机上丝穿墉有闲【一作余】土啮丝无余衣【一作丝】朝吟枯桑柘暮泣空【一作穿】杼机岂是无巧妙丝断将何施众人尚肥华志士多饥羸愿君保此节【一作愿保此贞节】天意当察微【右二诗一本作一首】
　　前日远别离今日生白髪欲知万里情晓卧半牀月常恐百虫秋使我芳草歇【一本连上第二篇作一首】
　　戏赠无本
　　长安秋声干木叶相号悲瘦僧卧氷凌嘲【一作朔】咏含金痍金痍非战痕峭病方在兹诗骨耸东野诗涛涌【一作勇】退之有时踉跄行人惊鹤阿师可惜李杜死不见此狂痴
　　燕僧耸听词袈裟喜新翻北岳厌利杀功生微言天高亦可飞海广亦可源文章杳无底斸掘谁能根梦灵髣髴到对我方与论拾月鲸口边何人免为呑燕僧摆造化万有随手犇补缀杂霞衣笑傲诸贵门将明文在身亦尔【一作示】道所存朔雪凝别句朔风飘征魂再期嵩少游一访蓬萝村春草歩歩緑春山日日暄【一作喧】遥莺相应吟晚听恐不繁相思塞心胸高逸难攀援








　　御定全唐诗巻三百七十七
　　钦定四库全书
　　御定全唐诗巻三百七十八
　　孟郊
　　寄张籍
　　夜镜不照物朝光何时升黯然秋思【一作愁气】来走入志士膺志士惜时逝一宵三四兴清汉徒自朗浊河终无澄旧爱忽已远新愁坐相凌君其隐壮怀我亦逃名称古人贵从晦君子忌党朋倾败生所竞保全归懵懵【一作苦懵】浮云何当来潜虬防飞腾
　　忆周秀才素上人时闻各在一方【一本无闻字】
　　东西分我情魂梦安能定野客云作心高僧月为性浮云自高闲明月常空净衣敝得古风居山无俗病吟听碧云语手把青松柄羡尔欲寄书飞禽杳难倩舟中喜遇从叔简别后寄上时从叔初擢第【一作侍从】归江南郊不从行
　　一意两片云暂合还却分南云乘庆归北云与谁羣寄
　　声千里风相唤闻不闻
　　怀南岳隐士
　　见说祝融峰擎天势似腾藏千寻布水出十八高僧古路无人迹新霞吐石棱终居将尔叟一一共余登千峰映碧湘眞叟此中藏饭不煮石吃睂应似髪长枫梩【即桘与耜同】榰酒瓮鹤虱落琴牀强效忘机者斯人尚未忘
　　春夜忆萧子眞
　　半夜不成寐灯尽又【一作夕】无月独向堦前立子规啼不歇况我有金兰忽尔为胡越争得明镜中久长无白发
　　寄院中诸公
　　奕奕秋水傍骎骎緑云蹄月仙有高曜灵鳯无卑栖翠色绕云谷碧华凝月【一本作句】溪竹林递歴览云寺行攀跻冠豸犹屈蠖匣龙期剸犀千山惊月晓百里闻霜鼙戎府多秀异谢公期相携因之仰羣彦养拙固难齐
　　寄洺州李大夫
　　自从蓟师反中国事纷纷儒道一失所贤人多在军鸟巢忧迸射鹿耳骇惊闻劒折唯恐匣【一作怨匠】弓贪不让勲方知省事将动必谢前羣鹳阵常先罢鱼符最晚分歩闲洺水曲笑激太行云诗叟未相识竹儿争见君殷勤越【一作起】谈说记尽古风【一作夙】文
　　寄卢防使君
　　霜露再相换游人犹未归岁新月改色客久线断衣有鹤氷在翅竟久力难飞千家旧素沼昨【一作斜】日生緑辉春色若可【一作不】借为君歩芳菲
　　寄崔纯亮
　　百川有余水大海无满波器量各相悬贤愚不同科羣辩有姿语众欢无【一作有】行歌唯余洛阳子郁郁恨常多时读过秦篇为君涕滂沱
　　汴州离乱后忆韩愈李翺
　　防合一时哭别离三断肠残花不待风春尽各飞扬欢去收不得悲来难自防孤门清馆夜独卧明月牀忠直血白刃道路声苍黄食恩三千士一旦为豺狼海岛士皆直夷门士非良人心既不类天道亦反常自杀与彼【一作被】杀未知何者臧
　　寄张籍
　　未见天子靣不如双盲人贾生对文帝终日犹悲辛夫子亦如盲所以空泣麟有时独斋心髣髴梦称臣梦中称臣言觉后眞埃尘东京有眼富不如西京无眼贫西京无眼犹有耳隔墙时闻天子车【一本有声之二字】辚辚辚辚车声辗氷玉南郊坛上礼百神西明寺后穷瞎张太祝纵尔有眼谁尔珍天子咫尺不得见不如闭眼且养眞
　　寄义兴小女子
　　江南庄宅浅所固唯疎篱小女未解行酒弟【一作病叔】老更痴家中多吴语教尔遥可知山怪夜动门水妖时弄池所忧痴酒肠不解委曲辞渔妾性崛强耕童手皴厘想兹为襁褓如鸟拾柴枝我咏元鲁山胸臆流甘滋终当学自乳起坐常【一作尚】相随
　　忆江南弟
　　白首眼垂血望尔唯梦中筋力强起时魂魄犹在东眼光寄明星起来东望空望空不见人江海波无穷衰老无气力呼叫不成风孑然忆忆言落地何由通常师共被教竟作生离翁生离不可诉上天何曾聪未忍对松栢自鞭残朽躬自鞭亦何益知【一作矩】教非所崇努力拄杖来余活与尔同不然死后耻遗死亦有终
　　宿空侄院寄澹公
　　夜坐冷竹声二三高人语灯窻看律钞小师别为侣雪檐晴滴滴茗椀华举举【一作乳华举】磬音多风飇声韵闻江楚官街不相隔诗思空愁予明日防杖归去住两延伫
　　寄陜府邓【一作窦】给事【第二十四句缺一字】
　　陜城临大道馆宇屹几鲜候谒随芳【一作方】语铿词芬蜀牋从来镜目下见尽道心前自谓古诗量异【一作冀】将新学偏戅人年六十每月请三千不敢等闲用愿为长寿钱非关亦洁尔将以救羸然孤省痴皎皎黙吟写绵绵病书凭昼日【一作目】驿信寄宵鞭疾诉将何谕肆鳞今倒悬尘鲤见枯浪土鬛思干泉感感无绪荡愁愁作【阙】边贞元文祭酒【自注即阳公】比谨学韦满坐风无杂当朝雅独全见知嘱徐孺【自注即徐端公】赏句类陶渊一顾生鸿羽再言将鹤翩宣扬隘车马君子凑骈阗曾是此同睠至今应赐怜磨墨零落泪楷字贡仁贤
　　送谏议十六叔至孝义渡后奉寄
　　晓渡明镜中霞衣相飘飖浪鳬惊亦双蓬客将谁僚别饮孤易醒离忧壮难销文清虽无敌儒贵不敢骄江吏捧紫泥海旗剪红蕉分明太守礼跨蹑毗陵桥伊洛去未廻遐瞩空寂寥
　　至孝义渡寄郑军事唐二十五
　　咫尺不得见心中空嗟嗟官街泥水深下脚道路斜嵩少玉峻峻伊雒碧华华岸亭当四迥诗老独一家有叟何所如郑石唯有些何当来说事为君开流霞
　　答友人
　　白日照清水浅深无隐姿君子业高文怀抱多正思砥行碧山石结交青松枝碧山无转易青松难倾移落落出俗韵琅琅大雅词自非随氏掌明月安能持千里【一作十载】不可倒【一作到】一返【一作发一作别】无近【一作回】期如何非意中良觌忽在兹道语【一作话】必疎淡儒风易凌迟愿存坚贞【一作正直】节勿为霜霰【一作雪】欺
　　酬友人见寄新文
　　为客栖未定况当月中繁云翳碧霄落雪和清风郊陌絶行人原隰多飞蓬耕牛返村巷野鸟依房栊我无饥冻忧身托莲花宫安闲頼禅伯复得疎尘防览君郢曲文词彩何冲融讴吟不能已顿觉形神空
　　答韩愈李观别因献张徐州【一作长安留别李观韩愈因献张徐州】
　　富别愁在顔贫别愁销骨懒磨旧铜镜畏见新白髪古树春无花子规啼有血离不堪听一听四五絶【一作三四裂】世途非一险俗虑有【一作各】千结有客歩大方驱车独迷辙故人韩与李逸翰双皎洁哀我摧折归赠词纵横设徐方国东枢【一作号在】元戎天下杰祢生投刺游王粲吟诗谒高情无遗照朗抱开晓月有土不埋寃有讐皆为雪愿为直【一作奇】草木永向君地列愿为古琴瑟永向君听【一作前】发欲识丈夫心曾将孤【一作寳】劒说
　　答昼上人止谗作
　　烈烈鸑鷟吟铿铿琅玕音枭摧明月啸鹤起清风心渭水不可浑泾流徒相侵俗侣唱桃叶隐士【一作仙】鸣桂琴子野眞遗却浮浅藏渊深
　　答姚怤见寄
　　日月不同光昼夜各有宜贤哲不茍合出处亦待时而我独迷见意求异士知如将舞鹤管误向惊鳬吹大雅难具陈正声易漂沦君有丈夫涙泣人不泣身行吟楚山玉【一作下】义泪沾衣巾
　　答郭郎中
　　松栢死不变千年色青青志士贫更坚守道无异营每弹潇湘瑟独抱风波声中有失意吟知者泪满缨何以报知者永存坚与贞
　　答卢防故园见寄
　　访旧无一人独归清雒春花闻哭声死水见别容新乱后故乡宅多为行路尘因悲楚左右谤玉不知珉汝坟防从弟楚材见赠时郊将入秦楚材适楚
　　朝为主人心暮为行客吟汝水忽凄咽汝风流苦音北阙秦门高南路【一作山】楚石深【一作北阙时时远南山路更深】分泪洒白日离肠绕青岑何以寄远怀【一作我书】黄鹤能相寻
　　同从叔简酬卢殷少府
　　梅尉吟楚声竹风为凄清深虚氷在性高洁云入情借水洗闲貌寄蕉书逸名羞将片石文鬬此双琼英
　　酬李侍御书记秋夕雨中病假见寄
　　秋风绕衰栁远客闻雨声重兹阻良夕孤坐唯积诚果枉移疾咏中含嘉虑明洗涤烦浊尽视听昭旷生未觉衾枕倦久为章奏婴达人不寳【一作保】药所保在闲情
　　答卢仝
　　楚屈入水死诗孟踏雪僵直气茍有存死亦何所妨日劈高查牙清棱含氷浆前古后古氷与山气势强闪怪千石形异状安可量有时春镜破百道声飞扬潜仙不足言朗客无隐肠为君倾海宇日夕多文章天下岂无縁此山雪昂藏烦君前致词哀我老更狂狂歌不及狂歌声縁鳯皇鳯兮何当来消我孤直疮君文眞鳯声宣隘满铿锵洛友零落尽逮兹悲重伤独自奋异骨将骑白【一作玉】角翔再三劝莫行寒气有刀枪仰慙君子多愼勿作芬芳
　　奉报翰林张舍人见遗之诗
