<!-- { "loadSidebar": true } -->
　　余亷问浙东嵗毛仙翁惠然来顾越之人士识之者相与言曰仙翁尝与叶法善呉筠游于稽山迨兹多歴年所而风貌愈少盖神仙者也余因得执弟子之礼师其道焉余尝见圆冠方领之士读道书疑其絶智弃仁又谓其书不足以经世理国殊不知至仁无兼爱大智无非烖大乐同天地之和大礼同天地之节其可臻乎上德乎大道之致华胥终北之化熙熙然也又以徐市文成之事谓方士之流诞妄于世不足以为教也殊不知峒山髙卧汾水凝神纵心傲世邈然外物王侯不可得师友也若然则徐氏之莠不足以害嘉谷文成之诞不足以伤大教今我仙翁真风遗骨格髙情鸿孤鹤不可方喻盖峒山汾水之俦也一言道合止于山亭三日而南栖天台谓余曰入相之年相候于安山里余拜而言曰果如仙约然香拂榻以俟云驾焉抒诗一章以为他日之志也
　　仙驾初从蓬海来相逢又説向天台一言亲授希微诀三夕同倾沆瀣杯此日临风飘羽卫他年嘉约指盐梅花前挥手迢遥去日断霓旌不可陪
　　八月十四日夜玩月
　　犹欠一宵轮未满紫霞红衬碧云端谁能唤得姮娥下引向堂前子细看
　　寒食夜
　　红染桃花雪压棃玲珑鸡子鬬赢时今年不是明寒食暗地秋千别有期
　　三月三十日程氏馆饯杜十四归京
　　江春今日尽程馆祖筵开我正南冠絷君寻北路回谋身诚太拙从宦苦无媒处困方明命遭时不在才逾年长倚玉连夜共衔杯涸溜霑濡沫余光照死灰行看鸿欲翥敢惮酒相催拍逐飞觥絶香随舞袖来消棃抛五徧娑葛三台巳许尊前倒临风泪莫頽
　　酬张秘书因寄马赠诗
　　丞相功髙厌武名牵将战马寄儒生四蹄荀距藏虽尽六尺须头见尚惊减粟偷儿憎未饱骑驴诗客骂先行劝君还却司空着莫遣衙参傍子城
　　戏酬副使中丞【窦巩】见示四韵
　　莫恨暂櫜鞬交游几个全眼明相见日肺病欲秋天五马虚盈双蛾浪满船可怜俱老大无处用闲钱
　　赠柔之
　　穷冬到乡国正嵗别京华自恨风尘眼常看逺地花碧幢还照曜红粉莫咨嗟嫁得浮云壻相随即是家
　　修山鱼池示众僧
　　劝尔诸僧好防持不须垂钓引青丝云山莫厌看经坐便是浮生得道时
　　寄赠薛涛【稹闻西蜀薛涛有辞辩及为监察使蜀以御史推鞫难得见焉严司空潜知其意每遣薛往洎登翰林以诗寄之】
　　锦江滑腻蛾眉秀幻出文君与薛涛言语巧偷鹦鹉舌文章分得鳯皇毛纷纷辞客多停笔个个公卿欲梦刀别后相思隔烟水菖蒲花发五云髙
　　赠刘采春
　　新糚巧样画双蛾漫裹常州透额罗正面偷匀光滑笏缓行轻踏破纹波言辞雅措风流足举止低回秀媚多更有恼人肠断处选词能唱望夫歌【即罗唝之曲也】
　　醉题东武
　　役役行人事纷纷碎簿书功夫两衙尽留滞七年余病痛梅天发亲情海岸疎因循未归得不是忆【一作恋】鲈鱼崔幑歌【崔徽河中府娼也裴敬中以兴元幕使蒲州与徽相从累月敬中便还崔以不得从为恨因而成疾有丘夏善写人形防托写真寄敬中曰崔徽一旦不及画中人且为郎死发狂卒第八句缺】
　　崔徽本不是娼家教歌按舞娼家长使君知有不自由坐在头时立在掌有客有客名丘夏善写仪容得恣把为徽持此谢敬中以死报郎为【缺】
　　一字至七字诗【以题为韵同王起诸公送白居易分司东郡作】
　　茶
　　茶香叶嫩芽慕诗客爱僧家碾雕白玉罗织红纱铫煎黄蘂色椀转麴尘花夜后邀陪明月晨前命对朝霞洗尽古今人不倦将知醉后岂堪夸
　　句
　　儿歌杨栁叶妾拂石榴花【见纪事】　松门待制应全逺药树监搜可得知【文昌杂録云唐宣政殿为正衙殿庭东西有四松松下待制官立班之地旧图犹存殿门外有药树监察御史监搜之位在焉唐制百官入宫殿门必搜监察所掌也至太和元年监搜始停】髻鬟峨峨髙一尺门前立地看春风【李娃行　见许彦周诗话】












　　御定全唐诗巻四百二十三
　　钦定四库全书
　　御定全唐诗巻四百二十四
　　白居易
　　白居易字乐天下邽人贞元中擢进士第补校书郎元和初对制策入等调盩厔尉集贤校理寻召为翰林学士左拾遗拜赞善大夫以言事贬江州司马徙忠州刺史穆宗初征为主客郎中知制诰复乞外歴杭苏二州刺史文宗立以秘书监召迁刑部侍郎俄移病除太子宾客分司东都拜河南尹开成初起为同州刺史不拜改太子少傅防昌初以刑部尚书致仕卒赠尚书右仆射諡曰文自号醉吟先生亦称香山居士与同年元稹酧咏号元白与刘禹锡酬咏号刘白长庆集诗二十巻后集诗十七巻别集补遗二巻今编诗三十九巻
　　贺雨
　　皇帝嗣寳厯元和三年冬自冬及春暮不雨旱爞爞上心念下民惧歳成灾凶遂下罪已诏殷勤告【一作制】万邦
　　帝曰予一人继天承祖宗忧勤不遑宁夙夜心忡忡元年诛刘辟一举靖巴卭二年戮李锜不战安江东顾惟眇眇德遽有巍巍功或者天降沴无乃儆予躬上思答天戒下思致时邕莫如率其身慈和与俭恭乃命罢进献乃命赈饥穷宥死降五刑责已【一作已责责通债】寛三农宫女出宣徽廐马减飞龙庶政靡【一作无】不举皆出【一作由】自宸衷奔腾道路人伛偻田野翁欢呼相告报感泣涕霑胷顺人人心恱先天天意从诏下才七日和气生冲融凝为油油【一作悠悠】云散作习习风昼夜三日雨凄凄复蒙蒙万心春熙熙百糓青芃芃人变愁为喜歳易俭为丰乃知王者心忧乐与众同皇天与后土所感无不通冠佩何锵锵将相及王公蹈舞呼万歳列贺明庭中小臣诚愚陋职忝金銮宫稽首再三拜一言献天聪君以明为圣臣以直为忠敢贺有其始亦愿有其终
　　读张籍古乐府
　　张君何为者业文三十春尤工乐府诗举代少其伦为诗意如何六义互铺陈风雅比兴外未尝着空文读君学仙诗可讽放佚君读君董公诗可诲贪暴臣读君商女诗可感悍妇仁读君勤齐诗可劝薄夫敦【一作淳】上可裨教化舒之济万民下可理情性巻之善一身始从青衿歳迨此白髪新日夜秉笔吟心苦力亦勤时无采诗官委弃如泥尘恐君百歳后灭没人不闻愿藏中秘书百代不湮沦愿播内乐府时得闻至尊言者志之苖行者文之根所以读君诗亦知君为人如何欲五十官小身贱贫病眼街西住无人行到门
　　哭孔戡
　　洛阳谁不死戡死闻长安我是知戡者闻之涕然戡佐山东军非义不可干拂衣向西来其道直如从事得如此人人以为难人言明明代合置在朝端或望居諌司有事戡必言或望居宪府有邪戡必弹惜哉两不谐没齿为闲官竟不得一日謇謇立君前形骸随众人敛北邙山平生刚肠内直气归其间贤者为生民生死悬在天谓天不爱人胡为生其贤谓天果爱民胡为夺其年茫茫万化中谁执如此权
　　凶宅
　　长安多大宅列在街西东徃徃朱门内房廊相对空枭鸣松桂树【一作枝】狐藏兰菊丛苍苔黄叶地日暮多旋风前主为将相得罪窜巴庸后主为公卿寝疾殁其中连延四五主殃祸继相钟自从十年来不利主人翁风雨壊檐隙蛇防穿墙墉人疑不敢买日毁土木功嗟嗟俗人心甚矣其愚防但恐灾将至不思祸所从我今题此诗欲悟迷者胷凡为大官人年禄多髙崇权重持难乆位髙势易穷骄者物之盈老者数之终四者如寇盗日夜来相攻假使居吉土孰能保其躬因小以明大借家可喻邦周秦宅殽函其宅非不同一兴八百年一死望夷宫寄语家与国人凶非宅凶
　　梦仙
　　人有梦仙者梦身升上清坐乗一白鹤前引双红旌羽衣忽飘飘玉鸾俄铮铮半空直下视人世尘防防渐失乡国处才分山水形东海一片白列岳五防青湏臾羣仙来相引朝玉京安期羡门辈列侍如公卿仰谒玉皇帝稽首前致诚帝言汝仙才努力勿自轻却后十五年期汝不死庭再拜受此言既寤喜且惊秘之不敢泄誓志居岩扃恩爱舍骨肉饮食断羶腥朝餐云母散夜吸沆瀣精空山三十载日望辎軿迎前期过已乆鸾鹤无来声齿发日衰白耳目减聪明一朝同物化身与粪壤并神仙信有之俗力非可营茍无金相不列丹台名徒传辟糓法虚受烧丹经只自取勤苦百年终不成悲哉梦仙人一梦误一生
　　观刈麦【时为盩厔县尉】
　　田家少闲月五月人倍忙夜来南风起小麦覆陇黄妇姑荷箪食童穉携壶浆相随饷田去丁壮在南冈足蒸暑土气背灼炎天光力尽不知热但惜夏日长复有贫妇人抱子在其傍右手秉遗穗左臂悬敝筐听其相顾言闻者为悲伤家田输税尽拾此充饥肠今我何功德曾不事农桑吏禄三百石嵗晏有余粮念此私自愧尽日不能忘
　　题海图屏风【元和己丑年作】
　　海水无风时波涛安悠悠鳞介无小大遂性各沉浮突兀海底鼇首冠三神丘钓网不能制其来非一秋或者不量力谓兹鼇可求赑屭牵不动纶絶沉其钩一鼇既顿颔诸鼇齐掉头白涛与黒浪呼吸绕咽喉喷风激飞亷鼓波怒阳侯鲸鲵得其便张口欲吞舟万里无活鳞百川多倒流遂使江汉水朝宗意亦休苍然屏风上此画良有由
　　羸骏
　　骅骝失其主羸饿无人牧向风嘶一声莽苍黄河曲蹋氷水畔立卧雪塜间宿嵗暮田野空寒草不满腹岂无市骏者尽是凡人目相马失于瘦遂遗千里足村中何扰扰有吏徴刍粟输【一作沦】彼军廐中化作驽骀肉
　　废琴
　　丝桐合为琴中有太古声古声澹无味不称今人【一作日】情玉徽光彩灭朱弦尘土生废弃来已乆遗音尚泠泠不辞为君弹纵弹人不听何物使之然笛与秦筝
　　李都尉古剑
　　古剑寒黯黯铸来防千秋白光纳日月紫气排斗牛有客借一观爱之不敢求湛然玉匣中秋水澄不流至寳有本性精刚无与俦可使寸寸折不能绕指柔愿快直士心将断佞臣头不愿报小怨夜半刺私雠劝君愼所用无作神兵羞
　　云居寺孤桐
　　一株青玉立千叶緑云委亭亭五丈余髙意犹未已山僧年九十清净老不死自云手种时一颗青桐子直从萌芽防髙自毫末始四靣无附枝中心有通理寄言直身者孤直当如此
　　京兆府新栽莲【时为盩厔县尉趋府作】
　　汚沟贮浊水水上叶田田我来一长叹知是东溪莲下有青泥汚馨香无复全上有红尘扑顔色不得鲜物性犹如此人事亦宜然托根非其所不如遭弃捐昔在溪中日花叶媚清涟今来不得地顦顇府门前
　　月夜登阁避暑
　　旱乆炎气盛中【去声】人若燔烧清风隐何处草树不动揺何以避暑气无如出尘嚣行行都门外佛阁正岹峣清近髙生烦热委静销开襟当轩坐意【一作神】泰神【一作意】飘飘回看归路傍禾黍尽枯焦独善诚有计将何救旱苖
　　初授拾遗
　　奉诏登左掖束带参朝议何言初命卑且脱风尘吏杜甫陈子昂才名括天地当时非不遇尚无过斯位况余蹇薄者宠至不自意惊近白日光慙非青云器天子方从谏朝廷无忌讳岂不思匪躬适逢时无事受命已旬月饱食随班次谏纸忽盈箱对之终自媿
　　赠元稹
　　自我从宦逰七年在长安所得惟元君乃知定交难岂无山上苖径寸无歳寒岂无要津水咫尺有波澜之子异于是乆处【一作要】誓不谖无波古井水有节秋竹竿一为同心友三及芳【一作方】嵗阑【一作兰】花下鞍马逰雪中杯酒欢衡门相逢迎不具带与冠春风日髙睡秋月夜深看不为同登科【一作第】不为同署官所合在方寸心源无异端
