<!-- { "loadSidebar": true } -->
　　开箧泪沾臆见君前日书夜台今【一作空】寂寞犹是子云居畴昔探【一作贪】灵竒登临赋山水同舟南浦【一作楚】下【一作夜】望月西江里契濶多别离绸缪到生死九原即【一作知】何处【一作在】万事皆如此晋山徒峩峩斯人已防防常时禄且薄殁后家复贫妻子在逺道弟兄无一人十上多苦辛一官恒自哂青云将可【一作何】致白日忽先【一作西】尽唯有【一作独】身后名空留【一作流】无逺近
　　哭裴少府
　　世人谁不死嗟君非生虑扶【一作无】病适到官田园在何处公才羣吏感事他人助余亦未识君深悲哭君去













　　御定全唐诗巻二百十二
　　钦定四库全书
　　御定全唐诗巻二百十三
　　髙适
　　行路难二首
　　长安少年不少钱能骑骏马鸣金鞭五侯相逢大道邉美人管争留连黄金如斗不敢惜片言如山莫弃捐安知顦顇读书者暮宿灵【一作虚】台私自怜
　　君不见富家翁旧时贫贱谁比数一朝金多结豪贵万事胜人健如虎子孙成行【一作生长】满眼前妻能管妾能舞自矜一身忽【一作朝见】如此却笑傍人独愁苦东邻少年安所如席门穷巷出无车有才不肻学干谒何用年年空读书
　　秋胡行【一作鲁秋胡】
　　妾本邯郸未嫁时容华倚翠人未知一朝结髪从君子将妾迢迢东鲁【一作路】陲时逢大道无艰阻君方逰宦从陈汝蕙楼独卧频度春彩阁辞君几徂暑三月垂杨蚕
　　未眠携笼结侣南陌邉道逢行子不相识赠妾黄金买少年妾家夫壻经离久寸心誓与长相守愿言行路莫多情道【一作送】妾贞心在人口日暮蚕饥相命归携笼端饰来庭闱劳心苦力终无恨所冀【一作贵】君恩即【一作那】可依闻説行人已归止乃是向来赠金子相看顔色不复言相顾懐惭有何已从来自隠无疑背直为君情也相防如何咫尺仍有情况复迢迢千里外誓将【一作此时】顾恩不顾身念君此日赴河津莫道向来不得意故欲留规诫后人
　　古大梁行
　　古城莽苍【一作苍茫】饶荆榛驱马荒城愁杀人魏王宫观【一作馆一作殿】尽禾黍信陵宾客随灰尘忆昨雄都旧朝市轩车照耀歌钟起军容带甲三十万国歩连营【一作衡】一【一作五】千里全盛须防那可论髙台曲池无复存遗墟但见狐狸迹【一作窟】古地空余草木根暮天揺落伤懐抱倚劒悲歌对秋草侠客犹传朱亥名行人尚识夷门道白璧黄金万户侯寳刀骏马填山丘年代凄凉不可问往来唯有水东流
　　邯郸少年行
　　邯郸城南【一作西】游侠子自矜【一作言】生长邯郸里千塲纵博家仍富几度报讐身不死宅中歌笑日纷纷门外车马常【一作矗】如云【一作如云屯】未知肝胆向谁是令人却忆平原君君不见今人【一作即今】交态薄黄金用尽还踈索以兹感叹【一作激】辞旧游更于时事无所求且与少年饮美酒往来射猎西山头
　　燕歌行【并序】
　　开元二十六年【英华作十六年】客有从御史大夫张公出塞而还者作燕歌行以示适感征戍之事因而和焉
　　汉家烟尘在东北汉将辞家破残贼男儿夲自重横行天子非常赐【一作借】顔色摐金伐鼔下榆闗旌斾逶迤碣石间校尉羽书飞瀚海单于猎火照狼山山川萧条极邉土胡骑凭陵杂风雨战士军前半死生美人帐下犹歌舞大漠穷秋塞草腓【一作哀】孤城落日鬬兵稀身当恩遇恒轻敌力尽闗山未解围铁衣逺戍辛勤久玉筯应啼别离后少妇城南欲断肠征人蓟北空囬首邉庭【一作风】飘飖那可度【一作越】絶域苍茫【一作黄】更何【一作何所】有杀气三时【一作日】作阵云寒声【一作风】一夜传刁斗相看白刃血【一作雪一作徒】纷纷死节从来岂顾勳君不见沙塲征战苦至今犹忆李将军
　　古歌行
　　君不见汉家三叶从代至髙皇旧臣多富贵天子垂衣方晏如庙堂拱手无余议苍生偃卧休征战露台百金以为费田舎老翁不出门洛阳少年莫论事
　　人日寄杜二拾遗
　　人日题诗寄草堂遥怜故人思故乡栁条防色不忍见梅花满枝空【一作堪】断肠身在逺藩【一作南蕃】无所预心懐百忧复千虑今年人日空相忆眀年人【一作此】日知何处一卧东山三十春岂知书劒老风尘龙钟还忝二千石愧尔东西南北人
　　九日酬顔少府
　　檐前白日应可惜篱下黄花为谁有行【一作客】子迎霜未授衣主人得钱始【一作肻】沽酒苏秦顦顇人【一作时】多厌蔡泽栖迟【一作栖遑】世看丑纵使登髙只断肠不如独坐空搔首
　　留别郑三韦九兼洛下诸公
　　忆昨相逢论久要顾君哂我轻常调羁旅虽同白社游诗书已作青云料蹇质【一作踬】蹉跎竟不成年过四十尚躬耕长歌逹者【一作士】桮中物大【一作冷】笑前人身后名幸逢眀盛多招隠髙山大泽徴求尽此时亦【一作也一作茍】得辞渔樵青袍里身荷圣朝犂牛钓竿不复见县人邑吏来相邀逺路鸣蝉秋兴发华堂美酒离忧销不知何日更携手应念兹晨去【一作尚】折腰【一作去遥】
　　送杨山人归嵩阳
　　不到嵩阳动十年旧时【一作家】心事已徒然一二故人不复见三十六峰犹眼前夷门二月栁条色流莺数声泪沾臆凿井耕田不我招知君以此忘帝力山人好去嵩阳路惟余眷眷长相忆
　　送别
　　昨夜离心正鬰陶三更白露西风髙萤飞木落何淅沥此时夣见西归客曙钟寥亮三四声东隣嘶马使人惊揽衣出户一相送唯见归云纵复横
　　赠别晋三处士
　　有人家住清河源渡河问我游梁园手持道经注已毕心知内萹口不言卢门十年见秋草此心惆怅谁能道知已从来不易知慕君为人与君好别时九月桑叶踈出门千里无行车爱君且欲君先逹今上求贤早上书
　　送浑将军出塞
　　将军族贵兵且强汉家已是浑邪王子孙相承在朝野至今部曲燕支下控尽用隂山儿登【一作临】阵常骑大宛马银鞍玉勒绣蝥弧每逐嫖姚破骨都李广从来先将士卫青未肻学孙吴传有沙塲千万骑昨日邉庭羽书至城头画角三四声匣里寳刀昼夜鸣意气能甘万里去辛勤判【一作动】作一年行黄云白草无前后朝建旌旄夕刁斗塞下应多侠少年闗西不见春杨栁从军借问所从谁击剑酣歌当此时逺别无轻绕朝策平戎早寄仲宣诗
　　送蔡山人
　　东山布衣眀古今自言独未逢知音识者阅见一生事到处豁然千里心看书学剑长辛苦近日方思谒眀主斗酒相留醉复醒悲歌数年泪如雨丈夫遭遇不可知买臣主父皆如斯我今蹭蹬无所似看尔崩腾何若为
　　封丘作【一作县】
　　我夲渔樵孟诸野一生自是悠悠者乍可狂歌草泽中宁堪作吏风尘下秪言小邑无所为公门百事皆有期拜迎官长心欲碎【一作破】鞭挞黎庶令人悲归【一作悲】来向家问妻子举家尽笑今如此生事应须南亩田世情付与东流水梦想旧山安在哉为衔君命且【一作日】迟廻乃知梅福徒为尔转忆陶潜归去来
　　题李别驾壁
　　去乡不逺逢知已握手相欢得如此礼乐遥传鲁伯禽宾客争过魏公子酒筵暮散眀月上枥马长鸣春风起一生称意能几人今日从君问终始
　　寄宿田家
　　田家老翁住东陂説道平生隠在兹鬓白未曽记日月山青每到识春时门前种栁深成巷野谷流泉添入池牛壮日耕十亩地人闲常扫一茅茨客来满酌清尊酒感兴平吟才子诗岩际窟中藏鼹防潭邉竹里隠鸬鷀村墟日落行人少醉后无心怯路岐今夜只应还寄宿眀朝拂曙与君辞
　　别韦叅军【英华作二首】
　　二十解【一作辞】书剑西游长安城举头望君门屈指取公卿国风冲融迈三五朝廷欢【一作礼】乐弥寰宇白璧皆言赐近臣布衣不得干眀主归来洛阳无负郭东过梁宋非吾土苑为农嵗不登雁池垂钓心长苦世人遇【一作向】我同众人唯君于我最【一作情】相亲且喜百年有【一作见】交态未尝【一作当】一日辞家贫【以下英华另作一首】弹棋击筑白日晩纵酒髙歌杨栁春欢娱未尽分散去使我惆怅惊心神丈夫【一作终当】不作儿女别【一作悲】临岐涕泪沾衣巾
　　送田少府贬苍梧
　　沈吟对迁客惆怅西南天昔为一官未得意今向万里令人怜念兹斗酒成暌间停舟叹君日将晏逺树应怜北地春行人却羡南归雁丈夫穷逹未可知看君不合长数竒江山到处堪乘兴杨栁青青那足悲
　　平台夜遇李景参有别
　　离心【一作忧】忽怅【一作浩】然【一作离忧心忽怅】策马对秋天孟诸薄暮凉风起归客相逢渡睢水昨时【一作忆昨】携手已【一作向】十年今【一作眀】日分途各千里嵗物萧条满路岐此行浩荡令人悲家贫羡尔有微禄欲往从之何所之
　　送郭处士往莱芜兼寄茍山人
　　君为东防客往来东防畔云卧临峄阳山行穷日观少年词赋皆可听秀眉白面风清冷身上未曽染名利口中犹未知膻腥今日还山意无极岂辞世路多相识归见莱芜九十翁为论别后长相忆
　　赋得还山吟送沈四山人
　　还山吟天髙日暮寒山深送君还山识君心人生老大须恣意看君解作一生事山间偃仰无不至石泉淙淙若风雨桂花松子常满地卖药嚢中应有钱还山服药又长年白云劝尽桮中物眀月相随何处眠眠时忆问醒时事梦魂可以相周旋
　　崔司録宅燕大理李卿
　　多雨殊未巳秋云更沈沈洛阳故人初解印山东小吏来相寻上卿才大名不朽早朝至尊暮求友豁逹常推海内贤殷勤但酌尊中酒饮醉欲言归剡溪门前驷马光照衣路傍观者徒唧唧我公不以为是非
　　同鲜于洛阳于毕员外宅观画马歌
　　知君爱鸣琴仍好千里马永日恒思单父中有时心到宛城下遇客丹青天下才白生胡雏控龙媒主人娱宾画障开只言骐骥西极来半壁防势不住满堂风飘飒然度家僮愕视欲先鞭枥马惊嘶还屡顾始知物妙皆可怜燕昭市骏岂徒然縦令剪拂无所用犹胜驽骀在眼前
　　同河南李少尹毕员外宅夜饮时洛阳告防遂作春酒歌
　　故人美酒胜浊醪故人清词合风骚长歌满酌惟吾曹髙谈正可挥尘毛半醉忽然持蟹螯洛阳告防倾前后武侯腰间印如斗郎官无事时饮酒桮中緑蚁吹转来瓮上飞花拂还有前年持节将楚兵去年留司在东京今年复拜二千石盛夏五月西南行彭门剑门蜀山里昨逢军人劫夺我到家但见妻与子頼得饮君春酒数十桮不然令我愁欲死
　　同李九士曹观壁画云作
　　始知帝乡客能画苍梧云秋天万里一片色只疑飞尽犹氛氲
　　见薛大臂鹰作【一作李白诗】
　　寒楚十二月苍鹰八九毛寄言燕雀莫相啅【一作忌】自有云霄万里髙
　　画马篇【同诸公宴睢阳李太守各赋一物】
　　君侯枥上骢貎在丹青中马毛连钱蹄铁色图畵光辉骄玉勒马行不动势若来权竒蹴踏无尘埃感兹絶代称妙手遂令谈者不容口麒麟独歩自可珍驽骀万匹知何有终未如他枥上骢载华毂骋飞鸿荷君剪拂与君用一日千里如旋风
　　咏马鞭
　　龙竹养根凡几年工人截之为长鞭一节一目皆天然珠重重星连连绕指柔纯金坚绳不直规不圆把向空中捎一声良马有心日驰千
　　塞下曲【贺兰作】
