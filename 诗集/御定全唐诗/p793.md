<!-- { "loadSidebar": true } -->
　　题李少府别业
　　寻得仙家不姓梅马嘶人语出尘埃竹和庭上春烟动花带溪头晓露开绕户白云终日在傍松黄鹤有时来何年亦作围碁伴一到松间醉一囘
　　赠楚公
　　曽闻半偈雪山中贝叶飜时理尽通般若恒添持戒力落义谁算念经功云间晓月应难染海上虚舟自信风长说满庭花色好一枝红是一枝空
　　题王山人
　　红藤一拄脚常轻日日缘溪入谷行山下有家身未老灶前无火药初成经秋少见闲人说带雨多闻野鹤鸣知到蓬莱难再访问何方法得长生
　　庭竹
　　月笼翠叶秋承露风亚繁梢暝扫烟知道雪霜终不变永留寒色在庭前
　　题常乐寺
　　桂冷香闻【一作松香】十里间殿台浑不似人寰日斜囘首江头望一片晴【一作闲】云落后山
　　题【一作送】刘链师归山
　　风急云轻鹤背寒洞天谁道却归难千山万水瀛洲路何处烟飞是醮坛
　　酬舒公见寄
　　无客不言云外见为文长遣世间知一声松径寒吟后正是前山雪下时
　　巫山下作
　　细腰宫尽旧城摧神女归山更不来唯有楚江斜日里至今犹自绕阳台
　　句
　　恰似有龙深处卧被人惊起黑云生【临池洗砚见纪事】

　　御定全唐诗巻七百二十四
　　钦定四库全书
　　御定全唐诗巻七百二十五
　　于邺
　　于邺唐末进士诗一卷
　　书怀
　　长安多路岐西去欲何依浮世祗如此旧山长忆归自离京国久应已故人稀好与孤云住孤云无是非
　　书情
　　负郭有田在年年长废耕欲磨秋镜净恐见白头生未作一旬别已过千里程不知书与劒十载两无成
　　涂中作【一作出门】
　　西【一作东】南千里程【一作行】处处有车声若使地无利始应人不营天涯犹马到石迹尚【一作亦】尘生如此未曾息蜀山终冀平
　　春过函谷关
　　几度作游【一作行】客客行长苦辛愁看函谷路老尽布衣
　　人岁逺关犹固时移草亦春何当名利息遣此絶征轮
　　褒中即事
　　风吹残雨歇云去有烟霞南浦足游女【一作士】緑苹应发花逺钟当【一作常】半夜明月入【一作落】千家不作故乡梦始知京洛赊
　　岁暮还家
　　东西流不驻白日与车轮残雪半成水微风应欲春几经他国岁已减故乡人回首长安道十年空【一作长】苦辛
　　还家
　　为客忆归舍【一作来】归来还寂寥壮时看欲过白首固【一作故】非遥独酌几回醉此愁终【一作终年恨】不销犹残鸡与犬驱【一作同】去住山椒
　　题华山麻处士所居【一本无所居二字】
　　贵贱各扰扰皆逢朝市间到此马无迹始知君独闲冰破听敷水雪晴【一作消一作时】看华山西风寂寥地唯我坐忘还
　　天南怀【一作忆】故人
　　独行千里尘轧轧转征轮一别已多日总看成老人洞庭雪不下故国草应春三月烟波暖南风生緑苹
　　路傍草
　　春至始青青香车碾已平不知山下处来向【一作绕】路傍生每岁有人在何时无马行应随【一作和】尘与土吹满洛阳城
　　秋夕闻雁
　　星汉欲沈尽谁家砧未休忽闻凉雁至如报杜陵秋千树又【一作有】黄叶几人新白头洞庭今夜客一半却登【一作回】舟
　　洛中有怀
　　潺潺伊洛河寂寞少恩波銮驾久不【一作不东】幸洛阳春草多
　　送魏山韦处士【一作送田处士西游】
　　阴阴亭【一作田】际间相顾惨离顔一片云飞去嵯峨空魏山
　　白樱桃
　　王母阶前种几株水晶帘内看如无只应汉武金盘上泻得白露珠
　　白樱树
　　记得花开雪满枝和蜂和蝶带花移如【一作只】今花落游蜂去空作主人惆怅诗
　　下第不胜其忿题路左佛庙
　　雀儿未逐飏风髙下视鹰鹯意气豪自谓能生千里足黄昬依旧委蓬蒿
　　感怀【一作感情　以下一本俱作于武陵诗】
　　东风吹草色空使客蹉跎不设太平险更应游子多几伤【一作觞】行处泪【一作酒】一曲醉中歌尽向青门外东随渭水波
　　游中梁山
　　僻地好泉石何人曾陆沈不知青嶂外更有白云深因此见乔木几回思旧林殷勤猨与【一作与猨】鸟唯我独何心
　　寻山
　　到此絶车轮萋萋草树春青山如有利白石亦成尘水濶应无路松深不见人如知巢与许千载迹犹新
　　宿江口
　　南渡人来絶喧喧雁满沙自生江上月长有客思家半夜下霜岸北风吹荻花自惊归梦断不得到天涯
　　秋夜达萧关
　　扰扰浮【一作游】梁路人忙月自闲去年为塞客今夜宿萧关辞国几经岁望乡空见山不知江叶下又作布衣还
　　斜谷道
　　乱峰连疉嶂千里绿峨峨蜀国路如此游人车亦过逺烟当驿敛骤雨逐风多独忆紫芝叟临风歌旧歌
　　过百牢关贻舟中者
　　蜀国少平地方思京洛间逺为千里客来度百牢关帆影清江水铃声碧草山不因【一作贪】名与利尔我【一作我尔】各应闲
　　客中览镜
　　何当开此镜即见发如丝白日急于水少年能几时每逢芳草处长返故园迟所以多为客蹉跎欲怨谁
　　长安逢隐者
　　征车千里至碾遍六街尘向此有营地忽逢无事人昔时顔未改浮世路多新且脱衣沽酒终南山欲春
　　与僧话【一作语】旧
　　草堂前有山一见一相寛处世贵僧静青松因岁寒他山逢旧侣尽日话长安所以闲行迹千回绕药栏
　　赠王道士
　　日日市朝路何时无苦辛不随丹灶客终作白头人浮世度千载桃源方一春归来华表上应笑北邙尘
　　匣中琴
　　世人无正心虫网匣中琴何以经时废非为娱耳音独今髙韵在谁感隙尘深应是南风曲声声不合今
　　友人亭松
　　俛仰不能去如逢旧友同曾因春雪散见在华山中何处有明月访君听逺风相将归未得各占石岩东
　　过洛阳城
　　古来利与名俱在洛阳城九陌鼓初起万车轮已行周秦时几变伊洛水犹清二月中桥路鸟啼春草生
　　客中月【一作望月】
　　离家凡几宵一望一寥寥新魄又将满故乡应渐遥独临彭蠡水逺忆洛阳桥更有乗舟客凄然亦驻桡
　　王将军宅夜听歌
　　朱槛满【一作铺】明月美人歌落梅忽惊尘起处疑有凤飞来一曲听初彻几年愁暂开东南正云雨不得见阳台
　　长信【一作春】宫
　　莫问【一作访】古宫名古宫空有【一作古】城惟【一作只】应东去水不改旧时声
　　髙楼
　　逺天明月出照此谁家楼上有罗衣裳【一作色】凉风吹不休【一作秋】

　　御定全唐诗巻七百二十五
　　钦定四库全书
　　御定全唐诗巻七百二十六
　　陆贞洞
　　陆贞洞吴郡进士诗一首
　　和三乡诗【会昌时有女子题诗三乡驿和者十人】
　　惆怅残花怨暮春孤鸾舞镜倍伤神清词好个干人事疑是文姬第二身
　　刘谷
　　刘谷与李郢同时诗一首
　　和三乡诗
　　兰蕙芬香见玉姿路傍花笑景迟迟苎萝山下无穷意并在三乡惜别时
　　王祝
　　王祝字不耀给事中常州刺史诗一首
　　和三乡诗
　　女几山前岚气低佳人留恨此中题不知云雨归何处
　　空使王孙见即迷
　　王涤
　　王涤字用霖琅琊人景福中擢第累官中书舍人后终于闽诗一首
　　和三乡诗
　　浣纱游女出关东旧迹新词一梦中槐陌栁亭何限事年年回首向春风
　　韦氷
　　韦氷唐末邺令诗一首
　　和三乡诗
　　来时欢笑去时哀家国迢迢向越台待写百年幽思尽故宫流水莫相催
　　李昌邺
　　李昌邺唐末人诗一首
　　和三乡诗
　　红粉萧娘手自题分明幽怨发云闺不应更学文君去泣向残花归剡溪
　　王硕
　　王硕唐末人诗一首
　　和三乡诗
　　无姓无名越水滨芳词空怨路傍人莫敎才子偏惆怅宋玉东家是旧邻
　　李缟
　　李缟唐末人诗一首
　　和三乡诗
　　会稽王谢两风流王子沉沦谢女愁归思若随文字在路傍空为感千秋
　　张绮
　　张绮唐末人诗一首
　　和三乡诗
　　洛川依旧好风光莲帐无因见女郎云雨散来音信断此生遗恨寄三乡
　　髙衢
　　髙衢唐末人诗一首
　　和三乡诗
　　南北千山与万山轩车谁不思乡关独留芳翰悲前迹陌上恐伤桃李顔
　　贾驰
　　贾驰与曹邺同时诗二首
　　复覩三乡题处留赠
　　壁古字未灭声长响不絶蕙质本如云松心应耐雪耿耿离幽【一作崖】谷悠悠望瓯越杞妇哭夫时城崩无此说
　　秋入关
　　河上微风来关头树初湿今朝关城吏又见孤客入上国谁与期西来徒自急
　　赵光远
　　赵光远华州刺史隲之子不第而没光化中韦庄奏赠官诗三首
　　咏手二首
　　妆成皓腕洗凝脂背接红巾掬水时薄雾袖中拈玉斚斜阳屏上撚青丝唤人急拍临前槛摘杏髙揎近曲池好是琵琶畔见细圆无节玉参差
　　撚玉搓琼软复圆绿窗谁见上琴慢笼彩笔闲书字斜指瑶阶笑打钱炉面试香添麝炷舌头轻防贴金钿象床珍簟宫棊处拈定文楸占角邉
　　题妓莱儿壁【一作题北里妓人壁】
　　鱼钥兽环斜掩门萋萋芳草忆王孙醉凭青琐窥韩寿闲掷金梭恼谢鲲不夜珠光连玉匣辟寒钗影落瑶尊欲知肠断相思处役尽江淹别后魂
　　郑良士【一作士良】
　　郑良士字君梦闽人昭宗时献诗五百篇授补阙白岩集十卷今存三首
　　题兴化髙田院桥亭
　　到此溪亭上浮生始觉非野僧还惜别游客亦忘归月满千岩静风清一磬微何时脱尘役杖履愿相依
　　游九鲤湖
　　仄径倾崖不可通湖岚林霭共溟蒙九溪瀑影飞花外万树春声细雨中覆石云闲丹灶冷采芝人去洞门空我来不乞邯郸梦取醉聊乘郑国风
　　寄富洋院禅者
　　画破青山路一条走鞭飞盖去何遥碍天岩树春先冷锁院溪云昼不销霅上茗芽因客煑海南沈屑为斋烧谁能学得空门士冷却心灰守寂寥
　　萧项
　　萧项萧田人官侍郎昭宗末年尝同翁承赞为册礼使使闽诗一首
　　赠翁承赞漆林书堂诗
　　轺车故国世应稀昔日书堂二纪归手植松筠同茂盛身荣金紫倍光辉入门邻里喧迎接列坐儿童见等威却对芸窗勤苦处举头全是锦为衣

　　御定全唐诗巻七百二十六
　　钦定四库全书
　　御定全唐诗巻七百二十七
　　胡令能
　　胡令能莆田隐者少为负局锼钉之业梦人剖其腹以一卷书内之遂能吟咏逺近号为胡钉铰诗四首
　　喜韩少府见访
　　忽闻梅福来相访笑着荷衣出草堂儿童不惯见车马走入芦花深处藏
　　观郑州崔郎中诸妓绣様【一本题作咏绣障】
　　日暮堂前花蘂娇争拈小笔上牀描绣成安向春园里引得黄莺下栁条
　　小儿垂钓
　　蓬头穉子学垂纶侧坐莓苔草映身路人借问遥招手怕得鱼惊不应人
　　王昭君
　　胡风似劒锼人骨汉月如钩钓胃肠魂梦不知身在路
　　夜来犹自到昭阳
　　严郾
　　严郾唐末人诗二巻今存二首
　　望夫石
　　何代提戈去不还独留形影白云间肌肤销尽雪霜色罗绮防成苔藓斑江鷰不能传逺信野花空解妬愁顔近来岂少征人妇笑采蘼芜上北山
