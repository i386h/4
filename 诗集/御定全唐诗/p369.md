<!-- { "loadSidebar": true } -->
　　皇帝即阼物无违拒曰旸而旸曰雨而雨维是元年有盗在夏欲覆其州以踵近【一作其】武【先年徳宗建中间李希烈朱泚等反至是杨惠琳刘辟继踵而起此叙惠琳据夏州出师征讨有功以为平刘辟发端】皇帝曰嘻岂不在我负鄙为艰纵则不可出师征之其众十【一作千】旅【时严绶在河东表请讨惠琳诏与天德军合撃之】军其城下告以福祸腹败枝披不敢保聚掷首陴外降旛夜竪疆外之险莫过蜀土韦臯去镇刘辟守后血人于牙不肯吐口开库啗【宋刻作啖】士曰随所取汝张汝弓汝鼓汝皷汝为表书求我帅汝事始上闻在列咸怒皇帝曰然嗟逺士女茍附而安则且付与读命于庭出节少府朝发京师夕至其部辟喜谓党汝振而伍蜀可全有此不当受万牛脔炙【一作内】万瓮行酒以锦纒股以红帕首有恇其凶有饵其诱其出穰穰队以万数遂刼东川遂据城阻皇帝曰嗟其又可许爰命崇文分卒禁御有安其驱无暴我野日行三十徐壁其右辟党聚谋鹿头是守崇文奉诏进退规矩战不贪杀擒不滥数四方节度整兵顿马上章请讨俟命起坐皇帝曰嘻无汝烦苦荆并洎梁【荆谓荆南节度使裴均并谓河东节度使严绶梁谓山南西道节度使严砺】在国门户出师三千各选尔丑四军齐作殷其如阜或拔其角或脱其距长驱洋洋无有龃龉八月壬午辟弃城走载妻与妾包裹稚乳是日崇文入处其宇分防逐捕搜原剔薮辟穷见窘无地自处俯视大江不见洲渚遂自顚倒若杵投臼取之江中枷脰械手妇女累累啼哭拜叩来献阙下以告庙社周示城市咸使观覩解脱挛索夹以砧斧婉婉弱子赤立伛偻牵头曵足先断腰膂次及其徒体骸撑拄末乃取辟骇汗如写挥刀纷纭争刌【音忖细切也】脍脯扰赏将吏扶珪缀组帛堆其家粟塞其庾哀怜阵没廪给孤寡赠官封墓周帀宏溥经战伐地寛免租簿施令酬功急疾如火天地中间莫不顺序幽恒青魏东尽海浦南至徐蔡区外杂虏怛威赧徳踧踖蹈舞掉弃兵革私习簋簠来请来觐十百其耦【一作数】皇帝曰吁伯父叔舅各安尔位训厥甿畮正月元日初见宗祖躬执百礼登降拜俯荐于新宫视瞻梁梠【音吕楣也】慼见容色泪落入爼侍祠之臣助我恻楚乃以上辛于郊用牡除于国南鳞笋毛簴庐幕周施开揭磊砢兽盾腾挐圆坛帖妥天兵四罗旂常婀娜驾龙十二鱼鱼雅雅宵升于丘奠璧献斚众乐惊作轰豗融冶紫焰嘘呵髙灵下堕羣星从坐错落侈哆【丁可切又昌者切】日君月妃焕赫婐【婐乌果切五果切身弱好也谓月妃】渎鬼蒙鸿岳祗嶪峩饫沃羶芗产祥降嘏鳯皇应奏舒翼自拊赤鳞黄龙逶陀结纠卿士庻人黄童白叟踊跃欢呀失喜噎欧乾清坤夷境落褰举帝车回来日正当午幸丹鳯门大赦天下涤濯刬磢【初两切又此两切瓦石冼物】磨灭瑕垢续功臣嗣拔贤任耉孩养无告仁滂施厚皇帝神圣通达今古听聪视明一似尧禹生知法式动得理所天锡皇帝为天下主并包畜养无异细钜亿载万年敢有违者皇帝俭勤盥濯陶瓦斥遣浮华好此绨纻勅戒四方侈则有咎天锡皇帝多麦与黍无召水旱耗于【一作无耗】雀防亿载万年有富无窭皇帝正直别白善否擅命而狂既翦既去尽逐羣奸靡有遗侣天锡皇帝庬臣硕辅博问遐观以置左右亿载万年无敢余侮皇帝大孝慈祥悌友怡怡愉愉奉太皇后浃于族亲濡及九有天锡皇帝与天齐寿登兹太平无怠永乆亿载万年为父为母博士臣愈职是训诂作为歌诗以配吉甫
　　琴操十首
　　将归操
　　孔子之赵闻杀鸣犊作【赵杀鸣犊孔子临河叹而作歇曰秋之水兮风扬波舟檝颠倒更相加归来归来胡爲期】
　　秋之水兮其色幽幽我将济兮不得其由渉其浅兮石齧我足乘其深兮龙入我舟我济而悔兮将安归尤归兮归兮无与石鬬兮无应龙求
　　猗兰操
　　孔子伤不逢时作【古琴操云习习谷风以阴以雨之子于归逺送于野何彼苍天不得其所逍遥九州无有定处世人闇蔽不知贤者年纪逝迈一身将老】
　　兰之猗猗扬扬其香不采而佩于兰何伤今天之旋其曷为然我行四方以日以年雪霜贸贸【音茂】荠麦之茂子如不伤我不尔觏荠麦之茂荠麦之有君子之伤君子之守
　　龟山操
　　孔子以季桓子受齐女乐谏不从望龟山而作【龟山在太山博县古琴操云予欲望鲁兮龟山蔽之手无斧柯奈龟山何】
　　龟之氛【一作气】兮不能云【一作为】雨龟之枿【牙葛切亦作蘖】兮不中梁柱龟之大兮祗以奄鲁知将隳兮哀莫余伍周兮有鬼【一作思】兮嗟余归辅
　　越裳操
　　周公作【古琴操云于戏嗟嗟非旦之力乃文王之德】
　　雨之施物以孳我何意于彼为自周之先其艰其勤以有疆宇私我后人我祖在上四方在下厥临孔威敢戏以侮孰荒于门孰治于田四海既均越裳是臣
　　拘幽操
　　文王羑里作【古琴操云殷遒溷溷浸浊烦兮朱紫相合不别分兮迷乱声色信防言兮炎炎之虐使我愆兮幽闭牢穽由其言兮遘我四人忧勤勤兮】
　　目窈窈【一作揜揜】兮其凝其盲耳肃肃兮听不闻声朝不【一有见字】日出兮夜不见月与星有知无知兮为死为生呜呼臣罪当诛兮天王圣明
　　岐山操
　　周公为太王作【本词云狄戎侵兮土地迁移郡邑适于岐山烝民不忧兮谁者知嗟嗟奈何兮予命遭斯】
　　我家于幽自我先公伊我承序敢有不同今狄之人将土我疆民为我战谁使死伤彼岐有岨我徃独处尔【一作人】莫余追无思我悲
　　履霜操
　　尹吉甫子伯奇无罪为后母谮而见逐自伤作【本词云朝霜兮采晨寒考不明其心兮信谗言恩别离兮催肺肝何辜皇天兮遭斯愆痛殁不同兮恩有偏谁能流顾兮知我寃】
　　父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生众儿有母怜之独无母怜儿宁不悲
　　雉朝飞操
　　牧犊【一作沐渎】子七十无妻见雉双飞感之而作【本词云雉朝飞兮鸣相和雌雄羣游兮山之阿我独何命兮未有家时将暮兮可奈何嗟嗟暮兮可奈何】
　　雉之飞于朝日羣雌孤雄意气横出当东而西当啄而飞随飞随啄羣雌粥粥嗟我虽人曾不如彼雉鸡生身七十年无一妾与妃【一本无鸡字下语妃音嫓与雉叶】
　　别鹄操
　　商陵穆子娶妻五年无子父母欲其改娶其妻闻之中夜悲啸穆子感之而作【本词云将乖比翼隔天端山川悠逺路漫漫揽衾不寐食忘餐】
　　雄鹄【乐府诗集作雄　鹤以下鹄俱作鹤】衔枝来雌鹄啄呢归巢成不生子大义当乖离江汉水之大鹄身鸟之微更无相逢日且可绕树相随飞【乐府作更无相逢日安可相随飞】
　　残形操
　　曾子梦见一貍不见其首作
　　有兽维貍兮我梦得之其身孔明兮而头不知吉凶何为兮觉坐而思巫咸上天兮识者其谁
　　南山诗
　　吾闻京城南兹惟羣山囿东西两际海巨细难悉究山经及地志茫昩非受授团辞试提挈挂一念万漏欲休谅不能粗叙所经觏尝升崇丘望戢戢见相凑晴明出棱角缕脉碎分绣蒸岚相澒【胡孔切】洞表里忽通透无风自飘簸融液煦柔茂横云时平凝点点露数岫天空浮修眉浓緑画新就孤撑有巉絶海浴褰鹏噣【音画以上叙南山大防】春阳潜沮洳濯濯吐深秀岩峦虽嵂崒輭弱类含酎【音宙】夏炎百木盛荫郁增埋覆神灵日歊【音枵】歔云气争结构秋霜喜刻轹磔卓立癯瘦参差相叠重刚耿陵【一作凌】宇宙冬行虽幽墨冰雪工琢镂新曦照危峨亿丈恒髙袤明昬无停态顷刻异状候【已上叙四时变态】西南雄太白突起莫间簉藩都配徳运分宅占丁戊【音茂】逍遥越坤位诋讦陷干窦空虚寒兢兢风气较搜潄朱维方烧日阴霰纵腾糅昆明大池北去觌偶晴昼緜联穷俯视倒侧困清沤微澜动水面踊跃躁猱狖惊呼惜破碎仰喜呀不仆【已上言南山方隅连亘之所】前寻径杜墅岔蔽毕原陋崎岖上轩昻始得观览富行行将遂穷岭陆烦互走勃然思坼裂拥掩难恕宥巨灵与夸蛾逺贾期必售还疑造物意固防蓄精祐力虽能排斡雷电怯呵诟攀缘脱手足蹭蹬抵积甃茫如试矫首堛塞生怐【音防】愗【音茂】威容丧萧爽近新迷逺旧拘官计日月欲进不可又因縁窥其湫【南山有炭谷湫】凝湛閟隂嘼【音嗅或作兽礼运龙以为嘼谓湫中蛟也】鱼虾可俯掇神物安敢寇林柯有脱叶欲堕鸟惊救【其湫叶落恐汚水鸟即衔去葢其神物之灵如此】争衔弯环飞投弃急哺鷇旋归道回睨达枿壮复奏吁嗟信奇怪峙质能化贸前年遭谴谪探歴得邂逅初从蓝田入顾盼劳颈脰时天晦大雪泪目苦蒙瞀【音茂】峻涂拖长冰直上若悬溜褰衣步推马颠蹶退且复苍黄忘遐睎所瞩才左右杉篁咤蒲苏杲耀攒介胄专心忆平道脱险逾避臭昨来逢清霁宿愿忻始副峥嵘跻冢顶倏闪杂鼯鼬前低划开濶烂漫堆众皱【言豁然见前山之低虽有髙陵深谷但如皱物微有蹙折之文耳】或连若相从或蹙若相鬬或妥若弭伏或竦若惊雊或散若瓦解或赴若辐凑或翩若船游或决若马骤或背若相恶或向若相佑或乱若抽笋或嵲若注【一作炷】灸或错若绘画或缭若篆籀或罗若星离或蓊若云逗或浮若波涛或碎若锄耨或如贲育伦【秦勇士】赌胜勇前购先强势已出后钝嗔防【音鬬】譳【音耨不能言也】或如帝王尊丛集朝贱幼虽亲不防狎虽逺不悖谬或如临食案肴核纷饤饾又如游九原坟墓包椁柩或累若盆甖或揭若防【同豋】豆【一作梪】或覆若曝鼈或頽若寝兽或蜿若藏龙或翼若搏鹫或齐若友朋或随若先后或迸若流落或顾若宿留或戾若仇讐或密若婚媾或俨若峨冠或翻若舞袖或屹若战阵或围若搜狩或靡然东注或偃然北首或如火熺焰或若气饙【音分】馏【音溜蒸饭也】或行而不辍或遗而不收或斜而不倚或弛而不彀或赤若秃鬜【丘阐切】或熏若柴槱或如龟拆兆或若卦分繇或前横若剥或后断若姤延延离又属夬夬叛还遘喁喁鱼闯萍落落月经宿訚訚树墙垣巘巘驾库廏参参削剑防焕焕衔莹琇敷敷花披萼闟闟屋摧霤悠悠舒而安兀兀狂以狃超超出犹奔蠢蠢骇不懋大哉立天地经纪肖营腠厥初孰开张僶俛谁劝侑创兹朴而巧戮力忍劳疚得非施斧斤无乃假诅咒鸿荒竟无传功大莫酬僦尝闻于祠官芬苾降歆嗅【宋刻作齅】斐然作歌诗惟用赞执酭
　　谢自然诗【果州谢真人上升在金泉山贞元十年十一月十二日白昼轻举郡守李坚以闻有诏褒谕】
