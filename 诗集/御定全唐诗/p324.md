<!-- { "loadSidebar": true } -->
　　故人初未贵相见得淹留一自朝天去因成计日游月明应独醉叶下肻同愁因恨刘桢病空园卧见秋
　　送杨臯擢第归江东【一作送表文杨暭】
　　隋堤望楚国江上一归人緑气千樯暮青风万里春试才初得桂泊渚肻伤苹拜手终凄怆恭承中外亲
　　题郑少府林园
　　谢家今日晩【一作暖】词客愿抽毫枥马方廻影池鹅正理毛竹筒传水逺麈尾坐僧髙独有宗雷贱过君着【一作防】敝
　　送吉中孚拜官归业
　　南入华阳洞无人古树寒吟诗开旧帙带绶上荒坛因病求归易霑恩更隐难孟宗应献鲊家近守渔官
　　送杨少府赴阳翟【即舍人之弟】
　　冠带仁兄后光辉夀母前陆云还入洛潘岳更张筵井邑嵩山对园林颍水连东人欲相送旅舍已潸然
　　慈恩寺暕上人房招耿拾遗
　　悠然对惠逺共结故山期汲井树隂下闭门亭午时地闲花落厚石浅水流迟愿与神仙客同来事本师
　　宿山寺雪夜寄吉中孚
　　独爱僧房竹春来长到池云遮皆晃朗雪压半低垂不见侵山叶空闻拂地枝鄙夫今夜兴唯有子猷知
　　赠赵神童
　　圣朝殊汉令才子少登科每见先鸣早常惊后进多独居方寂寞相对觉蹉跎不是通家旧频劳文举过
　　宿云际寺赠深上人
　　暂别青蓝寺今来髪欲斑独眠孤烛下风雨在前山壊宅终须去空门不易还支公有方便一愿啓闗
　　送从兄赴洪州别驾兄善琴
　　援琴兼爱竹遥夜在湘沅鹤舞月将下乌啼霜正緐乱流喧橘岸飞雪暗荆门佐郡无辞屈其如相府恩
　　山中期张芬不至
　　石【一作古】堤春草碧双燕向西飞怅望云天暮佳人何处归药栏虫网遍苔井水痕稀谁道嵇康嬾山中自掩扉
　　寄畅当
　　麦秀草芊芊幽人好昼眠云霞生岭上猿鸟下牀前顔子方敦行支郎乆住禅中林轻暂别约畧已经年
　　送义兴元少府
　　逢君惠连第【一作弟】初命更光辉已得羣公祖终妨太傅讥路长人反顾草断鷰廻飞本是江南客还同衣锦归
　　卧病别郑锡
　　病来喜无事多卧竹林间此日一相见明朝还掩闗幽人爱【一作怨】芳草志士惜頺顔嵗宴不我弃期君在故山
　　书志赠畅当【并序】
　　余少尚神仙且未能去友人畅当以禅门见导余心知必是未得其门因寄诗以咨焉
　　少喜【一作嘉】神仙术未去已蹉跎壮志一为累浮生事渐多衰顔不相识嵗暮定相过请问宗居士君其奈老何
　　送诸暨裵少府【公先人元相公判官】
　　山公访嵇绍赵武见韩侯事去恩犹在名成泪却流一官同北去千里赴南州才子清风后无贻相府忧
　　送郑宥入蜀迎觐
　　宁亲西陟险君去异王阳在世谁非客还家即是乡剑门千转尽【大剑山即剑门也】巴水一支长【嘉陵江潼江小剑水皆巴水也】请语愁猿道无烦促泪行
　　送耿拾遗湋使江南括圗书
　　驱传草连天囘风满树蝉将过夫子宅前【一作亦】问孝亷船汉使収三箧周诗采百篇别来将【一作君终】有泪不是怨流年
　　送王少府游河南
　　马卿方失意东去谒诸侯过宋人应少游梁客独愁鸟翻千室暮蝉急两河秋仆本无媒者因君泪亦流
　　送别驾赴晋陵即舍人叔之兄
　　诸宗称叔父从子亦光辉谢朓中书直王祥别乗归江帆冲雨上海树隔潮微南阮贫无酒唯将泪湿衣
　　卧病寄阎寀
　　病中贪好景强歩出幽居紫葛垂山径黄花绕野渠荒林飞老鹤败堰过游鱼纵忆同年友无人可寄书
　　晩夏闻蝉寄【一本有戴字】广文【一作郎士元诗】
　　昨日莺啭声【一作始闻莺】今朝蝉忽【一作又】鸣朱顔向华髪定是几年程故国白云逺闲居青草生因垂数行泪书报【一作寄】十年兄
　　归山居寄钱起
　　怅望青山下囘头泪满巾故乡多古树落日少行人髪鬓将囘色簪缨未到身谁知武陵路亦有汉家臣
　　晓发州
　　晓发悲行客停桡独未前寒江半有月野戍渐无烟棹唱临髙岸鸿嘶发逺田谁知避徒御对酒一潸然
　　江上喜逢司空文明
　　秦人江上见握手泪沾巾落日见秋草暮年逢故人非夫长作客多病浅谋身台阁旧亲友谁曽见苦辛
　　同苗发慈恩寺避暑
　　追凉寻寳刹畏日望璇题卧草同鸳侣临池似虎溪树闲人迹外山晚鸟行西若问无心法莲花隔淤泥
　　送潘述宏词下第归江外【第七句缺二字】
　　唱髙人不和此去泪难收上国经年住长江满目流奕棊知胜偶射防请焚舟应是田【一作由】　　成许尔游
　　送张少府赴夏县
　　虽为州县职还欲抱琴过树古闻风早山枯见雪多鸡声连綘市马色傍黄河太守新临郡还逢五袴歌
　　酬秘书元丞郊园卧疾见寄
　　闻说漳濵卧题诗怨嵗华求医主髙手报疾到贫家撒枕销行蚁移杯失畵蛇明朝九衢上应见玉人车
　　送成都韦丞还蜀
　　蜀门云树合髙栈有猿愁驱传加新命之官向旧游晨装逢酒雨夜梦见刀州逺别长相忆当年莫滞畱
　　晚秋旅舍寄苖员外
　　争途苦不前贫病遂连牵向暮同行客当秋独长年晩花唯有菊寒叶已无蝉吏部逢今日还应瓮下眠
　　送惟良上人归润州
　　拟诗偏不类又送上人归寄世同髙鹤寻仙称【一作山补】壊衣雨行江草短露坐海帆稀正被空门缚临岐乞解围
　　送何兆下第还蜀
　　重江不可渉孤客莫晨装髙【一作古】木莎城小【一作下】残星【一作霞】栈道长褭猿枫子落过【一作送】雨荔枝香劝尔成都住文翁有草【一作学】堂【一作旧房】
　　送友人宰湘隂
　　从宦舟行逺浮湘又入闽蒹葭无朔雁柽栝有蛮神传吏闲调象山精暗讼人唯须千树橘暂救李衡贫
　　送元晟归江东旧居
　　泽国舟车接闗门雨雪乖春天行故楚夜月下清淮讲易居山寺论诗到郡斋蒋家人暂别三路草连堦
　　送黎少府赴阳翟
　　诗礼称才子神仙是丈人玉山那惜醉金谷已无春白马如风疾青袍夺草新不嫌鸣吠客愿用百年身
　　送夏侯审游蜀
　　西望烟绵树愁君上蜀时同林息商客隔栈见罛师石滑羊肠险山空杜宇悲琴心正幽怨莫奏凤凰诗
　　单推官防前双桐咏
　　封植因髙兴孤贞契素期由来得地早何事结花迟叶重凝烟后条寒过雨时还同李家树争赋角弓诗
　　送宋校书赴宣州幕
　　浮舟压芳草容裔逐江春逺避防书吏行当入幕宾夜潮冲老树晓雨破轻苹鸳鹭多伤别栾家徳在人
　　送赵给事侄尉丹阳
　　太傅怜羣从门人亦贱囘入官先爱子赐酒许同杯淮海春多雨蒹葭夜有雷遥知拜庆后梅尉称仙才
　　宿洲寄柳中庸
　　怀人同不寐清夜起论文月魄正出海雁行斜上云寒潮来滟滟秋叶下纷纷便送江东去徘徊祗待君
　　夜宴虢县张明府宅逢宇文评事
　　虢田留古宅入夜足秋风月影来窗里灯光落水中徴诗逢谢客饮酒得陶公更爱疎篱下緐霜湿菊丛
　　冬夜集张尹后阁
　　乗兼戴豸白面映朱衣安石还须起泉眀不得归譍门常吏在登席旧寮稀逺客长先醉那知亚相威
　　将之泽潞留别王郎中
　　弱年知已少前路主人稀贫病期相惜艰难又忆归事成应未卜身贱又无机幸到龙门下须因羽翼飞
　　晩次巴陵
　　雪后柳条新巴陵城下人烹鱼邀水客载酒奠山【一作江】神云去低【一作归】斑竹波【一作风来】动白苹不堪逢楚老日暮正江春
　　送荀道士归庐山
　　先生归有处欲别笑无言緑水到山口青林连洞门月明寻石路云霁望花源早晚还乗鹤悲歌向故园
　　送张淑归觐叔父
　　日惨长亭暮天髙大泽闲风中闻草木雪里见江山马向塞云去人随古道还阮家今夜乐应在竹林间
　　送郭参军赴綘州
　　登车君莫望故綘柳条春蒲泽逢胡雁桃源见晋人佐军髯尚短掷地思还新小谢常携手因之醉路尘
　　送袁稠游江南
　　江南衰草遍十里见长亭客去逢揺落鸿飞入杳防空城寒雨细深院晓灯青欲去行人起徘徊恨酒醒
　　送夏中丞赴宁国任
　　楚县入青枫长江一派通板桥寻谢客古邑事陶公片雨收山外连云上汉东陆机犹滞洛念子望南鸿
　　送卫雄下第归同州
　　不【一作下】才先上第词客却空还边地行人少平芜尽日闲一蝉陂树里众火陇云间【一作陇头闗】羡汝归茅屋书窗见逺【一作晚】山
　　送单少府赴扶风
　　少年趋盛府顔色比花枝范匄非童子杨修岂小儿叨陪丈人行常恐阿戎欺此去云霄近看君逸足驰
　　题山中别业
　　旧宅在山中闲门与寺通往来黄叶路交结白头翁晩笋难成竹秋花不满丛生涯祗麤粝吾岂讳言穷
　　送司空文眀归江上旧居
　　野菊有黄花送君千里还鸿来燕又去离别惜容颜流水通归梦行云失故闗江风正揺落宋玉莫登山
　　送新城戴叔伦眀府
　　遥想隋堤路春天楚国情【一作晴】白云当海断青草隔淮生雁起斜还直潮回逺复平莱芜不可到一醉送君行
　　送雍丘任少府
　　丛车饯才子路走许东偏逺水同春色緐花胜雪天鸟行侵楚邑树影向殷田莫学生乡思梅真正少年
　　送雍郢州
　　厌郎思出守【一作寺】遂领汉东军望月逢殷浩縁江送范云城闲烟草遍浦逈雪林分谁伴楼中宿吟诗估客闻
　　寄王密卿
　　酒乐今年少僧期近日频买山多为竹卜宅不縁贫志业归初地文章寄此身嵇康虽有病犹得见情人
　　与萧逺上人游少华山寄皇甫侍御
　　寻危兼采药渡水又登山独与髙僧去逍遥落日间渐防闾里逺自觉性情闲廻首知音在因令怅望还
　　代村中老人答
　　京洛风尘后村乡烟火稀少年曽失所衰暮欲何依夜静临江哭天寒踏雪归时清应不见言罢泪盈衣
　　赠故将军
　　平生在边日鞍马若星流独出间千里相知满九州恃功凌主将作气见王侯谁道廉颇老犹能报逺讐
　　送陆郎中归田司空幕
　　汉家分列宿东土佐诸侯结束还军府光辉过御沟农桑连紫陌分野入青州覆被恩难报西防成白头
　　酬晋侍御见寄
　　野客防诗赠殊恩欲报难本求文举识不在子真官细雨双林暮重阳九日寒贫斋一丛菊愿与上賔防
　　送铜泽王归城
　　昔闻公族出其【一作宾】从亦髙车为善唯求乐分贫必及疎身承汉枝叶手习鲁诗书尚说无功徳三年在石渠
　　江上别柳中庸
　　秦人江上见握手便霑衣近日相知少往年亲故稀逺游何处去旧业几时归更向巴陵宿堪闻雁北飞
　　喜皇甫郎中拜谕徳兼集贤学士
　　为郎三载后宠命一朝新望苑迁词客儒林拜丈人莺飞绮阁曙柳拂畵堂春几日调金鼎诸君欲望尘
　　送黎兵曹往陜府结婚
　　东方发车骑君是上头人奠雁逢良日行媒及仲春时称渡河妇宜配坦牀宾安得同门吏扬鞭入后尘
　　送窦兵曹
　　梨花开上苑游女着罗衣闻道情人怨应须走马归御桥迟日暖官渡早莺稀莫遣佳期过看看蝴蝶飞
　　留别故人【一作李颀诗】
　　此别不可道此心当语谁春风灞水上饮马桃花时误作好文士祗应游宦迟留书下朝客我有故山期
　　奉送宋中丞使河源
　　东周遣戍役才子欲离羣部领河源去悠悠陇水分笳声悲塞草马首渡闗云辛苦逢炎热何时及汉军
