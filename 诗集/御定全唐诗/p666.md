<!-- { "loadSidebar": true } -->
　　张郎中宅戏赠二首
　　薄雪燕蓊紫燕钗钗垂簏簌抱香怀一声歌罢刘郎醉脱取明金压绣鞋
　　谢家青妓邃重闗谁省春风见玉颜闻道防鸾三十六一双双对碧池莲
　　醉送【一作吟】
　　江梅冷艳酒清光急拍繁醉画堂无限栁条多少雪一将春恨付刘郎
　　晓井
　　桐阴覆井月斜明百尺寒泉古甃清越女携瓶下金索晓天初放辘轳声
　　南池
　　小男供饵妇搓丝溢榼香醪倒接防日出两竿鱼正食一家欢笑在南池
　　偶作
　　一杯正发吟哦兴两盏还生去住愁何似全家上船去酒旗多处即淹留
　　画鼔
　　尝闻画鼔动欢情及送离人恨鼔声两杖一挥行缆解暮天空使别魂惊
　　燕蓊花
　　十二街中何限草燕蓊尽欲占残春黄花扑地无穷极愁杀江南去住人
　　邵博士溪亭
　　野茶无限春风叶溪水千重返照波只去长桥三十里谁人一解枉帆过
　　小石上见亡友题处
　　笋石清琤入紫烟陆云题处是前年苔侵雨打依稀在惆怅凉风树树蝉
　　洞灵观流泉
　　石上苔芜水上烟潺湲声在观门前千岩万壑分流去更引飞花入洞天
　　送李判官
　　津市停桡送别难荧荧蜡炬照更阑东风万疉吹江月谁伴袁襃宿夜滩
　　宿杭州虚白堂
　　秋【一作缺】月斜明虚白堂寒蛩唧唧树苍苍江风彻晓【一作曙】不得【一作成】睡二十五声秋防长

　　御定全唐诗卷五百九十
　　钦定四库全书
　　御定全唐诗巻五百九十一
　　崔珏
　　崔珏字梦之尝寄家荆州登大中进士第由幕府拜秘书郎为淇县令有惠政官至侍御诗一巻
　　道林寺
　　临湘之滨麓之隅西有松寺东岸无松风千里摆不断竹泉泻入于僧厨宏梁大栋何足贵山寺难有山泉俱四时唯夏不敢入烛龙安敢停斯须远公池上种何物碧罗扇底红鳞鱼香阁朝鸣大法鼓天宫夜转三乗书野花市井栽不着山鸡饮啄声相呼金槛僧回步步影石盆水溅联联珠北临高处日正午举手欲摸黄金乌遥江大船小于叶远村杂树齐如蔬潭州城郭在何处东边一片青糢糊今来古往人满地劳生未了归丘墟长卿之门久寂寞五言七字夸规模我吟杜诗清入骨灌顶何必须醍醐白日不照耒阳县皇天厄死饥寒躯
　　明珠大贝采欲尽蚌蛤空满赤沙湖今我题诗亦无味怀贤览古成长吁不如兴罢过江去已有好月明归途
　　美人尝茶行
　　云鬟枕落困春泥玉郎为碾瑟瑟尘闲教鹦鹉啄牕响和娇扶起浓睡人银瓶贮泉水一掬松雨声来乳花熟朱唇啜破绿云时咽入香喉爽红玉明眸渐开横【一作转】秋水手拨丝篁醉心起台时【一作前】却坐推金筝不语思量梦中事
　　门前栁【第一句缺一字】
　　门前蜀栁　知春风澹暖烟愁杀人将谓只栽郡楼下不知迤逦连南津南津栁色连南市南市戎州三百里夷陬蛮落相连接故乡莫道心先死我今帝里尚有家门前嫩栁插【一作披】仙霞晨霑太乙坛边雨暮宿鳯凰城里鵶别来三载当谁道门前年年绿阴好春来定解飞雪花雨后还应庇烟草忆昔当年栽栁时新芽茁茁嫌生迟如今宛转稊着地常向绿阴劳梦思不道彼树好不道此树恶试将此意问野人野人尽道生处乐为报门前杨栁栽我应来嵗当归来纵令树下能攀折白发如丝心似灰
　　岳阳楼晩望
　　乾坤千里水云间钓艇如萍去复还楼上北风斜卷席湖中西日倒衔山怀沙有恨骚人往鼔瑟无声帝子闲何事黄昏尚凝睇数行烟树接荆蛮
　　哭李商隠
　　成纪星郎字义山适归高【一作黄】壤抱长叹词林枝叶三春尽学海波澜一夜干风雨巳吹灯烛灭姓名长在齿牙寒只应物外攀琪树便着霓裳【一作衣】上绛【一作玉】坛虚负凌云万丈才一生襟抱未曽开鸟啼花落人何在竹死桐枯鳯不来良马足因无主踠旧交心为絶哀九泉莫叹三光隔又送文星入夜台
　　和友人鸳鸯之什
　　翠鬛红衣【一作毛】舞夕【一作落】晖水禽情似此禽稀暂分烟岛犹回首只渡寒塘亦共【一作并】飞映雾乍【一作尽】迷珠【一作金】殿瓦逐梭齐上【一作还似】玉人机采莲无限兰桡女笑指中流羡【一作】尔归
　　寂寂春塘烟晩【一作晓】时两心和影共依依溪头日暖眠沙稳渡口风寒浴浪稀翡翠莫夸饶彩饰鸊鹈须羡好毛衣兰深芷密无人见相逐相呼何处归
　　舞鹤翔鸾俱别离可怜生死两相随红丝毳落眠汀处白雪花成蹙浪时琴上只闻交颈语牕前空展共飞诗【一作时】何如相见长相对肯羡人间多所思
　　有赠
　　莫道妆成断客肠粉胸绵手白莲香烟分顶上三层緑劒截眸中一寸光舞胜栁枝腰更软歌嫌珠贯曲犹长虽然不似王孙女解爱临卭卖赋郎
　　锦里芬芳少佩兰风流全占似君难心迷晓梦牕犹暗粉落香肌汗未干两脸夭桃从镜发一眸春水照人寒自嗟此地非吾土不得如花嵗嵗看
　　和人听歌
　　气吐幽兰出洞房乐人先问调宫商声和细管珠才转曲度沈烟雪更香公子不随肠万结离人须落泪千行巫山唱罢行云过犹自微尘舞画梁
　　红脸初分翠黛愁锦筵歌板拍清秋一楼春雪和尘起午夜寒泉带雨流座上美人心尽死尊前旅客泪难收莫辞更送刘郎酒百斛明珠异日酬
　　水晶枕
　　千年积雪万年冰掌上初擎力不胜南国旧知何处得北方寒气此中凝黄昏转烛萤飞沼白日褰帘水在簪蕲簟蜀琴相对好裁诗乞与涤烦襟
　　席间咏琴客
　　七条上五音寒此艺知音自古难唯有河南房次律始终怜得董庭兰
　　句
　　楚王宫地罗含宅赖许时时听法来【早梅赠李商隠见商隠集注】

　　御定全唐诗巻五百九十一
　　钦定四库全书
　　御定全唐诗巻五百九十二
　　曹邺
　　曹邺字业【一作邺】之桂州人登大中进士第由天平幕府迁太常博士歴祠部郎中洋州刺史诗二巻
　　徒相逢
　　江边野花不须采梁头野燕不用亲西施本是越溪女承恩不荐越溪人
　　杂诫
　　带香入鲍肆香气同鲍鱼未入犹可悟巳入当何如
　　捕鱼谣
　　天子好征战百姓不种桑天子好年少无人荐冯唐天子好美女夫妇不成双
　　四怨三愁五情诗十二首【并序】
　　郁于内者怨也阻于外者愁也犯于性者情也三者有一贼于前必为颠为沴为蚤死人邺专仁谊
　　久矣有举不得用心恐中斯物殒天命幸未死间作四怨三愁五情以望诗人救
　　其一怨
　　美人如新花许嫁还独守岂无青铜镜终日自疑丑
　　其二怨
　　庭花巳结子岩花犹弄色谁令生处远用尽春风力
　　其三怨
　　短鬟一如螓长眉一如蛾相共掉莲舟得花不如他
　　其四怨
　　手推呕哑车朝朝暮暮耕未曽分得谷空得老农名
　　其一愁
　　远梦如水急白发如草新归期待春至春至还送人
　　其二愁
　　涧草短短青山月朗朗明此夜目不掩屋头乌啼声
　　其三愁
　　别家鬓未生到城鬓似发朝朝临川望灞水不入越
　　其一情
　　东西是长江南北是官道牛羊不恋山只恋山中草
　　其二情
　　阿娇生汉宫西施住南国专房莫相妬各自有顔色
　　其三情
　　蛱蝶空中飞夭桃庭中春见他夫妇好有女初嫁人
　　其四情
　　槟榔自无柯椰叶自无阴常羡庭边【一作亭前】竹生笋高于林
　　其五情
　　野雀空城饥交交复飞飞勿怪官仓粟官仓无空时
　　寄刘驾
　　一川草色青褭褭绕屋水声如在家怅望美人不携手墙东又发数枝花
　　风人体
　　出门行一步形影便相失何况大隄上骢马如箭疾夜夜如织妇寻思待成匹郎只不在家在家亦如出将金与卜人谲道远行吉念郎縁底事不具【一作见】天与日
　　杏园即【一本无即字】席上同年
　　岐路不在天十年行不至一旦公道开青云在平地枕上数声鼓衡门巳如市白日探得珠不待骊龙睡怱怱出九衢僮仆颜色异故衣未及换尚有去年泪晴阳照花影落絮浮野翠对酒时忽惊犹疑梦中事自怜孤飞鸟得接鸾鳯翅永怀共济心莫起胡越意
　　恃宠
　　二月树色好昭仪正骄奢恐君爱阳艳斫却园中花三十六宫女髻鬟各如鸦君王心所怜独自不见瑕台上红灯尽未肻下金车一笑不得所尘中悉无家飞燕身更轻何必恃容华
　　题女郎庙
　　数防烟香出庙门女娥飞去影中存年年岭上春无主露泣花愁断客魂
　　四望楼【楼在洛阳东今废秦时有贵公子贾虚每日宴其上】
　　背山见楼影应合与山齐座上日巳出城中未鸣鸡无限燕赵女吹笙上金梯风起洛阳东香过洛阳西公子长夜醉不闻子规啼
　　筑城三首
　　郎有蘼芜心妾有芙蓉质不辞嫁与郎筑城无休日呜呜啄人鸦轧轧上城车力尽土不尽得归亦无家筑人非筑城围秦岂围我不知城上土化作宫中火
　　奉命齐州推事毕寄本府尚书
　　越鸟栖不定孤飞入齐乡日暮天欲雨那兼羽翎伤州民言刺史蠧物甚于蝗受命大执法草草是行装仆隶皆分散单车驿路长四顾无相识奔驰若投荒重门下长锁树影空过墙驱囚绕廊屋如牛羊狱吏相对语簿书堆满牀枷打锁声终日在目旁旣舍三山侣来余五斗粮忍学空城雀潜身入官仓国中天子令头上白日光曲木用处多不如直为梁恐孤食恩地昼夜心不遑仲夏天气热鬓须忽成霜社鼠不可灌城狐不易防偶于擒纵间尽得见否臧截断奸吏舌擘开寃人肠明朝向西望走马归汶阳
　　北郭闲思
　　山前山后是青草尽日出门还掩门每思骨肉在天畔来看野翁怜子孙
　　战城南
　　千金画阵图自为弓劒苦杀尽田野人将军犹爱武性命换他恩功成谁作主鳯凰楼上人夜夜长歌舞
　　自退
　　寒【一作邻】女面如【一作上】花空【一作寂】寂【一作牀】常【一作花】对影况我【一作妾】不嫁郎甘为瓶堕井
　　早起
　　月堕沧浪西门开树无影此时归梦阑立在【一作独立】梧桐井
　　古相送
　　行人卜去期白发根巳出执君青松枝空数别来日心如七夕女生死难再匹且愿车声迫莫使马行疾巫山千丈高亦恐梦相失
　　甲第
　　游人未入门花影出门前将军来此住十里无荒田
　　望不来
　　见花忆郎面常愿花色新为郎容貌好难有【一作好】相似人
　　官仓鼠
　　官仓老鼠大如斗【一作牛】见人开仓亦不走健儿无粮百姓饥谁遣朝朝入君口
　　题濮庙
　　晓祭瑶斋夜扣钟鼇头风起浪重重人间直有仙桃种海上应无肉马踪赤水梦沈迷象罔翠华恩断泣芙蓉不知皇帝三宫驻始向人间着衮龙
　　偶题
　　白玉先【一作老】生多在市青牛道士不居山但能共得丹田语正是忙时身亦闲
　　登岳阳楼有怀寄座主相公
　　南登岳阳楼北眺长安道不见升平里千山树如草骨肉在南楚沈忧起常早白社愁成空秋芜待谁扫常闻诗人语西子不宜老赖识丹元君时来语蓬岛
　　出闗
　　山上黄犊走避人山下女郎歌满野我独南征恨此身更有无成出闗者
　　将赴天平职书怀寄翰林从兄
