<!-- { "loadSidebar": true } -->
　　马上乘秋欲建勲飞狐夜鬬出师频若无紫塞烟尘事谁识青楼歌舞人战骨沙中金镞在贺筵花畔玉盘新由来边卒皆如此只是君门合杀身
　　巴南旅泊
　　巴山惨别魂巴水彻荆门此地若重到居人谁复存落帆红叶渡驻马白云村却羡南飞鴈年年到故园
　　河上逢友人
　　知君意不浅立马问生涯薄业无归地他乡便是家宵吟怜桂魄朝起怯菱花语尽黄河上西风日又斜
　　偶题离亭
　　万般名利不闗身况待山平海变尘五月波涛争下峡满堂金玉为何人谩夸浮世青云贵未尽离杯白发新谁似雨蓬蓬底客渚花汀鸟自相亲
　　夏晩望嵩亭有怀
　　正怜云水与心违湖上亭髙对翠微尽日不妨凭槛望终年未必有家归青蝉渐傍幽丛噪白鸟时穿返照飞此地又愁无计住一竿何处是因依
　　途中寄友人
　　秋庭怅望别君初折栁分襟十载余相见或因中夜梦寄来多是隔年书携樽座外花空老垂钓江头栁渐疎裁得诗凭千里雁吟来宁不忆吾庐
　　伤侯第
　　世间荣辱半相和昨日权门今雀罗万古明君方纳谏九江迁客更应多碧池草熟人偷钓画防春闲莺乱过防许乐僮无主后不离邻巷教笙歌
　　春日过寿安山馆
　　旧国多将泉石亲西游爱此拂行尘帘开山色离亭午步入松香别岛春谁暂安耕钓地相逢谩叹路岐身归期不及桃花水江上何曾鲙雪鳞
　　吴门再逢方干处士
　　天上髙名【一作才】世上身垂纶何不驾蒲轮一朝卿相俱前席千古篇章冠后人稽岭不归空挂梦吴【一作燕】宫相值欲霑巾吾王若致升平化可独成周只渭滨
　　蝉
　　才入新秋百感生就中蝉噪最堪惊能催时节凋双鬓愁到【一作对】江山听一声不傍管拘醉态偏依杨栁挠【一作引】离情故园闻处犹惆怅况是经年万里行
　　秋日留别义初上人
　　塞寺穷秋别逺师西风一雁倍伤悲每嗟尘世长多事重到禅斋是防时霜岭自添红叶恨月溪休和碧云词闗河回首便千里飞锡南归讵可知
　　夏日宿灵岩寺宗公院
　　寺入千岩石路长孤吟一宿逺公房卧听半夜杉坛雨转觉中峰枕簟凉花界已无悲喜念尘自足是非妨他年纵使重来此息得心猨鬓已霜
　　冬日庙中书事呈栖白上人
　　日髙荒庙掩双扉杉迳无人鸟雀悲昨日江潮【一作湖】起归思满窗风雨觉来时何堪身计长如此闲尽炉灰却是疑頼有碧云吟句客禅余相访说新诗
　　夏日题逺公北阁
　　危阁压山冈晴空疑鸟行胜搜花界尽响益梵音长有月堪先到无风亦自凉人烟纷绕绕渚树共苍苍榻恋髙楼语瓯怜书茗香此身闲未得驱马入残阳
　　秋蝶二首
　　秦楼花发时秦女笑相随及到秋风日飞来欲问谁似厌栖寒菊翩翩占晩阳愁人如见此应下泪千行
　　秋别
　　别路垂阳栁秋风凄管弦青楼君去后明月为谁圆
　　共友人看花
　　愁将万里身来伴看花人何事独惆怅故园还又春
　　行次
　　终日长程复短程一山行尽一山青路傍君子莫相笑天上由来有客星
　　鳯州北楼
　　城上层楼北望时闲云逺水自相宜人人尽道堪图畵枉遣山翁醉习池
　　赠僧
　　繁华举世皆如梦今古何人暂闲唯有东林学禅客白头闲坐对青山












　　御定全唐诗巻六百五十四
　　钦定四库全书
　　御定全唐诗巻六百五十五
　　罗隐
　　罗隐字昭谏余杭人本名横十上不中第遂更名从事湖南淮润无所合久之归投钱镠累官钱塘令镇海军掌书记节度判官盐铁发运副使著作佐郎奏授司勲郎朱全忠以谏议大夫召不行魏博罗绍威推为叔父表荐给事中年七十七卒隐少聪敏既不得志其诗以风刺为主有歌诗集十四巻甲乙集三巻外集一巻今编诗十一巻
　　曲江春感【一题作归五湖】
　　江头日暖花又开江东行客心悠哉髙阳酒徒半雕落终南山色空崔嵬圣代也知无弃物侯门未必用非才一船明月一竿竹家住【一作在】五湖归去来
　　皇陂
　　皇陂防灎深复深陂西下马聊登临垂杨风轻弄翠带
　　鲤鱼日暖跳黄金三月穷途无胜事十年流水见归心输他谷口郑夫子偷得闲名说【一作直】至今
　　寄郑补阙
　　夫子门前数仭墙每经过处忆游梁路从青无因见恩在丹心不可忘未必便为谗口隔只应【一作因】贪草諌书忙别来愁悴知多少两度槐花马上黄
　　牡丹花
　　似共东风【一作君】别有因绛罗髙巻不胜春若教解语应倾国任是无情亦【一作也】动人芍药与君为近侍芙蓉何处避芳尘可怜韩令功成后辜负秾华过此身
　　黄河
　　莫把阿胶向此倾此中天意固难明解通银汉应须曲才出昆仑便不清髙祖誓功衣带小仙人占斗客槎轻三千年后知谁在何必劳君报太平
　　汴河
　　当时天子是闲游今日行人特地愁柳色纵饶妆故国水声何忍到扬州乾坤有意终难防黎庶无情岂自由应笑秦皇用心错谩驱神鬼海东头
　　西京崇德里居
　　进乏梯媒退又难强随豪贵殢长安风从昨夜吹银汉泪拟何门落玉盘抛掷红尘应有恨思量仙桂也无端锦鳞赪尾平生事却被闲人把钓竿
　　投所思
　　顦顇长安何所为旅魂穷命自相疑满川碧嶂无归日一榻红尘有泪时雕琢只应劳郢匠膏肓终恐误秦医浮生七十今三十从此凄惶未可知
　　经张舎人旧居【一题作河中经故翰林张舍人所居】
　　行尘不是昔时尘谩向朱门忆侍臣一榻巳无开眼处九泉应有爱才人文余吐凤他【一作当】年诏树想栖鸾旧日春从此恩深转【一作深思更】难报夕阳衰草泪【一作独】沾巾
　　雒城作
　　大卤旌旗出洛滨此中烟月已埃尘更无楼阁寻行处只有山川识野人早得铸金夸范蠡旋闻垂钓哭平津旧游难得时难遇回首空城百草春
　　姑苏城南湖陪曹使君游
　　水蓼花红稻穗黄使君兰棹泛回塘倚风荇藻先开路迎斾鳬鹥尽着行手里【一作内】兵符神与术腰间金印防为囊少年太守勲庸盛应笑燕台两鬓霜
　　秋日有寄姑苏曹使君
　　多病无因櫂小舟阖闾城下谒名侯水寒不见双鱼信风便唯闻五袴讴早说用兵长暗合近传观稼亦闲游须知谢奕依前醉闲阻清谈又一秋
　　送章碣赴举
　　苹鹿歌中别酒催粉闱星彩动昭回久经罹【一作离】乱心应破乍覩升平眼渐开顾我昔年悲玉石怜君今日蕴风雷龙门盛事无因见费尽黄金老隗台
　　寄杨秘书
　　湖水平来见鲤鱼偶因烹处得琼琚披寻藻思千重后吟想氷光万里余漳浦病来情转薄赤城吟苦意何如锦衣公子怜君在十载兵戈从板舆
　　往年进士赵能卿尝话金庭胜事见示叙
　　防稽诗客赵能卿往岁相逢话石城正恨故人无上夀喜随良宰有髙情山朝佐命层层耸水接飞流歩歩清两火一刀罹乱后防须乘兴雪中行
　　得宣州窦尚书书因投寄二首
　　双鱼迢递到江滨伤感南陵【一作南感陵阳】旧主人万里朝台劳寄梦十年侯国阻趋尘寻知乱后尝辞禄共喜闲来得养神时见齐山敬亭客不堪戎马战征频
　　曾逐旌旗过板桥世途多难竟蓬飘歩兵校尉辞公府车骑将军忆本朝醉里旧游还歴歴病中衰鬓奈萧萧遗簪堕履应留念门客如今只下僚
　　雪
　　细玉罗纹下碧霄杜门顔【一作倾】巷落偏饶巢居只恐髙柯折旅客愁闻去路遥撅冻野蔬和粉重埽庭松叶带酥烧寒窗呵冻寻诗句一片飞来纸上销
　　暇日有寄姑苏曹使君兼呈张郎中郡中宾僚
　　嘉植【一作树】阴阴覆劒池此中能政动神祗湖边观稼雨迎马城外犒军风满旗融酒徒夸无算爵俭莲还少最髙枝珊瑚笔架真珠履曾和陈王几首诗
　　寄右省王谏议
　　耳边要静不得静心里欲闲终未闲自是宿缘应有累可能时【一作世】事更相关鱼慙张翰辞东府鹤怨周颙负北山看却金庭芝术老又驱车入七人班
　　焚书坑
　　千载遗踪一窖尘路傍耕者亦伤神祖龙算事浑乖角将谓诗书活得人
　　始皇陵
　　荒堆无草树无枝嬾向行人问昔时六国英雄漫多事到头徐福是男儿
　　送沈先辈归送【一作宋】上嘉礼【一题作送沈光及第后东归兼赴嘉礼】
　　青青月【一作仙】桂触人香白纻衫轻称沈郎好继马卿归故里况闻山简在襄阳杯倾别岸应【一作终】须醉花【一作草】傍征车渐欲芳拟把金钱赠【一作助】嘉礼不堪栖屑困名场
　　春日叶秀才曲江
　　江花江草暖相隈【一作偎】也向江边把酒杯春色恼人遮不得别愁如疟避还来安排贱迹无良防裨补明时望重才一曲吴歌齐拍手十年尘眼未曾开
　　西京道德里
　　秦树团团夕结阴此中庄舄动悲吟一枝丹桂未入手万里苍波长负心老去渐知时态薄愁来唯愿酒杯深七雄三杰今何在休为闲人泪满襟
　　忆夏口
　　汉阳【一作江】渡口兰为舟汉阳【一作江】城下多酒楼当【一作芳】年不得尽一醉别梦有时还重游襟带可怜吞楚塞【一作塞雁】风烟只好狎【一作好是冷】江鸥月明更想曾行处吹笛桥边木叶秋
　　武牢关
　　楚人曾此限封疆不见清阴六里长一壑暮声何怨望数峰秋势自颠狂由来四皓须神伏大抵秦皇谩气强欲学鸡鸣试关吏太平时节嬾思量
　　途中献晋州孟中丞
　　太平天子念蒲东又委星郎养育功昨日隼旟辞阙下今朝珠履在河中楼移庾亮千山月树待袁宏一扇风不及政成应入拜晋州何足展清通
　　长安秋夜
　　逺闻天子似羲皇偶舍渔乡入帝乡五等列侯无故旧一枝仙桂有风霜灯欹短熖烧离鬓漏转寒更滴旅膓归计未知身已老九衢双阙夜苍苍
　　春晩寄钟尚书
　　宰府初开忝末尘四年谈笑隔通津官资肯便矜中路酒醆还应忆故人江畔旧游秦望月槛前公事镜湖春如今莫问西禅【一作城】坞一炷寒香老病身
　　秋晓【一作晩】寄友人
　　洞庭霜落水云秋又泛轻涟任去留世界髙谈今已得宦途清贵旧曾游手中防笔夸题凤天上泥封奬狎鸥更见南来钓翁说醉吟还上木兰舟
　　秋日有酬【一题作感德叙怀寄上罗邺王三首余二在七巻一作寄王师范】
　　旧【一作盛】业传家有宝【一作佩】刀近闻余力【一作挥刃】更挥毫腰间印佩【一作绶】黄金重【一作枢贵】巻里【一作内】诗裁【一作文章】白雪髙防罢嘉宾吟凤藻猎归【一作回】诸将问龙韬分茅列土【一作登坛甲子】才三十犹拟廻头赌【一作夺】锦袍
　　所思
　　梁王兔苑荆榛里炀帝鸡台梦想中只觉惘然悲谢傅未知何以报文翁生灵不幸台星拆造化无情世界空划尽寒灰始堪叹满庭霜叶一窗风
　　送魏校书兼呈曹使君
　　乱离【一作罹】无计驻生涯又事东游惜岁华村店酒旗沽竹叶野桥梅雨泊芦花讐书发迹官虽屈负米安亲路不賖应见使君论世旧埽门重得向曹家
　　四皓庙
　　汉惠秦皇事已闻庙前髙木眼前云楚王谩费闲心力六里青山尽属君
　　浮云【一本题上无浮字】
　　溶溶曳曳自舒张不向苍梧即帝乡莫道无心便无事也曾愁杀楚襄王
　　早发【一作行】
　　北去南来无定居此生生计竟何如酷怜一觉平明睡长被鸡声恶破除【一作邻鸡半夜啼】
