<!-- { "loadSidebar": true } -->
　　会仙观内玉清坛新防宫人作女冠每度驾来羞不出羽衣初着怕人看
　　老大初教学【一作作】道人鹿皮冠子澹黄裙后宫歌舞今抛掷每日焚香事老君
　　法云寺里中元节又是官家诞降【一作降诞】辰满殿香花争供养内园先占得铺陈
　　金章紫绶选髙班每每东头近圣顔才艺足当恩宠别只堪【一作看】供奉一场闲
　　内人深夜学迷藏徧绕花丛水岸傍乗兴忽【一作或】来仙洞里大家寻覔一时忙
　　小院珠帘着地垂院中排比不相知羡他鹦鹉能言语窗里偷教鸜鹆儿
　　岛【一作窗】树髙低约浪痕苑【一作岛】中斜日欲黄昏树头木刻双飞鹤荡起【一作逺様】晴空映水门
　　大臣承宠赐新庄栀子园东栁岸傍今【一作毎】日圣恩亲【一作新】幸到板桥头是读书堂
　　树叶初成鸟防【一作出】窠石榴花里【一作底】笑声多众【一作舞】中遗却金钗子拾得从他要赎【一作赏】麽【以下二十一首一作王建诗】小殿初成【一作新装】粉未【一作欲】干贵妃姊妹自来看为逢好日先移入续向街【一作阶】西索牡丹
　　内人相续报花开准拟君王便看来逢【一作缝】着五琴【一作红】绣袋宜春院里按歌回
　　巡吹慢遍不相和暗数看谁【一作看谁人】曲校多明日梨花园【一作园花】里见先须逐【一作直】得内家歌
　　黄金合里盛红雪重结香罗四出花一一傍边书勅字中官【一作分明】送与大臣家
　　宫人早起【一作拍手】笑相呼不识堦【一作庭】前扫地夫乞与金钱争借问外头还似此间无
　　小随阿姊【一作不随阿妹】学吹笙见好【一作好见】君王赐【一作乞】与【一作乞赐】名夜拂玉牀朝把镜黄金殿外【一作堦下】不教行
　　日髙殿里有香烟万嵗声长动九天妃子院中初【一作新】降诞内人争乞【一作分得】洗儿钱
　　宫花不共【一作与】外花【一作边】同正月长生【一作先】一半【一作朶】红供御樱桃看守别直无鸦鹊到园中
　　殿前铺设两边楼寒食宫人歩打毬一半走来争【一作齐】跪拜上棚先谢得头筹
　　大仪前日暖房来嘱向朝【一作昭】阳乞药栽勅赐一窠红踯躅谢恩未了奏花开
　　御【一作牀】前新【一作谢】赐紫罗歩歩【一作不下】金堦上软舆宫局总来为喜乐院中新拜内尚书
　　鹦鹉谁教转舌关内人手里养来奸语多更觉【一作近更】承恩泽数对君王忆陇山
　　分朋【一作明】闲坐赌樱桃収却投壶玉腕劳各把沈香双陆子局中鬬累阿谁髙
　　禁寺红楼内里通笙歌引驾夹城通【一作看山引驾夹城中】裹头宫监堂【一作蕃女帘】前立手把牙鞘竹弹弓
　　舞来汗湿罗衣彻楼上人扶下玉梯归到院中重洗靣金花盆【一作盆水】里泼银【一作红】泥
　　宿妆残粉未明天总立【一作在】昭阳花树边寒食内人长白打库中先散与金钱
　　众中偏【一作爱】得君王笑【一作唤】偷把金箱笔砚开书破红蛮隔子上旋推【一作催】当直美【一作内】人来
　　水中芹叶土中花拾得还将避众家【一作艾心芹叶初生小祗鬬时新不鬬花】总待别人【一作犬家】般数尽防中拈出【一作捻得】郁金芽玉箫改调筝移柱【一作移纎指】催换【一作赴】红罗绣舞筵未戴【一作着】柘枝花帽子两行宫监在帘前
　　窗窗戸户院相当总有珠帘玳瑁牀虽道君王不来宿帐中长是炷牙【一作衙】香【一作帐中长下着香囊】
　　述国亾诗
　　君王城上降旗妾在深宫那得知十四万人齐解甲宁【一作更】无一个是男儿【一作蜀臣王承防诗前二句云蜀朝昬主出降时衘璧牵羊倒系旗】











　　御定全唐诗卷七百九十八
　　钦定四库全书
　　御定全唐诗卷七百九十九
　　杨容华
　　杨容华华隂人炯之侄女诗一首
　　新妆诗
　　啼【一作宿一作林】鸟惊眠罢房栊乗晓【一作曙色】开凤钗金作缕鸾镜玉为台妆似临池出人疑向月【一作月下】来自怜终不见【一作方未巳】欲去复裵回
　　魏氏
　　魏氏求巳之妹诗一首
　　赠外
　　浮萍依绿水弱茑寄【一作附】青松与君结大义移天得所从翰林无双鸟劒水不分龙谐和类琴瑟坚固同胶漆义重恩欲深夷险贵如一本自身不令积多婴痛疾朝夕倦牀枕形体耻巾栉游子倦风尘从官初解巾束装赴南郢脂驾出西秦比翼终难遂衔雌苦未因徒悲枫
　　岸逺空对栁园春男儿不重旧丈夫多好新新人喜新聘朝朝临粉【一作寳】镜两鸳固无比双蛾谁与竞讵怜愁思人衔啼嗟薄命蕣华不足恃松枝有余劲所愿好【一作存】九思勿令亏百行
　　乔氏
　　乔氏冯翊人左司郎中知之之妹诗一首
　　咏破帘
　　巳漏风声罢【一作摆】绳持也不禁一从经落后【一作节】无复有贞心
　　七嵗女子
　　女子南海人诗一首
　　送兄【武后召见令赋送兄诗应声而就】
　　别路云初起离亭叶正飞【一作稀】所嗟人异鴈不作一行归【一作飞】
　　林氏
　　林氏济南人隰城丞薛元暧妻也元暧早卒林博渉五经有母仪令徳训其子彦辅彦国彦伟彦云及侄据摠播竝登进士第衣冠荣之诗一首
　　送男左贬诗【一作送男彦辅左贬】
　　他日初投杼勤王在饮冰有辞期不罚积毁竟【一作意许】相仍谪宦今何在衔寃犹未胜天涯分越徼驿骑【一作骤】速毘陵肠断腹非苦书传写岂能泪添江水逺心剧海云蒸明月珠难识甘泉赋可称但将忠报主何惧防青蝇赵氏
　　赵氏冦坦母也诗三首
　　古兴
　　郁蒸夏将半暑气扇飞阁骤雨满空来当轩巻罗【一作帘】幕度云开夕霁宇宙何清廓明月流素光轻风换炎铄孤鸾伤【一作相】对影寳瑟悲别鹤君子去不还遥【一作揺】心欲何托
　　金菊延清霜玉壶多美酒良人犹不归芳菲岂常有不惜芳菲歇但伤别离乆含情罢斟酌凝怨对窗牖霁雪舒长野寒云半幽【一作伴秋】谷严风振枯条猨啼【一作啼猨】抱冰木所嗟游宦子少小荷天禄前程未云至凄怆对车仆嵗寒成咏歌日暮栖林朴【一作曲】不惮行险道【一作路险】空悲年运促
　　郭绍兰
　　郭绍兰长安人巨商任宗妻也诗一首
　　寄夫【任宗贾湘中数年不归绍兰作诗系于燕足时宗在荆州燕忽泊其肩见足系书解视之乃妻所寄也感泣而归】
　　我壻去重湖临窗泣血书殷勤凭燕翼寄与薄情夫王韫秀
　　王韫秀河西节度使忠嗣女宰相元载妻也诗三首
　　同夫游秦【韫秀归载嵗乆家贫见轻妻族因同夫入秦求举】
　　路扫饥寒迹天哀志气人休零离别泪携手入西秦
　　夫入相寄姨妹【载拜相韫秀衔宿恨寄姨妹】
　　相国已随麟阁贵家风第一右丞诗笄年解笑鸣机妇耻见苏秦富贵时
　　喻夫阻客【载相肃代两朝贵盛无比宾客门或多间阻复为诗喻之】
　　楚竹燕歌动画梁春兰【一作更阑】重换舞衣裳公孙开阁【一作馆】招嘉【一作佳】客知道浮荣【一作云】不乆长
　　张夫人
　　张夫人楚州山阳人户部侍郎吉中孚妻也诗五首
　　古意
　　辘轳晓转素丝绠桐声夜落苍苔塼涓防吹溜若时雨濯濯佳蔬非用天丈夫不解此中意抱瓮当时徒自贤
　　拜新月
　　拜新月拜月出【一作画】堂前暗魄初【一作深】笼桂虚弓未引拜新月拜月妆楼上鸾镜始【一作未】安台蛾眉巳相向拜新月【一本无此三字】拜月不胜情庭花【一作前】风露清月临人自老人望月长明【一作望月更长生】东家阿母亦拜月一拜一悲声断絶昔年拜月逞容辉【一作仪】如今拜月双泪垂回看众女拜新月却忆红闺【一作闺中】年少时
　　栁絮
　　霭霭芳春朝雪絮起青条或值花同舞不因风自飘过尊浮绿醑拂幌缀红绡那用持愁翫春懐不自聊
　　拾得韦【一作华】氏花钿以诗寄赠
　　今朝妆阁前拾得旧花钿粉汚痕犹在尘侵色尚鲜曾经纎手里拈向翠眉边能助千金笑如何忍弃捐
　　诮喜鹊
　　畴昔鸳鸯侣朱门贺客多如今无此事好去莫相过
　　句
　　游蜂乍起惊落墀黄鸟衔来却上枝【栁絮】　临风重回首掩泪向庭花【寄逺】　镜中春色老枕前秋夜长【咏泪　以上见吟窗杂録】
　　王氏
　　王氏太原人永福潘令之妻诗一首
　　书石壁【王氏随夫宰永福任满祖饯留连累日王先解舟泊五里汰王滩下俟乆不至月夜登岸题诗石壁末署太原族望嵗久诗漫灭独太原二字入石邑人因以名其滩】
　　何事潘郎恋别筵欢情未【一作不】断妾心悬汰王滩下相思处猿呌山【一作空】山月满船
　　裵淑
　　裵淑字柔之元稹继室诗一首
　　荅微之【稹自防稽到京未逾月出镇武昌裵难之稹赋诗相慰裵亦以诗荅】
　　侯门初拥节御苑栁丝新不是悲殊命唯愁别近亲黄莺迁古木朱【一作珠】履从清尘想到千山外沧江正暮春赵【一作刘】氏
　　赵氏洹水人杜羔妻也诗四首
　　夫下第【一作杜羔不第将至家寄】
　　良人的的有竒才何事年年被放回如今妾面羞君靣君若【一作到】来时近夜来【别本有代羔赠诗云澹澹春风花落时不堪愁望更相思无金可买长门赋有恨空吟团扇诗】
　　杂言寄杜羔
　　君从淮海游再过兰杜【一作杜兰】秋归来未【一作不】须臾又欲向梁州梁州秦岭西栈道与云齐羌蛮【一作奚】万余落矛防自髙低巳念寡俦侣复虑劳攀跻丈夫重志气儿女空悲啼临卭滞游地肎顾浊水泥人生赋命有厚薄君但【一作自】遨游我寂寞
　　闻夫杜羔登第【一作闻杜羔登第又寄】
　　长安此去无多地郁郁葱葱佳气浮良人得意正年少今夜醉眠何处楼
　　杂言
　　上林园中青青桂折得一枝好夫壻杏花如雪柳垂丝春风荡飏不同枝
　　张氏
　　张氏袁州人评事彭伉妻诗二首
　　寄夫【贞元中伉登第辟江西幕不归张以诗寄之】
　　乆无音信到罗帏路逺迢迢遣问谁闻君折得东堂桂折罢那能不暂归
　　驿使今朝过五湖殷勤为我报狂夫从来夸有龙泉劒试割相思得断无【彭伉荅妻诗云莫讶相如献赋迟锦书谁道泪霑衣不须化作山头石待我东堂折桂枝】
　　薛馧【一作蕴】
　　薛【一作蒋】馧字馥彦辅孙女也诗三首
　　赠郑女郎【一作郑氏妹】
　　豓阳灼灼河洛神珠帘绣户青楼春能弹箜篌弄纎指愁杀门前年少子笑开一面红粉妆东园几树桃花死朝理曲暮理曲独坐窗前一片玉行也娇坐也娇见之令人魂魄【一作暗】销堂前锦褥红地鑪绿沈香榼倾屠苏解佩时时歇歌管芙蓉帐里兰麝满晩起罗衣香不断灭烛【一作烛灭】每嫌秋夜短
　　古意
　　昨夜巫山中【一作云】失却阳台女朝来香阁里【一作今朝香阁前】独伴楚王语
　　赠故人
　　昔别容如玉今来鬓若丝泪痕应共见肠断阿谁知
　　句
　　寂寞相思处雕梁落燕泥【春闺曲　见吟窗杂录】
　　杨德麟
　　杨德麟司农少卿敬之之小女也诗一首
　　题奉慈寺【寺本虢国夫人宅后为驸马郭暧第升平公主薨追福置寺德麟年十三以六韵题之今存警句二韵】
