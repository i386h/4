<!-- { "loadSidebar": true } -->
　　厥流浩漾【一作防】厥势嵯峨今君之酌慰我实多
　　械【与陔同一作裓】夏之歌者賔既出之所奏也【三章章三句】
　　礼酒既酌嘉賔既厚牍为之奏
　　礼酒既竭嘉賔既悦应为之节
　　礼酒既罄嘉賔既醒【一作酲】雅为之行【牍应雅三乐器也賔醉而出奏械夏以此三器筑地为之行事也】
　　骜夏之歌者公出入之所奏也【二章章四句】
　　桓桓其珪衮衮其衣出作二伯天子是毗
　　桓桓其珪衮衮其服入作三孤国人是福
　　三羞诗三首【并序】
　　丙戌嵗日休射防不上东退于肥陵出都门见朝列中论犯当权者得罪南窜邜诏辰发持法吏不容一息留私室视其色若将厌禄位悔名望者皮子闚之愵然泣衂然羞故作是诗以赆之
　　吾闻古君子介介励其节入门疑储宫抚巳思鈇钺志【一作忠】者若不退佞者何由逹君臣一殽膳家国共残杀此道见于今永思心若裂王臣方謇謇佐我无玷缺如何以谋计中道生芽蘖宪司遵故典分道播南越苍惶出班行家室不容别鬓行为霜清泪立成血乘遽剧飞鸟就传过风发嗟吾何为者叨在造士列献文不上第归于淮之汭蹇蹄可再犇退羽可后歇利则侣轩裳塞则友松月而于方寸内未有是愁结未为禄食仕俯不媿梁粝未为冠冕人死不慙忠烈如何有是心不能叩丹阙赫赫负君归南山采芝蕨
　　日休旅次于许传舍闻叫咷之声动于城郭问于道民民曰蛮围我交阯奉诏徴许兵二千征之其征且再有战皆没其哭者许兵之属呜呼扬子不云夫朱崖之絶捐之之力也否则介鳞易我衣裳其是之谓耶皮子为之内过曰吾之道不足以济时不可以备位又手不提桴鼓身不被兵械恬然自顺恬然自乐吾亦为许师之罪人耳作诗以吊之
　　南荒不择吏致我交阯覆緜聫三四年流为中夏辱懦者闘即退武者兵则黩军庸满天下战将多金玉刮则齐民癕分为猛士禄雄徤许昌师忠武冠其族去为万骑风住作一川肉昨朝残卒回千门万戸哭哀声动闾里怨气成山谷谁能听昼鼙不忍看金镞吾有制胜术不奈贱碌碌贮之胷臆间慙见许师属自嗟胡为者得蹑前修躅家不出军租身不识部曲亦衣许师衣亦食许师粟方知古人道防我巳为足念此向谁羞悠悠颍川緑
　　丙戍嵗淮右蝗旱日休寓小墅于州东下第后归之见颍民转徙者盈途塞陌至有父舍其子夫捐其妻行哭立匄朝去夕死呜呼天地诚不仁耶皮子之山居椸有袭鍑有炊晏眠而夕饱朝乐而暮娱何能于颍川民而独享是为将天地遗之耶因羞不自容作诗以唁之
　　天子丙戍年淮右民多饥就中颍之汭转徙何累累夫妇相顾亡弃却抱中儿兄弟各自散出门如大痴一金易芦卜一缣换鳬茈荒村暮鸟树空屋野花篱儿童齧草根倚桑空羸羸斑白死路傍枕土皆离离方知圣人敎于民良在斯厉能去人爱荒能夺人慈如何司牧者有术皆在兹粤吾何为人数亩清溪湄一写落第文一家欢复嬉朝食有麦饘晨起有布衣一身既饱暖一家无怨咨家虽有畎手不秉镃基嵗虽有札瘥庖不废晨炊何道以致是我有明公知食之以侯食衣之以侯衣归时防金帛使我奉庭闱抚巳媿颍民奚不进徳为因兹感知巳尽日空涕洟
　　七爱诗【并序】
　　皮子之志常以真纯自许每谓立大化者必有真相以房杜为真相焉定大乱者必有真将以李太尉为真将焉傲大君者必有真隠以卢徴君为真隠焉镇浇俗者必有真吏以元鲁山为真吏焉负逸气者必有真放以李翰林为真放焉为名臣者必有真才以白太傅为真才焉呜呼吾之道时耶行其事也在乎爱忠矣不时耶行其事也亦在乎爱忠矣茍有心歌咏者岂徒然哉
　　房杜二相国【龄如晦】
　　吾爱房与杜贫贱共聫歩脱身抛乱世防杖归真主纵横握中筭左右天下务肮脏无敌才磊落不世遇美矣名公卿魁然真宰辅黄阁三十年清风一万古巨业照国史大勲镇王府遂使后世民至今受陶铸粤吾少有志敢蹑前贤路茍得同其时愿为执鞭竖
　　李大尉【晟】
　　吾爱李太尉崛起定中原骁雄十万兵四靣围国门一战取王畿一叱散妖氛乘舆既反正凶竖争亡魂巍巍柱天功荡荡盖世勲仁于曹孟徳勇过霍将军丹劵入帑藏青史传子孙所谓大丈夫动合惊乾坤所谓圣天子难得忠贞臣下以契鱼水上以合风云百世必一乱千年方一人吾虽翰墨子气槩敢不羣愿以太平颂题向甘泉春
　　卢征君【鸿】
　　吾爱卢征君高卧嵩山里百辟未一顾三征方暂起坦腹对宰相岸帻揖天子建礼门前吟金銮殿里醉天下皆餔糟征君独洁己天下皆乐闻征君独洗耳天下皆懐羞征君独多耻银黄不妨悬赤绂不妨被而于心抱中独作羲皇地篮轝一云返泥诏褒不巳再看缑山云重酌嵩阳水放旷书里终逍遥醉中死吾谓伊与周不若征君贵吾谓巢与许不若征君义高名无阶级逸迹絶涯涘万世唐书中逸名不可比粤吾慕真隠强以骨肉累如敎不为名敢有征君志
　　元鲁山【徳秀】
　　吾爱元紫芝清介如伯夷辇母逺之官宰邑无玷疵三年鲁山民丰稔不暂饥三年鲁山吏清慎各自持只饮鲁山泉只采鲁山薇一室氷檗苦四逺声光飞退归旧隠来斗酒入茅茨鸡黍匪家畜琴尊常自怡尽日一菜食穷年一布衣清似匣中镜直如琴上丝世无用贤人青山生白髭既卧黔娄衾空立陈寔碑吾无鲁山道空有鲁山辞所恨不相识援毫空涕垂
　　李翰林【白】
　　吾爱李太白身是酒星魄口吐天上文迹作人间客磥砢千丈林澄澈万寻碧醉中草乐府十幅笔一息召见承明庐天子亲赐食醉曽吐御床傲几触天泽权臣妬逸才心如斗筲窄失恩出内署海岳甘自适刺谒戴接防赴宴着縠【一作谷】屐诸侯百歩迎明君九天忆竟遭腐胁疾醉魄归八极大鹏不可笼大椿不可植蓬壶不可见姑射不可识五岳为辞锋四溟作胷臆惜哉千万年此俊不可得
　　白太傅【居易】
　　吾爱白乐天逸才生自然谁谓辞翰器乃是经纶贤欻从浮艳诗作得典诰篇立身百行足为文六艺全清望逸内署直声惊谏垣所刺必有思所临必可传忘形任诗酒寄傲徧林泉所望标文柄所希持化权何期遇訾毁中道多左迁天下皆汲汲乐天独怡然天下皆闷闷乐天独舍旃高吟辞两掖清啸罢三川处世似孤鹤遗荣同脱蝉仕若不得志可为镜焉
　　正乐府十篇【幷序】
　　乐府盖古圣王采天下之诗欲以知国之利病民之休戚者也得之者命司乐氏入之于埙箎和之以管籥诗之美也闻之足以劝乎功诗之刺也闻之足以戒乎政故周礼太师之职掌教六师小师之职掌讽诵诗由是观之乐府之道大矣今之所谓乐府者唯以魏晋之侈丽陈梁之浮艳谓之乐府诗真不然矣故尝有可悲可惧者时宣于咏歌总十篇故命曰正乐府诗
　　卒妻怨
　　河湟戍卒去一半多不回家有半菽食身为一囊灰官吏按其籍伍中斥其妻处处鲁人髽家家妇哀少者任所归老者无所携况当札瘥年米粒如琼瑰累累作饿殍见之心若摧其夫死锋刃其室委尘埃其命即用矣其赏安在哉岂无黔敖恩救此穷饿骸谁知白屋士念此飜欸欸
　　橡媪叹
　　秋深橡子熟散落榛芜冈伛伛黄髪媪拾之践晨霜移时始盈掬尽日方满筐几曝复几蒸用作三冬粮山前有熟稻紫穗袭人香细获又精舂粒粒如玉珰持之纳于官私室无仓箱如何一石余只作五斗量狡吏不畏刑贪官不避赃农时作私债农毕归官仓自冬及于春橡实诳饥肠吾闻田成子诈仁犹自王吁嗟逢橡媪不觉泪霑裳
　　贪官怨
　　国家省闼吏赏之皆与位素来不知书岂能精吏理大者或宰邑小者皆尉史愚者若混沌毒者如雄虺伤哉尧舜民肉袒受鞭棰吾闻古圣王天下无遗士朝廷及下邑治者皆仁义国家选贤良定志兼拘忌所以用此徒令之充禄仕何不广取人何不广歴试下位既贤哉上位何如矣胥徒赏以财俊造悉为吏天下若不平吾当甘弃市
　　农父谣
　　农父寃辛苦向我述其情难将一人农可备十人征如何江淮粟挽漕输咸京黄河水如电一半沈与倾均输利其事职司安敢评三川岂不农三辅岂不耕奚不车其粟用以供天兵美哉农父言何计逹王程
　　路臣恨
　　路臣何方来去马真如龙行骄不动尘满辔金珑璁有人自天来将避荆棘丛狞呼不觉止推【一作椎】下苍黄中十夫掣鞭防御之如惊鸿日行六七邮瞥若鹰无踪路臣慎勿愬愬则刑尔躬军期方似雨天命正如风七雄战争时賔旅犹自通如何太平世动歩却途穷
　　贱贡士
　　南越贡珠玑西蜀进罗绮到京未晨旦一一见天子如何贤与俊为贡贱如此所知不可求敢望前席事吾闻古圣人射宫亲选士不肖尽屏迹贤能皆得位所以谓得人所以称多士叹息几编书时哉又何异
　　颂夷臣
　　夷师本学外仍善唐文字吾人本尚舍何况夷臣事所以不学者反为夷臣戏所以尸禄人反为夷臣忌吁嗟华风衰何尝不由是
　　惜义鸟
　　商顔多义鸟义鸟实可嗟危巢末【一作年】累累隠在栲木花他巢若有雏乳之如一家他巢若遭捕投之同一罗商人每秋贡所贵复如何饱以稻粱滋餙以组绣华惜哉仁义禽委戏于宫娥吾闻鳯之贵仁义亦足夸所以不遭捕盖縁生不多
　　诮虚器
　　襄阳作髹器中有库露真持以遗北虏绐云生有神每嵗走其使所费如云屯吾闻古圣王修徳来逺人未闻作巧诈用欺禽兽君吾道尚如此戎心安足云如何汉宣帝却得呼韩臣
　　哀陇民
　　陇上千万仭鹦鹉巢其巅穷危又极崄其山犹【一作独】不全蚩蚩陇之民悬度如登天空中觇其巢堕者争纷然百禽不得一十人九死焉陇川有戍卒戍卒亦不闲将命提雕笼直到金台【一作堂】前彼毛不自珍彼舌不自言胡为轻人命奉此玩好端吾闻古圣王珍禽皆舍旃今此陇民属每嵗啼涟涟
　　奉献致政裵秘监
　　何本徴士高情动天地既无阀阅门常嫌冠冕累宰邑着嘉政为郡留高致移官在书府方乐鸳池贵玉季牧江西泣之不忍离舍杖随之去天下钦高义乌防白絺裘篮舆竹如意黄菊陶潜酒青山谢公妓月槛咏诗情花溪钓鱼戏钟陵既方舟魏阙将结驷甘求白首闲不为苍生起优诏加大监所以符公议既为逍遥公又作鸱夷子安车悬不出驷马闲无事防雨汉陂舟残日终南骑富贵尽凌云何人能至此猜祸皆及身何复至如是贤哉此丈夫百世一人矣
　　秋夜有懐
　　梦里忧身泣觉来衣尚湿骨肉煎我身不是谋生急如何欲佐主功名未成立处世既孤特传家无承袭明朝走梁楚歩歩出门涩如何一寸心千愁万愁入
　　喜鹊
　　弃羶在庭际双鹊来摇尾欲啄怕人惊喜语晴光里何况佞幸人防禽解如此
　　蚊子
　　隠隠聚若雷噆肤不知足皇天若不平防物教食肉贫士无绛纱忍苦卧茅屋何事觅膏腴腹无太仓粟
　　鹿门夏日
　　满院松桂隂日午却不知山人睡一觉庭鹊立未移出檐趂云去忘戴白接防书眼若薄雾酒肠如漏巵身外所劳者饮食须自持何如便絶粒直使身无为
　　偶书
　　女娲掉绳索絙泥成下人至今顽愚者生如土偶身云物养吾道天爵高我贫大笑猗氏辈为富皆不仁
　　读书
　　家资是何物积帙列梁梠高斋晓开巻独共圣人语英贤虽异世自古心相许案头见蠧鱼犹胜凡俦侣
　　贫居秋日
　　亭午头未冠端坐独愁予贫家烟爨稀灶底隂虫语门小媿车马廪空慙雀鼠尽室未寒衣机声羡邻女

