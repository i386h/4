<!-- { "loadSidebar": true } -->
　　羽卫煌煌一百里晓出都门塟天子羣臣杂沓驰后先宫官穰穰来不已是时新秋七月初金神按节炎气除清风飘飘轻雨洒偃蹇旗斾巻以舒逾梁下坂笳鼓咽嵽嵲遂走宫闾哭声訇天百鸟噪幽坎昼闭空灵舆皇帝孝心深且逺资送礼备无赢余设官置衞鎻嫔妓供养朝夕象平居臣闻神道尚清净三代旧制存诸书墓藏庙祭不可乱欲言非职知何如
　　游青龙寺赠崔大【一作羣】补阙【寺在京城南门之东】
　　秋灰初吹季月管日出卯南晖景短友生招我佛寺行正值万株红叶满光华闪壁见神鬼赫赫炎官张火伞然云烧树火【宋刻作大】实骈金乌下啄頳【音蛏】虬卵魂翻眼倒忘处所赤气冲融无间断有如流传上古时九轮照烛乾坤旱二三道士席其间灵液屡进玻黎盌忽惊顔色变韶稚却信灵僊非怪诞桃源迷路竟茫茫枣下悲歌徒纂纂前年岭隅乡思发踯躅成山开不算去岁羇帆湘水明霜枫千里随归伴猿呼鼯啸鹧鸪啼恻耳酸肠难澣澣思君携手安能得今者相从敢辞懒由来钝騃【音矮】寡参寻况是儒官饱闲散惟君与我同懐抱锄去陵谷置平坦年少得途未要忙时清谏疏尤宜罕何人有酒身无事谁家多竹门可欵须知节候即风寒幸及亭午犹妍暖南山逼冬转清瘦刻画圭角出崖窽当忧复被冰雪埋汲汲来窥戒迟缓
　　赠崔立之评事【崔斯立字立之博陵人元和初为大理评事以言事黜官为蓝田丞】
　　崔侯文章苦捷敏髙浪驾天输不尽曾从关外来上都随身巻轴车连轸朝为百赋犹郁怒暮作千诗转遒揺毫掷简自不供顷刻青红浮海蜃才豪气猛易语言徃徃蛟螭杂蝼蚓知音自古称难遇世俗乍见那妨哂勿言法官未登朝犹胜赤尉长趋尹时命虽乖心转壮技能虗富家逾窘念昔尘埃两相逢争名龃龉持矛楯子时専场夸觜距余始张军严韅【晓见切】靷尔来但欲保封疆莫学厐涓怯孙膑窜逐新归厌闻閙齿髪早衰嗟可闵频防怨句刺弃遗岂有闲官敢推引深藏箧笥时一发戢戢已多如束笋可怜无益费精神有似黄金掷虗牝当今圣人求侍从拔擢杞梓收楛箘东马严徐已奋飞枚皐即召穷且忍复闻王师西讨蜀霜风冽冽摧朝菌走章驰檄在得贤燕雀纷拏要鹰隼窃料二途必处一岂比恒人长蠢蠢劝君韬养待徴招不用雕琢愁肝肾墙根菊花好沽酒钱帛纵空衣可凖晖晖檐日暖且鲜摵摵井梧疎更殒髙士例须怜麯蘖丈夫终莫生畦畛能来取醉任喧呼死后贤愚俱泯泯
　　送区南归【区或作欧唐韵区冶子之后汉王莽传有中郎区博　尝从愈于江陵愈召拜国子博士又从至京时归以诗送之】
　　穆昔南征军不归虫沙猿鹤伏以飞汹汹洞庭莽翠微九疑镵天荒是非野有象犀水贝玑分散百寳人十稀我迁于南日周围来见者众莫依俙爰有区子荧荧晖观以彞训或从违我念前人譬葑菲落以斧引以纆徽虽有不逮驱騑騑或采于薄渔于矶服役不辱言不讥从我荆州来京畿离其母妻絶因依嗟我道不能自肥子虽勤苦终何希王都观阙双巍巍腾蹋众骏事鞍鞿佩服上色紫与绯独子之节可嗟唏母附书至妻寄衣开书拆衣泪痕晞虽不敕还情庶几朝暮盘羞恻庭闱幽房无人感伊威人生此难余可祈子去矣时若发机蜃沈海底气升霏彩雉野伏朝扇翚处子窈窕王所妃茍有令德隠不腓况今天子铺徳威蔽能者诛荐受禨出送抚背我涕挥行行正直慎脂韦业成志树来颀颀我当为子言天扉
　　三星行【三星斗牛箕也愈自悯其生多訾毁如此苏轼云吾生时与退之相似吾命在牛斗间其身宫亦在箕斗牛宫为磨蝎吾平生多得谤誉殆同病也】
　　我生之辰月宿南斗牛奋其角箕张其口牛不见服箱斗不挹酒浆箕独有神灵无时停簸扬无善名已闻无恶声已讙名声相乗除得少失有余三星各在天什伍东西陈嗟汝牛与斗汝独不能神
　　剥啄行
　　剥剥啄啄有客至门我不出应客去而嗔从者语我子胡为然我不厌客困于语言欲不出纳以堙其源空堂幽幽有秸有莞【秸莞所以为席】门以两板丛书于间窅窅深堑其墉甚完彼寜可隳此不可干从者语我嗟子诚难子虽云尔其口益蕃我为子谋有万其全凡今之人急名与官子不引去与为波澜虽不开口虽不开关变化咀嚼有鬼有神今去不勇其如后艰我谢再拜汝无复云徃追不及来不有年
　　青青水中蒲三首
　　青青水中蒲下有一双鱼君今上陇去我在与谁居青青水中蒲长在水中居寄语浮萍草相随我不如青青水中蒲叶短不出水妇人不下堂行子在万里
　　孟东野夫子【并序】
　　东野连产三子不数日辄失之几老念无后以悲其友人昌黎韩愈惧其伤也推天假其命以喻之
　　夫子将何尤吾将上尤天女实主下人与夺一何偏彼于女何有乃令蕃且延此独何罪辜生死旬日间上呼无时闻滴地泪到泉地只为之悲瑟缩乆不安乃呼大灵骑云欵天门问天主下人薄厚胡不均天曰天地人由来不相关吾悬日与月吾系星与辰日月相噬齧星辰踣【音匐】而颠吾不女之罪知非女由因【一作缘】且物各有分孰能使之然有子与无子祸福未可原鱼子满母腹【一作肚】一一欲谁怜细腰不自乳举族常孤鳏【一作悬】鸱枭啄母脑母死子始翻【一作蕃】蝮蛇生子时坼裂肠与肝好子虽云好未还恩与勤恶子不可説鸱枭蝮蛇然有子且勿喜无子固勿叹上圣不待教贤闻语而迁下愚闻语惑虽教无由悛大灵顿头受即日以命还地祗谓大灵女徃告其人东野夜得梦有夫衣巾闯【音趁】然入其户三称天之言再拜谢夫收悲以欢忻
　　陆浑山火和皇甫湜用其韵【湜时为陆浑尉】
　　皇甫补官古贲【音陆字本公羊传】浑时当冬泽干源山狂谷很相吐吞风怒不休何轩轩摆磨出火以自燔有声夜中惊莫原天跳地踔颠乾坤赫赫上照穷崖垠截然髙周烧四垣神焦鬼烂无逃门三光弛隳不复暾虎熊麋猪逮猴猿水龙鼍鱼与鼋鸦鸱雕鹰雉鹄鹍燖炰煨孰飞奔祝融告休酌卑尊错陈齐玫辟【一作阐】华园芙蓉披猖塞鲜繁千钟万鼓咽耳喧攒杂啾嚄沸篪埙彤幢绛旃紫纛旛炎官热属朱冠裈髹其肉皮通防臀颓胸垤腹车掀辕缇顔靺股豹两鞬【音坚】霞车虹靷日毂轓丹蕤縓葢绯繙防红帷赤幕罗脤膰【音荒血也】池波风肉陵屯谽【一作豁】呀钜壑颇黎盆豆登五山瀛四尊熙熙釂醻笑语言雷公擘山海水翻齿牙嚼齧舌腭反电光防【先念切】磹【徒念切】赪目暖【音喧火目也】顼冥收威避根斥弃舆马背厥孙缩身潜喘拳肩跟君臣相怜加爱恩命黑螭侦【音】焚其元天阙【一作关】悠悠不可援梦通上帝血面论侧身欲进叱于阍帝赐九河湔涕痕又诏巫阳反其魂徐命之前问何寃火行于冬古所存我如禁之絶其飱女丁妇壬传世婚一朝结讐奈后昆时行当反慎藏蹲视桃着花可小骞月及申酉利复怨助汝五龙从九鲲溺厥邑囚之昆仑皇甫作诗止睡昏辞夸出真遂上焚要余和增怪又烦虽欲悔舌不可扪
　　县斋读书【在阳山作】
　　出宰山水县读书松桂林萧条捐末事邂逅得初心哀狖醒俗耳清泉洁尘襟诗成有共【一作与】赋酒熟无孤斟青竹时黙钓白云日幽寻南方本多毒北客恒惧侵谪谴甘自守滞留愧难任投章类缟带伫答逾兼金
　　新竹
　　笋添南堦竹日日成清閟缥节已储【一作除】霜黄苞犹揜翠出栏抽五六当户罗三四髙标陵秋严贞色夺春媚稀生巧补林并出疑争地纵横乍依行烂漫忽无次风枝未飘吹露粉先涵泪何人可携翫清景空瞪视
　　晚菊
　　少年饮酒时踊跃见菊花今来不复饮每见恒咨嗟伫立摘满手行行把归家此时无与语弃置奈悲何
　　落齿
　　去年落一牙今年落一齿俄然落六七落势殊未已余存【一作在】皆动揺尽落应始止忆初落一时但念豁可耻及至落二三始忧衰即死每一将落时懔懔恒在巳义牙妨食物颠倒怯潄水终焉舍我落意与崩山比今来落既熟见落空相似余存二十余次第知落矣傥常岁落一自足支两纪如其落并空与渐亦同指人言齿之落夀命理难恃我言生有涯长短俱死尔人言齿之豁左右惊谛视我言庄周云水【一作木】雁各有喜语讹黙固好嚼废软还美因歌遂成诗持用诧妻子
　　哭杨兵部拟陆歙州参
　　人皆【一作生】期七十才半岂蹉跎并【一作数】出知已泪自然白髪多晨兴为谁恸还坐乆滂沱论文【一作新坟】与晤语【一作宿草】已矣可【一作两又作复】如何
　　苦寒
　　四时各平分一气不可兼隆寒夺春序颛顼固不廉太昊弛维纲【一作纲维】畏避但守谦遂令黄泉下萌牙夭句尖草木不复抽百味失苦甜凶飇搅宇宙铓刃甚割砭日月虽云尊不能活乌蟾羲和送日出恇怯频窥觇炎帝持祝融呵不相炎而我当此时恩光何由沾肌肤生鳞甲衣被如刀镰气寒鼻莫齅血冻指不拈浊醪沸入喉口角如衔箝将持匕箸食触指如排籖侵炉不觉暖炽炭屡已添探汤无所益何况纩与缣虎豹僵穴中蛟螭死幽潜荧惑防纒次六龙冰脱髯芒砀【音宕】大包内生类恐尽殱啾啾窗间雀不知已微纎举头仰天鸣所愿晷刻淹不如弹射死却得亲炰燖鸾皇茍不存尔固不在占其余蠢动俦俱死谁恩嫌伊我称最灵不能女覆苫悲哀激愤叹五藏难安恬中宵倚墙立淫泪何渐渐天王哀无辜恵我下顾瞻褰旒去耳纩调和进梅盐贤能日登御黜彼傲与憸生风吹死气豁达如褰帘悬乳零落堕晨光入前檐雪霜顿消释土脉膏且黏岂徒兰蕙荣施及艾与蒹日萼行铄铄风条坐襜襜天乎茍其能吾死意亦厌
　　和虞部卢四【汀】酬翰林钱七【徽】赤藤杖歌【元和四年分司东都作】
　　赤藤为杖世未窥台郎始携自滇池滇王扫宫避使者跪进再拜语嗢【乙骨切】咿绳桥拄过免倾堕性命造次防扶持途经百国皆莫识君臣聚观逐旌麾共传滇神出水献赤龙拔须血淋漓又云羲和操火鞭暝到西极睡所遗几重包裹自题署不以珍怪夸荒夷归来捧赠同舎子浮光照手欲把疑空堂昼眠倚牖户飞电着壁搜蛟螭南宫清深禁闱密唱和有类吹埙篪妍辞丽句不可继见寄聊且慰分司
　　崔十六少府摄伊阳以诗及书见授因酬三十韵
　　崔君初来时相识颇未惯但闻赤县尉不比博士漫赁屋得连墙往来忻莫间我时亦新居触事苦难办蔬飱要同吃破袄请来绽谓言安堵后贷借更何患不知孤遗多举族仰薄宦有时未朝餐得米日已晏隔墙闻讙呼众口极鹅雁前计顿乖张居然见真赝娇儿好眉眼袴脚冻两骭【下晏切】捧书随诸兄累累两角丱冬惟茹寒虀秋始识瓜瓣问之不言饥饫若厌刍豢才名三十年乆合居给谏白头趋走里闭口絶谤讪府公旧同袍拔擢宰山涧寄诗杂诙俳有类説鹏鷃上言酒味酸冬衣竟未擐【音患】下言人吏稀惟足彪与虥【音栈】又言致猪鹿此语乃善幻三年国子师肠肚习藜苋况住洛之涯鲂鳟可罩汕【音讪罺谓之讪籗谓之罩捕鱼笼也】肻效屠门嚼乆嫌弋者簒谋拙日焦拳活计似锄刬【一作铲】男寒涩诗书妻瘦剰腰襻【普患切】为官不事职厥罪在欺谩【一作慢】行当自劾去渔钓老葭薍【五患切】岁穷寒气骄冰雪滑磴栈音问难屡通何由觌清盻
　　送侯参谋赴河中幕【侯继时从王谔辟】
