<!-- { "loadSidebar": true } -->
　　前进士陈鸿撰长恨歌传曰开元中泰阶平四海无事明皇在位嵗乆倦于旰食宵衣政无小大始委于右丞相深居游宴以声色自娱先是元献皇后武淑妃皆有宠相次即世宫中虽良家子千数无可恱目者上心忽忽不乐时每嵗十月驾幸华清宫内外命妇熠燿景从浴日余波赐以汤沐春风灵液澹荡其间上心油然若有顾遇左右前后粉色如土诏髙力士潜搜外宫得农杨琰女于夀邸既筓矣鬒髪腻理纤秾中度举止闲冶如汉武帝李夫人别疏汤泉诏赐澡莹既出水体弱力微若不任罗绮光彩焕发转动照人上甚恱进见之日奏霓裳羽衣曲以导之定情之夕授金钗钿合以固之又命戴歩揺垂金珰明年册为贵妃半后服用由是冶其容敏其词婉娈万态以中上意上益嬖焉时省风九州泥金五岳骊山雪夜上阳春朝与上行同室宴专席寝专房虽有三夫人九嫔二十七世妇八十一御妻暨后宫才人乐府伎女使天子无顾盻意自是六宫无复进幸者非徒殊艳尤态致是盖才智明慧善巧便佞先意希旨有不可形容者叔父昆弟皆列在清贵爵为通侯姊妹封国夫人富埒王室车服邸第与大长公主侔而恩泽势力则又过之出入禁门不问京师长吏为侧目故当时謡咏有云生女勿悲酸生儿勿喜欢又曰男不封侯女作妃看女却为门上楣其为人心羡慕如此天寳末兄国忠盗丞相位愚弄国柄及安禄山引兵向阙以讨杨氏为辞潼闗不守翠华南幸出咸阳道次马嵬亭六军裵回持防不进从官郎吏伏上马前请诛错以谢天下国忠奉牦缨盘水死于道周左右之意未快上问之当时敢言者请以贵妃塞天下怒上知不免而不忍见其死反袂掩面使牵之而去苍黄展转竟就絶于尺组之下既而明皇狩成都肃宗受禅灵武明年大凶归元大驾还都尊明皇为太上皇就养南宫迁于西内时移事去乐尽悲来每至春之日冬之夜池莲夏开宫槐秋落棃园弟子玉琯发音闻霓裳羽衣一声则天顔不怡左右歔欷三载一意其念不衰求之魂梦杳不能得适有道士自蜀来知上皇心念杨妃如是自言有李少君之术明皇大喜命致其神方士乃竭其术以索之不至又能游神驭气出天界没地府以求之不见又旁求四虚上下东极大海跨蓬壶见最髙仙山上多楼阙西厢下有洞户东向阖其门署曰玉妃太眞院方士抽簪扣扉有防童女出应门方士造次未及言而双鬟复入俄有碧衣侍女又至诘其所从方士因称唐天子使者且致其命碧衣云玉妃方寝请少待之于时云海沈沈洞天日晚琼户重阖悄然无声方士屏息敛足拱手门下乆之而碧衣延入且曰玉妃出见一人冠金莲披紫绡佩红玉曵凤舃左右侍者七八人揖方士问皇帝安否次问天寳十四年已还事言讫悯默指碧衣取金钗钿合各析其半授使者曰为谢太上皇谨献是物寻旧好也方士受辞与信将行色有不足玉妃固征其意复前跪致词请当时一事不为他人闻者验于太上皇不然恐钿合金钗负新垣平之诈也玉妃茫然退立若有所思徐而言之曰昔天寳十载侍辇避暑骊山宫秋七月牵牛织女相见之夕秦人风俗是夜张锦绣陈饮食树瓜果焚香于庭号为乞巧宫掖间尤尚之夜殆半休侍卫于东西厢独侍上上凭肩而立因仰天感牛女事密相誓心愿世世为夫妇言毕执手各呜咽此独君王知之耳因自悲曰由此一念又不得居此复堕下界且结后縁或为天或为人决再相见好合如旧因言太上皇亦不乆人间幸唯自安无自苦耳使者还奏太上皇皇心震悼日日不豫其年夏四月南宫晏驾元和元年冬十二月太原白乐天自校书郎尉于盩厔鸿与琅邪王质夫家于是邑暇日相携游仙游寺话及此事相与感叹质夫举酒于乐天前曰夫希代之事非遇出世之才润色之则与时消没不闻于世乐天深于诗多于情者也试为歌之如何乐天因为长恨歌意者不但感其事亦欲惩尤物窒乱阶垂于将来也歌既成使鸿传焉世所不闻者予非开元遗民不得知世所知者有明皇本纪在今但传长恨歌云尔
　　汉皇重色思倾国御宇多年求不得杨家有女初长成养在深闺人未识天生丽质难自弃一朝选在君王侧回眸一笑百媚生六宫粉黛无顔色春寒赐浴华清池温泉水滑洗凝脂侍儿扶起娇无力始是新承恩泽时云鬓花顔【一作冠】金歩揺芙蓉帐暖度【一作里暖】春宵春宵苦短日髙起从此君王不早朝承欢侍宴【一作寝】无闲暇春从春游夜专夜后【一作汉】宫佳丽三千人三千宠爱在一身金屋妆成娇侍夜玉楼宴罢醉和春姊妹弟兄皆列土可怜光彩生门户遂令天下父母心不重生男重生女骊宫髙处入青云仙乐风飘处处闻缓歌慢舞凝丝竹尽日君王看【一作聼】不足渔阳鞞鼔动地来惊破霓裳羽衣曲九重城阙烟尘生千乗万骑西南行翠华揺揺行复止西出都门百余里六军不发无【一作知】柰何宛转蛾睂马前死花钿委地无人收翠翘金雀玉搔头君王掩面救不得回看【一作首】血泪相和流黄埃散漫风萧索云栈萦纡【一作廻】登剑阁峨嵋山下少人行旌旗无光日色薄蜀江水碧蜀山青圣主朝朝暮暮情行宫见月伤心色夜雨闻铃肠断声天旋日转廻龙驭到此踌躇不能去马嵬坡下泥【一作尘】土中不见玉顔空死处君臣相顾尽霑衣东望都门信马归归来池苑皆依旧太液芙蓉未央栁芙蓉如面栁如眉对此如何不泪垂春风桃李花开夜【一作日】秋雨梧桐叶落时西宫南苑【一作内】多秋草宫【一作落】叶满阶红不埽棃园弟子白髪新椒房阿监青娥老夕殿萤飞思悄然孤【一作秋】灯挑尽未成眠迟迟钟鼓初长夜耿耿星河欲曙天鸳鸯瓦冷霜华重翡翠衾寒【一作旧枕故衾】谁与共悠悠生死别经年魂魄不曾来入梦临卭道【一作方】士鸿都客能以精诚致魂魄为感君王展转思【一作恩】遂教方士殷勤觅排空【一作云】驭气奔如电升天入地求之徧上穷碧落下黄泉两处茫茫皆不见忽闻海上有仙山山在虚无缥缈间楼阁【一作殿】玲珑五云起其中绰约多仙子中有一人字太真【一作字玉真又作名玉妃】雪肤花貌参差是金阙西【一作两】厢叩玉扃转教小玉报双成闻道汉家天子使九华帐里【一作下】梦魂惊揽衣推枕起裵回珠箔银屏【一作钩】逦迤【一作迤逦】开云鬓【一作髻】半偏新睡觉花冠不整下堂来风吹仙袂飘飖举犹似霓裳羽衣舞玉容寂莫泪阑干棃花一枝春帯雨含情凝睇【一作涕】谢君王一别音容两茫昭阳殿里恩爱絶蓬莱宫中日月长回头下望【一作问】人寰处不见长安见尘雾唯将【一作空持】旧物表深情钿合金钗寄将去钗留一股合一扇钗擘黄金合分钿但教【一作令】心似金钿坚天上人间防相见临别殷勤重寄词词中有誓两心知七月七日长生殿夜半无人私语时在天愿作【一作为】比翼鸟在地愿为连理枝天长地乆有时尽此恨緜緜无絶【一作尽】期
　　妇人苦
　　蝉鬓加意梳蛾眉用心埽几度晓妆成君看不言好妾身重同穴君意轻偕老惆怅去年来心知未能道今朝一开口语少意何深愿引他时事移君此日心人言夫妇亲义合如一身及至死生际何曾苦乐均妇人一丧夫终身守孤孑有如林中竹忽被风吹折一折不重生枯死犹抱节男儿若丧妇能不暂伤情应似门前栁逢春易发荣风吹一枝折还有一枝生为君委曲言愿君再三聼须知妇人苦从此莫相轻
　　长安道
　　花枝缺处青楼开艳歌一曲酒一杯美人劝我急行乐自古朱顔不再来君不见外州【一本此下有官字】客长安道一廻来【一本此下有时字】一廻老
　　潜别离
　　不得哭潜别离不得语防相思两心之外无人知深笼夜鏁独栖鸟利剑春断连理枝河水虽浊有清日乌头虽黑有白时唯有潜离与暗别彼此甘心无后期
　　隔浦莲
　　隔浦爱红莲昨日看犹在夜来风吹落只得一回采花开虽有明年期复愁明年还暂时
　　寒食野望吟
　　丘墟郭门外寒食谁家哭风吹旷野纸钱飞古墓累累春草緑棠棃花映白杨树尽是死生离别处冥冥重泉哭不闻萧萧暮雨人归去
　　琵琶引【并序】
　　元和十年予左迁九江郡司马明年秋送客湓浦口闻船【一作舟】中夜弹琵琶者聼其音铮铮然有京都【一作邑】声问其人本长安倡女尝学琵琶于穆曹二善才年长色衰委身为贾人妇遂命酒使快弹数曲曲罢悯黙自叙少小时欢乐事今漂沦顦顇转徙于江湖间予出官二年恬然自安感斯人言是夕始觉有迁谪意因为长句歌以赠之凡六百一十二言命曰琵琶行
　　浔阳江头夜送客枫叶荻花秋索索【一作瑟瑟】主人下马客在船举酒欲饮无管醉不成欢惨将别别时茫茫江浸月忽闻水上琵琶声主人忘归客不发寻声暗问弹者谁琵琶声停欲语迟移船相近邀相见添酒廻灯重开宴千呼万唤始出来犹抱【一作把】琵琶半遮面转轴拨三两【一作五】声未成曲调先有情掩抑声声思似诉平生不得意【一作志】低眉信手续续弹说尽心中无限事轻拢慢撚抹复挑初为霓裳后六幺【一作緑腰】大嘈嘈如急雨小切切如私语嘈嘈切切错杂弹大珠小珠落玉盘间闗莺语花底滑幽咽泉流水【一作氷】下滩【一作难】水泉冷涩疑絶疑絶不通声暂歇别有幽愁暗恨生此时无声胜有声银缾乍破水浆迸铁骑突出刀枪鸣曲终收拨当心画四一声如裂帛东舟西舫悄无言唯见【一作有】江心秋月白沈吟放拨插中整顿衣裳起敛容自言本是京城女家在虾蟇陵下住十三学得琵琶成名属教坊第一部曲罢曾教善才伏妆成每被秋娘妬五陵年少争纒头一曲红绡不知数钿头云箆击节碎血色罗帬飜酒污今年欢笑复明年秋月春风等闲度弟走从军阿姨死暮去朝来顔色故门前冷落鞍马稀老大嫁作商人妇商人重利轻别离前月浮梁买茶去去来江口守空船绕船月明江水寒夜深忽梦少年事梦啼妆泪【一作啼妆泪落】红阑干我闻琵琶已叹息又闻此语重唧唧同是天涯沦落人相逢何必曾相识我从去年辞【一作离】帝京谪居卧病浔阳城浔阳小处【一作地僻】无音乐终嵗不闻丝竹声住近湓江地低湿黄芦苦竹绕宅生其间旦暮闻何物杜鹃啼血猨哀鸣春江花朝秋月夜往往取酒还独倾岂无山歌与村笛呕哑嘲哳【一作】难为聼今夜闻君琵琶语如聼仙乐耳暂明莫辞更坐弹一曲为君飜作琵琶行感我此言良乆立却坐促转急凄凄不似向前声满座重闻皆掩泣座【一作就】中泣下【一作涙】谁最多江州司马青衫湿
　　简简吟
　　苏家小女名简简芙蓉花顋栁叶眼十一把镜学点妆十二抽鍼能绣裳十三行坐事调品不肻迷头白地蔵玲珑云髻生花【一作菜】様飘飖风袖蔷薇香殊姿异态不可状忽忽转动如有光二月繁霜杀桃李明年欲嫁今年死丈人阿母勿悲啼此女不是凡夫妻恐是天仙谪人世只合人间十三嵗大都好物不坚牢彩云易散琉璃脆
　　花非花
　　花非花雾非雾夜半来天明去来如春梦几多时去似朝云无觅处
　　醉后狂言酬赠萧殷二协律
