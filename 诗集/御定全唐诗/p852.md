<!-- { "loadSidebar": true } -->
　　临终召客【一作病中见落花　令賔举止风流事笔砚有词句见举人尽礼秖奉乞歌诗常满箱箧及病甚值春暮扶坐砌前顾落花长叹数四因为诗教小童持出邀新第郎君及举人数辈张乐欢饮至暮涕泗请曰我不乆矣幸各制哀挽送我得诗数首及死有刘駞駞者能为曲子词因取其词教挽柩者前唱之声甚悲怆瘗青门外自是盛传于长安挽者多唱焉】
　　气余三五喘花剰两三枝话别一尊酒相邀无后期【挽歌云昨日寻仙子轜车忽在门人生须到此天上竟难论客至皆连袂谁来为鼓盆不堪襟袖上犹印旧眉痕残春扶病饮此夕最堪伤梦幻一朝毕风花几日狂孤鸾徒照镜独燕嬾归梁厚意那能展含酸奠一觞　浪意何堪念多情亦可悲骏奔皆露胆麏至尽齐眉花坠有开日月沈无出期宁言掩丘后宿草便离离　奄忽那如此夭桃色正春捧心还动我掩靣复何人岱岳谁为道逝川宁问津临防应有主宋玉在西隣】张窈窕
　　张窈窕寓居于蜀当时诗人雅相推重诗六首
　　寄故人【一作杜羔妻诗】
　　淡淡春风花落时不堪愁望【一作坐】更相思无金可买长门赋有恨空吟团扇诗
　　上成都在事【一作成都即事】
　　昨日卖衣裳今日卖衣裳衣裳浑卖尽羞见嫁时箱有卖愁仍缓无时心转伤故园有兵【一作多阻】隔何处事蚕桑
　　春思二首
　　门前梅【一作桃】柳烂春辉闭妾深闺绣舞衣双燕不知肠欲断衔泥故故傍人飞
　　井上梧桐是妾移夜来花发最髙枝若教不向深闺种春过门前争得知
　　西江行
　　日下西塞山南来洞庭客晴空白鸟度万里秋光碧
　　赠【一作别】所思
　　与君咫尺长离别遣妾容华为谁说夕望层城眼欲穿晓临明镜肠堪絶
　　句
　　满院花飞人不到含情欲语燕双双【春情　见吟窗杂录】
　　平康妓
　　裵思谦及第后作红笺名纸十数幅诣平康里宿焉诘旦一妓赋赠诗一首
　　赠裴思谦【一作裵思谦诗】
　　银釭斜背解明珰小语偷声贺玉郎从此不知兰麝贵夜来新惹桂枝香
　　史凤
　　史凤宣城妓也诗七首
　　迷香洞
　　洞口飞琼佩羽霓香风飘拂使人迷自从邂逅芙蓉帐不数桃花流水溪
　　神鸡枕
　　枕绘鸳鸯乆与栖新栽雾縠鬬神鸡与郎酣梦浑忘晓鸡亦留连不肎啼
　　锁莲灯
　　灯锁莲花花照罍翠钿同醉楚台巍残灰剔罢携纎手也胜金莲送辙回
　　鲛红被
　　肱被当年仅御寒青楼惯染血猩纨牙牀舒巻鹓鸾共正值窗櫺月一团
　　传香枕
　　韩夀香从何处传枕边芳馥恋婵姢休疑粉黛加铤刃玉女栴檀侍佛前
　　八分羊
　　党家风味足肥羊绮阁留人漫较量万羊亦是男儿事莫学狂夫取次尝
　　闭门羮
　　一豆聊供游冶郎去时忙唤锁仓琅入门独慕相如侣欲拨瑶琴弹凤凰
　　盛小丛
　　盛小丛越妓李讷为浙东廉使夜登城楼闻歌声激切召至乃小丛也时崔侍御元范至府幕赴阙李饯之命小丛歌饯在座各赋诗赠之小业有诗一首
　　突厥三台
　　雁门山上雁初飞马邑防中马正肥日旰山西逢驿使殷勤南北送征衣
　　赵鸾鸾
　　赵鸾鸾平康名妓也诗五首
　　云鬟
　　扰扰香云湿未干鸦领【一作翎】蝉翼腻光寒侧边斜挿黄金凤妆罢夫君带笑看
　　栁眉
　　弯弯柳叶愁边戏湛湛菱花照处频妩媚不烦螺子黛春山画出自精神
　　檀口
　　衔杯微动樱桃颗咳唾轻飘茉莉香曽见白家樊素口瓠犀颗颗缀榴芳
　　纎指
　　纎纎软玉削春葱长在香罗翠防中昨日琵琶索上分明满甲染猩红
　　酥乳
　　粉香汗湿瑶琴轸春逗酥融绵雨膏浴罢檀郎扪弄处灵华凉沁紫葡萄
　　莲花妓
　　莲花妓豫章人也陈陶隐南昌西山镇帅严宇尝遣之侍陶陶不顾因求去献诗一首
　　献陈陶处士
　　莲花为号玉为腮珍重尚书遣妾来处士不生巫峡梦虚劳神女【一作云雨】下阳台
　　徐月英
　　徐月英江淮间妓也有集行世今存诗二首
　　叙怀
　　为失三从泣泪频此身何用处人伦虽然日逐笙歌乐长羡荆钗与布裙
　　送人
　　惆怅人间万事违两人同去一人归生憎平望亭前水忍照鸳鸯相背【一作对】飞
　　句
　　枕前泪与阶前雨隔个窗儿滴到明
　　韩襄客【汉南妓】
　　句
　　连理枝前同设誓丁香树下共论心

　　御定全唐诗卷八百二
　　钦定四库全书
　　御定全唐诗巻八百三
　　薛涛
　　薛涛字洪度本长安良家女随父宦流落蜀中遂入乐籍辨慧工诗有林下风致韦臯镇蜀召令侍酒赋诗称为女校书出入幕府厯事十一镇皆以诗受知暮年屏居浣花溪着女冠服好制松花小笺时号薛涛笺有洪度集一巻今编诗一巻
　　酬人雨后翫竹
　　南天春雨时那鍳雪霜姿众类亦云茂虚心能自持多留晋贤醉早伴舜妃悲晩嵗【一作嵗晩】君能赏苍苍劲节竒
　　春望【一作望春】词四首
　　花开不同赏花落不同悲欲问相思处花开花落时揽【一作褴】草结同心将以遗知音春愁正断絶春鸟复哀吟
　　风花日将老佳期犹渺渺不结同心人空结同心草
　　那堪花满枝翻作两相思玉筯垂朝镜春风知不知
　　宣上人见示与诸公唱和
　　许厠髙斋唱涓泉定不如可怜谯记室流水满禅居
　　风
　　猎蕙微风逺飘唳一声林梢鸣淅沥松径夜凄清
　　月
　　魄依钩样小扇逐汉机团细影将圆质人间几处看
　　蝉【一作闻蝉】
　　露涤清音逺风吹数【一作故】叶齐声声似相接各在一枝栖
　　池上双鸟【一作凫】
　　双栖緑池上朝暮共【一作去暮】飞还更忆将雏日同心莲叶间
　　鸳鸯草
　　緑隂满香砌两两鸳鸯小但娱春日长不管秋【一作春】风早
　　罚赴边有怀上韦令公二首【一作陈情上韦令公又作上元相公】
　　闻道【一作说】边城苦今来【一作而今】到始知羞将门下曲唱与陇头儿
　　黠冦【一作贼】犹违命烽烟直北愁却教严谴妾不敢向松州
　　咏八十一颗
　　色比丹霞朝日形如合浦筼筜【一作圎珰】开时九九如【一作知】数见处双双颉颃
　　谒巫山庙
　　乱猨啼处访髙唐路入烟霞草木香山色未能忘宋玉水声犹是哭襄王朝朝夜夜阳台下为雨为云楚国亡惆怅庙前多少柳春来空鬭画眉长
　　牡丹
　　去春零落暮春时泪湿红笺怨别离常恐便同巫峡散因何重有武陵期传情每向馨香得不语还应彼此知只欲栏边安枕席夜深闲共说相思
　　贼平后上髙相公
　　惊看天地白荒荒瞥见青山旧夕阳始信大【一作大一作火】威能照映由来日月借生光
　　送友人
　　水国蒹葭夜有霜月寒山色共苍苍谁言千里自今夕离梦杳如关塞【一作路】长
　　听僧吹芦管
　　晓蝉呜咽暮莺愁言语殷勤十指头罢阅梵书聊一弄散随金磬泥清秋
　　酬郭简州寄柑子
　　霜防不让黄金色圎质仍含御史香何处同声情最异临川太守谢家郎
　　上川主武元衡相国二首【一本无元衡二字】
　　落日重城夕雾収玳筵雕爼荐诸侯因令朗月当庭燎不使珠帘下玉钩
　　东阁移尊绮席陈貂簪龙节更宜春军城画角三声歇云幕初垂红烛新
　　忆荔枝
　　传闻象郡隔南荒綘实丰肌不可忘近有青衣连楚水素浆还得类琼浆
　　斛石山晓望寄吕侍御
　　曦轮初转照仙扄旋擘烟岚上窅不得晖同指防天涯苍翠漫青青
　　寄词
　　菌阁芝楼杳霭中霞开深见玉皇宫紫阳天上神仙客称在人间立世功
　　斛石山书事
　　王家山水画圗中意思都卢粉墨容今日忽登虚境望歩揺冠翠一千峰
　　送姚员外
　　万条江柳早秋枝褭地翻风色未衰欲折尔来将赠别莫教烟月两乡悲
　　酬祝十三秀才
　　浩思蓝【一作南】山玉彩寒冰囊敲碎楚金盘诗家利器驰声乆何用春闱榜下看
　　别李郎中【一作中郎】
　　花落梧桐凤别凰想登秦岭更凄凉安仁纵有诗将赋一半音词杂悼亡
　　送扶链师
　　锦浦归舟巫峡云緑波迢递雨纷纷山阴妙术人传乆也说将鹅与右军
　　摩诃池赠萧中丞
　　昔以多能佐碧油今朝同泛旧仙舟凄凉逝水颓波逺惟有【一作到】碑泉【一作前】咽不流
　　乡思【用前韵此首补入】
　　峨山下水如油怜我心同不系舟何日片防离锦浦櫂声齐唱发中流
　　和李书记席上见赠
　　翩翩射策东堂秀岂复相逢豁寸心借问风光为谁丽万条丝栁翠烟深
　　棠梨花和李太尉
　　吴均蕙圃移嘉木正及东溪春雨时日晩莺啼何所为浅深红腻压繁枝
　　酬文使君
　　延英晓拜汉恩新五马腾骧九陌尘今日谢庭飞白雪巴歌不复旧阳春
　　酬吴随【一作使】君
　　支公别墅接花扄买得前山总未经入戸剡溪云水满髙斋咫尺蹑【一作接】青
　　酬李校书
　　才游象外身虽逺学茂区中事易闻自顾漳濵多病后空瞻逸翮舞青云
　　赋凌云寺二首
　　闻说凌云寺里苔风髙日近絶纎【一作尘】埃横云防染芙蓉壁似待诗人寳月来
　　闻说凌云寺里花飞空绕磴逐江斜有时锁得嫦娥镜镂出瑶台五色霞
　　九日遇雨二首
　　万里惊飚朔气深江城萧索昼隂隂谁怜不得登山去可惜寒芳色似金
　　茱萸秋节佳期阻金菊寒花满院香神女欲来知有意先令云雨暗池塘
　　酬雍秀才贻巴峡图
　　千叠云峰万顷湖白波分去绕荆吴感君识我枕流意重示瞿塘峡口图
　　上王尚书
　　碧玉双幢白玉郎初辞天帝下扶桑手持云篆题新榜十万人家春日长
　　和刘賔客玉蕣
　　琼枝的皪露欲折如披玉【一作霞】彩寒闲拂朱房何所似縁山偏映月【一作日】轮残
　　江边
　　西风忽报鴈【一作燕】双双人世心形两自降不为鱼肠有真诀谁能梦梦【一作夜夜】立清江
　　送卢员外
　　玉垒山前风雪夜锦官城外【一作北】别离魂信陵公子如相问长向夷门感旧恩
　　题竹郎庙
　　竹郎庙前多古木夕阳沈沈山更緑何处江村有笛声声声尽是迎郎【一作仙】曲
　　赠苏十三【一作三十】中丞
　　洛阳陌上埋轮气欲逐秋空击隼飞今日芝泥检征诏别须台外振霜威
　　和郭员外题万里桥
　　万里桥头独越吟知凭文字写愁心细侯风韵兼前事不止为舟也作霖
　　送郑睂【一作资】州
　　雨暗睂山江水流离人掩袂立髙楼双旌千骑骈东陌独有罗敷望上头
　　江亭饯别【一作宴饯一作江亭宴】
　　緑沼红泥物象幽范汪兼倅李并州离亭急管四更后不见公车【一作车公】心独愁
　　海棠溪
　　春教风景驻仙霞水面鱼身总带花人世不思灵卉异竞将红缬染轻沙
　　采莲舟
　　风前一叶压荷蕖解报新秋又得鱼兔走乌驰人语静满溪红袂櫂歌初
　　菱荇沼
　　水荇斜牵緑藻浮柳丝和叶卧清流何时得向溪头赏旋摘菱花旋泛舟
　　金灯花
　　防边不见蘘蘘叶砌下惟翻艳艳业细视欲将何物似晓霞初叠赤城宫
　　春郊游眺寄孙处士二首
