<!-- { "loadSidebar": true } -->
　　同承太岳俱值太平时丹陛怀趋计沧洲负去期乆贫成蹭蹬多病惜支离宗分兼交分吾知汝亦知
　　寻山
　　蹑履复支笻深山草木中隔溪遥避虎当坞忽闻钟落叶多相似幽禽半不同羣猱呼却散如此异林翁
　　送徐侍御充南诏判官
　　西去安夷落乘轺从节行彤庭传圣防异域化戎情瘴路穷巴徼蛮川过峤城地偏风自杂天漏月稀明危栈连空动长江到底清笑宜防狒狒言好聴猩猩抚论如敦行归情自合盟回期佩印绶何更见新正
　　送省上人归江东
　　释律周儒礼严持用戒身安禅思剡石留偈别都人雨合吴江黒潮移海路新缾盂自此去应不更还秦
　　送刘校书游东鲁
　　内阁劳雠校东邦忽纵游才偏精二雅分合遇诸侯暗海防雨连空赵魏秋如经麟见处驻马瞰荒丘
　　送金吾侍御奉使日东
　　还乡兼作使到日倍荣亲向化虽多国如公有几人孤山无返照积水合苍旻膝下知难住金章已系身
　　题甘露寺
　　丹槛拂丹霄人寰下瞰遥何年增造化万古出尘嚣地势盘三楚江声换防朝满栏皆异药到顶尽飞桥泽广方云梦山孤数沃焦中霄霞始散经腊木稀凋铎动天风度窓明海气消带鼙分迥堞当日辨翻潮鸟去沉葭菼帆来映泬防浮生自多事无计免回镳
　　冬夜怀真里友人防宿
　　静语与髙吟搜神又爽心各来依帝里相对似山阴漏永星河没堂寒月彩深从容不易到莫惜曙钟侵
　　陪【一作同】友人夏夜对月
　　后伏中宵月髙秋满魄齐轮移仙掌外影下玉绳西蝉雀飞多悮星萤出自迷烦蒸惊顿絶吟翫畏【一作怅】闻鸡
　　送从弟筹任告成尉
　　海上从戎罢嵩阳佐县初故人皆羡去吾祖旧曽居地古多生药溪灵不聚鱼唯应寻隠者闲寺讲仙书
　　秋日陪陆校书游玉泉
　　共爱泉源异频来不觉劳散光垂草细繁响出风髙沫滞潭花片沙遗浴鸟毛尘间喧与闷须向此中逃
　　送防州邬员外
　　千溪与万嶂缭绕复峥嵘太守劳车马何从驻斾旌椒香近满郭漆货逺通京唯涤双尘耳东南听政声
　　过穆陵闗
　　荒闗无守吏亦耻白衣过地广人耕絶天寒鴈下多东西方自感雨雪更相和日暮聊摅思揺鞭一放歌
　　江上遇友人
　　阙下分离日杏园花半开江边相值夜榆塞鴈初来坐乆河沉斗吟长月浸杯鲈鱼非不恋共有客程【一作尘】催
　　忆宛陵旧居
　　旧忆陵阳北林园近板桥江晴帆影满野迥鹤声遥岛径通山市汀扉上海潮秦城归去梦夜夜到渔樵
　　题闻琴馆
　　城非宓贱邑馆亦闻琴乃是前贤意常留化俗心代公存緑绮谁更寄清音此迹应无改寥寥毕古今
　　寄江上弟妹
　　无成归未得不是不谋归垂老登云路犹胜守钓矶大荒身去数穷海信来稀孤立皆难进非闗命独违
　　题李昌符丰乐幽居
　　诗家依阙下野景似山中兰菊俱含露杉梧为奏【一作起】风破门韦曲对浅岸御沟通莫叹连年屈君须遇至公
　　青山晚望
　　昔人怀感防此地倍魂消四海经揺落三吴正寂寥风移残烧逺帆帯夕阳遥欲继前贤迹谁能似隠招
　　宣城送进士郑徽赴举
　　长安去是归上马肻沾衣水国车通少秦人楚荐稀鸿方离北鄙叶下已西畿好整丹霄歩知音在紫微
　　言怀
　　万事不闗心终朝但苦吟乆贫慙负债渐老爱山深日月销天外帆樯弃海阴荣枯应已定无复系浮沉
　　汴河十二韵
　　昔年开汴水元应别有由或兼通楚塞宁独为扬州直断平芜色横分积石流所思千里便岂计万方忧首甚资功济终难弭宴游空懐龙舸下不见锦帆收浪倒长汀栁风欹逺岸楼奔逾懐许竭澄彻泗滨休路要多行客鱼稀少钓舟日开天际晚鴈合碛西秋一派注沧海几人生白头常期身事毕于此泳东浮
　　旅中送人归九华
　　分与仙山背多年负翠微无因随鹿去只是送人归顶木晴摩日根岚晓润衣防于猨鸟外相对掩髙扉
　　送友人归江南
　　皇州五更鼓月落西南维此时有行客别我孤舟归上国身无主下第诚可悲
　　洞庭湖
　　空江浩荡景萧然尽日菰蒲泊钓船青草浪髙三月渡緑杨花扑一溪烟情多莫举伤春目愁极兼无买酒钱犹有渔人数家住不成村落夕阳边
　　句
　　晓嶂猿开戸寒湫鹿防冰　当空吟待月到晩坐看山【以上见纪事】　一年三领郡领郡管仙山【赠段成式见语林】










　　御定全唐诗巻六百四

　　钦定四库全书
　　御定全唐诗巻六百五
　　邵谒
　　邵谒韶州翁源县人少爲县吏令怒逐去遂截髻着县门发愤读书工古调释褐赴官不知所终诗一巻
　　放歌行
　　为秉灵亡鱼为弄珠死心中自有贼莫怨任公子屈原若不贤焉得沈湘水
　　长安寒食
　　春日照九衢春风媚罗绮万骑出都门拥在香尘里莫辞吊枯骨千载长如此安知今日身不是昔时鬼但看平地游亦见摧辀死
　　贞女墓
　　生持节操心死作坚贞鬼至今坟上春草木无花卉
　　自叹
　　春蚕未成蠒已贺箱笼实蟢子徒有丝终年不成疋每
　　念古人言有得则有失我命独如何憔悴长如一白日九衢中幽独暗如漆流泉有枯时穷贱无尽日惆怅复惆怅几回新月出
　　送徐羣宰望江
　　古人力文学所务安疲甿今人力文学所务惟公卿大贤重邦本屈迹官武城劝民勤机杼自然国用幷但见富贵者知食不知耕忽尔秋不熟储【一作庾】廪焉得盈贡艺既精苦用心必公平吾道不遗贤霄汉期芳馨一夫若有徳千古称其英陶潜虽理邑崔烈徒台衡浊者必恶清瞽者必恶明孤松自有色岂夺众草荣为刀若不利焉得宰牛名为丝若不直焉得琴上声好去立髙节重来振羽翎
　　秋夕
　　万里凭梦归骨肉皆在眼觉来益惆怅不信长安逺人人皆为农我独常逢旱恶命如漏巵滴滴添不满天末雁来时一呌一肠断
　　览孟东野集
　　蚌死留夜光剑折留锋铓哲人归大夜千古传珪璋珪璋徧四海人伦多变改题花花已无翫月月犹在不知天地间白日防时昧
　　送友人江行
　　送君若浪水叠疉愁【一作悲】思起梦魂如月明相送秋江里
　　下第有感
　　古人有遗言天地如掌濶我行三十载青云路未【一作难】逹尝闻读书者所贵免征伐谁知失意时痛于刃【一作楚欲】伤骨身如石上草根蔕浅难活人人皆爱春我独愁花发如何归故山相携采薇蕨
　　论政
　　贤哉三握髪为有天下忧孙不开阁丙吉宁问牛内政由股肱外政由诸侯股肱政若行诸侯政自修一物不得所蚁穴满山丘莫言万木死不因一叶秋朱云若不直汉帝终自由子婴一失国渭水东悠悠
　　战城南
　　武皇重征伐战士轻生死朝争刃上功暮作泉下鬼悲风吊枯骨明月照荒垒千载留长声呜咽城南水
　　赠郑殷处士
　　善琴不得听嘉玉不得名知音既已死良匠亦未生退居一河湄山中物景清鱼沈池水碧鹤去松枝轻长材靡入用大厦失巨楹顔子不得禄谁谓天道平
　　古乐府
　　对酒弹古琴中发新音新音不可辨十指幽怨深妾顔不自保四时如车轮不知今夜月曽照几时人露滴芙蓉香香销心亦死良时无可留残红谢池水
　　经安容先生旧居
　　羽化留遗踪千载踪难没一泉岩下水几度换明月松老不改柯龙久皆变骨云雨有归时鸡犬无还日至今青山中寂寞桃花发
　　望行人
　　登楼恐不髙及髙君已逺云行郎即行云归郎不返嗟为楼上人望望不相近若作辙中泥不放郎车转白日下西山望尽妾肠断
　　嵗丰
　　皇天降丰年本忧贫士食贫士无良畴安能得稼穑工佣输富家日落长叹息为供豪者粮役尽匹夫力天地莫施恩施恩强者得
　　金谷园怀古
　　在富莫骄奢骄奢多自亡为女莫骋容骋容多自伤如何金谷园郁郁椒兰房昨夜绮罗列今日池馆荒竹死不变【一作改】节花落有余香美人抱义死千载名犹彰娇歌无遗音明月留清光浮云易改色衰草难重芳不学韩侯妇衔寃报宋王
　　春日有感
　　我心如蘖苦他见如荠甘火未到身者痛楚难共谙但言贫者拙不言富者贪谁知苦寒女力尽为桑蚕
　　学仙词【第三句缺三字】
　　上仙传秘诀澹薄与无营錬药　　　变姓不变形三尸既无累百虑自不生是知寸心中有路通上清祖龙好仙术烧却黄金精
　　妓女
　　天若许人登青山髙不止地若许人穷黄泉深无水量诸造化情物成皆有以如何上青视之平若砥日下骋琅玕空中无罗绮但见势腾凌将为长如此燿一时间逡廵九泉里一种为埃尘不学堕楼死
　　寒女行
　　寒女命自薄生来多贱微家贫人不聘一身无所归养蚕多苦心蠒熟他人丝织素徒苦力素成他人衣青楼富家女才生便有主终日着罗绮何曽识机杼清夜闻歌声聴之泪如雨他人如何欢我意又何苦所以问皇天皇天竟无语
　　览镜
　　一照一廻悲再照顔色衰日月自流水不知身老时昨日照红顔今朝照白丝白丝与红顔相去咫尺间
　　轻薄行
　　薄薄身上衣轻轻浮云质长安一花开九陌马蹄疾谁言公子车不是天上力
　　苦别离
　　十五为君婚二十入君门自从入戸后见君长出门朝看相送人暮看相送人若遣折杨栁此地树无根愿为陌上土得作马蹄尘愿为曲木枝得作双车轮安得太行山移来君马前
　　览张骞传
　　采药不得根寻河不得源此时虚白首徒感武皇恩桑田未闻改日月曽防昏仙骨若求得垄头无新坟不见杜陵草至今空自繁
　　白头吟
　　汉家天宇濶日月不暂闲常将古今骨禆作北邙山山髙势已极犹自凋朱顔
　　瞽者叹
　　我心岂不平我目自不明徒云备双足天下何由行
　　送从弟长安下第南归觐亲
　　白日不得照戴天如戴盆青云未见路丹车劳出门采薇秦山镇养亲湘水源心中岂不切其如行路难为文清益峻为心直且安芝兰未入用馨香志独存他门种桃李犹能防子孙我家有棠隂枝叶竟不繁心醉岂因酒愁多徒见萱征徒忽告归执袂殷勤论在鸟终为凤为鱼湏化鲲富贵岂长守贫贱宁有根丈夫志不大何以佐乾坤昼短疾于箭早来献天言莫恋苍梧畔野烟横破村
　　少年行
　　丈夫十八九胆气欺韩彭报雠不用剑辅国不用兵以目为水鉴以心作权衡愿君似尧舜能使天下平何必走马夸弓矢然后致得人心争
　　汉宫井
　　辘轳声絶离宫静班姬几度照金井梧桐老去残花开犹似当时【一作年】美人影
　　显【一作题】茂楼
　　秦山渭水尚悠悠如何草树迷宫阙繁华朱翠尽东流唯有望楼对明月
　　紫阁峯
　　壮国山河倚空碧迥拔烟霞侵太白緑崖下视千万寻青天只据百余尺





　　御定全唐诗巻六百五
　　钦定四库全书
　　御定全唐诗巻六百六
　　林寛
　　林寛侯官人诗一巻
　　送李员外频之建州
　　句践江头月客星台畔松为郎乆不见出守暂相逢鸟泊牵滩索花空押号钟逺人思化切休上武夷峰
　　送许棠先辈归宣州
　　髪枯穷律韵字字合埙箎日月所到处姓名无不知莺啼谢守垒苔老谪仙碑诗道丧来乆东归为吊之
　　穷冬太学
　　投迹依槐馆荒亭草合时雪深鸢啸急薪湿鼎吟迟黙坐同谁话非僧不我知匡庐瀑布畔何日副心期
