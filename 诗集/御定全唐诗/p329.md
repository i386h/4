<!-- { "loadSidebar": true } -->
　　迢遰山河拥帝京参差宫殿接云平风吹晓漏经长乐栁带晴烟出禁城天净笙歌临路发【一作奏】日髙车马隔尘行独有浅才甘未逹多慙名在鲁诸生
　　下第日书情寄上叔父
　　微才空觉滞京师末学曽为叔父知雪里题诗偏见赏林间饮酒独令随游客尽伤春色老贫居还惜暮隂移欲归江海寻山去愿报何人得桂枝
　　南原【一作浦】望汉宫
　　荒原空有汉宫名衰草茫茫雉堞平连雁下时秋水在行人过尽暮烟生西陵歌吹何年絶南陌登临此日情故事悠悠不可问寒禽野水自纵横
　　早夏寄元校书
　　独游野径送【一作自】芳菲髙竹林居接翠微緑岸草深虫入徧青藂花尽蝶来稀珠荷荐果香寒簟玉柄揺风满夏衣蓬荜永无车马到更当斋夜忆元晖
　　赠衡岳【一作岳阳】隐禅师
　　拥褐安居南岳头白云髙寺见衡州石窗湖水揺寒月枫树猨声报夜秋讲席旧逢山【一作沙】鸟至梵经初向竺僧求垂垂【一作自知】身老将传法因下人间遂北【一作逐此】游
　　题凌云寺
　　春山古寺绕沧波石磴盘空鸟道过百丈金身开翠壁万龛灯熖隔烟萝云生客到侵衣湿花落僧禅覆地多不与方袍同结社下归尘世竟如何
　　晦日益州北池陪宴
　　临泛从公日仙舟翠幕张七桥通碧沼【一作涧】双树接花塘玉烛收寒气金波隐夕光野闻【一作闲】歌管思水静绮罗香游骑萦林逺飞桡截岸长郊原懐灞浐陂溠写江潢常侍传花诏偏禆问羽觞岂令南岘首千载播余芳
　　送曲山人之衡州
　　白石先生眉髪光【一作老】已分甜【一作绀】雪饮红浆衣巾半染烟霞气【一作色】语笑兼和药草香茅洞玉声流暗水衡山碧色【一作气】暎朝阳千年城郭如相问华表峩峩有夜霜
　　立秋日
　　律变新秋至萧条自此初花酣莲报谢叶在栁呈疎澹日非【一作月多】云暎清风似雨余卷凉暗度迎【一作却】扇暑先除草静多翻燕波澄乍露鱼今朝散骑省作赋兴何如
　　咏古寺花
　　共爱芳菲此树中千跗万蕚【一作蕊】裹【一作裛】枝红迟迟欲去犹回望覆地无人满寺风
　　酬张芬有赦后见赠【一作司空图诗】
　　紫鳯朝衔五色书阳春忽布【一作报】网罗除已将心变寒灰后岂料光生腐草余建水风烟收客泪杜陵花竹梦郊居劳君故有诗相赠欲报琼瑶恨不如
　　哭苖员外呈张参军【苖公即参军舅氏】
　　思君甯家宅久接竹林期尝值偷琴处亲闻比玉时髙人不易合弱冠早相知【一作追】试艺临诸友能文即我师凌寒松未老先暮槿何衰季子生前别羊昙醉后悲寿堂乖一恸奠席阻长辞因沥殊方泪遥成墓下诗
　　金陵懐古
　　辇路江枫暗宫庭野草春伤心庾开府老作北朝臣
　　发渝州却寄韦判官
　　红烛津亭夜见君繁急管两纷纷平明分【一作携】手空江转唯有猨声满【一作啸】水云
　　送卢彻之太原谒马尚书
　　榆落雕飞闗塞秋黄云画角见并州翩翩羽骑双旌后上客亲【一作新】随郭细侯
　　峡口送友人
　　峡口花飞欲尽春天涯去住泪沾巾来时万里同为客今日翻成送故人
　　故郭婉仪挽歌
　　一日辞秦镜千秋别汉宫岂唯泉路掩长使月轮空苦色凝朝露悲声切暝风婉仪余旧徳仍载礼经中
　　送翰林张学士岭南勒圣碑
　　汉恩天外洽周颂日边称文独司空羡书兼太尉能出闗逢北雁度岭逐南鹏使者翰林客余春归灞陵
　　送吉校书东归
　　少年芸阁吏罢直暂归休独与亲知别行逢江海秋聼猨看楚岫随雁到呉洲处处园林好何人待子猷
　　早春游望
　　东风春未足试望秦城曲青草状寒芜黄花似秋菊壮将欢共去老与悲相逐独作游社人暮过威辇宿
　　秋日趋府上张大夫
　　重城洞启肃秋烟共説羊公在镇年鞞鼓暗惊林叶落旌旗遥拂雁行偏石过桥下书曽受星降人间梦巳传谪吏何能沐风化空将歌颂拜车前
　　竹里径
　　幽径行迹稀清隂苔色古萧萧风欲来乍似蓬【一作逢】山雨
　　黄子陂
　　岸芳春色晓水影夕阳微寂寂深烟里渔舟夜不归
　　田鹤
　　散下渚田中隐见菰蒲里哀鸣自相应欲作凌风起
　　药园
　　春园芳巳遍緑蔓杂红英独有深山客时来辨药名
　　石井
　　苔色遍春石桐隂入寒井幽人独汲时先乐残阳影
　　板桥
　　横遮野水石前带荒村道来徃见愁人清风栁隂好
　　石莲花
　　今逢石上生本自波中有红艳秋风里谁怜众芳后
　　逺寺钟
　　杳杳疎钟发因【一作月】风清复引中宵独聼之似与东林近
　　松下雪
　　不随晴野尽独向深松积落照入寒光偏能伴幽寂
　　新栁
　　全欺芳蕙晩似妬寒梅疾撩乱发青条春风来几日
　　唐昌公主院看花
　　遗殿空长闭乘鸾自不回至今荒草上寥落旧花开
　　别张赞
　　今日山晴后残蝉菊发时登楼见秋色何处最相思
　　晩思
　　蛩余窗下月草湿堦前露晩景凄我衣秋风入庭【一作何】树
　　留【一作别】卢秦卿【一作郎士元诗】
　　知有前期在难分【一作欢如】此夜中无将故人酒不及石尤【一作古淳】风
　　登岘亭
　　岘山回首望秦闗南向荆州几日还【一作一身放放向荆蛮平楚茫茫失路闗】今日登临唯有泪不知风景在何山
　　哭麴山人【一作耿湋诗】
　　忆昔秋风起君曽叹逐臣何言芳草日自作九泉人
　　过坚上人故院与李端同赋
　　旧依支遁宿曽与戴颙来今日空林下唯知见緑苔
　　病中嫁女妓
　　万事伤心在目前一身垂泪对花筵黄金用尽教歌舞留与他人乐少年
　　江村即事
　　钓罢归来不系船江村月落正堪眠纵然一夜风吹去只在芦花浅水边

　　御定全唐诗巻二百九十二
　　钦定四库全书
　　御定全唐诗卷二百九十三
　　司空曙
　　送郑明府贬岭南
　　青枫江色晩楚客独伤春共对一尊酒相看万里人猜嫌成谪宦正直不防身莫畏炎方久年年雨露新寄卫明府常见短靴褐裘又务持诵是以有末句之赠
　　柴桑官舍近东林儿稚初髫即道心侧寄绳牀嫌凭几斜安苔帻嬾穿簪髙僧静望山僮逐走吏喧来水鸭沈翠竹黄花皆佛性莫教尘境误相侵
　　酬李端校书见赠
　　緑槐垂【一作初】穗乳乌飞忽忆山中独未归青镜流年看髪变白云芳草与心违乍【一作多】逢酒客春【一作朝】游惯久别林僧夜坐稀昨日闻君到城阙莫将簪弁胜【一作责】荷衣
　　过卢秦卿旧居
　　五栁茅茨楚国贤桔橰蔬圃水涓涓黄花寒后难逢蝶红叶晴来忽有蝉韩康助采君臣药支遁同看内外篇为问濳夫空著论如何【一作何如】侍从赋甘泉
　　秋园【一本题下有戏题二字】
　　伤秋不是惜年华别忆春风碧玉家强向衰藂见芳意茱茰红实似繁花
　　送王使君赴太原拜节度副使
　　新从刘太尉结束向并州络脑青丝骑盘囊锦带钩出闗逢将校下岭拥戈矛匣【一作雪】闭黄云冷山传画角秋劒锋将破虏函【一作逺】道罢登楼岂作书生老当封万戸侯
　　拟百劳歌
　　朱丝纽【一作细】金防杂双蔕芙蓉共开合谁家稚女着罗裳红粉青眉娇暮妆木难【一作栖】作牀牙作席云毋屏风光照壁玉顔年几新上头廻身【一作头】敛笑多自羞红销月落不复见可惜当时谁拂面
　　迎神
　　吉日兮临水沐青兰兮白芷假山鬼兮请东皇托灵均兮邀帝子次参差兮正苦舞婆娑兮未巳鸾旌圆盖望欲来山雨霏霏江浪起神既降兮我独知目成再拜为陈词
　　送神
　　神之去廻风嫋嫋云容与桂尊瑶席不复陈苍山緑水暮愁人
　　残莺百啭歌同王员外耿拾遗吉中孚李端游慈恩各赋一物
　　残莺一何怨百啭相寻续始辨下将髙稍分长复促绵蛮巧状语机节终如曲野客赏应迟幽増闻讵足禅斋深树夏隂清零落空余三两声金谷筝中传不似山阳笛里写难成忆昨乱啼无逺近晴宫晓色偏相引送暖初随栁色来辞芳暗逐花枝尽歌残莺歌残莺悠然万感生谢朓羇懐方一聼何郎闲吟本多情乃知众鸟非俦比暮噪晨鸣倦人耳共爱竒音那可亲年年出谷待新春此时断絶为君惜明日蝉催髪白
　　过终南【一本有山字】栁处士
　　云起山苍苍林居萝薜荒幽人老深境素髪与青裳【一作囊】雨涤莓苔緑风揺松桂【一作菡萏】香洞泉分溜【一作】浅岩笋出藂长败屦安松砌余棊在石牀书名一为别还路已堪伤
　　春送郭大之官
　　明府之官官舍春春风辞我两三人可怜江县闲无事手板支颐独咏贫
　　送郑锡【曙曽事此公季父】
　　汉阳云树清无极蜀国风烟思不堪莫怪别君偏有泪十年曽事晋征南
　　同张参军喜李尚书寄新琴
　　新琴传鳯凰晴景称髙张白玉连徽净朱丝系【一作击】爪长轻埃随拂拭杂【一作新】籁满铿锵暗想山泉合如亲兰蕙芳正声消郑卫古状掩笙簧逺识贤人意清风愿激扬
　　苦热
　　暑气发炎州焦烟逺未收啸风兼炽焰挥汗讶成流鹳鹊投林尽鱼拥石稠漱泉齐饮酎衣葛剧兼裘长簟贪欹枕轻巾嬾挂头招商如有曲一为取新秋
　　送人归黔府
　　伏波箫鼓水云中长防如霜大斾红油幕晓开飞鸟絶翩翩上将独趋风
　　杂兴
　　月没辽城暗出师双龙金角晓天悲黄尘满目随风散不认将军燕尾旗
　　嵗暮懐崔峒耿湋
　　腊月江天见春色白花青栁疑寒食洛阳旧社各东西楚国游人不相识
　　观妓
　　翠蛾红脸不胜情管絶余发一声银烛揺揺尘暗下却愁红粉泪防生
　　过长林湖西酒家
　　湖草青青三两家门前桃杏一般花迁人到处唯求醉闻説渔翁有酒赊
　　过阎采病居
　　每逢佳节何曽坐唯有今年不得游张邴卧来休送客菊花枫叶向谁秋
　　送程秀才
　　悠悠多路岐相见又别离东风催节换焰焰春阳散楚草渐烟绵江云亦芜漫送子恨何穷故闗如梦中游人尽还北旅雁辞南国枫树几回青逐臣归不得
　　长林令卫象饧丝结歌
　　主人雕盘盘素丝寒女眷眷墨子悲乃言【一作荅乃】假使饧为之八珍重沓失顔色手援玉筯不敢持始状芙蓉新出水仰坼重衣倾万蕊又如合欢交乱枝红茸向暮花参差呉蚕络蠒抽尚絶细缕纎毫看欲灭雪髪羞垂倭堕鬟绣囊畏并茱茰结我爱此丝巧妙絶世间无为君作歌陈座隅
　　酬崔峒见寄【一作江湖秋思】
　　趋陪禁掖雁行随【一作稀】迁放江潭鹤髪垂素浪遥疑太液水青枫忽似万年枝嵩南春遍愁【一作伤】防梦壶【一作湖】口云深隔路岐共望汉朝多沛泽苍蝇早晩得先知
　　闻春雷
　　水国春雷早阗阗若众车自怜迁逐者犹滞蛰藏余
　　晩秋西省寄上李韩二舍人
　　昼漏传清唱天恩【一作隅一本缺】禁旅秋雁亲承露掌砧隔曝衣楼赐膳中人送余香侍女收仍闻劳上直晩歩鳯池头
　　下武昌江行望涔阳
　　悠悠次【一作向】楚乡楚【一作樊】口下涔阳雪隐洲渚暗沙髙芦荻黄渔人共留滞水鸟自喧翔懐土年空尽春风又淼茫
　　送史申之峡州
　　峡口巴江外【一作水】无风浪亦翻蒹葭新有雁云雨不离猨行客思乡逺愁人赖酒昬檀郎好聨句共【一作莫】滞谢家门
