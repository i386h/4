<!-- { "loadSidebar": true } -->
　　早得声名年尚少寻常【一作思】志气出风尘文场继续成三代家族【一作世】辉华在一身幼子见生【一作存】才满月选书知写未呈人送君帐下衣裳白数尺坟头栢树新
　　赠贾岛
　　篱落荒凉僮仆饥乐游原上住多时蹇驴放饱骑将出【一作去】秋巻装成寄与谁拄杖傍田寻野菜封书乞米趂时【一作朝】炊姓名未上登科记身屈惟应内史知
　　逢王建有赠
　　年状皆齐初有髭鹊山漳水每追随使君座下朝聼思处士庭中夜防诗新作句成相借问闲求义尽共寻思经今三十余年事却説还同昨日时
　　移居静安坊答元八郎中
　　长安寺里多时住虽守卑官不苦【一作厌】贫作活每常嫌费力移居祗是贵容身初开井浅偏宜树渐觉街闲省踏尘更喜往还相去近门前减却送书人
　　送杨少尹赴凤翔
　　诗名往日动长安首首人家卷里看西学已行秦博士南宫新拜汉郎官得钱祗了还书铺借宅常时事药栏今去岐州生计薄移居偏近陇头寒
　　送韩侍御归山
　　闻君久卧在云间为佐嫖姚未得还新结茒庐招隐逸【一作客】独骑骢马入深山九灵洞口行应到五粒松枝醉亦攀明日珂声出城去家僮不复埽柴关
　　新除水曹郎答白舍人见贺
　　年过五十到南宫章句无名荷至公黄纸开呈相府后朱衣引入谢班中诸曹纵许为仙侣羣吏多嫌是老翁最幸【一作幸有】紫薇郎见爱独称官与古人同
　　送杨少尹赴满【一作蒲】城
　　官为本府当身荣因得还乡任野情自废田园今作主每逢耆老不呼名旧游寺里僧应识新别桥边树巳【一作亦】成公事况【一作多】闲诗更好将随【一作谁】相逐【一作送】上山行
　　哭元九少府【一作尹】
　　平生志业独相知早结云山老去期初作学官常共【一作对】宿晚登朝列暂同时闲来各数经过地醉后齐吟唱和诗今日春风花满宅【一作院】入门行哭见灵帷
　　送侯判官赴广州从军【一作事】
　　年少才髙求自展将身万里赴军门辟书逺到开呈客公服新成著谢恩驿舫过江分白堠戍亭【一作楼】当岭见红旛海花蛮草连冬有行处无家不满园
　　答白杭州郡楼登望画图见寄
　　画得江城登望处寄来今日到长安乍惊物色从诗出更想工人下手难将展书堂偏觉好每来朝客尽求看见君向此闲吟意肯恨当时作外官
　　赠赵将军
　　当年胆略巳纵横每见妖星气不平身贵早登龙尾道功髙自破鹿头城寻常得对论边事委曲承恩掌内兵防取安西将报国凌烟阁上大【一作早】书名
　　送和蕃公主
　　塞上如今无战尘汉家公主出和亲邑司犹属宗卿寺册号还同虏帐人九姓旗旛先引路一生衣服尽随身氊城南望无廻日空见沙蓬水栁春
　　寒食内宴二首
　　朝光瑞气满宫楼防纛鱼龙四面稠廊下御厨分冷食殿前香骑逐飞球千官尽醉犹教坐百戱皆呈未放休共喜【一作起】拜恩侵夜出金吾不敢问行【一作来】由
　　城阙沈沈向晓寒恩当令节赐余欢瑞烟深【一作入】处开三殿春雨微时引百官宝树楼前分绣【一作翠】幙防花廊下暎华【一作朱】栏宫筵戯乐年年别巳得三廻对御看
　　朝日勅赐百官樱桃
　　仙果人间都未有今朝忽见下天门捧盘小吏初宣勅当殿羣臣共拜恩日色遥分门【一作廊】下坐露香才出禁中园每年重此先偏待【一作长先熟】愿得千春奉至尊
　　太白【一作山】老人
　　日观东峰【一作南一作边】幽客住竹巾藤带亦逢迎暗修黄箓无人见深种胡麻共犬行洞里仙家常独往壶中灵药自为名春泉四靣绕茅屋日月唯闻杵臼声
　　和裴司空酬满【一作蒲】城杨少尹
　　圣朝偏重大司空人咏元和第一功拥节髙临汉水上题诗逺入舜城中共惊向老多年别更忆登科旧日同谁不望归丞相府江边杨栁又秋风
　　寄和州刘使君
　　别离已久犹为郡闲向春风倒酒缾送客特【一作将一作时】过沙口堰看花多上水心亭晓来江气连城白雨后山光满郭青到此诗情应更逺醉中髙咏有谁听
　　赠商州王使君
　　衔命南来防郡堂却思朝里接班行才雄犹是山城守道薄初为水部郎选胜相留开客馆寻幽更引到僧房明朝从此辞君去独出商关路渐长
　　寄令狐賔客
　　勲名尽得国家【一作东】传退狎琴僧与酒仙还带郡符经防处暂辞台座已三年留司未到龙楼下拜表长怀玉案前秋日出城伊水好领谁相逐上闲船
　　寄梅处士
　　扰扰人间是与非【一作足是非】官闲自觉省心机六行班里身常下九列符中事亦稀市客惯曾賖贱药家僮惊见着新衣君今独得居山乐应喜【一作笑】多时未办归
　　送施肩吾东归
　　知君本是烟霞客被荐因来城阙间世业偏临七里濑仙游多在四明山早闻诗句传人徧新得科名到处闲惆怅灞亭相送去云中琪树不同攀
　　昆仑儿
　　昆仑家住海中州蛮客将来汉地游言语解教秦吉了波涛初过郁林洲金环欲落曾穿耳螺髻长巻不裹头自爱肌肤黑如漆行时半脱木绵裘
　　赠李杭州
　　仙郎白首未归朝应为苍生领六条惠化州人尽清净髙情野鹤与【一作共】逍遥竹间虚馆无朝讼山畔青田长夏苖终日政声长独坐开门长【一作唯】望浙江潮
　　送郑尚书赴广州
　　圣朝选将持符节内使【一作制】宣时百辟听海北蛮夷来舞蹈岭南封管送图经白鹇飞绕迎官舫红槿开当防客亭此处莫言多瘴疠天边看取老人星
　　贺秘书王丞南郊摄将军
　　正初天子亲郊礼诏摄将军领衞兵斜带银刀入黄道先随玉辂到青城坛边不在千官位仗外唯闻再拜声共喜与君逢此日病中无计得随【一作同】行
　　送令狐尚书赴东都留守
　　朝廷重寄在关东共説从前选上公勲业新城大梁镇恩荣更守洛阳宫行香暂出天桥上廵礼常过禁殿中每领羣臣拜章庆【一作表】半开门仗日曈曈
　　拜丰陵
　　岁朝园寝遣公卿学省班中亦摄行身逐陵官齐再拜手持木铎叩三声寒更报防来山殿晓炬分行照栢城却下龙门看渐逺金峰髙处日微明【一作初晴】
　　赠孔尚书
　　能将直道歴荣班事着元和实录间三表自陈辞北阙一家相送入南山买来侍女教人嫁赐得朝衣在箧闲宅近青山【一作门】髙静处时归林下暂开关
　　酬杭州白使君兼寄浙东元大夫
　　相印暂离临逺镇掖垣出守复同时一行巳作三年别两处空传七字诗越池江山应共见秦天风月不相知人间聚散真难料莫叹平生信所之
　　寄蘓州白二十二使君
　　三朝出入紫微臣头白金章未在身登第早年同座主题诗今日是【一作异】州人阊门栁色烟中逺茂苑莺声雨后新此处吟诗向山寺知君忘却曲江春
　　送白賔客分司东都
　　赫赫声名三十春髙情人独出埃尘病辞省闼归闲地【一作处】恩许宫曹作上賔诗里难同相得伴酒边多见自由身老人也拟休官去便是君家池上人
　　赠阎少保
　　辞荣恋阙未还乡修养年多气力强半俸归烧伏火药全家解説养生方特承恩诏新开防每见公卿不下牀竹树晴深寒院静长悬石磬在虚廊
　　赠别王侍御赴任陜州司马【一作赠王司马赴陜州】
　　京城在处闲人少唯共君行并马蹄更和诗篇名最出时【一作对】倾杯酒户常齐同趋阙下听钟漏独向军前闻鼓鼙今日春明门外别更无因得到街西
　　田司空入朝
　　西来将相位【一作望】兼雄不与诸君【一作军】觐礼同早变山东知顺命新收济上【一作下】立殊功朝宫叙谒趋门外恩使喧【一作宣】迎满路中阊阖晓开【一作来】铜漏静身当受册大明宫
　　送浙西周判官【一作送浙东周阮范判官】
　　由来自【一作身】是烟霞客早巳闻名诗酒间天阙因将贺表到家乡新【一作江城应】着赐衣还常吟卷里新酬句自话湖中【一作边】旧住山呉越主人偏爱重多应不肯放君闲
　　送呉【一作胡】链师归王屋
　　玉阳峰下学长生玉洞仙中【一作乡】已有名独戴熊须冠暂出唯将鹤尾扇同行炼成云母休炊防巳得雷公当吏兵却到瑶【一作天】坛上头宿应闻空里歩虚声
　　送邵州林使君
　　词客南行宠命新潇湘郡入曲江津山幽自足探微处俗朴应无争竞人郭外相连排殿阁市中多半用金银知君不作家私计迁日还同到日贫
　　寄王六侍御
　　渐觉近来筋力少难堪今日在风尘谁能借问功名事祗自扶持老病身贵得药资将助道肯嫌家计不如人洞庭巳置新居处归去安期【一作期君】与作邻
　　送稽亭山寺僧【一本无寺字】
　　师住稽亭髙处寺斜廊曲阁倚云开山门十里松间入泉涧三重洞里来名岳寻游今已徧家城礼谒便应廻旧房到日闲吟后林下还登説法台
　　送汀州源使君
　　曾成赵北归朝计因拜王门最好官为郡暂辞双凤阙全家逺过九龙滩山乡祗有输蕉户水镇应多养鸭栏地僻寻常来客少刺桐花发共谁看
　　寄孙洛阳格【一作寄洛阳孙明府】
　　久持刑宪声名逺好是中朝正直臣赤县上来应足事青山老去未离身常思从省连归马乍觉同班少旧人遥爱南桥秋日晩雨边杨栁映天津
　　胡山人归王屋因有赠
　　转转无成到白头人间举眼尽堪愁此生已是蹉跎去每事应【一作终】从卤莾休虽作闲官少拘束难逢胜景可淹留君归与访移家处若个峰头【一作前】最较幽
　　寄防州韩使君
　　南康太守负才豪五十如今未拥旄早得一人知姓字常闻三事説功劳月明渡口漳江静云散城头赣石髙郡政已成秋思逺闲吟应不问官曹
　　送从弟蒙赴饶州
　　京城南去鄱阳逺风月悠悠别思劳三领郡符新寄重再登科第旧名髙去程江上多看堠迎吏船中亦带刀到日更行清静化春田应不见蓬蒿
　　罗【一作赠】道士
　　城里无人得实年衣襟常带臭黄烟楼中賖酒唯留药洞里争棋不赌钱闻客语声知贵贱持【一作对】花歌咏似狂颠寻常行处皆逢见世上多疑是谪仙
　　寄陆浑赵明府
　　与君学省同官处常日相随説道情新作陆浑山县长早知三礼甲科名郭中时有仙人住城内应多药草生公事稀疎来客少无妨着屐独闲行
　　同将作韦二少监赠水部李郎中
　　旧年同是水曹郎各罢鱼符自禁乡重着青衫承诏命齐趋紫殿异班行别来同説经过事老去相传补养方忆得当时亦连歩如今独在读书堂
　　赠王侍御
　　心同野鹤与尘逺诗似氷壶见底清府县同趋昨日事升沉不改故人情上阳春晚萧萧雨洛水寒来夜夜声自叹独为折腰吏可怜骢马路傍行
　　送金少卿副使归新罗
　　云岛茫茫天畔微向东万里一防飞久为侍子承恩重今佐使臣衔命归通海便应将国信到家犹自着朝衣从前此去人无数光彩如君定是稀
　　送李司空赴镇襄阳【一本无赴字】
　　中外兼权社稷臣千官齐出拜行尘再调公鼎勲庸盛三受兵符宠命新商路雪开旗斾展【一作逺】楚堤梅发驿亭春襄阳风景由来好重与江山作主人
　　送李仆射愬赴镇凤翔【一本无愬字】
