<!-- { "loadSidebar": true } -->
　　一束苍苍色知从涧底来斸掘经几日枝叶满尘埃不买非他意城中无地栽
　　初见白髪
　　白髪生一茎朝来眀镜里勿言一茎少满头从此始青山方逺别黄绶初从仕未料容鬓间蹉跎忽如此
　　别元九后咏所懐
　　零落桐叶雨萧条槿花风悠悠早秋意生此幽闲中况与故人别中懐正无悰勿云不相送心到青门东相知岂在多但问同不同同心一人去坐觉长安空
　　禁中秋宿
　　风飜朱【一作来】里幕雨冷通中枕耿耿背斜灯秋牀一人寝
　　早秋曲江感懐
　　离离暑云散嫋嫋凉风起池上秋又来荷花半成子朱顔易【一作自】销歇白日无穷已人寿不如山年光急于水青芜与红蓼嵗嵗秋相似去嵗此悲秋今秋复来此
　　寄元九
　　身为近密【一作约】拘心为名检缚月夜与花时少逢杯酒乐唯有元夫子闲来同一酌把手或酣歌展眉时笑谑今春除御史前月之东洛别来未开顔尘埃满樽杓蕙风晩香尽槐雨余花落秋意一萧条离容两寂莫况随白日老共负青山约谁识相念心韝鹰与笼鹤
　　暮春寄元九
　　棃花结成实燕卵化为雏时物又若此道情复何如但觉日月促不嗟年嵗徂浮生都是梦老小亦何殊唯与故人别江陵初谪居时时一相见此意未全除
　　早梳头
　　夜沐早梳头窗明秋镜晓飒然握中发一握知一少年事渐蹉跎世縁方缴绕不学空门法老病何由了未得无生心白头亦为夭
　　出关路
　　山川函谷路尘土游子顔萧条去国意秋风生故关
　　别舍弟后月夜
　　悄悄初别夜【一作后】去住两盘桓行子孤灯店居人明月轩平生共贫苦未必日成欢及此暂为别懐抱已忧烦况是庭叶尽复思山路寒如何为不念马瘦衣裳单
　　新丰路逢故人
　　尘土长路晩风烟废宫秋相逢立马语尽日此桥头知君不得意郁郁来西游惆怅新丰店何人识马周
　　金銮子晬日
　　行年欲四十有女曰金銮生来始周嵗学坐未能言慙非达者懐未免俗情怜从此累身外徒云慰目前若无夭折患则有婚嫁牵使我归山计应迟十五年
　　青龙寺早夏
　　尘埃经小雨地髙倚长坡日西寺门外景气含清和闲有老僧立静无凡客过残莺意思尽新叶隂凉多春去来【一作未】几日夏云忽嵯峨朝朝感时节年鬓闇蹉跎胡为恋朝市不去归烟萝青山寸歩地自问心如何
　　秋题牡丹丛
　　晩丛白露夕衰叶凉风朝红艳乆已歇碧芳今亦销幽人坐相对心事共萧条
　　劝酒寄元九
　　防叶有朝露槿枝无宿花君今亦如此促促生有涯既不逐禅僧林下学楞伽又不随道士山中链丹砂百年夜分半一嵗春无多何不饮美酒胡然自悲嗟俗号销愁【一作忧】药神速无以加一杯驱世虑两杯反天和三杯即酩酊或笑任狂歌陶陶复兀兀吾孰知其他况在名利途平生有风波深心藏陷穽巧言织网罗举目非不见不醉欲如何
　　曲江感秋【五年作】
　　沙草新雨地岸栁凉风枝三年感秋意【一作思】幷在曲江池早蝉已嘹唳晩荷复离披前秋去秋思一一生此时昔人三十二秋兴已云悲我今欲四十秋懐亦可知嵗月不虚设此身随日衰闇老不自觉直到鬓成丝
　　酬张太祝晩秋卧病见寄
　　髙才淹礼寺短羽翔禁林西街居处逺北阙官曹深君病不来访我忙难往寻差池终日别寥落经年心露湿绿芜地月寒红树隂况兹独愁夕闻彼相思吟上叹言【一作言欢】笑阻下嗟时嵗侵容衰晓【一作晩】窗镜思苦秋弦琴一章锦绣段八韵琼瑶音何以报珍重慙无双南金
　　立秋日曲江忆元九
　　下马栁隂下独上堤上行故人千万里新蝉三两声城中曲江水江上江陵城两地新秋思应同此日情
　　早朝贺雪寄陈山人
　　长安盈尺雪早朝贺君喜将赴银台门始出新昌里上堤马蹄滑中路蜡烛死十里向北行寒风吹破耳待漏午【一作五】门外对三殿里须鬓冻成冰衣裳冷如水忽思仙游谷闇谢陈居士暖覆褐裘眠日髙应未起初与元九别后忽梦见之及寤而书适至兼寄桐花诗怅然感懐因以此寄【元九初谪江陵】
　　永寿寺中语新昌坊北分归来数行泪悲事不悲君悠悠蓝田路自去无消息计君食宿程已过商山北昨夜云四散千里同月色晓来梦见君应是君相忆梦中握君手问君意何如君言苦相忆无人可寄书觉来未及説叩门声冬冬【一作咚咚】言是商州使送君书一封枕上忽惊起颠倒着衣裳开缄见手札一纸十三行上论迁谪心下说离别肠心肠都未尽不暇叙炎凉云作此书夜夜宿商州东独对孤灯坐阳城山馆中夜深作书毕山月向西斜月下【一作前】何所有一树紫桐花桐花半落时复道正相思殷勤书背后兼寄桐花诗桐花诗八韵思绪一何深以我今朝意忆【一作想】君此夜心一章三【一作一】徧读一句十囬吟珍重八十字字字化为金
　　和元九悼往【感旧蚊帱作】
　　美人别君去自去无处寻旧物零落尽此情安可任唯有襭纱幌尘埃日夜侵馨香与颜色不似旧时深透影灯耿耿笼光月沈沈中有孤眠客秋凉生夜衾旧宅牡丹院新坟松栢【一作木】林梦中咸阳泪觉后江陵心含此隔年恨发为中夜吟无论君自感闻者欲霑襟
　　重到渭上旧居
　　旧居清渭曲开门当蔡渡十年方一还几欲迷归路追思昔日行感伤故游处插栁作髙林种桃成老树因惊成人者尽是旧童孺试问旧老人半为绕村墓浮生同过客前后递来去白日如弄珠出没【一作入】光不住人物日改变举目悲所遇囘念念我身安得不衰暮朱颜销不歇白髪生无数唯有山门外三峰色如故
　　白发
　　白发知时节闇与我有期今朝日阳里梳落数茎丝家人不惯见悯默为我悲我云何足怪此意尔不知凡人年三十外壮内已衰但思寝食味巳减二十时况我今【一作年】四十本来形貌羸书魔昏两眼酒病沈四肢亲爱日零落在者仍别离身心乆如此白髪生巳迟由来生老死三病长相随除却念无生人间无药治
　　秋日
　　池残寥落水窗下悠扬日嫋嫋秋风多槐花半成实下有独立人年来四十一
　　将之饶州江浦夜泊
　　眀月满深浦愁人卧孤【一作独卧】舟烦寃寝不得夏夜长于秋苦乏衣食资逺为江海游光隂坐迟暮乡国行阻修身病向鄱阳家贫寄徐州前事与后事岂堪心幷忧忧来起长望但见江水流云树霭苍苍烟波澹悠悠故园迷处所一念【一作望】堪白头
　　思归【时初为校书郎】
　　养无晨昏膳隐无伏腊资遂求及亲禄僶俛来京师薄俸未及亲别家已经时冬积温席恋春违采兰期夏至一阴生稍稍夕漏迟块然抱愁者长夜独先知悠悠乡关路梦去身不随坐惜时节变蝉鸣槐花枝
　　冀城北原作
　　野色何莽苍【去声】秋声亦萧疎风吹黄埃起落日驱征车何代此开国封疆百里余古今不相待朝市无常居昔人城邑中今变为丘墟昔人墓田中今化为里闾废兴相催迫日月互居诸世变无遗风焉能知其初行人千载后懐古空踌躇
　　客路感秋寄明准上人
　　日暮天地冷雨霁山河清长风从西来草木凝秋声巳感嵗倐忽复伤物凋零孰能不憯凄天时牵人情借问空门子何法易修行使我忘得心不敎烦恼生
　　游襄阳懐孟浩然
　　楚山碧岩岩汉水碧汤汤秀气结成象孟氏之文章今我讽遗文思人至其乡清风无人继日暮空襄阳南望鹿门山蔼若有余芳旧隐不知处云深树苍苍
　　秋暮西归途中书情
　　耿耿旅灯下愁多常少眠思乡贵早发发在鸡鸣前九月草木落平芜连逺山秋阴和曙色万木苍苍然去秋偶东游今秋始西旋马瘦衣裳破别家来二年忆归复愁归归无一囊钱心虽非兰膏安得不自然
　　秋懐
　　月出照北堂光华满阶墀凉风从西至草木日夜衰桐栁减绿阴蕙兰消碧滋感物私自念我心亦如之安得长少壮盛衰迫天时人生如石火为乐长苦迟
　　别杨頴士卢克柔殷尧藩
　　倦鸟暮归林浮云晴归山独有行路子悠悠不知还人生苦营营终日羣动间所务虽不同同归于不闲扁舟来楚乡匹马往秦关离忧绕心曲宛转如循环且持一杯酒聊以开愁顔
　　题赠定光上人
　　二十身出家四十心离尘得径入大道乘此不退轮一坐十五年林下秋复春春花与秋气不感无情人我来如有悟潜以心照身误落闻见中忧喜伤形神安得遗耳目冥然反天真
　　祗役骆口驿喜萧侍御书至兼覩新诗吟讽通宵因寄八韵【时为盩厔尉】
　　日暮心无憀吏役正营营忽惊芳信至复与新诗幷是时天无云山馆有月明月下读数徧风前吟一声一吟三四叹声尽有余清雅哉君子文咏性不咏情使我灵府中鄙恡不得生始知聼韶濩可使心和平
　　酬李少府曹长官舍见赠
　　低腰复敛手心体不遑安一落风尘下方【一作始】知为吏难公事与日长【上声】宦情随嵗阑惆怅青袍袖芸香无半残赖有李夫子此懐聊自寛两心如止水彼此无波澜往往簿书暇相劝强为欢白马晩蹋雪緑觞春暖寒恋月夜同宿爱山晴共看野性自相近不是为同官
　　留别
　　秋凉巻朝簟春暖撤夜衾虽是无情物欲别尚沈吟况与有情别别随情浅深二年欢笑意一旦东西心独留诚可念同行力不任前事讵能料后期谅难寻唯有潺湲泪不惜共霑襟
　　晓别
　　晓鼓声巳半离筵坐难乆请君断肠歌送我和泪酒月落欲明前马嘶初别后浩浩暗尘中何由见囘首
　　北园
　　北园东风起杂花次第开心知须防落一日三四来花下岂无酒欲酌复迟廻所思眇千里谁劝我一杯惜栯李花【花细而繁色艳而黯亦花中之有思者速衰易落故惜之耳】
　　树小花鲜妍香繁条輭弱髙低二三尺重叠千万萼朝艳蔼霏霏夕凋纷漠漠辞枝朱粉细覆地红绡薄由来好颜色常苦易销铄不见莨荡花狂风吹不落
　　照镜
　　皎皎青铜镜斑斑白丝鬓岂复更藏年实年君不信
　　新秋
　　西风飘【一作吹】一叶庭前飒已凉风池明月水衰莲白露房其奈江南夜緜緜自此长
　　夜雨
　　早蛩啼复歇残灯灭又明隔窗知夜雨芭蕉先有声
　　秋江送客
　　秋鸿次第过哀猨朝夕闻是日孤舟客此地亦离羣蒙蒙润衣雨漠漠冒帆云不醉浔阳酒烟波愁杀人感逝寄逺【寄通州元侍御果州崔员外澧州李舍人州李郎中】
　　昨日闻甲死今朝闻乙死知识三分中二分化为鬼逝者不复见悲哉长已矣存者今如何去我皆万里平生知心者屈指能有几通果澧凤州眇然四君子相思俱老大浮生如流水应叹旧交游凋零日如此何当一杯酒开眼笑相视
　　秋月
　　夜初色苍然夜深光浩然稍转西廊下渐满南窗前况是绿芜地复兹清露天落叶声策策惊鸟【一作乌】影翩翩栖禽尚不稳愁人安可眠

　　御定全唐诗巻四百三十二
　　钦定四库全书
　　御定全唐诗巻四百三十三
　　白居易
　　朱陈村
