<!-- { "loadSidebar": true } -->
　　徐浩字季海越州人少举明经工草以张説荐为丽正殿校理三迁右拾遗张守珪表佐幽州幕改监察御史厯宪部郎中肃宗即位拜中书舍人时天下事殷诏令俱出其手文词赡给加尚书右丞除国子祭酒寻贬庐州长史代宗徴还仍拜中书舍人还工部侍郎岭南节度观察使又为吏部侍郎集贤殿学士为李栖筠所弹贬明州别驾终彭王傅卒赠太子少师世称其书法如怒猊抉石渴骥奔泉诗二首
　　寳林寺作
　　兹山昔飞来逺自琅琊防孤岫龟形在深泉鳗井开越王屡登陟何相传词才塔庙崇其巅规模称壮哉禅堂清溽润髙阁无恢炱照耀珠吐月铿轰钟隠雷揆余久缨弁末路遭邅回一弃沧海曲六年稽岭隈逝川惜东驶驰景怜西颓腰带愁疾减容顔衰悴催赖居兹寺中法士多瓌能洗心聼经论礼足蠲凶灾永愿依胜侣清江乘度杯
　　谒禹庙
　　亩浍敷四海川源涤九州既膺九命锡乃建洪范畴鼎革固天启运兴匪人谋肇开宅土业永庇昬垫忧山足灵庙在门前清镜流象筵陈玉帛容卫俨戈矛探穴图书朽卑官堂殿修梅梁今不壊松祏古仍留负责故乡近朅来申爼羞为鱼知造化叹鳯仰徽猷不复闻夏乐唯余奏楚幽婆娑非舞羽镗鞳异鸣球盛徳吾无间髙功谁与俦灾滛破凶慝祚圣拥神休出谷莺初语空山猨独愁春晖生草树桞色暖汀洲恩贷题舆重荣殊衣锦逰宦情同械系生理任桴浮地极临沧海天遥过斗牛精诚如可谅他日寄冥搜
　　薛令之
　　薛令之闽之长溪人肃宗为太子时令之以右补阙兼侍读积嵗不迁乃弃官徒歩归乡里及肃宗即位以旧恩召而令之巳前卒诗二首
　　自悼【纪事云开元中令之为右庶子时东宫官僚清淡令之题诗自悼明皇幸东宫览之索笔题其旁曰啄木口觜长鳯皇毛羽短若嫌松桂寒任逐桑榆暖遂谢病归】
　　朝日上团团照见先生盘盘中何所有防蓿长防干饭澁匙难绾羮稀筯易寛只可【一作无以】谋朝夕何由保嵗寒
　　灵岩寺
　　草堂栖在灵山谷勤苦诗书向灯烛柴门半掩寂无人惟有白云相伴宿
　　邹绍先
　　邹绍先刘长卿同时人曽为河南判官与长卿相往还诗一首
　　湘夫人
　　枫【一作风】叶下秋渚二妃愁渡湘疑山空杳蔼何处望君王日落水云里悠悠【一作油油】心自伤
　　李穆
　　李穆刘长卿壻诗一首
　　寄妻父刘长卿【一作严维诗题作发桐庐寄刘员外】
　　处处云山无尽时桐庐南望转参差舟人莫道新安近【一作逺】欲上潺湲行自迟【时刘在新安郡】
　　冯着
　　冯着韦应物同时人尝受李广州署为録事应物有诗以送其行诗四首
　　短歌行
　　寂寞草中兰亭亭山上松贞芳日有分生长耐相容结根各得地幸沾雨露功参辰无停泊且顾一西东君但开懐抱猜【一作情】恨莫怱怱
　　洛阳道
　　洛阳宫中花桞春洛阳道上无行人皮裘氊帐不相识万户千门闭春色春色深春色深【一本无此三字】君王一去何时寻春雨洒【一作春色深】春雨洒周南一望堪泪下蓬莱殿中寝胡人鳷鹊楼前放胡马闻君欲行西入秦【一作入西秦行】君行不用过天津天津桥上多胡尘洛阳道上愁杀人
　　行路难
　　男儿轗轲徒搔首入市脱衣且沽酒行路难权门慎勿干平人争路相摧残春秋四气更【一作相】回换人事何须再三叹君不见雀为鸽鹰为鸠东海成田谷为岸负薪客归去来反頋鹤裵回黄河岸上起尘埃【一本作负薪起尘埃无客归去至岸上十四字】相逄未相识何用强相猜行路难故山应不改茅舍汉中在白酒杯中聊一歌苍蝇苍蝇奈尔何
　　燕衔泥
　　双燕碌碌飞入屋屋中老人喜燕归裵回绕我牀头飞去年为尔逐黄雀雨多屋漏泥土落尔莫厌老翁茅屋低梁头作窠梁下栖尔不见东家黄鸣啧啧虵盘瓦沟防穿壁豪家大屋尔莫居骄儿少妇采尔雏井旁写水泥自足衔泥上屋随尔欲
　　王迥
　　王迥家鹿门号白云先生与孟浩然善诗一首
　　同孟浩然宴赋【一作题壁歌】
　　屈宋英声今止巳江山继嗣多才子作者于今尽相似聚宴王家其乐矣共赋新诗发宫徴书于屋壁彰厥美李晔
　　李晔宗室子官农太守宗正卿贾至常为撰制词诗一首
　　尚书都堂瓦松
　　华省秘僊踪髙堂露瓦松叶因春后长花为雨来浓影混鸳鸯色光含翡翠容天然斯所寄地势太无从接栋临防阙连甍近九重宁知深涧底霜雪嵗兼封
　　敬括
　　敬括字叔弓河东人少以文词称郷举进士又应制登科累官右拾遗内供奉殿中侍御史天寳末以不附杨国忠出为刺史迁给事中兵部侍郎大理卿大厯初诏选循良为近辅以括为同州刺史入为御史大夫卒诗一首
　　省试七月流火
　　前庭一叶下言念忽悲秋变节金初至分寒【一作空】火正流气含凉夜早光拂夏云收助月微明散沿河丽景浮礼标时令爽诗兴国风幽自此观邦【一作邪】正深知王业休













　　御定全唐诗巻二百十五
　　钦定四库全书
　　御定全唐诗巻二百十六
　　杜甫
　　杜甫字子美其先襄阳人曾祖依艺爲巩令因居巩甫天宝初应进士不第后献三大礼赋明皇奇之召试文章授京兆府兵曹参军安禄山防京师肃宗即位灵武甫自贼中遯赴行在拜左拾遗以论救房琯出爲华州司功参军关辅饥乱寓居同州同谷县身自负薪采梠餔糒不给乆之召补京兆府功曹道阻不赴严武鎭成都奏爲参谋检校工部员外郎赐绯武与甫世旧待遇甚厚乃于成都浣花里种竹植树枕江结庐纵酒啸歌其中武卒甫无所依乃之东蜀就高适既至而适卒是岁蜀帅相攻杀蜀大扰甫携家避乱荆楚扁舟下峡未维舟而江陵亦乱乃泝沿湘流游衡山寓居耒阳卒年五十九元和中归葬偃师首阳山元稹志其墓天宝间甫与李白齐名时称李杜然元稹之言曰李白壮浪纵
　　恣摆去拘束诚亦差肩子美矣至若铺陈终始排比声韵大或千言次犹数百词气豪迈而风调清深属对律切而脱弃凡近则李尚不能歴其藩翰况堂奥乎白居易亦云杜诗贯穿古今尽工尽善殆过于李元白之论如此盖其出处劳佚喜乐悲愤好贤恶恶一见之于诗而又以忠君忧国伤时念乱爲本旨读其诗可以知其世故当时谓之诗史旧集诗文共六十卷今编诗十九巻
　　奉赠韦左丞丈二十二韵【韦济天宝七载爲河南尹迁尚书左丞】
　　纨袴不饿死儒冠多误身丈人试静聼贱子请具陈甫昔少【一作妙】年日早充观国宾读书破万卷下笔如有神赋料扬雄敌诗看子建亲李邕求识面王翰愿卜【一作爲】邻自谓颇挺出【一作生一作特】立登要路津致君尧舜上再使风俗淳此意竟萧条行歌非隐沦骑驴三十载旅食【一作客】京华春朝扣富儿门暮随肥马尘残杯与冷炙到处潜悲辛主上顷见征歘然欲求伸青冥却垂翅蹭蹬无纵鳞【天宝中诏征天下士有一艺者皆得诣京师就选李林甫抑之奏令考试遂无一人得第者】甚媿丈人厚甚知丈人眞每于百寮上猥诵佳句新窃效贡公喜难甘原宪贫焉能心怏怏秖是走踆踆今欲东入海即将西去秦尚怜终南山囘首清渭滨常拟报一饭况懐辞大臣白鸥没【一作波】浩荡万里谁能驯
　　送髙三十五书记【髙适渤海人解褐为封丘尉不就客游河西哥舒翰竒之表爲书记】
　　崆峒小麦熟且【一作吾】愿休王师请公问主将焉用穷荒爲【积石军每岁麦熟吐蕃获之边人呼为吐蕃麦庄天寳六年哥舒翰掩击大破之后不敢复至八载又克其石堡城然自此用兵河西不已故追言戒之欲适告翰也】饥鹰未饱肉侧翅随人飞高生跨鞍马有似幽幷【一作幷州】儿脱身簿尉中始与捶楚【唐簿尉有罪辄受鞭挞】辞借问今何官触热向武威荅云【一作言】一书记所媿国士知人实不易知更【一作尤】湏愼其仪【一作宜】十年出幕府自可持旌麾【一作旗】此行旣特逹足以慰所思【一作亦足慰逺思】男儿功名遂亦在老大时常恨结驩浅各在天一涯又如参与商惨惨中肠【一作中肠安不】悲惊风吹【一作飘】鸿鹄不得相追随黄尘翳沙漠念子何当【一作时】归边城有余力早寄从军诗
　　赠李白
　　二年客东都所歴厌机巧野人对羶腥蔬食常不饱岂无青精【一作籸一作防】饭使我顔色好苦乏大【一作买】药资山林迹如埽李侯金闺彦【一作深】脱身事幽讨亦【一作未】有梁宋游方期拾瑶草
　　游龙门奉先寺【龙门即伊阙一名阙口在河南府北四十里】
　　已从招提游更宿招提境阴壑生虚【一作灵】籁月林散清影天阙【一作阔一作阅一作闚一作开】象纬逼云卧衣裳冷欲觉闻晨钟令人发深省
　　望岳
　　岱宗夫如何齐鲁青未了造化钟神秀阴阳割昏晓荡胷生曾云决眦入归鸟防当凌絶顶一览众山小陪李北海宴歴下亭【天寳初李邕为北海太守歴下亭在齐州以歴山得名】
　　东藩驻皁盖北渚凌青荷【一作清河一作清菏】海内【一作右】此亭古济南名士多【原注时邑人蹇处士在座】云山已发兴玉佩仍当歌修竹不受暑交流空涌波蕴眞惬所遇落日将如何贵贱俱物役从公难重过
　　同李太守登歴下古城员外新亭亭对鹊湖【原注时李之芳自尚书郎出齐州置此亭】
　　新亭结搆罢隐见清湖隂迹籍台观旧气溟【一作冥】海岳深圎荷想自昔遗堞感至今芳宴此时具【一作俱】哀丝【一作弦】千古心主称寿尊客筵秩宴北【一作密】林不阻蓬荜兴得兼【一作兼得】梁甫吟
　　都坛歌寄元逸人
　　故人昔隐东蒙峰已佩含景【公孙端剑铭含景吐商】苍精龙【剑之在左苍龙象也】故人今居子午谷独在【一作竝】阴崖结【一作白】茅屋屋前太古都坛青石漠漠常【一作松】风寒子规夜啼山竹裂王母昼下云旗飜【一作蟠】知君此计成【一作诚】长往芝草琅玕日应长铁鏁【终南大秦岭有采蜜人山行寻钟声而入至一寺旁有大竹林一二顷截竹盛蜜归以告戍卒卒复往取竹见崖垂铁鎻长三丈掣鎻欲上二虎踞崖大呼惊怖而返】高垂不可攀致身福地何萧爽
　　今夕行【原注自齐赵西归至咸阳作】
　　今夕何夕岁云徂更长烛明不可孤咸阳客舍一事无相与博塞【一作赌博】爲欢娱冯陵大叫呼五白【招魂成枭而牟呼五白些五白枭卢雉皆博齿也】跣不肻成枭卢【一作牟】英雄有时亦如此邂逅岂即非良图君莫笑刘毅从来布衣愿家无儋石输百万
　　贫交行
　　飜手作云覆手雨纷纷轻薄何湏数君不见管鲍贫时交此道今人弃如土
　　兵车行
