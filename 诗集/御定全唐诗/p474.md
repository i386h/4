<!-- { "loadSidebar": true } -->
　　常爱陶彭泽文思何髙又怪韦江州诗情亦清闲今朝登此楼有以知其然大江寒见底匡山青倚天深夜湓浦月平旦鑪峰烟清辉与灵气日夕供文篇我无二人才孰为来其间因髙偶成句俯仰媿江山
　　访陶公旧宅【并序】
　　余夙慕陶渊明为人徃嵗渭上闲居常有效陶体诗十六首今游庐山经柴桑过栗里思其人访其宅不能默默又题此诗云
　　垢尘不汚玉灵鳯【一作】不啄羶呜呼陶靖节生彼晋宋间心实有所守口终不能言永惟孤竹子拂衣首阳山夷齐各一身穷饿未为【一作能】难先生有五男与之同饥寒肠中食不充身上衣不完连征竟不起斯可谓真贤
　　我生君之后相去五百年每读五栁传目想心拳拳昔常咏遗风着为十六篇今来访故宅森【一作参】若君在前不慕尊有酒不慕琴无慕君遗荣利老死此【一作在】丘园柴桑古村落栗里旧山川不见篱下菊但余墟中烟子孙虽无闻族氏犹未迁每逢姓陶人使我心依然
　　北亭
　　庐宫山下州湓浦沙邉宅宅北倚髙冈迢迢数千尺上有青青竹竹间多白石茅亭居上头豁逹门四辟前楹巻帘箔北牖施牀席江风万里来吹我淅淅日髙公府归巾笏随手掷脱衣恣搔首坐卧任所适时倾一杯酒旷望湖天夕口咏独酌謡目送归飞翮慙无出尘操未免折腰役偶获此闲居谬似髙人迹
　　泛【一作游】湓水
　　四月未全热麦江气【一作风】秋湖山处处好最爱湓水头湓水从东来一派入江流可怜似萦带中有随风舟命酒一临泛舍鞍扬櫂讴放回岸傍马去逐波间鸥烟浪始渺风襟亦悠悠初疑上河汉中若寻瀛洲汀树緑拂地【一作池】沙草芳未休青萝与紫葛枝蔓垂相樛系防歩平岸回头望江州城雉映水见隐隐如蜃楼日入意未尽将归复少留到官行半嵗今日方一游此地来何暮可以写吾忧
　　荅故人
　　故人对酒叹叹我在天涯见我昔荣遇念我今蹉跎问我为司马官意复如何荅云且勿叹聼我为君歌我本蓬荜人鄙贱剧泥沙读书未百巻信口嘲风花自从筮仕来六命三登科顾慙虚劣姿所得亦已多散员足庇身薄俸可资家省分辄自媿岂为不遇耶烦君对杯酒为我一咨嗟
　　官舍内新凿小池
　　帘下开小池盈盈水方积中底铺白沙四隅甃青石勿言不深广但取【一作足】幽人适泛灎微雨朝澄眀月夕岂无大江水波浪连天白未如牀席间方丈深盈尺清浅可狎弄昏烦聊潄涤最爱晓暝时一片秋天碧
　　宿简寂观
　　岩白云尚屯林红叶初陨秋光引闲歩不知身【一作行】逺近夕投灵洞宿卧觉尘机泯名利心既忘市朝梦亦尽暂来尚如此况乃终身隐何以疗夜饥一匙云母粉
　　读谢灵运诗
　　吾闻达士道穷通顺冥数通乃朝廷来穷即江湖去谢公才廓落与世不相遇壮志郁不用须有所泄处泄为山水诗逸韵谐奇趣大必笼天海细不遗草树岂惟玩景物亦欲摅心素徃徃即事中未能忘兴谕因知康乐作不独在章句
　　北亭独宿
　　悄悄壁下牀纱笼耿残烛夜半独眠觉疑在僧房宿
　　约心
　　黑鬓丝雪侵青袍尘土涴兀兀复腾腾江城一上佐朝就髙斋上熏然负暄卧晩下小池前澹然临水坐已约终身心长如今日过
　　晩望
　　江城寒角动沙洲夕鸟还独在【一作坐】髙亭上西南望逺山
　　早春
　　雪消冰又释景和风复暄满庭田地湿荠叶生墙根官舍悄无事日西斜掩门不开庄老巻欲与何人言
　　春寝
　　何处春暄来微和生血气气熏肌骨畅东窗一昏睡是时正月晦假日无公事烂熳不能休自【一作日】午将及未缅思少健日甘寝常自恣一从衰疾来枕上无此味
　　睡起晏坐
　　后亭昼眠足起坐春景暮新觉眼犹昏无思心正住澹寂归一性虚闲遗万虑了然此时心无物可譬喻本是无有乡亦名不用处行禅与坐忘同归无异路【道书云无何有之乡禅经云不用处二者殊名而同归】
　　咏懐
　　尽日松下坐有时池畔行行立与坐卧中懐澹无营不觉流年过亦任白发生不为世所薄安得遂闲情
　　春游二【一作西】林寺
　　下马二【一作西】林寺翛然进轻策朝为公府吏暮作【一作是】灵山客二月匡庐北冰雪始消释阳丛抽茗芽隂窦泄泉脉熙熙风土暖蔼蔼云岚积散作万壑春凝为一气碧身闲易飘泊官散无牵迫缅彼十八人古今同此适【昔永逺宗雷等十八贤同隐于二林寺】是年淮寇起处处兴兵革智士劳思谋戎臣苦征役独有不才者山中弄泉石
　　出山吟
　　朝咏游仙诗暮歌采薇曲卧云坐白石山中十五宿行随出洞水回别缘岩竹早晩重来游心期瑶草绿
　　嵗暮
　　已任时命去亦从嵗月除中心一调伏外累尽空虚名宦意已矣林泉计何如拟近东林寺溪邉结一庐
　　闻早莺
　　日出眠未起屋头闻早莺忽如上林晓万年枝上鸣忆为近臣时秉笔直承明春深视草暇旦暮闻此声今闻在何处寂莫浔阳城鸟声信如一分别在人情不作天涯意岂殊禁中聼
　　栽杉
　　劲叶森利劒孤茎挺端标才髙四五尺势若干青霄移栽东窗前爱尔寒不凋病夫卧相对日夕闲萧萧昨为山中树今为檐下条虽然遇赏玩无乃近尘嚣犹胜涧谷底埋没随众樵不见郁郁松委质山上苖
　　过李生
　　苹小蒲叶短南湖春水生子近湖邉住静境称髙情我为郡司马散拙无所营使君知性野衙退任闲行行携小榼出【一作去】逢花辄独倾半酣到子舍下马扣柴荆何以引我歩绕篱竹万茎何以醒我酒呉音吟一声须防进野饭饭稻茹芹英白瓯青竹箸俭洁无羶腥欲去复裵徊夕鸦已飞鸣何当重游此待君湖水平
　　咏意
　　常闻南华经巧劳智忧愁不如无能者饱食但遨游平生爱慕道今日近此流自来浔阳郡四序忽已周不分物黑白但与时沈浮朝餐夕安寝用是为身谋此外即闲放时寻山水幽春游慧逺寺秋上庾公楼或吟诗一章或饮茶一瓯身心一无系浩浩如虚舟富贵亦有苦苦在心危忧贫贱亦有乐乐在身自由
　　食笋
　　此州乃【一作有】竹乡春笋满山谷山夫【一作翁】折盈抱【一作把】抱【一作将】来早【一作入】市鬻物以多为贱双钱易一束置之炊【一作将归安】甑中与饭同时熟紫箨【一作斑壳】坼故锦素肌擘新玉每日遂加餐【一作只此一蔬食】经时【一作旬】不思肉乆为京洛客此味常不足且食勿踟蹰南风吹作竹
　　游石门涧
　　石门无旧径披榛访遗迹时逢山水秋清辉如古昔常闻慧逺辈题诗此岩壁云覆莓苔封苍然无处觅萧疎野生竹崩剥多年石自从东晋后无复人游历独有秋涧声潺湲空旦夕
　　招东邻
　　小榼二升酒新簟六尺牀能来夜话否池畔欲秋凉
　　题元十八溪亭【亭在庐山东南五老峰下】
　　怪君不喜仕又不游州里今日到幽居了然知所以宿君石溪亭潺湲声满耳饮君螺杯酒醉卧不能起见君五老峰益悔居城市爱君三男儿始叹身无子余方鑪峰下结室为居士山北与山东往来从此始
　　香鑪峰下新置草堂即事咏懐题于石上
　　香鑪峰北面遗爱寺西偏白石何凿凿清流亦潺潺有松数十株有竹千余竿松张翠繖盖竹倚青琅玕其下无人居悠【一作惜】哉多嵗年有时聚猨鸟终日空风烟时有沈冥子姓白字乐天平生无所好见此心依然如获终老地忽乎不知还【一作迁】架岩结茅宇斲壑开茶园何以洗吾耳屋头飞落泉何以浄【一作洗】我眼砌下生白莲左手防一壶右手挈五傲然意自足箕踞于其间兴酣仰天歌歌中聊寄言言我本野夫误为世网牵时来昔捧日老去今归山倦鸟得茂树涸鱼返清源舍此欲焉往人间多险艰
　　草堂前新开一池养鱼种荷日有幽趣
　　淙淙三峡水浩浩万顷陂未知新堂上微风动涟漪小萍加泛泛初蒲正离离红鲤二三寸白莲八九枝绕水欲成径护堤方插篱已被山中客呼作白家池
　　白云期【黄石岩下作】
　　三十气太壮胷中多是非六十身太老四体不支持四十至五十正是退闲时年长识命分心慵少营为见酒兴犹在登山力未衰吾年幸当此且与白云期
　　登香炉峰顶
　　迢迢香炉峰心存耳目想终年牵物役今日方一往攀萝蹋危石手足劳俛仰同游三四人两人不敢上上到峰之顶目神【一作心】怳怳髙低有万寻阔狭无数丈不穷视聼界焉识宇宙广江水细如绳湓城小于掌纷吾何屑屑未能脱尘鞅归去思自嗟低头入蚁壤
　　荅崔侍郎钱舍人书问因继以诗
　　旦暮两蔬食日中一闲眠便是了一日如此已三年心不择时适足不拣地安穷通与逺近一贯无两端常见今之人其心或不然在劳则念息处静已思喧如是用身心无乃自伤残坐输忧恼便【一作使】安得形神全吾有二道友蔼蔼崔与钱同飞青云路独堕黄泥泉嵗暮物万变故情何不迁应为平生心与我同一源帝乡逺于日美人髙在天谁为万里别常若在目前泥泉乐者鱼云路游者鸾勿言云泥异同在逍遥间因君问心地书后偶成篇慎勿説向人人多笑此言
　　烹葵
　　昨卧不夕食今起乃朝饥贫厨何所有炊稻烹秋葵红粒香复輭緑英滑且肥饥来止于饱饱后复何【一作复何所】思忆昔【一作思忆】荣遇日迨今穷退时今亦不冻馁昔亦无余资口既不减食身又不减衣抚心私自问何者是荣衰勿学常人意其间分是非
　　小池二首
　　昼倦前斋热晩爱小池清映林余景没近水微凉生坐把蒲葵扇闲吟三两声
　　有意不在大湛湛方丈余荷侧泻清露萍开见游鱼每一临此坐忆归青溪居
　　闭【一作掩】关
　　我心忘世乆世亦不我干遂成一无事因得长掩关掩关来几时髣髴二三年著书已盈帙生子欲能言始悟身向【一作易】老复悲世多艰回顾趋时者役役尘壤间嵗暮竟何得不如且安闲
　　弄罗
　　有侄始六嵗字之为阿有女生三年其名曰罗儿一始学笑语一能诵歌诗朝戏抱我足夜眠枕我衣汝生何其晩我年行已衰物情小可念人意老多慈酒美竟须壊月圆终有亏亦如恩爱缘乃是忧恼资举世同此累吾安能去之
　　截树
　　种树当前轩树髙柯叶繁惜哉逺山色隐此蒙笼间一朝持斧斤手自截其端万叶落头上千峰来面前忽似决云雾豁达覩青天又如所念人乆别一款顔始有清风至稍见飞鸟还开懐东南望目逺心辽然人各有偏好物莫能两全岂不爱柔条不如见青山
　　望江楼上作
　　江畔百尺楼楼前千里道凭髙望平逺亦足舒懐抱驿路使憧憧关防兵草草及兹多事日尤觉闲人好我年过不惑休退诚非早从此拂尘衣归山未为老
　　题座隅
　　手不任执殳肩不能荷锄量力揆所用曽不敌一夫幸因笔研功得升仕进途歴官凡五六禄俸及妻孥左右有兼仆出入有单车自奉虽不厚亦不至饥劬若有人及此傍观为何如虽贤亦为幸况我鄙且愚伯夷古贤人鲁山亦其徒时哉无奈何俱化为饿殍【元鲁山山居阻水食絶而终】念彼益自媿不敢忘斯须平生荣利心破灭无遗余犹恐尘妄起题此于座隅
　　昔与微之在朝日同蓄休退之心迨今十年沦落老大追寻前约且结后期
