<!-- { "loadSidebar": true } -->
　　蒲茸承露有佳色茭叶束烟如效颦盈盈一水不得渡冷翠遗香愁向人
　　有别二首
　　且将丝防系兰舟醉下烟汀减去愁江上有楼君莫上落花随浪【一作水】正东流
　　池上已看莺舌黙云间应即雁翰开唯愁别后当风立万树将秋入恨来
　　病中晓思
　　月堕霜西竹井寒辘轳丝冻下缾难幽人病久浑成渴愁见龙书一鼎干
　　送友人之湖上
　　故人溪上有渔舟竿倚风苹夜不收欲寄一函聊问讯洪乔宁作置书邮
　　寒日逢僧
　　瘦胫髙褰梵屧轻野塘风劲锡环鸣如何不向深山里坐拥闲云过一生
　　冬栁
　　栁汀斜对野人窻零落衰条傍晓江正是霜风飘断处寒鸥惊起一双双
　　寄友人
　　敬亭寒夜溪声里同听先生讲太上得云梯不囘首钓竿犹在五湖边
　　岛树
　　波涛漱苦盘根浅风雨飘多着叶迟迥出孤烟残照里鹭鹚相对立髙枝
　　头陀僧
　　万峰围绕一峰深向此长修苦行心自埽雪中归鹿迹天眀恐被猎人寻
　　晚渡
　　半波风【一作飞】雨半波晴渔曲飘秋野调清各様莲船逗村去笠檐蓑袂有残【一作余】声
　　赠老僧二首
　　枯貌自同霜里木余生唯指佛前灯少时写得坐禅影今见问人何处僧
　　自有家山供衲线不离溪曲取庵茅旧曽闻説林中鸟定后长来顶上巢
　　忆山泉
　　一夜寒声来梦里平眀着屐到声边心期盛夏同【一作重】过此脱却荷衣石上眠
　　白芙蓉
　　澹然相对却成劳月染风裁个个髙似説玉皇亲谪堕至今犹着水霜袍
　　严光钓台
　　片帆竿外揖清风石立【一作上】云孤万古中不是狂奴为故态仲华争得黒头公
　　读陈拾遗集
　　蓬颗何时与恨平蜀江衣带蜀山轻寻闻骑士枭黄祖自是无人祭祢衡
　　吴宫懐古
　　香迳长洲尽棘丛奢云艳雨秖悲风吴王事事须亡国未必西施胜六宫
　　送琴客之建康
　　蕙风杉露共泠泠三峡寒泉漱玉清君到南朝访遗事栁家双鎻旧知名
　　闺怨
　　白袷行人又逺游日斜空上映花楼愁丝堕絮相逢着绊惹春风卒未休
　　丁香
　　江上悠悠人不问十年云外醉中身殷勤解却丁香结纵【一作从】放繁枝散诞春
　　种蒲
　　杜若溪边手自移旋抽烟劒碧参差何时织得孤帆去悬向秋风访所思
　　范蠡
　　平吴専越祸胎深岂是功成有去心句践不知嫌鸟喙归来犹自铸良金
　　山僧二首
　　山藓防重生草履涧【一作洞】泉长自满铜缾时将如意敲眠虎遣向林间坐听经
　　一夏不离苍岛上秋来频话石城南思归瀑布声前坐却把松枝拂旧庵
　　上云乐
　　青丝作筰【一作笮】桂为船白兎药虾蟇丸便浮天汉泊星渚囘首笑君承露盘
　　新秋杂题六百
　　眠
　　一簟临窻薤叶秋小帘风荡半离钩魂清雨急梦难到身在五湖波上头
　　行
　　寻人直到月坞北觅鹤便过云峰西只今犹有疎野调但绕莓苔风雨畦
　　倚
　　橘下凝情香染巾竹边留思露揺身背烟垂首【一作手】尽日立忆得山中无事人
　　吟
　　忆山揺膝石上晚懐古掉头溪畔凉有时得句一声发惊起鹭鹚和夕阳
　　食
　　日午空斋带睡痕水蔬山药荐盘飱林乌信我无机事长到而今下石盆
　　坐
　　偶避蝉声来隙地忽随鸿影入辽天闲僧不会寂寥意道学西方人坐禅
　　新沙
　　渤澥声中涨小隄官家知后海鸥知蓬莱有路教人到应亦年年税紫芝
　　邺宫词二首
　　魏武平生不好香枫胶蕙炷洁宫房可知遗令非前事却有余薫在绣囊
　　花飞蝶骇不愁人水殿云廊别置春晓日靓妆千骑女白樱桃下紫纶巾
　　古别离
　　仙人左手把长箭欲射日乌乌不栖何事离情畏眀发一心唯恨汝南鸡
　　髙道士
　　峩眉道士风骨峻手把玉皇书一通东游借得琴髙鲤骑入蓬莱清浅中
　　蔬食
　　孔融不要留残脍庾悦无端恡子鹅香稻熟来秋菜嫰伴僧餐了听云和
　　寄逺
　　缥梨花谢莺口吃黄犊少年人未归画扇红相掩映独看斜月下帘衣
　　山中僧
　　手闗【一作开】一室翠微里日暮白云栖半间白云朝出天际去若比老僧犹【一作云】未闲
　　洞宫秋夕
　　浓霜打叶落地声南溪石泉细泠泠洞宫寂寞人不去坐见月生云母屏
　　连昌宫词二首
　　门
　　金铺零落兽镮空斜揜双扉细草中日暮鸟归【一作啼】宫树緑不闻鸦轧闭春风
　　阶
　　草没苔封叠翠斜坠红千叶拥残霞年年直为秋霖苦滴陷青珉隐起花
　　懐宛陵旧游
　　陵阳佳地昔年游谢朓青山李白楼唯有日斜溪上思酒旗风影落春流
　　松石晓景图
　　霜骨云根惨澹愁宿烟封着未全收将归与説文通后写得松江岸上秋
　　钓车
　　小轮轻线妙无双曽伴幽人酒一缸洛客见诗如有问辗烟冲雨过桐江
　　漉酒巾
　　靖节髙风不可攀此巾犹坠【一作堕】冻醪间偏宜雪夜山中戴认取时情与醉顔
　　华阳巾
　　莲花峰下得佳名云褐相兼上鹤翎须是古坛秋霁后静焚香炷礼寒星
　　方响
　　击霜寒玉乱丁丁花底秋风拂坐生王母闲看汉天子满猗兰殿佩环声
　　白鹭
　　雪然飞下立苍苔应伴江鸥拒我来见欲扁舟揺荡去倩君先作水云媒
　　溪行
　　晚天寒雨上滩时他已扬舲我尚迟自是樯低帆幅少溪风终不两般吹
　　太湖叟
　　细桨轻船卖石归酒痕狼籍徧苔衣攻车战舰繁如织不肯囘头问是非
　　荅友人
　　荆卿雄骨化为尘燕市应无共饮人能脱鹔鹴来换酒五湖賖与一年春
　　偶作
　　酒信巧为缲病绪花音长作嫁愁媒也知愁病堪囘避争奈流莺唤起来
　　春思二首
　　竹外麦烟愁漠漠短翅啼禽飞魄魄此时忆着千里人独坐支颐看花落
　　江南酒熟清眀天髙髙緑斾当风悬谁家无事少年子满面落花犹醉眠
　　访僧不遇
　　櫂倚东林欲问禅逺公飞锡未应还防庄弟子相看笑何事空门亦有闗
　　谢山泉
　　决决春泉出洞霞石壜封寄野人家草堂尽日留僧坐自向前溪摘茗芽
　　洞宫夕【一作华阳观】
　　月午山空桂花【一作中天月冷霜华】落华阳道士云衣薄石坛香【一作风】散步虚声杉云【一作露】清泠【一作泠泠】滴栖鹤
　　峡客行
　　万仞峰排千劒束孤舟夜系峰头宿蛮溪雪壊蜀江倾滟滪朝来大如屋
　　江边
　　江边日晚潮烟上树里鸦鸦桔橰响无因得似灌园翁十亩春蔬一藜杖
　　帘
　　枕映疎容晩向欹秋烟脉脉雨微微逆风障燕寻常事不学人前当妓衣
　　开元杂题七首
　　玉龙子
　　何代奇工碾玉英细髯纎角尽雕成烟干雾悄君心苦风雨长随一掷声
　　照夜白
　　雪虬轻骏步如飞一练腾光透月旗应笑穆王抛万乗踏风鞭露向瑶池
　　舞马
　　月窟龙孙四百蹄骄骧轻步应金鞞曲终似要君王宠囘望红楼不敢嘶
　　杂伎
　　拜象驯犀角觝豪星丸霜劒出花髙六宫争近乗舆望珠翠三千拥赭袍
　　雪衣女
　　嫩红钩曲雪花攒月殿栖时片影残自説夜来春梦恶学持金偈玉栏干
　　绣岭宫
　　绣岭花残翠倚空碧窻瑶砌旧行宫闲乗小驷浓隂下时举金鞭半袖风
　　汤泉
　　暖殿流汤数十间玉渠香细浪囘环上皇初解云衣浴珠櫂时敲瑟瑟山
　　题杜秀才水亭【一本题上有荆溪早景四字】
　　晓和风露立晴烟秖恐腥魂涴洞天云肆有龙君若买便敲初日铸金钱
　　翠碧
　　红襟翠翰两参差径拂烟华上细枝春水渐生鱼易得莫辞风雨坐多时


　　御定全唐诗巻六百二十九
　　钦定四库全书
　　御定全唐诗巻六百三十
　　陆防
　　水国诗【以下杂体诗】
　　水国不堪旱斯民生甚微直至葭菼少敢言鱼蟹肥我到荒村无食啗对案又非梁谢览况是干苗结子疎归时只得藜羮糁
　　井上桐
　　美人伤别离汲井长待晓愁因辘轳转惊起双栖鸟独立傍银牀碧桐风嫋嫋
　　门前路
　　门前向城路一直复一曲曲去日中【一作终】还直行日暮宿何必日中还曲途荆棘间
　　彼农二章
　　世路浇【一作巇】险淳风荡除彼农家流犹存厥初藁焉而席茨焉而居首乱如葆形枯若腒大耋既鲐童子未□
　　【音鱼】以负以载悉薅悉鉏我慕圣道我躭古书小倦于学时游汝庐有饭一盛莫盐莫蔬有繻一缇不襟不袪所谓饥寒汝何逭欤
　　禹贡厥田上下各异善人为邦民受其赐去年西成野有遗穗今夏南亩旱气赤地遭其丰防槩敛无二退输弗供进诉弗视号于旻天以血为泪孟子有言王无罪歳诗之穷辞以嫉悍吏
　　奉酬袭美苦雨见寄
　　松篁交加午隂黒别是江南烟霭国顽云猛雨更相欺声似虓号色如墨茅茨裛烂檐生衣夜夜化为萤火飞萤飞渐多屋渐薄一注愁霖当面落愁霖愁霖尔何错灭顶于余奚所作既不能赋似陈思王又不能诗似谢康乐【曹有愁霖赋谢有愁霖诗】昔年尝过杜子美亦得髙歌破印纸惯曽掀搅大笔多为我才情也如此髙揖愁霖词未已披文忽自皮夫子哀弦怨柱合为吟防我穷栖蓬藋里初悲湿翼何由起末欲牋天叩天耳其如玉女正投壶笑电霏霏作天喜我本曽无一棱【去声】田平生啸傲空渔船有时赤脚弄眀月踏破五湖光底天去歳王师东下急输兵粟尽民相泣伊予不战不耕人敢怨烝黎无糁粒不然受性圆如规千姿万态分毫厘唾壶虎子尽能执防痔折枝无所辞有头强方心强直撑拄頺风不量力自爱垂名野史中宁论抱困荒城侧唯君浩叹非庸人分衣辍饮来相亲横眠木榻忘华荐对食露葵轻八珍欲穷鳯未白欲懐仙鲸尚隔不如驱入醉乡中只恐醉乡田地窄
　　夏日闲居作四声诗寄袭美
　　平声
　　荒池菰蒲深闲堦莓苔平江边松篁多人家帘栊清为书凌遗编调夸新声求欢虽殊途探幽聊怡情
　　平上声
　　朝烟涵楼台晩雨染岛屿渔童惊狂歌艇子喜野语山容堪停杯栁影好隐暑年华如飞鸿斗酒幸且举
　　平去声
　　新开窻犹偏自种蕙未徧书籖风揺闻钓榭雾破见耕耘闲之资啸咏性最便希夷全天真讵要问贵贱
　　平入声
　　端居愁无涯一夕髪欲白因为鸾章吟忽忆鹤骨客手披丹台文脚着赤玉舄如蒙清音酬若渴吸月液
　　奉酬袭美苦雨四声重寄三十二句
　　平声
　　幽栖眠疎窻豪居凭髙楼浮沤惊跳丸寒声思重裘牀前垂文竿巢边登轻舟虽无东臯田还生鱼乎忧
　　平上声
　　层云愁天低久雨倚槛冷丝禽蔵荷香锦鲤绕岛影心将时人乖道与隐者静桐隂无深泉所以逞短绠
　　平去声
　　乌蟾俱沈光昼夜恨暗度何当乗云螭面见上帝愬臣言隂云【一作灵】欺诏用利劒付回车诛羣奸自散万籁怒
　　平入声
　　危檐仍空堦十日滴不歇青莎看成狂白菊即欲没吴王荒金尊越妾挟玉瑟当时虽愁霖亦若惜落月
　　晓起即事因成回文寄袭美
　　平波落【一作送】月吟闲景【一作境】暗幌浮烟思起人清露晓垂花谢半逺风微动蕙抽新城荒上处樵童小石藓分来宿鹭驯晴寺野寻同去好古碑苔字细书匀
　　囘文
　　静烟临碧树残雪背晴楼冷天侵极戍寒月对行舟
