<!-- { "loadSidebar": true } -->
　　忆昨秋风起君曾叹逐臣何言芳草日自作九泉人
　　哭苗垂
　　旧友无由见孤坟草欲长月斜邻笛尽车马出山阳
　　题云际寺故僧院
　　白发悤悤色青山草草心逺公仍下世从此别东林
　　句
　　髙树多凉吹疎蝉足断声【见海録碎事】

　　御定全唐诗卷二百六十九
　　钦定四库全书
　　御定全唐诗卷二百七十
　　戎昱
　　戎昱荆南人登进士第衞伯王鎭荆南辟为从事建中中为辰防二州刺史集五卷今编诗一卷
　　塞下【一作上】曲
　　惨惨寒日没北风卷蓬根将军领疲兵却入古塞门囘头指阴山杀气成黄云
　　上山望胡兵胡马驰骤速黄河氷已合意又向南牧嫖姚夜出军霜雪割人肉
　　塞北无草木乌鸢巢僵尸泱漭沙漠空终日胡风吹战卒多苦辛苦辛无四时
　　晩渡西海西向东看日没傍岸砂砾堆半和战兵骨单于竟未灭阴气常勃勃
　　城【一作楼】上画角哀即【一作则】知兵心苦试问左右人无言泪如雨何意休明时终年事鼙鼓
　　北风凋白草胡马日骎骎夜后戍楼月秋来边将心铁衣霜露【一作雪】重战马岁年深自有卢龙塞烟尘飞至今
　　苦哉行五首【寳应中过滑州洛阳后同王季友作】
　　彼鼠侵我防纵貍授粱肉鼠虽为君却貍食自须足冀雪大国耻翻是大国辱羶腥逼绮罗塼瓦杂珠玉登楼非骋望目笑是心哭何意天乐中至今奏胡曲
　　官军收洛阳家住洛阳里夫壻与兄弟目前见伤死呑声不许哭还遣衣罗绮上马随匈奴数秋黄尘里生为名家女死作塞垣鬼乡国无还期天津哭流水
　　登楼望天衢目极泪盈睫彊笑无笑容须妆旧花靥昔年买奴仆奴仆来碎叶岂意未死间自为匈奴妾一生忽至此万事痛苦业得出塞垣飞不如彼蜂蝶
　　妾家清河边七叶承貂蝉身为最小女偏得浑家怜亲戚不相识幽闺十五年有时最逺出秖到中门前前年狂胡来惧死翻生全今秋官军至岂意遭戈鋋匈奴为先锋长鼻黄发拳弯弓猎生人百歩牛羊羶脱身落虎口不及归黄泉苦哉难重陈暗哭苍苍天
　　可汗奉亲诏今月归燕山忽如乱刀劔搅妾心肠间出户望北荒迢迢玉门关生人为死别有去无时还汉月割妾心胡风凋妾顔去去断絶魂呌天天不闻
　　苦辛行
　　且莫奏短歌听余苦辛词如今刀笔士不及屠沽儿少年无事学诗赋岂意文章复相悮东西南北少知音终年竟岁悲行路仰面诉天天不闻低头告地地不言天地生我尚如此陌上他人何足论谁谓西江深渉之固无忧谁谓南山髙可以登之游险巇唯有世间路一晌令人堪白头贵人立意不可测等闲桃李成荆棘风尘之士深可亲心如鸡犬能依人悲来却忆汉天子不弃相如家旧贫劝君且饮酒酒能散羇愁谁家有酒判一醉万事从他江水流
　　长安秋夕【一作中秋感懐】
　　八月更漏长愁人起常早闭门寂无事满院【一作地】生秋草昨夜西【一作北】窗梦梦入荆南【一作门】道逺客归去来在家贫亦好
　　罗江客舎
　　山县秋云闇茅亭暮雨寒自伤庭叶下谁问客衣单有兴时添酒【一作开卷】无聊嬾整冠近来乡国梦夜夜到长安
　　赠岑郎中
　　童年未解读书时诵得郎中数首诗四海烟尘犹隔阔十年魂梦每相随【一作思】虽披云【一作欣披】雾逢迎疾巳恨趋风拜徳【一作识】迟天下无人鉴诗句不寻诗伯重【一作更】寻谁
　　闻笛【一作李益诗】
　　入夜思归切笛声清【一作寒】更哀愁人不愿聼自到枕前【一作边】来风起塞云断夜深关月开平明独惆怅飞尽一庭梅
　　汉上题韦氏庄
　　结茅同楚客卜筑汉江边日落数归鸟夜深闻扣舷水防侵岸柳山翠借厨烟调笑提筐妇春来蚕几眠
　　闺情
　　侧听宫官说知君宠尚存未能开笑颊先欲换愁魂寳镜窥妆影红衫裛泪痕昭阳今再入宁敢恨长门
　　衡阳春日游僧院
　　曾共刘谘议同时事道林与君相掩泪来客岂知心堦雪凌春积炉烟向深依然旧童子相送出花林
　　玉台体题湖上亭
　　湖入县西边湖头胜事偏绿竿初长笋红颗未开莲蔽日髙髙树迎人小小船清风长入坐夏月似秋天
　　早梅
　　一树寒梅白玉条迥临村路傍溪桥应缘【一作不知】近水花先发疑是经春【一作冬】雪未销
　　移家别湖上亭
　　好是【一作去】春风湖上亭柳条藤蔓系离情黄莺久住浑相识欲别频啼四【一作三】五声
　　客堂秋夕
　　隔窗萤影灭复流北风微雨虚堂秋虫声竟夜引乡泪蟋蟀何自知人【一作知人自】愁四时不得一日乐以此方悲客游恶【一作牢落】寂寂江城无所闻梧桐叶上偏萧索
　　湖南雪中留别
　　草草还草草湖东别离早何处愁杀人归鞍雪中道出门迷辙迹云水白浩浩明日武陵西相思鬓堪老
　　赠别张驸马
　　上元年中长安陌见君朝下欲归宅飞龙骑马三十匹【一作四】玉勒雕鞍照初日数里衣香遥扑人长衢雨歇无纤尘从奴斜抱勑赐锦双双蹙出金麒麟天子爱壻皇后弟独步明时负权势一身扈跸承殊泽甲第朱门耸髙防凤凰楼上伴吹箫鹦鹉杯中醉留客泰去否来何足论宫中晏驾人事翻一朝负谴辞丹阙五年待罪湘江源冠冕凄凉几迁改眼看桑田变成海华堂金屋别赐人细眼黄头总何在渚宫相见寸心悲嬾欲今时问昔时看君风骨殊未歇不用愁来双泪垂
　　泾州观元戎出师
　　寒日征西将萧萧万马丛吹笳覆楼雪祝纛满旗风遮虏黄云断烧羌白草空金铙肃天外玉帐静霜中朔野长城闭河源旧路通衞青师自老魏绛赏何功枪垒依沙迥辕门压塞雄燕然如可勒万里愿从公
　　从军行
　　昔从李都尉双鞬照马蹄擒生黒山北杀敌黄云西太白沈虏地边草复萋萋归来邯郸市百尺青楼梯感激然诺重平生胆力齐芳筵暮歌发豓粉轻鬟低半酣【一作醉】秋风起铁骑门前嘶逺戍报烽火孤城严鼓鼙挥鞭望尘去少妇莫含啼
　　古意
　　女伴朝来说知君欲弃捐嬾梳明镜下羞到画堂前有泪霑脂粉无情理管不知将巧笑更遣向谁怜
　　听杜山人弹胡笳【一本题下有歌字】
　　绿琴胡笳谁妙弹山人杜陵名庭兰杜君少与山人友山人没来今已久当时海内求知音嘱付胡笳入君手杜陵攻琴四十年琴声在音不在座中为我奏此曲满堂萧飋如穷边第一第二拍泪尽蛾睂没蕃客更闻出塞入塞声穹庐氊帐难为情胡天雨雪四时下五月不曾芳草生须防促轸变宫徴一声悲兮一声喜南看汉月双眼明却顾胡儿寸心死回鹘数年收洛阳洛阳士女皆驱将岂无父母与兄弟闻此哀情皆断肠杜陵先生证此道沈家祝家皆絶倒如今世上雅风衰若个深知此声好世上爱筝不爱琴则明此调难知音今朝促轸为君奏不向俗流传此心
　　咏史【一作和蕃】
　　汉家青史上计拙是和亲社稷依明主安危托妇人岂能将玉貎便拟静胡【一作烟】尘地下千年骨谁为辅佐臣
　　桂州腊夜
　　坐到三更尽归仍万里賖雪声偏傍竹寒梦不离家晓角分残漏孤灯落碎花二年随骠骑辛苦向天涯
　　再赴桂州先寄【一作上】李大夫
　　玷玉甘长弃朱门喜再游过因谗后重恩合死前酬养骥须怜瘦栽松莫厌秋今朝两行泪一半血和流
　　题招提寺
　　招提精舎好石壁向江开山影水中尽鸟声天上来一灯传岁月深院【一作殿】长莓苔日暮双林磬泠泠【一作玲玲】送客囘
　　谪官辰州冬至日怀
　　去年长至在长安策杖曾簪獬豸冠此岁长安逢至日下堦遥想雪霜寒梦随行伍朝天去身寄穷荒报国难北望南郊消息断江头唯有泪阑干
　　赠韦况徴君
　　身欲逃名名自随凤衔丹诏降茅茨苦节难违天子命贞心唯有老松知囘看药灶封题密强入蒲轮引步迟今日巢由旧冠带圣朝风化胜尧时
　　送吉州阎使君入道二首
　　闻道桃源去尘心忽自归余当从宦日君是弃官时金汞封仙骨灵津咽玉池受传三箓备起坐五云随洞里花常发人间鬓易衰他年会相访莫作烂柯棊
　　庐陵太守近隳官霞【一作月】帔初朝五【一作玉】帝坛风过鬼神延【一作迎】受箓夜深龙虎卫烧丹冰容入镜纤埃静玉液添【一作倾】缾漱齿寒莫遣桃花迷客路千山万水访君难
　　入劒门
　　劒门兵革后万事尽堪悲鸟鼠无巢穴儿童话别离山川同昔日荆棘是今时征战何年定家家有画旗
　　过商山
　　雨暗商山过客稀路傍孤店闭柴扉卸鞍良久茅檐下待得巴【一作主】人樵采归
　　闰春宴花溪严侍御庄
　　一团青【一作春】翠色云是子陵家山带新晴雨溪留闰月花瓶开巾漉酒地坼笋抽芽防缛【一作何幸】承顔靣【一作服】朝朝赋【一作奏】白华
　　岁暮客怀
　　异乡三十口亲老复家贫无事乾坤内虚为翰墨人岁华南去后愁梦北来频惆怅江边栁依依又欲春
　　秋望兴庆宫
　　先皇歌舞地今日未游廵幽咽龙池水凄凉御榻尘随风秋树叶对月老宫人万事如桑海悲来欲恸【一作动】神
　　送郑链师贬辰州
　　辰州万里外想得逐臣心谪去刑名枉人间痛惜深误将瑕指玉遂使谩【一作谤】消金计日西归在休为泽畔吟
　　云梦故城秋望
　　故国遗墟在登临想旧游一朝人事变千载水空流梦渚鸿声【一作毛】晩【一作鸥飞晚】荆门树色秋片云凝不散遥挂望乡愁
　　秋日感怀
　　洛阳岐路信悠悠无事辞家两度秋日下未驰千里足天涯徒泛五湖舟荷衣半浸缘乡泪玉貎潜销是客愁说向长安亲与故谁怜岁晚尚淹留
　　送王明府入道
　　何事陶彭泽明时又挂冠为耽泉石趣不惮薜萝寒轻雪笼纱帽孤猨傍醮坛悬悬【一作思】老松下金灶夜烧丹
　　秋月【一作江城秋夜】
　　江干入夜杵声秋百尺疎桐挂斗牛思苦自看【一作缘】明月苦人愁不是月华愁
　　赋得铁马鞭
　　成器虽因匠怀刚本自天为怜持寸节长拟静三邉未入英髦用空存铁石坚希君剖腹取还解抱龙泉
　　闻顔尚书陷贼中
　　闻说【一作传道】征南没那堪故吏闻能持蘓武节不受马超勲国破无家【一作人】信天秋有鴈羣同荣不同辱今日负将军
　　送苏参军
　　忆昨青襟醉里分酒醒廻首怆离羣舟移极浦城初掩山束长江日早曛客【一作老】来有恨空思德别后谁人更议文常叹苏生官太屈应缘才似鲍参军
　　成都元十八侍御
　　不见元生已数朝浣花溪路去非遥客舍早知浑寂寞交情岂谓更萧条空有寸心思防面恨无单酌遣相邀骅骢【一作骝】幸自能驰骤何惜挥鞭过柞桥
　　观衞尚书九日对中使射破的
　　盛宴倾黄菊殊私降紫泥月营开射圃霜斾拂晴霓出将三朝贵弯弓五善齐腕回金镞满的破绿低勇气干牛斗欢声震鼓鼙忠臣思报国更欲取关西
　　辰州闻大驾还宫
　　闻道銮舆归魏阙望云西拜喜成悲宁知陇水烟销日再有园林秋荐时渭水战添亡虏血秦人生覩旧朝仪自惭出守辰州畔不得亲随日月旗
　　辰州建中四年多怀
　　荒徼辰阳逺穷秋瘴雨深主恩堪洒血边宦更何心海上红旗满生前白发侵竹寒宁改节隼静早因禽务退门多掩愁来酒独斟天涯忧国泪无日不霑襟
　　上桂州李大夫
