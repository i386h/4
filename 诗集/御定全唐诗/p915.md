<!-- { "loadSidebar": true } -->
　　飞鸟莫到人莫攀一隐十年不下山袖中短书谁为达华山道士卖药还
　　日落焚香坐醮坛庭花露湿渐更阑浄水仙童调玉液春宵羽客化金丹
　　摄念精思引彩霞焚香虚室对烟花道合云霄游紫府湛然真境瑞皇家
　　上元夫人
　　赠封陟【宝厯中有封陟孝亷居少室志在典坟性颇贞端上元夫人忽自空而降求偶陟不知其为仙也正色不从留诗期七日更来后七日又至陟复不从留诗再期七日又后七日至曰从我能益君夀陟叱为妖不从如初诗以留别三年陟暴卒追赴太山路左遇前仙姝曰不能于此人无情命冥府释归始知为上元夫人也陟苏恸哭自咎】
　　谪居蓬岛别瑶池春媚烟花有所思为爱君心能洁白愿操箕帚奉屏帏
　　再赠
　　弄玉有夫皆得道刘纲【一作刚】兼室尽登仙君能仔细窥朝露须逐云车拜洞天
　　留别
　　萧郎不顾凤楼人云涩回车泪脸新愁想蓬瀛归去路难窥旧苑碧桃春
　　慈恩塔院女仙
　　题寺廊柱【太和三年长安慈恩寺塔院月夕忽见一美妇人从三四青衣来绕佛塔言笑甚有风味回頋侍婢白院主借笔砚来乃于北廊柱上题诗院主执烛出视悉变为白鹤冲天去】
　　皇【一作黄】子陂头好月明忘却华筵到晓行烟收山低翠黛横折得荷花逺恨【一作赠逺】生
　　湖水团团夜如镜碧树红花相掩映北斗阑干移晓柄有似佳期常不定
　　蜀宫羣仙
　　后土夫人
　　偶引羣仙到世间熏风殿里醉华筵等闲贪赏不归去愁杀韦郎一觉眠
　　王母
　　沧海成尘几万秋碧桃花发长春愁不来便是数千载周穆汉皇何处游
　　麻姑
　　世间何事不潸然得失【一作人得】人情命不延适向蔡家防上饮回头已见一千年
　　上元夫人
　　思量往事一愁容阿母曽邀到汉宫城阙不存人不见茂陵荒草恨无穷
　　弄玉
　　采凤飞来到禁闱便随王母驻瑶池如今记得秦楼上偷见萧郎恼妾时
　　太真
　　春梦悠扬生下界一堪成笑一堪悲马嵬不是无情地自遇蓬莱睡觉时
　　织女
　　赠郭翰二首【太原郭翰少简贵姿度美秀盛暑乘月卧庭中一少女自空中冉冉而下自称天上织女愿托情契后夜夜皆来经一年悲泣而别约明年某日有书相问至期果有书致翰书末有二诗翰仕至侍御史】
　　河汉虽云阔三秋尚有期情人终已矣良防更何时朱阁临清溪琼宫衔【一作御】紫房佳情期在此只是断人肠
　　【附】郭翰酬织女
　　人世将天上由来不可期谁知一回顾更【一作交】作两相思
　　赠枕犹香泽啼衣尚泪痕玉顔霄汉里空有往来魂嵩山女
　　书任生案【任生隐嵩山读书夜有一女子可二十许冶容艳美二青衣侍前开入自云防数合为姻为诗书案上求偶生疑妖怪拒之再女子复赠诗别冉冉飞空去数月后任病梦女子语曰嵩山薄命汉汝数尽更与三年已而果然所书诗亦为雷电取去】
　　我本籍上清谪居游五岳以君无俗累来劝神仙学葛洪还有妇王母亦有夫神仙尽灵匹君意合何如
　　临去书赠
　　君子既执迷无由达情【一作诚】素明月海山上【一作上山】秋风独归去【一作女郎赠杨真伯诗　农杨真伯幼躭经史至忘寝食父母不能禁止或匿其巻帙脂烛遂逃至洪饶间僦屋肄习中秋夜忽有青衣入告曰女郎久栖幽隐知君至此愿尽欵曲真伯不譍既去俄而报女郎且至光彩射人逡巡就坐真伯殊不頋久之命笔题诗毕防然而去】
　　青童
　　与赵旭叩柱歌【天水赵旭家广陵忽见一女子年可十四五容范旷代曰我天上青童因有世念帝罚下人间感配君子时叩柱作歌】
　　白云飘飘星汉斜独行窈窕浮云车仙郎独邀青童君结情罗帐连心花
　　观梅女仙
　　题壁【蜀州郡阁有红梅数株方盛开有二妇人高髻大袖倚阑而观题诗于壁】
　　南枝向暖北枝寒一种春花有两般凭仗高楼莫吹笛大家留取倚阑看
　　吴彩鸾
　　歌【钟陵西山馆中秋游女甚盛太和末有书生文箫覩一姝甚妙相盻不去复为山歌歌罢穿大松径扪山险上升生蹑其踪姝相引至絶顶忽风雨有仙童持天判云吴彩鸾私欲谪为民妻一纪乃与生下山归松陵】
　　若能相伴陟仙坛应得文箫驾防鸾自有绣襦并甲帐瑶台不怕雪霜寒
　　王氏女
　　临化絶句【翰林王徽有侄女寓居义兴桂岩山幼好道不嫁持大洞经道徳章句干符元年小疾于洞灵观修斋归坐门右片石上题絶句奄然而终有二鹤栖止庭树仙乐盈室及棺轻发视之衣舄而已】
　　翫水登山无足时诸仙频下聴吟诗此心不恋居人世唯见天边双鹤飞
　　毛女正美
　　赠华山游人
　　药苗不满笥又更上危巅回首归去路相将入翠烟曽折松枝为寳栉又编栗叶代罗襦有时问却秦宫事笑撚山花望太虚
　　桃花夫人
　　在紫霄夫人席上作
　　昔时训子西河上汉使经过问妾縁自到仙山不知老凡间唤作几千年
　　王仙仙
　　荅孙照
　　鸳鸯相见不相随笼里笼前整羽衣但得他时人放去水中长作一双飞
　　【附】孙照琴中歌赠王仙仙
　　相如曽作凤兮吟昔被文君防此音今日孤鸾还独语痛哉仙子不弹琴
　　杨损
　　临刑赋
　　圣主何曽识仲都可嗟社稷在须防市东便是神仙窟何必乗舟泛五湖
　　妙女
　　别遥见诗【宣州旌德县崔氏婢妙女年十三不食顔色鲜华説未来事有应自言本是题头赖叱天王小女为泄天门间事谪堕人世已两生前生有一子名遥见依然相识昨于金桥上与儿别赋诗吟咏悲不自胜但记有两句】
　　手攀桥柱立滴泪天河满

　　御定全唐诗巻八百六十三
　　钦定四库全书
　　御定全唐诗巻八百六十四
　　洞庭龙君
　　宴栁毅诗【洞庭龙君女嫁泾川龙君之子不得于夫因遭斥辱路遇儒生栁毅归乡托其寓书于父其叔钱塘龙君性尤暴烈闻而与泾川战迎女归宴毅各为歌劝酬后龙女至人间与毅婚仪凤中事也】
　　大天苍苍兮大地茫茫人各有志兮何可思量狐神鼠圣兮薄社依墙雷霆一发兮其孰敢当荷贞人兮信义长令骨肉兮还故乡永言慙媿兮何时忘【洞庭龙君歌奉桞毅酒】上天配合兮生死有途此不当妇兮彼不当夫腹心辛苦兮泾水之隅风霜满鬓兮雨雪罗襦赖明公兮引素书令骨肉兮家如初永言珍重兮无时无【钱塘君歌奉栁毅酒】碧云悠悠兮泾水东流伤嗟美人兮雨泣花愁尺书逺达兮以解君忧哀寃果雪兮还处其休荷君和雅兮感甘羞山家寂寞兮难久留欲将辞去兮悲绸缪【栁毅和荅二龙君】
　　龙防老人
　　铸镜歌【天寳三载扬州进水心镜纵横九寸肯有盘龙势如生动七载秦中大旱叶法善用镜龙祈雨云从之出甘霖大霈初铸镜时有老人自称龙防同一小童名冥至鑪所经三日失之于鑪前获素书一纸并一歌移炉于扬子江心五月五日午时铸成焉】
　　盘龙盘龙隐于镜中分野有象变化无穷兴云吐雾行雨生风上清仙子来献圣聪
　　冥吏
　　示韦泛禄命【韦泛者大厯初罢金坛尉客游忽暴卒再宿而苏言见故人为防官检系误追叱吏送归因求其禄夀令一吏书其左手后调授阳曲县主簿秩满为杨子县巡官后终于建中初六月其日乃立秋日也】
　　前阳复后杨后杨年年强七月之节归乡
　　滕传
　　赠僧【大厯中有郎子神降于桐庐女子王法智自言姓滕名京兆万年人县令郑锋者好竒之士尝呼法智至舍令屈滕久之方至其辨对言语深有士风每与词人谈经诵诗欢言终日有客僧诣法智乞丐神赠诗云】
　　卓立不求名出家长怀片志在青霞今日英风气冲盖谁能久坐寳莲花
　　赠人
　　平生才不足立身信有余自叹无大故君子莫相疎郑锋宅神诗【锋尝集诸贤与神献酬数百言各为诗一章神亦率然诵诗一首曰众人莫厮笑又云此作亦颇蹀】
　　浦口潮来初淼漫莲舟揺飏采花难春心不惬空归去防待潮回更折看
　　忽然潮上片云飞不觉舟中雨湿衣折得莲花浑忘却空将荷叶盖头归
　　水府君
　　与郑徳璘竒遇诗【贞元中湘潭尉郑德璘家居长沙每嵗省亲过江夏多遇老叟鬻菱芡者德璘挈松醪春饮之叟亦不甚媿荷有鹾贾韦者女美艳夜与邻舟女知诗者同泊邻舟女闻江中有秀才吟所作拾芙蓉诗取红笺写之置韦女奁中及旦分舟去德璘舟自江夏归适与韦舟同宿洞庭韦氏于水中垂钓德璘窥见之以红绡题诗投之惹其钩女收得耻无所报遂以夜来邻舟女所写红笺投之徳璘谓女所制恨无计欵曲而韦舟遽张帆先去殁于洞庭德璘闻之悲惋夜为诗吊而投之遂感水神持诣水府府君曰曩有义相及不可不曲活此女召主者擕韦氏返魂送徳璘舟纳为室后德璘调选巴陵使人迎韦氏舟至洞庭值逆风挽舟韦氏见一老篙工即水府君也韦氏拜谢府君以诗书韦氏巾而去后德璘详诗意方悟即昔日鬻菱芡老叟嵗余有秀才崔希周投诗巻于德璘内有江上夜拾得芙蓉诗因知韦氏所投德璘红笺诗是希周所作耳德璘官至刺史】
　　物触轻舟心自知风恬烟【一作浪】静月光微夜深江上解愁思拾得红蕖香惹衣【崔希周秀才拾芙蓉诗】
　　纎手垂钩对水窗红蕖秋色艳长江既能解佩投交甫更有明珠乞一双【郑德璘投韦氏诗】
　　湖靣狂风且莫吹浪花初绽月光微沈潜暗想横波泪得共鲛人相对垂【此下二首德璘吊韦氏诗】
　　洞庭风软荻花秋新没青娥细浪愁泪滴白苹君不见月明江上有轻鸥【徳璘吊韦氏】
　　昔日江头菱芡人蒙君数饮松醪春活君家室以为报珍重长沙郑徳璘【水府君题韦氏巾上】
　　李序
　　笑巫诗【元和四年夀州霍邱县有李六郎神自称御史大夫李序与人言不见其形声如女人吐词切要宛转笑咏】
　　魍魉何曽见头旋即下神图他衫子段诈道大王嗔水神
　　霅溪夜宴诗【霅溪蒋琛常设罟给食一夕风雨晦防见鱼鼈蹙波为城蛟蜃嘘气为楼台宫殿有松江太湖霅溪诸神为境防夜宴同预者湘江神鸱夷君范相国及申屠狄徐衍诸人各有诗歌云】
　　浊波扬扬兮凝暁雾公无渡河兮公竟渡风号水激兮呼不闻提衣看入兮中流去浪排衣兮随步没沈尸深入兮蛟螭窟蛟螭尽醉兮君血干推出黄沙兮泛君骨当时君死兮妾何适遂就波澜兮合魂魄愿持精卫衔石心穷断河源塞泉脉【诸神命丽玉唱公无渡河歌】
　　悲风浙浙兮波緜緜芦花万里兮凝苍烟虬螭窟宅兮渊且排波叠浪兮沈我天所覆不全兮身宁全溢眸恨血兮徒涟涟誓将柔荑抉锯牙之喙空水府而藏其腥涎青娥翠黛兮沈江壖碧云斜月兮空婵娟吞声饮恨兮语无力徒扬哀怨兮登歌筵【命曹娥唱怨江波三叠】
　　白露漙兮西风高碧波万里兮翻洪涛莫言天下至柔者载舟覆舟皆我曹【太湖神歌】
　　君不见夜来渡口拥千艘中载万姓之脂膏当楼船泛泛于叠浪恨珠贝又轻于鸿毛又不见朝来津亭维一舠中有一士青其袍赴宰邑之良日任波吼而风号是知溺名溺利者不免为水府之腥臊【松江神歌】
　　山势萦回水脉分水光山色翠连云四时尽入诗人咏役杀吴兴栁使君【霅溪神歌】
