<!-- { "loadSidebar": true } -->
　　南方饶竹树唯有青槐稀十种七八死纵活亦支离何此郡庭下一株独华滋防防碧烟叶嫋嫋黄花枝我家渭水上此树防前墀忽向天涯见忆在故园时人生有情感遇物牵所思树木犹复尔况见旧亲知
　　送客回晚兴
　　城上云雾开沙头风浪定参差乱山出澹泞平江净行客舟已逺居人酒初醒嫋嫋秋竹梢巴蝉声似磬
　　东楼竹
　　潇洒城东楼绕楼多修竹森然一万竿白粉封青玉巻帘睡初觉欹枕看未足影转色入楼牀席生浮緑空城絶宾客向夕弥幽独楼上夜不归此君留我宿
　　九日登巴台
　　黍香酒初熟菊暖花未开闲聼竹枝曲浅酌茱茰杯去年重阳日漂泊湓城隈今嵗重阳日萧条巴子台旅鬓寻已白乡书乆不来临觞一搔首座客亦裵回
　　东城寻春
　　老色日上面欢情日去心今既不如昔后当不如今今犹未甚衰每事力可任花时仍爱出酒后尚能吟但恐如此兴亦随日销沈东城春欲老勉强一来寻
　　江上送客
　　江花已萎絶江草巳消歇逺客何处归孤舟今日发杜鹃声似哭湘竹斑如血共是多感人仍为此中别
　　桐花
　　春令有常清明桐始发何此巴峡中桐花开十月岂伊物理变信是土宜别地气反寒暄天时倒生杀草木坚强物所禀固难夺风一参差荣枯遂乖剌况吾北人性不耐南方热强羸夀夭间安得依时节
　　早祭风伯因懐李十一舍人
　　逺郡虽褊陋时祀奉朝经夙兴祭风伯天气晓导骑与从吏引我出东坰水雾重如雨山火髙于星忽忆早朝日与君趋紫庭歩登龙尾道却望终南青一别身向老所思心未寜至今想在耳玉音尚玲玲
　　花下对酒二首
　　蔼蔼江气春南宾閠正月梅樱与桃杏次第城上发红房烂簇火素艳纷团【一作粉围】雪香惜委风飘愁牵压枝折楼中老太守头上新白髪冷澹病心情暄和好时节故园音信断逺郡亲宾絶欲问花前尊依然为谁设引手攀红樱红樱落似霰仰首看白日白日走【一作委】如箭年芳与时景顷刻犹衰变况是血肉身安能长强健人心苦迷执慕贵忧贫贱愁色常在睂欢容不上面况吾头半白把镜非不见何必花下杯更待他人劝
　　不二门
　　两眼日将闇四肢渐衰瘦束帯賸昔围穿衣妨【去声】寛袖流年似江水奔注无昏昼志气与形骸安得长依旧亦曾登玉陛举措多纰缪至今金阙籍名姓独遗漏亦曾烧大药消息乖火至今残丹砂烧干不成就行藏事两失忧恼心交鬭化作顦顇翁抛身在荒陋坐看老病逼须得医王救唯有不二门其间无夭夀
　　我身
　　我身何所似似彼孤生蓬秋霜翦根断浩浩随长风昔游【一作于】秦雍间今落巴蛮中昔为意气郎今作寂寥【一作莫】翁外貌虽寂莫中懐颇冲融赋命有厚薄委心任穷通通当为大鹏举翅摩苍穹穷则为鹪鹩一枝足自容茍知此道者身穷心不穷
　　哭王质夫
　　仙游寺前别别来十年余生别犹怏怏死别复何如客从梓潼来道君死不虚惊疑心未信欲哭复踟蹰踟蹰寝门侧声发涕【一作泪】亦俱衣上今日泪箧中前月书怜君古人风重有君子儒篇咏陶谢辈风流嵇阮徒出身既蹇屯【一作连】生世仍须防诚知天至髙安得不一呼江南有毒蟒江北有妖狐皆享千年夀多于王质夫不知彼何徳不识此何辜
　　东坡种花二首
　　持钱买花树城东坡上栽但购有花者不限桃杏【一作李】梅百果参杂种千枝次第开天时有早晚地力无髙低红者霞艳艳白者雪皑皑游蠭逐不去好鸟亦来栖【一作栖来】前有长流水下有小平台时拂台上石一举风前杯花枝防我头花蘂落【一作入】我懐独酌复独咏不觉月【一作日】平西巴俗不爱花竟春无人来唯此醉太守尽日不能廻
　　东坡春向暮树木【一作下】今何如漠漠花落尽翳翳叶生初【一作初舒】每日领童仆荷鉏仍决【一作凿】渠刬土壅其本引泉溉其枯小树低数尺大树长丈余封植来几时髙下随扶疎养树既如此养民亦何殊将欲茂枝叶必先救根株云何救根株劝农均赋租云何茂枝叶省事寛刑书移此为郡政庶几甿俗蘓
　　登城东古台
　　迢迢东郊上有土青崔嵬不知何代物疑是巴王台巴歌乆无声巴宫没黄埃靡靡春草合牛羊縁四隈我来一登眺目极心悠哉始见江山势峰叠水环廻慿髙视聼旷向逺胷襟开唯有故园念时时东北来
　　哭诸故人因寄元八
　　昨日哭寝门今日哭寝门借问所哭谁无非故交亲伟卿既长往质夫亦幽沦屈指数年世收涕自思身彼皆少于我先为泉下人我今头半白焉得身乆存好狂【一作懐】元郎中相识二十春昔见君生子今闻君抱孙存者尽老大逝者已成尘早晩升平宅开睂一见君
　　郡中春防因赠诸客
　　仆本儒家子待诏金马门尘忝亲近地孤负圣明恩一旦奉优诏万里牧逺人可怜岛夷帅自称为使君身骑牂牁马口食涂江鳞闇澹绯衫故斓斑白髪新是时嵗二月玉厯布春分颁条示皇泽命宴及良辰冉冉趋府吏蚩蚩聚州民有如蛰虫鸟亦应天地春薰草席铺坐藤枝酒注樽中庭无平地髙下随所陈蛮鼓声坎坎巴女舞蹲蹲使君居上头掩口语众宾勿笑风俗陋勿欺官府贫蠭巢【一作窠】与蚁穴随分有君臣
　　开元寺东池早春
　　池水暖温暾水清波潋滟簇簇青泥中新蒲叶如剑梅房小白裹栁彩轻黄染顺气草熏熏适情鸥泛泛旧游成梦寐往事随阳焱芳物感幽懐一动平生念
　　东溪【一作涧】种栁
　　野性爱栽植植栁水中坻乗春持斧斫裁截而树之长短既不一髙下随所宜倚岸埋大干临流插小枝松柏不可待楩柟固难移不如种此树此树易荣滋无根亦可活成隂况非迟三年未离郡可以见依依种罢水边憩仰头闲自思富贵本非望功名须待时不种东溪栁端坐欲何为
　　卧小斋
　　朝起视事毕晏坐饱食终散歩长廊下卧退小斋中拙政自多暇幽情谁与同孰云二千石心如田野翁
　　歩东坡
　　朝上东坡歩夕上东坡歩东坡何所爱爱此新成树种植当嵗初滋荣及春暮信意取次裁无行亦无数绿隂斜景转芳气微风度新叶鸟下来萎花蝶飞去闲携斑竹杖徐曵黄麻屦欲识往来频青芜【一作苔】成白路
　　征秋税毕题郡南亭
　　髙城直下视蠢蠢见巴蛮安可施政教尚不通语言且喜赋敛毕幸闻闾井安岂伊循良化赖此丰登年案牍既简少池馆亦清闲秋雨檐果落夕钟林鸟还南亭日潇洒偃卧恣疎顽
　　蚊蟆
　　巴徼炎毒早二月蚊蟆生咂肤拂不去绕耳薨薨声斯物颇微细中人初甚轻如有肤受谮乆则疮痏成痏成无奈何所要防其萌么虫何足道潜喻儆人情
　　登龙昌上寺望江南山懐钱舍人
　　骑马出西郭悠悠欲何之独上髙寺去一与白云期虚槛晚潇洒前山碧参差忽似青龙閤同望玉峰时因咏松雪句永懐鸾鹤姿六年不相见况乃隔荣衰【昔尝与钱舍人登青龙寺上方同望蓝田山各有絶句钱诗云偶来上寺因髙望松雪分明见旧山】
　　郊下
　　西日照髙树树头子规鸣东风吹野水水畔江蓠生尽日看山立有时寻涧行兀兀长如此何许似专城
　　遣懐
　　乐往必悲生泰来由否极谁言此数然吾道何终塞尝求詹尹卜拂竟默默亦曾仰问天天但苍苍色自兹唯委命名利心双息近日转安闲乡园亦休忆回看世间苦苦在求不得我今无所求庶离忧悲域
　　嵗晚
　　霜降水返壑风落木归山冉冉嵗将宴物皆复本源何此南迁客五年独未还命屯分已定日乆心弥安亦尝心与口静念私自言去国固非乐归乡未必欢何须自生苦舍易求其难
　　负冬日
　　杲杲冬日出照我屋南隅负暄闭目坐和气生肌肤初似饮醇醪又如蛰者苏外融百骸畅中适一念无旷然忘所在心与虚空俱
　　委顺
　　山城虽荒芜竹树有嘉色郡俸诚不多亦足充衣食外累由心起心寜累自息尚欲忘家乡谁能算官职宜懐齐逺近委顺随南北归去诚可怜天涯住亦得
　　宿溪翁【时初除郎官赴朝】
　　众心爱金玉众口贪酒肉何如此溪翁【一作何此溪上翁】饮瓢亦自足溪南刈薪草溪北修墙屋嵗种一顷田春驱两黄犊于中甚安适此外无营欲溪畔偶相逢庵中遂同宿辞翁向朝市问我何官禄虚言笑杀翁郎官应列宿
　　重过夀泉忆与杨九别时因题店壁
　　商州南十里有水名夀泉涌出石崖下流经山店前忆昔相送日我去君言还寒波与老泪此地共潺湲一去歴万里再来经六年形容已变改处所【一作泉水】犹依然他日君过此慇懃吟此篇
　　西掖早秋直夜书意【自此后中书舍人时作】
　　凉风起禁掖新月生宫沼夜半秋闇来万年枝嫋嫋炎凉递时节钟鼔交昏晓遇圣惜年衰报恩愁力小素餐无补益朱绶【一作绂】虚纒绕冠盖栖野云稻粱养山鸟量能私自省所得已非少五品不为贱五十不为夭若无知足心贪求何日了
　　庭松
　　堂下何所有十松当我阶乱立无行次髙下亦不齐髙者三丈长下者十尺低有如野生物不知何人栽接以青瓦屋承之白沙台朝昏有风月燥湿【一作温】无尘泥疎韵秋槭槭【一作瑟瑟】凉隂夏凄凄春深微雨夕满叶珠蓑蓑【一作漼漼】嵗暮大雪天压枝玉皑皑四时各有趣万木非其侪去年买此宅多为人所咍一家二【一作三】十口移转就松来移来【一作近松】有何得但得烦襟开即此是益友岂必交贤才顾我犹俗士冠帯走尘埃未称为松主时时一媿懐
　　竹窗
　　常爱辋川寺竹窗东北廊一别十余载见竹未曾忘今春二月初卜居在新昌未暇作廏库且先营一堂开窗不糊纸种竹不依行意取北檐下窗与竹相当绕屋声淅淅逼人色苍苍烟通杳霭气月透玲珑光是时三伏天天气热如汤独此竹窗下朝廻解衣裳轻纱一幅巾小簟六尺牀无客尽日静有风终夜凉乃知前古人言事颇谙详清风北窗卧可以傲羲皇
　　同韩侍郎游郑家池吟诗小饮
　　野艇容三人晩池流浼浼悠然依櫂坐水思如江海宿雨洗沙尘晴风荡烟霭残阳上竹树枝叶生光彩我本偶然来景物如相待白鸥惊不起緑芡行堪采齿髪虽已衰性灵未云改逢诗遇杯酒尚有心情在
　　晚归有感
　　朝吊李家孤暮问崔家疾【时李十一待郎诸子尚居忧崔二十二员外三年卧病】回马独归来低睂心郁郁平生所善者多不过六七如何十年间零落三无一刘曽梦中见元向花前失【刘三十二校书殁后尝梦见之元八少尹今春樱桃花时长逝】渐老与谁游春城好风日
　　曲江感秋二首【并序】
　　元和二年三年四年予毎嵗有曲江感秋诗凡三篇编在第七集巻是时予为左拾遗翰林学士无何贬江州司马忠州刺史前年迁主客郎中知制诰未周嵗授中书舍人今游曲江又值秋日风物不改人事屡变况予中否后遇昔壮今衰慨然感懐复有此作噫人生多故不知明年秋又何许也时二年七月十日云耳
　　元和二年秋我年三十七长庆二年秋我年五十一中间十四年六年居谴黜穷通与荣悴委运随外物遂师庐山逺重吊湘江屈夜聼竹枝愁秋看滟堆没近辞巴郡印又秉纶闱笔晚遇何足言白髪映朱绂销沈昔意气改换旧容质独有曲江秋风烟如往日
