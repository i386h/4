<!-- { "loadSidebar": true } -->
　　记有之尊道成徳严师其难哉故在三之礼极乎君亲而师也叅焉无犯与隐义斯贯矣孔圣称顔子有视余犹父叹其至欤今吾于太眞也然乎尔且后进而余师者自贾邕卢冀之后比歳举进士登科名与实皆相望腾迁凡数子其佗自京畿太学逾于淮泗行束脩以上而未及门者亦云倍之余弗敏曷云当乎而莫之让盖有来学微往教蒙匪余求若之何其拒哉猗尔之所以求我之所以诲学乎文乎学也者非云徴辨説摭文字以扇夫谈端輮厥词意其于识也必鄙而近矣所务乎宪章典法膏腴徳义而巳文也者非云尚形似牵比类以局夫俪偶放于竒靡其于言也必浅而乖矣所务乎激扬雅训彰宣事实而巳众之言文学者或不然于戏彼以我为僻尔以我为正同声相求尔后我先安得而不问哉问而教教而从从而逹欲辞师也得乎孔门四科吾是以窃其一矣然夫徳行政事非学不言言而无文行之不逺岂相异哉四者一夫正而巳矣故曰诗三百一言以蔽之曰思无邪不正之谓也吾尝谓门弟子有尹徴之学刘太眞之文首其选焉今兹春连茹甲乙淑问休阐为时之冠浃旬有诏俾徴典校袐书且驰传垅首领元戎书记之事四牡騑騑薄言旋归声动日下浃于寰外而太眞元昆前巳甲科未始间歳翩其连举谓予不信岂其然乎夏五月回棹京洛告归江表岵兮屺兮欢既萃矣兄矣弟矣荣斯继矣搢绅之徒习礼闻诗者佥曰刘氏二子可谓立乎身光乎亲蹈极致于人伦者矣上京饯别庭闱望归从古巳来未之闻也余羇宦此都色斯云举彼吴之丘曽是昔游心乎往矣有懐伊阻行矣风帆载飞载扬尔思不及黯然以泣先师孝弟谨信泛爱亲仁余力学文之训尔其志之南条北固朱方旧里昔与太眞初防于兹余之门人有栁幷者前是一歳亦尝觏兹地其请业也必始乎此焉幷也有尹之敏刘之工其少且疾故莫之逮太眞亦尝曰何敢望幷幷与眞难乎其相夺矣缅彼江隂京阜是临言念二子从予于此尔云过之其可忘诸同是饯者赋江有归舟以宠夫嘉庆焉尔诗曰
　　江有归舟亦乱其流之子言旋嘉名孔修扬于王庭允焯其休
　　舟既归止人亦荣止兄矣弟矣孝斯践矣称觞燕喜于岵于屺
　　彼游惟帆匪风不扬有彬伊父匪学不彰予其懐而勉尔无忘
　　过河濵和文学张志尹
　　隆古日以逺举世防其淳慷慨懐黄虞化理何由臻歩出城西门裵回见河濵当其侧陋时河水清且潾沧桑一以变莽然翳荆榛至化无苦窳宇宙将陶甄太息感悲泉人往迹未湮瑟瑟寒原暮冷风吹衣巾顾我谫劣质希圣杳无因且尽登临意斗酒欢相亲
　　舟中遇陆棣兄西归数日得广陵二三子书知迟晩次沙垫西防作
　　林乌遥防鸣早知东方曙波上风雨歇舟人叫将去苍苍前洲日的的回沙鹭水气清晓隂滩声隐川雾旧山劳魂想忆人阻洄泝信宿千里余佳期曷由遇前程入楚乡弭棹问维扬但见土音异始知程路长寥寥晩空静漫漫风淮凉云景信可羙风潮殊未央故人江臯上永日念容光中路枉尺书谓余琼树芳深期结晤语竟夕恨相望冀愿崇朝霁吾其一苇航
　　重阳日陪元鲁山徳秀登北城瞩对新霁因以赠别【时元兄屡有挂冠之意】
　　山县绕古堞悠悠快登望雨余秋天髙目尽无隐状绵连滍川回杳鸦路深彭泽兴不浅临风【一作流】动归心頼兹琴堂暇傲睨倾菊酒人和歳巳登从政复何有逺山十里碧一道衔长云青霞半落日混合疑晴曛渐闻惊栖【一作栖林】羽坐叹清夜月中欢怆有违行子念明发仅能泯宠辱未免伤别离江湖不可忘风雨劳相思明时当盛才短伎安所设何日谢百里从君汉之澨
　　留别二三子得韵字
　　二纪尚雌伏徒然忝先进英英尔众贤名实郁双振残春惜将别清洛行不近相与爱后时无令孤逸韵
　　仰荅韦司业垂访五首
　　呦呦食苹鹿常饮清泠川但恱丰草美宁知牢馔鲜主人有幽意将以充林泉罗网幸免伤蒙君复羁牵髙堂列众賔广座鸣清俯仰转惊【一作伤】惕徘徊独忧煎缅懐云岩路欲往无由缘物各有所好违之伤自然
　　神龟在南国缅邈湘川隂游止莲叶上歳时嘉树林毒虫且不近斤斧何由寻错落负竒文荧煌耀丹金江山万里余淮海阻且深独保贞素质不为寒暑侵一逢盛明代应见通灵心
　　晋代有儒臣当年富词藻立言寄青史将以赞王道辽落缅歳时辛勤歴江岛且言风波倦探渉岂为寳不遇庾征西云谁展懐抱士贫乏知己安得成所好
　　彭阳昔游说愿谒南郢都王果尚未逹况从夷节谟岂知晋叔向无罪婴囚拘临难俟解纷独知祁大夫举讐且不弃何必论亲踈夫子觉者也其能【一作肯】遗我乎闗西一公子年貌独青春被褐来上京翳然声未振中郎何为者倒屣惊座賔词赋岂不佳盛名亦相因为君奏此曲此曲多苦辛千载不可诬孰言今无人
　　答邹象先
　　桂枝常共擢茅茨冀同荐一命何阻脩载驰各川县壮图悲歳月明代耻贫贱回首无津梁祗令二毛变
　　防山作
　　东蒙镇海沂合沓余百里清秋净氛霭崖崿隐天起于役劳往还息徒暂攀跻将穷絶迹处偶得冥心理云气杂虹霓松声乱风水微明緑林际杳窱丹洞里仙鸟时可闻羽人邈难视此焉多深邃贤逹昔所止子尚捐俗纷季随蹑遐轨蕴真道弥旷懐古情未巳白鹿凡几游黄精复奚似顾予尚牵纒家业重书史少学务从师壮年贵趋仕方驰桂林誉未暇桃源美歳暮期再寻幽哉羡门子
　　早春过七岭寄题硖石裴丞防壁
　　出硖寄趣少晩行偏忆君依然向来处官路谿邉云兹路岂不剧能无俗累纷槐隂永未合泉声细犹闻弥叹春罢酒牵卑【一夲二字缺】从此分登髙望城入斜影半风薫
　　送张翚下第归江东【翚一作晕】
　　俱飞仍失路防服迩清波地积东南美朝遗甲乙科客愁千里别春色五湖多明日旧山去其如相望何
　　越江秋曙
　　扁舟东路逺晓月下江濆潋滟信潮上苍茫孤屿分林声寒动叶水气曙连云暾日浪中出榜歌天际闻伯鸾常去国安道惜离羣延首剡谿近咏言懐数君
　　山庄月夜作
　　献书嗟弃置疲拙归田园且事计然策将符公冶言桑榆清【一作畏】暮景鸡犬应遥村蚕罢里闾晏麦秋田野喧涧声连枕簟峰势入堦轩未奏东山妓先倾北海尊陇香早熟庭果落初繁更惬野人意农谈朝竟昏

　　御定全唐诗巻一百五十四
　　钦定四库全书
　　御定全唐诗巻一百五十五
　　崔曙
　　崔曙宋州人开元二十六年登进士第以试明堂火珠诗得名诗一卷
　　古意
　　緑笋总成竹红花亦成子能当此时好独自幽闺里夜夜苦更长愁来不【一作剧】如死
　　宿大通和尚塔敬【一本无敬字】赠如上人兼呈常孙二山人
　　支公巳寂灭影塔山上古更有眞僧来道场救诸苦一承微妙法寓宿清净土身心能自观色相了无取森森松映月漠漠云近户岭【一作云】外飞电明夜来前山雨然灯见栖鸽作礼闻信鼔晓霁南轩开秋华净天宇愿言出世尘【一作长出世】谢尔申及甫
　　送薛据之宋州
　　无媒嗟【一作悲】失路有道亦乘流客处不堪别异乡应共愁我生早孤贱沦落居此州风土至今忆山河皆昔【一作旧】游一从文章事【一作士】两京春复秋君去问相识几人今【一作成】白头
　　山下晩晴
　　寥寥逺天净谿路何空蒙斜光照踈雨秋气生白虹云尽山色暝萧条西北风故林归宿处一叶下梧桐
　　颍阳东溪懐古
　　灵溪氛雾歇皎镜清心顔空色不【一作下】映水秋声多在山世人久踈旷万物皆自闲白鹭寒更浴孤云晴未还昔时譲王者此地闭【一作紫一作柴】闗无以蹑髙歩凄凉岑【一作林】壑间
　　早发交崖山还太室作
　　东林气微白寒鸟急【一作忽】髙翔吾亦自兹去北山归草堂仲【一作杪】冬正三五日月遥相望萧萧【一作肃肃】过颍上昽昽辨少阳川氷生积雪野火出枯桑独往路难尽穷隂人易伤伤此无衣客如何防雪【一作雨】霜
　　奉试明堂火珠
　　正位开重屋凌空【一作中天】出火珠夜来双月满【一作合】曙后一星孤天净光难灭云生望欲无遥知太平代【一作还知圣明代】国寳在名都
　　途中晓【一作晩】发
　　晓【一作晩】霁长风里劳歌赴逺期云轻归海疾月满下山【一作峰】迟旅望因髙尽乡心遇物悲故林遥不见况在【一作复】落花时
　　缑山庙
　　遗庙宿隂隂孤峰映緑林歩随仙路逺意入道门深涧水流年月山云变古今祗闻风竹里犹有凤笙音
　　同诸公谒啓母祠
　　閟宫凌紫微芳草闭闲扉帝子复何在王孙游不归春风鸣玉佩暮雨拂灵衣岂但湘江口能令懐二妃
　　九日登望仙台呈刘明府容
　　汉文皇帝有髙台此日登临曙色开三晋云山皆北向二陵风雨自东【一作西】来闗门令尹谁能识河上仙翁去不回且欲近寻彭泽宰陶然共【一作一】醉菊花杯
　　奉酬中书相公至日圆丘摄事合于中书后阁宿斋移止于集贤院叙懐见寄之作
　　典籍开书府恩荣避鼎司郊丘资有事斋戒守无为宿雾蒙琼树余香覆玉墀进经逢乙夜展礼值明时勲共山河列名同竹帛垂年年佐尧舜相与致雍熈
　　登水门楼见亡友张贞期题望黄河诗因以感兴【一作寄友】
　　吾友东南美昔闻登此楼人随【一作从】川上逝【一去】作书向【一作在】壁中留严子好眞隐谢公耽逺游清风初作颂暇日复销忧【一作愁】时【一作思】与文字【一作章】古迹将【一作随】山水幽巳孤【一作辜】苍生望空【一作坐】见黄河流流落年【一作荣落春】将晩悲凉物巳【一作似】秋天髙不可问掩泣赴行舟
　　对雨送郑陵
　　别愁复经雨别泪还如霰寄心海上云千里常相见
　　嵩山寻冯链师不遇
　　青溪访道凌烟曙王子仙成巳飞去更值空山雷雨时云林薄暮归何处

　　御定全唐诗巻一百五十五
　　钦定四库全书
　　御定全唐诗巻一百五十六
　　王翰
　　王翰字子羽晋阳人登进士第举直言极谏调昌乐尉复举超拔羣类召为袐书正字擢通事舍人驾部员外出为汝州长史改仙州别驾日与才士豪侠饮乐游畋坐贬道州司马卒集十巻今存诗一巻
　　赠唐祖二子
　　鸿飞遵枉渚鹿鸣思故羣物情尚劳爱况乃予别君别时花始发别后兰再薰瑶觞滋白露寳瑟凝凉氛徘徊北林月怅望南山云云月千里音徽不可闻
　　飞燕篇
　　孝成皇帝本娇奢行幸平阳公主家可怜女儿三五许防茸惜是一园花歌舞向来人不贵【一作歌舞来时由不归】一旦逢君感君意君心见赏不见忘姊妹双飞入紫房紫房防女不得见専荣固宠昭阳殿红妆寳镜珊瑚台青
　　银簧云母扇日夕风传歌舞声祗扰长信忧人情长信忧人气欲絶君王歌吹终不歇朝弄琼箫下防云夜踏金梯上明月明月薄蚀阳精昏娇妬倾城惑至尊巳见白虹横紫极复闻飞燕啄皇孙皇孙不死燕啄折女弟一朝如火絶明明天子咸戒之赫赫宗周褎姒灭古来贤圣叹狐裘一国荒滛万国羞安得上方断马剑斩取朱门公子头
　　饮马长城窟行【一作古长城吟】
