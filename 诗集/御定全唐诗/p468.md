<!-- { "loadSidebar": true } -->
　　法曲法曲歌大定积德重熙有余庆永徽之人舞而咏【永徽之时有贞观遗风故髙宗制一戎大定乐曲】法曲法曲舞霓裳政和世理音洋洋开元之人乐且康【霓裳羽衣曲起于开元盛于天寳也】法曲法曲歌堂堂堂堂之庆垂无疆中宗肃宗复鸿业唐祚中兴万万叶【永隆元年太常李嗣贞善审音律能知兴衰云近者乐府有堂堂之曲再言者唐祚再兴之兆】法曲法曲合夷歌夷声邪乱华声和以乱干和天寳末明年胡尘犯宫阙【法曲虽似失雅音葢诸夏之声也故歴朝行焉明皇虽雅好度曲然未尝使蕃汉杂奏天寳十三载始诏诸道调法曲与胡部新声合作识者深异之明年冬安禄山反】乃知法曲本华风苟能审音与政通一从胡曲相参错不辨兴衰与哀乐愿求牙旷正华音不令夷夏相交侵
　　二王后　明祖宗之意也
　　二王后彼何人介公酅公为国宾周武隋文之子孙古人有言天下者非是一人之天下周亡天下传于隋隋人失之唐得之唐兴十叶歳二百介公酅公世为客明堂太庙朝享时引居宾位备威仪僃威仪助郊祭髙祖太宗之遗制不独兴灭国不独继絶世欲令嗣位守文君亡国子孙取为戒
　　海漫漫　戒求仙也
　　海漫漫直下无底傍无邉云涛烟浪最深处人传中有三神山山上多生不死药服之羽化为天仙秦皇汉武信此语方士年年采药去蓬莱今古但闻名烟水茫茫无觅处海漫漫风浩浩眼穿不见蓬莱岛不见蓬莱不敢归童男丱女舟中老徐福文成多诳诞上元太乙虚祈祷君看骊山顶上茂陵头毕竟悲风吹蔓草何况元圣祖五千言不言药不言仙不言白日升青天立部伎　刺雅乐之替也【太常选坐部伎无性识者退入立部伎又选立部伎絶无性识者退入雅乐部则雅乐可知矣】
　　立部伎鼓笛諠舞双剑跳七丸嫋巨索掉长竿太常部伎有等级堂上者坐堂下立堂上坐部笙歌清堂下立部鼓笛鸣笙歌一声【一作曲】众侧耳鼓笛万曲无人听立部贱坐部贵坐部退为立部伎击鼓吹笙和杂戱立部又退何所任始就乐悬操雅音雅音替壊一至此长令尔辈调宫徴圆丘后土郊祀时言将此乐感神祗欲望鳯来百兽舞何异北辕将适楚工师愚贱何足云太常三卿尔何人
　　华原磬　刺乐工非其人也【天宝中始废泗濵磬用华原石代之询诸磬人则曰故老云泗濵磬下调之不能和得华原石考之乃和由是不改】
　　华原磬华原磬古人不聼今人听泗濵石泗濵石今人不击古人击今人古人何不同用之舍之由乐工乐工虽在耳如壁不分清浊即为聋棃园弟子调律吕知有新声不如古古称浮磬出泗濵立辨致死声感人宫悬一聼华原石君心遂防封疆臣果然胡冦从燕起武臣少肯封疆死始知乐与时政通岂听铿锵而已矣磬襄入海去不归长安市儿为乐师华原磬与泗濵石清浊两声【一作音】谁得知
　　上阳白发人【一无白发字】　愍怨旷也【天寳五载已后杨贵妃専宠后宫人无复进幸矣六宫有美色者辄置别所上阳是其一也贞元中尚存焉】
　　上阳人红顔闇老白发新緑衣监使守宫门一闭上阳多少春宗末歳初选入入时十六今六十同时采择百余人零落年深残此身忆昔吞悲别亲族扶入车中不教哭皆云入内便承防脸似芙蓉胷似玉未容君王得见靣已被杨妃遥侧目妬令潜配上阳宫一生遂向空房宿宿空房【一作牀】秋夜长夜长无寐天不明耿耿残灯背壁【一作照背】影萧萧暗雨打窗声春日迟日迟独坐天难暮宫莺百啭愁厌闻梁燕双栖老休妬莺归燕去长悄然春徃秋来不记年唯向深宫望明月东西四五百回圆今日宫中年最老大家遥赐尚书号小头鞋履窄衣裳青黛点睂睂细长外人不见见应笑天寳末年时世妆上阳人苦最多少亦苦老亦苦少苦老苦两如何君不见昔时吕向【一作尚】美人赋【天寳末有密采艳色者当时号花乌使吕向献美人赋以讽之】又不见今日上阳【一本此下有宫人字】白髪歌
　　胡旋女　戒近习也【天寳末康居国献之】
　　胡旋女胡旋女心应手应鼓鼓一声双【一作两】防举回雪飘飖转蓬舞左旋右转不知疲千匝万周无已时人间物类无可比奔车轮缓旋风迟曲终再拜谢天子天子为之微启齿胡旋女出康居徒劳东来万里余中原自有胡旋者鬪妙争能尔不如天寳季年时欲变臣妾人人学圜转中有太真外禄山二人最道能胡旋棃花园中册作妃金鸡障下养为儿禄山胡旋迷君眼兵过黄河疑未反贵妃胡旋惑君心死弃马嵬念更深从兹地轴天维转五十年来制不禁胡旋女莫空舞数唱此歌悟明主
　　新丰折臂翁【一无新丰字】　戒邉功也
　　新丰老翁八十八头鬓眉须皆似雪孙扶向店前行左【一作右】臂凭肩右【一作左】臂折问翁臂折来防年兼问致折何因縁翁云贯属新丰县生逢圣代无征战惯听棃园歌管声【一作唯听骊宫歌吹声】不识旗枪与弓箭无何天寳大征兵户有三丁防一丁防得【一作里胥】驱将【一作向】何处去五月万里云南行闻【一作传】道云南有泸水椒花落时瘴烟起大军徒渉水如汤未过【一作战】十人二三死村南村北哭声哀【一作悲】儿别爷娘夫别妻皆云前后征蛮者千万人行无一回是时翁年二十四兵部牒中有名字夜深不敢使人知偷将【一作自把】大石捶折臂张弓簸旗俱不堪从兹始免征云南骨碎筋伤非不苦且图拣退归乡土此臂折来【一作臂折】六十年一肢虽废一身全至今风雨隂寒夜直到天明痛不眠痛不眠终不悔且喜老身今独在不然当时泸水头身死魂孤骨不收应作云南望乡鬼万人冢上哭呦呦【云南有万人冡即鲜于仲通李宓曽覆军之所也】老人言君听取君【一作何】不闻开元宰相宋开府不赏邉功防黩武【开元初突厥数冦邉时天武军牙将郝灵筌出使因引特勒回鹘部落斩突厥黙啜献首于阙下自谓有不世之功时宋璟为相以天子年少好武恐徼功者生心痛抑其赏逾年始授郎将灵筌遂恸哭呕血而死也】又不闻天寳宰相杨国忠欲求恩幸立边功邉功未立生人怨请问新丰折臂翁【天寳末杨国忠为相重搆阁罗鳯之役募人讨之前后发二十余万众去无返者又捉人连枷赴役天下怨哭人不聊生故禄山得乗人心而盗天下元和初折臂翁犹存因备歌之】
　　太行路　借夫妇以讽君臣之不终也
　　太行之路能摧车若比人【一作君】心是坦途巫峡之水能覆舟若比人【一作君】心是安流人【一作君】心好恶苦不常好生羽毛恶生【一作成】疮与君结髪未五载岂期牛女为参商古称色衰相弃背当时美人犹怨悔何况如今鸾镜中妾顔未改君心改为君薫衣裳君闻兰麝不馨香为君盛【一作事】容饰君看金【一作珠】翠无顔色行路难难重陈人生莫作妇人身百年苦乐由他人行路难难于山险于水不独人间【一作家】夫与妻近代君臣亦如此君不见左纳言右纳史朝承恩暮赐死行路难不在水不在山只在人情【一作心】反覆间
　　司天台　引古以儆今也
　　司天台仰观俯察天人际羲和死来职事废官不求贤空取艺昔闻西汉元成间上陵下替谪见天北辰微闇少光色四星煌煌如火赤耀芒动角射三台上台【一作半见】半灭中台坼是时非无太史官眼见心知不敢言明朝趋入明光殿唯奏庆云寿星见天文时变两如斯九重天子不得知不得知安用台髙百尺为
　　捕蝗　刺长吏也
　　捕蝗捕蝗谁家子天热日长饥欲死兴元兵后【一作乆一作革】伤隂阳和气蛊蠧化为蝗始自两河及三辅荐食如蚕飞似雨雨飞蚕食千里间不见青苖空赤土河南长吏言忧农课人昼夜捕蝗虫是时粟斗钱三百蝗虫之价与粟同捕蝗捕蝗竟何利徒使饥人重劳费一虫虽死百虫来岂将人力定【一作竞】天灾我闻古之良吏有善政以政驱蝗蝗出境又闻贞观之初道欲昌文皇仰天吞一蝗一人有庆兆民頼是嵗虽蝗不为害【贞观二年太宗吞蝗虫事见贞观实録】
　　昆明春【一本此下有水满字】　思王泽之广被也【贞元中始涨泛】
　　昆明春昆明春春池岸古春流新影浸南山青滉瀁波沉西日红奫沦徃年因旱池枯竭【一作灵池竭】尾曵涂鱼喣沫诏开八【一作分】水注恩波千介万鳞同日活今来浄緑水照天游鱼鱍鱍莲田田洲香杜若抽心短沙暖鸳鸯铺翅眠动植飞潜皆遂性【一作性遂】皇泽如春无不被渔者仍丰网罟资贫人久【一作又】获菰蒲利诏以昆明近帝城官家不得収其征菰蒲无租鱼无税近水之人感君惠感君惠独何人吾闻率土皆王民逺民何踈近何亲愿推此惠及天下无逺无近同【一作皆】欣欣吴兴山中罢榷茗鄱阳坑里休封【一作税】银天涯地角无禁利熙熙同似昆明春
　　城盐州　美圣谟而诮邉将也【贞元壬申嵗特诏城之】
　　城盐州城盐州城在五原原上头蕃东节度鉢阐布忽见新城当要路金鸟飞传赞普闻建牙传箭集羣臣君臣赪靣有忧色皆言勿谓唐无人自筑盐州十余载左衽氊裘不犯塞昼牧牛羊夜捉生长去新城百里外诸邉急警劳戍人唯此一道无烟尘灵夏潜安谁复辨秦原闇通何处见鄜州驿路好马来长安药肆黄蓍贱城盐州盐州未城天子忧德宗按图自定计非闗将略与庙谋吾闻髙宗中宗世北虏猖狂最难制韩公创筑受降城三城鼎峙屯汉兵东西亘絶数千里耳聆不闻胡马声如今邉将非无策心笑韩公筑城壁相看养寇为身谋各握强兵固恩泽愿分今日边将恩褒赠韩公封子孙谁能将此盐州曲翻作歌词闻至尊
　　道州民　美【一有贤字】臣遇明主也
　　道州民多侏儒长者不过三尺余市作矮奴年进送号为道州任土贡任土贡宁若斯不闻使人生别离老翁哭孙母哭儿一自阳城来守郡不进矮奴频诏问城云臣按六典书任土贡有不贡无道州水土所生者只有矮民无矮奴吾君感悟玺书下歳贡矮奴宜悉罢道州民老者幼者何欣欣父兄子弟始相保从此得作良人身道州民民到于今受其赐欲説使君先下泪仍恐儿孙忘使君生男多以阳为字
　　驯犀　感为政之难终也【贞元丙子嵗南海进驯犀诏纳苑中至十三年冬大寒驯犀死矣】
　　驯犀驯犀通天犀躯貌骇人角骇鸡海蛮闻有明天子驱犀乗传来万里一朝得谒大明宫欢呼拜舞自论功五年驯养始堪献六驿语言方得通上嘉人兽俱来逺蛮馆四方犀入苑秣以瑶刍鏁以金故乡迢遰君门深海鸟不知钟鼓乐池鱼空结江湖心驯犀生处南方热秋无白露冬无雪一入上林三四年又逢今歳苦寒月饮氷卧霰苦踡局角骨冻伤鳞甲缩驯犀死蛮儿【一作童】啼向阙再拜顔色低奏乞生归本国去恐身冻死似驯犀君不见建中初驯象生还放【一作故】林邑【建中元年诏尽出苑中驯象放归南方也】君不见贞元末驯犀冻死蛮儿泣所嗟建中异贞元象生犀死何足言
　　五弹　恶郑之夺雅也
