<!-- { "loadSidebar": true } -->
　　东三泉十五里以飞瀑结茅虽小甚胜诸所记注皆云前宰符姓所爲俞姓所修而不识其人因题曰符亭旌之也
　　符亭之地雅离羣万古悬泉一旦新若念农桑也如此县人应得似行人
　　山如巫峡烟云好路似嘉祥水木清大抵游人总应爱就中难说是诗情
　　秋夜听任郎中琴
　　十指宫商膝上秋七条丝动雨脩脩空堂半夜孤灯冷弹着乡心欲白头
　　留别关东旧游
　　我去君留十载中未曾相见及花红他时住得君应老长短看花心不同
　　赠出塞客
　　出郊征骑逐飞埃此别惟愁春未囘寒叶夕阳投宿意芦【一作萧】关门向逺河开
　　秋溪独坐
　　黄叶分飞砧上下白云零落马东西人生万意此端坐日暮水深【一作声】流出溪
　　蒲中霁后晚望
　　河边霁色无人见身带春风立岸头浊水茫茫有何意日斜还向古蒲州
　　宋氏林亭
　　地湿莎青雨后天桃花红近竹林边行人本是农桑客记得春深欲种田
　　云花寺寓居赠海岸上人
　　暂寄空门未是归上方林榭独【一作着】儒衣吾师不语应相怪【一作问】频惹街尘入寺飞
　　关中秋夕
　　簟湿秋庭岳在烟露光明滑竹苍然何人意绪还相似鹤宿松枝月半天
　　西县道中有短亭岩穴飞泉隔江洒至因成二首
　　风凉津湿共微微隔岸泉冲石窍飞争得巨灵从野性旧乡无此擘将归
　　一瀑三峰赤日天路人才见便翛然谁能夜向山根宿凉月初生的有仙
　　省试夜【一作韦承贻诗】
　　白莲千朶照廊明一片承平雅颂声更报苐三条烛尽文昌风景画难成
　　过骊山
　　丹雘苍苍簇背山路尘应满旧帘间宗不是偏行乐只爲当时四海闲
　　曲江醉题
　　闲身行止属年华马上怀中尽落花狂遍曲江还醉卧觉来人静日西斜
　　参军防新池
　　帘外无尘胜物外墙根有竹似山根流泉不至客来久坐见新池落旧痕
　　太原使院晚出
　　青门无路入清朝滥作将军最下僚同舍尽归身独在晚风开印叶萧萧
　　寒食日曲江
　　曲水池边青草岸春风林下落花杯都门此日是寒食人去看多身独来
　　盩厔官舍新竹
　　心觉清凉体似吹满风轻撼叶垂垂无端种在幽闲地众鸟嫌寒凤未知
　　京中客舍闻筝
　　十二三共五音每声如截逺人心当时向秀闻邻笛不是离家岁月深
　　铜雀台
　　魏帝当时铜雀台黄花深映棘丛开人生富贵须囘首此地岂无歌舞来
　　寿安水馆
　　地接山林兼有石天悬星月更无云惊鸥上树满池水瀺灂一声中夜闻
　　雨后早发永宁
　　春霖朝罢客西东雨足泥声路未通独爱千最髙处一峰初日白云中
　　宿仙游寺望月生峰
　　公门身入洞门行出穽离笼似有情僧语夜凉云树黒月生峰上月初生
　　秋题
　　独坐东南见暁星白云微透泬寥清磷磷甃石堪僧坐一叶梧桐落半庭
　　和友人寄怀
　　从来行乐近来希籧瑗知言与我违自是衰心不如旧非关四十九年非
　　子夜
　　嫖姚家宴敌吴王子夜歌声满画堂此日相逢眉翠尽女眞行李乞斋粮
　　鴈和韦侍御
　　肃肃雍雍义有余九天鸾凤莫相疎唯应静向山窗过激发英雄夜读书
　　和府帅相公【一作蜀中和府帅相公过安抚崔判官防不遇之什】
　　竹映髙墙似傍山邹阳归后令威还君看将相才多少两首诗成七歩间
　　又和留山鸡
　　五色文胜百鸟王相思兼絶寄芸香由来不是池中物鸡树归时即取将
　　舟中酬杨中丞春早见寄
　　锦楼春望忆丹楹更遇髙情说早莺江上境寒吟不得湿风梅雨满船轻
　　寒食日题
　　美人寒食事春风折尽青青赏尽红夜半无灯还有睡【一作不寐】秋千悬在月明中
　　杏花
　　活色生香第一流手中移得近青楼谁知艳性终相负乱向春风笑不休
　　黄蜀葵
　　娇黄新嫩【一作蘂】欲题诗尽日含毫有所思记得玉人初病起【一作较】道家妆束厌禳时
　　春咏
　　春来还似去年时手把花枝唱竹枝狂瘦未曽飡有味不缘中酒却缘诗
　　赠欢娘【八岁善吹笙】
　　一束龙吟细竹枝青娥擎在手中吹当时纵使双成在不得如伊是小时
　　戱瞻相
　　失意蹉跎到旧游见吹杨柳便遮羞瞻相赵女休相拽不及人前诈摆头
　　赠解诗歌人
　　同有诗情自合亲不须歌调更含嚬朝天御史非韩夀莫窃香来带累人
　　赠韦氏歌人二首
　　管声凝发唱髙几人心地暗伤刀思量更有何堪比王母新开一树桃
　　一曲新声惨画堂可能心事忆周郎朝来为客频开口绽尽桃花几许香
　　加阶
　　二年中散似嵇康此日无功换宠光唯有一般酬圣主胜于东晋是文章
　　野园
　　野园无鼔又无旗鞍马传杯用柳枝娇养翠娥无怕惧挿人头上任风吹
　　郊亭
　　郊亭宴罢欲回车满郭传呼调角初尚拥笙歌归未得笑娥扶着醉尚书
　　老僧
　　清瘦形容八十余匏悬篱落似村居劝师莫羡人间有幸是元无免破除
　　僧窗
　　不悟时机滞有余近来为事更乖疎朱轮皂盖蹉跎尽犹爱明窗好读书
　　题平等院
　　十里城中一院僧各持巾鉢事南能还应笑我功名客未解嫌官学大乘
　　影灯夜二首【一作上元诗】
　　偃王灯塔古徐州二十年来乐事休此日将军心似海四更身领万人游
　　十万军城百万灯酥油香暖夜如烝红糚满地烟光好只恐笙歌引上升
　　许州旌节到作
　　两地旌旗拥一身半缘伤旧半荣新州人若忆将军面写取雕堂报国眞
　　重游通波亭
　　十年抛掷故园花最忆红桃竹外斜此日郊亭心乍喜败榆芳草似还家
　　戯舸
　　逺舸冲开一路萍岸傍偷上小茅亭游人莫觅杯盘分此地才应聚徳星
　　偶题
　　到处吟兼上马吟总无愁恨自伤心无端梦得钧天乐尽觉宫商不是音
　　折杨柳十首【幷序】
　　此曲盛传为词者甚众文人才子各其能莫不条似舞腰叶如眉翠出口皆然颇为陈熟能专于诗律不爱随人搜难抉新誓脱常态虽欲弗伐知音其舍诸
　　华清髙树出离宫南陌柔条带暖风谁见轻隂是良夜瀑泉声畔月明中
　　洛桥晴影覆江船羌笛秋声湿塞烟闲想习池公宴罢水蒲风絮夕阳天
　　嫩緑轻悬似缀旒路人遥见隔宫楼谁能更近丹墀种解播皇风入九州
　　暖风晴日断浮埃废路新条发钓台处处轻隂【一作轻】可惆怅后人攀处古人栽
　　潭上江边嫋嫋垂日髙风静絮相随青楼一树无人见正是女郎眠觉时
　　汴水髙悬百万条风清两岸一时揺隋家力尽虚栽得无限春风属圣朝
　　和风烟树【一作雨】九重城夹路春隂十万营唯向边头不堪望一株【一作林】顦顇少人行
　　窗外齐垂旭日初楼边轻暖好【一作好暖】风徐游人莫道栽无益桃李清隂却不如
　　众木犹寒独早青御沟桥畔曲江亭陶家旧日应如此一院春条緑绕防
　　帐偃缨垂细复繁令人心想石家园风条月影皆堪重何事侯门爱树萱
　　柳枝四首
　　数首新诗带恨成柳丝牵我我伤情柔娥幸有腰支稳试踏吹声作唱声
　　髙出军营逺映桥贼兵曽斫火曽【一作曽逄兵火一时】烧风流性在终难改【一作尽一作死一作挫】依旧春来【一作风一作暖日还生】万万条县依陶令想嫌迂营畔将军即大麤此日与君除万恨数篇风调更应无
　　狂似纎腰嫩胜绵自多情态竟【一作更】谁怜游人不折还堪恨抛向桥边与路边
　　柳枝词五首【幷序】
　　干符五年许州刺史薛能于郡阁与幕中谈宾酣饮醅酎因令部妓少女作杨柳枝徤舞复歌其词无可听者自以五絶为杨柳新声
　　朝阳晴照緑杨烟一别通波十七年应有旧枝无处觅万株风里卓旌旃
　　晴垂芳态吐牙【一作芽】新雨摆轻条湿面春别有出墙髙数尺不知揺动是何人
　　暖【一作晓】梳簪朶事登楼因挂垂杨立地愁牵断緑丝攀不得半空悬着玉搔头
　　西园髙树后庭根处处寻芳有折痕终忆旧【一作我】游桃叶舍一株斜映竹篱门
　　刘白苏台总近时当初章句是谁推纎腰舞尽春杨柳未有侬家一首诗【自注刘白二尚书继为苏州刺史皆赋杨柳枝词世多传唱虽有才语但文字太僻宫商不髙如可者岂斯人徒欤洋洋乎唐风其令虚爱】
　　吴姬十首
　　夜鎻重门昼亦监眼波娇利瘦岩岩偏怜不怕傍人笑自把春罗等舞衫
　　龙麝薫多骨亦香因经寒食好风光何人画得天生态枕破施朱隔宿糚
　　滴滴春霖透荔枝笔题牋动手中垂天隂不得君王召嚬着青蛾作小诗
　　钿合重盛绣结深昭阳初幸赐同心君知一夜恩多少明日宣教放徳音
　　退红香汗湿轻纱髙卷蚊厨独卧斜娇泪半垂珠不破恨君瞠折后庭花
　　取次衣裳尽带珠别添龙脑裛罗襦年来寄与乡中伴杀尽春蚕税亦无
　　画烛烧兰暖复迷殿帏深密下银泥开门欲作侵晨散已是明朝日向西
　　楼台重叠满天云殷殷鸣鼍世上闻此日杨花初似雪女儿管弄参军
　　冠剪黄绡帔紫罗薄施鈆粉画青娥因将素手夸纎巧从此椒房宠更多
　　身【一作自】是三千第一名内家丛里独分明芙蓉殿上中元日水拍银台弄化生
　　题于公花园
　　含桃庄主后园深繁实初成静扫隂若使明年花可待应须恼破事花心
　　登城
　　偶作闲身上古城路人遥望不相惊无端将吏逡廵至又作都头一队行
　　好客
　　好客连宵在醉乡蜡烟红暖胜春光谁人信山僧语寒雨唯煎治气汤
　　赠普恭禅师
　　一日迢迢每一飡我心难伏我无【一作心】难南檐十月绳牀暖背巻眞经向日看
　　赠无表禅师
　　笠戴圆隂楚地防磬敲清响蜀山铜秋来说偈寅朝殿爽爽【一作轻洒】杨枝满手风
　　彭门偶题
　　淮王西舍固非夫柳恽偏州未是都直到春秋诸列国拥旄才子也应无
　　嘲赵璘
　　廵闗每傍摴蒲局望月还登乞巧楼第一莫教娇太过缘人衣带上人头
　　句
　　百首如一首巻初如巻终【北梦言能以诗自负还刘得仁巻题诗云云】　坐久仆头出语多僧齿寒【南部新书】　西塞长云尽南湖片月斜【古今诗话】　李白终无取陶潜固不刋【论诗见郑谷集注】　我身若在开元日争遣名为李翰林【寄符郎中见郑集】






　　御定全唐诗巻五百六十一
　　钦定四库全书
　　御定全唐诗巻五百六十二
　　刘威
　　刘威防昌时人诗二十七首
　　早春
　　晓来庭户外草树似依依一夜东风起万山春色归冰消泉派动日暖露珠晞巳醖看花酒娇莺莫预飞
　　伤春感懐
　　花飞惜不得年长更堪悲春尽有归日老来无去时风前千片雪镜里数茎丝肠断青山暮独攀杨桞枝
　　闰三月
　　三年皆一闰此闰胜常时莫怪花开晩都縁春尽迟节分炎气近律应蕙风移梦得成胡蝶芳菲幸不遗
　　早秋游湖上亭
　　危亭秋尚早野思巳无穷竹叶一尊酒荷香四座风晓烟孤屿外归鸟夕阳中渐爱湖光冷移舟月满空
　　宿渔家
　　竹屋清江上风烟四五家水园分芰叶邻界认芦花雨到鱼翻浪洲廻鸟傍沙月明何处去片片席帆斜
　　旅中早秋
