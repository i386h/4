<!-- { "loadSidebar": true } -->
　　谢客常游处层峦枕碧溪经过殊俗境登陟象云梯歩歩劳山屐行行蹑涧霓迥临天路广俯眺夕阳低赏咏情弥惬风尘事已暌前修如可慕投足固思齐
　　殷琮【诗一首】
　　登云梯
　　碧落逺澄澄青山路可升身轻疑易蹋歩独觉难凭逦迤排将近回翔势渐登上宁愁屈曲髙更喜超腾江树遥分蔼山岚宛若凝赤城容许到敢惮百千层
　　朱延龄【诗一首】
　　秋山极天净
　　雨洗髙秋净天临大野闲葱茏清万象缭绕出层山日落千峯上云销万壑间绿萝霜后翠红叶雨来殷散彩辉吴甸分形压楚闗欲寻霄汉路延首愿登攀














　　御定全唐诗卷七百七十九
　　钦定四库全书
　　御定全唐诗卷七百八十
　　郑蕡【诗二首】
　　春台晴望
　　追赏层台迥登临四望频熙熙山雨霁处处柳条新草长秦城夕花明汉苑春晴林翻去【一作度】鸟紫陌阅行人旅客风尘厌山家梦寐亲迁莺思出谷鶱翥待芳辰
　　天骥呈材
　　毛骨合天经拳竒歩骤轻曽邀于阗驾新出贰师营喷勒金铃响追风汗血生酒亭留去迹虞坂认嘶声力可通衢试材堪圣代呈王良如顾盻垂耳欲长鸣裵元【诗一首一作裵次元诗】
　　律中应钟
　　律穷方数寸室暗在三重伶管灰先动秦正节已逢商声辞玉笛羽调入金钟密叶翻霜彩轻冰敛水容望鸿南去絶迎气北来浓愿托无凋性寒林自比松杜周士【诗一首】
　　闰月定四时
　　得闰因贞岁吾君敬授时体元承夏道推厯法尧咨直取归余改非如再失欺葭灰初变律斗柄正当离寒暑功前定春秋气可推更怜幽谷羽鸣跃尚须期
　　乐伸【诗一首】
　　闰月定四时
　　圣代承尧厯恒将闰正时六旬余可借四序应如期分至宁愆素盈虚信不欺斗杓重指甲灰琯再推离羲氏兼和氏行之又则之愿言符大化永永作元
　　徐至【诗一首】
　　闰月定四时
　　积数归成闰羲和职旧司分铢标斗建盈缩正人时节潜相应星辰自合期寸隂宁越度长厯信无欺定向铜壶辨还从玉律推髙明终不谬委鉴本无私
　　纥干讽【诗一首】
　　新阳改故隂
　　律管才推寒郊忽变隂微和方应节积惨已辞林暗觉余澌断潜惊丽景侵禁城佳气换北陆翠烟深有截知遐布无私荷照临韶光如可及莺谷免幽沈
　　朱休【诗一首】
　　春水绿波
　　芳时淑气和春水澹烟波滉瀁滋兰杜沦涟长芰荷晩光扶翠防潭影写青莎归雁追飞尽纤鳞游泳多朝宗终到海润下每盈科愿假中流便从兹发櫂歌
　　李沛【诗二首】
　　海水不扬波
　　明朝崇大道寰海免波扬既合千年圣能安百谷王天心随泽广水徳共灵长不挠鱼弥乐无澜苇可航化流霑率土恩浸及殊方岂只朝宗国惟闻有越裳
　　四水合流
　　禹凿山川地因通四水流萦回过凤阙防合出皇州天影长波里寒声古渡头入河无昼夜归海有谦柔顺物宜投石逢时可载舟羡鱼犹未已临水欲垂钩
　　成防【诗一首】
　　登圣善寺阁望龙门
　　髙阁聊登望遥分禹凿门刹连多寳塔树满给孤园香境超三界清流振陆浑报慈孝理行道得真源空净祥烟霁时光受日温愿从初地起长奉下生尊
　　夏侯楚【诗一首】
　　秋霁望庐山瀑布
　　常思瀑布幽晴眺喜逢秋一带连青嶂千寻倒碧流湿云应悮鹤飜浪定惊鸥星浦虹初下炉峰烟未收岩髙时褭褭天净起【一作越】悠悠傥见朝宗日还须济巨舟胡权【诗一首】
　　济川用舟檝
　　水连天归程想几千孤舟辞曲岸轻檝济长川迥指波涛雪廻瞻岛屿烟心迷沧海上目断白云邉泛滥虽无定维持且自专还如圣明代理国用英贤
　　郭邕【诗一首】
　　洛出书
　　德合天贶呈龙飞圣人作光宅被寰区图书荐河洛象登四气顺文辟九畴错氤氲瑞彩浮左右灵仪廓微造功不宰神行利攸博一见皇家庆方知禹功薄
　　张钦敬【诗一首】
　　洛出书
　　浮空九洛水瑞圣千年质竒象八卦分图书九畴出含微卜筮逺抱数隂阳密中得天地心傍探鬼神吉昔闻夏禹代今献唐尧日谬此叙彞伦寰宇贺清谧
　　叔孙观【诗一首】
　　洛出书
　　清洛含温溜荐宝书波开绿字出瑞应紫宸居物着羣灵首文成列卦初羙珍翔阁凤庆迈跃舟鱼俾姒惟何逺休皇复在诸东都主人意歌颂望乗舆
　　王季友【诗一首与开宝间王季友同名另一人也】
　　玉壶冰
　　玉壶知素结止水复中澄坚白能虚受清寒得自凝分形同晓镜照物掩宵灯璧映圆光入【一作出】人惊爽气凌金罍何足贵瑶席几回升正值求珪瓒提携共饮冰南巨川【诗一首】
　　美玉
　　抱玉将何适良工正在斯有瑕宁自掩匪石幸君知雕琢嗟成器缁磷志不移餙罇光宴赏入佩奉威仪象徳曾留记【一作誉】如虹窃可竒终希逢善价还得桂林枝丁居晦【诗一首】
　　琢玉
　　卞玉何时献初疑尚在荆琢来闻制器价胜连城虹气冲天白云浮入信贞佩为防节徳杯作侈奢名露璞方期辨雕文幸既成他山岂无石宁及此时呈
　　辛宏【诗一首】
　　白珪无玷
　　片玉表坚贞逢时宝自呈色鲜同雪白光润夺冰清皎皎无瑕玷锵锵有佩声昆山标重价垂棘振香名抱璞心常苦全真道未行琢磨忻大匠还冀动连城
　　康翊仁【诗一首】
　　鲛人潜织
　　珠馆冯夷室灵鲛信所潜幽闲云母牖滉瀁水精帘机动龙梭跃丝萦藕綷添七襄牛女恨三日大人嫌【古乐府焦仲卿妻诗三日断五匹大人故嫌迟】透手击吴练凝冰笑越缣无因听札札空想濯纤纤
　　陈中师【诗一首】
　　瑕瑜不相掩
　　出石温然玉瑕瑜素在中妍蚩因异彩音韵【一作响】信殊风让羙心方竝求疵意本同光华开缜密清润仰磨礲秀质非攘善贞姿肯废忠今来傥成器分别在良工管雄甫【诗一首】
　　戞玉有余声
　　戞玉音难尽凝人思转清依稀流户牖髣髴在檐楹更逐松风起还将涧水并乐中和旧曲天际转余声缥【一作飘】缈浮烟逺温柔入耳轻想如君子佩时得上堂鸣邓陟【诗一首】
　　珠还合浦
　　至宝含冲粹清虚映浦湾素辉明荡漾圆彩色玢防昔逐诸侯去今随太守还影揺波里月光动水中山鱼目徒相比骊龙乍可攀愿将车餙用长得耀君顔
　　吕价【诗一首】
　　浊水求珠
　　至宝诚难得潜光在浊流深沈当处晦皎洁庶来求缀履将还用褰裳必更收蚌胎应自别鱼目岂能俦日彩逢髙鍳星光讵暗投不因今日取泥滓出无由
　　苑防【诗一首一作范防】
　　暗投明珠
　　至宝欣懐日良兹岂可俦神光非易鍳夜色信难投错落珍寰宇圆明隔浅流精灵辞合浦素彩耀神州抱影希人识承时望帝求谁言按劒者猜忌却生讐
　　罗泰【诗一首】
　　暗投明珠
　　媚川时未识在掌共传名报徳能欺暗投人自欲明月临幽室朗星没晓河倾的皪骊龙颔荧煌彩凤呈守恩辞合浦擅羙掩连城鱼目应难近谁知按劒情
　　崔藩【诗一首】
　　暗投明珠
　　至宝看懐袖明珠出后收向人光不定离掌势难留皎澈虚临夜孤圆泠莹秋乍来惊月落疾转怕星流有泪甘瑕弃无媒自暗投今朝感恩处将欲报隋侯
　　李勲【诗一首】
　　泗濵得石磬
　　浮磬潜清深依依呈碧浔出水见贞质在悬含玉音对此喜还叹几秋还到今器古契良觌韵和谐宿心何为值明鍳适得离幽沈自兹入清庙无复泥沙侵













　　御定全唐诗卷七百八十
　　钦定四库全书
　　御定全唐诗卷七百八十一
　　赵铎【一作驿诗一首】
　　元皇帝应见贺圣祚无疆
　　圣主今司契神功格上岂唯求傅野更有叶钧天审梦西【一作南】山下焚香北阙前道光尊圣日福应集灵年咫尺真容近巍峩大象悬觞从百寮献形为万方传声教唯皇矣英威固邈然惭无羙周颂徒上祝尧篇徐元鼎【诗一首】
　　太常寺观舞圣夀乐
　　舞字传新庆人文迈旧章冲融和气洽悠逺圣功长盛徳流无外明时乐未央日华増顾眄风物助低昻翥凤方齐首髙鸿忽断行云门与兹曲同是奉陶唐严巨川【诗二首】
　　太清宫闻滴漏
　　玉漏移中禁齐车入太清渐知催辨色复听续余声乍
　　逐微风转时因杂佩轻青楼人罢梦紫陌骑将行残魄栖初尽余寒滴更生惭非朝谒客空有振衣情
　　仲秋太常寺观公卿辂车拜陵
　　南吕初开律金风已戒凉拜陵将展敬车辂俨成行士庶观祠礼公卿习旧章郊原佳气引园寝瑞烟长卤簿辞丹阙威仪列太常圣心何所寄惟徳在无忘
　　吕炅【诗一首】
　　贡举人谒先师闻雅乐
　　礼圣来羣彦观光在此时闻歌音乍逺合乐和还迟调朗能谐竹声微又契丝轻泠流簨簴缭绕动缨緌九变将随节三终必尽仪国风由是正王化自雍熙
　　刘公兴【诗一首】
　　望凌烟阁
　　画阁凌虚搆遥瞻在九天丹楹崇壮丽素壁绘勲贤霭霭浮元气亭亭出瑞烟近看分百辟逺揖误羣仙图列青云外仪刑紫禁前望中空霁景骧首几留连
　　王卓【诗一首】
　　观北番谒庙
　　肃肃层城里巍巍祖庙清圣恩覃布濩异域献精诚冠盖分行列戎夷变姓名礼终齐百拜心洁尽忠贞瑞气千重色箫韶九奏声杖移迎日转斾动逐风轻休运威仪盛丰年爼豆盈不堪惭颂徳空此望簪缨
　　石倚【诗一首】
　　舞干羽两阶
　　干羽能柔逺前阶舞正陈欲称文徳盛先表乐声新肃肃行初列森森气益振动容和律吕变曲静风尘化羙超千古恩波及七旬巳知天下服不独有苖人
　　叶元良【一作亮诗一首】
　　御制段太尉碑
　　多难全髙节时清轸圣君园茔标石篆雨露降天文义激忠贞没词伤兰蕙焚国人皆堕泪玉府已铭勲揭出临新陌长留对古坟睿情幽感处应使九泉闻
　　裵大章【诗一首】
　　恩赐魏文贞公诸孙旧第以导直臣
　　邢茅虽旧锡邸第是初荣迹往伤遗事恩深感直声云孙方庆袭池馆忽春生古甃开泉井新禽绕画楹自然垂带砺况复激忠贞必使千年后长书竹帛名
　　崔宗【诗一首】
　　恩赐耆老布帛【一作李绛诗】
　　涣汗中天发殊私海外存衰顔逢圣代华发受皇恩烛物明尧日垂衣辟禹门惜时悲落景赐帛慰余魂厚泽沾祥咏微生保子孙盛明今尚齿欢洽九衢罇
　　郑馥【诗一首】
　　东都父老望幸
　　銮舆秦地久羽衞洛阳空彼土虽凭固兹川乃得中龙顔觐白日鹤发仰清风望幸诚逾邈懐来意不穷昔因封泰岳今伫蹑维嵩天地心无异神只理亦同翠华翔渭北玉检候闗东众愿其难阻明君早勒功
　　吴叔逹【诗一首】
　　言行相顾
　　圣人垂政教万古意常传立志言为本修身行乃先相须宁得阙相顾在无偏荣辱当于已忠贞必动天大名如副宝【一作实】至道亦通千里犹能应何云迩者焉孟翺【诗一首】
　　言行相顾
　　将使言堪复常闻行欲先比珪斯不玷修已直如跬歩非全进吹嘘禀自然当令夫子察无宿仲由贤正遇兴邦际因懐入署年坐知清鉴下相顾有人焉
　　郑昉【诗一首】
　　人不易知
