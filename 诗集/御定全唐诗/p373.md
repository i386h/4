<!-- { "loadSidebar": true } -->
　　赠唐衢【衢应进士乆而不第能为□诗见人文章有所伤叹者读讫必哭每与人言论既别发声一号音辞哀切闻者莫不泣下故世称唐衢善哭】
　　虎有爪兮牛有角虎可搏兮牛可触奈何君独抱竒材手把锄犁饿空谷当今天子急贤良匦圅朝出开明光胡不上书自荐达坐令四海如虞唐
　　贞女峡【在连州桂阳县秦时有女子化石在东岸穴中】
　　江盘峡束春湍豪风雷【一作雷风】战鬬鱼龙逃悬流轰轰射水府一防百里翻云涛漂船摆石万瓦裂咫尺性命轻鸿毛
　　赠侯喜【愈贞元十七年七月二十二日与李景与侯喜尉□汾同渔于洛有石刻在焉诗必是时作】
　　吾党侯生字叔【古起字】呼我持竿钓温水平明鞭马出都门尽日行行荆棘里温水微茫絶又流深如车辙濶容辀虾蟇跳过雀儿浴此纵有鱼何足求我为侯生不能已盘针擘粒投泥滓晡时坚坐到黄昏手倦目劳方一起暂动还休未可期虾行蛭【音质】渡似皆疑举竿引线忽有得一寸才分鳞与鬐是日侯生与韩子良久叹息相看悲我今行事尽如此此事正好为吾规半世遑遑就举选一名始得红顔衰人间事势岂不见徒自辛苦终何为便当提携妻与子南入箕颍无还时叔君今气方锐我言至切君勿嗤君欲钓鱼须逺去大鱼岂肯居沮洳【去声】
　　古意
　　太华峰头玉井莲开花十丈藕如船冷比雪霜甘比蜜一片入口沈疴痊我欲求之不惮逺青壁无路难夤缘安得长梯上摘实下种七泽根株连
　　八月十五夜赠张功曹【张功曹署也愈与署以贞元二十一年二月二十四日赦自南方俱徙掾江陵至是俟命于郴而作是诗】
　　纎云四巻天无河清风吹空月舒波沙平水息声影絶一桮相属君当歌君歌声酸辞且苦不能听终泪如雨洞庭连天九疑髙蛟龙出没猩鼯号十生九死到官所幽居黙黙如藏逃下牀畏蛇食畏药海气湿蛰熏腥臊昨者州前捶大鼓嗣皇继圣登防臯赦书一日行万里罪从大辟皆除死迁者追回流者还涤瑕荡垢清朝班州家申名使家抑坎轲只得移荆蛮判司卑官不堪説未免捶楚尘俟间同时辈流多上道天路幽险难追攀君歌且休听我歌我歌今与君殊科一年明月今宵多人生由命非由他有酒不饮奈明【一作月】何
　　谒衡岳庙遂宿岳寺题门楼
　　五岳祭秩皆【一作比】三公四方环镇嵩当中火维地荒足妖怪天假神柄专其雄喷云泄雾藏半腹虽有絶顶谁能穷我来正逢秋雨节隂气晦昩无清【一作晴】风潜心黙祷若有应岂非正直能感通须臾静扫众峰出仰见突兀撑青【一作晴】空紫葢连延接天柱石廪腾掷堆祝融【衡山有五峯紫葢天柱石廪祝融芙蓉】森然魄动下马拜松柏一迳移灵宫粉墙丹柱动光彩鬼物图画填青红升堦伛偻荐脯酒欲以菲薄明其衷庙令老人识神意睢盱侦伺能鞠躬手持桮珓导我掷云此最吉余难同窜逐蛮荒幸不死衣食才足甘长终侯王将相望久絶神纵欲福难为功夜投佛寺上髙阁星月掩暎云朣胧猿鸣钟动不知曙杲杲寒日生于东
　　岣嵝山【山海经衡山一名岣嵝山或以为衡山南别峯之名岣音矩嵝音缕】
　　岣嵝山尖神禹碑字青石赤形模竒科斗拳身薤倒【一作叶】披鸾飘鳯泊拏虎螭事严迹秘鬼莫窥道人独上偶见之我来咨嗟涕涟洏千搜万索何处有森森緑树猿猱悲
　　永贞行【贞元二十一年徳宗崩顺宗立改元永贞韦执谊王叔文等用事又谋夺中官兵制天下之命是年八月皇太子即位帝自称太上皇上贬执谊叔文等愈故作永贞行云】
　　君不见太皇谅隂未出令小人乘时偷国柄北军百万虎与貔天子自将非他师一朝夺印付私党【是嵗王叔文等以金吾大将军范希朝为左右神策诸行营节度使以韩□为其行军司马叔文欲夺取宦官兵权以自固籍希朝老将使主其名而实以秦专其事人情疑惧】懔懔朝士何能为狐鸣枭噪争署置睗【式作切】晱【式冉切】跳踉相妩媚夜作诏书朝拜官超资越序防无难公然白日受贿赂火齐磊落堆金盘元臣故老不敢语昼卧涕泣何汍澜【王叔文用事一日诸相防食叔文至中书欲与韦执谊计事执谊起迎诸相停箸以待有倾报叔文索饭已与韦相同餐□中矣杜佑髙郢惧不敢言郑珣瑜独叹曰吾岂可复居此位索马径归卧不起】董贤三公谁复惜侯景九锡行可叹国家功髙徳且厚天位未许庸夫干嗣皇卓荦信英主文如太宗武髙祖膺图受禅登明堂共流幽州鲧死羽四门肃穆贤俊登数君匪亲岂其朋郎宫清要为世称荒郡迫野嗟可矜【谓贬礼部员外郎柳宗元邵州司封郎中韩晔池州屯田员外郎刘禹锡连州各郡刺史也】湖波连天日相腾蛮俗生梗瘴疠烝江氛岭祲昏若凝一蛇两头见未曾怪鸟鸣唤令人憎蛊虫羣飞夜扑灯雄虺毒螫隋股肱食中置药肝心崩左右使令诈难凴慎勿浪信常兢兢吾尝同僚情可胜具书目见非妄徴嗟尔既徃宜为惩
　　洞庭湖阻风赠张十一署【时自阳山徙掾江陵】
　　十月隂气盛北风无时休苍茫洞庭岸与子维双舟雾雨晦争泄波涛怒相投犬鸡断四听粮絶谁与谋相去不容歩险如碍山丘清谈可以饱梦想接无由男女喧左右饥啼但啾啾非懐北归兴何用胜羇愁云外有白日寒光自悠悠能令暂开霁过是吾无求
　　李花赠张十一署【或作李有花】
　　江陵城西二月尾花不见桃惟见李风揉雨练雪羞比波涛翻空杳无涘君知此处花何似白花倒烛天夜明羣鸡惊鸣官吏起金乌海底初飞来朱辉散射青霞开迷魂乱眼看不得照耀万树緐如堆念昔少年着游燕对花岂省曾辞桮自从流落忧感集欲去未到先思回只今四十已如此后日更老谁论哉力携一尊独【一作共】就醉不忍虚掷委黄埃
　　杏花
　　居邻北郭古寺空杏花两株能白红曲江满园不可到看此宁避雨与风二年流窜出岭外所见草木多异同冬寒不严地恒泄阳气发乱无全功浮花浪蘂镇长有才开还落瘴雾中山榴踯躅少意思照耀黄紫徒为丛鹧鸪钩辀猿呌歇杳杳深谷攒青枫岂如此树一来翫若在京国情何穷今旦胡为忽惆怅万片飘泊随西东明年更发应更好道人【谓寺僧】莫忘邻家翁【自谓】
　　感春四首
　　我所思兮在何所情多地遐兮徧处处东西南北皆欲往千江隔兮万山阻春风吹园杂花开朝日照屋百鸟语三桮取醉不复论一生长恨奈何许
　　皇天平分成四时春气漫诞最可悲杂花妆林草葢地白日坐上倾天维蜂喧鸟咽留不得红萼万片从风吹岂如秋霜虽惨冽摧落老物谁惜之为此径须沽酒饮自外天地弃不疑近怜李杜无检束烂漫长醉多文辞屈原离骚二十五不肯餔啜糟与醨惜哉此子巧言语不到圣处宁非痴幸逢尧舜明四目条理品彚皆得宜平明出门暮归舍酩酊马上知为谁
　　朝骑一马出暝就一牀卧诗书渐欲抛节行久已情冠攲感发秃语误惊【一作悲】齿堕孤负平生心已矣知【一作如】何奈【一作那】
　　我恨不如江头人长网横江遮紫鳞独宿荒陂射鳬雁卖纳租赋官不嗔归来欢笑对妻子衣食自给宁羞贫今者无端读书史智慧只足劳精神画蛇着足无处用两鬓霜【一作雪】白趋埃尘干愁漫解坐自累与众异趣谁相亲数桮浇肠虽暂醉皎皎万虑醒还新百年未满不得死且可勤买抛青春【酒名唐人名酒多以春】
　　寒食日出游【自注张十一院长见示病中忆花九篇寒食日出游夜归因以投赠张十一即功曹署外郎遗补相呼为院长愈与署同自御史贬官又同为江陵掾愈法曹参】
　　【军署功曹参军】
　　李花初发君始病我往看君花转盛走马城西惆怅归不忍千株雪相暎迩来又见桃与梨交开红白如争竞可怜物色阻携手空展霜缣吟九咏纷纷落尽泥与尘不共新妆比端正桐华最晩今已緐君不强起时难更闗山逺别固其理寸歩难见始知命忆昔与君同贬官夜渡洞庭看斗柄岂料生还得一处引袖拭泪悲且庆各言生死两追随直置心亲无貌敬念君又署南荒吏路指鬼门幽且敻【张在江陵未几邕管经畧使路恕署为判官】三公尽是知音人曷不荐贤陛下圣囊空甑倒谁救之我今一食日还并自然忧气损天和安得康强保天性断鹤两翅鸣何哀絷骥四足气空横今朝寒食行野外緑杨帀岸蒲生【一作芽】迸宋玉庭边不见人轻浪参差鱼动镜自嗟孤贱足瑕疵特见放纵荷寛政饮酒宁嫌底深题诗尚倚笔锋劲明宵故欲相就醉有月莫愁当火令
　　忆昨行和张十一
　　忆昨夹钟之吕初吹灰上公礼罢元侯回【上公一作杜公云杜佑自淮南入朝也一作社公云此为荆帅裴均罢社享客也朱熹考异云左传五行之官封为上公杜注用币于社云以请于上公则上公即社神也】车载牲牢瓮舁酒并召賔客延邹枚腰金首翠光照耀丝竹迥发清以哀青天白日花草丽玉斚屡举倾金罍张君名声座所属起舞先醉长松摧宿酲未解旧痁作深室静卧闻风雷自期殒命在春序屈指数日怜婴孩危辞苦语感我耳涙落不揜何漼漼念昔从君渡湘水大帆夜划穷髙桅阳山鸟路出临武【愈责连之阳山令张为郴之临武郴在江南连则广南也】驿马拒地驱频隤【一作槌□也】践蛇茹蛊不择死忽有飞诏从天来伾文未揃崖州【韦执谊】炽虽得赦宥恒愁防近者三奸悉破碎【元和元年正月顺宗即位二月大赦愈自阳山徙掾江陵三奸方用事其年八月宪宗立伾贬□州司马叔文渝州司户竝员外置十一月继贬执谊崖州司马三奸始悉破碎焉】羽窟无底幽黄能眼中了了见乡国知有归日眉方开今君纵署天涯吏投檄北去何难哉无妄之忧勿药喜一善自足禳千灾头轻目朗肌骨健古劒新劚磨尘埃殃消祸散百福并从此直至耉与鲐嵩山东头伊洛岸胜事不假须穿栽君当先行我待满沮溺可继穷年推










　　御定全唐诗巻三百三十八
　　钦定四库全书
　　御定全唐诗卷三百三十九
　　韩愈
　　刘生诗
　　生名师命其姓刘自少轩轾非常俦弃家如遗来远游东走梁宋暨扬州遂凌大江极东陬洪涛春天禹穴幽越女一笑三年留南逾横岭入炎州青鲸髙摩波山浮怪魅炫曜堆蛟虬山防讙噪猩猩游毒气烁体黄膏流问胡不归良有由美酒倾水防肥牛妖歌慢舞烂不收倒心回肠为青眸千金邀顾不可酬乃独遇之尽绸缪瞥然一饷成十秋昔须未生今白头五管歴徧无贤侯回望万里还家羞阳山穷邑惟猿猴手持钓竿逺相投我为罗列陈前修芟蒿斩蓬利锄耰天星回环数才周文学穰穰囷仓稠车轻御良马力优咄哉识路行勿休往取将相酬恩讐
　　郑羣赠簟【羣尝以侍御史佐裴均江陵愈自阳山量移江陵法曹与羣同僚】
　　蕲州笛【一作簟】竹天下知郑君所寳尤瓌奇携来当昼不得卧一府传看黄琉璃体坚色净又藏节尽【一作满】眼凝滑无瑕疵法曹贫贱众所易腰腹空大何能为自从五月困暑湿如坐深甑遭蒸炊手磨袖拂心语口慢肤多汗真相宜日暮归来独惆怅有卖直欲倾家资谁谓故人知我意巻送八尺含风漪呼奴扫地铺未了光彩照耀惊童儿青蝇侧翅蚤虱避肃肃疑有清飇吹倒身甘寝百疾愈却愿天日恒炎曦明珠青玉不足报赠子相好无时衰
　　丰陵行【顺宗陵也在富平县东北二十里】
