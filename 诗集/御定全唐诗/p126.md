<!-- { "loadSidebar": true } -->
　　座客香貂满宫娃绮幔张涧花轻粉色山月少灯光积翠纱窗暗【一作透】飞泉绣户凉还将歌舞出归路莫愁长
　　早朝
　　栁暗百花明春深五凤城城乌【一作鵶】睥睨晓宫井辘轳声方朔金门侍【一作召】班姬玉辇迎仍闻遣方士东海访
　　蓬瀛
　　同崔员外秋宵寓直
　　建礼髙秋夜承眀晓过九门寒漏彻万井曙钟多月迥藏珠斗云消【一作开】出绛河更慙衰朽质南陌共鸣珂
　　辋川闲居赠裴秀才迪
　　寒山转苍翠秋水日潺湲倚杖柴门外临风听暮蝉渡头余落日墟里上孤烟复值接舆醉狂歌五栁前
　　寄荆州张丞相
　　所思竟何在怅望深荆门举世无相识终身思旧恩方将与农圃艺植老丘园目尽南飞【一作无】鴈何由寄一言
　　冬晚对雪忆胡居【一作处】士家【一作王劭诗非】
　　寒更传晓箭【一作催唱晓】清镜览【一作减】衰顔隔牖风惊竹开门【一作帘】雪满山洒空深巷静积素广庭闲借问袁安舍翛然尚闭闗
　　和尹谏议史馆山池【开元二十年道士尹愔为谏议大夫知史馆事故诗有莫上空虚之句】
　　云【一作灵】馆接天居霓裳侍玉除春池百子【一作草】外芳树万年余洞有仙人箓山藏太史书君恩深汉帝且莫上空【一作云】虚
　　奉和杨驸马六郎秋夜即事
　　髙楼月似霜秋夜郁金堂对坐弹卢女同看舞凤凰少儿多送酒小玉更焚香结束平阳骑明朝入建章酬虞部苏员外过蓝田别业不见留之作
　　贫居依谷口乔木带荒村石路枉廻驾山家谁门渔舟胶冻浦猎火烧【一作绕】寒原唯有白云外疎钟闻夜猿酬比部杨员外暮宿琴台朝跻书阁率尔见赠之作【一作卢照邻诗】
　　旧简拂尘看鸣琴【一作俟】月弹桃源【一作花】迷汉姓松树【一作径】有秦官空谷归人少青山背日寒羡君栖隐处遥望白云端
　　酬严少尹徐舍人见过不遇
　　公门暇日少穷巷故人稀偶值乗篮轝非关避白衣不知炊黍谷谁觧埽荆扉君但倾茶椀无妨骑马归
　　酬张少府
　　晚年唯好静万事不关心自顾无长防空知返旧林松风吹觧带山月照弹琴君【一作若】问穷通理渔歌入浦深
　　酬贺四赠葛巾之作
　　野巾传惠好兹贶重兼金嘉此幽栖物能齐隐吏心早朝方暂挂晚沭复来簪坐觉嚣尘逺思君共入林
　　送丘为落第归江东
　　怜君不得意况复栁条春为客黄金尽还家白发新五湖三亩宅【一作地】万里一归人知尔【一作祢】不能荐羞称【一作为】献纳臣
　　送李判官赴东江【一作江东】
　　闻道皇华使方随皁葢臣封章通左语冠冕化文身树色分扬子潮声满富春遥知辨璧吏恩到泣珠人
　　送封太守
　　忽觧羊头削聊驰熊首轓扬舲发夏口按节向吴门帆暎丹阳郭枫攅【一作藏】赤岸村百城多吏露冕一何尊
　　送严秀才还蜀
　　宁亲为【一作真】令子似舅即贤甥别路经花县还乡入锦城山临青塞断江向白云平献赋何时至明君忆长卿
　　送张判官赴河西
　　单车曽出塞报国敢邀勲见逐张征虏今思霍冠军沙平连白雪蓬巻入黄云慷慨倚长劒髙歌一送君
　　送岐州源长史归【同在崔常侍幕中时常侍已殁】
　　握手一相送心悲安可论秋风正萧索客散孟尝门故驿通槐里长亭下槿原征西旧旌节从此向河源
　　送张道士归山
　　先生何处去王屋访茅【一作毛】君别妇留丹诀驱鸡入白云人间若剰【一作苦难一作数剰】住天上复离羣当作辽城鹤仙歌使尔闻
　　同崔兴宗送衡岳瑗公南归【并序】
　　衡岳瑗上人者尝学道于五峰荫松栖云与狼虎杂处得无所得矣天寳癸已嵗始游于长安手提瓶笠至自万里燕居吐论缁属髙之初给事中房公谪居宜春与上人风土相接因为道友伏腊往来房公既海内盛名上人亦以此増价秋九月杖锡南返扣门来别秦地草木槭然已黄苍梧白云不日而见滇阳有曹谿学者为我谢之
　　言从石菌阁新下穆陵关独向池阳去白云留故山绽衣秋日里洗鉢古松间一施传心法唯将戒定还
　　送钱少府还蓝田
　　草色日向好桃源人去稀手持平子赋目送老莱衣每山樱发时同海燕归今年寒食酒应是【一作得】返柴扉
　　送丘为往唐州
　　宛洛有风尘君行多苦辛四愁连汉水百口寄随人槐色阴清昼杨花惹暮春朝端肯相送天子绣衣臣
　　送元中丞转运江淮【一作钱起诗】
　　薄赋【一作税】归天府轻徭頼使臣欢霑赐帛老恩及巻绡人去问珠【一作殊】官俗来经石【一作几却】春东南御【一作缷又作髙并非】亭上莫使【一作问】有风尘【石春用文选石应节而扬葩语江淹石赋序一名紫蚌蛤类也春而发花按本草谓之石决明　御亭旧本作髙亭杨慎改为缷亭丹铅縂録云缷亭在晋陵庾信诗缷亭一回望风尘千里昏是也按庾集元作御亭姑蘓志望亭驿去郡北五十里先名御亭唐太守李袭誉以庾诗中回望语改望亭则髙亭当作御亭或望亭为是李嘉祐有望亭诗】
　　送崔九兴宗游蜀
　　送君从此去转觉故人稀徒御犹廻首田园方掩扉出门当旅食中路授寒衣江汉风流地游人何嵗【一作处】归
　　送崔兴宗
　　已恨亲皆逺谁怜友复稀君王未西顾游宦尽东归塞迥【一作阔】山河净天长云树微方同菊花节相待洛阳扉
　　送平澹然判官
　　不识阳关路新从定逺侯黄云断春色画角起【一作越】边愁瀚海经年到【一作别】交河出塞流湏令外国使知【一作只】饮月氐头
　　送刘司直赴安西
　　絶域阳关道胡沙【一作烟】与塞尘三春时有雁万里少行人苜蓿随天马葡萄逐汉臣当令外国惧不敢觅和亲
　　送赵都督赴代州得青字
　　天官动将星汉上【一作地】栁条青万里鸣刁斗三军出井陉忘身辞鳯阙报国取龙庭岂学书生辈窗间【一作中】老【一作着】一经
　　送方城韦明府
　　遥思葭菼际寥落楚人行髙鸟长淮水平芜故郢城使车听雉乳县鼓应鸡鸣若见州从事无嫌手板迎
　　送李员外贤郎
　　少年何处去负米上铜梁借问阿戎父知为童子郎鱼牋请诗赋橦布作衣裳薏苡扶衰病归来幸可将
　　送梓州李使君
　　万壑树参天千山响【一作乡音听】杜鹃山中一夜【一作半】雨树杪百重泉汉女输橦【一作賨】布巴人讼芋田文翁翻敎授不敢倚先贤
　　送张五諲归宣城
　　五湖千万里况复五湖西渔浦南陵郭人家春谷谿欲归江淼淼未到草萋萋忆想兰陵镇可宜猿更【一作夜】啼
　　送友人南归
　　万里春应尽三江雁亦稀连天汉水广孤客郢城归郧国稲苗秀楚人菰米【一作菜】肥悬知倚门望遥识老莱衣
　　送贺遂员外外甥
　　南国有归舟荆门泝上流苍茫葭菼外云水与【一作同】昭丘樯带城乌去江连暮雨愁猿声不可听莫待楚山秋
　　送杨长史赴果州
　　襃斜不容幰之子去何之鸟道一千里猿声【一作啼】十二时官桥祭酒客山木女郎祠别后同明月君应听子规
　　送邢桂州
　　铙吹喧京口风波下洞庭赭圻将赤岸击汰复扬舲日落江湖白潮来天地青明珠归合浦应逐使臣星
　　送宇文三赴河西充行军司马
　　横吹【一作笛】杂緐笳边风卷塞沙还闻田司马更逐李轻车蒲类【一作垒】成秦地莎车【一作居】属汉家当令犬戎国朝聘学昆邪
　　送孙二
　　郊外【一作郭】谁相【一作将】送夫君道术亲书生邹鲁客才子洛阳人祖席依寒草行车起【一作薄】暮尘山川何【一作向】寂寞长望泪沾巾
　　送崔三往宻州觐省
　　南陌去悠悠东郊不少留同懐扇枕恋独念【一作觧】倚门愁路绕天山雪家临海树秋鲁连功未报且莫蹈沧洲
　　送孟六归襄阳【一作张子容诗】
　　杜门不复【一作欲】出久与世情疎以此为良【一作长】策劝君归旧庐醉歌田舍酒笑读古人书好是一生事无劳献子虚
　　初出济州别城中故人【一作被出济州】
　　微官易得罪谪去济川阴执政方持法明君照【一作无】此心闾阎河润上井邑海云深纵有归来日各【一作多】愁年鬓侵
　　与卢象集朱家
　　主人能爱客终日有逢迎贳得新丰酒复闻秦女筝栁条疎客舍槐叶下秋城语笑且为乐吾将达此生
　　登裴秀才廸小台
　　端居不出户满目望【一作空】云山落日鸟边下秋原人外闲遥知逺林际不见此檐间好客多乗月应门莫上关
　　游李山人所居因题屋壁
　　世上【一作人一作人事】皆如梦狂来止【一作或】自歌问年松树老有地竹林【一作阴】多药倩韩康卖门容尚子过翻嫌枕席上无那【一作奈】白云何
　　过崔驸马山池
　　画楼吹笛妓金椀【一作埒】酒家胡锦石称贞女青松学大夫脱貂贳桂醑【一作酌】射雁与山厨闻道髙阳防愚公谷正愚
　　过福禅师兰若
　　岩壑转【一作带】微迳云林隐法堂羽人飞奏乐天女跪焚香竹外峰偏曙藤阴水更凉欲知禅坐久行路长春芳
　　过香积寺【一作王昌龄诗】
　　不知香积寺数里入云峰古木无人迳深山何处钟泉声咽危石日色冷青松薄暮空潭曲安禅制毒龙过感化【一作配一作化感】寺昙兴上人山院【与裴廸同作】
　　暮持笻竹杖相待虎谿头催客闻山响归房逐水流野花丛发好谷鸟一声幽夜坐空林【一作村】寂松风直似秋
　　夏日过青龙寺谒操禅师【与裴廸同作】
　　龙钟一老翁徐步谒禅宫欲问义心义遥知空病空山河天眼里世界法身中莫怪销炎热能生大地风
　　登辨【一作新】觉寺
　　竹径从【一作连】初地莲峰出化城窗中三楚尽【一作静】林上【一作外】九江平软【一作嫩】草承趺坐长松响梵声空居法云外观世得无生
　　喜祖三至留宿
　　门前洛阳客下马拂征衣不枉故人驾平生多掩扉行人返深巷积雪带余晖早嵗同袍者髙车何处归黎拾遗昕裴秀才迪见过秋夜对雨之作
　　促织鸣已急轻衣行向【一作尚】重寒灯坐髙馆秋雨闻疎钟白法调狂象言问老龙何人顾蓬径空愧求羊踪
　　慕容承携素馔见过
　　纱防乌皮几闲居嬾赋诗门看五栁识年筭六身知灵寿君王赐雕胡弟子炊空劳酒食馔持底觧人颐
　　晚春严少尹与诸公见过
　　松菊荒三迳圗书共五车烹葵邀上客看竹到贫家鹊乳先春草莺啼过落花自怜黄发暮一倍惜年华
　　郑果州相过
　　丽【一作斜】日照残春初晴草木新牀前【一作头】磨镜客树下【一作林里】灌园人五马惊穷巷双童逐老身中防办麤饭当恕【一作常恐】阮家贫
　　山居秋暝
　　空山新雨后天气晚来秋明月松间照清泉石上流竹喧归浣女莲动下渔舟随意春芳歇王孙自可留
　　终南别业【一作初至山中一作入山寄城中故人】
　　中嵗颇好道晩家南山陲兴来每独往胜事空【一作祗】自知行到水穷处坐看云起时偶然值【一作见】林【一作邻】叟谈笑无【一作滞】还期
　　归嵩山作
　　清【一作晴】川带长薄车马去闲闲流水如有意暮禽【一作云】相与还荒城临古渡落日满秋山迢递嵩髙下归来且闭【一作掩】关
　　归辋川作
