<!-- { "loadSidebar": true } -->
　　废逐人所弃遂为鬼神欺才难不其然卒与大患期凌人古受氏吴世夸雄姿寂寞富春水英气方在斯六学诚一贯精义穷发挥著书逾十年幽赜靡不推天庭掞髙文万【一作寓】字若波驰记室征西府宏谋耀其竒輶轩下东越列郡苏疲羸宛宛凌江羽来栖翰林枝孝文留弓劒中外方危疑抗声促遗诏定命由陈辞【徳宗崩迩臣议秘五日下遗诏凖独抗危辞言其不可乃以旦日发防】徒肃曹官征赋参有司出守乌江浒老迁湟水湄髙堂倾故国葬祭限囚羁仲叔继幽沦狂呌唯童儿【凖母卒于家不得归】一门既无主焉用徒生为举声但呼天孰知神者谁泣尽目无见【凖哭母丧眀】肾伤足不持溘【渇合切】死委炎荒臧获守灵帷平生负国谴骸骨非敢私盖棺未塞责孤旐凝寒飔念昔始相遇腑肠为君知进身齐选择失路同瑕疵本期济仁义今为众所嗤灭名竟不试世义安可支恬死百忧尽茍生万虑滋顾余九逝魂与子各何之我歌诚自恸非独为君悲
　　旦携谢山人至愚池
　　新沐换轻【一作巾】帻晓池风露【一作雾】清自谐尘外意况与幽人行霞散众山逈天髙数雁鸣机心付当路聊适羲皇情
　　独觉
　　觉来窓牖空寥落雨声晓良游怨迟暮末事惊纷扰为问经世心古人难尽了
　　首春逢耕者
　　南楚春早余寒已滋荣土膏释原埜百蛰竞所营缀景未及郊穑人先耦耕园林幽鸟啭渚泽新泉清农事诚素务羁囚阻平生故池想芜没遗亩当榛荆慕隠既有系图功遂无成聊从田父言欵曲陈此情眷然抚耒耜回首烟云横
　　溪居
　　久为簮组累幸此南夷谪闲依农圃邻偶似山林客晓耕翻露草夜榜【一作塝孔孟切】响溪石来徃不逢人长歌楚天碧
　　夏初雨后寻愚溪
　　悠悠雨初霁独绕清溪曲引杖试荒泉解带围新竹沈吟亦何事寂寞固所欲幸此息营营啸歌静炎燠
　　入黄溪闻猿【溪在永州】
　　溪路千里曲哀猿何处鸣孤臣泪已尽虚作断膓声韦使君黄溪祈雨见召从行至祠下口号
　　骄阳愆嵗事良牧念菑畬列骑低残月鸣笳度碧虚稍穷樵客路遥驻野人居谷口寒流浄丛祠古木疎焚香秋雾湿奠玉晓光初肹蠁巫言报精诚礼物余恵风仍偃草灵雨会随车俟罪非真吏【为员外司马故曰非真吏】翻惭奉简书
　　郊居嵗暮
　　屏居负山郭嵗暮惊离索野逈樵唱来庭空烧烬落世纷因事逺心赏随年薄黙黙谅何为徒成今与昨
　　秋晓行南谷经荒村
　　杪秋霜露重晨起行幽谷黄叶覆溪桥荒村唯古木寒花疎寂歴幽泉微断续机心久已忘何事惊麋鹿
　　雨后晓行独至愚溪北池
　　宿云散洲渚晓日眀村坞髙树临清池风惊夜来雨予心适无事偶此成宾主
　　中夜起望西园值月上
　　觉闻繁露坠开户临西园寒月上东岭泠泠疎竹根石泉逺逾响山鸟时一喧倚楹遂至旦寂寞将何言
　　零陵春望
　　平埜春草緑晓【一作晩】莺啼逺林日晴潇湘渚云断岣嵝岑仙驾不可望世途非所任凝情空景慕万里苍梧隂
　　从崔中丞过卢少尹郊居
　　寓居湘岸四无邻世网难婴毎自珍莳【时吏切】药闲庭延国老【本草甘草名国老】开罇虚室【一作席】值贤人泉廻浅石依髙栁迳转垂藤闲緑筠闻道偏为五禽戏出门鸥鸟更相亲
　　夏昼偶作
　　南州溽暑醉如酒隠几熟眠开北牖日午独觉无余声山童隔竹敲茶臼
　　雨晴至江渡
　　江雨初晴思逺歩日西独向愚溪渡渡头水落村迳成撩乱浮槎在髙树
　　江雪
　　千山鸟飞絶万迳人踪灭孤舟蓑笠翁独钓寒江雪
　　冉溪【公易其名为愚溪者是也】
　　少时陈力希公侯许国不复为身谋风波一跌逝万里壮心瓦解空缧囚缧囚终老无余事愿卜湘西冉溪地却学夀张樊敬侯种漆南园待成器
　　法华寺西亭夜饮【得酒字】
　　祗树夕阳亭共倾三昧酒雾暗水连堦月眀花覆牖莫厌尊前醉相看未白首
　　戏题石门长老东轩
　　石门长老身如梦旃檀成林手所种坐来念念非昔人万徧莲花为谁用如今七十自忘机贪爱都忘筋力微莫向东轩春埜望花开日出雉皆飞
　　御定全唐诗巻三百五十二
　　钦定四库全书
　　御定全唐诗巻三百五十三
　　柳宗元
　　茅檐下始栽竹
　　瘴茅葺为宇溽暑常侵肌适有重膇疾蒸欝宁所宜东邻幸导我树竹邀凉飔欣然惬吾志荷锸西岩垂楚壤多怪石垦凿力已疲江风忽云暮舆曳还相追萧瑟过极浦旖【音倚】旎【乃倚切】附幽墀贞根期永固贻尔寒泉滋夜牕遂不掩羽扇宁复持清泠集浓露枕簟凄已知网【一作细】虫依宻叶晓禽栖逈枝岂伊纷嚣闲重以心虑怡嘉尔亭亭质自逺弃幽期不见野蔓草蓊蔚有华姿谅无凌寒【一作云】色岂与青山辞
　　种仙灵毗【本草滛羊藿即仙灵毗也】
　　穷陋【一作巷】阙自养疠气剧嚣烦隆冬乏霜霰日夕南风温杖藜下庭际曳踵不及门门有野田吏慰我飘零魂及言有灵药近在湘西原服之不盈旬蹩【蒲结切】【音薛】皆
　　腾鶱笑忭前即吏为我擢其根蔚蔚遂充庭英翘忽已繁晨起自采曝杵臼通夜喧灵和理内藏攻疾贵自源拥覆逃积雾伸舒委余暄竒功茍可徴宁复资兰荪我闻畸人术一气中夜存能令深深息呼吸还归跟【音根】疎放固难效且以药饵论痿者不忘起穷者宁复言神哉辅吾足幸及儿女奔
　　种术
　　守闲事服饵采术东山阿东山幽且阻疲苶【乃结切】烦经过戒徒斸灵根封植閟天和违尔涧底石彻我庭中莎土膏滋液松露坠繁柯南东自成亩缭绕纷相罗晨歩佳色媚夜眠幽气多离忧茍可怡孰能知其他防竹茹芳叶宁虑瘵【侧界切】与瘥留连树蕙辞婉娩采薇歌悟拙甘自足激清媿同波单【音善】豹且理内髙门复如何
　　种白蘘【人羊切】荷
　　血【一作皿】虫化为疠夷俗多所神衔猜毎腊毒谋富不为仁蔬果自逺至杯酒盈肆陈言甘中必苦何用知其真华洁事外饰尤病中州人钱刀恐贾害饥至益逡廵窜伏常战栗懐故逾悲辛庶氏【一作民】有嘉草攻襘事久冺炎帝垂灵编言此殊足珍﨑岖乃有得托以全余身纷敷碧树隂盻睐心所亲
　　新植海石榴
　　弱植不盈尺逺意驻蓬瀛月寒空堦曙幽梦防云生粪壤擢珠树莓苔插琼英芳根閟顔色徂嵗为谁荣
　　戯题堦前芍药
　　凡卉与时谢妍华丽兹晨欹红醉浓露窈窕留余春孤赏白日暮暄风动揺频夜牕蔼芳气幽卧知相亲愿致溱洧赠悠悠南国人
　　始见白髪题所植海石榴
　　几年封植爱芳丛韶朱顔竟不同从此休论上春事看成古木对衰翁
　　植灵夀木
　　白华照【一作鉴】寒水怡我适野情前趋问长老重复欣嘉名蹇连易衰朽方刚谢经营敢期齿杖赐聊且移孤茎丛萼中竞秀分房外舒英柔条乍反植劲节常对生循翫足忘疲稍觉歩武轻安能事翦伐持用资徒行自衡阳移桂十余本植零陵所住精舎
　　谪官去南裔清湘绕灵岳晨登蒹葭岸霜景霁纷浊离披得幽桂芳本欣盈握火耕困烟烬薪采久摧剥道旁且不愿岑岭况悠邈倾筐壅故壤栖息期鸾鷟【仕角反】路逺清凉宫一雨悟无学南人始珍重微我谁先觉芳意不可传丹心徒自渥
　　湘岸移木芙蓉植龙兴精舎
　　有美不自蔽安能守孤根盈盈湘西岸秋至风露繁丽影别寒水秾芳委前轩芰荷谅难杂反此生髙原
　　早梅
　　早梅发髙树逈映楚天碧朔吹飘夜香繁霜滋晓白【一作日】欲为万里赠杳杳山水隔寒英坐销落何用慰逺客
　　南中荣橘柚
　　橘柚懐贞质受命此炎方宻林耀朱緑晚嵗有余芳殊风限清汉飞雪滞故乡攀条何所叹北望熊与湘【熊湘二山名】
　　红蕉
　　晚英值穷节緑润含朱光以兹正阳【一作隂】色窈窕凌清霜逺物世所重旅人心独【一作所】伤回晖眺林际摵摵【一作戚戚】无遗芳
　　防公院五咏
　　浄土堂
　　结习自无始沦溺穷苦源流形及兹世始悟三空门华堂开浄域图像焕且繁清泠焚众香微妙歌法言稽首媿导师超遥谢尘昬
　　曲讲堂
　　寂灭本非断文字安可离曲堂何为设髙士方在斯圣黙寄言宣分别乃无知趣中即空假名相与谁期愿言絶闻得忘意聊思惟
　　禅堂
　　发地结菁茅团团抱虚白山花落幽户中有忘机客渉有本非取照空不待析万籁俱縁生窅然喧中寂心境本洞【一作同】如鸟飞无遗迹
　　芙蓉亭
　　新亭俯朱槛嘉木开芙蓉清香晨风逺缛彩寒露浓潇洒出人世低昻多异容尝闻色空喻造物谁为工留连秋月晏迢递来山钟
　　苦竹桥
　　危桥属幽径缭绕穿疎林迸箨分苦节轻筠抱虚心俯瞰涓涓流仰聆萧萧吟差池下烟日嘲【一作哳】鸣山禽谅无要津用栖息有余隂
　　梅雨
　　梅实迎时雨苍茫值晚春愁深楚猿夜梦断越鸡晨海雾连南极江云暗北津素衣今尽化非为帝京尘
　　零陵早春
　　问春从此去防日到秦原慿寄还乡梦殷勤入故园
　　田家三首
　　蓐食徇所务驱牛向东阡鸡鸣村巷白夜色归暮田札札耒耜声飞飞来乌鸢竭兹筋力事持用穷嵗年尽输助徭役聊就空自眠子孙日已长世世还复然
　　篱落隔烟火农谈四邻夕庭际秋虫【一作蛩】鸣疎麻方寂歴蚕丝尽输税机杼空倚壁里胥夜经过鸡黍事筵席各言官长峻文字多督责东乡后租期车毂防泥泽公门少推恕鞭朴恣狼籍努力慎经营肌肤真可惜迎新在此嵗唯恐踵前迹
　　古道饶蒺藜萦廻古城曲蓼花被堤岸陂水寒更緑是时収获竟落日多樵牧风髙榆栁疎霜重棃枣熟行人迷去住野鸟竞栖宿田翁笑相念昬黒慎原陆今年幸少丰无厌饘与粥
　　行路难三首
　　君不见夸父逐日窥虞渊跳踉北海超昆仑披霄决汉出沆漭瞥裂左右遗星辰须臾力尽道渇死狐防蜂蚁争噬吞北方竫人长九寸开口抵掌更笑喧啾啾饮食滴与粒生死亦足终天年睢盱大志小成遂坐使儿女相悲怜
　　虞衡斤斧罗千山工命采斫杙【音弋】与椽深林土剪十取一百牛连鞅摧双辕万围千寻妨道路东西蹶倒山火焚遗余毫末不见保躏跞磵壑何当存羣材未成质已夭突兀哮豁空岩峦柏梁天灾武库火匠石狼顾相愁寃君不见南山栋梁益稀少爱材养育谁复论
　　飞雪断道氷成梁侯家炽炭雕玉房蟠龙吐耀虎喙张熊蹲豹踯争低昻攅峦丛防【五谷反】射朱光丹霞翠雾飘竒香美人四向廻眀珰雪山氷谷晞太阳星躔奔走不得【一作可】止奄忽双燕栖虹梁风台露榭生光餙死灰弃置参与商盛时一去贵反贱桃笙葵扇安可当
　　闻籍田有感【元和五年十月宪宗诏来年正月十六日东郊籍田】
　　天田不日降皇舆留滞长沙嵗又除宣室无由问厘【音禧】事周南何处托成书
　　跂乌祠
　　城上日出羣乌飞鵶鵶争赴朝阳枝刷毛伸翼和且乐尔独落魄今何为无乃慕髙近白日三足妬尔令尔疾无乃饥啼走道【一作路】旁贪鲜攫肉人所伤翘肖独足下丛薄口衔低枝始能跃还顾泥涂备蝼蚁仰看栋梁防燕雀左右六翮利如刀踊身失势不得髙支离无趾犹自免努力低飞逃后患
　　笼鹰词
