<!-- { "loadSidebar": true } -->
　　我有一池水蒲苇生其间虫鱼沸相嚼日夜不得闲我初徃观之其后益不观观之乱我意不如不观完用将济诸人舍得业孔顔百年讵防时君子不可闲【一本连前诗合作一首】
　　路傍堠【以下四篇并元和十四年出为潮州作】
　　堆堆【唐本作堠堠】路傍堠【音后】一双复一双迎我出秦闗送我入楚泽千以髙山遮万以逺【一作大】水隔吾君勤聴治照与日月敌臣愚幸可哀臣罪庶可释何当迎送归縁路髙歴歴
　　食曲河驿【驿在商邓间】
　　晨及曲河驿凄然自伤情羣乌【一作鸟】巢庭树乳燕【一作雀】飞檐楹而我抱重罪孑孑万里程亲戚顿乖角【一作】图史弃纵横下负明【一作朋】义重上孤朝命荣杀身谅无补何用【一作由】答生成
　　过南阳
　　南阳郭门外桑下麦青青行子去未巳春鸠鸣不停秦商既逺湖海浩将经孰忍生以慼【一作蹙】吾其寄余龄
　　泷吏
　　南行逾六旬始下昌乐泷【韶州乐昌有昌山有乐石泷在县上十里】险恶不可状船石相舂撞徃问泷头吏潮州尚几里行当何时到土风复何似泷吏垂手笑官何问之愚譬官居京邑【一作譬如官居北】何由知东吴东吴游宦乡官知自有由潮州底处所有罪乃窜流侬幸无负犯何由到而知官今行自到那遽妄问为不虞卒见困汗出媿且骇吏曰聊戏官侬尝使徃罢岭南大抵同官去道苦辽下此三千里有州始名潮恶溪瘴毒聚雷电常汹汹鳄鱼大于船牙眼怖杀侬州南数十里有海【一作水】无天地飓风有时作掀簸眞差【去声】事圣人于天下于物无不容比闻此州囚亦有生还侬官无嫌此州固罪人所徙【阁本作官嫌此州恶固人之所徙】官当明时来事不待説委官不自谨愼宜即引分徃胡为此水边神色乆戃慌防【音冈】大缾甖小所任自有宜官何不自量满溢以取斯工农虽小人事业各有守不知官在朝有益国家不得无虱其间【商君以仁义礼乐为虱官曰六虱成俗兵必大败】不武亦不文仁义饬其躬巧奸败羣伦叩头谢吏言始惭今更羞歴官二十余国恩并未酬凡吏之所诃嗟实颇有之不即金木诛敢不识恩私潮州虽云逺虽恶不可过于身实巳多敢不持自贺
　　赠别元十八协律六首【元十八集虚见白乐天集桂林伯桂管观察使裴行立也】
　　知识久去【一作絶】眼吾行其既逺瞢瞢莫訾省【史记胶西王传遂为无訾省苏林谓为无訾録无所省録也】黙黙但寝饭子兮何为者冠佩立宪宪何氏之从学兰蕙巳满畹于何翫其光以至嵗向晩治惟尚和同无俟于謇謇或师絶学贤不以艺自挽子兮独如何能自媚婉娩金石出声音宫室发闗楗何人识章甫而知骏蹄踠惜乎吾无居不得留息偃临当背面时裁诗示缱绻
　　英英桂林伯实惟文武特逺劳从事贤【谓元协律】来吊逐臣色南裔多山海道里屡纡直风波无程期所忧动不测子行诚艰难我去未穷极临别且何言有泪不可拭吾友栁子厚其人艺且贤吾未识子时巳览赠子篇寤寐想风采于今巳三年不意流窜路旬日【一作兼旬】同食眠所闻昔已多所得今过前如何又须别使我抱悁悁势要情所重排斥则埃尘骨肉未免然又况四海人嶷嶷桂林伯矫矫义勇身生平未所识待我逾交亲遗我数幅书继以药物珍药物防瘴疠书劝养形神不知四罪地岂有再起晨穷途致感激肝胆还轮囷
　　读书患不多思义患不明患足巳不学既学患不行子今四美具实大华亦荣王官不可阙未宜后诸生嗟我摈南海无由助飞鸣
　　寄书龙城守君骥何时秣峡山逢飓风雷电助撞捽【昨没切】乗潮簸扶胥【地名在广州】近岸指一发两岩虽云牢水【一作木】石牙飞发屯门【地名在广州】虽云髙亦映波浪没余罪不足惜子生未宜忽胡为不忍别感谢情至骨
　　初南食贻元十八协律
　　鲎【音后】实如惠文骨眼相负行【地里志鲎形如惠文冠岭表録异鲎眼在背雌负雄而行】蚝相黏为山百十各自生【岭表録异蚝即牡蛎也初生海邉如拳石四面渐长髙一二丈者巉岩如山】蒲鱼尾如蛇口眼不相营【蒲鱼即鱼萦一作萦】蛤即是虾蟇同实浪异名【本草注青蛙鼁蛤长脚蠼子皆虾蟇之类】章举【有八脚身上有肉如臼亦曰章鱼】马甲柱【即江瑶柱】鬬以怪自呈其余数十种莫不可叹惊我来御魑魅自宜味南烹调以咸与酸芼以椒与橙腥臊始发越咀吞面汗骍惟蛇旧所识实惮口眼狞开笼聴其去郁屈尚不平卖尔非我罪不屠岂非情不祈灵珠报幸无嫌怨并聊歌以记之又以告同行宿曽江口示侄孙湘二首【湘字北渚老成之子愈兄弇之孙此赴潮州作也】
　　云昬水奔流天水漭相围三江灭无口【曽江有三江合流今混为一不见江口】其谁识涯圻暮宿投民村髙处水半扉犬鸡俱上屋不复走与飞篙舟入其家暝闻屋中唏问知嵗常然哀此为生微海风吹寒晴波扬众星辉仰视北斗髙不知路所归
　　舟行忘故道屈曲髙林间林间无所有奔流但潺潺嗟我亦拙谋致身落南蛮茫然失所诣无路何能还
　　荅栁栁州食虾蟇
　　虾蟇虽水居水特变形貌强号为蛙蛤于实无所校虽然两股长其奈脊皴【音逡】疱【音炮】跳踯虽云髙意【一作竟】不离泞淖鸣声相呼和无理只取閙周公所不堪洒灰垂典教我弃愁海濵恒愿眠不觉【音教】巨堪朋类多沸耳作惊爆端能败笙磬仍工乱学校虽蒙句践礼竟不闻报效大战元鼎年【汉武元鼎五年秋□虾蟇鬬】孰强孰败挠居然当鼎味岂不辱钓罩余初不下喉近亦能稍稍常惧染蛮夷失平生好乐而君复何为甘食比豢豹猎较务同俗全身斯为孝哀哉思虑深未见许回櫂
　　别赵子【赵子名徳潮州人愈刺潮徳摄海阳尉督州学生徒愈移袁州欲与俱不可诗以别之】
　　我迁于揭阳【揭阳汉县属南阳郡至唐为潮州】先君揭阳居揭阳去京华其里万有余不谓小郭中有子可与娱心平而行髙两通诗与书婆娑海水南簸防明月珠及我迁宜春【袁州】意欲携以俱摆头笑且言我岂不足欤又奚为于北【一作此】往来以纷如海中诸山中幽子【隠士也】颇不无相期风涛观巳久不可渝又尝疑龙虾果谁雄牙须蚌蠃鱼鼈虫瞿瞿以狙狙识一巳忘十大同细自殊欲一穷究之时嵗屡谢除今子南且北岂非亦有图人心未尝同不可一理区各宜从所务未用相贤愚
　　除官赴阙至江州寄鄂岳李大夫【李程也元和十五年自袁州诏拜国子祭酒行次盆城作】
　　盆城去鄂渚风便一日耳不枉故人书无因帆【去声】江水故人辞礼闱旌节镇江圻而我窜逐者龙钟初得归别来巳三嵗望望长迢递咫尺不相闻平生那可计我齿落且尽君鬓【一作须】白几何年皆过半百来日苦无多少年乐新知衰暮思故友譬如亲骨肉宁免相可不我昔实愚惷不能降色辞子犯亦有言臣犹自知之公其务贳【音世】过我亦请改事桑榆傥可收愿寄相思字
　　南山有髙树行赠李宗闵【凤凰谓裴度何山鸟谓宗闵挟丸子及黄鹄谓李徳裕李绅元稹也初度伐蔡引宗闵为彰仪观察判官蔡平进知制诰长庆初钱徽兴贡举宗闵托所亲于徽徳裕及绅稹共发其事宗闵坐贬剑州刺史俄复为中书舍人由是嫌怨显结搢绅之祸四十余年不解此赠诗宗闵初贬时作也后篇猛虎行宗闵复入后作也】
　　南山有髙树花叶何衰衰【考张衡南都赋当作蓑蓑】上有凤皇巢凤皇乳且栖四旁多长枝羣鸟所托依黄鹄据其髙众鸟接【一作栖】其卑不知何山鸟羽毛有光辉飞飞择所处正得众所希上承凤皇恩自期永不衰中与黄鹄羣不自隠其私下视众鸟羣汝徒竟何为不知挟丸子心黙有所规弹汝枝叶间汝翅不觉摧或言由黄鹄黄鹄岂有之慎勿猜众鸟众鸟不足猜【一作疑】无人语凤皇汝屈安得知黄鹄得汝去婆娑弄毛衣前汝下视鸟各议汝瑕疵汝岂无朋匹有口莫肯开汝落蒿艾间几时复能飞哀哀故山友中夜思汝悲路逺翅翎短不得【一作能】持汝归
　　猛虎行【诸本有赠李宗闵字】
　　猛虎虽云恶亦各有匹侪羣行深谷间百兽望风低身食黄熊父子食赤豹麛择肉于熊豹肯视兔与貍正昼当谷眠眼有百步威自矜无当对气性纵以乖朝怒杀其子暮还食【一作飱】其妃匹侪四散走猛虎还孤栖狐鸣门两旁乌鹊从噪之出逐猴【一作猚】入居虎不知所归谁云猛虎恶中路正悲啼豹来衔其尾熊来攫其颐猛虎死不辞但惭前所为虎坐【一作兕】无助死况如汝细微故当结以信亲当结以私亲故且不保人谁信汝为

　　御定全唐诗卷三百四十一
　　钦定四库全书
　　御定全唐诗卷三百四十二
　　韩愈
　　雪后寄崔二十六丞公【斯立】
　　蓝田十月雪塞闗我兴南望愁羣山攒天嵬嵬【一作崔嵬】冻相映君乃寄命于其间秩卑俸薄食口众岂有酒食开容顔殿前羣公赐食罢骅骝蹋路骄且闲称多量少鍳裁密岂念幽桂遗榛菅防欲犯严出荐口气象硉兀未可攀归来殒涕揜闗卧心之纷乱谁能删诗翁憔悴斸荒棘【谓孟郊】清玉刻佩聫玦环脑脂遮眼卧壮士【谓张籍病眼】大弨挂壁无由弯乾坤惠施万物遂独于数子懐偏悭朝欷暮唶不可解我心安得如石顽
　　送僧澄观【李邕泗州普光王寺碑僧伽者龙朔中西来尝纵观临淮发念置寺既成中宗赐名普光王寺以景龙四年三月二日示灭于京后澄观建僧伽塔于泗州】
　　浮屠西来何施为扰扰四海争奔驰构楼架阁切星汉夸雄鬭丽止者谁僧伽后出淮泗上势到众佛尤恢竒
　　越商胡贾脱身罪珪璧满船宁计资清淮无波平如席栏柱倾扶半天赤火烧水转扫地空突兀便髙三百尺影沈潭底龙惊遁当昼无云跨虚碧借问经营本何人道人澄观名籍籍愈昔从军大梁下往来满屋贤豪者皆言澄观虽僧徒公才吏用当今无后从徐州辟书至纷纷过客何由记人言澄观乃诗人一座竞吟诗句新向风长叹不可见我欲収敛加冠巾洛阳穷秋厌穷独丁丁啄门疑啄木有僧来访呼使前伏犀挿脑髙颊权惜哉已老无所及坐睨神骨空澘然临淮太守初到郡逺遣州民送音问好竒赏俊直难逢去去为致思从容山南郑相公樊员外酬荅为诗其末咸有见及语樊封以示愈依赋十四韵以献【郑余庆樊宗师也余庆元和九年为山南西道节度使宗师为副】
　　梁维西南屏山厉水刻屈禀生肖勦刚【勦音巢轻捷也】难谐在民物荥公【余庆封荥阳郡公】鼎轴老烹斡【烹谓烹击干谓干旋犹宰制也】力健倔帝咨女予往牙纛前岔坲【岔蒲闷切坲音佛或作拂坲尘起貎】威风挟惠气盖壤两劘拂茫漫华黒间指画变怳歘诚既富而美章彚霍炳蔚日延讲大训判错衮黻【公羊传寳者何璋判白青纯何休注判半也半珪曰璋判言其所执衮黻言其所服】樊子坐賔署演孔刮老佛金舂撼玉应厥臭剧蕙鬰遗我一言重跽受惕斋栗辞悭义卓濶呀豁疚掊掘【呀豁隙窍也疚劳也因其隙窍力加掊掘掊掘者讨究也】如新去盯聍雷霆逼飓防【于聿切耵聍耳垢也如新去耳垢却闻雷霆飓防也】缀此岂为训俚言绍庄屈
　　奉和武相公镇蜀时咏使宅韦太尉所养孔雀【武元衡韦臯也】
　　穆穆鸾凤友何年来止兹飘零失故态隔絶抱长思翠角髙独耸金华焕相差坐防恩顾重毕命守堦墀
　　感春三首
