<!-- { "loadSidebar": true } -->
　　大堤女儿郎莫寻三三五五结同心清晨对镜冶【集作理】容色意欲取郎千万金
　　同前【李端】
　　襄阳堤路长草碧杨栁【集作栁枝】黄谁家女儿临夜妆红罗帐里有灯光雀钗翠羽动眀珰欲出不出脂粉香同居女伴正衣裳中庭寒月白如霜贾生十八称才子空得门前一断肠
　　大堤曲【张柬之】
　　南国多佳人莫若大堤女玉牀翠羽帐宝袜莲花炬魂处自【一作在】目成色授开心许迢迢不可见日暮空愁予
　　同前【杨巨源】
　　二八婵娟大堤女开垆相对依江渚待客登楼向水看邀郎巻幔临花语细雨蒙蒙湿芰荷巴东商侣挂帆多自传芳酒涴红袖谁调妍妆回翠蛾珍簟华灯夕阳后当垆理瑟矜纎手月落星微五鼓声春风揺荡窗前栁岁岁逢迎沙岸间北人多识緑云鬟无端嫁与五陵少离别烟波伤玉颜
　　同前【李白】
　　汉水临【一作横】襄阳花开大堤暖佳期大堤下泪向南云满春风复无【集作无复】情吹我梦魂散不见眼中人天长音信断
　　同前【李贺】
　　妾家住横塘红纱满桂香青云教绾头上髻眀月与作耳边珰莲风起江畔春大堤上留北人郎食鲤鱼尾妾食猩猩唇莫指襄阳道緑浦归帆少今日菖蒲花眀朝枫树老
　　大堤行【孟浩然】
　　大堤行乐处车马相驰突岁岁春草生踏青二三月王孙挟珠弹游女矜罗韈携手今莫同江花为谁发
　　三洲歌【温庭筠】
　　团圆莫作波中月洁白莫为枝上雪月随波动碎潾潾雪似梅花不堪折李娘十六青丝髪画带双花为君结门前有路轻离别【一作别离】惟恐归来旧香灭
　　拔蒲歌【张祜　拔蒲倚歌也凡倚歌悉用铃鼓无有吹】
　　拔蒲来领郎镜湖边郎心在何处莫趂新莲去拔得无心蒲问郎看好无
　　杨叛儿【李白】
　　君歌杨叛儿妾劝新丰酒何许最关人乌啼白门栁乌啼隐杨花君醉留妾家博山罏中沈香火双咽【集作烟】一气凌紫霞
　　常林欢【温庭筠】
　　宜城酒熟花覆桥沙晴緑鸭鸣咬咬秾桑绕舍麦如尾幽轧鸣机双燕巢马声特特荆门道蛮水扬光色如草锦荐金炉梦正长东家呃【集作咿】喔鸡鸣早
　　江南弄【王勃】
　　江南弄巫山连楚梦行雨行云几相送瑶轩金谷上春时玉童仙女无见期紫露香烟眇难托清风眀月遥相思遥相思草徒緑为聼双飞鳯凰曲
　　同前【李贺】
　　江中緑雾起凉波天上叠巘红嵯峨水风浦云生老竹渚暝蒲帆如一幅鲈鱼千头酒百斛酒中倒卧南山緑吴歈越吟未终曲江上团团帖寒玉
　　采莲曲【崔国辅】
　　玉溆花红【集作争】发金塘水碧【集作乱】流相逢畏相失并着采莲舟
　　同前【徐彦伯】
　　妾家越水边揺艇入江烟既觅同心侣复采同心莲折藕丝能脆开花叶正圆春歌弄眀月归棹落花前
　　同前【李白】
　　若耶溪边采莲女笑隔荷花共人语日照新妆水底眀风飘香袖【集作袂】空中举岸上谁家游冶郎三三五五映垂杨紫骝嘶入落花去见此踟蹰空断肠
　　同前【贺知章】
　　稽山罢雾郁嵯峨镜水无风也自波莫言春度芳菲尽别有中流采芰荷
　　同前三首【王昌龄】
　　吴姬越艳楚王妃争弄莲舟水湿衣来时浦口花迎入采罢江头月送归
　　荷叶罗裙一色裁芙蓉向脸两边开乱入池中看不见闻歌始觉有人来
　　越女作桂舟还将桂为檝湖上水渺漫清江初【集作不】可涉摘取芙蓉花莫摘芙蓉叶将归问夫壻颜色何如妾
　　同前二首【戎昱】
　　虽聼采莲曲讵识采莲心漾檝爱花逺回船愁浪深烟生极浦色日落半江阴同侣怜波静看妆堕玉簪涔阳女儿花满头毵毵同泛木兰舟春【集作秋】风日暮南湖里争唱菱歌不肯休
　　同前【储光羲】
　　浅渚荷【集作荇】花繁深塘【集作潭】菱叶疎独往方自得耻邀淇上姝广江无术阡大泽【一作罗】絶方隅浪中海童语流下鲛人居春雁时隐舟新荷【集作萍】复满湖采采乗日暮不思贤与愚
　　同前二首【鲍溶】
　　弄舟朅来南塘水荷叶映身摘莲子暑衣清【一作鲜】净鸳鸯喜作浪舞花惊不起殷勤防惜纎纎指水菱初熟多新刺
　　采莲朅来水无风莲潭如镜【集作鉴】松如龙夏衫短袖交斜红艳歌笑鬬新芙蓉戏鱼住【集作往】聼莲花东
　　同前【张籍】
　　秋江岸边莲子多采莲女儿凭船歌青房圆实齐戢戢争前竞折荡漾【集作漾微】波试牵緑茎下寻藕断处丝多刺伤手白练束腰袖半卷不插玉钗妆梳浅船中未满度前洲借问谁家【集作阿谁】家住逺归时共待暮潮上自弄芙蓉还荡桨
　　同前【白居易】
　　菱叶萦波荷飐风荷花深处小船通逢郎欲语低头笑碧玉搔头落水中
　　同前【僧齐已】
　　越江女越江莲齐菡萏双婵娟嬉游向何处采摘且同船浩唱发容与清波生漪涟时逢岛屿泊几共鸳鸯眠襟袖既盈溢馨香亦相传薄暮归去来苎罗生碧烟
　　采莲归【王勃】
　　采莲归緑水芙蓉衣秋风起浪凫雁飞桂棹兰桡下长浦罗裙玉腕揺轻橹叶屿花潭极望平江讴越吹相思苦相思苦佳期不可驻塞外征夫犹未还江南采莲今已暮今已暮摘【集作采】莲花今渠【集作渠今】那必尽倡家官道城南把桑叶何如江上采莲花莲花复莲花花叶何重【集作稠】叠叶翠本羞眉花红彊如颊佳人不兹期【集作在兹】怅望别离时牵花怜共蔕折藕爱连丝故情何【集作无】处所新物徒【集作从】华滋不惜南【集作西】津交佩解还羞北海雁书迟采莲歌有节采莲夜未歇正逢浩荡江上风又值徘徊江上月【集有徘徊二字】莲浦夜相逢吴姬越女何丰茸共问寒江千里外征客关山更【集作路】几重
　　采莲女【阎朝隐】
　　采莲女采莲舟春日春江碧水流莲衣承玉钏莲刺罥银钩薄暮敛容歌一曲氛氲香气满汀洲
　　湖边采莲妇【李白】
　　小姑织白纻未解将人语大嫂采芙蓉溪湖千万重长兄行不在莫使外人逢愿学秋胡妇真心比古松
　　张静婉采莲曲【温庭筠】
　　兰膏坠髪红玉春燕钗拖颈抛盘云城西【一作边】杨栁向娇晩门前沟水波潾潾麒麟公子朝天客佩【集作珂】马珰珰度春陌掌中无力舞衣轻翦断鲛绡破春碧抱月飘烟一尺腰麝脐龙髓怜娇饶秋罗拂衣【集作水】碎光动露重花多香不销鸂鷘胶胶【集作交交】塘水满緑萍如【一作芒金】粟莲茎短一夜西风送雨来粉痕零落愁红浅船头折藕丝暗牵藕根莲子相留连郎心似月月易【一作未】缺十五十六清光圆
　　凤笙曲【沈佺期】
　　忆昔王子晋凤笙游云空挥手弄白日安能恋青宫岂无婵娟子结念罗帐【集作帏】中怜寿不贵色身世两无穷
　　凤吹笙曲【李白】
　　仙人十五爱吹笙学得昆丘彩凤鸣始闻链气餐金液复道朝天赴玉京玉京迢迢几千里凤笙去去无边【集作穷】已欲叹离声发绛唇更嗟别调流纎指此时惜别讵堪闻此地相看未忍分重吟真曲和清吹却奏仙歌响緑云緑云紫气向函关访道应寻缑氏山莫学吹笙王子晋一遇浮丘断不还
　　采菱曲【储光羲】
　　浊水菱叶肥清水菱叶鲜义不游浊水志士多苦言潮没具区薮潦深云梦田朝随北风去暮逐南风还浦口多渔家相与邀我船饭稻以终日羹莼将永年方冬水物穷又欲休山樊尽室相随从所贵无忧患
　　采菱行【刘禹锡】
　　白马湖平秋日光紫菱如锦防鸾【一作鸯】翔荡舟游女满中央采菱不顾马上郎争多逐胜纷相向时转兰桡破轻浪长鬟弱袂动【集作披】参差钗影钏文浮荡漾笑语哇咬顾晩晖蓼花緑【集作縁】岸扣舷归归来共到市桥步野蔓系船萍满衣家家竹楼临广陌下有连樯多估客携觞荐芰夜经过醉踏大堤相应歌屈平祠下沅江水月照寒波白烟起一曲南音此地闻长安北望三千里
　　阳春歌【李白】
　　长安白日照春空緑杨结烟桑【集作垂】褭风披香殿前花始红流芳发色绣户中绣户中相经过飞燕皇后轻身舞紫宫夫人絶世歌圣君三万六千日岁岁年年奈乐何
　　阳春曲【温庭筠】
　　云母空窗晓烟薄香昏龙气凝辉阁霏霏雾雨杏花天帘外春威着罗幕曲栏伏槛金麒麟沙苑芳郊连翠茵廐马何能齧芳草路人不敢随流尘
　　同前【荘南杰】
　　紫锦红囊香满风金鸾玉轼揺丁冬沙鸥白羽翦晴碧野桃红艳烧春空芳草绵延锁平地垅蝶双双舞幽翠凤呌龙吟白日长落花声底仙娥醉
　　同前【僧贯休】
　　为口莫学阮嗣宗不言是非非至公为手须似朱云辈折槛英风至今在男儿结髪事君亲须斆前贤多慷慨歴数雍熙房与杜魏公姚公宋开府尽向天上仙宫闲处坐何不却辞上帝下下土忍见苍生苦苦苦
　　朝云引【郎大家宋氏】
　　巴西巫峡指巴东朝云触石上朝空巫山巫峡髙何已行雨行云一时起一时起三春暮若言来且就阳台路
　　上云乐【李白】
　　金天之西白日所没康老胡雏生彼月窟巉岩仪容戍削风骨碧玉炅炅双目瞳黄金拳拳两鬓红华盖垂下睫嵩岳临上唇不覩谲诡貌岂知造化神大道是文康之严父元气乃文康之老亲抚顶弄盘古推车转天轮云见日月初生时铸冶火精与水银阳乌未出谷顾兎半藏身女娲戏黄土团作愚下人散在六合间蒙蒙若沙尘生死了不尽谁明此胡是仙真西海栽若木东溟植扶桑别来几多时枝叶万里长中国有七圣半路頽鸿荒陛下应运起龙飞入咸阳赤眉立盆子白水兴汉光叱咤四海动洪涛为扬举足蹋紫微天关自开张老胡感至徳东来进仙倡五色师子九苞凤凰是老胡鸡犬鸣舞飞帝乡淋漓飒沓进退成行能胡歌献汉酒跪双膝并【集作立】两肘散花指天举素手拜龙颜献圣寿北斗戾南山摧天子九九八十一岁长倾万岁【一作年】杯
　　同前【李贺】
　　飞香走红满天春花龙盘盘上紫云三千宫女列金屋五十瑟海上闻大江【集作天河】碎碎银沙路嬴女机中断烟素断烟素缝舞衣【集作衣缕】八月一日君前舞
　　凤台曲【王无竞】
　　凤台何逶迤嬴女管参差一旦防云至身去无还期遗曲此台上世人多学吹一吹一落泪至今怜玉姿
　　同前【李白】
　　尝闻秦帝女传得凤凰声是日逢仙子当时别有情人吹彩箫去天借緑云迎曲在身不返空余弄玉名
　　凤凰曲【李白】
　　嬴女吹玉箫吟弄天上春青鸾不独去更有擕手人影灭彩云断遗声落西秦
　　君道曲【李白　白自云梁之雅歌有五篇今作一章按梁雅歌无君道曲疑应王受图曲是也】
　　大君若天覆广运无不至轩后爪牙常先太山稽如心之使臂小白鸿翼于夷吾刘葛鱼水本无二土扶【集作校】可成墙积徳为厚地













　　御定全唐诗巻二十一
　　钦定四库全书
　　御定全唐诗巻二十二
　　舞曲歌辞【自汉以后乐舞寖盛有雅舞有杂舞雅舞用之郊庙朝飨杂舞用之宴防前世乐饮酒酣必自起舞汉武帝乐饮长沙定王起舞是也自是已后尤重以舞相属相属者代起舞犹世饮酒以杯相属也灌夫起舞以属田蚡晋谢安舞以属桓嗣是也】
