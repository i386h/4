<!-- { "loadSidebar": true } -->
　　果州南充县寒女谢自然童騃无所识但闻有神僊轻生学其术乃在金泉山繁华荣慕絶父母慈爱捐凝心感魑魅慌惚难具言一朝坐空室云雾生其间如聆笙竽韵来自防防天白日变幽晦萧萧风景寒檐楹蹔【一作气】明灭五色光属聨观者徒倾骇踯躅讵敢前须臾自轻举飘若风中烟茫茫入纮大影响无由缘里胥上其事郡守鵞且叹驱车领官吏甿俗争相先入门无所见冠履同蜕蝉皆云神僊事灼灼信可传余闻古夏后象物知神奸山林民可入魍魉莫逢旃逶迤不复振后世恣欺谩幽明纷杂乱人鬼更相残秦皇虽笃好汉武洪其源自从二主来此祸竟连连木石生怪变狐狸骋妖患莫能尽性命安得更长延人生处万类知识最为贤奈何不自信反欲从物迁徃者不可悔孤魂抱深寃来者犹可诫余言岂空文人生有常理男女各有伦寒衣及饥食在纺绩耕耘下以保子孙上以奉君亲茍异于此道皆为弃其身噫乎彼寒女永托异物羣感伤遂成诗昩者宜书绅
　　秋懐诗十一首
　　窗前两好树众叶光薿薿【音拟】秋风一拂披防防鸣不已微灯照空牀夜半偏入耳愁忧无端来感叹成坐起天明视顔色与故不相似羲和驱日月疾急不可恃浮生虽多涂趋死惟一轨胡为浪自苦得酒且欢喜
　　白露下百草萧兰共雕悴青青四墙下已复生满地寒蝉暂寂寞蟋蟀鸣自恣运行无穷期禀受气苦异适时各得所松栢不必贵
　　彼时何卒卒我志何曼曼【音万】犀首空好饮亷颇尚能饭学堂日无事驱马适所愿茫茫出门路欲去聊自劝【一作叹】归还阅书史文字浩千万陈迹竟谁寻贱嗜非贵献丈夫意有在【一作存】女子乃多怨
　　秋气日恻恻秋空日凌凌上无枝上蜩下无盘中蝇岂不感时节耳目去所憎清晓巻书坐南山见髙棱其下澄湫水有蛟寒可罾惜哉不得往岂谓吾无能
　　离离挂空悲慼慼抱虚警露秋树髙虫吊寒夜水敛退就新懦趋营悼前猛归愚识夷涂汲古得修绠名浮犹有耻味薄真自幸庻几遗悔尤即此是幽屏
　　今晨不成起端坐尽日景虫鸣室幽幽月吐窗冏冏防懐若迷方浮念剧含梗尘埃慵伺候文字浪驰骋尚须勉其顽王事有朝请
　　秋夜不可晨秋日苦易暗我无汲汲志何以有此憾寒鸡空在栖缺月烦屡瞰有琴具徽再鼓听愈淡古声乆埋灭无由见真滥低心逐时趋苦勉只能暂有如乘风船一纵不可缆不如覻文字丹铅事防勘岂必求赢余所要石与甔【都滥切】
　　巻巻落地叶随风走前轩鸣声若有意颠倒相追奔空堂黄昏暮我坐默不言童子自外至吹灯当我前问我我不应馈我我不餐退坐西壁下读诗尽数编作者非今士相去时已千其言有感触使我复凄酸顾谓汝童子置书且安眠丈夫属有念事业无穷年
　　霜风侵梧桐众叶着树干空堦一片下琤若摧琅玕谓是夜气灭望舒霣其团青防无依倚飞辙危难安惊起出户视倚楹乆汍澜忧愁费晷景日月如跳丸迷复不计逺为君驻尘鞍
　　暮暗来客去羣鸟各收声悠悠偃宵寂斖斖抱秋明世累忽进虑外忧遂侵诚强懐张不满弱念缺己盈诘屈避语穽防茫触心兵败虞千金弃得比寸草荣知耻足为勇晏然谁汝令
　　鲜鲜霜中菊既晩何用好扬扬弄芳蝶尔生还不早运穷两值遇婉娈死相保西风蛰龙蛇众木日凋槁由来命分尔泯灭岂足道
　　赴江陵途中寄赠王二十补阙李十一拾遗李二十六员外翰林三学士【徳宗贞元二十年移江陵法曹参军未几以四门博士召三学士王涯李建李程也】
　　孤臣昔放逐血泣追愆尤汗漫不省识怳如乘桴浮或自疑上疏上疏岂其由是年京师旱田亩少所收上怜民无食征赋半已休有司恤经费未免烦征求富者既云急贫者固已流传闻闾里间赤子弃渠沟持男易斗粟掉臂莫肯酬我时出衢路饿者何其稠亲逢道边死伫立乆咿嚘归舍不能食有如鱼中钩适防除御史诚当得言秋拜疏移閤门为忠宁自谋上陈人疾苦无令絶其喉下陈畿甸内根本理宜优积雪騐丰熟幸寛待蚕麰天子恻然感司空叹绸缪谓言即施设乃反迁炎州【旧史言公自监察御史上章数千言极论宫市徳宗怒贬阳山令新史亦云上疏论宫市今诗自序其得罪之由大抵言京师旱□未尝力言宫市惟皇甫湜神道碑云关中旱饥先生力言天下根本专政者恶之出为阳山令湜当时从公游者知公之不以论宫市出□矣】同官尽才俊偏善柳与刘成虑语言泄传之落寃讐二子不宜尔将疑断还不中使临门遣顷刻不得留病妹卧牀褥分知隔明幽悲啼乞就别百请不颔头弱妻抱稚子出拜忘惭羞僶俛不回顾行行诣连州朝为青云士暮作白头【一作首】囚商山季冬月冰冻絶行辀春风洞庭浪出没惊孤舟逾岭到所任低顔奉君侯酸寒何足道随事生疮疣远地触途异吏民似猨猴生狞多忿很辞舌纷嘲啁白日屋檐下双鸣鬬鸺鹠有蛇类两首有蛊羣飞游穷冬或揺扇盛夏或重裘飓起最可畏訇哮簸陵丘雷霆助光怪气象难比侔疠疫忽濳遘十家无一瘳猜嫌动置毒对案辄懐愁前日遇恩赦【贞元二十一年正月乙已顺宗即位二月甲子大赦天下愈量移江陵掾】私心喜还忧果然又羁絷不得归耡耰此府雄且大腾凌尽戈矛栖栖法曹掾何处事卑陬生平企仁义所学皆孔周早知大理官不列三后俦何况亲犴【音岸】狱敲搒发奸偷悬知失事势恐自罹罝罘湘水清且急凉风日脩脩胡为首归路旅泊尚夷犹昨者京使至嗣皇传冕旒赫然下明诏首罪诛共吺【古兠字】复闻颠夭軰【谓杜黄裳□余庆之徒为相】峨冠进鸿畴班行再肃穆璜佩鸣琅璆伫继贞观烈边封脱兠鍪三贤推侍从卓荦倾枚邹髙议参造化清文焕皇猷协【一作叶】心辅齐圣致理同毛輶小雅咏鹿鸣【一作鸣鹿】食苹贵呦呦遗风邈不嗣岂忆尝同裯失志早衰换前期拟蜉蝣自从齿牙缺始慕舌为柔因疾鼻又塞渐能等薰莸深思罢官去毕命依松楸空懐焉能果但见嵗已遒殷汤闵禽兽解网祝蛛蝥雷焕掘宝剑寃氛消斗牛兹道诚可尚谁能借前筹殷勤答吾友明月非暗投
　　暮行河堤上
　　暮行河堤上四顾不见人衰草际黄云感叹愁我神夜归孤舟卧展转空及晨谋计竟何就嗟嗟世与身
　　夜歌
　　静夜有清光闲堂仍独息念身幸无恨志气方自得乐哉何所忧所忧非我力
　　重云李观疾赠之
　　天行失其度隂气来干阳重云闭白日炎燠成寒凉小人但咨怨君子惟忧伤饮食为减少身体岂寜康此志诚足贵惧非职所当藜羮尚如此肉食安可尝穷冬百草死幽桂乃芬芳且况天地间大运自有常劝君善饮食鸾鳯本髙翔
　　江汉答孟郊
　　江汉虽云广乘舟渡无艰流沙信难行马足常徃还凄风结冲波狐裘能御寒终宵处幽室华烛光烂烂茍能行忠信可以居夷蛮嗟余与夫子此义毎所敦何为复见赠缱绻在不谖
　　长安交游者赠孟郊
　　长安交游者贫富各有徒亲朋【一作友】相过【一作遇】时亦各有以娱陋室有文史髙门有笙竽何能辨荣悴且欲分贤愚
　　岐山下二首【朱熹考异曰诸本只作一首方云自日暮边火惊以上为一篇世有灌畦暇语一书谓子齐初应举韩公赏之为作丹穴五色羽子齐姓程字昔范尝着中謩三巻见因话録则下诗似当为别篇第前诗题以岐山下此必游鳯翔日作】
　　谁谓我有耳不闻鳯皇鸣朅来岐山下日暮边鸿【一作火】惊
　　丹穴五色羽其名为鳯皇昔周有盛徳此鸟鸣髙冈和声随祥风窅窕相飘扬闻者亦何事但知时俗康自从公旦死千载閟其光吾君亦勤理迟尔一来翔







　　御定全唐诗巻三百三十六
　　钦定四库全书
　　御定全唐诗巻三百三十七
　　韩愈
　　北极赠李观
　　北极有羁羽南溟有沈鳞川源浩浩隔影响两无因风云一朝防变化成一身谁言道里逺感激疾如神我年二十五求友昧其人哀歌西京市乃与夫子亲所尚【一作向】茍同趋贤愚岂异伦方为金石姿万世无缁磷无为儿女态憔悴悲贱贫
　　此日足可惜赠张籍【愈时在徐籍徃谒之辞去作是诗以送】
　　此日足可惜此酒不足【一作不可】尝舍酒去相语共分一日光念昔未知子孟君自南方自矜有所得言子有文章我名属相府【时佐董晋幕府】欲徃不得行思之不可见百端在中肠维时月魄死冬日朝在房驱驰公事退闻子适及城命车载之至引坐于中堂开懐听其说往往副所望孔丘殁已逺仁义路久荒纷纷百家起诡怪相披猖长
　　老守所闻后生习为常少知诚难得纯粹古已亡譬彼植围木有根易为长留之不遣去馆置城西旁嵗时未云几浩浩观湖江众夫指之笑谓我知不明儿童畏雷电鱼鼈惊夜光州家举进士选试缪所当【汴州举进士愈为考官试反舌无声诗借中等】驰辞对我防章句何炜煌相公朝服立工席歌鹿鸣礼终乐亦阕相拜送于庭之子去须臾赫赫流盛名窃喜复窃叹谅知有所成人事安可恒奄忽令我伤闻子髙第日正从相公丧【贞元十五年髙郢知举籍登第是嵗三月晋卒愈防其丧行】哀情逢吉语惝怳难为双暮宿偃师西徒展转在牀【诸本作展转在空牀】夜闻汴州乱绕壁行徬徨我时留妻子仓卒不及将相见不复期零落甘所丁骄儿未絶乳念之不能忘忽如在我所耳若闻啼声中途安得返一日不可更俄有东来说我家免罹殃乘船下汴水东去趋彭城从丧朝至洛还走不及停假道经盟津出入行涧冈日西入军门羸马颠且僵主人愿少留延入陈壶觞【时李元为河阳节度主人谓元也】卑贱不敢辞忽忽心如狂饮食岂知味丝竹徒轰轰平明脱身去决若惊鳬翔黄昏次汜水欲过无舟航号呼久乃至夜济十里黄【外黄县有黄沟】中流上滩【一作沙】潬沙水不可详惊波暗合沓星宿争翻芒辕马蹢躅鸣左右泣仆童甲午憩时门临泉窥鬬龙东南出陈许陂泽平【一作何】茫茫道边草木花红紫相低昻百里不逢人角角雄雉鸣行行二月暮乃及徐南疆下马步堤岸上船拜吾兄【愈有三兄皆早世见于集中者云卿之子俞绅卿之子岌皆愈从兄或曰吾兄谓张籍非也】谁云经艰难百口无夭殇仆射南阳公【张建封】宅我睢水阳【二月愈至徐徐泗濠节度使张建封以愈为节度推官】箧中有余衣盎中有余粮闭门读书史窗户忽已凉日念子来游子岂知我情别离未为久辛苦多所经对食每不饱共言无倦听连延三十日晨坐达五更我友二三子宦游在西京东野窥禹穴李翺观涛江萧条千万里会合安可逢淮之水舒舒楚山直丛丛子又舍我去我懐焉所穷男儿不再壮百嵗如风狂髙爵尚可求无为守一乡
　　幽懐
　　幽懐不能写行此春江浔适与佳节防士女竞光隂凝妆耀洲渚繁吹荡人心间闗林中鸟亦知和为音岂无一尊酒自酌还自吟但悲时易失四序迭相侵我歌君子行视古犹视今
　　君子法天运
　　君子法天运四时可前知小人惟所遇寒暑不可期利害有常势取舍无定姿焉能使我心皎皎逺忧疑
　　落叶送陈羽
　　落叶不更息断蓬无复归飘飖终自异邂逅暂相依悄悄深夜语悠悠寒月辉谁云少年别流泪各沾衣归彭城【贞元十五年冬愈为徐州从事朝正京师此曰归彭城葢明年自京师归徐也】
