<!-- { "loadSidebar": true } -->
　　辱赠不知报我歌尔其聆首叙始识面次言后分形道途緜万里日月垂十龄浚郊避兵乱【一作难】睢岸连门停【诸本作庭阁本作停停犹居也】肝胆一古劒波涛两浮萍渍墨窜旧史磨丹注前经义苑手秘宝文堂耳惊霆暄晨蹑露舄暑夕眠风櫺结友子譲抗【晋阳秋陆抗羊祜推侨札之好】请师我惭丁【左氏尹公学射于庾公差差学于公孙丁】初味犹噉蔗遂通斯建瓴搜奇日有富嗜善心无宁石梁平侹侹【音挺】沙水光泠泠乘枯摘野艳沈细抽濳腥游寺去陟巚寻径返【一作反】穿汀縁云竹竦竦失路麻防防滛潦忽翻野平芜开溟防泄堑夜塞惧冲城昼扃及去事戎辔相逢宴军伶觥秋纵兀兀猎旦驰駉駉从赋始分手朝京忽同舲【愈以徐州从事朝正京师与彻同行】急时促暗櫂恋月留虚亭毕事驱传马安居守窗萤梅花灞水别宫【一作官】烛骊山醒省选逮投足乡賔尚摧翎尘袪又一掺【所减切】泪眦【音渍】还双荧洛邑得休告华山穷絶陉倚岩睨海浪引袖拂天星日驾此回辖金神所司刑泉绅拖修白石劒攒髙青磴藓防【滑也】拳局梯颷飐伶俜悔狂已咋指垂诫仍鑴铭【沈顔遗李肇书谓退之托此以悲世人登髙而不知止且示戒焉】峩豸忝备列伏蒲愧分泾微诚慕横草琐力摧撞筳叠雪走商岭飞波航洞庭下险疑堕井守官类拘囹荒餐茹獠蛊幽梦感湘灵刺史肃蓍蔡吏人沸蝗螟防缀簿上字趋跄閤前铃赖其饱山水得以娱瞻听紫树雕斐斖碧流滴珑玲暎波铺逺锦挿地列长屏愁狖酸骨死怪花醉魂馨濳苞绛实坼幽乳翠毛零赦行五百里月变三十蓂渐阶羣振鹭入学诲螟蛉苹甘谢鸣鹿罍满惭罄瓶冏冏抱瑚琏飞飞聨鹡鸰鱼鬛欲脱背虬光先照硎岂独出丑类方当动朝廷勤来得晤语勿惮宿寒防
　　荐士【荐孟郊于郑余庆也】
　　周诗三百篇雅丽理【一作埋】训诰曾经圣人手议论安敢到五言出汉时苏李首更号东都渐弥漫派别百川导建安能者七卓荦变风操逶迤抵晋宋气象日凋耗中间数鲍谢比近最清奥齐梁及陈隋众作等蝉噪搜春摘花卉防袭伤剽盗国朝盛文章子昻始髙蹈勃兴得李杜万类困陵暴后来相继生亦各臻阃奥有穷者孟郊受材实雄骜防观洞古今象外逐幽好横空盘硬语妥帖力排奡敷柔肆纡余奋猛巻海潦荣华肖天秀防疾逾响报行身践规矩甘辱耻媚灶孟轲分邪正眸子看了眊杳然粹而清可以镇浮躁酸寒溧阳尉五十几何耄孜孜营甘防辛苦久所冒俗流知者谁指注竞嘲慠圣皇索遗逸髦士日登造庙堂有贤相【谓余庆】爱遇均覆焘况承归与张【郊尝为归登张建封所知】二公迭嗟悼青防送吹嘘强箭射鲁缟胡为久无成使以归期告霜风破佳菊嘉节迫吹帽念将决焉去感物增恋嫪【卢到切】彼微水中荇尚烦左右芼鲁侯国至小庙鼎犹纳部幸当择珉玉宁有弃珪瑁悠悠我之思扰扰风中纛上言媿无路日夜惟心祷鹤翎不天生变化在啄菢【鸟伏为菢】卵通波非难图尺地易可漕善善不汲汲后时徒悔懊救死具八珍不如一箪犒微诗公勿诮恺悌神所劳
　　喜侯喜至赠张籍张彻【愈初谪阳山令元和改元自江陵掾召国子博士其从游如喜如籍如彻皆会都下诗以是作】
　　昔我在南时数君常在念摇摇不可止讽咏日喁噞如以膏濯衣每渍垢逾染又如心中疾鍼石非所砭常思得游处至死无倦厌地遐物竒怪水镜石劒荒花穷漫乱幽兽工腾闪碍目不忍窥忽忽坐昏垫逢神多所祝岂忘灵即騐依依梦归路歴歴想行店今者诚自幸所懐无一欠孟生去虽索侯氏来还歉敧眠听新诗屋角月艳艳杂作承间骋交惊舌牙舚【他念切吐舌貌】缤纷指瑕疵拒捍阻城堑以余经摧挫固请发鈆椠居然妄推让见谓爇天焰比疎语徒妍悚息不敢占呼奴具盘餐饤饾鱼菜赡人生但如此朱紫安足僭
　　古风【安史之后方镇相望于内地大者连州十余小者不下三四兵骄则逐帅帅强则叛上不廷不贡徃徃而是故托古风以寓意观诗意当在徳宗朝作】
　　今日曷不乐幸时不用兵无曰既蹙矣乃尚可以生彼州之赋去汝不顾此州之役去我奚适一邑之水可走而违天下汤汤曷其而归好我衣服甘我饮食无念百年聊乐一日
　　驽骥【一作驽骥吟示欧阳詹詹与愈同第进士愈以徐州从事朝正于京詹时为国子监四门助教】
　　驽骀诚龌龊市者何其稠力小若【一作苦】易制价微良易酬渴饮一斗水饥食一束刍嘶鸣当大路志气若有余骐骥生絶域自矜无匹俦牵驱入市门行者不为留借问价几何黄金比嵩【一作崇】丘借问行几何咫尺视九州饥食玉山禾渴饮醴泉流问谁能为御旷世不可求惟昔穆天子乘之极遐游王良执其辔造父挟其辀因言天外事茫惚使人愁驽骀谓骐骥饿死余尔羞有能必见用有徳必见収孰云时与命通塞皆自由骐骥不敢言低徊但垂头人皆劣骐骥共以驽骀优喟余独兴叹才命不同谋寄诗【一作言】同心子为我商【一作髙】声讴
　　马猒谷
　　马猒谷兮士不猒糠籺土被文绣兮士无短【一作裋】褐彼其得志兮不我虞一朝失志兮其何如已焉哉嗟嗟乎鄙夫
　　出门
　　长安百万家出门无所之岂敢尚幽独与世实参差古人虽已死书上有其【一作遗】辞开巻读且想千载若相期出门各有道我道方未夷且于此中息天命【一作诚】不吾欺
　　嗟哉董生行
　　淮水出桐栢山东驰遥遥【一作悠悠】千里不能休淝水出其侧不能千里百里入淮流夀州属县有安丰唐贞元时县人董生召南隠居行义于其中刺史不能荐天子不闻名声爵禄不及门门外惟有吏日来征租更索钱嗟哉董生朝出耕【一作至】夜归读古人书尽日不得息或山而【一作于】樵或水而【一作于】渔入厨具甘防上堂问起居父母不慼慼妻子不咨咨嗟哉董生孝且慈人不识惟有天翁知生祥下瑞无时期家有狗乳出求食鸡来哺其儿啄啄庭中拾虫蚁哺之不食鸣声悲徬徨踯躅乆不去以翼来覆待狗归嗟哉董生谁将与俦时之人夫妻相虐兄弟为讐食君之禄而令父母愁亦独何心嗟哉董生无与俦【或作谁将与俦或作谁与俦】
　　烽火
　　登髙望烽火谁谓塞尘飞王城富且乐曷不事光辉勿言日已暮相见恐行稀愿君熟念此秉烛夜中归我歌宁自感乃独泪霑衣
　　汴州乱二首【徳宗贞元十三年宣武节度使董晋辟愈为□官十五年晋薨公随晋防归既出四日宣武军乱杀行军司马陆长源】
　　汴州城门朝不开天狗堕地声如雷健儿争夸【一作诱】杀留后连屋累栋烧成灰诸侯咫尺不能救孤士何者自兴哀
　　母从子走者为谁大夫夫人留后儿【长源妻子】昨日乘车骑大马坐者起趋乘者下庙堂不肯用干戈呜呼奈汝母子何
　　利劒
　　利劒光耿耿佩之使我无邪心故人念我寡徒侣持用赠我比知音我心如冰劒如雪不能刺谗夫使我心腐劒锋折决云中断开青天噫劒与我俱变化归黄泉
　　龊龊
　　龊龊当世士所忧在饥寒但见贱者悲不闻贵者叹大贤事业异逺抱非俗观报国心皎洁念时涕汍澜妖姬坐左右柔指发哀弹酒肴虽日陈感激宁为欢秋隂欺白日泥潦不少干河堤决东郡老弱随惊湍天意固有属谁能诘其端愿辱太守荐得充谏诤官排云呌阊阖披腹呈琅玕致君岂无术自进诚独难



　　御定全唐诗巻三百三十七
　　钦定四库全书
　　御定全唐诗巻三百三十八
　　韩愈
　　河之水二首寄子侄老成【老成愈兄介之子即所谓十二郎是也】
　　河之水去悠悠我不如水东流我有孤侄在海陬【一作隅古音隅将侯切亦与流通】三年不见兮使我生忧日复日夜复夜二年不见汝使我鬓髪未老而先化
　　河之水悠悠去我不如水东注我有孤侄在海浦三年不见兮使我心苦采蕨于山缗鱼于渊我徂京师不逺其还
　　山石
　　山石荦确行径微黄昏到寺蝙蝠飞升堂坐阶新雨足芭蕉叶大支【即栀字】子肥僧言古壁佛画好以火来照所见稀铺牀拂席置羮饭疎粝亦足饱我饥夜深静卧百虫絶清月出岭光入扉天明独去无道路出入髙下穷烟霏山红涧碧纷烂漫时见松枥皆十围当流赤足蹋
　　涧石水声激激风吹衣人生如此自可乐岂必局束为人鞿【音饥】嗟哉吾党二三子安得至老不更归
　　天星送杨凝郎中贺正【凝以户部郎中为宣武军判官愈时与同佐董晋幕】
　　天星牢落鸡喔咿仆夫起餐车载脂正当穷冬寒未已借问君子行安【一作定何】之防朝元正无不至受命上宰须及期侍从近臣有虚位公今此去归何时
　　汴泗交流赠张仆射【建封】
　　汴泗交流郡城角筑场十【一作千】歩平如削短垣三面缭逶迤击皷腾腾树赤旗新秋朝凉未见日公早结束来何为分曹决胜约前定百马攒蹄近相暎毬惊杖奋合日离红牛缨绂黄金羁侧身转臂着马腹霹雳应手神珠驰超遥散漫两闲暇挥霍纷纭争变化发难得巧意气麤讙声四合壮士呼此诚习战非为剧岂若安坐行良图当今忠臣不可得公马莫走须杀贼
　　忽忽
　　忽忽乎余未知生之为乐也愿脱去而无因安得长翮大翼如云生我身乘风振奋出六合絶浮尘死生哀乐两相弃是非得失付闲人
　　鸣雁
　　嗷嗷鸣【一作鸿】雁鸣且飞穷秋南去春北归去寒就暖识所依【一作处】天长地濶栖息稀风霜酸苦稲梁微毛羽【一作羽毛】摧落身不肥裵回反顾羣侣违哀鸣欲下洲渚非江南水濶朝【一作朔】云多草长沙软无网罗闲飞静集鸣相和违忧懐惠性匪他凌风一举君谓何
　　龙移【此诗谓南山湫也湫初在平地一日风雷移居山上其山下湫遂化为土长安人至今谓之干湫】
　　天昏地黑蛟龙移雷惊电激雄雌随清泉百丈化为土鱼鼈枯死吁可悲
　　雉带箭【此愈佐张仆射于徐从猎而作也】
　　原头火烧静兀兀野雉畏鹰出复【一作伏欲】没将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞相【一作随】倾斜将军仰笑军吏贺五色离披马前堕
　　条山苍【中条山在黄河之西】
　　条山苍河水黄浪波【一作波浪】沄沄去松柏在山【一作髙】冈
　　赠郑兵曹
　　尊酒相逢十载前君为壮夫我少年尊酒相逢十载后我为壮夫君白首我材与世不相当戢鳞委翅无复望当今贤俊皆周行君何为乎亦【一作独】遑遑桮行到君莫停手破除万事无过酒
　　桃源图
　　神僊有无何渺茫桃源之説诚荒唐流水盘回山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻极毕境恍惚移于斯架岩凿谷开宫室接屋连墙千万日嬴顚刘蹶了不闻地坼天分非所恤种桃处处惟开花川原近逺蒸【一作烝】红霞初来犹自念乡邑嵗久此地还成家渔舟之子来何所物色相猜更问语大蛇中断丧前王羣马南渡开新主听终辞絶共凄然自説经今六百年当时万事皆眼见不知几许犹流传争持酒食来相馈礼数不同樽爼异月明伴宿玉堂空骨冷魂清无梦寐夜半金鸡啁哳鸣火轮飞出客心惊人间有累不可住依然离别难为情船开櫂进一回顾万里苍苍烟水暮世俗宁知伪与真至今传者武陵人
　　东方半【一作未】明
　　东方半【一作未】明大星没独有太白配残月嗟尔残月勿相疑同光共影须臾期残月晖晖太白睒睒鸡三号更五防
