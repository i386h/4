<!-- { "loadSidebar": true } -->
　　华堂今日绮筵开谁唤【一作召】分司御史来偶【一作忽】发狂言惊满座三重粉面【纪事作两行红粉】一时回【牧为御史分务雒阳时李司徒愿罢镇闲居声伎豪侈雒中名士咸谒之李髙防宾客以杜持宪不敢邀致杜遣座客达意愿与斯防李不得已邀之杜独坐南向瞪目注视引满三巵问李云闻有紫云者孰是李指之杜凝睇良久曰名不虚传宜以见惠李俯而笑诸妓亦回首破顔杜又自饮二爵朗吟此诗而起意气闲逸旁若无人杜不拘细行故诗有十年一觉扬州梦赢得青楼薄幸声】
　　骕骦坂
　　荆州一万里不如蒯易度仰首望飞鸣伊人何异趣





　　御定全唐诗卷五百二十五
　　钦定四库全书
　　御定全唐诗巻五百二十六
　　杜牧
　　冬日五湖【一作浪】馆水亭怀别
　　芦荻花多触处飞独凭虚槛雨微微寒林叶落鸟巢出古渡风髙鱼艇稀云抱四山终日在草荒三径几时归江城向晩西流【一作东风】急无限乡心【一作一半乡愁】闻捣衣
　　不寝
　　到晓不成梦思量堪白头多无百年命长有万般愁世路应难尽营生卒未休莫言名与利名利是身讐
　　泊松江【一作许浑诗题作夜泊松江渡寄友人】
　　清露白云明月天与君齐櫂木兰船南湖风雨【一作风波湖雨】一相失夜泊横塘心渺然
　　题水西寺
　　三日去还住一生焉再游含情碧溪水重上粲公楼
　　赠别宣州崔羣相公
　　衰散相逢洛水边却思同在紫薇天尽将舟楫板桥去早晩归来更济川
　　闻开江相国宋【一作宋相公申锡】下世二首
　　权门隂进【一作奏】夺移才驿骑如星堕峡来晁氏有恩忠作祸贾生无罪直为灾贞魂误向崇山没寃气疑从湘【一作汨】水回毕竟成功【一作功成】何处是五湖云月一帆开月落清湘【一作湘潭】棹不喧玉杯瑶瑟奠苹蘩谁令【一作能】力制乘轩鹤自取机沈在槛猿位极乾坤三事贵谤兴华夏一夫寃宵衣旰食明天子日伏青蒲不为【一作敢】言
　　出闗
　　朝缨初解佐江濆麋鹿心知自有羣汉囿猎稀慵献赋楚山耕早任移文卧归渔浦月连海行望凤城花隔云闗吏不须迎马笑去时无意学终军
　　暝投云智寺渡溪不得却取沿江路往
　　双嵓泻一川回马断桥前古庙隂风地寒钟暮雨天沙虚留虎迹水滑带龙涎却下临江路潮深无渡船
　　宣城赠萧兵曹【一作许浑诗】
　　桂檝谪湘渚三年波上春舟寒句【一作剡】溪雪衣故【一作破】洛城尘客道耻揺尾皇恩寛犯鳞花时去国逺月夕上楼频賖【一作贫】酒不辞病佣书非为贫行吟值渔父坐隠对樵人紫陌罢双辙碧潭穷一纶【一作轮】髙秋更南去烟水是通津
　　过鲍溶宅有感
　　寥落故人宅重来身已亡古苔残墨沼深竹旧书堂秋色池馆【一作塘】静雨声云木凉无因展交道日暮倍心伤
　　寄弟兄
　　江城红叶尽旅思倍凄凉孤梦家山逺独眠秋夜长道存空倚命身贱未归乡南望仍垂泪天边鴈一行【此首又见许浑集题作寄小弟】
　　秋日
　　有计自安业秋风罢逺吟买山惟种竹对客更弹琴烟起药厨晩杵声松院深闲眠得真性惆怅旧时心
　　卜居招书侣
　　忆昨【一作意壮】未知道临川每羡鱼世途行处见人事病来疎微雨秋栽竹孤灯夜读书怜君亦同志晩嵗傍山居
　　西山草堂
　　何处人事少西峰【一作山】旧草堂晒书秋日晩洗药石泉香后岭有【一作看】微雨北窗生晓凉徒劳问归路峰叠绕家乡
　　贻隠者
　　回报隠居山莫忧山兴防求人顔色尽知道性情寛信谱弹琴误缘【一作沿】崖斸药难东臯亦自给殊愧逺相安
　　石池
　　通竹引泉脉澄深【一作潋】石盆惊鱼飜藻叶浴鸟上松根残月留【一作斜日回】山影髙风耗水痕谁家洗秋药来往自开门
　　送苏协律从事振武
　　琴尊诗思劳更欲学龙韬王粲暂投笔吕防初佩刀夜吟闗月苦秋望塞云髙去去从军乐雕飞岱马豪
　　怀政禅师院
　　山斋路几层败衲学眞乘寒暑移双树光隂尽一灯风飘髙竹雪泉涨小池氷莫讶频来此修眞欲到僧
　　送荔浦蒋明府赴任
　　路长春欲尽歌怨酒多酣白社莲塘【一作宫】北青袍桂水南驿行盘鸟道船宿避龙潭眞得诗人趣烟霞处处谙
　　秋夕有怀
　　念逺坐西阁华池月凉书回秋欲尽酒醒夜初长露白莲衣浅风清蕙带香前年此佳景兰棹醉横塘
　　秋霁寄逺
　　初霁独登赏西楼多逺风横烟秋水上疎雨夕阳中髙树下山鸟平芜飞草虫唯应待明月千里与君同
　　经古行宫【一作经华清宫】
　　台【一作楼】阁参差倚太阳年年花发满山香重门勘【一作闲】锁青春晩深殿垂帘白日长草色芊绵侵御路泉声呜咽绕宫墙先皇一去无回驾红粉云环【一作翠鬟】空断肠
　　宣州开元寺赠惟眞上人
　　曾与径山为小师千年僧行众人知夜深月色当禅处斋后钟声到讲时经雨緑苔侵古画过秋红叶落新诗劝君莫厌江城客虽在风尘别有期
　　秋晩怀茅山石村舍
　　十亩山田近石村居风俗旧曾谙帘前白艾惊春燕篱上青桑待晩蚕云暖采茶来岭北月明沽酒过溪南陵阳秋尽多归思红树萧萧覆碧潭
　　留题李侍御书斋
　　曾话平生志书斋几见留道孤心易感恩重力难酬独立千峰晩频来一叶秋鸡鸣应有处不学泪空【一作潸】流
　　行次白沙馆先寄上河南王侍郎
　　夜程何处宿山叠树层层孤馆闲秋雨空堂停灯歌慙渔浦客诗学雁门僧此意无人识明朝见李膺
　　贵游
　　朝回佩马草萋萋年少恩深卫霍齐斧钺旧威龙塞北池台新赐凤城西门通碧树开金锁楼对青山倚玉梯南陌行人尽回首笙歌一曲暮云低
　　越中
　　石城花暖鹧鸪飞征客春帆秋不归犹自保郎心似石绫梭夜夜织寒衣
　　闻范秀才自蜀游江湖
　　蜀道下湘渚客帆应不迷江分三峡响山竝九华齐秋泊鴈初宿夜吟猿乍啼归时慎行李莫到石城西
　　绿萝
　　绿萝萦数匝本在草堂间秋色寄髙树昼隂笼近【一作逺】山移花疎处过【一作种】斸药困时攀日暮微风起难寻旧径还
　　宿东横山【一作小】濑
　　孤舟路渐賖时见碧桃花溪雨滩声急岩风树势斜猕猴悬弱栁【一作蔓】鸂睡横楂漫向仙林宿无人识阮家
　　贻【一作赠】迁客
　　无机还得罪直道不伤情微雨昏山色疎笼闭鹤声闲居多野客髙枕见江城门外长溪水怜君又濯缨
　　陵阳送客
　　南楼送郢客西郭望荆门鳬鹄下寒渚牛羊归逺村兰舟倚行棹桂酒掩余罇重此一留宿前汀烟月【一作水】昏
　　寄桐江隠者【一作许浑诗】
　　潮去潮来洲渚春山花如绣草如茵严陵台下桐江水解钓鲈鱼能几人
　　长兴里夏日寄南隣【一作林】避暑
　　侯家大道旁蝉噪树苍苍开锁洞门逺卷帘官舍凉栏围红药盛架引緑萝长永日一欹枕故山云水乡
　　送太昱禅师【一作许浑诗】
　　禅牀深竹里心与径山期结社多髙客登坛尽小师早秋归寺逺新雨上滩迟别后江云碧南斋一首诗梁秀才以早春旅次大梁将归郊扉言怀兼别示亦防见赠凡二十韵走笔依韵
　　玉塞功犹阻金门事已陈【梁君在文皇朝献书荣宣下中书令授一官为执政所阻】世途皆扰扰乡党尽循循客道难投足家声易发身松篁标节晩兰蕙吐词春处困羞揺尾怀忠壮犯鳞宅临三楚水衣带二京尘敛迹愁山鬼遗形慕谷神采芝先避贵栽橘早防贫泛桐材响杯澄糯醁醇但寻陶令集休献楚王珍林密闻风逺池平见月匀藤龛红婀娜苔磴緑嶙峋雪树交梁苑氷河涨孟津面邀文作友心许德为隣旅馆将分被婴儿共洒巾渭阳连汉曲京口接漳濵【余自监察御史谢病归家防除润州司马】通塞时应定荣枯理防均儒流当自勉妻族更谁亲照瞩三光政生成四气仁磻溪有心者垂白肯湮沦
　　川守大夫刘公早岁寓居敦行里肆有题壁十韵今之置第乃获旧居洛下大僚因有唱和叹咏不足辄献此诗
　　旅馆当年葺公才此日论林繁轻竹祖树暗惜桐孙链药藏金鼎疏泉陷石盆散科松有节深薙草无根龙卧池犹在鸎迁谷尚存昔为扬子宅今是李膺门积学萤尝聚微词凤早吞百年明素志三顾起新恩雪耀冰霜冷尘飞水墨昏莫敎垂露迹岁晩杂苔痕
　　中秋日拜起居表晨渡天津桥即事十六韵献居守相国崔公兼呈工部刘公
　　碧树康庄内清川巩洛间坛分中岳顶城缭大河湾广殿含凉静深宫积翠闲【内有含凉殿积翠楼】楼齐云漠漠桥束水潺潺过雨柽枝润迎霜柿叶殷紫鳞冲晩浪白鸟背秋山月拜西归表晨趋北向班鸳鸿随半仗貔虎防重闗玉帐才容足金罇暂解顔迹留伤堕屦恩在乐衔环南省兰先握东堂桂早攀龙门君夭矫莺谷我绵蛮分薄嵇心懒哀多庾鬓斑久慙公干卧频送子牟还自覩宸居壮谁忧国步艰只应时与醉因病纵疎顽
　　分司东都寓居履道叨承川尹刘侍郎大夫恩知上四十韵
　　命世须人瑞匡居在岳灵气和薰北陆襟旷纳东溟赋妙排鹦鹉诗能继鹡鸰蒲亲香案色兰动粉闱馨【侍郎自补阙拜】周孔传文教萧曹授武经家僮谙禁掖廐马识金铃【侍郎寻归翰苑】性与奸邪背心因启沃冥进贤光日月诛恶助雷霆阊阖开时召箫韶奏处听水精悬御幄云母展宫屛捧诏巡陇飞书防井陉先声威虎兕余力活蟭螟荣重秦军箭功髙汉将铭戈鋋回紫塞干戚散彤庭顺美皇恩洽扶顚国步宁禹谟推掌诰汤属司刑【侍郎自中书舍人迁刑部郎中】穉榻蓬莱掩膺舟巩洛停马羣先去害民籍更添丁猾吏门长塞豪家户不扃四知台上镜三惑井中瓶雅韵凭开匣雄铓待发硎火中胶緑树泉下斸青萍五岳期双节三台空一星凤池方注意麟阁防图形寒暑逾流电光隂甚建瓴散曹分已白崇直眼由青赐第成官舍佣居起客亭【某六代祖国初赐宅在仁和里寻已属官舍今于履道坊赁宅居止】松筠侵巷陌禾黍接郊坰宿雨回为沼春沙淀作汀鱼罾栖翡翠蛛挂蜻蜓迟晓河初转伤秋露已零梦余钟杳杳吟罢烛荧荧字小书难冩桮迟酒易醒久贫惊早鴈多病放残萤霜劲孤根竹风雕数荚蓂转喉空婀娜垂手自娉婷胫细摧新履腰羸减旧鞓海边慵逐臭尘外怯吞腥隠豹窥重巘潜虬避浊泾商歌如不顾归棹越南【某家在朱方扬子江界有南北】
　　题白云楼【一作许浑诗题作汉水伤稼】
　　西北楼开四望通残霞成绮月悬弓江村夜涨浮天水泽国秋生动地风髙下緑苖千顷尽新陈红粟万箱空才微分薄忧何益却欲回心学塞翁
　　赠别
　　眼前迎送不曾休相续轮蹄似水流门外若无南北路人间应免别离愁苏秦六印归何日潘岳双毛去值秋莫怪分襟衔泪语十年耕钓忆沧洲
　　秋夜与友人宿
　　楚国同游过十霜万重心事几堪伤蒹葭露白莲塘浅砧杵夜清河汉凉云外山川归梦逺天涯岐路客愁长寒城欲晓闻吹笛犹卧东轩月满牀
　　将赴京留赠僧院
　　九衢尘土递追攀马迹轩车日暮间发尽惊为客换白头曾见几人闲空悲浮世云无定多感流年水不还谢却从前受恩地归来依止叩禅闗
　　寄湘中友人
