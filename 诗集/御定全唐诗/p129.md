<!-- { "loadSidebar": true } -->
　　苑舍人能书梵字兼逹梵音皆曲尽其妙戏为之赠
　　名儒待诏满公车才子为郎典石渠莲花法藏心悬悟贝叶经文手自书楚【文苑作嵗注云集作楚非】词共许胜扬马梵字何人辨鲁鱼故旧相望在三事愿君莫厌承明庐
　　重酬苑郎中【并序　时为库部员外】
　　顷輙奉赠忽枉见酬叙末云且久不迁因而嘲及诗落句云应同罗汉无名欲故作冯唐老嵗年亦觧嘲之类也
　　何幸含香奉至尊多慙未报主人恩草木尽【一作岂】能酬雨露荣枯安敢问乾坤僊郎有意怜同舍丞相无私断埽门扬子觧嘲徒自遣冯唐已老复何论【咸为李林甫记室丞相葢指李也】
　　酬郭给事
　　洞门髙阁霭余辉桃李阴阴栁絮飞禁里疎钟官舍晚省中啼鸟吏人稀晨揺玉佩趋金殿夕奉天书拜琐闱强欲从君无那老将因卧病觧朝衣
　　出塞【题下一有作字　时为御史监察塞上作】
　　居延城外猎天骄白草连山野火烧暮云空碛时驱马秋日平原好射雕防羌校尉朝乗障破虏将军夜渡辽玉靶角弓珠勒马汉家将赐霍嫖姚
　　既防宥罪旋复拜官伏感圣恩窃书鄙意兼奉简新除使君等诸公
　　忽防汉诏还冠冕始觉殷王觧网罗日比皇明犹自暗天齐圣夀未云多花迎喜气皆知【一作犹能】笑鸟识欢心亦觧歌闻道百城新佩印还来双阙共鸣珂
　　送方尊师归嵩山
　　仙官欲往【一作住】九龙潭旄【一作毛】节朱幡倚石龛山压天中半天上洞穿江底出江南瀑布杉松常带雨夕阳苍【一作彩】翠忽成岚借问迎来双白鹤巳曽衡岳送苏耽
　　送杨少府贬郴州
　　明到衡山与洞庭若为秋月听猿声愁看北渚三湘逺【一作近一作客】恶说南风五两轻青草瘴时过夏口白头浪里出湓城长沙不久留才子贾谊何湏吊屈平
　　过乗如禅师萧居士嵩丘兰若
　　无着天亲弟与兄嵩丘兰若一峰晴食随鸣磬巢乌下行踏空林落叶声迸水定侵香案湿雨花应共石牀平深洞长松何所有俨然天竺古先生
　　春日与裴廸过新昌里访吕逸人不遇
　　桃源一向【一作四面一作面面】絶风尘栁市南头访隠沦到门不敢题凡鸟看竹何湏问主人城上【一作外】青山如屋里东家流水入西邻闭户著书多嵗月种松皆老作龙鳞
　　酌酒与裴廸
　　酌酒与君君自寛人情翻覆似波澜白首相知犹按劒朱门先达笑弹冠草色全经【一作轻】细雨湿花枝欲动春风寒世事浮云何足问不如髙卧且加餐
　　辋川别业
　　不到东山向一年归来才及种春田雨中草色緑堪染水上桃花红欲【一作亦】然优娄比丘经论学伛偻丈人乡里贤披衣倒屣且相见相欢语笑衡门前
　　早秋山中【一作居】作
　　无才不敢累明时思向东谿守故篱岂厌尚平婚嫁早却嫌陶令去官迟草间蛩响临秋急山里蝉声薄暮悲寂寞柴门人不到空林独与白云期
　　积雨辋川荘【一有上字】作【一作秋归辋川荘作】
　　积雨空林烟火迟蒸藜炊黍饷东菑漠漠水田飞白鹭阴阴夏木啭黄鹂山中习静观朝槿松下清斋折露葵野老与人争席罢海鸥何事【一作处】更相疑
　　听百舌鸟
　　上兰门外草萋萋未央宫中花里栖亦有相随过御苑不知若个向金堤入春觧作千般语拂曙能先百鸟啼万户千门应觉晓建章何必听鸣鸡
　　息夫人【题下一有怨字一作息妫怨　时年二十　本事云寜王宅左有卖饼者妻纎白明媚王一见属意厚遗其夫取之宠惜逾等嵗余因问曰汝复忆饼师否使见之其妻注视防泪垂颊若不胜情王座客十余人皆当时文士无不凄异王命赋诗维诗先成座客无敢继者王乃归饼师以终其志】
　　莫以今时【一作朝】宠难忘【一作宁无一作能忘】旧【一作昔】日恩看花满眼【一作目】泪不共楚王言
　　班媫妤三首
　　玉窗萤影度金殿人声絶秋夜守罗帷孤灯耿不灭宫殿生秋草君王恩幸疎那堪闻凤吹门外度金舆【此首河岳英灵集选题作婕好怨】
　　怪来妆阁闭朝下不相迎总向【一作在】春园里花间笑语声【此首国秀集选题作扶南曲】
　　辋川集【并序】
　　余别业在辋川山谷其游止有孟城坳华子冈文杏馆斤竹岭鹿柴【去声】木兰柴茱茰沜【潘上】宫槐陌临湖亭南垞【音茶】欹湖栁浪栾家瀬金屑泉白石滩北垞竹里馆辛夷坞漆园椒园等与裴廸闲暇各赋絶句云
　　孟城坳
　　新家孟城口古木余衰栁来者复为谁空悲昔人有
　　华子冈
　　飞鸟去不穷连山复秋色上下华子冈惆怅情何极
　　文杏馆
　　文杏裁为梁香茅结为宇不知栋里云去作人间雨
　　斤竹岭
　　檀栾暎空曲青翠漾涟漪暗入商山路樵人不可知
　　鹿柴【柴土迈切本作砦篱落也】
　　空山不见人但闻人语响返景入深林复照青苔上
　　木兰柴
　　秋山敛余照飞鸟逐前侣彩翠时分明夕岚无处所
　　茱茰沜【沜普半切义与泮通】
　　结实红且緑复如花更开山中傥留客置此芙蓉【一作茱萸】杯
　　宫槐陌
　　仄迳荫宫槐幽阴多绿苔譍门但迎埽畏有山僧来
　　临湖亭
　　轻舸迎上【一作仙】客悠悠湖上来当轩对尊酒四面芙蓉开
　　南垞
　　轻舟南垞去北垞淼难即隔浦望人家遥遥不相识
　　欹湖
　　吹箫凌极浦日暮送夫君湖上一回首【一作看】青山巻白云
　　栁浪
　　分行接绮树倒影入清漪不学御沟上春风伤别离
　　栾家瀬
　　飒飒秋雨中浅浅石溜泻跳波自相溅白鹭惊复下
　　金屑泉
　　日饮金屑泉少当千余嵗翠凤翊【一作翔】文螭羽节朝玉帝
　　白石滩
　　清浅白石滩绿浦向堪把家住水东西浣纱明月下
　　北垞
　　北垞湖水北杂树暎朱防逶迤南川水明灭青林端
　　竹里馆
　　独坐幽篁里弹琴复长啸深林人不知眀月来相照
　　辛夷坞
　　木末芙蓉花山中发红萼涧户寂无人纷纷开且落
　　漆园
　　古人非傲吏自阙经世务偶寄一微官婆娑数株树
　　椒园
　　桂尊迎帝子杜若赠佳人椒浆奠瑶席欲下云中君【一作身】
　　皇甫岳云溪杂题五首
　　鸟鸣磵
　　人闲桂花落夜静春山空月出惊山鸟时鸣春涧中
　　莲花坞
　　日日采莲去洲长多暮归弄篙莫溅水畏湿红莲衣
　　鸬鷀堰
　　乍向红莲没复出清蒲飏独立何防褷衔鱼古查上
　　上平田
　　朝耕上平田暮耕上平田借问问津者宁知沮溺贤
　　萍池
　　春池深且广防待轻舟廻靡靡绿萍合垂杨埽复开
　　荅裴廸辋口遇雨忆终南山之作
　　淼淼寒流广苍苍秋雨晦君问终南山心知白云外
　　山中寄诸弟妹【一本无妹字】
　　山中多法侣禅诵自为羣城郭遥相望唯应见白云
　　闻裴秀才廸吟诗因戱赠
　　猿吟一何苦愁朝复悲夕莫作巫峡声膓断秋江客
　　赠韦穆十八
　　与君青眼客共有白云心不向东山去日【一作自】令春草深
　　送别【一作山中送别一作送友】
　　山中相送罢日暮掩柴扉春草明年【一作年年】绿王孙归不归
　　临髙台送黎拾遗
　　相送临髙台川原杳何极日暮飞鸟还行人去不息
　　别辋川别业
　　依迟动车马惆怅出松萝忍别青山去其如绿水何崔九弟欲往南山马上口号与别【一无马上口号与别六字】
　　城隅一分手几日还相见山中有桂花莫待花如霰
　　题友人云母障子【时年十五】
　　君家云母障时【一作持】向野庭开自有山泉入非因【一作关】采画来
　　红牡丹
　　绿艳闲且静红衣浅复深花心愁欲断春色岂知心
　　左掖梨花【一作海棠　与丘为皇甫冉同作】
　　闲洒堦边草轻随箔外风黄莺弄不足衔入未央宫
　　菩提寺禁口号又示裴廸
　　安得舍罗【一作廛】网拂衣辞世喧悠然防藜杖归向桃花源
　　杂诗三首
　　家住孟津河门对孟津口常有江南船寄书家中否君自故乡来应知故乡事来日绮窗前寒梅着花未已见寒梅发复闻啼鸟声心心视春草畏向堦前生
　　崔兴宗写真咏【题上一有与字】
　　画君年少时如今君已老今时新识人知君旧时好
　　山茱茰
　　朱实山下开清香寒更发幸与【一作有】丛桂花窗前向秋月
　　相思
　　红豆生南国秋来发故【一作几】枝愿【一作赠】君多采撷【一作劝君休采撷】此物最相思
　　书事【出天防禁脔】
　　轻阴阁小雨深院昼慵开坐看苍苔色欲上人衣来
　　哭孟浩然【时为殿中侍御史知南选至襄阳有作】
　　故人不可见汉水日东流借问襄阳老江山空蔡洲【岘山东南一里有蔡洲蔡居之故云】
　　阙题二首
　　荆谿白石出天寒红叶稀山路元无雨空翠湿人衣相看不忍发惨淡暮潮平语罢更手月明洲渚生【集中太平乐从军辞塞上陇上防春送春及阖人赠逺等絶句本三舍人集内王涯张仲素诗今从洪迈万首絶句删正】
　　田园乐七首【一作辋川六言】
　　厌见【一作出入】千门万户经过北里南邻官府【一作蹀】鸣珂有底崆峒散发何人
　　再见封侯万户立谈赐璧一双讵胜耦耕南亩何如髙卧东窗
　　采菱渡头风急【一作起】策杖林西日斜杏树坛边渔父桃花源里人家
　　萋萋春草秋緑【一作碧】落落长松夏寒牛羊自归村巷童稚不识衣冠
　　山下孤烟逺村天边独树髙原一瓢顔回陋巷五栁先生对门
　　桃红复含宿雨栁绿更带朝烟花落家童未埽莺【一作鸟】啼山客犹眠【此首一作皇甫曽诗】
　　酌酒防临泉水抱琴好倚长松南园露葵朝折东谷【一作西舍】黄粱夜舂
　　少年行四首
　　新丰美酒斗十千咸阳游侠多少年相逢意气为君饮系马髙楼垂栁边
　　出身仕汉羽林郎初随骠骑战渔阳孰知不向边庭苦【一作死】纵死犹闻侠骨香
　　一身能擘【一作臂】两雕弧虏骑千重【一作羣】只似无偏坐金鞍调白羽纷纷射杀五单于
　　汉家君臣欢宴终髙议云台论战功天子临轩赐侯印将军佩出明光宫
　　赠裴旻将军
　　腰间寳剑七星文臂上雕弓百战勲见说云中擒黠虏始知天上有将军
　　九月九日忆山东兄弟【时年十七】
　　独在异乡为异客每逢佳节倍思亲遥知兄弟登髙处遍插茱茰少一人
　　送王尊师归蜀中拜埽【一无拜埽二字】
　　大罗天上神仙客濯锦江头花栁春不为碧鸡称使者唯令白鹤报乡人
　　渭城曲【一作送元二使安西　渭城一曰阳关王维之所作也本送人使安西诗后遂被于歌刘禹锡与歌者诗云人唯有何戡在更与慇懃唱渭城白居易对酒诗云相逢且莫推辞醉听唱阳关第四声即劝君更尽一杯酒西出阳关无故人也渭城阳关之名盖因辞云】
　　渭城朝雨浥轻尘客舍青青【一作依依】杨栁春【一作栁色新】劝君更尽一杯酒西出阳关无故人
　　齐州送祖二【一作送别】
　　送君南浦泪如丝君向东州【一作周】使我悲为报故人顦顇尽如今不似洛阳时
　　送韦评事
　　欲逐将军取右贤沙塲走马向居延遥知汉使萧关外愁见孤城落日边
　　灵云池送从弟
