<!-- { "loadSidebar": true } -->
　　居处絶人事门前雀罗施谁遣辟书至仆隶皆展眉疋马渡河洛西风飘路岐手执王粲笔闲吟向旌旗香晩翠莲动吟余红烛移开口啖酒肉将何报相知况我魏公子相顾不相疑岂学官仓鼠饱食无所为白露霑碧草芙蓉落清池自小不到处全家忽如归吾宗处清切立在白玉墀方得一侍座单车又星飞愿将门底水永托万顷陂
　　贺雪寄本府尚书
　　雨雪不顺时阴阳失明晦麦根半成土农夫泣相对我公诚诉天天地忽巳泰长飇巻白云散落羣峰外拂砌花影明交宫鹤翎碎宿鸟晨不飞犹疑月光在碧树香尽发蠧虫声渐退有客怀兔园吟诗绕城内
　　寄嵩阳道人
　　三山浮海倚蓬瀛路入真元险尽平华表千年孤鹤语人间一梦晩蝉鸣将龙逐虎神初王积火焚心气渐清见説嵩阳有仙客欲持金简问长生
　　去不返
　　寒女不自知嫁为公子妻亲情未识面明日便东西但得上马了一去头不回双轮如鸟飞影尽东南街九重十二门一门四扇开君从此路去妾向此路啼但得见君面不辞插荆钗
　　送进士下第归南海
　　数片红霞映夕阳揽君衣袂更移觞行人莫叹碧云晩上国每年春草芳雪过蓝闗寒气薄鴈回湘浦怨声长应无惆怅沧波远十二玉【一作重】楼非我乡
　　送厉图南下第归澧州
　　当春人尽归我独无归计送君自多感不是縁下第君看山上草尽有干云势结根旣不然何必更掩袂澧水鲈鱼贱荆门杨栁细勿为阳艳留此处有月桂言毕尊未干十二门欲闭伫立望不见登高更流涕吟君别我诗怅望水烟际
　　思不见
　　但见出门踪不见入门迹却笑山头女无端化为石
　　贵宅
　　入门又到门到门防相对玉箫声尚远疑似人不在公子厌花繁买药栽庭内望远不上楼牕中见天外此地日烹羊无异我食菜自是愁人眼见之若奢泰
　　下第寄知巳
　　长安孟春至枯树花亦发忧人此时心冷若松上雪自知才不堪岂敢频泣血所痛无罪者明时屡遭刖故山秋草多一巻成古辙夜来远心起梦见潇湘月大贤冠盖高何事怜屑屑不令伤弓鸟日暮飞向越闻知感激语胷中如有物举头望青天白日头上没归来通济里开戸山鼠出中庭广寂寥但见薇与蕨无虑数尺躯委作泉下骨唯愁揽清镜不见昨日发愿怜闺中女晩嫁唯守节勿惜四座言女巧难自説
　　吴宫宴
　　吴宫城阙高龙鳯遥相倚四面铿鼓钟中央列罗绮春风时一来兰麝闻数里三度明月落青娥醉不起江头铁劒鸣玉座成荒垒适来歌舞处未知身是鬼
　　长相思
　　翦妾身上巾赠郎伤妾神郎车不暂停妾貌宁长春青天无停雪【应作云】沧海无停津遣妾空牀梦夜夜随车轮
　　长城下
　　远水犹归壑征人合忆乡泣多盈袖血吟苦满头霜楚国连天浪衡门到海荒何当生燕羽时得近雕梁
　　成名后献恩门
　　为物稍有香心遭蠧虫啮平人登太行万万车轮折一辞桂岭猨九泣东门月年年孟春时看花不如雪僻居城南隅颜子须泣血沈埋若九泉谁肻开口説辛勤学机杼坐对秋灯灭织锦花不常见之尽云拙自怜孤生竹出土便有节每听浮竞言喉中似无舌忽然风雷至惊起池中物拔上青云巅轻如一毫发珑珑金锁甲稍稍城乌絶名字如鸟飞数日便到越幽兰生虽晩幽香亦难歇何以保此身终身事无缺
　　赠道师
　　举世皆问人唯师独求巳一马无四蹄顷刻行千里应笑北原上丘坟乱如蚁
　　入闗
　　衡门亦无路何况入西秦灸病不得穴徒为采艾人
　　听刘尊师弹琴
　　曽于【一作游】清海独闻蝉又向空庭夜听泉不似斋堂人静处秋声长在七条
　　题山居
　　扫叶煎茶摘叶书心闲无梦夜牕虚只应光武恩波晩岂是严君恋钓鱼
　　闗试前送进士姚潜下第归南阳
　　马嘶残日没残霞二月东风便到家莫羡长安占春者明年始见故园花
　　浐川寄进士刘驾
　　我家不背水君身不向越自是相忆苦忽如经年别山家草木寒石上有残雪美人望不见迢迢云中月
　　翠孤至渚宫寄座主相公
　　万里一孤舟春行夏方到骨肉尽单羸沈忧满怀抱羁孤相对泣性命不相保开戸山鼠惊虫声乱秋草白菌縁屋生黄蒿拥篱倒对此起长嗟芳年亦须老恩门为宰相出入用天道忽于摧落间收得青松操全家到江陵屋虚风浩浩中肠自相伐日夕如寇盗其下有孤侄其上有孀嫂黄粮贱于土一饭常不饱天斜日光薄地湿虫呌噪惟恐道忽消形容益枯槁古人于黄雀岂望白环报奉答恩地恩何惭以诚告
　　早秋宿田舍
　　涧草疎疎萤火光山月朗朗枫树长南村犊子夜声急应是栏边新有霜
　　旅次岳阳寄京中亲故
　　君山南面浪连天一客愁心两处悬身逐片帆归楚泽魂随流水向秦川月回浦北千寻雪树出湖东几防烟更欲登楼向西望北风催上洞庭船
　　题舒乡【一本有驿字】
　　功名若及鸱夷子必拟将舟泛洞庭栁色湖光好相待我心非醉亦非醒
　　碧寻【一作浔】宴上有怀知己
　　荻花芦叶满溪流一簇笙歌在水楼金管曲长人尽醉玉簪恩重独生愁女萝力弱难逢地桐树心孤易感秋莫怪当欢却惆怅全家欲上五湖舟
　　从天平节度使游平流园
　　池塘静于寺俗事不到眼下马如在山令人忽疎散明公有高思到此遂长返乗兴挈一壶折荷以为盏入竹藤似虵侵墙水成藓幽鸟不识人时来拂冠冕沿流路若穷及行路犹远洞中巳云夕洞口天未晩自怜不羁者写物心常简翻愁此兴多引得嵇康嬾
　　故人寄茶【一作李徳裕诗】
　　劒外九华英缄题下玉京开时微月上碾处乱泉声半夜招僧至孤吟对月烹碧沈霞脚碎香泛乳花轻六腑睡神去数朝诗思清月余不敢费留伴肘书行


　　御定全唐诗巻五百九十二
　　钦定四库全书
　　御定全唐诗巻五百九十三
　　曹邺
　　东武吟
　　心如山上虎身若仓中鼠惆怅倚市门无人与之语夜宴李将军欲望心相许何曽听我言贪谑邯郸女独上黄金台凄凉泪如雨
　　蓟北门行【一本作出自蓟北门行】
　　长河冻如石征人夜中戍但恐筋力尽敢惮将军遇古来死未歇白骨碍官路岂无一有功可以高其墓亲戚牵衣泣悲号自相顾死者虽无言那堪生者悟不如无手足得见齿发暮乃知七尺躯却是速死具
　　金井怨
　　西风吹急景美人照金井不见面上花却恨井中影
　　姑苏台
　　南【一作吴】宫酒未销又宴姑苏台美人和泪去半夜阊门
　　开相对正歌舞笑中闻鼓鼙星散九重门血流十二街一去成万古台尽人不回时闻野田中拾得黄金钗
　　夜坐有怀
　　悄悄月出树东南若微霜愁人不成寐五月夜亦长佳期杳天末骨肉不在旁年华且有恨【一作限】厥体难久康人言力耕者嵗旱亦有粮吾道固如此安得苦伥伥
　　寄监察从兄
　　我祖居邺地邺人识文星此地星巳落兼无古时城古风旣无根千载难重生空留建安书传説七子名贱子生桂州桂州山水清自觉心貌古兼合古人情因为二雅诗出语有性灵持来向长安时得长者惊芝草不为瑞还共木叶零恨如辙中土终嵗填不平吾宗戴豸冠忽然入西京怜其羽翼单抚若亲弟兄松根已坚牢松叶岂不荣言罢眼无泪心中如酒酲
　　乐府体
　　莲子房房嫩菖蒲叶叶齐共结池中根不厌池中泥
　　弃妇
　　嫁来未曾出此去长别离父母亦有家羞言何以归此日年且少事姑常有仪见多自成丑不待颜色衰何人不识宠所嗟无自非将欲告此意四邻已相疑
　　读李斯传
　　一车致三毂本图行地速不知驾驭难举足成颠覆欺暗尚不然欺明当自戮难将一人手掩得天下目不见三尺坟云阳草空绿
　　文宗陵
　　千年尧舜心心成身巳殁始随苍梧云不返苍龙阙宫女衣不香黄金赐白发留此奉天下所以无征伐至今汨罗水不葬大夫骨
　　偶怀
　　开目不见路常如夜中行最贱不自勉中涂与谁争蓬为沙所危还向沙上生一年秋不熟安得便废耕颜子命未达亦遇时人轻
　　代罗敷诮使君
　　常言爱嵩山别妾向东京朝来见人説却知在石城未必菖蒲花只向石城生自是使君眼见物皆有情麋鹿同上山莲藕同在泥莫学天上日朝东暮还西
　　怨歌行
　　丈夫好弓劒行坐説金吾喜闻有行役结束不待车官田赠倡妇留妾侍舅姑舅姑皆巳死庭花半是芜中妹寻适人生女亦嫁夫何曾寄消息他处却有书严风厉中野女子心易孤贫贱又相负封侯意何如
　　南征怨
　　万浪东不回昭王南征早龙舟没何处独树江上老吾欲问水滨宫殿巳生草
　　和潘安仁金谷集
　　太守龙为马将军金作车香飘十里风风下绿珠歌莫怪坐上客叹君庭前花明朝此池馆不是石崇家
　　不可见
　　常闻贫贱夫头白终相待自从嫁黔娄终嵗常不在君梦有双影妾梦空四邻常思劲北风吹折双车轮
　　秦后作
　　大道不居谦八荒安茍得木中不生火高殿祸顷刻谁将白帝子践我礼义域空持拔山志欲夺天地徳轵道人不回壮士断消息父母骨成薪虫蛇自相食鼎乱阴阳疑战尽鬼神力东郊龙见血九土黄色鼙鼓裂二景妖星动中国圜丘无日月旷野失南北徒流杀人血神器终不忒一马渡空江始知贤者贼
　　薄命妾
　　薄命常恻恻出门见南北刘郎马蹄疾何处去不得泪珠不可收虫丝不可织知君绿桑下更有新相识
　　放歌行
　　莫唱放歌行此歌临楚水人皆恶此声唱者终不巳三闾有何罪不向枕上死
　　江西送人
　　八月江上楼西风令人愁携酒楼上别尽见四山秋但愁今日知莫作他时疑郎本不住此无人泣望归何水不生波何木不改柯遥知明日恨不如今日多将心速投人路远人如何
　　始皇陵下作
　　千金买鱼灯泉下照狐兔行人上陵过却吊扶苏墓累累圹中物多于养生具若使山可移应将秦国去舜殁虽在前今犹未封树
　　洛原西望
　　筑城畏不坚城坚心自毁秦树满平原秦人不居此犹为泣路者无力报天子
　　赵城怀古
　　邯郸旧公子骑马又鸣珂手挥白玉鞭不避五侯车闲愁春日短沽酒入倡家一笑千万金醉中赠秦娥如今高原上树树白杨花
　　代班姬
　　宠极多妬容乗车上金阶欻然赵飞燕不语到日西手把菖蒲花君王唤不来常嫌鬓蝉重乞人白玉钗君心无定波咫尺流不回后宫门不掩每夜黄鸟啼买得千金赋花颜巳如灰
　　庭草
　　庭草根自浅造化无遗功低回一寸心不敢怨春风
　　过白起墓
　　毘陵火焰灭长平生气低将军临老病赐劒咸阳西
　　对酒
　　爱酒知是癖难与性相舍未必独醒人便是不饮者晩嵗无此物何由住田野
　　续幽愤【嵇康吕安连罪赋此诗邺纪李御史甘死封之事】
　　繁霜作阴起朱火乗夕发清昼冷无光兰膏坐销歇惟公执天宪身是台中杰一逐楚大夫何人为君雪怱怱鬼方路不许辞双阙过门似他乡举趾如遗辙八月黄草生洪涛入云热危魂没太行客吊空骨节千年瘴江水恨声流不絶
　　古词
　　高阙碍飞鸟人言是君家经年不归去爱妾面上花妾面虽有花妾心非女萝郎妻自不重【一作教】于妾欲如何和谢豫章从宋公戏马台送孔令谢病
　　碧树杳云暮朔风自西来佳人忆山水置酒在高台不必问流水坐来日巳西劝君速归去正及鹧鸪啼
　　送进士李殷下第游汾河
