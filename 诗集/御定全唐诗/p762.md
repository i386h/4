<!-- { "loadSidebar": true } -->
　　尽与贫为患惟余即不然四方无静处百口度荒年白发生闲事新诗出数聨时情竟如此不免却归田
　　下第出闗投郑拾遗
　　丹霄桂有枝未折未为迟况是孤寒士兼行苦涩诗杏园人醉日闗路独归时更卜深知意将来拟荐谁
　　塞上
　　草白河冰合蕃戎出掠频戍楼三号火【一作三急号】探马一条尘战士风霜老将军雨露新封侯不由此何以慰征人
　　别敬侍郎
　　交道有寒暑在人无古今与君中夜话尽我一生心所向未得志岂惟空解吟何当重相见旧隠白云深
　　送青阳李明府
　　善政无惭色吟归似等闲惟将六幅绢写得九华山求理头空白离京【一作终官】债未还仍闻猿【一作琴】与鹤都在一船间
　　将游湘湖有作
　　一家相别意不得不潸然逺作南方客初登上水船岳钟思冷梦湘月少残篇便有归来计风波亦隔年
　　送姚庭珪
　　脱衣将换酒对酌话何之雨后秋萧索天涯晩别离人生无此恨鬓色不成丝未得重相见看君马上诗
　　投李大夫
　　自小僻于诗篇篇恨不竒苦吟无暇日华发有多时进取门难见升沈命未知秋风夜来急还恐到京迟
　　贻里中同志
　　乡里为儒者惟君见我心诗书常共读雨雪亦相寻贫贱志气在子孙交契深古人犹晩达况未鬓霜侵
　　江上送韦彖先辈
　　不易为离抱江天即见鸿暮帆何处落凉月与谁同木叶新霜后渔灯夜浪中时难慎行止吾道利于穷
　　维扬逢诗友张乔
　　天下方多事逢君得话诗直应吾道在未觉国风衰生计吟消日人情醉过时雅篇三百首留作后来师
　　秋晨有感
　　木叶落时节旅人初梦惊钟才枕上尽事巳眼前生吟发不长黑世交无久情且将公道约未忍便归耕
　　秋日山中寄李处士
　　吾辈道何穷寒山细雨中儿童书懒读果栗树将空言论闗时务篇章见国风升平犹可用应不废为公【一作翁】
　　晩泊金陵水亭
　　江亭当废国秋景倍萧骚夕照残荒垒寒潮涨古濠就田看鹤劣【一作大】隔水见僧髙无限前朝事醒吟易觉劳
　　钱塘别罗隠
　　故国看看逺前程计在谁五更聴角后一叶渡江时吾道天宁丧人情日可疑西陵向西望双泪为君垂
　　山中贻同志
　　君贫我亦贫为善喜为邻到老如今日无心愧古人闭门非傲世守道是谋身别有同山者其如未可亲
　　秋日懐九华旧居
　　吾道在五字吾身宁陆沈凉生中夜雨【一作月】病起故山心烛共寒酸影蛩添苦楚吟何当遂归去一径入松林
　　江岸秋思
　　驱马傍江行乡愁步步生举鞭挥栁色随手失蝉声秋稼缘长道寒云约古城家贫遇丰嵗无地可归耕
　　哭刘徳仁
　　贾岛还如此生前不见春岂能诗苦者便是命羁人家事因吟失【一作尽】时情碍国亲多应衔恨骨千古不为尘
　　经青山吊李翰林
　　何为【一作谓】先生死先生道日新青山明月夜千古一诗人天地空销骨声名不傍身谁移耒阳冡来此作吟邻
　　下第东归别友人
　　不得同君【一作居】住当春别帝乡年华落第老岐路出闗长芳草缘流水残花向夕阳懐亲暂归去非是钓沧浪
　　秋宿诗僧云英房【一作院】因赠
　　贾岛怜无可都缘数句诗君虽是后辈我谓过当时溪浪和星动松隂带鹤移同吟到明坐此道淡谁知
　　送人宰吴县
　　海涨兵荒后为官合动情字人无异术至论不如清草履随船卖绫梭隔水鸣惟持古人意千里赠君行
　　读友人诗
　　君诗通大雅吟觉古风生外却浮华景中含教化【一作至教】情名应髙日月道可润公卿莫以孤寒耻孤寒逹更荣
　　登山寺
　　山半一山寺野人秋日登就中偏爱石独上最髙层有果猿攀【一作摇】树无斋鸽看僧儒门自多事来此复何能
　　辞九江李郎中入闗
　　帝里无相识何门迹可亲愿开言重口荐与分深人巻许新诗出家怜旧业贫今从九江去应免更迷津
　　江南逢李先辈
　　李杜复李杜彼时逢此时干戈侵帝里流落向天涯嵗月消于酒平生断在诗懐才不得志秪恐满头丝
　　秋日寄吟友
　　闲坐细思量惟吟不可忘食无三亩地衣絶一株桑蝉树生寒色渔潭落晓光青云旧知已未许钓沧浪
　　江上与从弟话别
　　相逢尽说归早晩遂归期流水多通处孤舟少住时干人不得巳非我欲为之及此终无愧其如道在兹
　　送友人游南海
　　南海南边路君游秪为贫山川多少地郡邑几何人花鸟名皆别寒暄气不均相期早晩见莫待瘴侵身
　　赠聂尊师
　　诗道将【一作皆】仙分求之不可求非闗从小学应是数生修蟾桂云梯折鼇山鹤驾游他年两成事堪喜是邻州
　　旅感
　　白发根丛出镊频愁不开自怜空老去谁信苦吟来客路东西阔家山早晩回翻思钓鱼处一雨一层苔
　　寄益阳武灌明府
　　县称诗人理无嫌日寂寥溪山入城郭户口半渔樵月满弹琴夜花香漉酒朝相思不相见烟水路迢迢
　　湘中秋日呈所知
　　四海无寸土一生惟苦吟虚垂异乡泪不滴别人心雨【一作木】色凋湘树滩声下塞禽求归归未得不是掷光阴
　　苦吟
　　世间何事好最好莫过诗一句我自得四方人巳知生应无辍日死是不吟时始拟归山去林泉道在兹
　　闽中别所知
　　触目生归思那堪路七千腊中离此地马上见明年郡邑溪山巧寒暄日月偏自疑双鬓雪不似到南天
　　塞上伤战士
　　战士説辛勤书生不忍闻三边逺天子一命信将军野火烧人骨隂风卷阵云其如禁城里何以重要勳
　　春日访独孤处士
　　地僻春来静深宜长者居好花都待【一作大】晩修竹不妨疎鴈入湘江食人侵晓色锄似君无学处头白道如初
　　哭友人
　　病向名场得终为善误身无儿承后嗣有女托何人葬礼难求备交情好者贫惟余旧文集一览一沾巾
　　新栽竹
　　斸破苍【一作莓】苔色【一作地】因栽十数茎风从此冷诗思当时清酒入杯中影棊添局上声不同桃与李潇洒伴书生
　　送吴蜕下第入蜀
　　下第言之蜀那愁举别杯难兄方在幕上相复怜才鸟径盘春霭龙湫发夜雷临卭无久恋髙桂待君回
　　乱后归山【一作山居】
　　乱世归山谷征鼙喜不闻诗书犹满架弟侄未为军山犬眠红叶樵童唱白云此心非此志终拟致明君
　　题着禅师
　　大道本无幻常情自有魔人皆迷着此师独悟如何为岳开阔因虫长草多説空空説得空得到维摩【一本作空麽】
　　春日闲居即事
　　未得青云志春同秋日情花开如叶落莺语似蝉鸣道合和贫守诗堪与命争饥寒是吾事断定不归耕
　　秋宿栖贤寺懐友人
　　一宿三秋寺闲忙与晓分细泉山半落孤客夜深闻鹤去巢盛月龙潜穴拥云苦吟方见景多恨不同君
　　乱后再逢汪处士
　　如君真道者乱【一作髙】世有闲情每别不知处见来长后生药非因病服酒不为愁倾笑我于身苦吟髭白数茎
　　山中喜与故交宿话
　　逺地能相访何惭事力微山中深夜坐海内故交稀村酒沽来浊溪鱼钓得肥贫家只如此未可便言归
　　观碁
　　对面不相见用心同【一作如】用兵算人常欲杀顾己自贪生得势侵吞逺乗危打劫赢有时逢敌手当局到深更
　　送人宰徳清
　　乱世人多事耕桑或失时不闻寛赋敛因此转流离天意未如是君心无自欺能依四十字可立徳清碑
　　寄窦处士
　　漳水醉中别今来犹未醒半生因酒废大国几时宁海畔将军栁天边处士星游人不可见春入乱山青
　　题歴山舜祠【山有庙呼为帝二子多变妖异为时所敬】
　　昔舜曾耕地遗风日寂寥世人那肯祭大圣不兴妖殿宇秋霖壊杉松野火烧时讹竞淫祀丝竹醉山魈
　　赠李蒙叟
　　在我成何事逢君更劝吟纵饶不得力犹胜别劳心凡事有兴废诗名无古今百年能几日忍不惜光隂
　　维扬冬末寄幙中二从事【阙第三句】
　　闻道长溪尉相留一馆闲　　　　　尚隔几重山为旅春风外懐人夜雨间年来疎览镜怕见减朱顔
　　和吴太守罢郡山村偶题二首
　　罢郡饶山兴村家不惜过官情随日薄诗思入秋多野兽眠低草池禽浴动荷眼前余政在不似有干戈快活田翁辈常言化育时纵饶稽嵗月犹説向孙儿茅屋梁和节茶盘果带枝相传终不忘何必立生祠
　　乱后送友人【一作送人遇乱】归湘中
　　家枕三湘岸门前即【一作有】钓矶渔竿壮嵗别鹤发乱时归岳暖无猿叫江春有燕飞平生书劒在莫便学忘机
　　送紫阳僧归庐岳旧寺
　　紫衣明主赠归寺感先师受业恩难报开堂影不知松风欹枕夜山雪下【一作上】楼时此际无人防微吟复敛眉
　　和刘评事送海禅和归山
　　衲【一作内】外元无象言寻那路寻问禅将底説传印得何心未了羣山浅难【一作能】休一室深伏魔宁是兽巢顶亦非禽观色风驱雾聴声雪洒林凡归是归处不必指髙岑【一作况当幽隠处未必有髙岑】
　　御沟栁
　　律到御沟【一作九重】春沟边栁色新细笼穿禁水轻拂入朝人日近韶光早天低圣泽匀谷莺栖未穏宫女画难真楚国空摇浪隋堤暗惹尘如何帝城里先得覆龙津

　　御定全唐诗巻六百九十一
　　钦定四库全书
　　御定全唐诗巻六百九十二
　　杜荀鹤
　　冬末同友人泛潇湘
　　残腊泛舟何处好最多吟兴是潇湘就船买得鱼偏美踏雪沽来酒倍香猿到夜深啼岳麓鴈知春近别衡阳与君剰采江山景裁取新诗入帝乡
　　赠李镡【镡自维扬遇乱东入山中】
　　君行君文天合知见君如【一作于】此我兴【一作伤】悲秪残三口兵戈后才到孤村雨雪时着卧衣裳难办洗旋求粮食莫供炊地鑪不暖柴枝湿犹把蒙求授小儿
　　旅中卧病
　　秋来谁料病相萦枕上心犹算去程风射破灯易灭月穿疎屋梦难成故园何啻三千里新鴈才闻一两声我自与人无旧分非干人与我无情
　　旅泊遇郡中叛乱示同志
　　握手相看【一作悲】谁敢言军家刀劒在腰边遍搜宝货无藏处乱杀平人不怕天古寺拆为修寨木荒坟开作甃城塼郡侯逐出浑闲事正是銮舆幸蜀年
　　赠秋浦张明府
　　君为秋浦三年宰万虑闗心两鬓知人事旋生当路县吏才难展用兵时农夫背上题军号贾客船头插战旗他日亲知问官况但教吟取杜家诗
　　雪
　　风搅长空寒骨生光【一作先】于晓色报明江湖不见飞禽影岩谷时闻折竹声巢穴几多相似处【一作沟壑本深无复满】路岐兼得一般平拥袍公子休【一作莫】言冷中有樵夫跣足行
　　题庐岳刘处士草堂
　　仙境闲寻采药翁草堂留话一宵同若看山下云深处直是人间路不通泉领藕花来洞口月将松影过溪东求名心在闲难遂明日马蹄尘土中
　　山中寄诗友
　　山深长恨少同人览景无时不忆君庭果自从霜熟后野猿频向屋边闻琴临秋水弹明月酒就东【一作寒】山酌白云仙桂算攀攀合得平生心力尽于文
　　秋宿临江驿
　　南来北去二三年年去年来两鬓斑举世尽从愁里老谁人肯向死前闲渔舟火影寒归浦驿路铃声夜过山身事未成归未得聴猿鞭马入长闗【一作安】
　　题瓦棺寺真上人院矮桧
