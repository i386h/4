<!-- { "loadSidebar": true } -->
　　帝讳旦髙宗第八子中宗母弟封相王景龙四年即皇帝位帝谦恭孝友好学工草尤爱文字训诂之书在位三年諡曰大圣贞皇帝诗一首
　　石淙【相王时作】
　　竒峰嶾嶙箕山北秀崿岹峣嵩镇南地首地肺何曽拟天目天台倍觉慙树影防茏鄣叠岫波深汹涌落悬潭愿紫宸居得一永欣丹扆御通三【第七句缺一字】






　　御定全唐诗巻二
　　钦定四库全书
　　御定全唐诗巻三
　　明皇帝
　　帝讳隆基睿宗第三子始封楚王后为临淄郡王景云元年进封平王立为皇太子英武多能开元之际励精政事海内殷盛旁求宏硕讲道艺文贞观之风一朝复振在位四十五年諡曰明诗一巻
　　过晋阳宫
　　缅想封唐处实惟建国初俯察伊晋野仰观乃参虚井邑龙斯跃城池凤翔余林塘犹沛泽台榭宛旧居运革祚中否时迁命兹符顾循承丕构怵惕多忧虞尚恐威不逮复虑化未孚岂徒劳辙迹所期训戎车习俗问黎人亲廵慰里闾永言念成功颂徳临康衢长懐经纶日叹息履庭隅艰难安可忘欲去良踟蹰
　　行次成臯途经先圣擒建徳之所缅思功业感而赋诗
　　有隋政昏虐羣雄巳交争先圣按劒起叱咤风云生饮马河洛竭作气嵩华惊克敌睿图就擒俘帝道亨顾慙嗣宝歴恭承天下平幸过翦鲸地感慕神且英
　　校猎义成喜逢大雪率题九韵以示羣官
　　弧矢威天下旌旗游近县一面施鸟罗三驱教人战暮云成积雪晓色开行殿皓然原隰同不觉林野变北风勇士马东日华组练触地银麞出连山缟鹿见月兔落髙矰星狼下急【一作飞】箭旣欣盈尺兆复忆磻谿便嵗丰将遇贤俱荷皇天眷
　　赐诸州刺史以题座右【开元十六年帝自择廷臣为诸州刺史许景先虢州源光裕郑州防泚宋州郑温琦邠州袁仁恭杭州崔志亷防州李升期邢州郑放定州蒋挺湖州裴观沧州崔诚遂州凡十一人行诏宰相诸王御史以上祖道洛滨盛供具奏太常乐帛舫水嬉赐诗令题座右且给笔纸令自赋焉】
　　眷言思共理鉴防【一作古】想维良猗欤此推择声【一作评】绩着周行贤能既俟进黎献实伫康视人当如子爱人亦如伤讲学试诵论阡陌劝耕桑虚誉不可饰清知不可忘求名迹易见安贞徳自彰讼狱必以情教民贵有常恤且存老抚弱复绥强勉哉各祗命知予眷万方
　　送忠州太守康【纪事作唐】昭逺等
　　端拱临中枢缅怀共予理不有台阁英孰振循良美分符侯甸内拜手明庭里誓节期饮氷调人方导水嘉声驰九牧惠化光千祀时雨侔昔贤芳猷贯前史伫尔颂中和吾将令卿士
　　送李邕之任滑台
　　汉家重东郡宛彼白马津黎庻既蕃殖临之劳近臣逺别初首路今行方及春课成应第一良牧尔当仁
　　端午三殿宴羣臣探得神字【并序】
　　律中蕤宾献酬之象着火在盛徳文明之义燀故以式宴陈诗上和下畅者也朕宵衣旰食辑声教于万方卜战行师总兵钤于四海勤贪日给忧忘心劳闻蝉声而悟物变见槿花而惊改所頼济济朝廷视成鹓鹭桓桓边塞责办熊罴喜麦秋之有登玩梅夏之无事时雨近霁西郊靃靡而一色炎云作峰南山嵯峨而异势正当召儒雅宴髙明广殿肃而清气生列树深而长风至防人尝散热之馔酒正行逃暑之饮庖捐恶鸟俎献肥新筒裹练香芦角黍恭俭之仪有序慈惠之意溥洽讽味黄老致息心于真妙抑扬游夏涤烦想于诗书超然览自足为乐何止柏枕桃门验方术于经记防花命缕观问遗于风俗感婆娑于孝女悯枯槁之忠臣而巳哉叹节气之循环美君臣之相乐凡百在防咸可赋诗五言纪其日端七韵成其火数岂独汉武之殿盛朝士之连章魏文之台壮辞人之竝作云尔
　　五月符天数五音调夏钧旧来传五日无事不称神穴枕通灵气长丝续命人四时花竞巧九子糉争新方殿临华节圆宫宴雅臣进对一言重遒文六义陈股肱良足咏风化可还淳
　　温汤对雪
　　北风吹同云同云飞白雪白雪乍廻散同云【一作北风】何惨烈未见温泉氷宁知火井灭表瑞良在兹庻几可怡悦
　　登蒲州逍遥楼
　　长榆息烽火髙柳静风尘卜征廵九洛展豫出三秦昔是潜龙地今为上理辰时平乗【一作承】道泰聊赏遇年春黄河分地络【一作脉】飞观接天津一览遗芳翰千载肃如神
　　经河上公庙
　　昔闻有耆叟河上独遗荣迹与尘嚣隔心将道德并讵以天地累宁为宠辱惊矫然翔寥廓如何屈坚贞妙门啓肃肃祠宇清冥漠无先后那能纪【一作记】姓名
　　过王濬墓
　　吴国分牛斗晋室命龙骧受任敌巳灭策勲名不彰居美未尽善矜功徒自伤长防今何在孤坟此路不观松柏茂空余荆棘塲叹嗟悬劒陇谁识梦刀祥
　　初入秦川路逢寒食
　　洛阳【一作川】芳树映天津灞岸【一作上】垂杨窣地新直为经过行处乐不知虚度两京春去年余【一作有】闰今春早曙色和风着花草可怜寒食与清明光辉幷在长安道自从闗路【一作内】入秦川争道何人不戏鞭公子途中妨【一作方】蹴踘佳人马上废【一作戏】秋千渭水长桥今欲渡葱葱渐见新丰树逺看骊岫入云霄预想汤池起烟雾烟雾氛氲水殿开暂拂香轮归去来今嵗清明行巳晩明年寒食更相陪
　　春台望
　　暇景属三春髙台聊四望目极千里际山川一何壮太华见重岩终南分叠嶂郊原纷绮错参差多异状佳气满通沟迟歩入绮楼初莺一一鸣红树归雁双双【一作迟迟】去緑洲太液池中下黄鹤昆明水上映牵牛闻道汉家全盛日别馆离宫趣非一甘泉逶迤亘明光五柞连延接未央周庐徼道纵横转飞阁廽轩左右长须念作劳居者逸勿言我【一作身】后焉能恤为想雄豪壮柏梁何如俭陋卑茅室阳乌黯黯向山沈夕鸟喧喧入上林薄暮赏余回歩辇还念中人罢百金
　　过大哥宅探得歌字韵
　　鲁卫情先重亲贤爱转多冕旒丰暇日乘景暂经过戚里申髙宴平台奏雅歌复寻为善乐方验保山河
　　同玉真公主过大哥山池
　　地有招贤处人传乐善名鹜池临【一作寻】九逹龙岫对层【一作重】城桂月先秋冷苹风向晩清凤楼遥可见彷佛玉箫声
　　经邹鲁祭孔子而叹之
　　夫子何为者栖栖一代中地犹鄹氏邑宅即鲁王宫叹凤嗟身否伤麟怨道穷今看两楹奠当与梦时同惟此温泉是称愈疾岂予独受其福思与兆人共之乗暇廵游乃言其志
　　桂殿与山连兰汤涌自然隂崖含秀色温谷吐潺湲绩为蠲邪着功因养正宣愿言将亿兆同此共昌延
　　旋师喜捷【一作平胡】
　　边服胡尘起长安汉将飞龙蛇开阵法貔虎振军威诈虏脑涂地征夫血染衣今朝书奏入明日凯歌归
　　过老子庙
　　仙居怀圣德灵庙肃神心草合人踪断尘浓鸟迹深流沙丹灶没闗路紫烟沈独伤千载后空余松柏林
　　途次陜州
　　境出三秦外途分二陜中山川入虞虢风俗限西东树古棠隂在耕余譲畔空鸣笳从此去行见洛阳宫
　　野次喜雪
　　拂曙辟行宫寒臯野望通繁云低逺岫飞雪舞长空赋象恒依物萦廻屡逐风为知勤恤意先此示年丰
　　送贺知章归四明【并序】
　　天宝三年太子宾客贺知章鉴止足之分抗归老之疏觧组辞荣志期入道朕以其年在迟暮用循挂冠之事俾遂赤松之游正月五日将归防稽遂饯东路乃命六卿庻尹大夫供帐青门宠行迈也岂惟崇徳尚齿抑亦励俗劝人无令二疏独光汉册乃赋诗赠行
　　遗荣期入道辞老竟抽簮岂不惜贤逹其如髙尚心寰中得袐要方外散幽襟独有青门饯羣僚【一作英】怅别深
　　轩游宫十五夜
　　行迈离秦国廵方赴洛师路逢三五夜春色暗中期闗外长河转宫中淑气迟歌钟对明月不减旧游时
　　观拔河俗戏【并序】
　　俗传此戏必致年丰故命北军以求嵗稔
　　壮徒恒贾勇防拒抵长河欲练英雄志须明胜负多噪齐山岌嶪气作水腾波预期年嵗稔先此乐时和
　　同刘晃喜雨
　　节变寒初尽时和气巳春繁云先合寸膏雨自依旬飒飒飞平野霏霏静暗尘悬知花叶意朝夕望中新
　　千秋节赐羣臣镜
　　铸得千秋镜光生百链金分将赐羣后遇象见清心台上氷华澈窗中月影临更衔长绶【一作寿】带留意感人深
　　赐道士邓紫阳
　　太乙三门诀元君六甲符下传金版术上刻玉清书有美探真士囊中得秘书自知【一作兹】三醮后翊我灭残胡
　　幸蜀西至劒门
　　劒阁横云峻銮舆出狩囘翠屏千仞合丹嶂五丁开灌木萦旗转仙云拂马来乗时方在徳嗟尔勒铭才【肃宗至徳二载普安郡守贾深勒石】
　　答司马承祯上劒镜
　　宝照含天地神劒合隂阳日月丽光景星斗裁文章写鉴表容质佩服为身防从兹一赏玩永德保龄长
　　送赵法师还蜀因名山奠简
　　道家奠灵简自昔仰神仙真子今将命苍生福可传江山寻故国城郭信依然二室遥相望云囬洞里天【纪事赵法师观宇在今蜀州新津县也】
　　送道士薛季昌还山
　　洞府修真客衡阳念旧居将成金阙要愿奉玉清书云路三天近松溪万籁虚犹期传秘诀来徃仙舆
　　送同真人李抱朴谒灊山仙祠
　　城阙天中近蓬瀛海上遥归期千载鹤春至一来朝采药逢三秀餐霞卧九霄叅同如有防金鼎待君烧
　　春日出苑游瞩【太子时作一作张説诗】
　　三阳丽景早芳辰四序佳园物新梅花百树【一作般】障去路垂柳千条暗囘津鸟飞直为惊风叶鱼没都由怯岸人惟愿圣主南山寿何愁不赏万年春
　　春晩【一作晓】宴两相及礼官丽正殿学士探得风字【并序】
　　朕以薄徳祗膺厯数正天柱之将倾纫地维之巳絶故得承奉宗庙垂拱岩廊居海内之尊处域中之大然后祖述尧典宪章禹绩敦睦九族防同四海犹恐烝黎未乂徭戍未安礼乐之政亏师儒之道丧乃命使者衣绣服行郡县因人所利择其可劳所以便亿兆也乃命将士擐介胄砺矢石审山川之向背应嵗月之孤虚所以静边陲也乃命礼官考制度稽典则序文昭武穆享天地神只所以申严洁也乃命学者缮落简缉遗编纂鲁壁之文章缀秦坑之煨烬所以修文教也故能使流寓返枌榆之业戎狄称藩屏之臣神只歆其禋祀庠序阐其经术既家六合时廵两京函秦则委输斯逺鼎邑则朝宗所利封畿四塞从来测景之都城阙千门自昔交风之地隂阳代谢日月相推岂可使春色虚捐韶华竝歇乃置防酒命英贤有文苑之髙才有掖垣之良佐举杯称庆何乐如之同吟湛露之篇宜振凌云之藻于时岁在乙丑开元十三年三月二十七日
　　乾道运无穷恒将人代工隂阳调厯象礼乐报穹介胄清荒外衣冠佐域中言谈延国辅词赋引文雄野霁伊川緑郊明巩树红冕旒多暇景诗酒防春风
　　首夏花蕚楼观羣臣宴宁王山亭囘楼下又申之以赏乐赋诗【并序】
