<!-- { "loadSidebar": true } -->
　　木落天未霜君归定何时相思如惊鹊中宵未安枝夣中见阿连锵然咏新诗寤惊衰叶翻谓是步屧移揽衣下中庭风露浩淼弥遥知客衣薄归来一何迟平生短檠灯相对忽解頥万古一舒巻佳处良在兹是中及物心上与稷契期援古以自例自笑无乃痴夜义叱九闗侧足不敢窥坐令一寸心日抱二柄疑迟君商畧此恐得儿軰嗤况乃绿髪亲倚门鬓欲丝狶膏非鳯喙车辖庶可脂再拜寿百分班衣舞参差秋芳未云歇采采黄金蕤万钟不足乐古人岂吾欺
　　砂溪口望梨山　　　　　　朱　松
　　众山如连环平野忽呀口孤峯揷深云气压万培塿区区何足杰落落终自负我行清溪曲鹤立倚笻乆拂衣竟何时尘土坐自垢长梯弄玉井竒字窥岣嵝心知不能去照水顔甲厚永怀山中人独立谁与友神交解此意长啸震林阜
　　休宁村落间有竒石如弹子涡所出者宜养石菖蒲程徳藻许餽我以诗督之
　　朱　松
　　君家緑溪上岸曲溪成涡涡间石无数水蹙相荡磨谁甞掬而戏一一印指螺我欲往取之拥此菖蒲窠石罂注清汲幽姿发清哦夫子许餽我往督书已多愿言速寄与起此泉石疴【尤延之曰韦斋诗凌厉高古有建安七子之风】
　　感事　　　　　　　　　　朱　择
　　大弓窃阳氏神鼎沦泗渊何须识微士周鲁必不全武库一朝火斩蛇逐飞烟伤心睨前事氐虏宜纷然山川非晋土悲泣効楚囚一语强自慰凄迷望神州刺史下荆水司农来石头土园管夷吾过计非私忧元防负康济徒手婴羣雄兵从歴阳来无地逃奸锋谁乎死社稷千载一卞公英风与义气建立成江东【尤延之曰此三篇慨然见经世之志】
　　自作挽歌辞　　　　　　　朱　择
　　忧幽坐南轩万壑取我囚疾雷且不闻焉知草虫愁强顔理编简阅世如东流滔滔竟不返谁复操戈矛天涯念孤侄擕母依诸刘书来话悲辛心往形輙留先茔托仙峯山僧扫梧楸二女随母住外翁今白头伯氏尚书郎名字腾九州仲兄中武举气欲无羌酋棣华一朝集荆树三枝稠堂堂相继去遗我归山丘漆园夣方觉白衣云正浮慿陵若蹈空何处停华辀故乡岂不怀屋食良易谋自我识废兴于天无怨尤平生喜闻诗此诗当挽讴不须生刍奠吾从二兄游【尤延之曰此篇直欲友渊明于千载至所谓自我识兴废于天无怨尤非深于道者能如是乎】
　　至日【自序云顷以多言害道絶不作诗两日读大学诚意有感至日之朝起书此以自箴
　　盖不得已而有言云】　　　　　　朱　熹
　　神心洞鉴好恶审薫莸云何反自诳闵黙还包羞今辰仲冬节寤叹得隐忧心知一寸光昱彼重泉幽朋来自兹始羣阴邈难留行迷亦已逺及此旋吾辀
　　淳熈戊戌七月廿九日早发潭溪西登云谷取
　　道芹溪友人丘子野留宿因题芹溪小隐以贻
　　之作此以纪其事　　　　　朱　熹
　　我来屏山下奔走倦僮仆亭亭日已中冠巾湿如沐访我芹溪翁解装留憇宿茗椀防甘寒温泉试新浴抖擞神气清散步搘笻竹芦峯在瞻望隐隐见云谷顿觉尘虑空豁然洗心目君居砚山西高隐志不俗窻几列琴书庭臯富花木往来数相过主賔情意熟开尊酌香醪謦欬话曲从容出妙句满幅粲珠玉邀约登赫曦襟期伴幽独兹游得良朋道义推前夙扁字为留题深愧毛锥秃
　　山北纪行十二章章八句　　朱　熹
　　祗役庐山阳矫首庐山阴云峯不可觌碧涧何由寻昨朝解印章结友同窥临尽彼岩壑胜满兹仁知心【予以闰月二十七日罢郡是夕出城宿罗汉二十八日宿白鹿二十九日登黄云观度三峡窥玉渊憇西涧饮西原宿卧龙四月一日过开先宿归宗二日浴汤泉入康王谷观水帘宿景德观三日与清江刘清之子澄永嘉张扬卿清叟寻阳王阮南卿周頥父长乐林用中择之洛阳赵希汉南纪会稽陈祖永庆长武当祁真卿师忠温陵吴兼善仲逹庐陵许子春景阳新安胡莘尹仲建安王朝春卿长乐余隅占之陈士直彦忠黄榦季直临淮张彦先致逺防稽僧志南明老俱行】窥临事若何请从圆通説逶迤山门路峭蒨修篁列溪仍侯家名屋是孱王设何救黍离歌喟焉伤覆辙【圆通寺地名侯溪本侯氏所居李后主取以为寺无它奇但门径竹木深茂可观尔】行逢石门雨解骖寒涧东朝隮锦绣谷俯仰春冥蒙悬泉忽琮琤杂树纷青红屡憇小亭古幽探思无穷【石门涧正在天池山下有小庵三四是夕宿所谓广福庵者来日登山道锦绣谷再过小桥桥背有亭下又有亭基二小亭一】竦身长林端策足层崖表仰瞻空界阔俯叹尘寰小天池西嵚崟佛手东窈窕杖屦往复来慿轩瞰归鸟【尽锦绣谷登山稍高无复林木坡陀而上至天池院在小峯絶顶乃有石池泉水不竭东过佛手岩石室嵌空中有井泉僧縁崖结架以居下临锦绣谷又有石榻名逺公讲经台】斯须暮云合白日无余晖金波从地涌宝焰穿林飞僧言自雄夸俗骇无因依安知本地灵发见随天机【天池院西数步有小佛阁下临絶壑是游人请灯处僧云灯非祷不见是日不祷而光景明灭顷刻异状诸生或疑其妄予谓僧言则妄而此光不可诬岂地气之盛而然邪】深寻两林间清波贯华屋莲社有遗踪草堂非旧筑脩廊余故刻好丑杂珉玉亦复记经行深慙后人读【五日下山至东西林两寺相去不百步一溪清驶横贯其间皆自方丈前廊庑下过他处所无有也白莲池在东林法堂前白公草堂基在寺东乆废近歳复剏数椽制殊狭陋然亦非其正处矣是日题名属寺僧刻于咸通庄田记石】行轩复东骛祠城当晚游胡然冠盖集不尽心期幽夜厌百谷喧旦失千峯稠出门有遗恨回首空绸缪【晚至太平兴国宫唐九天使者祠也江州教授翁名卿载酒殽与乡人游应和欧景文及其诸生二十余人皆至】山水诚乃奇云谁防终始昙逺亦何人神君岂其鬼东西妄采获诬謟共恢诡百世踵谬讹彛伦日頽圮【东林慧逺杂取孔老之言以附佛学甞着沙门不敬王者论唐明皇自言亲见使者降于殿庭因立此宫而羣臣造为妖妄以迎合者甚众本朝仍赐宫额神号置提举官云】以兹游览富翻令怀抱伤谁哉可告语举俗昏且狂乾坤有贞心日月垂休光茫茫宇宙内此柄孰主张北度石塘桥西访濂溪宅乔木无遗株虚堂唯四壁竦瞻徳容睟跪荐寒流碧幸矣有斯人浑沦再开辟平生劳仰止今日登此堂愿以圗象意质之巾几傍先生寂无言贱子涕泗滂神听傥不遗惠我思无疆【六日拜濂溪先生书堂遗像子澄请为诸人説太极图义先生之曾孙正卿彦卿孙涛为设食于光风霁月之亭】明晨江矶寺尊酒聊对设孰是十日游遽成千里别英僚树嘉政素友厉孤节努力莫相忘清宵共明月【七日薛洪持志王仲杰之才携酒自南康来饮罢与张陈赵南还军子澄许张归庐陵南卿父还家择之之湖南予与王余陈黄东渡湖口而归】
　　梁寺丞见示过岭新作　　　罗　愿
　　凌晨登鬰孤南走韶阳道封疆有申画山川本怀抱公行度塞岭残雪故未扫高情无南北反谓兹山小顷来我甞游亦觉山媚好前贤困逺谪我軰得幽讨两崖瞻欲数树攀且绕想公哦新诗千骑转林杪衙官顔色约束军声悄韶阳古名郡四十专城早重华已千歳苍石在云表鱼龙舞幽壑遗韵盖可攷以兹供抚玩或可荐寿考公余亦时饮未用絶芳醥行行布恩惠正直神所保
　　题骑牛图【元序云陈仲举贤良熈宁中言新法不便谪南康酒税豢两黄犊时与刘凝之跨之游庐山李伯时绘为图今藏其家】　　　吴　儆
　　汗血声利塲举世循一轨霜风老觳觫松路石齿齿牛痩仆夫疲累累山谷里两翁非病狂顾独不取彼牛背有佳处未可语俗子夷齐向千载凛凛有生气试问齐景公乌用马千驷
　　早起　　　　　　　　　　吴　儆
　　积雨霁穷秋柴扄立清晓溪光照烟岫未觉秋容老溪边乌臼林他日没飞鸟浓緑半枯枝殷红乱衰草揺落想骚人洞庭风嫋嫋
　　刘寺簿暇日出郊按视贡院安养院漏泽园南教场饭于花药寺用韦苏州韵赋诗
　　程　洵
　　史君抱孤韵胜日成独游聊循七里郭一赏千林秋射圃既徘徊泽宫重咨畴孰生病我疗孰死骨我收遐观兴未穷小憇山更幽昔人事登览不惮道里悠而我缚防官抗尘苦淹留何当奉杖屦崇论排田驺【王防溪曰允夫诗文理胜而词采附之淘链櫽括俱不茍作】
　　与孙自修祝和甫读宛陵山谷诗
　　程永奇
　　孙君出宛陵梅诗独不喜祝黄世通家于此更訾毁暇日扣我门相与求正始敢述过庭闻用告二三子节拍贵详缓言语戒浮靡无因内金盘遂厌古罍洗无惑变徴声雅乐成逆耳譬如学书人牵率宗二朱一观繇羲帖弃走却千里九方相神骏肯与骊黄齿纷纷稗官説而昧洙泗理世事难具陈岂必在文士不鼓无成亏吾欲师昭氏【按孙自修宁国人从学朱子有语録祝和甫名穆文公内侄其先世从黄公鲁直游见遗事】
　　村行　　　　　　　　　　王　炎
　　青山护村落暗水通沟池人行禾黍间漫漫迷所之里社压新醪击鲜赛丛祠田父相劳苦雨旸无失时龙骨挂屋角秋熟可预期行行度冈涧泉石多幽竒防风发清籁好鸟吟高枝此中有佳趣岂无幽人知去住两不可空吟招隐诗
　　秋怀柬陈巽叔徐伯老三首　王　炎
　　西风脱数叶木末秋有声团扇内箧中肃肃庭戸清公退颇无事解衣坐东荣本乏霄汉心未断丘壑情日月不肯留夺我双鬓青陈编堪解頥凉夜亲短檠
　　凉风挟秋回蒲栁青欲黄桂树枝相樛采采含幽芳清香美无瑕坐忧露为霜志士有所怀后时多慨慷西南天汉流蟋蟀鸣露草黄鹄垂其翼坐防歳年老寸阴轻尺璧进德恨不早百围饱风霜蹭蹬何足道
　　白鹿洞　　　　　　　　　方　岳
　　兹山信雄深钟上云雨防吾紫阳翁几何不豪取有来青牛车肯作白鹿主诗书衣被之一变至邹鲁唐虞际淳熈此道日方午涧声撼皇坟山翠湿章甫纷其四方人防此共谈麈岳也互乡童屦二不及戸却后七十年空堂凛遗矩四书在乾坤六老自今古昭回云汉光不隔天尺五厥惟貂续难慎勿小吾土
　　田制　　　　　　　　　　方　岳
　　井田变阡陌万世以罪秦商君信苛刻不过民自民汉名反秦火当与三代隣今年田欲方明年田欲均宁知古井田不为赋税湮百亩官所予无甚富与贫从来经界法要使风俗淳岂为横江网竭不遗一鳞乃知三代时官与民为春秦民自生生官不与笑颦孰云汉田制顾不如秦仁秦姑置勿问汉已掎摭狺谁其起邹叟重与毕战陈
　　武康澄道寺前溪上观鱼　　钱　时
　　山溪清彻底暎日浮脩鳞人间汤鼎烹见此一掬春倚杖为欣然长淮浩无垠寄语溪上翁可以观吾仁
　　璜源宗人珏寿庆楼　　　　吴　浩
　　吾宗培世德盛事裒一门仰顔有寿母俛目见子孙平生青云器威凤宜孤骞脱然舎荣爵回车息深村服勤养堂中身已大父尊戏防时趋庭奉舆日渉园所至畴接武顾见贻厥繁今年结髙楼长少数慿轩羣星环婺女列象如可扪云傍檐楹飞山隣窻几蹲往来乌鹊喜廻互竹木蕃良辰风日佳容与同芳樽循陔度雅乐清响闻天阍男儿贵恢豁楼记聆绪言谷共里人饱书从寒士繙善源深复深河流出昆仑吾颂殊未艾来更瑶琨
　　秋怀五首　　　　　　　　孙　嵩
　　秋虫日以喧秋树日以踈君听草根蛩泣吊风中梧壮士秋怀涕及此清霜初
　　从来感秋人一例皆楚声吾闻古燕赵慷慨多不平惜哉宋玉辞不使荆轲听
