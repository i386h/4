<!-- { "loadSidebar": true } -->
　　屋下种花檐露满窻前叠石岫云生春风不解分疆界本自无心却有情
　　首夏
　　首夏清和似夷惠心情熈洽即唐虞竹梢巧送月到牖荷叶乱迎风入湖
　　金陵懐古　　　　　　　　汪元岳
　　胜地尚存龙虎气荒台巳失鳯凰踪六朝文物山川古霸业终归指顾中
　　观黄山仙人药臼　　　　　程立信
　　药臼空遗千载名丹成人向九天行我来欲覔刀圭剂只听寒泉佩玉声
　　题荆公读书堂　　　　　　吴资深
　　六籍纷纷尽可奴翻腾字説乃菑畬可知山半青灯夜只读商君一巻书
　　孙武　　　　　　　　　　汪韶
　　为忧玩色军实故假陈兵去二姫却恨此机深莫悟后人不谏受西施【刘后村云汪君示予行巻篇篇有意如评孙子斩二姫为防微庶乎今昔人所未道者】
　　林和靖墓　　　　　　　　吴锡畴
　　遗藁曽无封禅文鹤归何处认孤坟清风千载梅花共説着梅花定説君【吕左史云此七言之奇者】
　　送春
　　惆怅春归自不禁日长门巷静沉沉应知不止为花地沃沃桑麻雨露深
　　山中杂言
　　小小柴门傍竹开幽深不惯有人来颇嫌老鹤无情思啄损庭前一径苔【方虚谷曰兰臯诗淡静幽深有贾浪仙之风】
　　登金陵钟山絶顶　　　　　吴龙翰
　　万仭钟山着屐登中原今隔几崚增自怜不及天边鴈嵗逐春风到八陵
　　草堂
　　苍烟落日草堂深浅浅寒侵白玉簪等客不来童睡去自揺脩竹和新吟【方虚谷云式贤嗜奇学博如此絶尤予所深喜者】
　　十一月宿于潜　　　　　　汪宗臣
　　蜂迷蜜瓮术丝香蚁泛花甆碧玉浆县僻人稀寒日晚古松樛翠出危墙
　　燕鴈
　　秋来春去鴈宾熟秋去春来燕子忙寒暑自分人事信不须禽类互炎凉
　　晚望
　　野岸松杉暝色沉渔翁收钓碧潭深冲云防防鹭飞疾何处呼牛尚逺林
　　春信　　　　　　　　　　程彻
　　萧条冬事堂堂去拍塞韶光防防开明月清风遮不断暗音时入梦中来
　　紫阳夜坐　　　　　　　　孙嵩
　　一夜灯前白纻单沉吟有此夏初寒露零若与人相语松杪潇潇下石坛
　　偶作
　　更勿穷通算此生文章白付谁评凄凉例薄佳人命邂逅多成子名
　　书雨
　　隂谷幽林热似焚阿香鸣鼓骤殷殷天公作雨须防事用得东山一片云
　　归途旅思
　　虚市斜阳早掩门萧条州县抵深村残梅与客迎新嵗明月随人作上元
　　姑苏元夕
　　茂苑长洲满地春吴儿歌舞逐时新风流百巧花灯手犹是夫差国里人
　　初归　　　　　　　　　　孙岩
　　湖踪海迹一飞蓬千里常随莽荡风今日抵家篱犬噪不知身是主人翁
　　树隂
　　春去空山啼乳莺莺边老树幕新青一瓢挂此坐终日即是苏家择胜亭
　　溪上
　　溪翁生计独熈然新买南隣舴艋船日载鸬鷀三十尾鱼为租入水为田【方虚谷云此絶类陈后山不具眼者不识也】
　　寓斋
　　环中风物有谁争即日诗情取次生云倦竟依檐际宿雉驯时下竹根行
　　过往嵗避地之所屋毁人迁　汪炎昶
　　依旧苍苔小径斜当时从此入山家心疑谬误还疑是雨湿棠梨一树花
　　晦庵先生遗墨【予先世凡两娶朱氏一韦斋从姑一晦庵从妹至先大父仅存先生四帖今幸存其二于吾宗感而有赋】
　　乆逺知谁更解珍即今犹见墨如新难懐白璧归秦国尚喜乌号属楚人
　　又
　　待制诗章雕玉雪郎中笔阵布云霞独于妙迹留遗恨涧石嵯峨叠藓花【待制吕广问郎中凌唐佐皆靖康时人二公所赠先世诗今皆有石刻存焉】
　　湖堤雨中夜归　　　　　　方囬
　　夜雨昏昏欲雪天数家灯火北山前乡心认作桑麻路忽有湖船奏管弦
　　行宫西门
　　翠华东幸缔和盟从此君王罢北征宿卫周庐无处所野人畦菜傍宫城
　　舟行青溪道中入歙一
　　乘时盗贼起风尘战血苔痕几度春古庙仅能存大树荒山犹自少行人
　　二
　　刺桐花发草如蓝欲卸绵袍剪苎衫一夜春霜忽如雪江南天气不宜蚕
　　跋张明府独乐园圗一
　　熈宁相住半山寺元祐人宗独乐园早起庵中钓鱼手未应宣靖失中原
　　二
　　独乐人闻新法新定应翻作独愁人墓碑一仆党碑立已觉园花埋战尘
　　题许宣平南山故居【自注云李白来访许宣平于紫阳山下过渡得破船有老翁在问宣平家老翁指船篙赋诗曰面前一竿竹便是许公家即宣平也二仙相遇甚奇】
　　一庵依旧翠微中身在蓬莱第几宫羽卫夜归人不识满山松桧响清风
　　新晴
　　女伴新晴喜晒衣老人闲歩览春晖隔篱一树桃花发初见今年粉蝶飞
　　崇徳道中　　　　　　　　汪梦斗
　　忽忆西窻昼掩扉却縁残照水边归杜陵防府坡南海都似西窻此夕晖
　　有感
　　驱驰万里且归休三十余年只漫游巳死舒何呌不起霜松雪桂一山秋【徽学近年惟舒公璘何公坦大有功于学梦斗在学时松桂甚茂今闻剪伐矣】
　　通倅陈弗斋部运归自河南　曹泾
　　风月平分本是闲一车留汴独间关了将官事归来喜识得宣和万嵗山
　　蒋山八功徳水　　　　　　鲍子夀
　　功徳河沙七寳池可如甘露降三危钟山一滴曹溪水好及萧郎索蜜时
　　维扬懐古
　　江北江南水一涯迷楼结绮两堪悲雷塘草緑人安在曽见黄奴坐井时
　　汪忠卿御史梅庵　　　　　程文海
　　家住新安生虎林绣衣风节老梅心客来若问封侯事笑指庵前月色深
　　夏夜　　　　　　　　　　汪云龙
　　银溪乍生秋入座火轮初坠月侵廊荷风翕翕传绡扇竹露萧萧下石牀
　　江南　　　　　　　　　　赵象贤
　　鸥波万里与天浮烟树微茫接几州底是客懐愁絶处潇骚风雨倚江楼
　　偶题
　　杯羮瓶粟苦无多剪爪侵肤可奈何老矣未成梼杌史归欤不为扊扅歌
　　登徽城谯楼　　　　　　　江光启
　　夕阳犹恋最髙楼天角银蟾欲满钩曲曲防干浑倚遍故园松菊几分秋
　　晓村　　　　　　　　　　叶朱
　　晓天风露冷飕飕山下人家景絶幽略彴影横门外水绕篱开遍碧牵牛
　　幽居　　　　　　　　　　朱焘
　　衡茅松底漫为家竹引香泉瀹瑞茶落莫秋容谁管领一堤霜蓼自红花
　　见方虚谷后自述　　　　　程以南
　　清吟空想离骚国至理难穷太极圗知有老人圯下履恨无鸿寳枕中书
　　鴈不传书　　　　　　　　吴先登
　　牧羝北海坚持节射鴈上林那得书但使子卿归汉国从教使者诳单于
　　山房偶书　　　　　　　　孙国瑞
　　山深露重凉如许落木萧萧积烟渚西风慎莫剪芭蕉留与幽人听秋雨
　　题云岩耕读巻　　　　　　程荣秀
　　侵晓耕田夜读书白云深处结茅庐红尘不到苍崕畔自有渔樵问起居
　　赠言星易汪岩川　　　　　王仪
　　六籍分明易有神能逃烈火度嬴秦説铃傲几欺童稚不似成都卖卜人
　　黟川杂咏　　　　　　　　唐元
　　翠瑶为壁住人家一夜山前听乱蛙莫怪客衾凉似水淙淙飞涧隔窻纱
　　题陈生明皇洗马圗
　　五龙毛骨代间无逺市边城入帝都珍重君王赏神骏内家别有洗儿圗
　　玉山道中　　　　　　　　胡初翁
　　青山歴歴响舂声十里秋云一望平倦客小支笻竹痩霜风烟草路纵横
　　夜归舟中
　　江上归舟暮色苍市楼灯暎逺波光楼中风荡歌云去不涴渔家月下榔
　　藤溪古祠　　　　　　　　汪称隠
　　苍松老桧鎻寒烟古庙荒凉野水边门掩苔痕香火冷石幡竿上啸饥鸢
　　长沙定王台　　　　　　　郑绍
　　当年米博长安土宁得负米归长安王去何之母谁望夜深明月荒台寒
　　题孙万户苏武圗
　　羝羊不乳嵗时深万里归来鬓雪侵麟阁千年今不见丹青谁解写丹心
　　途中闻鹧鸪杜宇声一絶
　　深藏古木鹧鸪鸣响裂青山杜宇声归去路遥行不得二禽相答正关情
　　题孙甥子恭孝友堂　　　　吴礼
　　我爱孙郎好弟兄若翁虽死亦如生春风堂上慈顔喜日日开帘看紫荆
　　歌风台　　　　　　　　　洪焱祖
　　可是歌风念故乡匹夫万乘岂寻常不知身后闺门祸只道无人守四方
　　汴学
　　朝元竞诧新宫丽相国犹存古寺雄壁水枯荷人不到石经零落卧秋风
　　县防独坐
　　瑞山花发杂青红案牍全稀犴狱空数片闲云窥吏散飞来庭下舞轻风
　　题古城石壁【上有汪王庙】　　汪泽民
　　炀帝南游四海兵石门凭险待时平至今万嵗山头庙犹有居民説古城
　　休宁县断崖　　　　　　　汪庄
　　青山欲尽两崖开白鸟飞边一水逥逺听歌声何处发荒烟落日钓船来
　　拒霜花下野鸭圗
　　花入霜天织女机緑肥红腻写芳菲一鳬花底多幽思立尽秋光不自飞
　　舟中和韵
　　双桨轻风送小舟倚篷延伫散离愁来牛去马江村路红树人家是越州
　　看花　　　　　　　　　　王诜
　　随歩看花花正开今朝零落满苍苔不须苦恨三更雨嵗嵗春风去又来
　　登师山一　　　　　　　　郑玉
　　城上钟声度逺溪扶桑破曙海云低披衣欲起还欹枕山下晨鸡四面啼
　　二
　　山前村落乱髙低云意糢糊逺近迷万叠峰峦如画展黄山恰在小楼西
　　覆船山樵歌五首
　　行客初登半岭间石门深鎻路逥环若将泉水论髙下应是东南第一山【右小石门】
　　路入黄茅劔断蛇踈篱石磡野人家山深地冷春难老五月岩前见落花【右童家磡】
　　巨灵斵断此崔嵬好事题名几度来不用碧纱笼石上但令风雨长莓苔【右断岩】
　　歴尽崎岖上碧岑髙山飞瀑似鸣琴何须水乐寻幽洞自有岩前太古音【右响泉】
　　常忆当年武肃王金婆店里月华光山中十月桃应熟未荐仙人不敢尝【右金婆店】
　　休宁道中一　　　　　　　程文
　　雨霁浮岚翠欲迷村村垣屋树髙低山深路险难骑马借得芒鞋过小溪
　　二
　　小火原头烧麦芒收残菜子挿新秧健儿趂得溪流涨一夜乘槎到富阳
　　题王清夫东雨阁
　　阁上留题百巻诗王郎与客读多时好风吹送东来雨湿透青衫总不知
　　题潘和仲桃溪圗后
　　故人家住桃溪上我住桃溪西复西何日穿云度溪水碧桃花里听莺啼
　　有感
　　白头郎吏泣江边故里丘墟未足怜肠断梨花寒食雨金鱼墩上雪林阡
　　江隂吴士明花园一　　　　马肃
　　松风微动凉生座竹雨初收青近人日日凭轩举春酒不知朝市马蹄尘
　　二
　　虚亭面面壁玲珑庭下游鱼白间红乆坐不知香雾湿竹防干外藕花风
　　读檀道济传　　　　　　　汪午
　　啓衅真由白面生北来谁御佛狸兵始知误听谗人口壊却防边万里城
　　丁亥题店壁　　　　　　　汪斌
　　渡水归樵憇栁矶满山红树暎斜晖谁知不是真圗画却悟前汀白鹭飞
　　题栁溪　　　　　　　　　程养全
　　堤栁扶踈溪水清緑隂消得杖藜行幽懐只许沙鸥觉时向矶头管送迎
　　题韩干画太宗马并御跋
