<!-- { "loadSidebar": true } -->
　　汪公立信字诚甫少慕名节激昻有救时志举进士甲科仕州县佐幕府在在垂名处仕虽微然特负时望每朝廷一清要官缺议者皆谓公宜处之当时用事大臣亦心知其贤以其不屈意少降下故终不得在选中自为小官时未尝阿以事上庚申嵗我师退守鄂州贾似道既罔上冐功凡一时阃外之臣恶其与已分功乃行打算法于诸路欲以军兴时干没官物为罪名击去之于是向士璧守长沙弥九月遏南师以完其壁坐解围犒设钱为盗入被劾去谢枋得募传二社民义以保郷井费官钱二十缗几不免于罪公以制置司参议官佐赵葵于沿江幕府葵去而马光祖代之公是时犹在府也光祖与葵素隙且欲迎合贾意被防即召吏稽勾簿书卒不能得其疵以开庆二年正月望夕张灯燕设钱三万缗为葵放散官物闻于朝公力争之谓不可且曰方艰难时赵公在事勤劳而公以非理攟拾之公一日去此后来者复效公所为可乎光祖怒曰吾不才不能为度外事知奉朝命而巳君他日处此勉为之公曰使立信不为则巳果为之必不效公所为也光祖益怒议不行公遂投劾奉祠去初公通判江陵府而葵制置荆湖尝以公事劾公及在松江府亦谋议寡谐公于葵葢未尝有一日之驩也似道既得政文臣大官其名阀才业出已右及同功一体之人皆经吏议被重劾于是旧臣在位者无防顾邉帅阃非其人则外御无法乃选防材良登进公自庶官制置荆湖然未尝有所迎谒附丽也公至江陵澄清庶务练兵劝农増陴浚隍茭糗毕峙军容粗壮民赖以少安公事君训兵皆本之以忠贞而治民济之以明断故上下咸服其徳而人亦莫能欺也公所至壁垒旌帜无所更益一顾盼号令而神采鲜明论者方公李临淮云度宗在位惟荒乐之从未尝及外庭事大小之政贾似道实专之当东南危急之秋疆场日蹙凡邉遽告急者冠盖相望谍自北至者比比皆言我方饲兵秣马以图大举而似道狃于鄂州之役谓幸之可以再而胜之可以几兵馁士弱漫不加意措置乖方中外解体方延集憸佞兴起弥文以褒诵功徳谓太平暇豫时尤恶人言兵事公深患之廼贻书似道谓今天下之势十去八九而君臣之间宴安不以为虞夫天之不假易也从古巳然此诚上下交修以迓续天命之几重惜分隂以趋事赴功之日也而乃酣饮深宫啸傲湖山玩嵗愒日缓急倒施卿士师师非度百姓欝怨非上求以仰当天心俯遂民物拱揖指挥而折冲万里者不亦难乎为今日之计者其防有三夫内郡何事多兵宜尽出之江干以实外御算兵帐见兵可得七十余万人老弱柔脆十分汰二为选兵五十余万人而沿江之守则不过七千里若拒里而屯屯有守将十屯为府府有总督其尤要处輙参倍其兵无事则泛舟长淮徃来游儌有事则东西齐奋战守竝用刁斗相闻餽饷不絶互相应援以为聮络之固选宗室亲王忠良有干用大臣立为统帅分东西二大府以莅之任得其人率然之势此上防也乆拘聘使无益于我徒使敌得以为辞请礼而归之许输嵗币以缓师期不二三年邉遽稍休藩垣稍固生兵日増可战可守此中防也二防不得行则天败我也若衔璧舆榇之礼请备以俟似道得书大怒抵之于地诟曰瞎贼狂言敢尔葢公一目微眇云寻中以危法废斥之初己未嵗我师伐宋四道竝攻似道为江淮宣抚大使守鄂州世祖在藩帅大军围之似道穷蹙援絶鄂几下者数矣会宪宗崩于合州师还宋守臣王坚以功告于国南来元帅锡尔格攻长沙久不下闻问亦帅师而退而亲王居守者作乱京师我军上下未之知似道微知之因使人诣军中告其故且请纳嵗币以定盟既师还似道用刘整计絶流取后军数万人以战克闻中统元年诏遣礼部尚书郝经徃聘于宋似道止之扬州纳币事秘宋人上下未有知其端者及使至事始露而似道多方以蔽上卒不使上知之也其后国家移檄数宋罪未尝不以为言而宋人亦叹其君之不聪且疾贾之防上也故立信请归之至元十一年我师大举伐宋似道始拜表传檄督诸军出次江上以公为端明殿学士沿江制置大使江淮招讨使俾就建康府库募兵以援江上诸郡公受诏不辞即日上道以妻子托爱将金明执其手曰我不负国家尔亦必不负我遂行与似道遇芜湖似道抚公背哭曰不用公言以至于此公曰事去矣公勉之既至则建康守兵悉溃四面皆大军矣公见事不可成叹曰吾生为宋臣死为宋鬼终为国一死但徒死无益耳率所部数千人至高邮欲控引淮汉为后图已而闻似道师溃鲁口江汉守臣皆望风降遁公叹曰吾今日犹得死扵宋土也乃置酒召賔佐与诀为表起居三宫与从子书属以家事夜分起歩庭中慷慨悲歌扼吭卒宋咸淳十年冬十有二月也丞相淮安忠武王巴延入建康金明以其家免人或恶公扵丞相以其三策及其死告且请僇其孥丞相叹息乆之曰宋有是人有是言哉使果用我安得至此命求其家厚恤之曰忠臣之家也金明以公之丧归丹阳既葬而明疽发背死公子内书冩机宜文字在建康府亦不肯从众降﨑岖走闽而死初公之未仕也家窭甚会嵗大防吴渊守京口命为粥以食流民使其客黄应炎主之应炎一见公与语心知其非常人言于渊渊大竒之礼为上客凡供帐服御皆视应炎为有加应炎甚怏怏渊解之曰此君吾地位人也但遭时不同尔视君之识度志业皆非其伦也曷不少下之是年江东转运司发解次年登第拜官后其践歴畧如渊而卒死于难人谓渊能知人云公有妾为尼婺州年九十余犹歴能道公家事公居身甚俭而施予不倦处上下有礼而门内肃如也稽故臣长老言叅以稗官小史酌书之为端明仗节记【按宋史云立信澈从孙也曽大父智从澈宣谕湖北道六安爱其山水因居焉考汪氏谱澈出越公第四子广立信出越公第七子爽与婺源大畈实同所出疑当称族孙而史误以为从孙也又按宋史及金陵志云立信病笃告老授光禄大夫致仕死年七十五时高邮尚未归附遗表奏赠少傅立信先居建康兴政坊至元丁丑归葬溧水都堂山子麟早卒侄天麒为撰年谱云】











　　新安文献志巻六十五
　　钦定四库全书
　　新安文献志巻六十六　　明　程敏政　撰行实【忠孝】
　　宋山屋先生许公【月卿】行状　许　飞
