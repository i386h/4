<!-- { "loadSidebar": true } -->
　　公讳月卿字太空后字宋士时人称之曰山屋先生许之先姜姓以高阳为望秦末许猗隠居不仕云孙毗为汉侍中生徳汝南太守因官寓家徳生据典农校尉据生允魏镇北将军少子猛为幽州刺史猛生式至平原太守式生贩晋司徒掾子洵凡十世至唐睢阳太守逺生二子玫婺州司马现袁州刺史其孙儒不义朱梁与从子知柔为江南儒生稠仕南唐叅徳化军事知柔检校吏部尚书兼御史中丞子承杰检校国子祭酒兼御史大夫番昜明口许氏其后也迨江冲府君赘歙之婺源遂为县人公所自出也曾祖安国祖琳皆邑之善士考大宁以学问见知扵鹤山先生魏文靖公文靖以友仁扁其堂是为友仁先生公幼頴异七嵗能属文年十五从介轩先生董公梦程游董公者子朱子门人正思先生程公之高弟端平乙未县大夫王埙谓公天下竒男子也俾受学于文靖公子魏子公徃卒业遂有志当世事嘉熈庚子试流寓以易学魁江东淳祐癸卯客左史吕午家载试于漕复为举首明年试省别院第二将廷对左史言王侠言时事必中请徃之王侠者吴越之侠客也家无儋石之储而百万可立致复挥之如土先是余杭失火比及左史氏左史未退朝有为全其家既而去之者左史徳之未知其人居乆之然后知其为王侠也公造侠侠笑曰吾视子之才足为天下先为子计者宁逆骊龙之鳞毋拂豺狼之性豺狼盖指权相史嵩之也公怫然起曰吾宁殿多士专攻上身吾所不为吾必言天下所不敢言者既而防题有始忧勤终逸乐之问公对言臣闻文武有忧勤而无逸乐进逸乐之说者赵高高拱深居之谋此秦之所繇亡也逸乐无度则君人者失权君人者失权若太阿之倒持而授人以柄虽欲勿伤焉得而不伤书曰一日二日万几文王日中昃不遑暇食岂逸乐之谓哉竟以触时相见抑有防升甲赐进士及第授濠州司户参军时徐公元与刘汉弼等言权相寃死公率三学诸生伏阙讼之言至激切理宗目以狂士嵗丁未庚戍兼领本州教授摄知録参军沿江制置辟公招抚司从事发运司亦聘入幕寻丁友仁先生忧服阕迁临安府学教授升黜必当士论数上书言事丞相谢方叔有不才子浊乱朝纲京师目之为小相尝使招公曰吾幸读子之文服子之义乆矣子来吾能使吾君相以史馆拾遗之职居子若此者凡十告而公不徃时余玠子如孙帅蜀贪残废法而军民溃乱公因上言玠无义方死有遗责乞斩如孙函首谢蜀其所盗财以给军士如此则朝廷不失政刑与大臣之子弟专权乱政者必耸然知惧矣书上小相怒讽台臣击之因失职丞相董公槐言之理宗特创员外阙留置京师时丁大全居政府公固辞不就盖公屡上书诋之也寳祐乙卯槐更奏公入江西庾幕寻改干办本道提举常平公事待次六年不就使者史绳祖屡书起之既至遇黄万石有狱赂使者左右枉其事公争之贿以不行扵是下不受屈势家讫无犯法者江右因号公为铁符寻摄提举事政尚亷平多所平反属郡有狱至逾年不决者公令郡县以其狱上皆一旦遣之民以不寃古心先生江公之执政也数荐之朝而憾已者当路竟循承直郎干办浙西安抚司公事不就时贾似道平章军国重事权侔人主至是屡书起之比至似道恨相见之晚以公试馆职与黄镛偕召公言朝政失人心者三事并诵林实夫所为饯公序实夫者南州之高士也其序有曰宰天下者其量要足以容天下而后可今相君汲汲焉求先生如是而区区犹愿一言近世一种小夫以嫉为纳忠以隔絶为自献附耳而啓有同告宻画界而立有似法坛尽絶一世公议扵钧陶之外独以左右便嬖为腹心耳目察之不审一惑其言则吾之自处日狭志趣日陋常恐诸侯客子之来盻盻然虑其轧已也是虽有周公之才之美且无足观积中书二十四考吾亦何乐扵此哉发扬蹈厉歴歴为相君言之非先生而谁忠扵知已孰大扵是考亭夫子有言吾辈与百万生灵尽在此破漏船上但唤得一副手稍公不至失坠其益非小抑吾言多忤必先生然后能为吾致之似道佯唯唯未防以陈宜中易公召并浙西职罢去公廼歩归故里杜门著书号泉田子游从者屦满门外当时翕然师尊之始徐公元之遇害也朝廷以京秩官其子直谅仕至显官次直方不受徳祐乙亥起家至殿院首荐叠山先生谢公为江东提刑再荐公与刘辰翁皆有将相才宜膺重寄朝廷方议以公开阃东南未防官军下新安明年下钱塘公深居一室但书范粲寝所乘车数字扵是不言五年而卒盖至元二十三年乙酉嵗十一月也享年七十终正寝先一夕毕召家人曰吾将逝矣必殓我以集英殿所赐袍庶可见先帝扵地下又命其壻江恺曰死矣履善甫得其所矣不可复作矣谢君直与予皆不茍合扵世者也是尝比扵予【叠山先生尝书其门曰要看今日谢枋得便是当年许月卿云】是深知予者也吾死子盍扵是而铭我焉公疎髯玉貌秀目丰頥举止闲雅望之似神仙中人其所著述累十余万言时时为人取去其仅存者十二三初公深见知扵理宗将不次任之为权臣所沮公扵是着百官箴凡万六千余言比进会理宗弃羣臣而马碧梧先生见之叹曰确乎有经世之实人主当置一通扵座右履斋呉公亦言公在熈丰不党扵熈丰在元祐不党扵元祐者也董公槐蔡公抗皆诫公以和平勿过刚公曰大臣宰相以此取士特未之思耳夫和平以从我岂不和平以从人勿过刚以顺我亦岂不能勿过刚以顺人靖康士大夫率由此道许某只是一许某决不能枉道以事人也公始受学扵董公去事子魏子受学有繇学道有得是以身益困而志益坚志益坚而道益明大节卓乎其不逾也夫人安定程氏生二男茂登仕郎董进武校尉皆早世女五人晚生二男翼飞女二人其母方氏孙男四人文相文晏文侍文任孙女六人曽孙三人以至元二十四年丁亥嵗十有一月某日葬公扵婺源北七十里之仁洪先是受公遗命乞铭为状未定而叠山先生北行死矣于戏日月逾迈事未易成而恺亦垂老扵是谨更状公行将以求文扵当世之立言君子延祐元年十月日季子飞泣血谨状
　　记鲍氏【宗岩夀孙】慈孝事　　程　文
　　慈孝堂者歙鲍君仲安所居之堂也初棠樾人相惊有防至则各逃匿鲍氏之父遇焉执而缚之树将兵之其子奔救曰此吾父也请兵我父曰吾唯一子幸生之以存吾后我请受兵贼见其父子争相为死愕然欲释之欲并害之未知所决会风起丛薄间声振林谷若甲马之至者贼以为捕已卒舍去父子因得脱巳而贼还无所得恚焚其郷而去比屋尽燬而鲍氏之门闾独岿然存郷人惊异叹曰此慈孝之报也欤遂目为慈孝鲍氏传其子至孙七十余年人之过其门者犹曰此慈孝鲍氏家也仲安思懋昭先世之令徳惧后之人无所观仰警饬将坠慈孝以忝祖武故名其堂请予文以记之予读新安志盖尝有感扵斯矣昔者圣人之教人也道莫大扵慈孝孝者所以为人子也慈者所以为人父也推之家国天下无异焉故曰孝者所以事君也慈者所以使众也慈孝立而百行举矣天之生斯人也谁无慈孝而鲍氏独享其名郷里称之君子信之四方与之天岂私扵鲍氏而隂厚之邪何其久而益闻也夫人有家父父而子子安居扵无事上堂有温凊之奉焉过庭有诗礼之闻焉不知其孰为慈孰为孝也惟其临患难而不变决死生而不疑知有父子而不知有其身委性命以遂厥志而慈孝之名立焉慈孝之名立而世教于是乎兴矣天其以鲍氏为训乎不然何其临难不茍免而卒以自免也使鲍氏父子不幸而剚刃扵盗贼之手则为善者惧矣且将曰彼鲍氏父子以慈孝蹈祸则谁肯为之人道不防扵息乎鲍氏父子之得生全者天也非幸也且吾闻之尧父慈矣而不得扵子舜子孝矣而不得扵父顾鲍氏何人而父子具美虽其事甚微而慈孝之夲在焉则亦何以至扵斯也无亦当时国家徳泽涵濡之久我文公流风余韵渐被于郷土者深人人有士君子之行而于鲍氏之事适见之乎推而达之上焉足以事君下焉足以治民鲍氏之后必大所积者厚矣虽然名其堂孰若施之身征扵文孰若见诸事予惧重外而内惑也仲安曰否古之人盘盂有铭几杖有戒岂以内而遗外哉予既感其事而重其请故为详书而谨记之鲍氏父名宗岩字传叔宋处士子名夀孙字子夀尝为徽宝庆二郡教授有诗文行世仲安名元康教授孙也其堂则仲安父防曽府君名鲁卿所构其扁则翰林侍讲学士豫章掲公徯斯所书噫后之人登斯堂览斯文慈孝之心不油然而生者吾不信也吾不信也年月日记【洪杏庭续志鲍夀孙字子夀歙县人唐越处士宗岩之子咸淳丁夘中江东漕解第一人时年甫十八至元丙子郡将李世达军叛歙西北郷郡贼窃发肆其斩馘富者皆不防免或曳夀孙父子至贼魁前子愿代父死父愿代子死贼魁醉亦心哀之顾求金不已闻有骑军至贼骇散父子俱免归附后厯杭州许村盐塲管勾徽宝庆二州教授其在郷学整葺一新同郷虚谷方公回为之记讲学有源委诗工而不刻注易未竟而终】元故嘉议大夫礼部尚书致仕赠资善大夫江淛等处行中书省左丞上护军追封谯郡公谥文节汪先生【泽民】神道碑　　宋　濓
