<!-- { "loadSidebar": true } -->
　　先生讳养全字子正其先新安人自唐司徒公平巢冦捍郷里生子勋以金紫光禄大夫行饶州司马兼知银山镇银山即今徳兴县也因家鳯凰村勋子彦光银青光禄大夫检校礼部尚书兼御史大夫上柱国彦光子克璋入南唐迁里之要城再迁南溪克璋子继侃三世袭领镇事厯五世至庸始卜龙门之下而居焉庸生敷敷生绎宋承节郎江东帅干生子潜潜生克已从仕郎真州六合尉嘉熈中北人犯境与没王事赠朝奉郎即先生髙祖也克己二子长达可承直郎两淛运干痛父没撰帝王统论厯叙宋季之失又编刻河南家谱次附鳯与父同没赠淮西节干是为先生曽祖达可悯其弟附鳯无传以子天球为之后是为先生之祖天球早世而其弟天则次子賛翁继之是为先生之父母婺源吴氏先生自幼知折节读书中至正辛巳举登壬午丙科赐同进士及第授将仕郎寜国録事先生刚正亷明一日抗言忤佥宪命为鸷鸟赋授笔立成佥宪怒释握手如平生懽屡委谳狱多所平反秩满需次于家时中书叅政韩公镛出守饶援晏元献礼范文正主南京学故事罗致郡庠典教日与郡教范尧臣同年董宗文陆元庆李晋齐郡士杨本六人讲论郡庠旧有范文正手植松日逰其下好事者绘为图号曰松庭六客韩公嘉其乐育有成以白粥扁其斋叙其事为诗以赠先生因号白粥道人既而转从仕郎龙防丞政声益着以抟击豪右忤郡官委以逺役旷其职佥宪余公廷心按部责郡官直其事焉庚寅考试淛闱壬辰红巾倡乱协辅中书左丞罗罗及叅政苏公伯修克复有功授铅山州判出镇汭口胡坊号令明赏罚信立营栅以防御设团甲以保障人乐为用冦兵蚁附而登先生出义兵力战俘获凡万计民赖以安为勒碑张嵓之右以纪其实居嵗余冦复益兵犯境先生亲帅众御之而为总兵者所拘辖志不克行遂罹锋镝临没力疾大书曰国事不敢言家事不必言又曰脚踏实地心契苍穹死而有知当庙食乎汭川之东时至正甲午五月五日也得年五十有六夫人王氏故宋黄冈知县壑之孙女是冬归柩自铅山乙未葬里之叶家山以夫人祔焉子男二人长海宗工举业卒年十七次岱宗女一人适乐平徐氏孙男三人长祖徳继海宗次祖祐幼祖泽曽孙男四人女一人噫先生早有志当世虽进由科第而未尝以功名富贵为心故其事上不謟临下以公涖政専持风裁其于文平淡古雅而不务险怪于诗雄浑豪纵而不尚秾冶有白粥藁蔵于家初先生自知国祚难复预为文自祭曰幼学壮行刚直自任非腐儒也寜国龙防粗着亷干非污吏也出身科第官至七品非贱夫也年逾五十为国而死非正命犹正命也呜呼先生刚大之气见乎志体用之学措乎事遇文治则亷干有能足以长民遇武事则忠义勇决足以御冦土人思其功业庙食于汭水之上水旱疾疫无不祷焉是虽元祚既终天命有归而先生之勤劳王事暴白其心可为后之事君报国者劝矣维新忝内弟获从先生逰故知先生为详惧其久而冺也因状其本末于右使得乞铭于当代立言之君子以慰先生之灵于地下云旹洪武二十四年辛未冬十二月望日学正维新书于监学崇志堂

　　新安文献志巻六十六
　　钦定四库全书
　　新安文献志巻六十七　　明　程敏政　撰行实【忠孝】
　　汪左丞【同】传　　　　　　　赵　汸
