<!-- { "loadSidebar": true } -->
　　或问礼记所载后夫人嫔妇女御之制其合于古乎曰不然嫔妇女御则信有之若夫人则诸侯之妃不在王宫何以明之吾稽之周礼九嫔实亚后而夫人不与焉内宰曰以隂礼教六宫以隂礼教九嫔以妇职之法教九御内小臣曰若有祭祀賔客丧纪则摈诏后之礼事相九嫔之礼事正内人之礼事此皆自后而下辄及九嫔无所谓夫人者曰夫人坐论妇礼者也乌可以职求曰坐论妇礼则其不见于礼事也可矣然内司服祭祀共后之衣服及九嫔世妇凡命妇共其衣服追师掌王后之首服为九嫔及外内命妇之首服则冠服亦不及焉何也夫夫人之等视诸侯九嫔之等视卿天子以内之卿代外之诸侯以内之嫔代外之夫人是或一道也曰然则浆人之职何以云夫人致饮掌客之职何以云夫人致礼曰浆人之致饮此职之在诸侯国中者尔王后有酒正致饮侯国无之故以浆人周礼之所记有掌侯国之事如环人讼敌国之类者多矣若夫掌客之职亦诸侯相见之礼若诸侯朝天子皆于其汤沐之邑而取具不以勤王人且致饩致享其礼隆甚皆非天子接其臣之事考其职先言王合诸侯次言王廵守殷国次言凡诸侯之礼次言凡诸侯之卿大夫士为国客则知此言诸侯之礼者诸侯相为賔之礼也有同姓之国有舅甥之国有夫人父母之国则夫人为之致礼若天子之宫固有后在而夫人何至与诸侯行礼邪曰然则王宫之无夫人审矣则嫔妇女御之分处六宫也奈何曰六宫之处嫔不在焉古者六宫九室六宫以象王之六寝王后之所治也世妇为后之属实分掌之九室以象卿之九列九嫔之所居也女御为九嫔之属实分处焉此礼所谓后立六宫又曰内有九室九嫔居之外有九列九卿朝焉者也嫔各有室不在六宫或曰何以知世妇属后女御属九嫔曰内宰上春诏王后率六宫之人而生穜稑之种献之于王而春官世妇每宫卿二人其职曰世妇掌女宫之濯溉率六宫之人共粢盛则是世妇属后之騐也九嫔掌妇学之法以教九御各率其属以时御叙于王所而女御云掌御叙于王之燕寝则是女御属九嫔之騐也曰嫔次于后则嫔当以何人为之曰嫔之义尊矣古直以嫁为嫔故书云厘降二女于妫汭嫔于虞诗云挚仲氏任自彼殷商来嫁于周曰嫔于京所谓九嫔者葢亦从后而嫁者也天子求后同姓之国以娣侄媵之备官而行数至于九皆自彼而具不待天子自择此古所以有一娶九女之説也曰然则御叙之法奈何曰先儒以王后以下分为十五夕其实不然夫内宠无并后以王后之尊而下至与庻妾更进迭退一月而再见其为降也甚矣古以贵牋为接见之疎数故小星肃肃宵征夙夜在公又云肃肃宵征抱衾与禂夙夜在公贵者也故其接也数抱衾与禂贱者也故其去也亟以礼言之天子之后每夕皆进于王所以正内治故诗序云贤妃贞女夙夜警戒是也取于休沐之义以五日一休一嫔与其御进又五日一休一嫔又与其御进凡四十有五日而九嫔毕见凡一时而再见凡一岁而八见此嫔御进见之大数也自诸侯大夫以下其妾媵有多少然皆用五日之制内则曰妾虽老年未满五十必与五日之御是也曰然则世妇不进御欤曰否周礼九嫔掌以时御叙于王所女御掌御叙于王之燕寝惟世妇不然掌丧祭賔客之事而已月令仲春之月后妃率九嫔御亦不及世妇世者代也妇又已嫁之名葢先世女御之老而无子者为之故王制云国君不名卿老世妇卿老亦致政而归者则以先世之臣妾在所当敬故也是以内宰于六宫九嫔九御皆教而独无教世妇之説以其素习于礼不待教也或曰诸侯之宫何如曰诸侯之娶五人若三人左氏传曰秦伯纳女五人衰姜之嫁亦有葛屦五緉之语则并夫人为五也公羊言诸侯娶一国则二国往媵之以侄娣而陈有元妃二妃下妃之目则是并夫人为三也至其宫则半天子故礼曰卜三宫之夫人世妇之吉者此其降杀之序也至其末也齐桓公之夫人三内嬖如夫人者又六人则是九人也晋文公以夫人礼逆懐嬴然犹曰班在九人则是亦九人也而齐襄九妃之外又有六嫔皆有所依放其僣侈甚矣不可以为法
　　昬问　　　　　　　　　　罗　愿
　　或问古嫁娶之年男必以三十女必以二十乎曰然圣人为男女之节弱而后冠非美其容也责之成焉壮而后昬非足其欲也责之代焉男至于三十则知虑周可以率人女至于二十则言容备可以事人矣故取是年以为之节也或曰家语之説以为二十三十者期至于此而不可过尔曰不然古人之言固有大为之期者若三十二十云者一定而不易之辞也夫少之时血气未定此其当戒之时然而从之岂特伤生伐性而巳将无以责其率人之智事人之道故记曰女子二十而嫁有故二十三而嫁圣人知夫有故者人事之所不免寜引而伸之主于二十有三终不先之于二十之前者此有以知其为一定之辞也使是制而犹可进退宜曰男二十以上而娶母过三十女十四以上而嫁母过二十岂不明哉曰若然必以是年则物有不备时有不暇及也奈何曰古者昬礼之费省矣币止于缁帛五两牲止于鱼祭而豚馈盖常人之家累歳计之皆足以预办也自秋成之后至于冰未泮之前凡百有五十日不为无暇案其年而为之不难也曰然则圣人何为十九而娶曰夫三十而娶吾所论者礼之常亲在者之所为也若孔子之娶则孤子当室者之事也且夫昬礼以代亲故重孤子虽未昬而固已代父矣室家不备则祭祀有所缺又虑民生之不长则絶嗣亡世有不可悔所以许其不待年而娶国君十五而生子亦为是也曰仲春之月令防男女于是时也奔者不禁则又安可限以年曰此正欲其及是年尔夫嘉事常在秋荀子曰霜降逆女冰泮杀内诗曰将子母怒秋以为期又曰士如归妻迨冰未泮秋者岁之成农蚕之暇也故自秋以往凡男女之至于是年者各为之嫁娶至冰泮之前而止圣人又惧夫民之不用令而使男女不得时少缓而至来年则举趾之后又不复可议故于来年仲春之月司察男女之无室家者官为防之使各从其所欲虽奔犹不禁盖事迫而其年不及此者固不许其奔使之从礼也曰若尔则不待其择乎曰古者方田同井嫁娶不出其里又多因其旧所以隆母党安丰杀且不干非耦也若诸侯之制周公鲁公娶于薛孝惠娶于商自桓以下娶于齐一世娶焉则再世因之古者夫之父妇之父皆谓之舅其母皆谓之姑而两姓谓之兄弟者葢其尊者多已之外亲而其子多已之同侪故也此古之制也或曰六义孰为重曰莫重于纳徴始则纳采采者币之色也不敢有所议特若常人然以币交其尊者而已问名则求其名将归而卜之纳吉者卜之于庙而吉反以告也纳徴则以币质信焉示不易矣鴈者何也曰男女相见必以挚挚者从所执也执玉之君聘以谷圭鴈大夫之挚也古者无大夫冠礼而有其昬礼雉死物也鸡鹜无常匹故进而用之也御轮何也曰古者同乘必推其能者御之昬二人共乘也故召南云王姬之车平王之孙齐侯之子齐诗云有女同车妇人无自御之道必男子御之将行调车者事之宜也
　　春秋或问十　　　　　　　程端学
　　或问天王使宰咺来归惠公仲子之赗天王之天先儒以为孔子所加子独以为鲁史之旧亦有説乎曰吾闻诸程子曰春秋因鲁史有可损而不能益也周礼司服凡丧为天王斩衰则天王之称其来旧矣诸侯国史称天王无足怪者况春秋大义固不在加天于王上然后为尊王也凡其所以讥诸侯大夫之僣者皆尊王之义愚故断然以为非孔子所加也曰张氏诸儒以宰为太宰夫子责其奉命赗妾特贬冢宰于上士中士之例而又名之以深其罪子独何以知其不然邪曰此正一字褒贬贼经之恶得雷同而许之也况先儒亦有不同其説者乎吕朴乡有言曰春秋周大夫不名爵从其爵单伯刘子之类是也未爵称字家父荣叔之类是也舍是无名道矣是故经书宰有三元年天王使宰咺来归惠公仲子之赗书名而不书氏者士也桓四年天王使渠伯纠来聘书氏及字者命大夫也僖三十年天王使宰周公来聘书官而不名氏者三公也始使士继使大夫终使三公天子日微诸侯日强矣此其旨不亦甚明白哉夫以天王之尊而下赗诸侯之妾母何必名其使而后知其非哉
　　或问辛未取郜辛巳取防胡翼之曰书甚其恶也辛未至辛巳十一日之间浃旬取其二邑故谨而日之也后之谈春秋者尽不用日月且如取郜取防之义茍不以日月则其实何以明若但言以此月取郜取防必不能知一月之间十一日内两取其邑也其説然乎曰此论似是而实非也日月者纪事自然之法也如日月不可用六经诸史将废之矣惟其有用也是以不得而废也春秋非不欲尽书日月也然旧史有详畧焉有阙文焉其无日月不可得而益有日月又不可得而去也无日月而益则伪有日月而去则乱故春秋纪事有有日月者矣有无日月者矣公谷见其有日月与无日月也求其説而不得从而为之辞或牵彼以就此或例此以方彼自知不通则付之不言故日月之例为春秋蠧矣今壬戌败宋师辛未取郜辛巳取防鲁史纪事自然之法也得其日而事益详鲁隠之恶益彰若或不得其日既败宋师又取郜取防其恶亦不得揜非圣人特书其日以甚其恶亦非谨其事而日之也茍谓圣人特书日以甚其恶以谨其事则余无日者皆无甚恶皆无甚谨乎此其不书日月者也若并月不书则事皆无恶皆不谨乎故曰似是而实非也曰张氏谓二邑非鲁之版图故书取以着其无名者然乎曰取者善恶通用之词取邑曰为恶诗曰取彼斧斨取彼狐貍亦为恶乎况取者旧史之文非孔子所措之字春秋之作其自然之妙与天地侔天之生物非物物雕琢春秋亦非字字安排其意乃在一句之间而非着一字以为义一字褒败乃末世相沿之陋朱子曰当时大乱圣人据实书之其是非得失付后世公论葢有言外之意若必于一字间求褒贬窃恐不然可谓善读春秋矣惜其不暇著述也
　　或问曰夏五无月先儒有曰传疑也疑而不益见圣人之慎也故其自言曰吾犹及史之阙文又语人曰多闻阙疑慎言其余则寡尤而世或以私意改易古书者有矣盍亦视此以为鉴可也然则春秋曷以谓之作其义断自圣心或笔或削明圣人之大用其词则旧史有可损而不能益其説然乎曰此即谷梁之説而益之以辞者也谷梁之辨孙氏髙氏备矣此不复论窃谓吾犹及史之阙文孔子葢谓事之不可知者尔若事之显然而可见者孔子安得不正之哉多闻阙疑孔子教人阙其理之可疑者尔若理之断然而可言者孔子亦使人慎言之邪若夏五而无月乃事之显然而可见理之防然而可言者而非改易古书之谓也孔子亦岂恝然而已乎若曰孔子笔削可损而不可益当并去五字亦不害于此事之义孔子必不录断烂不可读之文为后世训也秀岩亦曰胡氏之説愈宻而愈疎矣圣人作春秋固谓空言不如行事也使旧史果有夏五之文则亦削之而已存而不益于义何所当乎此必秦汉以后传者有所脱遗如左氏传成公二年夏有之比尔必为之説则非矣
