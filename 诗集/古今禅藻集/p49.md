<!-- { "loadSidebar": true } -->
　　密雪絶无人到迎风防起茶铛草火渐煨黄独冻檐笕溜无声
　　焦山亭次谭梁生韵　　　　　　正勉【二首】
　　眉睫青霞缥缈胸次巢许日逢五字细吟启阁案头忽堕千峯
　　抱影轩次谭梁生韵
　　临水面山形胜翳然不异匡庐抱影何人独往陇头恐致寉书
　　抱影轩为谭梁生　　　　　　　大壑【二首】
　　潋滟波澄短榻扶踈树逼空庐抱瓮何如抱影看山莫胜看书
　　集山亭为谭梁生
　　隔林城市渐逺过渡渔樵忽逢递槛芰香十里拍松影千峰

　　古今禅藻集巻二十六
　　钦定四库全书
　　古今禅藻集巻二十七
　　明释正勉释性同辑
　　明【七言絶句】
　　燕京絶句　　　　　　　　　　梵琦【七首】
　　飞鸾不与鳯为俦养子黄金屋上头山雀野鸡俱入馔此禽巢穏独无忧
　　漆园山下塟车尘冷水潭边拜扫人一种白杨千万叶空令儿女泪沾巾
　　昔者昭王未筑台应无乐毅剧辛来英名万古垂霄壤不惜千金养俊才
　　始入彤庭又卷班何心拄笏看西山鹭丝遥对鸬鷀语我与渔翁一様闲
　　前日来看普庆花今朝零落委泥沙如何富贵为天子不欲重生司马家
　　小人藜苋便充肠丞相何须一万羊賔客余餐到僮仆不知金紫是愁囊
　　玉带金符楼上钟有材长恨不遭逢一年一度桃花浪身是凡鱼未化龙
　　掩闗　　　　　　　　　　　　来复【十首】
　　稿木形骸百念灰溪猿野鹤苦相猜闲门独掩青松雨笑口逢人亦懒开
　　题阳闗送别图
　　三月皇州送佩珂栁花吹雪满官河纵令渭水深千尺不似阳闗别泪多
　　题黄荃芦鴈图
　　稻满秋田水满汀黄芦风急度寒声太平江海无缯缴不用呼奴夜打更
　　题赵松雪马图
　　振鬛长鸣产月支玉闗风急贡来时五花狮子真龙种赐出黄门不敢骑
　　题宋徽宗喜鹊图
　　黄沙风急蒺藜秋囘首中原泪暗流误听当时灵鹊语谁知旧喜是新愁
　　题夏珪风雨行舟图
　　君游南越我西秦尽日江头采白苹无限波涛起平陆顺风休笑逆帆人
　　好溪渔歌为赵知县题
　　鸂沙寒雪满川归来穏繋钓鱼船五更骑马长安道不似芦花被底眠
　　西湖杂诗三首
　　芙容湾口緑隂斜吹笛何人隔彩霞惊起沙头双翠羽衔鱼飞过刺桐花
　　寳网金幢变劫灰瞿昙寺里尽蒿莱鸟窠无树山防泣不见谈禅大傅来
　　荷锄耕叟饷蒸藜家住官塘九曲西白发强谈兵后事眼枯无泪向人啼
　　暑夜　　　　　　　　　　　　宗泐【十一首】
　　此夜炎蒸不可当开门髙树月苍苍天河只在南楼上不借人间一滴凉
　　访胡守中不遇
　　入郭寻君不见君柴门开对一溪云空山积雪无行路何处今朝友鹿羣
　　送人归南昌
　　故人多在大江西欲寄封书懒不题昨夜东风吹梦断晓来无頼是莺啼
　　道中
　　青石县萝花羃羃緑田分涧水泠泠人家深住黄猨坞渔网髙张白鹭汀
　　吴松江逢清明
　　吴松江上看春雨客路扁舟三月行两岸人家挿杨桞不知今日是清明
　　画梅
　　今人写花不写实古人咏实不咏花晋代清谈多少客羞将勋业向人夸
　　徽宗雪江独棹图
　　银岳秋深百卉腓凄尘吹满衮龙衣凄凉五国城边路得似寒江独棹归
　　题兰
　　溪寺曽栽数十丛紫茎緑叶领春风年来萧艾过三尺白首看图似梦中
　　题画
　　闲门寂寂掩芳春坐看梨花带雨新鸟自白头浑不觉可堪啼向白头人
　　偶作
　　竹外茅斋椽下亭半池荷叶半池菱匡牀曲几坐终日万叠青山一老僧
　　题天台归老图
　　白头天外未归人江上看图愧此身闲却溪头半间屋桃花流水几经春
　　题春山雨霁图　　　　　　　　徳祥【四首】
　　丝丝暖雨歇春朝云压红流落涧桥欲觅桃花无路入却闻风度玉人萧
　　天平圭禅师书至赋答
　　姑苏城下别兵前水北云南事可怜一纸书来开不得伤心犹恐説当年
　　风雨有感
　　风雨闭门三十日年光虚度一分春凄凉旧国莺花梦白髪江南有几人
　　听雨
　　半夜思家睡里愁雨声落落屋檐头照泥星出依前黒淹烂庭花不肯休
　　山居四景　　　　　　　　　　惟则【四首】
　　林轩飞翠隔黄尘瑶草吹香别是春一巻楞伽消白昼从教啼鸟唤游人
　　坐对蓬莱小朶峯池开五色玉芙蓉静中忽拨瑶琴响清挹湘帘生晩风
　　草堂秋似广寒宫金粟花开碧玉丛坐乆不知凡骨换天香清散月明中
　　茶罢焚香独坐时金莲水滴漏声迟夜深欲睡问童子月上梅花第几枝
　　偶成　　　　　　　　　　　　自恢
　　金沙溪上栁条齐白鸟羣飞落照低十里荷花红胜锦好山都在画桥西
　　寄芥室和尚　　　　　　　　　普庄【二首】
　　底事怀归思不堪梦魂长绕緑萝庵白头遗叟空山里知是何人侍夜谈
　　古韶为埙侍者作
　　太始希声奏九成曽闻祥鳯舞虞庭金舂玉应三千载不是知音不易听
　　题班媫妤题扇图　　　　　　　道衍【十六首】
　　玉容憔悴暮偏饶罗扇题诗恨莫消不是恩情中道絶西风昨夜到芭蕉
　　题菊花图
　　三径归来已就荒茅斋觞咏足尚羊篱边更有琅玕树不使秋英独傲霜
　　秋蝶
　　粉态凋残抱恨长此心应是怯凄凉如何不管身憔悴犹恋黄花雨后香
　　郑氏随夫谪岭南夫死防宥释归事姑
　　夫死南荒志不违八千里外为姑归瘴烟厯尽芳肌瘦寛却随夫去日衣
　　清明日郊行见拜扫人有感
　　累累塜傍水边村新已多荒旧几存松桧尽期髙百尺纸钱谁挂到曽孙
　　访王山人不遇
　　柳烟簇簇防双扉江竹环居水鹤飞不恨我来君已出只愁我去恰君归
　　题宋徽庙雨余桑燕图
　　桑叶防褷雨后肥轻轻双燕纵翻飞自惭微物经宸翰可是君王日万几
　　赠画士季居中
　　丹青入妙鬓毛皤闻道前朝用礼罗能事但求真识赏感恩不在赐金多
　　常山王庙
　　征南筹幄岂寻常功烈应封异姓王黄鹤不归人世变庙前松栢饱风霜
　　题东坡化龙竹
　　渭川千畆未为竒独羡坡仙扫一枝后夜风雷头角露看他行雨过天池
　　井陉淮隂侯庙
　　撃赵提兵聚井陉道傍古庙独存名可怜千载难言事都作松风涧水声
　　寄杨勉
　　年华一去似江波尔发如云我鬓皤最是人生堪恨处防时恒少别时多
　　题雪梅双鹭图
　　孤山山下雪茫茫雪里寒梅已早芳双鹭飞来花底立却怜同色不同香
　　题画菜
　　雨余盈圃嫩还柔小摘调羮玉糁浮不识此中滋味好东坡焉肯友元脩
　　竹枝词
　　烟消日出江水流江风揺荡木兰舟故园望断不得去杨栁兼葭又早秋
　　榆城听角
　　十年游子在天涯一夜秋来又忆家恨杀叶榆城上角晓来吹入小梅花
　　题公子夜游图　　　　　　　　如兰【六首】
　　少年乐事不知劳马上囘头夜月髙寂寂柴门人望乆何为风露满征袍
　　陶潜赏菊
　　陶令休官归去来不知三径已蒿莱秫田酿熟柴桑酒自有芳尊对菊开
　　题画
　　汉阳城郭枕江开黄鹤楼空鹤未囘有客善题鹦鹉赋可怜黄祖不容才
　　白露横江水接天船头秋月向人圆夜深忽梦西飞鹤惊起黄州赤壁仙
　　逺人新卜锦城居南埭鸡鸣晓趂虚风搅落花帘半卷燕泥吹汚读残书
　　题水仙
　　凌波微步佩珊珊宴罢瑶池夜色阑八石琼浆酣未醒金杯倾侧露花寒
　　郭璞墓　　　　　　　　　　　道遐【二首】
　　青囊秘术乆无闻水际空传郭璞坟此日题诗因吊古夕阳沙鸟自成羣
　　烟雨竒观亭
　　江头烟雨画溟蒙水色山光淡复浓词客倚阑看不厌恍然身在画图中
　　偶题　　　　　　　　　　　　慧鉴【二首】
　　风篁岭上看山色饮马桥头听水声静者老来无定力只随声色队中行【饮马桥在龙井山下】
　　题梅川小隠
　　几树寒梅春的的一川流水夜潺潺恐渠漏泄西来意静把柴门深掩闗
　　寄心源法师　　　　　　　　　大冏【二首】
　　不覩吾师十载过别情争奈道情何蔗苗庶出为宗本茂衍全慿雨露多
　　题梅竹为王士竒赋
　　笙箫声咽月方晓氷玉花开春不老夜深乗兴雪中看竹外一枝斜更好
　　听松石　　　　　　　　　　　太初【二首】
　　一曲松风奏月明无弦琴里韵尤清茅山听得青牛化千古愁云石上生
　　隠峯禅师塔
　　隠峯倒化石岩前笔立裙衣上耸天良妹已収灵骨后石幢髙树在峯巓
　　和翼夫先生韵　　　　　　　　景隆【四首】
　　一行征斾一轻帆江上寒潮尚未还唱彻阳闗三叠后扁舟又过富春山
　　西湖饯别送翼夫释服赴京
　　十里湖光映碧天六桥杨栁弄晴烟殷勤为问青云客何日重来上画船
　　题画
　　横斜疎影浸涟漪天际初升月半规孰谓林逋仙去逺暗香依旧似当时
　　月下坐石
　　惜无精舍坐磐陀只有苍松挂薜萝入定既深忘出定独怜明月照岩阿
　　宫女读书　　　　　　　　　　怀让【三首】
　　院院烧灯似月星笙歌一隔银屏垂帘正诵周南什不省羊车过后庭
　　送东轩师北行
　　筵前春水暖拖蓝桑尽吴门已浴蚕唱罢骊驹人不见緑芜烟雨满江南
　　南北相违路四千不知重防是何年得钱买得支郎马同向青云着祖鞭
　　孔明书院　　　　　　　　　　普泰
　　当年三顾此曽临庙貌犹存蔓草深千古白河朝碧海可能流尽出师心
　　元夕有感　　　　　　　　　　正淳
　　禁鼓无声起丽谯万家灯火乐元宵青衿看到头如雪不照繁华照寂寥
　　题湛上人房葡萄　　　　　　　徳氓【三首】
　　昔年方外有仙翁飞佩曽过海若宫拾得骊珠三万斛至今流落在秋风
　　梅
　　驿使南来有信通相看疑是梦魂中千金我欲留春住无奈髙楼一笛风
　　白头公
　　春情脉脉睡朦朦不道花飞满院红緑发渐疎明镜里可堪吟对白头翁
　　秦淮桥　　　　　　　　　　　文湛【十二首】
　　秦淮两岸夕阳明路绕青山客自行六代英雄何处去寒潮还打石头城
　　乌衣巷
　　朱雀桥西又夕晖行人犹自説乌衣旧时王谢今何处惟有东风燕子飞
　　访邬云槎次韵
　　断陇荒冈日易低萝烟竹露共凄迷少陵茅屋无寻防惟听春林杜宇啼
　　见海上人家作寄友
　　海屋萧萧八九家半临潮水半临沙荒烟野戍无鸡犬只有青山映晚霞
　　题月堂精舍
　　雨后青苔路不分柴门竹里映斜曛松花落尽无人到只有山童扫白云
　　题画竹
　　楚天凉雨画冥冥秋影生寒落画屏我欲截成双鳯管月明吹与海龙听
　　天台道中
　　地接金华石路新春风瑶草净无尘数声鸡犬烟霞晚落尽桃花不见人
　　緑杨紫燕图
　　紫燕双双掠水濵緑杨袅袅不胜春朱门华屋知多少记得谁家是主人
　　西湖杂咏
　　宋家宫阙已萧萧满目残阳照野蒿独有两峯清不了至今南北挿云髙
　　题画芙蓉
　　江边谁种木芙蓉寂寞芳姿照水红莫怪秋来更多怨年年不得见春风
