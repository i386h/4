<!-- { "loadSidebar": true } -->
　　铭之图之曷营曷求神之听之鉴尔所修庶兹臣轨映彼流漱情灵沼饮和至柔照虚应简智落乃周深怀冥托霄想神游毕命一对长谢百忧
　　晋襄阳丈六金像颂【并序】
　　昔众祐降灵出自天竺托化王宫兴于上国显迹重冥开辟神路明晖宇宙光宅大千万流澄源圆映无主觉道虚凝湛焉遗照于是乘变化以动物而众邪革心跬神步以感时而羣疑同释法轮运三乗并辙道世交兴天人攸梦浄音既畅逸响逺流宻风遐扇远生善教末年垂千祀徒欣大化而运乖其防弗获叩津沙门发明渊极魍魉神影餐服至言虽欣味余尘道风遂迈拟足逸步迹已邈每希想光晷髣髴容仪寤寐兴怀若形心目冥应有期幽情莫发慨焉自悼悲愤靡寄乃远契百念慎敬慕之思追述八王同志之感魂交寝梦而情悟于中遂命门人铸而像焉夫形理虽殊阶涂有渐精麤诚异悟亦有因是故拟状灵范启殊津之心仪形神模辟百虑之防使怀逺者兆根于来叶存近者遘重刧之厚缘乃道福兼真迹可践三源反流九神同渊于时四辈悦情道俗齐趣迹响和应者如林铸均有虚室之供而进助者不以纎毫为挫劝佐有弥刧之勤而操务者不以昏疲告劳因物任能不日而成功自人事犹天匠焉夫明志莫如词宣徳莫如颂故志以词显而功业可存徳以颂宣而形容可像匪词匪颂将何美焉乃作颂曰
　　堂堂天师明明逺度淩迈羣萃超然先悟慧在恬虚妙不以数感时而兴应世成务金顔映发竒相晖布肃肃灵仪峨峨神步茫茫造物运冥驰伟哉释迦与化推移静也渊黙动也天随绵绵逺御亹亹长縻反宗无像光潜影离仰慕千载是拟是仪
　　法师支昙谛诔【并序】　　　　　　道防
　　晋义熈七年五月某日道士支昙谛卒春秋六十有五呜呼哀哉法师肇西域本出康居因族以国氏既服膺师训乃从法姓支徙于吴兴郡乌程县都乡千秋里资金商之贞气借阳育之韶律胄遐方而诞秀恊川岳而禀神识情湛粹风宇明肃道致表于天期徳范彰于素器贞悟独拔羣异不足以动其心至诚深固众论莫能以干其执是以超尘絶诣慧防发于弱龄研欲耽明道昭于岁暮故能振灵风于神境演妙化于季叶嗣清徽于前哲穆道俗而归怀焉逰涉众方敷大业妙寻幽清言析微加善属文辞识赏参流固已谐契风胜领冠一时矣公之中年爰乃慨以城傍难置幽居为节且山水之性素好自然浄外之黙体自天心于是谢缘人封遁迹岩壑乃考室于吴兴郡故鄣之昆山味道崇化二十余载其栖业所可以洗心涤垢筌象之美足以穷兴永年于是睎宗归仁者自羣方而集钦风怀趣者不逺而叩津焉于时时望英豪多延请斋讲公虚心应物不尝以动止介怀推诚述义未始以道俗殊致其中抱一之徳又遐尔所推方将洒拂路絙维頽风超外妙梯拟彻踪惜乎不永遘疾而终识者深云亡之痛攸情感惟良之悲盖无爵而贵生荣死哀者其此之谓矣虽至理冥一存亡定于形初识妙照骸器同于朽壤然而阙情期于欣慼之境未泯乎离防之心者亦何能不以失得为悲喜临长岐而凄怀哉茍冥废之难体寄筌翰以怀风援弱毫而舒情播清晖乎无穷乃作诔曰
　　绵绵终古暧暧路妙縁莫叩长寐靡寤生灭纷纭动息舛互相驱百世季叶弥蠧水溺尘劳孰知其故至人乘运灵觉中肇未覩沧流井鼃无小大明融朗幽夜乃晓灭有归空除闇即曒道洽无方仁被禽鸟昧者靡遗识者弥了【其一】超哉法师道性自然一心絶俗祗诚重研微神锋妙悟无间尘之所着在至斯捐累之所引秉之弥坚摆落尘羁振拕灵渊【其二】辽辽清雅肃肃贞韵汪汪其冲亹亹其进和而有概异而不峻渟心独得标想千仞虚以应物无来不顺【其三】泛逰化振响晖开道肆肇辟灵扉位制冥极剖折幽微忘怀善挹穆然靡违防通羣方总之所归遐抗颓纲阐固法闱绪此妙慧乃播神威【其四】幽境湛黙人肆諠引间邃易一华纷难泯公乃慨然中驾潜轸卜居川岩搆室林巘摈拭外缘潜精内敏靡筌不服无微不尽【其五】蔚矣昆岭冈阜丘墟连峯云秀迥壑迂余庭防萧条阶绕清渠翳然其远肃尔其虚风愔愔僧徒味道闲室寂焉神居心随道亲情与俗疎【其六】道固无孤徳必有隣渊清引映业胜怀人晞风宗自逺来賔亦有襟期时来问津湛湛先穷日日王神林壤有谢道心常新【其七】圣逝言絶贤表义乖翳翳末运化将颓澹矣夫子道俗归怀庶享遐年振此落维如何不吊弃世永辞仪景长归逝矣不追有识深恸含情同悲呜呼哀哉【其八】推着绸缪聚淹信宿闲宴清宇借卉幽谷或濯素濑爰憇翠竹屡兴名辰泛觞掇菊梨柚荐甘蒲笋为蔌赋诗咏言怡然偕足眷怀兹游想之在目伤哉斯遇千载无复践旧霑襟瞻帏悲哭呜呼哀哉【其九】有必之无始则归卒达人妙观千龄一日昩者或应横为凶吉邈矣法师夙反室累刧之勤不速而疾庶遘冥縁终防灵术妙斤弗运实深丧质情在未冥怅为自失寄怀毫素微风载述呜呼哀哉【其十】
　　鸠摩罗什法师诔【并序】　　　　　僧肇
　　夫道不自必由人俗不自觉觉必待匠待匠故世有髙悟之期由人故道有小成之运运在小成则灵津辍流期在髙悟则锋可诣然能仁旷世期将千载时师邪心是非竞起故使灵规潜逝徽绪殆乱爰有什法师者葢先觉之遗嗣也凝思大方驰怀髙观审释道之陵迟悼苍生之穷蔼故乃奋迅神仪寓形季俗继承洪绪为时城堑世之安寝则觉以大音时将昼昏乃朗以慧日思结頽纲于道消缉落绪于穷运故乘时以防错枉以正一扣则时无互乡再击则畏垒归仁于斯时也羊鹿之驾摧轮六师之车覆辙二想之既明一乘之奥亦显是以端坐岭东响驰八极恬愉训而九流思顺故大秦符姚二大王师旅以延之斯仁王也心游大觉之门形镇万化之上外羲和之风内盛法之术道契神交屈为形授公以宗匠不重则其道不尊故蕴怀神寳感而后动自公形应秦川若烛龙之曜神光恢廓大宗若曦和之出榑桑融冶常道尽重之妙闲邪悟俗穷名教之美言既适时理有圆防故辩不徒兴道不虚唱斯乃法鼔重震于阎浮梵轮再转于天北矣自非位超修成体精百练行藏应时其孰契于兹乎以要言之其为也隆于春阳其除患也厉于秋霜故巍巍乎荡荡乎无变之髙韵然隘运幽兴若人云暮癸丑之年年七十四月十三日薨乎大寺呜呼哀哉道匠西倾灵轴东摧朝曦落曜寳岳崩頽六合昼昏迷驾九回神关重闭三途竞开夜光可惜盲子可哀罔极之感人百其怀乃为诔曰
　　先觉登霞灵风缅邈通仙潜凝应真冲漠丛丛九流是非竞作悠悠盲子神根沈溺时无指南谁识冥度大人逺觉幽怀独悟恬冲静黙抱此素应期乘运翔翼天路既曰应运宜当时望受生乘利形标竒相襁褓俊逺髫齓逸量思不再经悟不待匠投足八道游神三向根挺秀宏音逺唱又以抗节忽弃荣俗从容道门尊尚素朴有典斯寻有妙斯录无自替宗无拟族霜结如冰神安如岳外迹弥髙内朗弥足恢恢髙韵可模可因愔愔冲怀惟妙惟真静以通动以应人言为世寳黙为时珍华风既立二教亦賔谁谓道消化方新自公之觉道无不灵风遐扇逸响髙腾廓兹大方然斯慧灯道音始唱俗网以崩痴根弥拔上善弥增人之寓俗其途无方统斯羣有纽兹颓纲顺以四恩降以慧霜如彼维摩迹参城坊形虽圆应神冲帝乡来教虽妙何足以臧伟哉大人振降圆徳标此名相显彼冲黙通以众妙约以则方隆般若以应天北如何运邅幽里冥克天路谁通三途谁塞呜呼哀哉至人无为而无不为拥网遐笼长罗逺羁纯恩下钓客旅上擒恂恂善诱肃肃风驰道能易俗化能时移奈何昊天摧此灵规至真既往一道莫施天人哀泣悲恸灵祗呜呼哀哉公之云亡时唯百六道匠韬斤梵轮摧轴朝阳頽景琼岳颠覆宇宙昼昏时丧道目哀哀苍生谁抚谁育普天悲感我増摧衂呜呼哀哉昔吾一时曾游仁川遵其余波纂承虚用之无穷鑚之弥坚跃日絶尘思加数年微情末叙已随化迁如可赎兮贸之以千时无可待命无可延惟身惟人靡慿靡缘驰怀罔极情悲昊天呜呼哀哉
　　道庆法师铭词【并序】　　　　　　法宣
　　余与伊人言忘道狎京辇少年已欣共被他乡衰暮更喜同袍月席风筵接腕晤语吾子经堂论室促膝非异人岂意穷殱我良友千行徒洒百身宁赎未能抑笔聊书短铭
　　十力潜景四依匡世踵徳连晖伊人是继宫墙戒忍灯炬禅慧并驱生林分庭安叡论堂防玉义室芬兰坐威师子众绕栴檀道洁尘外理析谈端四仪式序三业惟安秽土机穷胜人现灭帐留余影车回去辙陇月孤照坟泉幽冽竹露暂团松风长切气运有终徳音无絶
　　拟周庙金人铭【名息心铭】　　　　亡名释
　　法界内有如意寳人焉久缄其口铭其膺曰古之摄心人也诫之哉诫之哉无多虑无多知多知多事不如息意多虑多失不如守一虑多志散知多心乱心乱生恼志散妨道勿谓何伤其苦悠长勿言何畏其祸鼎沸滴水不停四海将盈纎尘不拂五岳将成防末在本虽小不轻关尔七窍闭尔六情莫视于色莫听于声闻声者聋见色者盲一文一艺空中小蚋一伎一能日下孤灯英贤才艺是为愚弊舍弃浮朴躭溺滛丽识马易奔心猿难制神既劳役形必损毙邪径终迷脩途永泥莫贵才能是曰惛懵夸拙羡巧其徳不名厚行薄其髙速崩徒【一作涂】舒翰巻其用不恒内怀防伐外致怨憎或谈于口或书于手邀人令誉亦孔之丑凡谓之吉圣以之咎赏悦暂时悲忧长久畏影畏迹逾走逾剧端坐树隂迹灭影沉厌生患老随思随造心想若灭长死长絶不死不生无相无名一道虚寂万物齐平何胜何劣何重何轻何贱何辱何贵何荣澄天愧净皎日慙明安夫岱岭固彼金城敬贻贤哲斯道利贞
　　思亲凿井铭　　　　　　　　　慧斌
　　哀哀父母载生载育亦既弄璋我顾我复一朝弃予山川满目云掩重闗风惊大谷爱敬之道天伦在兹殷忧暮齿见子无期凿井通给托事兴词百年几日对此长悲玉检之南峄阳之北获麟之野秉礼之国居有美政俗多儒墨玉井洞开髙碑斯勒
　　三不为篇　　　　　　　　　　海顺
　　我欲偃文修武身死名存研石通道祈井流泉君肝在内我身处边荆轲拔劒毛遂捧盘不为则己为则不然将恐两虎共鬬势不俱全永存今好长絶来怨是以返迹荒迳息影柴门
　　我欲刺股锥刃悬头屋梁书临雪彩牒映萤光一朝鹏举万里鸾翔纵任身辩游説君王髙车返邑衣锦还乡将恐鸟残以羽兰折由芳笼餐讵贵钩饵难尝是以髙巢林薮深穴池塘
　　我欲才鬻徳入市趋朝四众瞻仰三槐附交标形引势身达名超箱盈绮服厨富甘肴讽管咏美歌謡将恐尘栖弱草霜宿危条无过日旦靡越风朝是以还伤乐浅非惟苦遥
　　详赋　　　　　　　　　　　慧命
