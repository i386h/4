<!-- { "loadSidebar": true } -->
　　庐岳东南秀香花惠远踪名齐松岭峻气比沃州浓积岫连何处幽崖越几重双流湓隠隠九棹憧憧山限东西寺林交旦暮钟半天倾瀑溜数郡见鑪峯岩并金绳道潭分玉像容江微匡裕路日杲晋朝松椶径新苞柝梅篱故叶壅岚光生叠砌霞焰发髙墉窓籁虚闻狖庭烟黑过龙定僧仙峤起逋客虎溪逢濩落垂杨户荒凉种杏封塔留红舎利池吐白芙蓉画壁披云见禅衣对鹤缝喧经泉滴沥没履草丰茸翠窦欹攀乳苔桥侧杖笻探竒盈梦想捜峭涤心胸奥终难尽登临惜未从上方薇蕨满归去养乖慵
　　寄羽林卢大夫将军
　　将军直禁闱绣服曜金覊羽卫九天静英豪四塞知望云回朔鴈隔水射宫麋旧国无归思秋堂梦战时门风荀氏敌剑艺霍家推计日旌旄下萧萧万马随
　　送李使君赴琼州兼五州招讨使
　　分竹雄兼使南方到海行临门双斾引隔岭五州迎猨鹤同枝宿兰蕉夹道生云垂前骑失山豁去帆轻雨露蒸秋岸波涛震夜城政闲开逈阁欹枕岛风清
　　赠王将军
　　勲髙絶少年分卫玉阶前雄勇明王重温恭执友贤功书唐史满名到虏庭偏剑彩浮龙影衣香袭御烟搜书秋霁阁走马夕阳田急兔投深草瞠鹰下半天野人迎邸第朝客醉盘筵位在将军列官随宪府迁刻心思报国吁气欲开边选帅如公议须知少比肩
　　送韩校书赴江西
　　车马东门别帆过楚津花繁期到幕雪在已离秦吟落江沙月行飞驿骑尘猿声孤岛雨草色五湖春折苇鸣风岸遥烟起暮苹鄱江连郡府髙兴寄何人
　　送戴三徴君还谷口旧居　　　　理莹
　　岩穴多遗秀弓车屡逺招周王尊渭叟頴客傲唐尧出处天波合闗河地势遥瞻星吴郡夜作雾华山朝清论虚重席闲居挂一瓢渔歌思坐酌宸渥宠行轺春为荷裳暖霜因葛屦消层崖悬瀑溜万壑振清飇谷鸟犹迁木场驹正食苗谢安何日起台鼎伫君调
　　夜直　　　　　　　　　　　　子兰
　　大内隔重墙多闻乐未央灯明宫树色茶煮禁泉香凤辇通门静鸡声入漏长宴荣陪御席话密近龙章吟歩彤墀月眠分玉署凉欲粘朱绂重频草白麻忙笔力将羣吏人情在致唐万方瞻仰处晨夕面吾皇
　　雪　　　　　　　　　　　　　可止
　　落处咸过尺倐然物象凄瑞凝金殿上寒甚玉闗西润比江河普明将日月齐凌云花顶腻鎻径竹梢低出谷樵童怯归林野鸟迷煮茶融破练磨墨染成黳陷兔埋平泽和鱼冻洽溪入楼消酒力当槛写诗题道路依凭马朝昏委托鸡洞深猿作簇松亚鹤移栖及夏清岩穴经春溜石梯丰年兼泰国天道育黔黎
　　七言排律
　　月夜有懐王端公兼简朱孙二判官
　　清江
　　月照疎林惊鹊飞羇人此夜共无依青门旅寓身空老白首头陀力渐微屡向曲池陪逸少几回戎幙接晖四科弟子称文学五马诸侯是绣衣江鴈往来曽不定野云揺曵本无机修行未尽身将尽欲向东山掩旧扉唐【五言絶句附】
　　山居　　　　　　　　　　　　寒山子【三首】
　　吾心似秋月碧潭清皎洁无物堪比伦教我如何説
　　其二
　　碧涧泉水清寒山月华白黙知神自明观空境逾寂
　　其三
　　间游华顶上天朗月光辉四顾晴空里白云同鹤飞
　　送朱放　　　　　　　　　　　灵一
　　苦见人间世思归洞里天纵令山鸟语不废野人眠
　　月夜泛舟　　　　　　　　　　法振
　　西塞长云尽南湖片月斜舟人不见卧【一作悮】入武陵花
　　待山月　　　　　　　　　　　皎然【七首】
　　夜夜忆故人长教山月待今宵故人至山月知何在
　　湖南兰若
　　未到无为岸空怜不系舟东山白云意岁晚尚悠悠
　　法华寺望髙峯赠如献上人
　　峯色秋天见松声静夜闻影孤长不在行道入深云
　　答李季兰
　　天女来相识将花欲染衣禅心竟不起还捧旧花归
　　酬李纾补阙
　　不住东山寺云泉处处行近臣那得识禅客本无名
　　界石守风望天竺灵隠
　　山顶东西寺江中旦暮潮归心不可到松路在青霄
　　赠栁喜自号嵩山老
　　一见嵩山老吾生恨太迟问君年几许曽出上皇时
　　远公墓　　　　　　　　　　　灵彻【二首】
　　古墓石棱棱寒云晩景凝空悲虎溪月不见鴈门僧
　　天台山华顶峯
　　天台众峯外华顶当寒空有时半不见崔嵬在云中
　　寻隠者不遇　　　　　　　　　无本【二首】
　　松下问童子言师采药去只在此山中云深不知处
　　寄友
　　闻説到州吹箫有旧游人来多不见莫是上迷楼
　　城上吟　　　　　　　　　　　子兰【三首】
　　古塜密于草新坟侵古道城外无闲地城中人又老
　　襄阳曲
　　为忆南逰人移家大堤住千帆万帆来过尽门前去
　　戒贪
　　多求待心足未足旋倾覆明知贪者心求荣不求辱
　　懐故园　　　　　　　　　　　脩睦
　　故园归未得此日意何伤独坐水边草水流春日长
　　寒江上望　　　　　　　　　　贯休【四首】
　　荒岸烧未死白云凝不动极目无人行浪打取鱼笼
　　月夕
　　霜月夜徘徊楼中羌笛催晓【一作晩】风吹不尽江上落残梅【杨用修评此诗有乐府声调亦犹惠休之碧云也】
　　偶作
　　夜雨山草湿爽籁襍枯木闲吟竺仙偈清絶过于玉
　　早霜寄蔡大
　　昨夜楚钟鸣飞霜下楚城定知迁客鬓先向鉴中生
　　扑满子　　　　　　　　　　　齐已
　　祗爱满我腹争知满害身到头须扑破却散与他人
　　逢老人　　　　　　　　　　　隠峦
　　路逢一老翁两鬓白如雪一里二里行四回五回歇
　　赋洞庭　　　　　　　　　　　可朋
　　周极八百里凝眸望则劳水涵天影阔山拔地形髙
　　栽松　　　　　　　　　　　　师防
　　长长三尺余郁郁覆青草不知何代人得见此松老
　　钱武肃王召赋辞　　　　　　　无作
　　云鹤性孤单争堪名利闗衔恩虽入国辞病却归山六言
　　秋日思旧山　　　　　　　　　子兰
　　咸言上国繁华岂得帝城羇旅十防五残萤千声万声秋雨白云江上故乡月下风前吟处欲去不去迟迟未展平生所伫
　　春野作　　　　　　　　　　　贯休
　　闲步浅青平緑流水征车自速谁家挟弹少年拟打红衣啄木

　　古今禅藻集巻六
　　钦定四库全书
　　古今禅藻集巻七
　　明释正勉释性同辑
　　唐【七言絶句】
　　赴召　　　　　　　　　　　　辩才
　　云霄咫尺别松闗禅室空留碧嶂间纵使朝廷卿相贵争如心与白云闲
　　偶题　　　　　　　　　　　　寒山子
　　胭脂画面娇千様龙麝薰衣俏百般今日风流都不见緑杨芳草髑髅寒
　　题王僧院　　　　　　　　　　灵一【六首】
　　虎溪闲月引相过带雪松枝挂薜萝无限青山行欲尽白云深处老僧多
　　宿静林寺
　　山寺门前多古松溪行欲到已闻钟中宵引领寻髙顶月照云峯凡几重
　　雨后欲寻天目山问元骆二公溪路
　　昨夜云生天目东春山一雨几回风林花并逐溪流下欲上龙池路不通
　　归岑山过惟审上人别业
　　禅客无心忆薜萝自然行径向山多知君欲问人间事始与浮云共一过
　　赠灵彻禅师
　　禅师来往翠微间万里千峯到剡山何时共到天台里身与浮云处处闲
　　与元居士濯缨潭饮茶
　　埜人烟火白云间坐饮香茶爱此山岩下维舟不忍去清溪流水暮潺潺
　　临川道中　　　　　　　　　　防国【二首】
　　出谷入谷路回转秋风已到归期晩举头何处望来踪万仞千山鸟飞远
　　赠张驸马斑竹拄杖
　　此君与我在云谿劲节竒文胜杖藜为有岁寒堪赠逺玉阶行处愿提擕
　　山居　　　　　　　　　　　　懐素【二首】
　　祝融髙坐对寒峯云水昭丘一万重五月衲衣犹近火起来白室冷青松
　　自嘲
　　人人送酒不曽沽终日松间挂一壶草圣欲成狂便发真堪画作醉僧图
　　画松　　　　　　　　　　　　景云
　　画松一似真松树且待寻思记得无曽在天台山上见石桥南畔第三株
　　逢友人上都　　　　　　　　　法振
　　玉帛徴贤楚客稀猿啼相送武陵归潮头望入桃花去一片春帆带雨飞
　　长门怨　　　　　　　　　　　皎然【二十二首】
　　春风日日闭长门揺荡春心似梦魂若遣花开只笑【一作闗】妾不如桃李自无言
　　铜雀妓
　　强开罇酒向陵看忆得君王旧日欢不觉余歌悲自断非闗艳曲转声难
　　塞下曲二首
　　寒塞无因见落梅羌人吹入笛声来劳劳亭上春应度夜夜城南战未回
　　都防今年去武威隂沙万里鸟空飞旌干瀚海扫云出氊骑天山踏雪归
　　聴邉笳送人
　　一奏邉笳客未停野僧还欲废禅聴难将此意临江别无限春风葭菼青
　　送僧游宣城
　　楚山千里一僧行念尔初縁道未成莫向舒姑泉口泊此时呜咽易伤情
　　送履霜上人还金陵
　　擕锡西山歩緑莎禅心未了奈情何湘宫水寺清秋夜月落风悲松栢多
　　送聪上人还广陵
　　莫学休公学逺公子心还与我心同隋家古栁数株在看取人间万事空
　　晩秋破山寺
　　秋风落叶满空山古殿残灯石壁间昔日经行人去尽寒云夜夜自飞还
　　舟行懐阎士和
　　二月湖南春草徧横山渡口花如霰相思一夜在孤舟空见归云三两片
　　寄题云门寺梵僧无侧房【时人传是寳月后身】
　　越山千万云门絶西僧貎古还名月清朝扫石行道归林下眠禅看松雪
　　法华寺上方题江上禅室
　　路入松声逺更竒山光水色共参差中峯禅寂一僧在坐对梁朝老桂枝
　　题秦系山人丽句亭
　　独将诗教领诸生但爱青山不爱名满院竹声堪愈疾乱床花片足忘情
　　送顾道士游洞庭
　　见説洞庭无上路春游乱踏五灵芝含桃风起花狼藉正是仙翁棋散时
　　送邢台州济
　　海上仙山属使君石桥琪树古来闻他时画出白团扇乞取天台一片云
　　【杨用修丹铅録云晋人重扇题画谓之便面又曰方麯如羊孚雪賛右军蒲葵是其事也】
　　冬日梅溪送裴方舟之宣州
　　平明匹马上村桥花发梅溪雪未消日短天寒愁送客楚山无限路遥遥
　　送僧之京师
　　绵绵楚云繁万里西归望国门禅子初心易凄断秋风莫上少陵原
　　题湖上草堂
　　山居不买剡中山湖上千峯处处闲芳草白云留我住世人何事得相闗
　　昭君怨
　　自倚婵娟望主恩谁知美恶忽相翻黄金不买汉宫貌青塜空埋胡地尘
　　赠张道士
　　玉京真子名太一因服日华心如日此心不许世人知只向仙宫不曽出
　　酬祁判官湖上见赠
　　岁岁湖南隠已成如何星使忽知名沙鸥惯逐无心客今日逢君不解惊
　　送韦向之睦州谒使君
　　才子南看多逺情闲身荡漾任春行新安江色长如此何似新安太守清
　　送婆罗门生　　　　　　　　　清江【三首】
　　雪岭金河独向东吴山楚泽意无穷如今白首乡心尽万里归程在梦中
　　小雪
