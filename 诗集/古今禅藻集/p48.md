<!-- { "loadSidebar": true } -->
　　江村　　　　　　　　　　　　法聚
　　残阳在木末逺鸟下孤屿渔舟归未归吹笛芙蓉渚
　　漫兴　　　　　　　　　　　　祖福【二首】
　　鹿过溪水浑鸟下枳花落青山堕南白云生北郭
　　梅潭
　　凉月挂寒枝幽葩照潭水仙姝启香奁神蛟弄珠起
　　送宋元勲游吴门　　　　　　　士墨【二首】
　　迢逓姑苏道严冬风雪繁水程冝早息客路易黄昬
　　其二
　　药褁怜无恙慈亲念倚门故园梅可伴莫待晩飞翻
　　题月泉图　　　　　　　　　　智鉴
　　氷轮素辉湛湛涵空碧凝神伫立时万籁无声寂
　　题画　　　　　　　　　　　　道囦
　　丛树绕云屋髙冈对寺门我縁寻隠者放棹过江村
　　题月泉图
　　月明影在地泉清光彻天何须分上下空寂是吾禅
　　相逢行　　　　　　　　　　　方泽【三首】
　　相别嵗易徂相逢春又暮莫学桃树花遥遥逐风度
　　侠客行
　　白马络朱缨相将灞岸行花间逢剧孟自觉百身轻
　　少年行
　　薄暮过娼家金鞭指落花宁知征战士白首在龙沙
　　少年曲送王生归蜀　　　　　　正念
　　已从三巴来复向三巴去借问行路难猿啼子规语
　　梅花庵访怀梅山人　　　　　　圆珂【四首】
　　长者给孤园众香吐觉树昔承佛授记今住佛所住
　　其二
　　绕屋多梅花香风满道域山人折一枝是色非是色
　　其三
　　客来莫问禅庵主少知解面壁不放防直待虚空坏
　　其四
　　林香春日长白鹿衔花过闗内人不知竹床正髙卧
　　感遇　　　　　　　　　　　　圆理【四首】
　　狂风夜中起吹我庭前树风歇防有时花飞无定处
　　村中九日
　　黄花传令节风雨对孤村落叶暮平砌寒灯深闭门
　　芙蓉词
　　采采芙蓉花望君隔天涯秋风莫相妬吹落委泥沙
　　不断云
　　昨日云在山今朝云在地一雨还一晴无意成有意
　　题画　　　　　　　　　　　　戒襄【三首】
　　有叶溪边树无名江上亭长吟秋水碧独坐晚山青
　　鼓琴寄悦支
　　涧底春云生木末秋涛起古调知者稀知音隔江水
　　促织
　　虫声何唧唧露寒泣秋夕羽薄不自暖空促他人织
　　雨过即事　　　　　　　　　　洪恩【三首】
　　一雨山如沐垂萝覆深屋不见踏花人外生新緑
　　其二
　　朝起自凭阑明霞灿如绮失却向时人鸟声似他语
　　赋得山中水
　　溪清好饮牛不洗巢由耳只恐向人间污合同尘滓
　　山行　　　　　　　　　　　　宗伦【三首】
　　日晏微雨歇幽草生清芬岩下风忽来吹落松上云
　　其二
　　入涧水交流人语不相闻石润土气浮青山昼氤氲
　　旅怀
　　东吴隔千里归计尚茫然忽见梅花发他乡又一年
　　卖花曲　　　　　　　　　　　徳胜【五首】
　　长安花价髙万钱一花给花傍立饥人双眼看花泣
　　独坐
　　独坐罏香烬昼长不尽闲风含松竹影轻翠落间
　　看花
　　无花道树好有花忘却树看他花谢去还见树如故
　　寄友人江西
　　胙夜相思梦寻君路不迷觉来思梦境身似到江西
　　采莲歌
　　妾心如莲子莲花如妾顔莲花外绰约莲子苦中间
　　石门天堑　　　　　　　　　　慧秀【二首】
　　铁花绣双壁寳月逗中闗何代巨灵擘苍梧云际山
　　灵泽回旋
　　锦碛银溪绕珠崖碧树围但能防水蜮自可弄清辉
　　江郭　　　　　　　　　　　　斯学【二首】
　　日暮秋风髙行人江郭里晩色上衣来白月生野水
　　枫叶送人
　　吴江秋正寒丹枫映锦水落叶辞故枝行子去万里
　　同周无迁看花
　　看花不看春春在花间绕指示看花人莫言春潦草
　　其二
　　竹緑花有神雨白花无兴千株及万丛几时开能尽
　　其三
　　几畨花信风连夜妬花雨僧睡不知晴隔林报防午
　　其四
　　怀人赏春花花在人何处夜夜听黄莺难禁花开趣
　　采菱曲　　　　　　　　　　　明旷【五首】
　　菱花清且香待老在横塘何如浮萍草浪迹水云乡
　　懊侬歌
　　侬谓青云姿蚤与富贵期富贵幻似影轻薄乃何为
　　别友
　　昨寻湖水濆今送丘山口山水无别顔行人自分手
　　凤凰台
　　云木俯清谿台空山鸟啼徘徊不能去斜日乱峯西
　　台城栁
　　台栁数行斜春深解作花行人莫折赠种自帝王家
　　山居　　　　　　　　　　　　法杲【六首】
　　十载无相知平生一寒影世态不禁看萧萧双眼冷
　　其二
　　云去又云来天地还常在后客复前客草店终不改
　　其三
　　前人爱花开后人惜花落待看明年花前后人非昨
　　其四
　　髙蝉噪逺条螳臂寻声至风忽敛余声羞此螳螂势
　　其五
　　碧天寒巳深晚露树沾湿鸣蝉诉夕阳不道秋风急
　　其六
　　日朗时时照天髙物物容碧潭清见防那得养鱼龙
　　剪涛石　　　　　　　　　　　彰静
　　片石挿江栽江流向石来一声能作吼风急剪涛开
　　姚叔祥诸公过庵　　　　　　　广化【三首】
　　花下集轻舠门前立残照问君君不言春风发长啸
　　李陵望乡台
　　报国心未摧耻作匈奴客日暮临髙台黄云莽天色
　　题帆影阁
　　楼开谿寺傍天与谿楼景白日倒疎几个风帆影
　　焦山三诏洞　　　　　　　　　通润【三首】
　　天书三度来髙卧昼不起今人视古人空惜一江水
　　丹井
　　萧萧松栢枝落落垂寒影尚有负罂人临花汲丹井
　　别峯庵
　　云从翠微来人在翠微住有情与无情谁谓不同趣
　　村居【时从武塘来】　　　　　　　通凡【八首】
　　竹间独立时凉风自相接囘顾碧池中蜻蜓踏萍叶
　　其二
　　何物病维摩闲情得如许寂寞斜阳林黄鹂一声语
　　其三
　　小憩向莲池香风忽盈掌花含雨色鲜叶泻水珠响
　　其四
　　诗成即放歌得书便髙读渇吻何由消幽澜已烹熟
　　江门
　　未出海门国遥遥见城郭江风四月寒衲衣尚嫌薄
　　钱防卿朝霞馆诗
　　逺树无烟时前山未云起散髪临东衣裳半身紫
　　緑云馆
　　緑云寒不飞夕阳共溪水主人日闭门相对幽禽语
　　其二
　　木榻扫寒声石壁澹孤影坐乆浑不知苍烟落前岭
　　寄黄羣玉居士　　　　　　　　圆信
　　鼻尝蒲叶香眼醉松花老相遇无故人空山有啼鸟
　　咏月怀亲　　　　　　　　　　明贤
　　是月能明汉无亲不念儿只因儿念异反作路人期
　　餐英馆　　　　　　　　　　　方择【三首】
　　木槿编为篱篱前菊盈径空馆读楚词餐英发秋兴
　　东皋泽
　　处士卜居后相传五百秋只今池馆上犹有旧风流
　　村舍
　　花放槿篱秋清溪一曲幽门开杨桞岸坐可狎沙鸥
　　送屠仪部礼南海大士　　　　　灏
　　欲礼青莲相宁辞海岸遥扶桑朝旭起霞衬锦帆髙
　　芙蓉洲　　　　　　　　　　　佛引
　　洲渚凉风生芙蓉满湖口既无十丈华安得如船藕
　　八月庭梅盛开　　　　　　　　如晓【二首】
　　堦叶尚迎风庭梅已先试未经霜雪欺那识苦寒味
　　败荷曲
　　莫嫌荷花残花残多莲子莫羡藕根香根香荷叶死
　　闲居　　　　　　　　　　　　智证
　　香径藓花生隂檐藤叶緑日长不耐闲行溪看鸥浴
　　月下闻松声　　　　　　　　　如宗【二首】
　　月下闻松涛堦前问童子答言四无声声在青松里
　　望行人
　　秦溪日暮云秦岭秋风树山川云树遮望断行人路
　　题谭梁生聊斋　　　　　　　　广化【四首】
　　门穿小朶峯烟半湖水片席如不容读书有谭子
　　其二
　　春风吹碧苔竟日懒门开一校沈理天机静后来
　　其三
　　有鹤堪放舟有地多放竹岩栖知逺心寥寥一椽木
　　其四
　　云有西竺峯泉有南屏松先生髙倚庐日夕清天风六言絶句附
　　三台词二首　　　　　　　　　宗泐【六首】
　　年去年来易老花开花落相催便是封侯万户何如尽意三台
　　采药楼船乆去传书青鸟不来海水何时清浅蟠桃几树花开
　　岩潭道中
　　古木湾头鱼艇夕阳山下人家风送一溪白浪秋来满路黄花
　　题竹
　　风过如闻玉佩雨余似长龙孙静爱此君髙致长日幽斋闭门
　　山中小景二首
　　谷口松杉无路云中鸡犬谁家仙客不归春老洞门千树桃花
　　四山一片秋色埜客独坐茅亭渡头红叶如雨石上长松自青
　　霜咏　　　　　　　　　　　　道衍【三首】
　　寒下千门俱白威侵万木齐僵凝结虽因晓露消镕只待朝阳
　　题画
　　小小板桥樵路深深茆屋人家竹坞夕隂非雨桃源春暖多花
　　西垣咏竹
　　风动一秋思雨余半壁苍隂莫道未全髙致相看亦自清心
　　牧牛　　　　　　　　　　　　如兰【三首】
　　平原芳草凄迷放牛朝出东溪长笛晚风三弄短蓑春雨一犁
　　洗竹
　　爱此幽轩丛竹呼童洗出髙枝不受霜欺雪压嵗寒独见清竒
　　采茶
　　为采雨前香茗从教露湿灵箵石鼎煎来自吃胸中净洗六经
　　霅川道中　　　　　　　　　　文湛
　　雀啄离离禾黍鸥眠汀沙茅屋烟村几处苕花溪上人家
　　舟还二首　　　　　　　　　　明秀
　　东家西家看竹南寺北寺题诗欲问出门髙兴山中猨鹤幽期
　　晚笔青山剩语春沙白鹭余杯两岸落花芳草满船明月归来
　　燕京春暮寄山中人　　　　　　正念【三首】
　　鸟鸣不鸣山静花落未落春迟美人如云天际芍药空留一枝
　　蚕熟柔桑更緑莺啼小麦初黄吃饼且随燕蓟缲丝空忆荆
　　堦下樱桃滴滴南山梅豆青青及时为客不逺避地殊方独醒
　　秋夜雨坐　　　　　　　　　　徳胜
　　茅屋秋风髙树芭蕉夜雨空庭幽人兀然矮榻不悟宇宙沉冥
　　晓起二首　　　　　　　　　　明旷【二首】
　　霜色半庭芜草空香满壁藤花蚤起谁知静者无言欲儗毘耶
　　几防星犹在树成羣鸦巳出村最是依微梵火居然掩映松门
　　山居五首　　　　　　　　　　法杲
　　于事或出或处在世若居不居梦去形骸外物醒来天地吾庐
　　严子滩头钓断陶令门前栁踈世路但悲失马濠梁谁复观鱼
　　命伴隔溪呼鹿适兴临流饮茶风缓不飞松叶牀空落满藤花
　　形是死生逆旅心为天地邮亭人智露盘汉武吾贤荷锸刘伶
　　衣服不规不矩松花于橐于嚢卓尔道非杨墨朴然人是羲皇
　　春暮　　　　　　　　　　　　方择
　　树拥緑云绕屋花飞红雨侵客至试余新茗闲唯松麈频拈
　　山居四首　　　　　　　　　　契灵【四首】
　　倚树缚间茅屋刺藤自长篱笆拾得半邉磁礶挿些无名草花
　　倦去石床草褥饥来饮涧餐松槲笠有晴有雨绳鞋无夏无冬
　　有幅画悬当户石桥苔径幽深雨后靛涂逺岫秋来赭染枫林
