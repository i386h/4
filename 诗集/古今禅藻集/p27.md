<!-- { "loadSidebar": true } -->
　　忆昔丹丘侍玉京百年江海未忘情春风林馆披图畵烟雨蒙蒙翡翠鸣
　　题畵
　　琪树连云雨露新半山楼阁拥金银锦袍零落风尘际岩壑莺花几度春
　　子真谷口春耕罢牛背看山更赋诗啼鸟一声茅屋外碧桃千树雨丝丝
　　人生只合江南住一曲溪山二顷田红稲吹香莼菜美春花秋月自年年
　　空谷云深山路遥一湾桃雨涨溪桥白驹皎皎人如玉几度春风长藿苖
　　山中宰相鬓毛斑两个青松屋一间草满空庭春昼永看云飞去看云还
　　万松深处一茅亭坐对匡庐九叠屏黄鸟出林春未老一溪花雨昼
　　霜落江山木叶空千岩脩竹夜生风莲华峯顶巢云客独自吹笙明月中
　　题斋小像
　　抛却朝簮下九天西湖风月一渔船芦花梦觉鱼龙逺又是人间五百年
　　题恢复初梅
　　雪消春色满天涯南北枝头总着花驿使不来归路断海风吹月照江沙
　　李焕章竹石居
　　解组归来贺监湖万竿脩竹一茅庐石根春树排云直花影髙连长者车
　　西湖景
　　苏子堤边杨栁春湖中箫鼔畵船新谁知歌舞繁华地囘首东风吹战尘
　　山色湖光雨后天两边楼阁丽苍烟酒船歌管随烽火花落花开啼杜防
　　次韵顾玉山题杭上人芭蕉
　　山寺春深积雨余坐看花影上堦除新诗吟罢无人到只向巴蕉叶上书
　　次韵答唐伯刚断事
　　平湖落日照渔汀风起槎头欲挂罾城上倚楼看明月河东词客水西僧
　　题赵清献公图送赵知州
　　携鹤归来自蜀山画图今复几人看秋风江海旌麾逺霜鬓萧萧铁面寒
　　隠居图
　　战马多刍战士肥总抛逢掖着征衣首阳商岭无人到几度春风老蕨薇
　　辋川渔乐图
　　华子冈头辋口庄桃花春水涨沧浪先生投疏归来早半世功名一钓航
　　画松
　　长向庐山劒外看大夫应合拜秦官女萝倒挂丝千尺万壑风霜几嵗寒
　　墨兰为中上人题
　　鳯去岐山杳不闻美人空复忆湘君春风九畹香如海纫佩归来倚碧云
　　题画
　　江树花残隂满津移舟隂处理丝纶春醪如蜜鱼如玉谁管飞龙是故人
　　赠夏君美同知
　　十载中呉战伐多使君谈笑罢干戈汉廷封拜论功爵羞杀征南马伏波
　　车溪道中　　　　　　　　　　善住【四首】
　　苇白茅黄溪水清倚篷闲看浪鸥轻板桥横处人家小脩竹参天落照明
　　范蠡祠
　　越国谋臣呉国讐如何庙食此江头扁舟载得蛾眉后却作三江汗漫游
　　张翰祠
　　季鹰倦作东曹掾千里思归独向东鲈脍莼羮暂时事不知尘世几秋风
　　陆防祠
　　闻説松陵此度过长虹偃蹇卧晴波往来不见天随子落日西风有棹歌
　　春草池　　　　　　　　　　　法坚【二首】
　　雪消春色满江沱芳草纤纤覆緑波最是高阳池上客狂歌无奈醉时何
　　亭前脩竹浄漪漪烟暖沙头杜若肥一夜雨余春水涨白鸥日日到柴扉
　　越来溪【在呉中】　　　　　　　　半颠【二首】
　　九闗风月醉倾城歌笑声中有甲兵却是呉王自亡国枉教溪受越来名
　　琴台【在灵岩山】
　　几弹石上五云深挑出湖波片月心外有声谁解聴一山春树晓莺吟
　　元【五言絶句附】
　　适兴吟　　　　　　　　　　　合尊
　　寄语林和靖梅开几度花黄金台上客无复得还家
　　米元晖江山秋晚图　　　　　　大防【二首】
　　红树冝秋晩澄江媚落晖扁舟如唤我莫待白头归
　　画牛
　　草暖犊子肥牧闲牛耳湿谁知荷簔翁风雨租税急
　　桐下井　　　　　　　　　　　大圭【二首】
　　晩风吹银床萧萧古桐树时有新汲人瓶携落花去
　　江晩
　　长天鸟飞尽两岸芦花发何处一舟来清江上秋月六言絶句附
　　无题　　　　　　　　　　　　大圭【一首】
　　树影半明月虫声一夜清秋我意浩然千古人间总是闲愁
　　书斋即事　　　　　　　　　　本诚
　　迳逺松篁蓊郁日长庭院清虚大贵莫过学道至乐无如读书

　　古今禅藻集巻十七
　　钦定四库全书
　　古今禅藻集卷十八
　　明释正勉释性同辑
　　明【五言古诗】
　　和陶渊明九日闲居诗　　　　　梵【四首】
　　闲居爱重九使我念陶生但取杯中物不贪身后名季秋霜始降向晩月初明草际乱虫语林梢残叶声踈篱采丛菊小嚼扶衰龄美酒既满樽一吟还一倾田园自可乐圭衮何足荣贵贱各有志好恶吾无情所以君子懐悠哉岁功成
　　和渊明仲秋有感
　　皇天分四时白露表佳节最爱潭水清犹如镜容彻蟾蜍岀复没络纬声欲絶静卧深夜起仰观众星列流水可嗟吁附势非俊杰身即大患本家无长生诀且餐篱下菊兼吸杯中月
　　和渊明新蝉诗
　　新蝉何处来鸣我髙槐隂流水欲入屋好风自开襟床头一束书壁上三尺琴琴以散哀乐书以通古今所幸车马稀非邀里人钦虚名如北斗有酒不能斟纵洗爰居耳寜知钟鼔音陶潜初解组苏轼未投簮莫改麋鹿性常懐烟嶂深
　　送董国贤任奉化州别驾
　　沧江风露冷緑埜花草腓天逺孤鸟没海深众流归髙贤少许可盛徳方瞻依昨旦欣来聚兹晨怅言违直因山川近良免徒驭悲握手多交旧名藩借光辉疲民望已深别驾未可迟簿领有余暇道路不拾遗
　　次韵寄答江子寛先生　　　　　来复
　　采蒲涉东涧褰萝度西林凉飇激清籁孤懐郁如沈思君何许邈在三山隂草树飒已秋感此岁月深髙标不可挹何由散冲襟荧荧匣中剑浪浪爨下琴乖时不敢售价重千黄金寄君道路逺况复多妖祲防当惬良遇坐石青瑶岑扫花弄朝日逍遥论夙心
　　空城雀　　　　　　　　　　　宗泐【二十三首】
　　啾啾空城雀恋恋空城曲朝傍空城飞莫向空城宿草窠乳子成土翻身浴不随鳯凰逰不畏鹰鹯逐野田岂无黍太仓岂无粟食粟遭网罗食黍伤箭镞丁寜黄口雏饮水懐止足岁晩虽苦饥全躯保微族
　　江南曲
　　泛舟出晴溪溪回抱山转欲采芙蓉花亭亭秋水逺心非樯上帆随风岂舒卷但得红芳迟何辞岁年晩
　　短歌行
　　白日去茫茫清川流浩浩有生能几何少壮忽复老王母蟠桃花萎红不成好扶桑半摧枯枝叶堕瀛岛仙人王子乔两如秋草况闻安期生形容亦枯槁汉武与秦皇一生空自扰短歌咏至言庶以安懐抱
　　挽歌
　　隂风起枯杨寒日照衰草丹旐辞中堂輀车即周道亲戚及隣里送者皆素缟一归长夜台万古不得晓忆昔盛容仪被服懐美佼今来朽腐余复为蝼蚁扰富贵与荣华灭迹空中鸟彭殇久已沦不知谁夀夭
　　从军行二首
　　草枯马不肥风烈衣尽破建牙帐外立枕鞍雪中卧仓黄火伴惊校尉防兵过
　　防霜下髙城哀笳破新弄孰使耳边来惊我还乡梦家贫子尚孩寒衣复谁送
　　襍诗五首
　　羣邪可干正众枉能矫直萧条孤生篁隠忍在丛棘白璧竟何愆青蝇自懐慝公论茍不存孰辨夷与跖伯阳西度闗仲尼东浮海道大无所容一身置何在兰蕙秋风前芳香竟谁采天道自茫茫知命不复悔栖栖止百年赫赫向千载
　　吕梁险可逾太行危可陟如何方寸间中自多荆棘尊前生白刃舟中起敌国一感睚眦瞠报之甚仇隙咄嗟难与居俯仰隘八极思欲凌风翔恨无凌风翼
　　祸福无定在倚伏谁先知于事既难料在理亦罔推西伯称大圣羑里却见縻况居千载下风教日已衰愿君畧形累所存心不欺
　　鲁连天下士片言能解纷千金博一笑永絶平原君髙蹈东海上巻舒若浮云清风散八表继者今谁闻
　　采芹
　　深渚芹生密浅渚芹生稀采稀不濡足采密畏沾衣凌晨擕筐去及午行歌归道逢李将军驰兽春乘肥
　　冬夜忆清逺道初二兄
　　夜深霜气寒窓月皎如烛鸣鸿尚遐征孤鹤亦惊宿念我平生亲怅焉心曲四明是何处苕溪如在目异方讵能通逺道何由缩十年无一字嗣音如金玉白发渐欺人晤言安可卜
　　寓兴
　　水草冬不死岂为寒所侵岩松风力劲嵗暮青满林念彼苦节士艰难持素心虽存太古撡惜哉无知音守中固有道庶为君子钦
　　柯生耕读轩
　　耕田村外归抱书下读读书期业成畊田待秋熟一饭充朝饥所愿良亦足圣贤日相亲志不在干禄白水涵春陂青灯照茅屋宠辱吾不知门前羽山緑
　　出峡图二首
　　瞿塘水如马五月不可下两舟何处来披图一惊诧前行稍趋平势若闲暇者后来方履险众篙不停把岩回古木披峡束哀湍泻嗟尔驾舟人安危在撡舍
　　披云卧丘壑凌风脱笼樊芳节忽已迈朱明照前轩嘉树滋以緑幽草萋以繁丹藿耀庭户黄鸟啼林园兰泽凉芬起髙厓朝日暾俯聴石潭响仰看鹓鹄鶱佳期托县圃遐想逾昆仑临川有长叹冀与智者言
　　松石室
　　青青山上松凿凿山下石移来近禅居窓户生秀色室中老比丘怡然坐终日转境不在遗观心了无得疎雨洒崭嵒微风动萧瑟所适不自知何有喧与寂
　　雨花台送客
　　梁朝雨花台近在城南陌不见讲经人空林澹秋色登髙俯大江目送千里客白鸟下沧波孤帆逺山碧
　　送大彰徐博士还钱塘
　　白髪出都城青山引归防凉风江上秋惊涛海门夕老骥厌长途倦鸟思敛翮芙蓉白露零惆怅逺行客
　　其二
　　流水出山外固不如在山孤云度天际眇何时还伊余岩下客于今乃尘寰逢君一长啸人生有谁闲
　　其三
　　累懐湖寺逢何时江城防况当秋夜凉明月坐相对来日非今日握手复一嘅相别无逺行出门即天外
　　偶地居
　　偶地即吾庐絶胜树下宿不在千万间安居心自足古人三十年辛勤乃有屋我无一日劳何必较迟速燕坐白日闲青山常在目明月到床前更深代明烛几有寒山诗兴来时一读十日不出门满堦春草緑
　　赠安古心还山中
　　子来能几日遽有还山想长笑轻别离一防晨独往旧房清涧阿夜雨新泉响门前嘉树林隂隂夏条长即此人事絶遂尔长偃仰得句林花开弹琴山月上萧散世念踈澹泊道心朗白驹空谷中谁能复羁鞅何彼势利人劳生在天壤
　　泊平望　　　　　　　　　　　宗衍
　　计程息劳牵日晩江路永连樯如有待聚泊就村井沙明鸥羣囘月出人语静心清独不寐况乃风露冷因思往来客终日困驰骋得非衣食驱无乃縁造请吾人方外士素志慕箕頴胡为淹水宿混迹问鼃黾丈夫别有念此意谁得领人生未闻道如何卧烟景
　　赠月池上人　　　　　　　　　圆珂【二首】
　　邀胜拟开池池成月临水月非有意来水亦无心止洗鉢鸥不疑为霖龙忽起筭沙是何人南游问童子
　　赠幻寓上人
　　闻道解脱人幻身随所寓有縁月临池无心风过树御寒摘露荷行道修芒屦呼应甘马牛死生任朝暮逢僧懒问禅叠足非求悟祖意眼前花田衣机上布忘吾境自间了课沙应数樵采同往来水云或散聚十方一念周万刼片时度笑我老化城因师开觉路
　　寒夜　　　　　　　　　　　　戒襄【二首】
　　繁霜瘁庭草长风振园条闭户惜余晷拥衲坐中宵流月澄清影过防沉寒潦道人木石心不随时物凋
　　薄暮丘中晩晀
