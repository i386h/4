<!-- { "loadSidebar": true } -->
　　陈侯美顔如冠玉逸气翩翩不偶俗代本长扬司班居从桃叶秦淮曲相承石禄总世勲防能学武兼能文座上小山招隠士屏门大树忆将军里闬羣儿嘲尚白城中七贵争倾席左图右籍日衔杯月下花前恒散帻一身髙卧耻竞奔万户低眉安足论妻孥寜使饱刍粟风雪萧萧唯闭门
　　题江舟风雨圗
　　江云幕幕烟雨来随风势巻林木摧扁舟鼔枻激白浪转使世路相惊猜中流击檝自朝莫咫尺平堤不肯渡风波歴尽得鱼归栁下酣歌那知怖
　　古行路难二首　　　　　　　　徳胜【四首】
　　君不见东海怒涛浪如屋长江万里千里曲疾风骤雨只须臾槿花朝露何慼促人心不同有如面雌黄月旦频相续卫君昔爱弥子瑕甘桃遗君恩偏笃爱弛一旦罪残桃一桃一人分荣辱世人之交不如是裂胆输肝称未足倐忽萧朱嫌隙生絶交巳广箴风俗劝君论交须择交莫将轻信频翻覆
　　请问交道何眞宰浮云风势东西在愤然意气同死生一朝势变零落改君不见山林寂寞交衣冠那惜傍人掩鼻酸自言与彼忘形夊忘却哀情常带寒又不见衣冠亦下山林客此中深欲人不测夹竹桃花满面飞那知方寸抽荆棘嗟哉古道不如今论交直拟断黄金所以鲁连子眞得许由心
　　青山白云歌赠沈君
　　青山白云满太湖时名才子满三呉时名才子声籍籍白云独往青山孤阊门风尘晨夕飞罗衣幰葢隘路衢沈君沈君何寂寞春去秋来诗酒娯门前问字几人在座中讲徳四子俱一家四壁徒辛苦人言沈君何其愚沈君沈君奈尔何白云青山满太湖
　　丁酉春徴兵戍邉至秋复征感赋
　　东北一戍余十年年年士卒募临邉春征云尽秋防汛秋报言无春去船又征子弟朝鲜戍别母收啼行不住刁斗风烟昼夜鸣雪山鲸浪晨昏怒青海黄云杀气髙楼船大将腰横刀生时家室重珠玉死时锋镝轻鸿毛顚飓初惊欲覆船乱骨波涛谁可怜谁无父母及妻子梦里儿郎犹不死古来此地一尉当征求国中那不止庙算原非关吾曹愿梦天阍问所以安得提婆甘露浆尽洗甲兵归耒耜
　　山中夜闻络纬　　　　　　　　慧秀
　　秋林月黑雷雨度虎豹潜形谷风怒屋后淙淙响谿水主人不眠愁歳莫风疎雨息林影交仰视明河烂如故玉绳歴落珠斗横豆花满庭滴秋露更长漏寂山气清野寒萧萧蛩乱鸣花间络纬忙不歇迢遥独写缫车声缫车声似催人织三呉况是蚕桑国蚕多税多苦亦多半匹黄缣非易得空劳织妇鸣朝机织得完官生计微家中数口嗷嗷者每到深冬无复衣自是山居情累埽无衣不足生烦恼女萝为带芙蓉裳浩气犹能劣苍昊秪怜日月常居诸瓦鉢空销岩畔蔬平生道行亦复尔山鬼揶揄愁杀予
　　任侠行　　　　　　　　　　　斯学【九首】
　　起迹蓬蒿下少年意气殊门有万里客家无担石储负势贤豪间任侠闻江湖星霜一劒四方走风尘匹骑为长驱冠以侧注言貌类如叱令使者伏谒自称髙阳酒徒长事袁丝弟畜灌夫谈笑却秦楚游説轻张苏寜居传舍长甘作朱家奴曾捐虞卿印不醉文君垆母在身未许姊哭肠先屠只知汉已关矣那顾呉其沼乎窃国者侯窃钩者诛睚眦杀人可胜数顿令直义倾城都剧孟巳往郭解空徂信陵槐里乆寂莫千秋古树多啼乌
　　四时子夜歌四首
　　残花落处香成雨娇鸟啼来日当午碧蜂采英若个甜黄蘗生心为谁苦
　　葵英如杯榴蕚小緑树隂隂啭黄鸟昼长深院不开门暗鏁愁眉事多少
　　新凉巳入深闺里林叶萧萧夕风起床头蟋蟀急寒霜池面芙蓉照秋水
　　风霜惨淡歳云暮叶声吹尽江头树闺里相思人未归寒衣欲寄愁长路
　　赠钱叅军元治
　　天风萧萧吹海门壮士气蹴秋涛奔万里声名动呉越奕叶乃是钱王孙身过七尺广其颡肮脏还为百夫长一朝拔劒起布衣谁信英雄在草莽生来膂力甘弃文效武记室成叅军幕里高谈坠霜露帐前鼻息生风云骅骝五花方汗血玉鞭夜度天山雪北飞燕塞尺一书东下齐城三寸舌少年自与终童等请缨欲系单于颈椎牛置酒飨士余坐拥征袍醉初醒汉关月出胡天青黄沙緑草尘冥冥时危便欲救边去腰间羽箭如流星铁甲煇煌耀云日勒功岂独燕然石麟台不愿丹青容报国常看宝刀色男儿转战三十秋莫言李广不封侯黄金大带亦快意犹胜儒生空白头
　　伐鼓歌
　　江南八月十日雨一夜水高三尺许门前巨涨连碧空呉越人家类荆楚汀花两岸没芙蓉江云万顷开鱼龙浪传源头有三丈致使我鼓声咚咚韗人千百走臯陶望洋大笑空波涛冯夷或惊沧水使谷量牛马泽若焦浮沈世界不可説风火二轮总成刼丹鸡白社厌雷霆何事喧阗鸣未絶噫吁嚱人自苦不见商羊独足舞浩浩怀襄忆大禹水不来徒伐鼓
　　亭歌为钱叔卿
　　草亭子涧之曲西蜀高风在空谷牀头惟有太经春雨花深庭草緑亭中主人名童乌读书一壑心五湖扁舟却作竒字呼溪山苍苍烟景殊夕阳一片清天孤
　　紫逻短歌赠钱防卿
　　锦树王孙字紫逻珊瑚千尺珠万颗云雾轩牕住海西人物风流胜江左紫绮为裘紫绡裳天孙之锦成文章姓名早挂玉帝旁今垂竿钓歌沧浪他年白社莲花香
　　解嘲行唁友　　　　　　　　　如愚【十三首】
　　天之困公将胡为公怀行道道未施焦头烂额居上席锦心绣口失前期虎啸风生龙行云资年差长矣得志何时公无金玉其辞将有以解吾疑天欲成人先必困吾道迟行非所病出头船蚤岂终贤待价玉髙始称圣君不见菊不落以迟开梅乆香以晏发功名富贵数不爽穷通得丧人靡察又不见自古圣贤操心危虑患深者故逹
　　赠唐君平孝廉【有引】
　　余方外人也时人皆以性气目之众口烁金君平独中流砥柱可谓好恶必察赋以赠之
　　桃花非红李花非白泰山最低沧海最窄是非自古无眞人情安可皆得君子立身比松栢歳寒方见其节千古前之君子千古后有君子而惜千古前之小人千古后有小人而则前君子元不为后君子立心后小人自然学前小人丧徳胡为乎今昔悬殊利害同辙凿池贮水天上来月况我与君同时异路肝胆相结丈夫昻藏七尺躯既非妇女焉能事人以顔色位髙侯王有时尽千秋万世此念终难灭
　　骆台晋礼部见过赋见独篇以赠
　　举世贵耳贱其目始嫟终讐何反覆君不因人喜怒生取舍从心须见独有人杀我借君手君持干将如木偶有人荣我屈君过君不鼎言奈若何钟鸣忽然山亦崩水流火就偏相应君岂不知位自尊君岂不畏世人论顿忘名分甘如此俾余九死难酬恩君不见士有道益无亲列子居郑四十年阖国视之如常人又不见理有合形难间龙光漫射斗牛墟张华独识丰城劒以斯相知重古今报君何事感君深更愿君知人似我天下之士为君擒
　　赠别刘毘耶二首
　　心不是水时流无住言不是丝日结无绪形不是胶乆合固难路不是箭去何容易可怜杀人功名刀利安得女娲补天手执彼祖龙驱石鞭扙此无情长江水停我离人欲去船
　　谓天长举头见谓地阔动足践爱者恨不多积如钱憎者恨不速灭如电岸留水不留蜂恋花不恋一口刺肠鍼难穿分手线
　　采石吊李太白先生
　　言不竒不足以赠先生心不同不足以名后进媿我乎释子吊先生乎圣何遭时乎靡臧遇力士乎善譛不怨天而尤人敢安心而听命前席宣室授简梁园调赐锦异代同恩伯阳函谷方朔金门宫中蜀道同心异言辞不枝兮性亦闲不居廊庙即深山百年穷达皆归尽何似名悬天地间矶头流水声潺湲亭上清风日往还不辞浊酒邀明月吾将与尔破愁顔千秋万世诚知已我何曾生君何死江山畧无古今殊愿君心地常欢喜一代文章有数竒清新豁大敢相师孤帆明日别君去万里烟波无尽悲
　　舟雨湿书行
　　半年旱颰偏难雨一月淋漓不住滴讵止坏却函中经腹里藏书亦打湿蠧鱼胶股嘴难伸我不干天天害人湖田水涨秧成梗山稻溪冲化作尘前日求雨今求霁上天何意苦斯民民家无食但忍饥官家征赋何能支若使今秋再无登天下安危不可知我愿皇天开其目雨晹时若成生育不惟苍生性命全使我经书有处读天不开言意巳白谁教子行逺作客经书固用好箧装行李应须付安宅疎慵不谨太顽钝尔徒舟师兼有责年登非登天不知盈虚消长民自索君不见纵使饥馑十分荒良田好米豪家得又不见一字不识市井徒终身冨厚万事敷经书千巻胡为乎
　　宿赤壁吊苏东坡先生
　　胜地无名贤如冨而鲜贵虽有万不同终难敌在位名贤乏胜地如龙而絶水民虽苦熯魃云霓焉能起赤壁山水甲天下得君出此高声价当其汉末三分时呉魏虽王皆权诈眼前冨贵等浮沤万古奸臣贼子骂曹为鬼孙为防盗窃岂直一坏土君似鱼臣似水宫府分应为一体荆州何尝属尔曹偿假为言诚无耻笑鳯雏与黄葢小儿计诱阿瞒败悲周瑜小器量不共戮力复许昌及死翻嗔怨生亮噫危乎幸哉操兵百万殁江南彼时身死应无地敢留一旅守襄阳仅存性命何奸计疑尔赤壁逺视未眞类丹砂兮难以防金似胭脂兮不可绛唇信尔赤壁近如烈火复似朝霞霞匪赤城火实鏖兵普天王土必也正名君为宋吏我为明僧君不知我我胡慕君贤矣先生圣矣先生千秋俯仰江汉含情
　　赠郭仰甫山人
　　居家不耐贫翻乐在风尘妻子苦顔色相对愁杀人友朋欢杯酒适意且忘身天地鸡卵中何论疎与亲君不见百里奚爵禄不入心饭牛而牛肥又不见越石父寜甘缧绁辱不受知巳侮穆公晏子果何心千载令人泪如雨
　　孤帆行留别齐安诸友
　　青天云断寒江驶顷刻孤帆即千里怕听当风塞鴈鸣愁看背橹暮山紫我岂无情如流水我岂有家蹔别此却辞故国等蘧庐却望他山当桑梓江树织烟冻雨外村灯刺影寒波里老媪穿篱索放鸡呼奴更宰过年豕人之歳月愁兼尽我胡风波路未巳东漂西荡逾梗萍夜止朝行媿蝼螘况复徴税塞眼前广陌长衢皆荆杞人生天地几何时忍使身心纒忧喜安能有翅飞上天脱此区区业傀儡
　　汤霍林太史招过天界寺看花是日大雪赋花雪歌赠之
　　今日望新春明日望新节新春无花看新节太寒冽緑栁嬾伸眉黄莺慵调舌太史有高情招我逺归客过寺看花开无花且看雪竹压几个低檐溜数针缀人情不在花与雪但喜相逢便相得君不见洛阳万顷好春色又不见梁园授简荣何极只今花雪似古人古人那见今时春明日视今今复古人生欢防是良辰花雪何容询
　　赠蕴辉公
　　万钧之弩不发防千金之弹不掷雀所失者多所得少丈夫由此重然诺泰山尺土寜辞加沧海杯水寜辞杓顾君苦志在千秋浮名耻与时人角君不见豫章之木出土七年人不知一朝价直倾山岳肯使猿狙之便来绳缚
　　养疴张襄城进士馆中纪赠
　　长安六月卧病者喘息呻吟似难也往日交游岂不多谁肯相怜过车马山东豪士张平子昔年与我盟生死今日新承天子恩富贵不忘言独履视我将危怜我贫不啻与我同一身驱奴呼马迎官舍请医诊脉何情亲劝我莫作诗动心神即疲劝我莫冩字举笔恐伤气自尔为僧出方外尔常率性招人怪唾骂恨不顷刻死今日尔病人皆喜我不爱君才与名怜君身死快人情幸有药饵可相扶不须干谒长安人我闻此语甚于医参苓药术焉用之着衣起立如平时始知人世贵相知
　　秋日江上留别李长蘅　　　　　性熥【三首】
