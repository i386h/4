<!-- { "loadSidebar": true } -->
　　惟一实之渊旷嗟万相之繁杂真俗异而体周凡圣分而道合承师友之遗训借经论之垂芳罄尘庸之小识请兴言于大方何羣类之蠢蠢处法界之茫茫性穷幽而弥晓理至寂而逾彰既非空而非有又若存而若亡谈秘宻于慈氏叹香冥于伯阳湛一虚而致极总万有以为纲虽即事而易迷亦至近而难识非名言之所显岂情智而能测口欲辩而词丧心将缘而虑息故虽一音随类之能三转任机之力莫不停八正于寂泊之门辍四辩于恬淡之域寻其体也豁乎无际乎无穷源乎无始极乎无终解惑以兹齐贯染浄于此俱融该空有而閴寂括宇宙以通同论其用也一而能多静而能乱挺万类之殊形吐羣情之别观结五住之盘根起十纒之羁绊随迷悟而通塞逐昏明而集散四流因之漂荡六道以之悠漫三贤十圣暧以联绵二智五眼晔而辉焕浑升沈而共壑派违顺以分岐体无非而不是用无相而不为若纯金不隔于镮钏等积水不惮于涟漪故令名用諠杂集起纷驰事若万轸殊辙理则千轮共规观无碍于縁起信难思于物性犹寳殿之垂珠若瑶台之悬镜彼此异而相入红紫分而交映法无定于心境人靡隔于凡圣物不滞于自他事莫拥于邪正何巨细之殊越遂参互而容持隣虚含大千之界刹那总三际之时惧斯言之少信借帝网以除疑盖普眼而能瞩岂惑识以知之觌九防之文览万圣之遗则睠常啼于东市慕善财于南国歴多城而进解访众师而遣惑始承命于文殊终归宗于妙徳虽游形于法界未动足于只园叹一王之似虐嗟五热之非暄握手入和修之舍弹指开阿逸之门闻一音之常韵覩极圣之恒存三九于兹絶听二七自此亡魂斯甚深之境界亦何易而详论悼禀识之多迷慨羣生之少慧保一异之四邪执断常之双讣怖梦虎于长眠翫空花于久翳萦结纒而未解任漂流而莫济背七觉而逾昏染六欲而方滞何理通而志隔既法是而情非忽竛竮而独往久逃逝而亡归理寳藏于穷舍匿明珠于敝衣抱一真而不识萦万恼以欷嗟余既己伤于悟晚且又悲乎命局借五部之流耀防四依之睠録涉讲肆以开愚托禅林而遣欲猴着锁而停躁虵入筒而改曲涉旷海以戒舟晓重幽以慧烛絶诤论于封想息是非于妄情创敛缘于有学终寂虑于无生显真宗之实想达世用之虚名道莫遣于始行暗弗拒于初明拟六贼其方溃冀十军之可平昏云聚而还散心河浊而更清性海无増减行月有亏盈疑兎足之致浅惧鸿毛之见轻为山托于始篑庶昆仑之可成
　　梦赋　　　　　　　　　　　　真观
　　昨夜眠中意识潜通类庄生之覩胡蝶如孔氏之见周公虽梦想之虚伪亦心事而冥同尔乃见一竒賔傲岸惊人无名无姓如鬼如神姿容闲雅服翫光新入门髙揖诣席夸陈余乃问曰夫邪不干正恶无乱善清浊异流升沈各践吾身披法铠心游妙典六贼稍降四弛方遣大乘已驾小麾宜剪君是何人欲来何辩客乃对曰久承名行未遑修敬常深注仰每轸翘咏忽覩光仪良有嘉庆欲伸谘请愿垂髙命夫人生假借一期如掷倐虹霓之惊天迅白驹之过隙岂不及年时之壮美取生平之欢适或走名骥于长阡或驾飞轮于广陌坐西园而召友敞南斋而对客出野外而操琴入闺中而抚石或复合罇促坐传觞举白重之以笑歌伸之以燔炙至如学富门昌徳重名江东独步日下无双心为义窟身是智囊貂金仕汉佩玉游梁髙车驷马桂戸兰房列燕姬而满侧凑秦女而盈堂闻管之寥亮听丝竹之铿锵何则一生之快乐亦千载而流芳岂能栖栖独处傍无笑语剃髪除须违亲背主形容憔悴衣裳蓝缕既阙田蚕复无商估等碎缯之百结似破袄之千补至如玉露朝金风夜寒老冉冉而行至岁忽忽而将阑床空帐冷覆薄眠单絶子孙于后罢賔从之来欢欲以斯而为道亦得道之良难余乃听之含笑畧陈心要徐而答曰省来説之矫张遂引诱于邪方欲以井蛙共海鲲而论大爝火与日月而争光无异鹪鹩之比鹏翼培塿之匹昆冈尔既昏懵于生死亦耽染于黄唯知酣酒嗜欲峻宇雕墙岂识多财之被害宁信怀璧而为殃佳味爽口美食烂肠贪媱致患渇爱成狂人生易尽物理无常朝歌暮哭向在今亡忻懽暂有忧畏延长且世间纷攘竟无闲赏五苦竞来百忧争往妻子翻为桎梏亲爱更如罗网私里恒防岏公事徒劳鞅掌荣华有同水沫富贵实如山响然自沈沦倒惑恒怀碜毒不孝不慈无道无徳胷襟悷心腑谗贼自大防奢志能苛克讵识仁义谁论典则无趣损伤非理贪慝见利争往临财茍得失位失名亡家亡国命绳溘断身城倒匐业系其头鬼穿其肋冰池向践火山方冐忍痛自知衔悲谁告尔乃刀林拥耸劒树嵳峩炉飞猛焰镬涌惊波棱层铁网碌防灰河头逢锯解骨被磨摩举身星散合体滂沲凡诸苦难次第经过一朝踵此万恨如何若夫正法深妙理难寻非生非灭非色非心浩如沧海郁似邓林随机即赴逐感便临内宣万徳外启入音威降醉象影摄惊禽形如满月色似融金遂令尼犍脱屣梵志抽簮然而出家之为道也则萧散优游无欲无求不臣天子不事王侯似无瑕之璧如不系之舟声乐不能动轩冕不能留无为无欲何惧何忧戒忍双习禅慧兼修天人师范豪庶依投若夫为学日益为道日损损之则道业逾高益之则学功逾远故形将俗人而永隔心与世情而悬反所服唯是三衣所餐未曾载饭从师则千里命驾慕法则六时精恳濯虑于八解之池怡神于七净之苑至如道安道昱慧远慧持赤须法主青眼律师经辩论讲易谈诗开神悦耳析滞袪疑并皆名后代擅步当时或与秦王而共辇乍将晋帝而同舆遂使桓再拜而弗暇郗超千斛而无辞尔乃行因已正方享余庆四梵争邀六天俱聘封畿显敞国土华净寳树琼枝金莲玉柄风含梵响泉流雅咏池皎若银地平如镜妙香纷馥名花交映近感乐身远招常命若夫六度修成十地圆明灵智既湛种觉斯盈寂寥虚豁皎洁澄清非起非作无造无营法眼不窥其色天耳不听其声恶言不能加毁美誉无以为荣质非质碍之质名非名相之名水火冲天而不惧雷霆震地而不惊双林现灭而不灭王宫示生而不生既穷天下之至妙谁敢与之抗衡于是前来君子闻斯语已合掌曲躬敛眉弹指魂飞气慑神萎志否踧踖无顔逡巡惊起自陈孤陋未知臧否追用感伤实怀惭耻今日奉教谨从命矣


　　古今禅藻集巻一
　　钦定四库全书
　　古今禅藻集巻二
　　明释正勉释性同辑
　　唐【五言古诗】
　　和琳法师初春法集之作【排律误入】　　慧浄【三首】
　　鹫岭光前选祗园表昔恭哲人崇踵武道会羣龙高座登莲叶麈尾振霜松尘飞雅梵风度引踈钟静言澄义海丛论上词锋心虚道易合迹广席难重和风动淑气丽日啓时雍髙才掞雅什顾已滥朋从因兹仰积善灵华庶可逢
　　和卢赞府游纪国道塲
　　日光通汉室星彩晦周朝法域从此构香阁本岧嶤珠盘仰承露鳯刹俯摩霄落照侵虚牖长虹拖跨桥髙才暂骋目云藻遂飘飖欲追千里骥终是谢连镳
　　普光寺卧疾值雪简诸旧游
　　卧疴苦留滞辟户望遥天寒云舒复巻落雪断还连凝华照书阁飞素婉琴弦回飘洛神赋皎映齐纨篇萦阶如鹤舞拂树似花鲜徒赏丰年瑞沉忧终自怜
　　奉和窦使君同恭法师咏竺佛图澄慧宣【三首】
　　大誓悯涂炭乗机入生死中州法既葛陂暴亦止乳孔光一室掌镜彻千里道盛咒莲华灾生吟棘子埋石縁虽谢流沙化方始
　　奉和咏僧肇
　　般若唯絶凿涅槃固无名先贤未始觉之子唱希声秦王嗟理诣童夀揖词清徽音闻庐岳精难动中京适验方袍里竒才复挺生
　　秋日游东山寺寻殊昙二法师
　　木落树萧槮水清流寥閴属此悲哉气复兹羇旅慼奚用写烦忧山泉恣游厯万丈窥深涧千寻仰絶壁傍岭竹参差縁厓藤羃防行行极幽邃去去逾空寂果值息心侣乔枝方挂锡围绕悉旃檀纯良岂沙砾妙法诚无比深经解怨敌心懽即顶礼道存仍目击慧力幸已逢疑网于焉析岂直祛烦恼方期拯沈溺
　　寳琴　　　　　　　　　　　　僧彪
　　吾有一寳琴价重双南金刻作龙鳯像弹为山水音星从徽里发风来上吟钟期不可遇谁辨曲中心
　　山居杂诗　　　　　　　　　　寒山子【二十六首】
　　重岩我卜居鸟道絶人迹庭际何所有白云抱幽石住兹凡几年屡见春冬易寄语钟鼎家虚名定何益
　　其二
　　欲得安身处寒山可长保微风吹幽松近聴声愈好下有斑白人喃喃读黄老十年归不得忘却来时道
　　其三
　　骝马瑚鞭驱驰洛阳道自怜美少年不信有衰老白髪防应生红顔岂长保但看北邙山个是蓬莱岛
　　其四
　　岩前独静坐圆月当天曜万象影现中一轮本无照廓然神自清含虚洞妙因指见其月月是心枢要
　　其五
　　鹦鹉宅西国虞罗捕得归美人朝夕弄出入在庭帏赐以金笼贮扄哉损羽衣不如鸿与鹄飖飏入云飞
　　其六
　　富儿防髙堂华灯何炜煌此时无烛者心愿处其傍不意遭排遣还归暗处藏益人明讵损顿讶惜余光
　　其七
　　昨夜梦还乡见妇机中织驻梭若有思擎梭似无力呼之回面视况复不相识应是别多年鬓毛非旧色
　　其八
　　常闻汉武帝爰及秦始皇俱好神仙术延年竟不长金台既摧折沙石遂灭亡茂陵与骊岳今日草茫茫
　　其九
　　寒岩深更好无人行此道白云髙岫闲青嶂孤猨啸我更何所亲畅志自宜老形容寒暑迁心珠甚可保
　　其十
　　花上黄莺子闗闗声可怜美人顔似玉对此弄鸣弦翫之能不足眷恋在龆年花飞鸟亦散洒泪春风前
　　其十一
　　君看叶里花能得几时好今日畏人攀明朝待谁扫可怜娇艶情年多转成老将世比于花红顔岂长保
　　其十二
　　吾家好隠沦居处絶嚣尘践草成三径瞻云作四隣助歌声有鸟问法语无人今日娑婆树几年为一春
　　其十三
　　去年春鸟鸣此时思弟兄今年秋菊烂此时思发生緑水千肠咽黄云四面平哀哉百年内肠断忆咸京
　　其十四
　　自乐平生道烟萝石洞间野情多放旷长伴白云闲有路不通世无心孰可攀石床孤夜坐圆月上寒山
　　其十五
　　时人寻云路云路杳无踪山髙多崄峻涧濶少玲珑碧嶂前兼后白云西复东欲知云路处云路在虚空
　　其十六
　　两乘犊车蓦出路头戏一虿从傍来苦死欲求寄不载爽人情始载被沈累弹指不可论行恩却遭刺
　　其十七
　　垂柳闇如烟飞花飘似霰夫居离妇州妇住思夫县各在天一涯何时复相见寄语明月楼莫贮双飞燕
　　其十八
　　桃花欲经夏风月催不待访觅汉时人能无一个在朝朝花迁落岁岁人移改今人扬尘处昔时为大海
　　其十九
　　极目兮长望白云四茫茫鸱鹗饱腲腇鸾鳯饥徬徨骏马放石碛蹇驴能至堂天髙不可问鹪鹩在沧浪
　　其二十
　　浩浩黄河水东流长不息悠悠不见清人人夀有极茍欲乘白云曷由生羽翼唯当皤时行住须努力
　　其二十一
　　何以长惆怅人生似朝菌那堪数十年新旧凋零尽以此思自哀哀情不可忍奈何当奈何脱体归山隠
　　其二十二
　　我见利智人观者便知意不假寻文字直入如来地心不逐诸縁意根不妄起心意不生时内外无余事
　　其二十三
　　世事何悠悠贪生未肯休研尽大地石何时得歇头四时凋变易八节急如流为报火宅主露地骑白牛
　　其二十四
