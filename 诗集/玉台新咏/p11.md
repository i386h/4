<!-- { "loadSidebar": true } -->
相逢小苑北，停车问苑中。梅新杂柳故，粉白映纶红。去影背斜日，香衣临上风。雪流阶渐黑，冰开池半通。去马船难驻，啼乌曲未终。眷然从此别，车西马复东。

○和湘东王二首
△应令春宵
征人别未久，年芳复临牖。烛下夜缝衣，春寒偏著手。愿及归飞雁，因书寄高柳。
△应令冬晓
邻鸡声已传，愁人竟不眠。月光侵曙後，霜明落晓前。萦鬟起照镜，谁忍插花钿。

○刘孝威侍宴赋得龙沙宵月明
鹊飞空绕树，月轮殊未圆。常娥望不出，桂枝犹隐残。落照移楼影，浮光动堑澜。枥马悲羌吹，城乌啼塞寒。传闻机杼妾，愁余衣服单。当秋终已脆，衔啼织复难。敛眉虽不乐，舞剑强为欢。请谢函关吏，行当泥一丸。

○奉和湘东王应令冬晓
妾家边洛城，惯识晓钟声。钟声犹未尽，汉使报应行。天寒砚水冻，心悲书不成。

○若阝县遇见人织率尔寄妇
妖姬含怨情，织素起秋声。度梭环玉动，踏蹑佩珠鸣。经稀疑杼涩，纬断恨丝轻。蒲桃始欲罢，鸳鸯犹未成。□栋共徘徊，纱窗相向开。窗疏眉语度，纱轻眼笑来。隔浅纱，的的见妆华。镂玉同心藕，列宝连枝花。红衫向後结，金簪临鬓斜。机顶挂流苏，机傍垂结珠。青丝引伏兔，黄金绕鹿卢。艳彩裾边出，芳脂口上渝。百城交问道，五马共踟蹰。直为闺中人，守故不要新。梦啼渍花枕，觉泪湿罗巾。独眠真自难，重衾犹觉寒。逾忆凝脂暖，弥想横陈欢。行驱金络骑，归就城南端。城南稍有期，想子亦劳思。罗襦久应罢，花钗堪更治。新妆莫点黛，余还自画眉。

○徐君共内人夜坐守岁
欢多情未极，赏至莫停杯。酒中挑喜子，粽里觅杨梅。帘开风入帐，烛尽炭成灰。勿疑鬓钗重，为待晓光来。

○初春携内人行戏
梳饰多今世，衣著一时新。草短犹通さ，梅香渐著人。树斜牵锦帔，风横入红纶。满酌兰英酒，对此得娱神。

○鲍泉南苑看游者
洛阳小苑地，车马盛经过。缘沟驻行，傍柳转鸣珂。履高含响佩，袜轻半隐罗。浮□无处所，何用转横波。

○落日看还
妖姬竞早春，上苑逐名辰。苔轻变水色，霞浓掩日轮。雕甍斜落影，画扇拂游尘。衣香遥已度，衫红远更新。谁家荡舟妾，何处织缣人。

○刘缓敬酬刘长史咏名士悦倾城
不信巫山女，不信洛川神。何关别有物，还是倾城人。经共陈王戏，曾与宋家邻。未嫁先名玉，来时本姓秦。粉光犹似面，朱色不胜唇。遥见疑花发，闻香知异春。钗长逐鬟发，衤朱小称腰身。夜夜言娇尽，日日态还新。工倾荀奉倩，能迷石季伦。上客徒留目，不见正横陈。

○杂咏和湘东王三首
△寒闺
别後春池异，荷尽欲生冰。箱中剪刀冷，台上面脂凝。纤腰转无力，寒衣恐不胜。

△秋夜
楼上起秋风，绝望秋闺中。烛溜花行满，香燃奁欲空。徒交两行泪，俱浮妆上红。

△冬宵
不堪寒夜久，夜夜守空床。衣裾逐坐衤聂，钗影近灯长。无怜四幅锦，何须辟恶香。

○邓铿和阴梁州杂怨
别离虽未久，遂如长别离。丛桂频销叶，庭树几攀枝。君言妾貌改，妾畏君心移。终须一相见，并得两相知。

○奉和夜听妓声
烛华似明月，鬟影胜飞桥。妓儿齐郑舞，争妍学楚腰。新歌自作曲，旧瑟不须调。众中俱不笑，座上莫相撩。

○甄固奉和世子春情
昨晚褰帘望，初逢双燕归。今朝见桃李，不啻数花飞。以愁春欲度，无复寄芳菲。

○庾信奉和咏舞
洞房花烛明，燕馀双舞轻。顿履随疏节，低鬟逐上声。半转行初进，飘衫曲未成。回鸾镜欲满，鹄顾市应倾。已曾天上学，讵似世中生。

○七夕
牵牛遥映水，织女正登车。星桥通汉使，机石逐仙槎。隔河相望近，经秋离别赊。愁将今夕恨，复著明年花。

○仰和何仆射还宅怀故
紫阁旦朝罢，中台文奏稀。无复千金笑，徒劳五日归。步檐朝未扫，兰房昼掩扉。苔生理曲处，网积回文机。故瑟馀弦断，歌梁秋燕飞。朝□虽可望，夜帐定难依。愿凭甘露入，方假慧灯辉。宁知洛城晚，还泪独沾衣。

○刘邈万山见采桑人
倡妾不胜愁，结束下青楼。逐伴西蚕路，相携东陌头。叶尽时移树，枝高乍易钩。丝绳挂且脱，金笼写复收。蚕饥日已暮，讵为使君留。

○见人织聊为之咏
纤纤运玉指，脉脉正蛾眉。振蹑开交缕，停梭续断丝。檐花照初月，洞户未垂帷。弄机行掩泪，翻令织素迟。

○秋闺
萤飞绮窗外，妾思霍将军。灯前量兽锦，檐下织花纹。坠露如轻雨，长河似薄□。秋还百种事，衣成未暇薰。

○鼓吹曲□折杨柳
高楼十载别，杨柳擢丝枝。摘叶惊开驶，攀条恨久离。年年阻音信，月月减容仪。春来谁不望，相思君自知。

○纪少瑜建兴苑
丹陵抱天邑，紫渊更上林。银台悬百仞，玉树起千寻。水流冠盖影，风扬歌吹音。踟蹰怜拾翠，顾步惜遗簪。日落庭花转，方屡移阴。终言乐未极，不道爱黄金。

○拟吴均体应教
庭树发春辉，游人竞下机。却匣擎歌扇，开箱择舞衣。桑萎不复惜，看光遽将夕。自有专城居，空持迷上客。

○春日
愁人试出牖，春色定无穷。参差依网日，澹荡入帘风。落花还绕树，轻飞去隐空。徒令玉箸迹，双垂明镜中。

○闻人春日
高台动春色，清池照日华。绿葵向光转，翠柳逐风斜。林有惊心鸟，园多夺目花。相与咸知节，叹子独离家。行人今不返，何劳空折麻。

○徐孝穆走笔戏书应令
此日乍殷勤，相嫌不如春。今宵花烛泪，非是夜迎人。舞席秋来卷，歌筵无数尘。曾经新代故，那恶故迎新。片月窥花簟，轻寒入帔巾。秋来应瘦尽，偏自著腰身。

○奉和咏舞
十五属平阳，因来入建章。主家能教舞，城中且巧妆。低鬟向绮席，举袖拂花黄。烛送窗边影，衫传铪里香。当关好留客，故作舞衣长。

○和王舍人送客未还闺中有望
倡人歌吹罢，对镜览红颜。拭粉留花称，除钗作小鬟。绮灯停不灭，高扉掩未关。良人在何处，惟见月光还。

○为羊兖州家人答饷镜
信来赠宝镜，亭亭似圆月。镜久自逾明，人久情逾歇。取镜挂空台，于今莫复开。不见孤鸾鸟，亡魂何处来。

○吴孜春闺怨
玉关信使断，借问不相谙。春光太无意，窥窗来见参。久与光音绝，忽值日东南。柳枝皆嬲燕，桑叶复催蚕。物色顿如此，孀居自不堪。

○汤僧济咏渫井得金钗
昔日倡家女，摘花露井边。摘花还自插，照井还自怜。窥窥终不罢，笑笑自成妍。宝钗于此落，从来不忆年。翠羽成泥去，金色尚如先。此人今不在，此物今空传。

○徐悱妻刘氏和婕妤怨
日落应门闭，愁思百端生。况复昭阳近，风传歌吹声。宠移终不恨，谗枉太无情。只言争分理，非妒舞腰轻。

○王叔英妻刘氏和昭君怨
一生竟何定，万事良难保。丹青失旧图，玉匣成秋草。相接辞关泪，至今犹未燥。汉使汝南还殷勤为人道。

《玉台新咏[卷九]（南朝陈徐陵编选） 
 
○歌辞二首
东飞伯劳西飞燕，黄姑织女时相见。谁家女儿对门居，开华发色照里闾。南窗北牖挂明光，罗帷绮帐脂粉香。女儿年几十五六，窈窕无双颜如玉。三春已暮花从风，空留可怜与谁同。
河中之水向东流，洛阳女儿名莫愁。莫愁十三能织绮，十四采桑南陌头。十五嫁为卢家妇，十六生儿字阿侯。卢家兰室桂为梁，中有郁金苏合香。头上金钗十二行，足下丝履五文章。珊瑚挂镜烂生光，平头奴子提履箱。人生富贵何所望，恨不嫁与东家王。

○越人歌一首（并序）
（楚鄂君子者，乘青翰之舟，张翠羽之盖，榜拽。越人悦之，棹楫而越歌以感，鄂君欢然，举绣被而覆之。其辞曰：）
今夕何夕？搴舟中流。今日何日？与王子同舟。山有木兮木有枝，心悦君兮君不知。

○司马相如琴歌二首（并序）
（司马相如游临邛，富人卓王孙有女文君新寡，窃于壁间窥之。相如鼓琴歌挑之曰：）
凤兮凤兮归故乡，遨游四海求其皇。时未通遇无所将，何悟今夕升斯堂。有艳淑女在此方，室迩人遐独我伤，何缘交颈为鸳鸯。
皇兮皇兮从我栖，得托字尾永为妃。交情通体心和谐，中夜相从知者谁？双兴俱起翻高飞，无感我心使予悲。

○乌孙公主歌诗一首（并序）
（汉武元封中，以江都王女细君为公主，嫁与乌孙昆弥。至国而自治宫室，岁时一再会，言语不通，公主悲愁，自作歌曰：）
吾家之嫁我兮天一方，远托异国兮乌孙王。穹庐为室兮毡为墙，肉为食兮酪为浆。常思汉土兮心内伤，愿为飞黄鹄兮还故乡。

○汉成帝时童谣歌二首（并序）
（汉成帝赵皇后名飞燕，宠幸冠于後宫，常从帝出入。时富平侯张放亦称佞幸，为期门之游。故歌云：“张公子时相见”也。飞燕娇妒，成帝无子，故云：“啄皇孙”、“华而不实”。王莽自云：代汉者德土，色尚黄，故云：“黄雀。”飞燕竟以废死，故“为人所怜”者也。）燕燕尾殿殿，张公子，时相见。木门苍狼根，燕飞来，啄皇孙。
桂树华不实，黄雀巢其颠。昔为人所羡，今为人所怜。

○汉桓帝时童谣歌二首
大麦青青小麦枯，谁当获者妇与姑，丈夫何在西击胡。吏买马，君具车，请为诸君鼓咙胡。
城上乌，尾毕逋。公为吏，儿为徒。一徒死，百乘车。车班班，至河间。至河间，姹女能数钱。钱为室，金为堂，户上舂无粱，无粱之下有悬鼓，我欲击之丞相怒。

○张衡四愁诗四首
一思曰：我所思兮在太山，欲往从之梁甫艰，侧身东望涕沾翰。美人赠我金错刀，何以报之英琼瑶。路远莫致倚逍遥，何为怀忧心烦劳。
二思曰：我所思兮在桂林，欲往从之湘水深，侧身南望涕沾襟。美人赠我琴琅，何以报之双玉盘。路远莫致倚惆怅，何为怀忧心烦怏。
三思曰：我所思兮在汉阳，欲往从之陇阪长，侧身西望涕沾裳。美人赠我貂プ，何以报之明月珠。路远莫致倚踟蹰，何为怀忧心烦纡。
四思曰：我所思兮在雁门，欲往从之雪纷纷，侧身北望涕沾巾。美人赠我锦绣段，何以报之青玉案。路远莫致倚增叹，何为怀忧心烦惋。

○秦嘉赠妇诗一首（四言）
暧暧白日，引曜西倾。啾啾鸡雀，群飞赴楹。皎皎明月，煌煌列星。严霜凄怆，飞雪覆庭。寂寂独居，寥寥空室。飘飘帷帐，荧荧华烛。尔不是居，帷帐焉施。尔不是照，华烛何为。

○魏文帝乐府燕歌行二首
秋风萧瑟天气凉，草木摇落露为霜。群燕辞归雁南翔，念君客游多思肠。慊慊思归恋故乡，君为淹留寄他方？贱妾茕茕守空房，忧来思君不可忘。不觉泪下沾衣裳，援琴鸣弦发清商。短歌微吟不能长，明月皎皎照我床，星汉西流夜未央。牵牛织女遥相望，尔独何辜限河梁。
