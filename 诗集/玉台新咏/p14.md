<!-- { "loadSidebar": true } -->
碧玉破瓜时，相为情颠倒。感郎不羞难，回身就郎抱。

○王献之情人桃叶歌二首
桃叶复桃叶，渡江不用楫。但渡无所苦，我自迎接汝。
桃叶复桃叶，桃叶连桃根。相怜两乐事，独使我殷勤。

○桃叶答王团扇歌三首
七宝画团扇，粲烂明月光。与郎却暄暑，相忆莫相忘。
青青林中竹，可作白团扇。动摇郎玉手，因风托方便。
团扇复团扇，持许自障面。憔悴无复理，羞与郎相见。

○谢灵运东阳中赠答二首
可怜谁家妇，缘流洒素足。明月在□间，迢迢不可得。
可怜谁家郎，缘流乘素舸。但问情若为，月就□中堕。

○宋孝武诗三首
△丁督护歌二首
督护上征去，侬亦思闻许。愿作石尤风，四面断行旅。
黄河流无极，洛阳数千里。坎轲我途间，何由见欢子。

△拟徐诗一首
自君之出矣，金翠暗无精。思君如日月，回还昼夜生。

○许瑶诗二首
△咏楠榴枕
端木生河侧，因病遂成妍。朝将□髻别，夜与蛾眉连。
△闺妇答邻
昔如影与形，今如胡与越。不知行远近，忘去离年月。

○鲍令晖寄行人一首
桂吐两三枝，兰开四五叶。是时君不归，春风徒笑妾。

○近代西曲歌五首
△石城乐
生长石城下，开门对城楼。城中美少年，出入见依投。
△估客乐
有客数寄书，无信心相忆。莫作瓶落井，一去无消息。
△乌夜啼
歌舞诸年少，娉婷无种迹。菖蒲花可怜，闻名不曾识。
△襄阳乐
朝发襄阳城，暮至大堤宿。大堤诸女儿，花艳惊郎目。
△杨叛儿
暂出白门前，杨柳可藏乌。郎作沉水香，侬作博山炉。

○近代吴歌九首

△春歌
朝日照北林，初花锦绣色。谁能春不思，独在机中织。
△夏歌
郁蒸仲暑月，长啸北湖边。芙蓉如结叶，抛艳未成莲。
△秋歌
秋风入窗里，罗帐起飘扬。仰头看明月，寄情千里光。
△冬歌
渊冰厚三尺，素雪覆千里。我心如松柏，君心复何似。
△前
黄茑结蒙笼，生在洛溪边。花落逐流去，何见逐流还。
△上声
留衫绣两裆，迮置罗裳里。微步动轻尘，罗衣随风起。
△欢闻
遥遥天无柱，流漂萍无根。单身如萤火，持底报郎恩。
△长乐佳
红罗复斗帐，四角垂朱。玉枕龙须席，郎眠何处床。
△独曲
柳树得春风，一低复一昂。谁能空相忆，独眠度三阳。

○近代杂歌三首
△寻阳乐
稽亭故人去，九里新人还。送一便迎两，无有暂时闲。
△青阳歌曲
青荷盖绿水，芙蓉发红鲜。下有并根藕，上生同心莲。
△蚕丝歌
春蚕不应老，昼夜常怀思。何惜微躯尽，缠绵自有时。

○近代杂诗一首
玉钏色未分，衫轻似露腕。举袖欲障羞，回持理发乱。

○丹阳孟珠歌一首
阳春二三月，草与水同色。道逢游冶郎，恨不早相识。

○钱唐苏小歌一首
妾乘油壁车，郎骑青骢马。何处结同心，西陵松柏下。

○王元长诗四首
△拟古
花蒂今何在？示是林下生。何当垂两髻？团扇□间明。
△代徐
自君之出矣，金炉香不燃。思君如明烛，中宵空自煎。
△秋夜
秋夜长复长，夜长乐未央。舞袖拂明烛，歌声绕凤梁。
△咏火（离合赋物为咏）
冰容惭远鉴，水质谢明辉。是照相思夕，早望行人归。

○谢诗四首
△玉阶怨
夕殿下珠帘，流萤飞复息。长夜缝罗衣，思君何此极。
△金谷聚
渠碗送佳人，玉杯要上客。车马一东西，别後思今夕。
△王孙游
绿草蔓如丝，杂树红英发。无论君不归，君归芳已歇。
△同王主簿有所思
佳期期未归，望望下鸣机。徘徊东陌上，月出行人稀。
○虞炎有所思一首
紫藤拂花树，黄鸟间青枝。思君一叹息，苦泪应言垂。

○沈约诗三首
△襄阳白铜
分首桃林岸，送别岘山头。若欲寄音息，汉水向东流。
△早行逢故人车中为赠
残朱犹暧暧，馀粉上霏霏。昨宵何处宿，今晨拂露归。
△为邻人有怀不至
影逐斜月来，香随远风入。言是定知非，欲笑翻成泣。

○施荣泰咏王昭君一首
垂罗下椒阁，举袖拂胡尘。唧唧抚心叹，蛾眉误杀人。

○高爽咏酌酒人一首
长筵广未同，上客娇难逼。还杯了不顾，回身正颜色。

○吴兴妖神赠谢府君览一首
玉钗空中堕，金钿色行歇。独泣谢春风，孤夜伤明月。

○江洪诗七首

△采菱二首
风生绿叶聚，波动紫茎开。含花复含实，正待佳人来。
白日和清风，轻□杂高树。忽然当此时，采菱复相遇。

△渌水曲二首
潺复皎洁，轻鲜自可悦。横使有情禽，照影遂孤绝　　　
尘容不忍饬，临池思客归。谁能取绿水，无趣浣罗衣。

△秋风二首
孀居憎四时，况在秋闺内。凄叶流晚晖，虚庭吐寒菜。
北牖风催树，南篱寒蛩吟。庭中无限月，思妇夜鸣砧。（已上六首和巴陵王四咏）

△咏美人治妆
上车畏不妍，顾眄更斜转。太恨画眉长，犹言颜色浅。

○范静妇诗三首
△王昭君叹二首
早信丹青巧，重货洛阳师。千金买蝉鬓，百万写蛾眉。
今朝犹汉地，明旦入胡关。高堂歌吹远，游子梦中还。（一本云：“情寄南云反，思逐北风还。”）

△映水曲
轻鬓学浮□，双蛾拟初月。水澄正落钗，萍开理垂发。

○何逊诗五首
△南苑
苑门辟千扇，苑户开万扉。楼殿闻珠履，竹树隔罗衣。
△闺怨
闺阁行人断，房栊月影斜。谁能北窗下，独对後园花。
△为人妾思
燕子戏还檐，花飞落枕前。寸心君不见，拭泪坐调弦。
△咏春风
可闻不可见，能重复能轻。镜前飘落粉，琴上响馀声。
△秋闺怨
竹叶响南窗，月光照东壁。谁知夜独觉，枕前双泪滴。

○吴均杂绝句四首
昼蝉已伤念，夜露复沾衣。昔别昔何道，今夕萤火飞。
锦腰连枝滴，绣领合欢斜。梦中难言见，终成乱眼花。
蜘蛛檐下挂，络纬井边啼。何当得见子，照镜窗东西。
泣听离夕歌，悲衔别时酒。自从今日去，当复相思否。

○王僧孺诗二首
△春思
雪罢枝即青，冰开水便绿。复闻黄鸟声，全作相思曲。
△为徐仆射妓作
日晚应归去，上客强盘桓。稍知玉钗重，渐觉罗襦寒。

○徐悱妇诗三首
△光宅寺
长廊欣目送，广殿悦逢迎。何当曲房里，幽隐无人声。
△题甘蕉叶示人
夕泣以非疏，梦啼真太数。惟当夜枕知，过此无人觉。
△摘同心栀子赠谢娘因附此诗
两叶虽为赠，交情永未因。同心处何限，栀子最关人。

○姚翻诗三首
△代陈庆之美人为咏
临妆欲含涕，羞畏家人知。还持粉中絮，拥泪不听垂。
△梦见故人
觉罢方知恨，人心定不同。谁能对角枕，长夜一边空。
△有期不至
黄昏信使断，衔怨心凄凄。回灯向下榻，转面暗中啼。

○王环代西丰侯美人一首
于今辞宴语，方念泣离违。无因从朔雁，一向黄河飞。

○梁武帝诗廿七首
△边戎诗
秋月出中天，远近无偏异。共照一光辉，各怀离别思。

△咏烛
堂中绮罗人，席上歌舞儿。待我光泛滟，为君照参差。
△咏笔
昔闻兰蕙月，独是桃李年。春心傥未写，为君照情筵。

△咏笛
柯亭有奇竹，含情复抑扬。妙声发玉指，龙音响凤皇。
△咏舞
腕弱复低举，身轻由回纵。可谓写自欢，方与心期共。

△连句诗
倾城非人美，千载难重逢。虽怀轩中意，愧无鬓发容。

△春歌三首
阶上歌入怀，庭中花照眼。春心一如此，情来不可限。
兰叶始满地，梅花已落枝。持此可怜意，摘以寄心知。
朱日光素冰，黄花映白雪。折梅待佳人，共道阳春月。

△夏歌四首
江南莲花开，红光覆碧水。色同心复同，藕异心无异。
闺中花如绣，帘上露如珠。欲知有所思，停织复踟蹰。
玉盘著朱李，金杯盛白酒。虽欲持自新，复恐不甘口。
含桃落花日，黄鸟营飞时。君住马已疲，妾去蚕欲饥。

△秋歌四首
绣带合欢结，锦衣连理文。情怀入夜月，含笑出朝□。
七彩紫金柱，九华白玉梁。但歌□不去，含吐有馀香。
吹蒲未可停，弦断当更续。俱作双丝引，共奏同心曲。
当信抱梁期，莫听回风音。镜上两入髻，分明无两心。

△子夜歌二首
恃爱如欲进，含羞未肯前。朱口发艳歌，玉指弄娇弦。
朝日照绮钱，光风动纨罗。巧笑两犀，美目扬双蛾。

△上声歌一首
花色过桃杏，名称重金琼。名歌非下里，含笑作上声。

△欢闻歌二首
艳艳金楼女，心如玉池莲。持底报郎恩，俱期游梵天。
南有相思木，含情复同心。游女不可求，谁能息空阴。

△团扇歌一首
手中白团扇，净如秋团月。清风任动生，娇香承意发。

△碧玉歌一首
杏梁日始照，蕙席欢未极。碧玉奉金杯，绿酒助花色。

△襄阳白铜歌三首
陌头征人去，闺中女下机。含情不能言，送别沾罗衣。
草树非一香，花叶百种色。寄语故情人，知我心相忆。
龙马紫金鞍，翠毛白玉羁。照耀双阙下，知是襄阳儿。

○皇太子杂题二十一首（简文）
△寒闺
被空眠数觉，寒重夜风吹。罗帏非海水，那得度前知。
△行雨
本自巫山来，无人睹容色。惟有楚王臣，曾言梦相识。
△梁尘
依帷蒙重翠，带日聚轻红。定为歌声起，非关团扇风。
△华月（已上杂咏四首）
兔丝生□夜，蛾形出汉时。欲传千里意，不照十年悲。
△夜夜曲
北斗阑干去，夜夜心独伤。月横射枕，灯光半隐床。
△从顿还城南
暂别两成疑，开帘生旧忆。都如未有情，更似新相识。
△春江曲
客行氐念路，相将度江口。谁知堤上人，拭泪空摇手。
△新燕
新禽应节归，俱向吹楼飞。入帘惊钏响，来窗碍舞衣。
△弹筝
弹筝北窗下，夜响清音愁。张高弦易断，心伤曲不遒。
△夜遣内人还後舟
锦幔扶船烈，兰桡拂浪浮。去烛犹文水，馀香尚满舟。
△咏武陵王左右伍传杯
顶分如两髻，簪长验上头。捉杯如欲转，疑残已复留。

△有所伤三首
可叹不可思，可思不可见。馀弦断瑟柱，残朱染歌扇。
寂寂暮檐响，黯黯垂帘色。惟有瓴<商瓦>苔，如见蜘蛛织。
入林看蓓蕾，春至定无赊。何时一可见，更得似梅花。

△游人
游戏长杨苑，携手□台间。欢乐未穷已，白日下西山。

△绝句赐丽人
腰肢本独绝，眉眼特惊人。判自无相比，还来有洛神。

△遥望
散诞垂红帔，斜柯插玉簪。可怜无有比，恐许直千金。

△愁闺照镜
别来憔悴久，他人怪容色。只有匣中镜，还持自相识。

△浮□
可怜片□生，暂重复还轻。欲使荆王梦，应过白帝城。

△寒闺
绿叶朝朝黄，红颜日日异。譬喻持相比，那堪不愁思。

△和人渡水
婉娩新上头，湔裙出乐游。带前结香草，鬟边插石榴。

○萧子显二首
