<!-- { "loadSidebar": true } -->
　　青草长沙境洞庭渺相连洞庭西北角云梦更无边复有白河沌渺莽里数千岂惟大盗窟神龙所盘旋白河辛已歳忽堕死蜿蜒一鳞大如箕一髯大如椽白身青鬐鬛两角上梢天半体卧沙上半体犹沈渊里正闻之官官使吏致防作斋为禳禬观者足阗阗敛席覆其体数里闻腥坛一夕雷雨过此物忽已迁遗迹防成川中可行大船是年虏亮至送死江之壖或云祖龙防诡异非偶然近日山阳人采菱不知还望见三龙浮目若电火然见龙多见尾少见四体全一龙已为异三者亦罕传又因渔湖侧水中忽生烟烟中一驴出绕身步蹁跹俄随霹雳去欲语无由縁我闻语此事乗舟徃观焉经徃枯葭浦白鹭争相先湖有刘僃庙实司浩渺权裴徊无所见归櫂月明前
　　昔游洞源山先次白马渡【桃源县界】渡头何清深鸿鹄在髙树白马亦洞天昔人有奇遇洞门不可见但闻水声怒瞻彼羽人宅乃乗方船渡修廊夹五殿重阁映千树规模象巍壮回合绿阴防山椒望五谿壶头入指顾故宫在其北屋瓦带松雾古杉晋时物中空野人住外围四十尺内可十客聚我游瞿仙馆坛上表遗步却下八叠坡一亭众妙具两山抱澄潭老木枝榦互瞻前秀而迥坐久凛难驻桃源独不见僻在南宫路山行转深邃狙猨纷上下石窦出微涓令我意犹豫昔闻渔舟子水际见洞户今看去谿逺定自后人悮惆怅却归来此游不得屡于今二十年歴歴经行处
　　昔游衡山下看水入朱陵半空埽积雪万万玉花凝或如生绡挂或作薄雾横纷纷虎豹吼徃徃蛟龙惊人语不相闻溅雹漂风缨有鱼縁峭壁上上终不停此中有神物雷雨周八纮
　　昔游衡山上未晓入幽谷欲识所坐舆横板挂两竹状如秋千垂髙下不倾覆登山九千丈中道多佛屋一峯髙一峯峯峯秀林木仰看同来客木末见冠服髙堂石当路寻常云所宿下方雷雨时此上自晴旭紫盖何突兀万里在一目余峯六七十仅如翠浪矗北有嬾瓒嵓大石庇樵牧下窥半厓花杯盂琢红玉飞云身畔过揽之不盈掬祝融最髙絶紫盖不足録俯视同仰观苍苍万形伏惟余岣嵝峯南睇半空緑仿佛认潇湘向岳流屈曲髙处惊我防翻思宅平陆其东有雷穴灵异谨勿触云来绵世界云去一峯独僧窗或留罅云入不可逐絶顶横石渠仙人有遗躅山多金光草夜半如列烛灵药不可寻吁嗟归太速
　　濠梁四无山陂陀亘长野吾披紫茸氊纵饮面无赭自矜意气豪敢骑雪中马行行逆风去初亦畧霑洒疾风吹大片忽若乱飘瓦侧身当其冲丝鞚袖中把重围万箭急驰突更叱咤酒力不支吾数里进一斚燎茅烘湿衣客有见留者裴佪望神州沈叹英雄寡
　　既离河口县未至落星湾舟中三两程程程见庐山庐山遮半天五老云为冠朝看金叠叠暮看紫巉巉瀑布在山半仿佛认一斑庐山忽不见云雨满人间
　　雪霁下扬子闲望江上山山山如白玉日照金孱顔是时江水净影落清镜寒潮催庾信老云送佛狸还万古感心事惆怅垂杨湾
　　衡山为真宫道士饮我酒共坐有何人山中白衣叟问叟家何在近在山洞口殷勤起见邀徐步入林薮云深险径黒石乱湍水吼寻源行渐逺茅屋翦如帚老烹茶味苦野琢琴形丑叟云司马仙学道此居久屋东大盘石碁画今尚有古木庇覆之清泉石根走因悲百年内汲汲成白首仙人固难值隐者亦可偶追维恍如梦欲画无好手
　　过湘阴寄干岩
　　渺渺临风思美人荻花枫叶带离声夜深吹篴移船去三十六湾秋月明
　　鴈图
　　万里晴沙夕照西此心惟有断云知年年数尽秋风字想见江南揺落时
　　送朝天续集归诚斋时在金陵
　　翰墨场中老斲轮真能一笔埽千军年年花月无闲日处处山川怕见君箭在的中非尔力风行水上自成文先生只可三千首回施江东日暮云
　　次石湖书扇韵
　　桥西一曲水通邨岸阁浮萍绿有防家住石湖人不到藕花多处别开门
　　除夜自石湖归苕溪【此诗録寄诚斋得报云所寄十诗有裁云缝雾之妙思敲金戛玉之奇声】
　　细草穿沙雪半销吴宫烟冷水迢迢梅花竹里无人见一夜吹香过石桥
　　美人台上昔欢娱今日空台望五湖残雪未融青草死苦无麋鹿过姑蘓
　　黄防传呼睡不成投篙细水激流冰分明旧泊江南岸舟尾春风飐客灯
　　千门列炬散林鸦儿女相思未到家应是不眠非守嵗小窗春意入灯花
　　三生定自陆天随又向吴淞作客归已新年舟上过倩人和雪洗征衣
　　沙尾风回一櫂寒椒花今夕不登盘百年草草都如此自琢春词翦烛看
　　笠泽茫茫鴈影微玉峯重叠护云衣长桥寂寞春寒夜只有诗人一舸归
　　桑间篝火却宜蚕风土相传我未谙但得明年少行役只裁白纻作春衫
　　少小知名翰墨场十年心事只凄凉旧时曽作梅花赋砚墨于今亦自香
　　环玦随波冷未销古苔留雪卧墙腰谁家玉篴吹春怨看见鹅黄上栁条
　　悼石湖
　　身退诗仍健官髙病已侵江山平日眼花鸟暮年心九转终无助三髙竟欲寻尚留巾垫角何处有知音未作龙蛇梦惊闻露电身百年无此老千首属何人安得公长健那知事转新酸风忧国泪髙冢卧麒麟
　　临安旅邸答苏虞叟
　　垂杨风雨小楼寒宋玉秋词不忍看万里青山无处隐可怜投老客长安
　　张平甫哀挽
　　将军家世出儒合上青云作计疎吴下宅成花未种湖边地吉草新鉏空嗟过隙催人世赖有提孩读父书他日石羊芳草路弟兄来此一霑裾
　　题华亭钱参园池
　　花里藏仙宅帘边驻客舟浦涵沧海阔云接洞庭秋草木山山秀防干处处幽机云韬世业暇日此夷犹
　　寄上张参政
　　姑苏台下梅花树应为调羮故蚤开燕寝休夸香雾重鸳行却望衮衣来前时甲第仍垂栁今度沙隄已种槐应念无知夜飞鹊月寒风劲羽毛摧
　　京口留别张思顺
　　伯劳飞燕若为忙还忆东斋夜共牀别后无书非弃我春来防面却他乡连宵为説经忧患异日相逢各老苍更欲少留天不许晓风吹艇入垂杨
　　姑苏怀古
　　夜暗归云绕柁牙江涵星影鹭眠沙行人怅望苏台栁曽与吴王埽落花
　　次韵徳久
　　篱落青青花倒垂避人黄鸟雨中飞西郊寂寞无车马时有溪童卖菜归
　　次朴翁游兰亭韵
　　亚字桥边面面风六人同坐树阴中松交归路如留客石碍流杯故恼公山色最怜秦望绿野花只作晋时红夕阳啼鸟人将散俯仰兴怀自昔同【右军祠堂有杜鹃两株花极照灼】
　　同朴翁登卧龙山
　　龙尾回平野檐牙出翠微望山怜緑逺坐树觉春归草合平吴路鸥防霸越矶午凉松影乱白羽对禅衣
　　次韵胡仲芳因杨伯子见寄
　　此去庐陵定几程向来卭杖未经行悬知征櫂云边集大有吟情雪里生楚渡食萍应甚美舜祠吹玉直能清二君即日青防上惟我春山带雨耕【仲芳得萍乡宰伯子得营道倅】
　　同潘徳久作明妃诗
　　明妃未嫁时满宫妒蛾睂一朝辞玉陛人人泪双垂年年心随鴈日日穹庐中遥见沙上月忽忆建章宫身同汉使来不同汉使归虽为胡中妇只着汉家衣
　　湖上寓居杂咏
　　荷叶披披一浦凉青芦弈弈夜吟商平生最识江湖味听得秋声忆故乡
　　湖上风恬月澹时卧看云影入玻瓈轻舟忽向窗边过揺动青芦一两枝
　　秋云低结乱山愁千顷银波凝不流隄畔画船隄上马緑杨风里两悠悠
　　辇路垂杨两行裁苑门秋水欲平堦朝朝南望宫云起白鸟一双山下来
　　布衣何用揖王公归向芦根濯輭红自觉此心无一事小鱼跳出緑萍中
　　囊封万字总空言露滴桐枝欲断弦时事营营吾亦嬾卧看秋水浸山烟
　　苑墙曲曲栁防防人静山空见一灯荷叶似云香不断小船揺曳入西陵
　　栁下轩窗枕水开画船忽载故人来与君同过西陵路却指烟波独自回
　　指防移舟着栁隄美人相顾复相携上桥更觉秋香重花在西陵小苑西
　　坐上和约斋
　　思入冰轮冷愁因玉宇开可无如此客犹恨不能杯好句长城立寒鸦结阵来箜篌莫停手却断肠回
　　出北关
　　吴儿临水宅四面见行舟蒲叶浸鹅项杨枝蘸马头年年人去国夜夜月当楼传语城中客功名半是愁
　　平甫见招不欲徃
　　老去无心听管弦病来杯酒不相便人生难得秋前雨乞我虚堂自在眠
　　楼阁万重秋雨里峯峦四合暮潮边凤城今夕凉如水多少人家试管弦
　　三髙祠
　　越国霸来头已白洛京归去梦犹惊沈思只羡天随子蓑笠寒江过一生
　　过桐庐
　　横看山色仰看云十幅风帆不借人记取合江江畔路他年此处好垂纶
　　登乌石寺【观张魏公刘安成岳武穆留题刘云侍儿意真奉命题记】
　　诸老凋零极可哀尚留名字压崔嵬刘郎可是疎文墨几防胭脂污緑苔
　　过垂虹
　　自作新词韵最娇小红低唱我吹箫曲终过尽松陵路回首烟波十四桥
　　访费山人
　　稻丛茁茁欲齐肩杨栁僛僛不蔽蝉忽忆石头城下路槿花斜压钓鱼船
　　牛渚
　　牛渚矶边渺渺秋篴声吹月下中流西风不识张京兆画得蛾睂如许愁
　　武康丞宅同朴翁咏牵牛
　　青花緑叶上疎篱别有长条竹尾垂老觉澹妆差有味满身秋露立多时
　　过徳清
　　木末谁家缥缈亭画船临水更虚明经过此处无相识塔下秋云为我生
　　陈君玉以小集见归用余还诚斋朝天续集韵作七字防报贶
　　笔陈无功汗左轮而今老去不能军水边白鸟间于我窗外梅花疑是君欲向江湖行此话可无朋友托斯文新篇大是相料理因忆南山扬子云
　　寄田郎
　　楚楚田郎亦大竒少年风味我曾知春城寒食谁相伴夜月棃花有所思剪烛屡呼金凿落倚窗闲品玉参差含情不拟逢人説鹦鹉能歌自作词
　　古乐府
　　裁衣赠所欢曲领再三安欢出无人试闺中自着看
　　寄时父
　　迟君日日数归程到得君归我已行一路好山思共看半年有酒不同倾吾侪正坐清贫累各自而今白发生人物眇然须强饭天工应不负才名
　　雪中
　　塞草汀云防玉鞍连天花落路漫漫如今却忆当年健下马题诗不道寒
　　黄鹤矶边晩渡时栁花风急片帆飞一声长篴鱼龙舞白浪如山不肎归
　　万马行空转屋檐髙寒屡索酒杯添故人家住吴山上借得西湖自卷帘
　　曽泛扁舟诣石湖恍然坐我范寛图天寒逺挂一行鴈三十六峯生玉壶
　　送李万顷
　　猛相思里得君来政喜欢时却便回别后恐无青栁折到家应有小桃开起居五马兼堂上问讯干岩及阿灰【张祎侄曙小字阿灰】儿女痴顽夫妇健漂零何日共尊罍
　　越中士女春游
　　秦山越树两依依闲倚防干看落晖杨栁梢头春又暗玉箫声里夜游归
　　送范仲讷徃合淝
　　壮志只便鞍马上客梦长在江淮闲谁能辛苦运河里夜与商人争徃还
　　我家曽徃赤防桥邻里相过不寂寥君若到时秋已半西风门巷栁萧萧
　　小帘灯火屡题诗回首青山失后期未老刘郎定重到烦君説与故人知
　　下孤城
　　人家多住竹篱中杨栁疎疎尚带风记得下孤城下路白云依旧两三峯
　　平甫放三十鸥于吴淞余不及与盟
　　桥下松陵緑浪横来迟不与白鸥盟知君久对青山立飞尽棃花好句成
　　萧山
　　归心已逐晓云轻又见越中长短亭十里水边山下路桃花无数麦青青
　　戊午春帖子
