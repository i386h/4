<!-- { "loadSidebar": true } -->
　　积雪覆茅屋僧居清更清浮生千劫尽长日一灯明野鸟呼能下山灵避不行旧时江月在时听诵经声本无师与槐迳弟交游二十年矣古人谓百篇诗尽和一盏酒须分余于二公亦云槐迳既殁本无编其徃来之诗号曰云林酬倡僭述鄙句奉呈
　　中年为此别悲动故交情案上云林巻山中风木声梦回惊复喜诗在死如生几番西郊路逢师独自行追惜永嘉前政和县赵大猷时景定改元
　　兴言民父恩犹在何故年来尽不如清节苦于为士日归装轻似到官初月明往事寻思遍灯下怀人音问疎矫首天朝除日到放教田里得安居
　　冬日野步
　　树上有禽啼似春声髙声下亦何心幽人拄杖移时立句句诗中是苦吟
　　山中梅花
　　已有梅花未有诗青山相对动愁睂山翁只在山中住花落花开总不知
　　山中
　　长日山中坐白云应笑人浮生尘未脱至老趣难真身在影犹赘年丰家自贫莫将吟事废栁色已知春
　　渔父词
　　白发髼松不记年扁舟泊在荻花边天上月水中天夜夜烟波得意眠
　　只有青山可卜邻妻儿笑语意全真休识字莫嫌贫方是安闲第一人
　　闲居言怀
　　老子从来不为名放教心地到和平庭前草色知春近窗外梅花终夜明纸帐梦回移月影石溪流断失滩声吟边莫问红尘事只在茅茨亦自清
　　山中遇雨
　　草荒泥磴滑老病厌扶持雨逐云先后路随山险夷天寒禽自浴屋漏榻频移吟事愁无绪梅花意亦悲
　　湖外泛雪
　　雨雪连朝意未休支笻难步最髙楼梅花不识春风面野水拍平古渡头船上看山无屋碍尘中阅世似沤浮一生穷苦缘诗僻莫把诗穷认作愁
　　守歳
　　儿辈呼卢不计钱地炉围坐笑声喧老夫自算吟边事栽竹移花近百篇
　　明日焚香叩九关六旬修未到清闲莫怜身在尘中老雪后骑驴亦看山
　　鹤雏添歳顶微红想见瀛州路亦通昨夜柴门长半掩三更敲尽叫归笼
　　平日过从乏贵游更来湖上掉扁舟除将儿女年年拜邻舍相逢坐即休
　　柴门
　　春风随处好吟事又相催触石云飞去呼童鹤误来杖藜无疾步花地有香埃不许车尘入柴门只半开
　　独宿山中
　　涧水松风声不断白云飞上屋头栖山中昨夜孤吟客只把无眠便作题
　　诛茅无地结庵迟借得人家近翠微何事树禽惊不起也应知我久忘机
　　松冈过许峯送塟
　　此行吟更若哭舅万山深处士花犹昔何人诗在今奉亲无旅况对佛动慈心霜夜増寒思半牀安纸衾宋百家诗存巻三十四
　　钦定四库全书
　　宋百家诗存巻三十五
　　嘉善曹庭栋编
　　靖逸小藁
　　叶绍翁字嗣宗建安人博学工诗尝居钱唐卜隐于西湖之滨与葛天民往来酬倡靖逸小藁一巻辞澹意远颇耐人咀味如春色满园关不住一枝红杏出墙来至今脍炙人口虽邨巷妇稚皆能诵之梅屋许棐赠诗云声华馥似当风桂气味清于着露兰斯言可谓雅称着有四朝见闻录摭罗遗佚足补正史之缺不徒屑屑以声韵见长者
　　登谢屐亭赠谢行之
　　君家灵运有山癖平生费却几防屐从人唤渠作山贼内史风流定谁识西窗小憇足力疲梦赋池塘春草诗只今屐朽诗不朽五字句法谁人追天台览遍兴未已天台山前听流水秦人称帝鲁连耻宁向苍苔畱屐齿乙庵【行之自号】是渠几世孙登山认得屐齿痕摩挲苔石坐良久便欲老此嵓之根吾侬劝渠且归去请君更学遥遥祖遥遥之祖定阿谁曾出东山作【音佐】霖雨乙庵未省却问侬莫是当年折屐翁
　　西湖秋晚
　　爱山不买城中地畏客长撑屋后船荷叶无多秋事晚又同鸥鹭过残年
　　闻顶山徐道人改卜
　　先生新卜宅只许白云知野蜜和蜂割岩花带蝶移坐谙苔石稳醉忘木桥危屋后寒梅放因风寄一枝
　　游园不値
　　应怜屐齿印苍苔小扣柴扉久不开春色满园关不住一枝红杏出墙来
　　仙兴
　　金书宫殿玉阑干雪瀑泉飞洞口寒日暮仙翁骑鹤去碧桃花满石棊盘
　　秋日游龙井
　　引道烦双鹤携琴倩一童竹光杯影里人语水声中不雨云常湿无霜叶自红我来何所事端爲听松风
　　出北关一里
　　脱衣命仆洗尘埃篱落人家未见梅出得城门能几步船头便有白鸥来
　　野蝶
　　银爲防翅粉爲肌驱役春风不解肥桃李上林无分到可怜却傍菜花飞
　　嘉兴界
　　平野无山见尽天九分芦苇一分烟悠悠绿水分支港撑出南邻放鸭船
　　烟邨
　　隐隐烟邨闻犬吠欲寻寻不见人家只于桥断溪回处流出碧桃三数花
　　葛天民隐居
　　种竹成新列移兰卽旧阴老铛犹有耳古栁已无心得句添杯满贪炉到夜防篝灯聊防校春水没衣砧
　　九日呈眞直院
　　秋风吹客客思家破防从渠自在斜肠断故山归未得借人篱落种黄花
　　贵游
　　五陵年少尽风流十日安排一日游林下幽人差省事笔牀茶灶便登舟
　　寓居
　　云补青山缺琴销白日长鸥从雨外没蛇入树闲藏客久衣常黑童蛮发半黄茔多邻舍少此意自凄凉无酒难畱客借书方入城洗衣知水落贪睡畏窗明野竹藤纒杀枯枝草寄生十年林下隐差觉世缘轻
　　田家三咏
　　织篱为界编红槿排石成桥接断塍野老生涯差省事一闲茅屋两池菱
　　田因水坏秧重播家为蚕忙戸紧关黄犊归来莎草阔绿桑采尽竹梯闲
　　抱儿更送田头饭画鬓浓调灶额烟争信春风红袖女绿杨庭院正秋千
　　送冯济川归蜀
　　勇唤东吴万里船皁囊来奏九重天一官岂为苏洵冗诸老宁容贾谊先满载月归应有命便耕云去岂无田竹枝歌罢篷窗掩到此相思泪黯肰
　　赋葛天民栽苇
　　叶碍渔舟入丛分水国寛低佪藏鹭渚髣髴钓鱼竿荡戸和萍送溪翁当竹看所怜如许节不耐雪霜寒
　　田舍小憩
　　犬驯迎且吠儿小笑还啼樱熟施鱼网桑空卧竹梯枯枝禽啄折野草鹿眠低屋后登山路牛栏更向西
　　青溪阁
　　江总能文士空贻侠客名旧坟荒草占废圃野人耕古柳无多影新蝉第一声青溪固无恙依旧绕孤城
　　访隐者
　　不作王门梦来敲隐者关童先孤鹤化云伴一身闲碍笋新移路低墙为看山几囘松下去鉏得茯苓还
　　幽居书事
　　窗开双佛塔水绕数渔家酒賸霑邻里时平买钓车童闲惟伴鹤树老自成查枕上关心事侵晨埽落花
　　访龙井山中邨叟
　　雨打荒篱豆荚垂柴门未启立多时客来自掘蹲鸱煮旋拾枯松三两枝
　　西溪
　　一条横木过前溪邨女齐登采叶梯独立衡门春雨细白鸡飞上树梢啼
　　和葛天民呈吴韬仲韵赋其庭馆所有
　　江远潮痕细城囘路势斜竹行穿砌笋风堕过墙花篆叶虫畱字衔泥燕理家主人清到骨相对只杯茶敬陪直院右史上已后一日西斋之集
　　清时天上诏书稀曲水从游许布衣插羽满浮寒食酒倚栏同忆故山薇碧桃绕观春风静双艣摇汀夕照微慨想兰亭如昨日沙鸥飞下钓鱼矶
　　题山闲老友壁
　　山闲虽寂静未得事全无鉏地畱莎草添泉养石蒲庭除风自埽身世月同孤老去知禅味松闲试结趺
　　寄湖上黄敎授佑甫
　　门幽缘近寺官冷未成家楼借山为幢风吹水作花诗方酬北礀经又节南华闻説新雏鳯宾来解唤茶
　　夜书所见
　　萧萧梧叶送寒声江上秋风动客情知有儿童挑促织夜防篱落一灯明
　　访隐者
　　开门迎客着山袍井畔猕猴挂树桃儿向草闲寻落果妻从墙角过香醪旧栽松子今能大【音堕】新起茅堂不甚高厯遍贵游无此味韭和春雨笋和糟
　　题孙端甫别墅
　　幽居地僻少人知野水春风枳树篱捡厯豫寻移竹日题墙闲记种花时堪嗤狡须三窟只学鹪鹩占一枝净埽绿苔斟浊酒邻家吹过野棠棃
　　纸帐
　　五色流苏不用垂楮衾木枕更相宐高眠但许畱禅客低唱应难着侍儿白似雪窗微霁后暖于酒力半醺时蒲团静学观身法歳晚工夫要自知
　　过崇徳
　　野塍泉自注断岸柳空存雨霁云开塔船过犬吠邨柴扉斜着水草迳别通门翻羡田家乐盈盈老瓦盆
　　发长安堰
　　夏老虫声切晨兴草木香买瓜依绿树出水捍青秧船聚知邨近牛闲觉昼长双鳬莲叶荡无雨故生凉
　　斗野支藳
　　张蕴字仁溥邦州人理宗时为礼部郎官与浮玉施枢往还相善斗野支藳一巻诗不满百清言娓娓辞意相副虽微欠矫防肰其舒徐容与之致差有元和长庆闲风格
　　云闲
　　倦倚柁楼闻鹤唳半生此地一经过机云故宅荒凉月湖海新秋浩荡波晓艇红莲商客市夜窗白苎女儿歌吟边冷被沙鸥笑衣化京尘鬓亦皤
　　江湖伟观
　　隄柳朝朝送酒船一栏山色越帆烟蓬莱云气东溟外阊阖星辰北斗前突兀向来无此屋登临当日有诸贤夕阳过鴈慵囘首吟入关河万里天
　　鳯鹤鹊三题与江社同赋
　　一去朝阳寂不闻西康台北起寒云梧花竹实年年事奈此喧啾百鸟羣
　　立雪精神两芦天风入羽思江湖逋仙梅下曾相识千载归来一语无
　　月树争枝影共寒柤柤飞过屋头山五陵年少多春闷一弹千金落等闲
　　顾迳
　　海水还清浅停杯问二豪雨来江色暝沙长岸容高吏鞅何能脱王程敢惮劳秋风柁楼底短发不禁搔
　　录录
　　录录竟何为衣尘日以缁故人闲入梦久雨颇妨畦燕履登巢息蜂程载密亏独斟莲子酒愁絶杏花诗
　　除夕
　　京国逢除夕栖迟鬓欲霜春声生竹爆歳色动椒香戒睡听鸡蚤占诗□茧忙烛花频送喜儿女笑哄堂
　　祀事
　　误被鸡催起徐听漏鼓稀书檠风展巻香笼火生衣困嗅茶犹病吟餐菊可肥月明天路靓亲到帝旁归
　　西湖清明
　　芳天新霁惠风和软绿平隄凝不波桃李无言看客惯楼台如画占山多游裾匝路塡车马翠牓开筵鬭绮罗寂寂寒烟生水靣白鸥奈此月明何
　　斋宫偶题
　　众绿扶疎雨气清柳花吹作小池萍文窗昼寂斋房邃三潄华池诵玉经
　　同寮约游香林分韵得林字
　　约我当休沐同过支遁林棊边翻覆手酒外太平心石潄晴湍细猿吟夏木深归帆带疎雨凉意满幽襟
　　春朝偶题
　　忙里偷闲答物华一官随分是生涯春风酒櫂湖隄柳晓月吟鞯辇路花报喜忽闻枝上鹊忘机时下屋头鸦残年闷钝今朝尽重对菱花拂防纱
　　重游大涤洞天
　　涧水泠泠石发新松花香靓翠崖深云生不没仙人迹丹化犹啼捣药禽洗眼人多求圣水醒心吾独爱清音杖藜更欲过新洞无奈春云又作霖
　　喜李鹤田至次阮云心韵兼寄
　　月树秋来碧几寻古香熏彻紫芝吟无因得去陪清赏只寄山君一寸心
　　浇酒逋梅又几囘愁吟旧雨独登台星星鹤语山窗晓割得云心古锦来
　　道场山
　　访碑无古迹丹碧覆嵳峩塔向城中共山从寺右多疎松小溪路远溇太湖波何锴书堂在犹嫌隔翠萝
　　何山
　　山因人得姓人去佛来居邻有天章墓碑无玉局书幽溪通古郭荒涧入春畬客子吟髭冷高峯夕照余
　　除夕不寐
　　空牀辗转对孤檠寒漏年长更雨声如此乾坤闲岁月明朝华发满头生
　　寄鹤田
　　鹤向孤山去未归片云行鴈与心期新诗不着工夫得雪外看花独立时
　　至后
　　阳生七日验飞葭衮衮天机歳载华江草未回青帝梦香云满泄与梅花
　　霅川次韵鹤田
