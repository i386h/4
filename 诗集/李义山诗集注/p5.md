<!-- { "loadSidebar": true } -->
愬武古通作牙爪。仪曹外郎载笔随。行军司马智且勇。十四万众犹虎貔。
入蔡缚贼献太庙。功无与让恩不訾。帝曰汝度功第一。汝从事愈宜为辞。
愈拜稽首蹈且舞。金石刻画臣能为。古者世称大手笔。此事不繋于职司。
当仁自古有不让。言讫屡颔天子颐。公退斋戒坐小合。濡染大笔何淋漓。
点窜尧典舜典字。涂改清庙生民诗。文成破体书在纸。清晨再拜铺丹墀。
表曰臣愈昩死上。咏神圣功书之碑。碑高三丈字如斗。负以灵鳌蟠以螭。
句奇语重喻者少。谗之天子言其私。长绳百尺拽碑倒。麄砂大石相磨治。
公之斯文若元气。先时已入人肝脾。汤盘孔鼎有述作。今无其器存其辞。
呜呼圣皇及圣相。相与烜赫流淳熈。公之斯文不示后。曷与三五相攀追。
愿书万本诵万遍。口角流沫右手胝。传之七十有二代。以为封禅玉检明堂基。

△按史。肃宗寳应初。以李忠臣镇蔡州。大厯末。为军中所逐。歴李希烈陈仙奇吴少诚呉少阳元济。据有淮西凡五十余年。思玄赋。射嶓冡之封狼。注。封。大也。说文。貙似狸。能捕兽。一云虎。五指为貙。尔雅。罴如熊。黄白文。栁宗元罴说。鹿畏貙。貙畏虎。虎畏罴。旧唐书。呉少诚阻兵三十余年。王师未尝及其城下。尝走韩全义败于頔。骄悍无所顾忌。又恃陂浸阻回。故以天下兵环攻三年。所得者一县而已原。注。晏子春秋。仲尼。圣相也。○唐书。元和十年六月。上召裴度入对。拜中书侍郎同平章事。李师道遣客杀武元衡。撃裴度。伤首。堕沟中。度毡帽厚。得不死。元和十二年七月。度请自往督战。上恱。以度充淮西宣慰招讨处置使。元和十一年十二月。李愬为唐邓隋节度使。十年九月。韩弘为淮西都统。弘请使子公武以兵万三千会蔡下。十一年。李道古为鄂岳观察使。十年二月。李文通为寿州团练使。碑文。光颜重胤公武合攻其北。道古攻其东南。文通战其东。愬入其西。旧唐书。以司勋员外郎李正封都官员。外郎冯宿。礼部员外郎李宗闵。皆兼侍御。从度出征。度奏右庶子韩愈兼御史中丞。充彰义军行军司马。十二年十月己夘。李愬执呉元济。送长安。帝御兴安门受俘。以元济献庙社。徇于市斩之。度策勋进金紫光禄大夫。上柱国。封晋国公。户三千。旧书韩愈传。淮蔡平。十二月。随度还朝。以功授刑部侍郎。仍诏撰平淮西碑。道源注。破体。破当时为文之体。旧书韩愈传。碑辞多叙裴度事。时入蔡擒呉元济。李愬功第一。愬不平之。愬妻。唐安公主女也。出入禁中。因诉碑辞不实。诏令磨去愈文。命翰林学士段文昌重撰文勒石。史记。古者封太山禅梁父者七十二家。封禅仪。玉牒长一尺三寸。广厚五寸。玉检如之。厚减三寸。其印齿如玺。纚以金绳五周。


令狐八拾遗绹见招送裴十四归华州

二十中郎未足希。骊驹先自有光辉。兰亭燕罢方回去。雪夜诗成道韫归。
汉苑风烟吹客梦。云台洞穴接郊扉。嗟予久抱临卭渇。便欲因君问钓矶。

△唐书令狐绹传。太和四年登进士第。开成初为左拾遗。地理志。华州。华阴郡。属闗内道。○晋书。谢万弱冠辟抚军从事中郎。世说。谢中郎万。是王蓝田女壻。古乐府。何以识夫壻。白马从骊驹。海録。山阴县西南二十里。有兰渚。渚有亭。曰兰亭。羲之旧迹。何延之兰亭记。永和九年三月三日。琅琊王羲之与太原孙统孙绰。广汉王彬之。陈郡谢安。高平郄昙。太原王藴。释支遁。并其子凝之。徽之。操之等。四十有二人。会于会稽山阴之兰亭。修祓禊之礼。晋书。郄愔。字方回。鍳之子。官会稽内史。加镇军都督。晋书。王凝之妻谢氏。字道韫。安西将军。奕之女也。尝内集。俄而雪骤下。叔父安曰。何所似也。安兄子朗曰。撒盐空中差可拟。道韫曰。未若栁絮因风起。○按。郄愔不与兰亭四十二人之数。晋书。王羲之娶郄鍳女愔。又。羲之姊夫裴十四必令狐氏之壻。时携内归华州。故有此二语耳。华山志。岳东北有云台峰。其山两峰峥嵘。四面悬絶。上冠景云。下通地脉。嶷然独秀。有若云台下。有穴。昔有人入此穴。出东方。云经黄河底。上闻流水声。西京杂记。相如素有消渴疾。


离思

气尽前溪舞。心酸子夜歌。峡云寻不得。沟水欲如何。
朔雁传书絶。湘篁染泪多。无由见颜色。还自托微波。

△寰宇记。前溪在乌程县南。东入太湖。谓之风渚。夹溪悉生箭箬。晋车骑将军沈玩家于此。乐府有前溪曲。玩所制。乐府解题。前溪。舞曲也。唐书乐志。子夜歌者。晋曲也。晋有女子名子夜。造此歌。声过哀苦。乐府解题。后人更为四时行乐之词。谓之子夜四时歌。又。有大子夜歌。子夜警歌。子夜变歌。文君白头吟。今日斗酒会。明旦沟水头。蹀躞御沟上。沟水东西流。汉书苏武传。天子射上林中。得雁。足有繋帛书。言武等在某泽中。注。见前洛神赋。托微波而通辞。


宿骆氏亭寄懐崔雍崔衮

竹坞无尘水槛清。相思迢递隔重城。
秋阴不散霜飞晩。留得枯荷听雨声。

△唐年补録。长庆元年二月。王庭凑使河阳回。及沇水。酒困。寝于道。有济源骆山人。熟视之。曰。贵当列土。在今年秋。既归。遇田弘正之难。军士拥为留。后访骆山人。待以凾丈之礼。乃别构一亭。去则悬榻。号骆氏亭。又。唐语林。骆浚者。度支司书手。李吉甫擢用之。后典名郡。有令名。于春明门外筑台榭。食客皆名人。卢申州题诗云。地甃如拳石。溪横似叶舟。即骆氏池馆也。此诗骆氏亭未知在何地。唐书。崔雍。字顺中。戎之子。由起居郎出为和州刺史。龎勋刼。乌江雍遣人。持牛酒劳之。密表其状。民不知。诉诸朝。宰相路嵓傅其罪。赐死。衮。字炳章。雍之弟。见集内安平公诗。


风雨

凄凉寳剑篇。覊泊欲穷年。黄叶仍风雨。青楼自管弦。
新知遭薄俗。旧好隔良縁。心断新丰酒。销愁斗几千。

△唐书。武后索郭元振所为文章。上寳剑篇。王维诗。新丰美酒斗十千。


梦泽

梦泽悲风动白茅。楚王葬尽满城娇。未知歌舞能多少。虚减宫橱为细腰。

△云梦。楚二泽名。汉阳圗经。云在江之北。梦在江之南。墨子。楚灵王好细腰。其臣皆三饭为节。后汉马廖传。楚王好细腰。宫中多饿死。


赠歌妓二首

水精如意玉连环。下蔡城危莫破颜。红绽樱桃含白雪。断肠声里唱阳闗。

白日相思可奈何。严城清夜断经过。只知解道春来瘦。不道春来独自多。

△拾遗记。吴孙和尝于月下舞水精如意。误伤邓夫人颊。战国策。始皇遗齐襄王后玉连环。后引椎破之。登徒子好色赋。嫣然一笑。惑阳城。迷下蔡。注。阳城下蔡。二县名。水经注。蔡城公自新蔡迁于州来。谓之下蔡。


谢书

微意何曾有一毫。空携笔砚奉龙韬。自蒙半夜传衣后。不羡王祥得佩刀。

△太公六韬。一曰龙韬。李舟能大师传。五祖弘忍告之曰。汝縁在南方。宜往教授。持此袈裟以为法信。一夕南逝。公灭度后。诸弟子求衣。不获。始相谓曰。此非卢行者所得耶。使人追之。巳去。寳林传。能大师传法衣处。在曹溪寳林寺。晋书。吕虔有佩刀。工相之曰。当为三公。虔以赠别驾王祥。祥果为太傅。


寄令狐学士

秘殿崔嵬拂彩霓。曹司今在殿东西。赓歌太液翻黄鹄。从猎陈仓获碧鸡。
晓饮岂知金掌迥。夜吟应讶玉绳低。钧天虽许人间听。阊阖门多梦自迷。

△令狐绹传。大中二年。召拜考功郎中。寻知制诰。充翰林学士。西京杂记。始元元年。黄鹄下大液池。帝为歌曰。黄鹄飞兮下建章。唐书。凤翔府寳鸡县。本陈仓。至德二载更名。晋太康地志。秦文公时。陈仓人猎。得兽。如彘。不知名。牵以献之。逢二童子。童子曰。此名为媦。常在地中。食死人脑。即欲杀之。拍捶其首。媦亦语曰。二童名陈寳。得雄者王。得雌者霸。陈仓人乃逐之。化为雌雉。上陈仓北阪为石。秦祀之。水经注。昔秦文公感伯王之言。游猎陈仓。遇之于此阪。得若石焉。其色如肝。归而寳祠之。故曰陈寳。三辅旧事。仙人掌在甘泉宫。长安志。仙人掌。大十围。以铜为之。谢朓诗。玉绳低建章。史记。赵简子疾寤。语大夫曰。吾之帝所。甚乐。与百神游于钧天。广乐九奏万舞。不类三代之乐。其声动人心。


酬令狐郎中见寄

望郎临古郡。佳句洒丹青。应自丘迟宅。仍过栁恽汀。
封来江渺渺。信去雨冥冥。句曲闻仙诀。临川得佛经。
朝吟搘客枕。夜读潄僧瓶。不见衔芦雁。空流腐草萤。
土宜悲坎井。天怒识雷霆。象卉分疆近。蛟涎浸岸腥。
补羸贪紫桂。负气托青萍。万里悬离抱。危于讼阁铃。

△魏书。孝文曰。吏部郎必使才望兼允者。本集为郑亚谢上表。极望郎于南省。梁书。丘迟。字希范。呉兴人。丘灵鞠之子。八岁能属文。累官中书郎。迁司徒。从事中郎。卒。白居易记。湖州城东南二百步。抵霅溪。溪连汀洲。洲。一名白苹。梁呉兴太守栁恽于此赋诗云。汀洲采白苹。因以名洲也。○按丘迟宅。栁恽汀。皆在苕霅间。此必令狐绹官湖洲时。有诗寄义山。而以此酬之也。唐史。开成中。绹累迁库部户部员外郎。出为湖州刺史。真诰。勾曲洞天。东通林屋。北通岱宗。西通峩眉。南通罗浮。南史。陶弘景止于句容之勾曲山。此山下是第八洞。宫名金陵华阳之天。周回一百五十里。乃于山中立馆。自号华阳陶隠居。徧游名山。访求仙药。既得神符秘诀。以为神丹可成。而苦无药物。帝给黄金朱砂曽青雄黄等。复合飞丹。色如霜雪。服之体轻。宋书谢灵运传。帝不欲复使东归。以为临川内史。庐山记。灵运一见逺公。肃然心服。乃即寺翻湼盘经。名其台曰翻经台。月令。腐草化为萤。坎井。见易。呉武陵与孟简书。霆砰电射。天怒也。不能终朝。海録。鸟荒象卉寻隔于皇风。北梦琐言。蛟形如马蟥。涎沫腥粘。掉尾纒人。而噬其血。道源注。拾遗记。闇河之北有紫桂成林。羣仙饵焉。韩终采药诗。闇河之桂。实大如枣。得而食之。后天而老。陈琳荅曹植笺。君侯秉青萍干将之器。注。青萍。剑名。铃阁。风摇离绪如之。○句曲以下。皆自序。时义山覊宦桂管。故有象卉蛟涎等句。


七月二十八日夜与王郑二秀才听雨梦后

初梦龙宫寳焰然。瑞霞明丽满晴天。旋成醉倚蓬莱树。有个仙人拍我肩。
少顷逺闻吹细管。闻声不见隔飞烟。逡巡又过潇湘雨。雨打湘灵五十弦。
瞥见冯夷殊怅望。鲛绡休卖海为田。亦逢毛女无憀极。龙伯擎将华岳莲。
恍惚无倪明又暗。低迷不巳断还连。觉来正是平阶雨。独背寒灯枕手眠。

