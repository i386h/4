<!-- { "loadSidebar": true } -->
　　三代而上士之名于世者徳行皆副于其言三代而下世所共指为豪杰魁伟之人者亦相望而出然而能言者常多能行其言者常少故夫端居穷巷之间环坐而论唐虞周孔之道慨然自信以为死生祸福无足震动其心及当利害履荣辱事变之所激情伪之所牵其能与平生之学不相为胡越者鲜矣非自信不笃而知之不明故欤夫三代之后习俗日益入于隘陋以日益隘陋之俗而临之以自信不笃之人此所以上下相趋日入于弊而不自知其故也陆贽学业闳博通于古今遭遇徳宗言从计合遂由翰林已登宰相方其忠义激发不顾身之安危以与天子争是非期必得而后止兹固天下之辩士一世之隽臣也然卒不称贤相者岂其才之不足欤盖其行之不能充其言耳方贽之见用感天子殊遇事有不可极陈无隐或规其太过者贽不从曰上不负天子下不负所学吾不知其他大哉斯言虽古君子所以自任者不能过也然赘之所学者岂非所谓唐虞周孔之道亦思圣人之所以发于文章化诲后世者不徒治其外而又将修其内也夫平好恶节喜怒徇公义而忘爱憎者皆治内之具也书曰无有作好遵王之道无有作恶遵王之路传曰不念旧恶怨是用希荀卿亦曰怒不过夺喜不过予法胜私也是道也近之临一家小之长百室不可一朝去也接乡邻之宻御童仆之贱不可以一言异也况身为天下之相施赏罚生杀于四方者乎贽之为相则异于此史称贽与吴氏兄弟争宠天下丑之与于公异有隙及执政发其旧恶而摈之田里人皆短贽之不能容呜呼贽亦当世之贤人何其治于内者不工也学未尝及此是不求其夲而驰骋于其末非善学也使贽之学尝及此矣而操行之际无以应之是又不得无罪也安得曰不负所学哉此余所谓行不能充其言也以贽之能而其失如此况庸庸中才而渉乱世之末流者乎此余所谓三代以来士之能言者多而能行其言者少也盖徳宗之用赘始信而终疑之以至疎斥天下皆惜其材之不尽予独评之以为徳宗之猜暴而辅之以贽之褊急就使臣主相说至于终身而不离适足以疑四方增冦长敌而不足以安天下也故窦参之所以死天下归于贽虽其事状不白然纷纷之议遂至于此亦贽之所为有以取之也其后贽居忠州李吉甫事之甚厚贽独疑惧夫以一吉甫而贽不能料之则其胸中盖亦浅矣安足以任天下之重乎故夫居大位者非才之难能惟器识之难有也器之不宏识之不逺虽有天下之竒材犹驾轻车驰骏马而趋险陿之道徒足以速其倾覆尔而欲任重致逺岂不难哉此古人所以称宰相自有体也

　　清江三孔集巻十六
　　钦定四库全书巻
　　清江三孔集巻十七
　　宋　孔武仲　撰
　　碑
　　宋岳州平冈县王文正公祠堂碑
　　岳州平冈县故丞相王文正公所尝治也旧有公祠堂嵗久寖敝治平元年知县事张仲舒迁于寳积寺以公之殁更厯四朝而民奉事如初公讳昌字子明大名莘人太平兴国五年登进士第授大理评事天子加恤逺方为亲择县令是嵗公承命以来为政简明百姓安之及其去老防遮道涕泣公为人静黙不干时誉久之近臣荐其才乃归朝以文章登侍从卒致位丞相秉国之政十有八年天下乂安公之泽被四海而兹邑之人徳公尤深宜其尸而祠之虽久而不忘也曾孙古贤闻于时元祐元年奉使湖南追感其家世且见谓曰开寳中晋公出守长沙至太宗时文正为县湖北父子继踪于湖湘之间小子不敏复位于此而文正之祠不大显宜有碑铭掲之后世愿以属于子武仲尝考近古名世之迹得公之遗事谓公功业宜为王者相道义宜为学者师恨不及识公也闻公之像实在近境欲一拜于堂下未能也诚得名载公碑以自托不朽其又何辞乃为之述而继以诗曰自昔为相先试治民非但人事天意或然商周之师钓渭耕莘渉厯险阻知民艰难及其见用利泽加人龙之将升亦泥于蟠朋蛇侣螾畜智潜神雷风相趋遂济丰年惟文正公之孝之忠之量之才之勲之庸卓大深长羣臣之宗天子仰之惟公议从元首股肱始卒一躬号称太平三代是同大湖之濵今有公宫昔公宰是惠及纎洪肇自百里施于万邦其遇也时其进从容勒之坚珉以告无穷
　　颂
　　萧何收秦图籍颂
　　汉有宗臣萧氏何名当高祖伐秦寔佐其行入于咸阳秦帝之京金帛财物诸将所争而何于此时惟图籍是收丞相御史二府之书独发其藏而载以车至于髙祖收天下而有成功虽韩彭转鬬于外平良効防于中若夫四方形势山川阨塞民所疾苦户口虚实指掌可知伊何之力盖事之所以不治者以不定之扵其初至缺乃悔其何如惟何聪明超然特立方众人之扰扰而思虑之所不及其争则捐其弃我拾始之所为若甚迂缓至其用之乃世最急此其所以论功第一为侯之元声施后世庆流子孙千载而下谁如若人
　　魏相谏伐匈奴颂
　　稽汉之隆孝宣帝时屯士分田实在车师匈奴桀骜侮我戍人天子赫然诏后将军总戎其行震扑右地矫矫弱翁厥有正议叙次五兵具三不可兵骄则灭忿败贪破间者匈奴善意弗衰所得汉民辄以奉归不犯边境击之何名军旅之后灾害将生今之所患将相无良风俗薄恶水旱流行骨肉相杀嵗二百数此非小变曾不是虑乃录纎介报怨逺夷季孙之忧不在颛防天子从之罢伐匈奴覆以威徳中外无事单于稽首遣子入侍三世称藩靡不顺者边城夜闭牛马布野惟是弱翁实相其成六十余年海内太平呜呼弱翁知所缓急挠帝之果夺将之执爰及季末多尚武功挟富怙强以华易戎左右倡和不异为同胜也满矜否则祸殃积尸流血侵累隂阳隋以辽东而丧其国惟时仲淹追诵盛徳云其汉相兵畧是识我思古人嗣为此诗谁于兴师子以告之
　　裴度不疑蔡人颂
　　唐元和中宪宗皇帝临莅天下有盗在蔡率其犬羊敢侮王制皇帝曰嘻遣兵讨之赫赫裴公以相视师甲不再赋克有淮西捄昔之苛以今之徳推其肝胆安抚士卒以为牙兵使在背侧骈首駪駪出入帐门皆号凶仇敢保不奸操剑横矛见者为寒或说裴公是不可信反侧之心或有祸衅不可去傋日与亲近公曰不然此彰义军我领节度民则吾民亦苟不宏我则不仁安有父母而疏其子蔡人闻之时则大喜父老感泣不敢有贰呜呼裴公初议释诛赞伐之谋亦既有成凡畔可屠公既活之又能扩然待以不疑其度有容其信足懐惟是新附察公意辞申光之民定于即时惟人不厚不允于宗妻妾之讪兄弟相攻公平不巘一异为同乃率是道以佐其国百姓宅心卿士効力出将八相海内太平二十余年身为重轻考其始卒莫非至诚呜呼晋公今久不渝有烈在碑有迹载书我作此歌以贻薄夫
　　铭
　　信州祥符院新钟铭
　　元丰五年十一月十三日信州祥符院大钟成用铜三百钧有竒其髙九尺有五寸厚四寸广六尺有三寸主者僧晓儒铸者诸杭张孝基越二十三日冬至击之其声浑锽震动城郭既浃旬观者不休退则叹息俱生善意于是州将虢畧杨亚甫为之铭而其属鲁国孔武仲又铭扵石以相之曰上下无疆旁暨八垠有告必闻大声以震扣之则应不用则黙既以时动亦以时息同僚得与饮酒席中有佳实三为之铭云
　　外丛戈胄以捍偷冦中积防美以待君子既密其外而黄其中久而不厌君子之风其周身之防亦可谓至而独不克自卫岂非以其有味夫【右铭栗】
　　有物于此周其垣墙积铁黝然杂以丹黄试辟其闉登其室堂晶英防白粲其文章玉缀珠连百千为房被祸怀寳谁闚积藏衣锦尚褧中庸所臧丁宁美哉防者志之【右铭安石榴】
　　人知其淡而有味也而莫知其善择友也其友谓谁吾党有喜言物理者曰栗橄榄相善也合食之其味似葛夫栗良果也与之处而宜非其性相近耶【右铭橄揽】
　　杜克明铭
　　不善为国其行有迹杜公犹天隂阖阳辟四时运动万物生殖诘其主尸则不可得太宗为主至有社稷公与文昭左右羽翼我以其决不以筹策问孰为内王魏之直问孰为外英卫雒雒百度张弛官司法式操其大者以道以徳太平刑措后世防泽未有实丧而名之得迨今称颂以嗣禹稷老耼有言深不可测矢诗无穷作戒赫赫
　　李子坚铭
　　汉熄复炎后荧欲灭顺桓之际统纪三絶干骞坤摧下上倒植惟公之才丙魏萧曹不生自先乃此之遭又居大位以弱勘豪莫私女谒莫强宦寺太后主断后兄梁冀更倡迭和枭磔虎视以臣立君又最难事公提肝胆独战其间羣凶反目掣后衡前而公不回益秉仁义桓桓为心烈烈为气危言鲠论如防平地屡挤得出乃不息犯万歳之声以惊投憾屹然竒表终队一剑贤者死生系国存亡犹人有气正伏邪强四体僵仆内堕肺肠自公之没汉亦随绌髙光之业当涂所夺彼为不善身毁名阏惟公赫赫如日经天史载其光徳行有篇诗以嗣之扵千万年
　　谢安铭
　　司马渡江谢氏以昌猗欤文靖又族之良度量闲逺性识聪明不振不廹从容以成众方岌岌视君无事谓如弗思疎密有意内奸不作外侮以消志清忠上而梦为妖太常其父司空其子琨奕朗于光有炜扶持左右以图初终既絶复续以昔之功没数百年其能曷绍铭以申之惟后之诏
　　赞
　　四皓赞
　　汉承秦之暴天下之士虽不若周之贵然先王之泽尚未纯息防士逸民或有自守一志为人所不能者以高帝之雄材大畧驾御四海凡一时之豪杰多甘其侮慢而四皓独能望之以礼帝所不能得其从乃私从太子防其所进退皆靣折廷争逆耳之词父子之间人所难言而大臣屡攻而不可夺者而四人者防之不疑高帝亦不以为嫌但为之惊顾而悲歌卒使谋夫之画得行天下之计遂定此其上下之际何以至此其遗风余俗至于东京而风节益髙嗟乎后世去圣人滋逺俗薄士偷不知自重而天子之威益神未有出于至诚以身光士夫者而潜伏山林之人往往始异终合甚者以此出声名取富贵而上之人待之加轻然则岂徒士之有罪哉亦养之不得其道以致如此若四皓之事亦亡矣悲夫
　　严光赞
　　余尝登七里滩髙山崒然下临清溪顾瞻徘徊有遗脱世俗之意光之处此不虚哉及读其传攷其行事光与天子有里巷之旧卒不肯北面而臣之耳乐辛苦于山中此亦世之髙节非汨没于利欲者所能到也东汉之世士大夫尤能轻富贵重防耻志有不合辄去其位岂非光之徒倡之耶光武乘百战之余威称制而御宇内乃能为匹夫诎身神色无忤非好善而防其势者欤可谓恭俭之主矣
　　杂著
　　蝗说
　　熙宁甲寅秋七月余将还江南系舟于长芦之川登髙而望见羣飞而至者若烟若雾若大军之尘自西而东前后十余里相属不絶野夫奔走相告曰蝗至矣予曰蝗之来如何曰食我之田齧我之桑使我终嵗无褐与粮余曰嗟乎害无酷于此者矣野夫哑然笑曰此非吾所谓害也夫螟蝝之属随阳而动得雨而止幸而嵗丰时和则其类冺焉盖虽甚可畏恶而其为祸犹有间也以吾观之今天下未尝有无蝗之嵗四方未甞有无蝗之国也民之扵民勤矣罄其赀以裒种市牛暴肩背病手足以趋田事及嵗且成则老防相与计曰是将获之以偿官之逋负也又曰是将鬻之以足官之赋泉也凡终嵗矻矻而得之者皆非吾有由祖及孙嵗被其患而无有休期自燕及越其病一也然则其为蝗也大矣今嵗之蝗不过遗种扵一方而毎嵗之蝗流毒于天下以彼未之知耶不然宰相可以请其有司可以争矣何其无闻耶退因序其说
　　回氏画说
