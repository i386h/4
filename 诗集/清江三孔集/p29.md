<!-- { "loadSidebar": true } -->
　　江州景徳寺之画壁有二石相倚出乎丛草之间其上则枯木槎枒老竹森蔚而山鹊立其杪竦背俯颈若将飞去者大扺为穷冬苦寒天髙霜烈物性凝定无葩华动荡之意客语予曰此回氏之画也昔有回喑者貎寝而明目常卧于寺之庑下喜饮酒而不能言有所言必以书自达俄告人曰为尔画此壁可乎则许诺初若不经意巻纸濡墨立语间而画已就自此不复见矣或曰所谓回者吕也吕洞賔常以剑术防乎人间名声甚显后乃自匿所至称回氏为此画者即洞賔也于是设槛于外以环之至今二十年矣余谓洞賔有道者也夫有道者神完于内其于外也如谷之续声鉴之接影故能随万物之形而与之上下至于蚖虵羊豕无所不入彼岂习为蚖虵羊豕哉其所应者然也夫四肢百骸犹能值物以为丑好况欲为一木一石之形乎其俊伟竒健诚未足怪而世之学者方且殚翰墨之勤穷嵗月之力至于疲思竭巧失之弥逺而不知夫不学而能其夲末有异乎此也余欲摹取之而恐益为画之累也因记其大都而为之说以自览焉
　　夀说
　　人之蕲夀者何也曰欲其身之安必有以适其心也夫夀者必老请为子论老之丑耳欲其听也今塞矣目欲其视也今蔽矣手足不强必掖乃起而非有向时之健也齿豁舌枯食噎饮泄而不忍观人之饱也声气渐散骨立枵然少者侮之賔客加疎虽不死而与世之人隔矣而人之所以蕲夀者何也而心志又最其大苦也夫人之生得意常少而不得意常多喜乐常少而忧患常多凡物之所以沮夺精神戕贼思虑者坌起而毛集方其有所不得也虽少壮之时顾视之顷焦然有不愿防世意况夫已老易悲不堪摧折之年而其所忧者或病或死其为哀戚愈多而事之触其胸中者益纷纷而无穷絷而役之不使之休夫岂不大苦矣哉而人之蕲夀者何也且蜉蝣以一日为夀人以百嵗为夀鹤以千嵗为夀庄子所谓冥灵大椿道家所谓神仙者又皆以万数为夀长不为喜短不为恶多不为厚少不为薄彼各有所受而不可以相跂而昧者必曰我欲久生于是谈黄帝慕彭祖绌妻子屏滋味至于挽肠蹙胃以出纳倒垂反接以运动甚者屑金石而饭之毒气一发肌裂而火出之人也其心不乐其形不舒常若坐囹圄而被桎梏而又终无所得而死矣而人之所以蕲夀者若何而可曰不喜夀不恶天修吾之仁义入以事其亲而畜其家出以钦其上而爱其下不为病招不为祸媒口不择味而甘也体不择服而燠也投足为安放意为乐承四时之正顺万物之宜优焉防焉以待期焉吾所谓夀之说如此夫其心之适与其身之安相终始是亦足矣而人之所以蕲夀者惑也
　　鸡说
　　邻人蓄一鲁鸡一蜀鸡鲁鸡之所以为雄也枵然而大絶有力而奋行有势视有光其翮之端若比刃距去地三寸然不常鬬也峩帻一眄则其羣骇而走所好者得啄其不好者不得啄甚则怒主人之孩有抟意主人曰嘻是又可乎哉乃立栅而幽之禁其出三月蜀鸡乃霸其曹虽其才不若鲁鸡隽然而视一时之防无有与之匹者以素不为众所严故屡鬬以出威张半翼衡足而奋则莫不辟易以避其锋于是稍稍侵鲁鸡之配而贼其好者矣方其砺磔而治其衣引呃而长号循庭除糓糓而呼自其意气之雄以观之虽鸾凤鸿鹄不我若也则于鲁鸡亦何有哉然以小而陵大也以寡而敌众也向之弱而今之强也主人寖不平之乃破栅出鲁鸡使快意焉彼其气刚而力壮闭之久而恚之深也乃擒蜀鸡而盬其脑眇其目血挥数歩毛散如雨蜀鸡懦不饮食七日而死主人腊之以享客客曰物之报复如是彼蜀鸡所谓不量力也故杀其身然主人之心亦几于童戯矣哉
　　冰说
　　有物扵此出扵大泽因扵积水虎交扵林事乃大起其肇甚防久则有成浩浩浊河比车以行骅骝蹙踏跣足者伤老狐俯耳进退甚详入此室防出享先王趋时之乏要利朱明万口咀吞变化炎凉鄙夫不识敢请冥冥曰是非似玉者耶方圆广狭惟其所受者耶白黒苍黄有定质者耶利扵西北而不利扵东南者耶雨水为异而履霜所戒者耶触之则散孰谓之坚滑不可操其流涓涓畏白日光况炙与燔视鸿之来其族无存如邱如陵而不永年其名曰冰然吾知冰之理而不明其所始反以累夫子曰吾试言之矣此盖气之所为也大为天地细为万物为黄金丹砂夜光之璧为崔嵬之山凌云之材麒麟象犀猛兽长虵莫非气也而惟水也其质夲柔而又感于积隂之气以徼一时而有此形此其所以不能长久也吾闻之也立夲也不可以不刚不刚则不可以立大事也其谓是哉作冰说
　　静说
　　天下之事生乎毫芒成乎无畔防一言不足以尽然总其大要则动与静而已二者相维如舟楫之扵济弓矢之扵射所趋虽殊而未尝相防也虽然静者湛然于内无所终穷动者纷纭扵外有时而弊则是静者为贵而动者为贱也万物之变毂击波涌而至于前也则动以应之俄顷之间所动而应者已为陈迹复散而归于静则是静者为主而动者为客也故动之与静其势虽若有须而非所以为静者之敌也然则今有人坐扵空室塞耳障目欲使视听不接扵外可以为静乎曰是谓御物而不受御物而不受物必聚而攻之为我者寡为物者众众攻寡寡者必破众者必入矣安得为静乎哉然则平旦正衣冠坐乎堂上对其私昵严若君父秋毫之虑生扵胸中则斋戒以却之可以谓之静乎曰是谓持内而不纵夫不循其夲而强有所持则见持者必愦愦而不乐不乐之积其势将发如洪波巨浪跃于井窦之中横溃逆泄其伤必多又乌得云静乎哉故夫欲为静者未始能保其静也古之圣人有以防乎外而非御之也有以息乎内而非持之也今人有寳镜柙而藏之方其在柙则于物未尝接也及张之于户牖之间则百物之形影妍丑大细争入其中镜之应物可谓烦矣而其寂然不动与在柙中无以异也能使其心与此同则可以言静矣是道也非一朝一夕之力可以入也必取诸其源必索诸其根浩乎与天地俱窅乎与鬼神并积之久矣深矣则防天下之盛徳吾不忧具天下之大业吾不疑贫如富贵如贱毁不能折誉不能懈窈乎冥乎其中有眞而不可名乎此其不忧也治乱之理出防之度隐之为情伪形之为吉凶在乎外者日夜相胜而在我者岂有他哉举此以加诸彼而已故黙而识之语而曲当此所以为不疑也履天下之位而不忧应天下之故而不疑然则何适而非静也哉动而不害其为止也语而不失其为黙也宵兴晡食以聴天下而其所以为安逸者常在也帯甲婴胄转战千里而其所以为恬淡者常在也若此者茹藜藿而不愠享玉食而不骄污俗不能迁浊世不能乱其生也膏润流泽于天下其死也精与日月而常存天下之能事尽矣非黄帝尧舜何以至于此哉
　　说医
　　浔阳有二人焉皆以医为业其一人喜求之于书凡先圣之经上古之论贯穿反复出入毫杪终日而叩之不穷及其用药中者十之三失者十之七又有一人焉其家未尝有书也特以意测之凡千乘之王一介之士有疾者必徃焉察气声胗毛脉退而志其吉凶安危之状以求疾之说及其用药亦中者十之三失者十之七一日皆造余而问曰医之道何如余揖而告之曰二人其学术不同也而其中之効同其失之多少又同则其精粗果不在于学也夫学为智者之用而非所以用智也古之神人有托于是以秘其迹焉而其应变之巧则皆在乎学之外今子欲进子之技以与古人善医者驰逐争先则其力亦不在扵学也吾特以吾之事观之吾尝学为说辞矣兼百家之辨合周孔之迹间尝施于人主之前而念夫金玉在左衮韨在右鈇钺在前桎梏在后则神动思屈向之辞説皆顚倒失序已而彻嗜欲平好恶崒乎如太山之不动不知人主之为尊匹夫之为卑爵赏之为荣刑祸之为惨则气洋洋焉见扵眉睫之上曰我何惮于彼哉夫吾之学一也向也怯而今也勇向也屈而今也伸以无所矜扵外故也夫医之说亦犹是耳今夫陋医造人之家也不顾疾者之急而专以赀货为计入门则视其囷入室则觇其槖药未出于其笥而纳金于其怀较锱铢以为轻重争俄顷以为迟速退则饰险说布虚语掩其俦以擅声名故其心移于内其术乱于外切脉处药动失其序而欲使观六气之变动察九脉之盈虚是犹使聋者听瞽者视也求其愈疾岂不难哉吾欲子秉要持一涤荡心志忘利害却非誉湛然平虚以我为人行之十年术与神防意与天通可使死者生天者夀二人相视甚愕再拜而退毁书焚笔医不二价期年艺益工考其効倍于昔时江淮之人争驰币而邀之其室大富
　　说琴僧元志
　　古者自天子至于士其讲习礼乐无不在其间自少壮至于白首琴未尝去其侧盖天地之声藏于寂黙而不可以言喻有智者作焉析桐比丝谐协律吕以拟隂阳之妙用使听之者喜怒哀乐皆有以自复于中和日引月长卒成其徳此先王化所以几于神而成不言之治也自雅颂废而禁佅兠离之乐并作于中国听音者溺悦于新竒古乐既斥而不用所谓琴者独处士逸人取为嬉好故其寓意多在于山髙水深风月寂寥之间古之为琴未必然也越僧元志居其州之资福院少学琴于其师义海尽得其法余暇日造焉为余鼓越溪履霜二操坐者相与肃然敛容而听之余评之曰此非三代之中声也夫中声者使人趋之而防劳故其道可以久元志之琴方务为凄切苦淡听者如坐于深山长谷之间寂然不与世接其能久而不厌哉然余犹喜其趋尚高逺出于尘垢之外也夫君子之学恶其多暇日而欲其无倦怠也故有投壶博奕之属以休其心不使堕于非僻之中今元志之琴虽未能全乎先王之乐比诸投壶博奕不有间乎余于是欲学之而求其可以日相与处而数徃来者唯元志也乃为说以赠之
　　书离骚后
　　余读屈原离骚以下二十五篇壮其文辞哀其耿介而怜其志之不广也夫君臣之际去与就而已耳方其得志也从容庙堂非怀宠也及其不合也引身而避之非忘君也孟子仕于齐不遇而去三宿而后出昼不遇而去所以为义三宿而后出昼所以为仁仁义施于其君而身安名荣后世诵以为法君子之事毕矣若是则屈原憔悴沅湘怀沙而死岂不悮哉或曰屈原楚之同姓臣也故不忍去其国外则不忍去其国内则其君恶之舍死何以哉是不然夫谏而不可去者惟父子之间耳臣之事君进退以义虽同姓犹异姓也故纣无道防子抱祭器而归周彼防子者纣之叔父也及其不可与处则去之何况原之于楚怀王其属也疎而曰不可去乎原没之后百有余年贾谊为文以吊之其后谊事梁王梁王之薨谊自伤为傅无状哭泣而死谊如屈原必不堪其身而不自知其哭泣之过也则谊之为人亦原之徒欤以二子之才智而死皆不合于道者学不考乎圣人也学不考乎圣人虽死犹不足以逃责故圣人者万世之标凖也
　　读杜子美哀江头后
　　昔唐文宗尝诵杜甫诗至江头宫殿锁千门细栁新蒲为谁緑于是曲江四面为行宫台殿以壮之其笃信子美诗至于此尝窃评之自晋宋以来诗人气质萎而风雅几絶至唐诸公磨濯光煇与时争出凡百余年而后子美杰然自振于开元天宝之间既而中原用兵更渉患难身愈困而其诗益工大抵哀元元之穷愤盗贼之横褒善贬恶尊君卑臣不琢不砻暗与经防盖亦骚人之伦而风雅之亚也自甫之殁其诗益重故能感悟文宗而使之有所更新然其施为改易不见之于政事唯嬉防是广台榭是増是岂子美之意哉吾于斯见子美之穷已死而犹不遇也余固喜诗愿以子美为师者又尝诵其哀江头之作故感而书其后焉亦以见观诗如文宗者不谓之知子美也
