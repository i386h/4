<!-- { "loadSidebar": true } -->
　　只奉命书滥居黉舍位卑责重才薄愧深方朝廷讲三代之隆而主上向六经之教先由五路稍兴庠序之风特建一官为陈义礼之学必得出羣之彦以当传道之尊如某者瞢不知方戆非适变雕虫篆刻之枝仅足进身簿书期防之劳寖防温故偶尘慎拣何以应诸生之求黙揣先容畴乎有一言之助此盖伏遇某官纯诚乐与髙谊兼収向筮仕于江西曽备员于节下优防顾接首辱荐论至于今日之误除出自当时之引重丘山之赐顶踵莫酬况髙密之名藩乃文公之旧治仁风徳政之尚在途歌里咏之不防民经师帅之良士渐教育之乆故兹承乏愈易养成敢不内竭冥顽日勤倡率庶几无旷仰报见知
　　上察访舍人启
　　近聫吏属复觇使华以禁管之清兼谏垣之要专被睿防总按东方而兹鄙陋之无堪乃辱谦虚而与进仰惟道涂偃薄福履滂洋恭以某官清慎纯粹而得古人之风厚博寛和而有大臣之体着于士论简在上心伫还阙廷进处机密某自惟不肖谬出所知盼睐之荣固已重于九鼎成就之徳尚有托于一陶更兾顺序保调副时属望
　　谢运使举京官状
　　窃以天下之欲莫不有求人情之常有贵难得明珠沦于钜海美玉閟乎深山骊龙之宫所珍白虹之气自照探之者凌汗漫而徼幸攻之者穷嵗月以徒劳惟其不可必取故得之为难惟其谓之难得故获之为宝拟之类取盖有甚焉恭惟某官抱间世超越之资提一路黜陟之柄风采震动海内之所推髙器畧深闳天子之所倚重其咳唾足以为荣辱其指顾足以闗戚休素引拔者多至公卿愿依附者莫非俊杰幸见顔色旷若覩乎青天获侍语言欣然逾于华衮况当论荐尤极宠光宜有非常之竒以充甚盛之选如某者江西之陋府下最卑学不足以知至大之倪才不足以达无穷之变区区贱事琐琐僻隅众人皆诮其顽明公独知其质谓其粗习于文字故奨其片词谓其笃守于防隅故待之异数不加谴逐曲赐甄升此众人之所难求而平仲之所独得感激之极以至无言喜抃之余窃忧有负博观世俗之行已多以嵗月而自强甚异圣贤之论心质之鬼神而不愧愚也不佞择之已详每希古人今出门下一官之进由此渐阶终身之修誓以论报
　　谢赵资政举京官状
　　伏防钧造举充京官某闻之古之所谓知已盖以特达而相期今也艰于举官由此因循而近薄士多失于自重人或责其有求惟其在下而无意于进者可以见自守之一端荐士而不使之知者可以为大公之髙节某诵此之说固已有年考之于时诚亦无几自惟天资浅陋学问荒唐不足以借誉英防希荣先达以此安恬而养拙固非立异而好髙至庠序之兴教率之任敺而处此心甚愧之尚不免流俗之骂讥安敢希大臣之推择岂谓某官廓并容之量収龌龊之愚虹霓之煇下临于朽壤江海之润旁及于枯荄特剡褒章已通上聴旷日持乆未有闻者镇浮矫俗岂徒然哉况元帅之于部中所荐才二三之寡而贱迹之于门下何尝有左右之先其始则未信于流传既知则不胜于感激重惟阁下四辅之贵百辟之师徳之素尊故天下观其进退言不妄予故士论以为重轻苟得咳唾之余已甚丘山之赐希余光者甚众何不肖之预防虽捐微躯莫称大惠但当激昻衰懦鞭防疲驽畏慎防隅已知儒者之当守髙明逺大更慕古人之所存惟其于义而不欺所以报公者有此
　　谢判院舍人举京官状
　　沙汰之余在所不取典司非正可以为辞而又从事之日未深登门之路最晩苟逃谴责已为雅度之并容忽被甄収尤见至诚之特达得之非意感亦无穷某天资冥顽吏迹竒蹇世喜闻于圆媚应对失之大方人习尚于雷同分守期于无愧居常寡助动辄见尤自非旷然谁肯怜者恭惟某官抱经纶之逺器居侍从之上游其为中也笃实而不欺其为外也庄重而有法士皆争出门下上方倚为公卿固有想见风采之未遑愿事覊靮而弗得惟兹浅陋吏处贱微本无一介之先容但与同寮而旅进所言职事可以见肝膈之存相接须臾未足尽平生之学而乃赐以顔色荐之朝廷此其蝼螘之私何啻丘山之重士为知己古有杀身人岂无情今将报徳苟非深造于道何以有为于时若夫正心诚意之大端读书业文之余事近而行已逺以事君从容进退之间慷慨功名之防更祈教诲以托始终
　　上提刑职方状
　　某闻古之盛时人以直道有功者显有徳者尊三代毁誉之已亡圣人褒贬之不作言行之有所异或取祸焉仁义而不自矜亦无知者頽波至此公议奈何恭惟某官得刚方厚重之资行缉熈光大之学操持义理之当矫拂世俗之浮中立以视乎纷纷髙论不为于碌碌齐州之策脱万家于虎口之危中书之谋措两朝于泰山之固此皆神明叶賛之隂徳社稷倚赖之元勲曲突徙薪不防功赏绣衣持斧自以材升在于平居之所言未尝及此岂谓不肖之可语特以告之嗟乎某治已则愚观人则智善善恶恶素学于仲尼是是非非尝闻于荀子如公之伟旷代所无虽甚冥顽固深仰服方竢輶轩之东指独趋宴坐之下陈再扣绪余更详本末然后文为野史播在声诗润色幽光鼓吹盛美比闻嘉拜天綍领职计廷俶装不暇于来临守局无缘于徃见区区之愿歉歉莫伸方今外连兵以剪叛夷内改法以笼诸货县官之蓄所费不赀大农之司其责尤重徐之则国无以给亟之则民不聊生所恃愽通之才必有兼济之术炎蒸向盛冲涉为劳更祈善调寝兴少副愿望
　　上安抚谏议状
　　向日沿牒济南尝瞻大斾假涂戏下又造崇墉赫赫侍从之尊岩岩连帅之望而兹属最号颛愚一见防顔色之温再见辱语言之厚以至咨嗟近诏之兴学询问诸生之改科逺大君子之存心博笃古人之持论从容侍侧反覆求言适当开府之云初窃恐教人之未暇遽兹还局日以仰髙恭惟某官勤劳着于王家问望髙于世表气和体重出于天性之自然内明外严卓尔相门之余烈比由西服来殿东藩瞻顾全齐密迩上国于今权柄之甚盛自古豪杰之所窥镇以长才山川有四维之势帖然雅俗庙堂无外顾之忧然而时企老成上钦旧徳行赴锋车之召入当台席之虚某托迹部封备员庠序不才之甚孰为蟠木之容惟日以须当预大钧之福
　　上章枢密状
　　伏审光奉制麻入居枢席股肱之喜声气皆同国家积治之百年睿圣励精于今日综核名实而期于至当任贤使能而责其成功内则朝廷之百工逺至郡县之小吏率皆慎拣罔有冐居况若左右辅弼之臣所系社稷安危之本付之意轻重可知恭惟某官以天人之学蕴诸中以神明之才厝于外郁然栋梁之器涣乎河汉之章以古人敬谨结主知以天下治安为已任越唐房杜轶汉萧曺致君泽民者已三朝出将入相者几十载向者运筹西府秉轴中台衔恤而归不以诏书而夺志讫哀之始已闻使者之及门遂以弼亮之功兼司宥密之任伫尽经纶之畧以成熙皥之休某夙以空疎猥防论荐今居幕府仍在海邦﨑岖簿领之迷汨没尘埃之困盐车之马已叨推毂之荣涸辙之鱼尚兾为霖之赐
　　上邓舍人状
　　言念阙然参侍已积嵗时职是驱驰遂稽竿牍企清规而方切闻直指之将临仰惟奉诏夕行乗传东出观风多暇视履有休恭惟某官伟识际天温文贲国所存于中者自任之重其遇乎上者则哲之明天禄雠书屡参国论紫微典诰又拥使旌盖才识浩沛而有余故柄用更畨而不一某备员于此核寔何堪力以自强虽竭愚夫之千虑教其不逮尚希长者之一言依庇有时抃手无已炎蒸方盛匽薄为劳更兾顺序保调副人属望
　　上吕学士状
　　一去门墙屡更嵗月驱驰职事阔畧置邮仰望鸾鸿之飞日深燕雀之慕比闻宣奉上命出按东方缅惟匽薄长涂飨承多福恭以某官灿烂于中者缉熙之学发越于外者通变之才言与行而光辉名随实而闳大上知淹雅首寘清华宝字芸香入直图书之府绣衣金节外操黜陟之权威流百城望轶八骏某省躬无状承乏有年昔以薄材最防知于伯氏今兹厚幸又托庇于王人
　　上提刑状
　　伏审光奉宸恩荣总天宪恭惟欢庆伏以某宅心明恕秉徳直温卓尔自持之髙绰然所至之誉向司外计尤简上心就倚使乎之良辅宣钦哉之意乗轺聿素当不俟于澄清召节在涂伫别承于优渥更祈保衞以副愿瞻
　　上安抚状
　　言念接壤治封驰情帅座以上下而论其势则殊故起居之仪不时以讲方大冬之凝沍想幕府之优游民溢欢謡神储景福恭惟某官惇纯厚粹以为质疏通寛博而有临权尊旄丘望重青部上思旧徳之茂即践通聫之华更祈顺序保安副人属望
　　贺青倅监丞启
　　伏审就领命书出监东郡恭惟庆慰伏以某官静而镇俗端以仪朝贵重金奏之英平直玉律之议暂兹补外当已戒涂某备员庠中托迹府下即依盛徳之庇预极私心之懽
　　囬都巡贺到任启
　　言念有素钦【一作披】风无阶拜徳来备贠于黉舍幸托庇于英寮息肩尚苦于纷纭驰问尤慙于稽缓先防教敕深荷谦光当凝沍之留辰计起居之集福恭以某官才兼文武乆着威名暂留外藩颇郁逺器愿加保防别对宠休
　　上江宁知府状
　　至愚极陋之迹乆困泥沙崇英逸伟之姿邈在霄汉未尝望履徒切仰髙比者缀圜府之下陈托大邦之美防以爵则连帅之重当修属吏之仪以徳则世师之尊宜请先生之教拘挛莫骋苑结为劳伏审巳合使符肇班氏正神眀来相戬谷增蕃恭惟充义以为刚合道以为大人期以宰相之器上知有经纶之才従容去就之间慷慨忠嘉之节暂均偃息行预弼维方冬律之沍寒计铃斋之富暇更祈为国自重副时所瞻








　　清江三孔集巻三十
