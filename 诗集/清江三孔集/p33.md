<!-- { "loadSidebar": true } -->
　　祭孙巨源文
　　嘉祐之中公居馆阁我以诸生预公荐擢十八年间患难流落公归翰林天宠弥渥势将大用叅筹帝幄衅生不图疢疾横作秀气清骨付之冥漠公之文章美丽闳博虹霓垂天収之把握读者醒然消酲愈疟度量浑浑不见垠崿粹美积中发见顔角今其不幸闻者嗟愕惟鄙不肖幽忧寂寞望公之丧涕陨如索冩哀此文侑以羞酌
　　祭周茂叔文
　　呜呼先君之壮实难取友逢公豫章握手欢厚二十余年不知其久险夷之途道义同守盖公之行坦坦其诚仁于鳏孤信于友朋不戚于贫志气内足不挠于势廷争面触施之吏治或猛或寛眎俗张弛民讴翕然既敏以明学问又笃纵横驰骤瀚漫潴畜先儒论譔嵚﨑诘曲独纂圣微浸酿醇熟有书可传万世之读惟愚不肖防也侍侧公故怜之以勉以饬称誉所长以灌以植确如一朝不见厌斁公之始终明白纯宜享遐年显大当世如何不幸纒疾艰踬苦瘠日侵遂以殁地报酢如此孰晓天意庐山之隂松柏苍苍归厝其丘日吉辰良悲号一诀万世之长宁不我顾有酒盈觞追怀平生曷日而忘
　　代祭傅夫人文
　　万物之性摧落于秋方春或陨理不可求嗟维夫人其徳则脩既婉以卑既静以柔固宜遐年享天之休如何方少抱疾弗瘳窈冥之中孰主厥谋古亦有言生也若浮来鉴诚谌歆此醪差尚享
　　祭杨亚甫文
　　惟公于文为富于行为脩淡然视世应而不求循吏之选出临此州以诚革欺以静镇浮不为严猛持之以柔不示臧否接之以周民以不争吏以无訧仍嵗丰登秔麦盈畴东南之最公处其优秩满将还而屈公留疾无甚苦日冀乎瘳遽夺冲气归形一丘某等不才与赞军谋【一作筹】防公慰荐恩恵实稠葩华之春黄落之秋公斾舒舒从以优防望公陟明今返扵幽铭旌东还涂川悠悠奠觞不饮语诀不酧泣荐斯文有涕横流
　　祭曾子固文
　　惟公文为世表识在人先愤道之息志于必传絶众超羣自其少年况有宗工援引于前雷动风兴声薄于天匪独考古穷探简编又达世务不以迹牵潴为积泽决为流泉威为秋肃施为春妍时軰谓公徳业之全外将六州晩直西垣商盘周诰日代帝言枢廷钧府众曰必迁夀柄谁操付与何偏山摧玉折反掌之间士亡宗师国失能贤我少方防公发其源长仕岱隂从以周旋决疑辨惑一语不捐或钩其细毫积丝聮或究其大苞方括圆面奨所是夺其不然粗若有之公赐多焉公方择隠在湓之壖我亦于此谋安一防谓当优游从公扵田幽明隔矣所志不宣茫茫大空孰招以还或当上浮追蹑列仙决不没没凡魂比肩公名播后不待铭镌公子俱秀当复大官念当防哭阻以山川东南悠悠不见新阡敛不造帷窆不持棺徒有伤悲为涕涟涟
　　疏
　　大行皇帝上仙散道塲
　　伏以寳厯无疆方比南山而祝夀尘寰已厌俄闻夜壑之藏舟音传置邮哀动城邑大行皇帝道迈今古功格天渊羣贤协徳扵中四夷欵塞扵外东岱将陈扵检玉鼎湖遽泣于遗弓乘云而归帝乡不累扵事物凭几而传頋命益巩扵基图辄资仙梵之赞扬以慰臣民之号慕伏愿乘顺妙有超悟眞空御六气以逍遥夲无生灭并三光而临照永奉威灵
　　焚黄疏
　　元丰七年六月二十九日宣徳郎新差知潭州湘潭县事孔武仲谨告扵先考中散先妣太君杨氏之坟吾家不幸怙恃相继丧亡其后诸孤散仕四方靡有定处又十一年而后文仲平仲并官扵朝赖天子仁圣以孝治天下许以子恩推及父母粤今四月得告赠先考中散大夫先妣徳化县君已附递往火山军文仲収掌供养外有录黄二轴谨因平仲南归焚献于坟下魂而有灵膺受多福武仲无任涕泣追慕之至谨告
　　先妣忌日开经
　　伏以欲报之徳虽逺益深适临讳辰敢修佛事庶凭法力不堕尘縁
　　忌日散道场
　　伏以蒿里送归屡迁于急景萱堂侍膳永隔于慈顔当讳日之载临在时思而尤切乃防祗园之法侣俾宣我佛之妙言俯赞哀诚仰资冥福伏惟诸佛证盟谨疏墓志铭
　　仁和县君许氏墓志铭
　　夫人姓许氏衡州衡阳人处士永宗之女朝议大夫黄公之妻黄氏于衡阳为大族朝议扵时为名臣夫人年十有八归黄氏事舅姑为贤妇佐其夫为贤妻有子而为贤母朝议公立身以道时列王庭出守方郡处进思退燕休于家夫人与之齐凡五十有八年年七十有六元丰七年十月二十一日卒于第舍自始封至卒凡四受县始于金堂终于仁和云明年正月九日葬于东郊某原夫人防而令淑慎静寡言不喜白人是非自奉养甚约而赒施无所顾惜奉佛尤専平居未尝有疾比老起居饮食如少时其将终也具肴酒合亲属从容语诀付以家事逾二日而卒子男二人长曰钧忠正军节度椎官次曰锜全州司理叅军女三人长早卒次适耒阳主簿孙钦臣次适衡阳进士狄光孙四人长曰端权知歆州翁源县事次曰竦潭州湘乡县主簿次尚防呜呼夫人之志行与其福禄始终之盛充具完合皆无憾者惟其传于后为不朽载于久为无穷宜有可信之言刻于金石此其子若孙勤勤以属余所为铭者也乃为掇其大要而书之铭曰
　　女徳伊何惟顺之宜妇道非他夫子之随夫人之脩匪跂匪激循其分守以有成徳人归以誉天锡以年噫嗟夫人福禄之全
　　吴氏夫人墓志铭
　　夫人姓吴氏世家扵抚州金谿赠尚书屯田员外郎徳钧之曾孙都官员外郎敏之孙处州信丰令防之女淮南节度推官知州上饶县事李君介夫之继室也二十三而归五十而卒卒之明年当元丰八年九月初五日而其子侁仿以书属余以为铭昔夫人之子份笃学而早世余石铭之间未再嵗又铭夫人之墓呜呼康宁夀考世之所谓福者付与于人无有匮竭而造物者啬之何耶以夫人之积徳累行而报施如此其薄所谓命者不可知而为善未必祥耶此余之所欲载而使后世知之也夫人以孝事其舅姑以礼相其君子其训诸子以义其接婢使以仁其事上不以劳故懈其居丧不以久故易其念父母不以壮老故哀其恤孤不以非已生故薄李氏家世贵显亲属百余口无内外长防卑尊之人皆推以为贤而李君亦曰吾縻于小官邅廻蹇塞之日久而心能安之者吴氏助我也夫人之大母曾氏諌议大夫致尧之女博学善持论夫人少习之故于文字多所通觧尤喜读佛书及唐人歌诗有子份侁仔仿份及仔早卒余皆应进士举女一人嫁进士叶观夫人墓在金谿归徳乡之株塘原其卒在上饶官舍以元丰七年九月二十四日也铭曰
　　李氏寓洪蔼蔚蕃昌至扵妇族必邦之良夫人家抚族良且大夫又得从协相于内善积有余顾不足年夫方壮强妇弃而先归葬株塘松柏始植防长于斯今又安宅
　　道士卓君墓志铭
　　卓君名玘字矶石泉州晋江人弃家为道士逰四方尝北济大河南出岭表公卿大臣多与相善成徳军节度使留后李璋奏得紫衣吕诲自御史谪守江州请君居天庆观凡十八年乃退属其事于弟子胡洞防元丰元年五月某日卒作三颂以遗所常往来大较皆落去世累追逐神仙之言享年七十有五以九月某日葬于徳化县仁贵乡陵家垅君天资俊明学问不倦自道家书及星辰五行相术壬遁之说推考皆得其要与众人接言若不能出口及燕闲议论援古证今出入百家听者为戄明扵事变深沉有谋虑未尝苟发其所然否人多不能损益也天庆观久废不治枝扶败倾以度嵗月君身持俭约下与厮役同食斥其赢余以治新之坛塲殿室皆用道法仪学者益盛自君始及其卒也闻者皆叹息吊者皆哀余早与君善常竒君才而惜其不为世用其来过九江适当君疾叩门将见之君方寝未寤明日而君卒呜呼死生之际其迁徙迅速盖未足道者谓惟文字可以传于后而致余所以厚君之意乃为之铭曰奄兮忽兮其化以疾生与殁兮若屈伸膝君所自达余又何悲其传则永镵此铭诗
　　故陇西李君墓志铭
　　君姓李氏讳份字文叔洪州新建人也李氏世为江西大家其贵者列侍从以至为卿为郎皆有显闻于其世外亲旁属累至公相家藏书万卷君兄弟若干人皆进扵学或由乡举登进士第君为人静専而刻苦自励六经诸子之说穷昼夜讲求非食与寝书未尝去手滑稽漫戏之言纷华盛丽之好不出于口不接于耳目人以谓君必将有盛徳以大其宗门年二十以疾卒于江州又朞年而其父几甫官信州数与予往来道君之平生未尝不咨嗟叹息继以泣下且曰吾儿生无以见扵时庶几有闻扵后也为我铭之以信扵无穷余譬觧之曰士生扵世虽有聪明敏捷之才而教或不尽其方学或不竭力或中道而止以忘其素习或见利趋逐而溺扵其心此朋友之过而父兄之恨也今文叔皆异于是唯其年之不长不得成其志此知义理者之所能平虽圣人犹不怨也子又何悲焉虽然余不可以不铭君卒于元丰五年五月某甲子以某年某月某甲子葬于某县某里某原也系有先侍郎尚书之碑金部司农之铭此不着着其不幸短命而死者以慰其亲云铭曰
　　苗而不秀者有以夫君其是已士亡良朋父失贤子西山峩峩播以章水其生勤劳归息扵此呜呼其己矣夫

　　清江三孔集巻十九
　　钦定四库全书
　　清江三孔集巻二十
　　宋　孔平仲　撰
　　古诗
　　马上咏落叶
　　防防林中叶落势殊未休念汝春夏间芃芃一何稠朝烟坐苍翠暮雨借膏油及今乃委地只以借马牛焚之扬其灰或用粪田畴当记排空岀结隂弥周周物生固有数时去安可畱况汝易摆触性质夲纎柔惟有松竹秀独当天地秋
　　使纸甚费
　　家贫何所费使纸如使水亲交或见遗自买不知防置之几案间数轴俄空矣作字夲不工学书非不喜不知何故尽疑若有神鬼若云随置邮性复懒牋啓间或强为之皆出不得已横斜若幡脚龃龉如鴈齿数易仅能成纷纷多废委叙致失轻重畏慎防触抵往往己缄封时时又删洗遂令巾衍竭大半或縁此昔无楮先生云自蔡伦始假令行竹简秃野未供使人生有知慧不若愚且鄙古来取卿相未必皆经史谁教识防画空耗五斗米咄嗟为此诗又是一张纸
　　谢王通叟回纹诗
　　北风吹波客桅折寻阳维舟不敢发观君和我回纹诗满眼春光破氷雪山间玉少白石多造化积英费融结如君藻思岂易得姓名卢骆推前列他人平歩取卿相乃独区区困羁絏江湖漂泊随断梗嵗月峥嵘逼华发頽然放肆孰可测一马固能齐万物胡琹虽已隔黄壌寳灯吐欿髙于月人生乐事君得多谁羡腰金拥幢节
　　送王通叟
　　浔阳江头夜吹箫旁若无人声正调问之谁何天鬻子谪官东南数千里当时司马泣琵琶君独怡然奏宫徴但能如此防世间于诸荣辱何忧喜
　　送朱君贶徳安宰罢任还
　　浔阳五邑谁善政厯陵令尹朱为姓孜孜常以民存心四境安娱吏无横吾爱其人颇真率笑语诙谐喜讥评山有猛虎藜藿长人得朋友衣冠正当时文学推第一濶步青云乃蹊径大贤百里固非地赤子三年且无病如君才智可自逹今归朝廷惟所应君臣昔以譬壎箎吉甫文武陛下圣当陈半策绾万金翩翩六翮凌风劲江边钟官老铸钱坐髀已消穷且瞑倘君冨贵不通书当騐行藏素非佞
　　用常甫元韵寄彭泽曽移忠
