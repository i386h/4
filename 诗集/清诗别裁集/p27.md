<!-- { "loadSidebar": true } -->
○曹舍人寓斋闻捣衣作
广庭月白秋漫漫，主人有酒留客欢。谁家思妇罢织素，坐调清砧当夜阑。砧声断续露华湿，不闻门外莎鸡泣。同是天涯离索情，感时最有闺中急。力尽回房泪点多，遥怜此际蹙双蛾，西风入怀奈独何！
○赠陈蔼公
往者曾读《边令传》，云是保定陈子作。才雄法赡有根柢，菁英满前气旁魄。我尝仿佛思其人，千里停云阻河朔。今年得遇恒山阳，斗酒论文慰萧索。忆余为客西复东，门前车辙无一同。高曾规矩久芜没，后人不识般亻垂工。君今著书已逾尺，况复身亲见兵革。一一笑皆有由，岂是寻常老逢掖。莫言上策不见收，长安少年多彻侯。君才如此合贫贱，且醉醇酒吟清秋。君不见江河之势原东流。（边令，米脂令边大绶也，曾发李自成祖茔，蔼公作传表之。）
○蛮触行
秋林湿尽土花碧，蜗牛延缘不逾尺。角中两大安如山。胡为相寻日相？东帝西帝齐与秦，当年自谓英雄人。一朝粘壁竟槁死，沛公出为汉天子。（横览古今，何非蛮触，借齐秦以发其大凡。）
○陈思王墓
斜日下高树，秋风生细尘。可怜衰草地，犹是建安人。白屋更新主，青山结故邻。童童双桧在，风雨各千春。（三四语为时所称。）
○题康郎湖忠臣庙壁
草昧龙争日，风云得武臣。乘时元赤帜，奋迹岂黄巾。羽檄绥南服，天垣动北辰。断蛇先谶楚，逐鹿后降秦。建业王居正，洪都战血新。旌旗迷过鸟，矢石骇潜鳞。借箸应无匹，焚舟若有神。阽危神稷重，仗节死生均。日月躔双璧，羌戎奠九垠。君恩五等锡，士气一朝伸。孙子圭璋在，春秋俎豆陈。白波吹浩氵羔，苍瓦覆嶙峋。往事今为烈，羁人感自真。临流独横涕，萧瑟对秋旻。（视李北地作较典切，兼有骨力，此种全从杜陵得来。）
☆赵与便
字楚材，福建龙溪人。有《珠谷剩草》。
○九日杂咏
寒食吊之推，端阳悲郢客。如何重九日，不祀陶彭泽？
☆董ウ
字隐僧，江南吴县人。
○岁杪送青来游滇
远游当岁暮，为养反离亲。贫士千秋恨，依人万里身。丹崖盘鸟道，黑水暗龙津。嗟我犹羁旅，离筵倍怆神。
☆郁植
字大本，号东堂，江南太仓人。诸生。
○东堂八岁应试作《五伦论》，吴梅
村祭酒见而奇之。既长，研穷古学，为王新城尚书赏识。康熙己未，以博学鸿辞荐，未应试卒。诗体裁盛唐，不落元和以下，读《悲歌》六章，可以见其生平。
○乌夜啼
碧梧坠露惊秋早，罗帏辗转愁难晓。乳乌啼断井栏西，闺中一夜青丝老。只可闺中伴我愁，乌啼切莫向边州。卢龙碛里征人在，多恐闻时也白头。
○猛虎行
猛虎突出势恒怒，不住深山踞当路。风高月黑闻啸声，四野行人尽回步。一虎之猛尚可当，群狐假窃牙爪张。岂无壮士欲手搏，出门四顾心徨。耽耽尔威谁养就，昔犹昏暮今白昼。瞑目从教凡兽惊，肥身那管饥民瘦。虎兮虎兮知惧无？灞陵亭下秋草枯。飞将猝发金仆姑，石犹饮羽况尔乎？（比高青丘作发露几许矣，然近日猛虎力量更大，飞将军恐亦敛手。）
○韩侯约台
王孙昔钓长淮流，钓竿一掷重瞳愁。赤龙得水上天去，钟室酬功付刀锯。汉家青史两钓台，千秋独为韩侯哀。何如客星早归钓，一别东都更不来。（两钓台意思陈矣，作者说来偏见其新。）
○悲歌
男儿三十尚贫贱，土室低头事笔砚。落魄恐遭厮养辱，苦吟畏被妻孥见。冬日不炉夏不扇，坐穿一榻破万卷。西行发策献至尊，致身不受将军荐。由来绛灌谗贾生，胡用若曹弄柔翰。齐门挟瑟嗟徒工，独立荒郊泪如霰。
我欲归种襄阳田，背依高山面大川。妇饣盍男耕自怡悦，伏龙雏凤相周旋。不尔亦是桃源仙，桑麻鸡犬别有天。谁知此乐难再得。商羊旱魃迭弄权。东邻输租鬻小女，石壕夜呼横索钱。西家老翁徒壁立，惟忍冻饿长安眠。
旁人劝作洛阳贾，鲜衣如云马如虎。大儿羽林充宿卫，小妇邯郸善歌舞。明珠白璧家盈箱，昼攫锱铢夜勾股。啧啧猗顿独何人，却笑黔娄徒自苦。吾曹意气耻阿堵，挥斥黄金贱如土，安能屠沽伍！（六章相连而下，古人篇法，起手甚健。）
脱身从军向绝域，大食乌号悬两腋。部中不满五千骑，百战沙场尽辟易，尉佗系组明光宫，楼兰悬首长安陌。凯歌入关报天子，始信书生万人敌。一朝坐失幕府欢，缚下都船对刀笔。卫青天幸辄有功，李广数奇竟何益。
流沙北去弱水东，琅作树珠为宫。藐姑仙子冰雪容，导以翠节双青童。我欲从之问丹诀，直与天地同无终。秦王汉武皆英雄，楼船浩荡乘长风。狞龙吹水作山立，三千娇女沉渊中。骊山茂陵空白骨，不死之药何时逢？（设想愈幻，愈幻愈妙。）
学仙学剑两无成，为贾为农安足道。中心不羡黑头公，贫贱何妨邓禹笑。有琴耻向贵主弹，有门耻为丞相扫。流行坎止随所如，入世那能量枘凿。邺侯架上皆吾师，吾将终焉从吾好。（此章总收，结穴在此。
○不步趋少陵七歌，而风骨神味自合。）
○观灯行
新年半月雨不歇，连巷春泥马蹄没。差池已过赏灯时，金尊玉管花空发。娄东刺史趁新晴，特促然灯照夜明。珠箔舞残初见月，红窗歌转乍闻莺。六街九陌灯光晓，海城今夜春生早。不是官衙恣宴游，为民预祝秋成好。对景翻教忆去年，此时听雨正高眠。华灯却掩春宵寂，谁道秋来更可怜。九月十月风雨恶，到处田畴尽萧索。卖男鬻舍仅供粮，那有馀钱更行乐？闻说言官特疏求，减租诏下可无愁。不辞彻夜笙歌沸，及此风光乐未休。乐事无多忧转续，书生迂愿何时足。乞取蟠螭玉九枝，携来遍照流亡屋。（点缀太平，忽忆去年愁惨，波澜层叠，哀乐无端，末二语可云歌以当哭。）
○柬顾亭林先生
惊喜相看问阿翁，少年连袂各头童。家从十五年前别，身在三千里外同。且注虫鱼潜砚北，任教车马过墙东。乡关耆旧多萧索，阅历如公道未穷。
○登州城南楼柬张庆馀
高城遥对暮云平，独客登临感慨生。附郭尚馀三户在，几家能办十年征。霜清废垒寒乌集，月黑孤村野烧明。寄语子山休作赋，江南风景倍伤神。
○客晓
欹枕荒郊鸟乱啼，渐闻人语板桥西。愁边觅句天难晓，梦里还家路易迷。两岸茭芦千里雁，五更霜月一村鸡。吴侬到此肠先断，况复高城急鼓鼙。
○读史偶感
兵压邯郸气欲吞，时危公子下监门。满堂珠履三千客，朱亥从来未受恩。（与毛遂定纵同意。）
勋名尽室少齐肩，翻为椒房受祸偏。万乘不能求一女，当年最有日贤。（霍氏功高，不及金之谨密，拈出两家，为千古鉴戒。）
☆王概
字安节，江南江宁人。
○题画
湖干路僻无车马，葭苍苍凉到天。长日接慵不著，草堂闲对鹭鸶眠。（从《渔洋诗话》中采入。）
☆徐柯
字贯时，江南吴县人。
○此文靖公次子、俟斋逸民弟也。始则风流跌宕，继归和光同尘。诗半入温柔乡语，与俟斋各行其是，岂所云“首阳为拙，柳下为工”耶？存诗二章，以志崖略。
○早春园林感兴
已典春衣尽，还惊春色来。百花南向坼，一雁北飞回。浊酒从儿醉，轻罗任妇裁。平生萧瑟意，身世几悲哀。
○欲雪限韵
惨淡庭松色。喧啾檐雀声。有苔封玉砌，无露到金茎。已厌浮云重，还看杨絮轻。应知陇上者，此际辍深耕。（有《寄小妇》诗，中云：“香能损肺熏宜少，露渐沾花摘莫频。”一时传诵，摘录于此。）
☆文点
字与也，江南吴县人。
○与也先生为文肃公孙，隐居竹坞，城市罕见其迹。工写山水，不轻许人。有贵介多方求之，已写就矣，闻其人峦官职不顾堂上，即随手裂破，其耿介如此。
○呈芸斋先生
天宝开元事已陈，风尘宇内老遗民。偶谈先世频挥涕，为破家园只负薪。训子八行文不灭。（自注：忠介公家书。）讼冤一疏血犹新。（自注：芸斋《为父讼冤血疏》。）衣冠古朴人谁识，认是林宗垫角巾。（芸斋即忠介公冢子子佩先生也，一门忠孝，于赠答中，传写尽之，得立言之体。）
○渡江
青山如故人，江水似美酒。今日重相逢，把酒对良友。
○题曹叔则照
古井心情不起澜，画图犹著晋衣冠。形容莫诮吟诗瘦，曾见铜仙泣露盘。
☆陈珏
字比之，广东海阳人。
○冬日同友人游南岩精舍留宿次达上上人韵
一路霜风落叶深，偶逢知己入空林。云停似欲依禅定，鹤立居然有道心。古洞灯微涵冥色，夕阳钟动出寒音。十年宰相浑闲事，聊与山僧和苦吟。
☆陆进
字荩思，浙江馀杭人。
○题宋高宗六字碑（自注：朱书传忠广孝之寺。）
云门野寺古禅关，片石峨峨烟霭间，一自翠华来胜地，常留宸翰纪名山。丹文不变千年色，碧藓难侵六字斑。堪笑花宫称广孝，君亲当日几时还？（宋高不报父兄之仇，称臣称侄，其罪擢发难数矣。一结讥笑之中，严于钺。）
☆朱尔迈
字人远，浙江海宁人。
○此亦王新城所赏识者，虽欠精警，而气体自不落小家。
○葛洪丹井而寻唐顾逋翁读书台旧址
阴阴涧底花，落落岭头柏。苍苍云雾重，渺渺人家隔。相传葛稚川，烧丹此中宅。至今丹井间，红泉漱白石。石上台何高，栖迟合骚客。新藻洒芙蓉，英辞动金碧。千载人读书，余也忝后席。学仙仙未成，知音怀夙昔。独自抱琴来，慨焉终日夕。
○铁陵庙
弱冠雅负奇，矢志凌云表。匹马佩弓刀，出自三关道。报恩功未酬，独立伤怀抱。归卧南山南，荒林迹如扫。更上铁陵关，往事尤悄悄。浮云卷大旗，落日耀空堡。嗟哉明武军，一往乱飞鸟。战血郁未消，化作山头草。枝枝带征魂，遗恨何时了？
☆韩纯玉
字平蘧，浙江归安人。著有《蘧庐诗》。
○子蘧系求仲子，求仲为汤霍林所累，不无失身之讥，子蘧终身抱憾，时时饮泣。
○题李营丘风雪运粮图
