<!-- { "loadSidebar": true } -->
盥栉经旬懒，衣衫渍泪痕。伶俜馀此日，门户且谁论。痛我无兄弟，怜渠是冢孙。昨朝寒食奠，只立黯销魂。（直白语，悲痛弥深，一结即柳州《寄许孟容书》中“顾盼无后继者”意。）
○登歌风台怀古
芒砀真人乘赤龙，故乡行幸有遗宫。壁埋蝌蚪荒碑在，木落牛羊寝殿空。汤沐百年欢父老，衣冠十日拥儿童。淮阴已族黥彭醢，慷慨何须悲《大风》？（歌《风》时，韩、彭、黥俱已族矣，思猛士何心耶？）
○望钟山
陪京雉堞迥苍然，重忆高皇逐鹿年。汗马北腾穿碣石，长虹南倚划吴天。鼎湖龙去离宫锁，复道花繁紫禁偏。怅望寝园今寂寞，牧人秋卧孝陵烟。
○和杨陶云感怀时左迁新建少府
汝从移疾卧烟萝，几载麻衣废《蓼莪》。海内君亲馀痛哭，天南魑魅答悲歌。潮吞章贡江声急，翠削匡庐郡阁多。想见元婴遗迹在，珠帘画栋近如何？（诗成于世祖初宾天时，故有第三语。）
○登吴城望湖亭
鄱湖湖合赣江流，倚槛江湖望转幽。湖势北摇匡岳动，江声西拥豫章浮。鱼龙昼啸千艘雨，日月晴悬一镜秋。回首战争曾此地，荻花萧瑟隐渔舟。
○题冀渭公所藏杨忠愍梅花诗卷
〔渭公大父梅轩，故官比部郎，忠愍颂系时，先生倾身橐饣，忠愍高其诣，为作此卷。同时周旋诏狱，霸州王继津、太仓王元美及应生最著，先生事世鲜知者。康熙丙辰，渭公来吴阊，出卷示余，盖百二十馀年物矣。展卷肃然，敬题其后。〕
黯淡缃绨墨影寒，那能展卷不ォ澜？当关虎豹麋躯易，畏路风波仗友难。溅血九原仍化碧，批鳞一疏独留丹。文山诗句眉山笔，古瘦清香再拜看。（自注：忠愍有“古瘦清香原太始”之句。
○重忠愍及周旋诏狱画梅意，只用一点已足。）
○登太湖西峰
山色苍苍积翠回，沿缘仄径入莓苔。岭边风叶藏僧寺，树杪飞泉洒客杯。清磬一声松子落，白云万顷太湖来。三高惆怅俱陈迹，落日山空樵唱回。
☆张宫
字处中，江南华亭人。
○饮沈惊生池馆
嘉树俯城阴，居然爽气深。非秋常落叶，不夜有归禽。丘壑容芝草，冰霜耐竹林。主人山水志，谁与共清音？
○送李素心之岳阳
画舫中流芳草齐，临风张乐洞庭西。从官谕蜀通三峡，大将平蛮下五溪。衡岳云开鸿雁度，巴陵月落鹧鸪啼。好凭羽扇成雄镇，荒服于今靖鼓鼙。（初平三楚之后，故有颔联。）
☆陆次云
字云士，浙江钱塘人。官江阴知县。著有《澄江集》。
○云士诗本真性情出之，故语多沈着，而所选诗转在宋、元，以之怡情，不以之为宗法也。
○杂感
雷霆能击人，独畏操莽威。鬼神能福人，独于孔孟遗。今古无鉴戒，祸乱相乘除。问天天不言，屈平空著书。（四十字中，可抵一篇《天问》。）
北地每苦寒，狐貉出天山。南地每苦热，葛生於越。人之所欲须，天意预为设。大哉造化功，于世何所阙。（天道自然，君子亦因其自然而已。）
芝兰出秽壤，芙蕖生淤泥。赋性自芳洁，于此徵神奇。君子处浊世，师惠以全夷。何必登首阳，高歌怀《采薇》。（见皎皎易污，易缺也。师惠、全夷，指出持身处世之道。）
○出门
堂上有慈亲，身外无昆季。承欢赖妻贤，委之以为弟。弱女方四龄，初知离别意。恐其牵袂啼，深伤游子绪。乘彼睡未醒，温存加絮被。拜母不能言，揖妻交重寄。此际心若摧，出门方陨涕。（字字真至，“出门方陨涕”，前人未经道过。）回首望家山，渐远山渐低。侧听岸旁语，乡音已渐移。放舟入大河，烟水无端倪。偶逢相识人，遥呼心依依。无如交行舟，倏忽已远离。
○泛洞庭湖
大浸数五湖，莫大于洞庭。时当春夏交，雪融水气蒸。仰视但有天，与波同一青。茫茫六合中，不见大块形。三老弄洪涛，澎湃意所轻。至此乃敬慎，风正始扬ぎ。同舟色俱静，半帆容与行。此中有楠木，千载成英灵。出没每不时，异响令人惊。舟妇散纸钱，徐徐乃就平。死生呼吸间，宴坐犹兢兢。吁嗟缥缈中，难测鬼神情。或问传书事，心知不敢应。（是赋洞庭别于赋海，楠木数言，写来恍忽变幻，疑鬼疑神。）
○君马黄
君马黄，臣马白。君执，臣执璧。君意皇皇臣翼翼，四海会同来有绎。和在镳，鸾在轼，骄骄八骏不齐色。驰驱不向昆仑陟，马之良，良以德。
○志感
人生当遗显，每淡布衣交。谁肯居台阁，犹能念草茅。朱轮来北阙，土室访西郊。古道今还在，淳风近有巢。
○登岱
得过三观下，因上岱宗巅。海吸长河远，天包大地圆。五更先见日，九点半升烟。孰谓方隅广，回环睥睨前。（“天包大地圆”，形天地之全也。五字极写岱宗之高。）
○白沟河
道出白沟河，沈吟唤奈何。古今陵谷变，高下战场多。厉鬼依残骨，耕人拾断戈。烽烟嗟又甚，搔首一悲歌。
○五溪杂咏
崎岖幽谷里，尽是碧云阿。祖每尊盘瓠，祠皆祀伏波。峒民参汉俗，溪女唱苗歌。溉种渔樵暇，悠然卧薜萝。
挂帆将匝月，犹在乱流中。野豕能飞箭，江豚善拜风。安危凭激浪，行止信孤蓬。影落南天外，飘零望断鸿。
○天下大师墓
水关西出隐浮屠，燕子飞来半月孤。病虎无心看北固，潜龙有恨逊南都。十三陵外馀А土，二百年来失鼎湖。一自桑田成海后，总啼鹃血洒平芜。（天下大师，系元僧人墓。建文无出亡之事，前人辨之详矣。此仍旧说而赋之。
○病虎谓道衍也，道衍有“北固青青眼倦看”句。）
○疑冢
疑冢累累漳水头，如山七十二高丘。正平只有坟三尺，千古安眠鹦鹉洲。（大为文人吐气。）
○咏史
儒冠儒服委丘墟，文采风流化土苴。尚有陆生坑不尽，留他马上说《诗》《书》。
○题荆山石壁
寄语山灵听啸歌，连城再刖叹如何？人间碧眼应难遇，莫产琼瑶误卞和。（七言绝每能用意，不减《缶鸣》。）
☆章静宜
字湘御，江南长洲人。诸生。
○湘御为素文、鹤书之弟，九仪之兄，四先生并擅才华，名满大江南北间。湘御尤工于诗，近人鲜有知者。
○拟刘太尉伤乱
宗社觏厄运，夷夏乱皇纲。神州尽纠纷，腥膻逼晋阳。余本炎精裔，投职事危疆。思将南山石，一补天柱荒。妖氛煽四野，中道罹昆冈。上惭楚包胥，请师救国殃。下愧汉窦融，保境拒强梁。遗轨宁不仰，微志竟莫偿。身同南冠囚，抚膺涕泗滂。心如高悬旌，因风尚飞扬。吹篪凄我怀，鸣笳断我肠。孝行既已亏，忠名徒自伤。功勋付逝水，意气亦何常。（写出越石心事，诗格亦几如唐临晋帖。）
○汴梁行
汴州城内风鹤惊，汴州城外连军营。一夜金堤雷电起，千年玉殿波涛声。大梁自古繁华地，三市风光最明丽。西连伊阙作屏藩，北控成皋如带砺。高帝当年辟草莱，分封万骑自天来。兰窗仍起飞云殿，树寝还通造字台。子孙奕祀承青社，议亲常得君王赦。传来乐府胜河间，制就新声夸邺下。东风十里覆长堤，万树千条各向西。珠履尽知公子客，宝钗时见舍人妻。金梁明月空中度，玉津芳草迷归路。园内双双蛱蝶飞，桥边队队骅骝驻。双双队队更如何，紫陌朱城拂逝波。自言百岁来歌舞，自谓三时竞绮罗。绮罗歌舞无穷极，炎天烽火嗟何及！北地谁知青犊鸣，东门忽见黄虬入。飘零雉堞少人行，牙旗大纛自纵横。波翻夏后前朝庙，潮打梁王旧日城。故侯冷落悲徒步，新鬼荒荒泣烟雾。鹳雀高栖敖氏仓，鸳鸯虚抱相思树。至今榛棘尚成行，落日寒沙古战场。无忌已知新去魏，相如不复远游梁。游人对此空嗟棹，胡笳芦管声中老。牧马常过屠肆旁，射雕每向彝山道。凄凉今古不须哀，极目秋风万里开。试向东都更长眺，铜驼金谷半荒垓。（此感流寇决河灌城而作也。前写汴梁之盛，后形汴梁之衰，婉转悠扬，初唐风调。）
○晚泊京口
舟行易日暮，旅泊背孤城。酒力当秋胜，乡心逐夜生。人烟都会地，风雨大江声。明发空南望，苍然北固横。
○夏日杂感
芜城柳色绿成阴，诏遣贤王羽骑临。风急双雕辞塞口，天清万马浴江心。虚传此地繁华久，谁念当年战伐深。歌吹竹西如尚在，休教笳管漫相侵。
○金陵
鸡鸣山上满青莎，玄武湖边空碧波。草满故陵埋石马，月明荒径泣铜驼。六宫夜雨棠梨落，万里秋江苇荻多。犹有南朝城堞在，景阳遗恨独悲歌。（圣祖南巡后，修茸孝陵，御书“治隆唐宋”碑额，非 复向时园寝矣。诗成于未巡幸时，故有第三语。）
○京口作
铁瓮城西鼓角催，扁舟遥自秣陵回。天清瓜步中流见，风起长江动地来。楚蜀帆樯千里集，金银山寺两峰开。秋光潦倒南游客，落日鱼龙夜夜哀。（七律沈雄苍老，信阳、北地之间。
○银山俗名，对金山而言，实即蒜山也。）
☆顾景星
字黄公，湖广蕲州人。著有《白茅堂集》。
○题内府所藏唐人百马卷子
开元厩马四十万，天宝从龙谁最健？夜宴火鼓延秋门，昼争豆茎感阳店。万里桥头百存一，骑去东宫还几匹？当时刍秣尽凡才，急难何曾见腾逸。此图蒲稍仅百马，毋乃乐坊教成者？细看不是临阵姿，可惜登床汗流赭。黄衫奚官三五人，镂花玉带绣抹巾。羁前宝络坠金铎，覆以罗帕承锦茵。可怜贼破西京后，此马全为承嗣有。鼓声应节反见妖，血碎桃花死犹吼。图藏内府已十年，相传画手南唐前。画师有意惜奇骏，不遣驱驰供舞筵。君看老骥还遭放，尽有骅骝气凋丧。苜蓿难逢大宛种，苁蓉屡湿边庭瘴。ㄈ傥何须四百蹄，壮观争多真画师。转思不世出，天子独乘何所之？（“刍秣尽凡才”二语，比当时豢养庸流，临难退避，如陈希烈、张之辈，而颜真卿之忠直，不识为何如人也。借题发挥，乃见作手。）
☆汪徵远
字扶晨，江南徽州人。
○天平工入师子林
深松寒白石，僻路到人稀。仰见高峰顶，孤僧采药归。云多从杖起，鸟不上山飞。薄暮一声磬，猿公来款扉。（向游师子林，云满几席，半山即无鸟声，读此诗，知真写得景出。）
○上莲花庵
秋山钟梵寂，萝径上崔嵬。意想不到处，峰峦忽尽开。石床平落叶，古壁满荒苔。更羡孤云逸，松颠自往来。（顶有到者，方知“岂有此理”题额，三四语即是此意。）
○坐狎浪阁
高阁临溪水，薄暮轩窗开。不见庵中僧，微雨潭上来。（“不见庵中僧”二语，王渔洋谓其不愧古人。）
☆汪洪度
字于鼎，江南歙县人。诸生。著有《馀事集》。
○于鼎诗，渔洋定其全集，歌行中赏其《建文钟》篇，云中有史笔，非苟作者，今集中不见此诗，可惜也。
○次街口
