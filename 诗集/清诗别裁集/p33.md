<!-- { "loadSidebar": true } -->
几经湓浦惜幽寻，重向宫亭望远岑。云卧石门思北涧，花开莲社忆东林。三人一笑谁宾主，五老千秋自古今。惆怅吾衰劳梦想，几人游迹未销沉。
☆刘梁嵩
字玉少，江南江都人。康熙甲辰进士。
○天险阁
旋折初惊大壑雷，凌空复上剧崔嵬。白云无际疑天尽，翠何年倚剑开？一路水从汾曲合，千层山抱雁门回。中原地势经西折，眺览重增庾信哀。
☆方殿元
字蒙章，广东番禺人。康熙甲辰进士，官知郯城、江宁县，著有《九谷集》。
○九谷著《环书》，自成一子，欲究天人窍奥，馀事乃作诗人也。然高华伉爽，依傍一空，品不在岭南三家下。
○庐山玉渊
高峰入青冥，中断忽云树。屏风九叠间，飞泉半空注。奔腾过万山，至此陡欲住。憧赫侔雷霆，一旦失凭怒。有似千古愤，投入静者虑。两崖青翠映，空色交相寓。淡淡与天空，冥冥写秋素。窃窕散馀波，疑作江汉雨。幽光留人心，不觉白日暮。皎月上澄潭，此身在何处。（极形奔泉陡住，比之填胸愤怒，忽入达士静观，古今辞人，未开此口。）
○褒斜道
褒斜道，三载烽烟令人老。嵯峨云栈四百里，其下黑龙江中水。北走三秦南走蜀，长蛇猛虎盘深谷。张良一烧不可测，顾盼从容得秦鹿。诸葛艰难数出师，大星夜落三军哭。英雄成败且有数，况乃区区一狐兔！黄尘Е洞入秦川，风雪关山劳远戍。铁马回头望陇山，断肠家过秦川路。更有子午与黄金，十里百折伤人心。悬崖峭壁日月黑，使尔战魂招不得。（此为窃据者言，见英雄尚难成功，况狐鼠辈耶？警诫乱臣，可补《剑阁铭》之缺。）
○章贡舟中作歌六首
空谷号风呼雨入，四山水落千滩急。百丈逶迤不上船，石角飞湍何岌岌。徒御当餐投匕箸，榜人憔悴长裳湿。乱世天心不可知，归路迢迢百忧集。
风高白日沈西麓，未到常程不敢宿。残月惨淡落战场，新鬼啾啾为谁哭？孤舟怆恍不得力，远趁前山两三屋。五更豺虎声欲稀，寡妇哀哀叹孤独。
喜却小山留我后，倏在我前若驰骤。千折百折舟子疲，我左须臾还我右。日色归心不相及，坐见羲车坠岩岫。天昏月黑风怒号，猛虎长蛇两相斗。（写尽江行陡折，蛇虎纵横，读者亦不寒而栗。）
水浅泷高围万岭，五年峰火行人静。孤舟独宿黄茅中，狐狸踯躅豺狼猛。四村盗贼横剽劫，长年三老交相警。儿曹痴小不知愁，鼾睡阑干呼不醒。（即“众雏烂漫睡，唤起沾盘餐”意，正以形客子之警畏也。）
江窄风移万山石，中天无云炎日赤。百口艰难买两舟，雨汗相挥不能食。南望青峰更千叠，渺渺征途何时息。不见人家寄山窟，我独何为叹于役！
梦里梅关眼中血，今夜分明在秋月。峰峦樵悴兵戈后，惨淡烟霞写离别。去日板舆素而返，魂兮归来悄难说。有弟有弟亦夭折，使我肝肠横断绝！（六章如读老杜短歌，在遭逢，在性情，不在形模之似。）
○秋夜长
凄凄者风，胡不自东，不自南，不自北，吹我井上双梧桐。梧桐昨夜飘孤叶，夫婿从军入穷发。两地相思不相见，愁云共掩关山月。飞鸿不我顾，海燕辞巢去。空房蟋蟀鸣，长夜漫漫谁与语？缄情含泪向天诉，苍苍无云复无雨，西有牵牛东织女。（起四句本《汉乐府》法：“古调俗不乐，正声君自知”。）
○爱妾换马
喷日嘶风红叱拨，目似火齐汗似血。屈膝金屏出美人，邯郸下蔡皆称绝。英雄有事在烽烟，红粉生离未足怜。愿将妾织鸳鸯锦，裁作银鞍满月鞯。
○答城中友人见讯之作
不到春城五六年，年来生事有谁传？两株陶氏门前柳，一半颜生郭外田。黄鸟风边行乐酒，桃花浪里钓鱼船。翻嫌扬子无佳兴，独坐空亭草《太玄》。（佳句妙在不加追琢。）
○征怨
怯把金钱卜，春残不道归。昨宵看月晕，枨触几重围。（古意古音。）
☆吴元龙
字长人，江南华亭人。康熙甲辰进士，官翰林，改工部郎中，已未召试博学鸿词，擢翰林院侍讲。著有《问月堂诗钞》。
○赐缎绢恭纪
为郎冰署客，亦得荷恩私。恐负《缁衣》好，惭无《黄绢》词。称身安且吉，出笥卷还披。机杼需民力，艰难二月丝。（上六语稳顺写题，一结乃见作手。）
○九日偕贵阳诸使君东山登高得初字
万里登高日，千峰纵目初。天长迷近远，云合失崎岖。边徼蛮歌起，荒城落木疏。乡心付征雁，可许达音书？（起步似出唐人手。）
☆钱芳村
字葆<香分>，江南华亭人。康熙丙午举人，官中书舍人。
○云间诗派，陈黄门后，以古淡整饬为宗，舍人绮丽而不佻，骀宕而有则，诗格又为一变矣。
○击鲜行
吾乡城郭沧溟畔，亲故朝朝击鲜宴。乐事濠梁未足夸，嘉名丙穴无劳羡。沪渎滩平斥卤多，主人结网胜熬波。苍茫直下冯夷窟，烟雨常闻《Ы乃歌》。河豚贩后芦芽出，春潮蹴岸春云热。筐覆吴趋窖里冰，刀飞少妇厨中雪。已道鲥鱼色似银，况兼石首烂金鳞。曲米渍成鲟枕脆，豉羹调出{弱}腴新。此时鱼税充公府，津市鸣桡复挝鼓。浅筏轻刀弄水儿，高樯巨舶开洋贾。别有泥沙困豫且，脂膏然炬骨专车。牵力费千夫蹶，曝腊家分半载储。来岛屿孙卢扰，斥堠传烽接三泖。都护旌旗只戒严，渔郎{巢}罟空施巧。萧萧戍角满汀洲，丽寒星炯不收。无复钓鳌陈水，惟看驱马散沙鸥。海错经年不到眼，充刃临渊那供馔。一片才沾食指腥，百锾早破中人产。舍人<咸页>颔滞燕台，比目王馀赋强裁。张掾秋风频怅望，冯生弹铗未归来，挑灯与客论终夕，语罢沧桑感畴昔。下箸谁消易水樽，解钱且换滦河鲫。近喜波臣静不扬，东南早晚撤边防。盘餐饱饫故园味，醉卧溪梅野竹榜。（时多市海鲜而破家者，篇中反覆言之，与钝翁《鳇鱼篇》意同，而各自成格。）
○长椿寺病马行
招提二马一马病，腕折蹄长气犹劲。伏枥虽虚千里心，脱几翻适长林性。人言此马初买时，射堂陈孔蹀躞驰。双瞳夹镜耳批竹，青丝为络黄金羁。孟门坂峻羊肠滑，骏足うㄨ一朝蹶。昔夸金埒云满身，今同洮水冰伤骨。负盐驾鼓力不任，豢养却依支道林。天晴放饮井泉白，春晚卧嘶园草深。君不见长安城中千万骑，飞尘蹴天光照地。长鞭短策无不施，齿老旋随敝帷弃。又不见将军铁驷来渥洼，东行沧海西流沙。苜蓿虽衔不遑食，功成鹊印归虎牙。何如此马辞骖服，纵病还同塞翁福。身闲早得华山归，害去讵劳襄野牧。乃知不材造物怜，豫章见斫樗散全。无用之用世罕识，达哉庄叟何其贤！（此舍人自写照也。即“此木以不材全其天年”意，写来不落臼窠，总由用笔之妙。）
○清明偕钟宛兄展墓有感
往事苍凉不可论，伤心絮酒拜松门。三千里外孤儿泪，二十年来国土恩。华表日斜巢鹤返，土花春绣石麟存。殷勤幸接连枝会，漂泊天涯有弟兄。
☆缪彤
字歌起，江南长洲人。康熙丁未，赐进士第一人，官侍讲。
○送医士方际泰归茅山
卖药长安市，超然寄一身。摺驴偏识路，破袜不生尘。入世性情古，还乡面目真。自惭留滞客，对尔叹劳薪。
万族罹氛，待此人。戍兵屯戊己，望雨急庚辛。汤火心徒切，君臣剂有神。能将上池水，尽与济生民。
茅山称最胜，结屋傍嶙峋。白鹄常为伴，黄精得养神。松云凉梦寐，僮仆使ば。曾读《宋清传》，犹嫌未绝尘。医人与医国夹写，何等胸次。
○假归南下欲游五台山
排空历历五高台，想像先教眼界开。客路风光随马去，家乡树色渡江来。探奇亦自安禅味，济胜须谁作赋才。莫道上方钟磬杳，此身今已出尘埃。（写假归之乐，得见家乡树色也，偏云树色渡江来，工于著句。）
○渡江
凉月漾中流，金山隐隐浮。尚馀残醉在，和梦到扬州。（只清晓渡江耳，写得浑然无迹，末五字何减唐人声口。）
○东台望海峰
层层峭石拥高台，就里藤萝百道开。身在云中天水合，更于何处见蓬莱？
☆张玉裁
字礼存，江南丹徒人。康熙丁未，赐进士第二人，官翰林编修。
○七夕立秋
旅榻当筵卧，西风拂小栏。秋从今夕到，月向异乡看。有巧输人乞，因贫得梦安。曝衣问僮仆，预戒早霜寒。（结意七夕立秋双到。）
○忆橘
朱实垂垂叶尚青，故山千树未凋零。相思不隔长淮水，一夜乡心落洞庭。
☆董讷
字兹重，山东平原人。康熙丁未，赐进士第三人，官至江南总督、兵部尚书。著有《柳材集》。
○康熙二十五年，河臣靳议兴屯，误用屯田丞于宣、骆龙友二人，先屯涸田，次及水田，次及草地，渐及坟墓皆屯矣。无藉之辈，所领牛种为赌博资。新屯日增，民地日削，佃逃田荒，无从诉理。公总督江南，奏请罢之。罪于、骆丞，尽还民田，一时欢呼载道。即此一端，公之生平可知矣。
○兴化道中
漭沆连沧海，风吹一叶轻。村从波际出，草逼浪痕生。地阔无山影，天空有雁鸣。最怜釜底处，何日奏平成？
☆魏{鹿吝}徵
字苍石，江南溧阳人。康熙丁未进士，官翰林，出为邵武太守。有《石屋诗钞》。
○短歌行和杜韵（自注：戏赠阌乡秦少府。）
寒日影黄云半白，天涯莽莽未归客。边隅何日可罢兵，几处转输瘁邦伯。羽林夜发秦关道，共言河陇居民好。甲骑经过悉备餐，喜看踱踏天山倒。
○捕蝗
捕蝗捕蝗人簇簇，蝗飞蔽天引其族。扬旗击鼓乱敲钲，奔走如狂沸山谷。炎肌雨汗肠雷鸣，取蝗一斗当斗粟。幸不入境驱邻封，彼亦天民忍遭酷！谁云蝗多不食苗，苗食垂尽到草木。复闻修德能弭灾，非止蝗生宜早扑。
○蛮子朝（拟白）
蛮子朝，澎湖内附平红毛。占城诸国尽输贡，西洋人已联官曹。琉璃泛海七日迅，册使曾颁新敕印。世子就学陪臣从，赐得衣冠供馔盛。复有安南久臣服，黎氏王封莫氏蹙。往来遣使与讲和，分疆各守漓江曲。百蛮接踵梯航趋，奇貌诡饰累译殊。我愿殿绘《豳风》诗，不绘唐时《王会图》。（归重修德服远，此一章结穴处也。与前一章用意略同。）
○送儿彪之沅江
我已无亲侍，儿行又远亲。萧疏千里外，去住一家贫。水阔风帆健，霜高候雁新。沅兰芳可佩，极目楚江滨。（少陵“令节成我老，他时见汝心”，起十字同此笔墨。）
○于忠肃祠
当年天子已蒙尘，中外安危寄此身。首建一言存社稷，独鸣孤掌定君臣。丹心纵死还如铁，碧血长埋未化磷。千载湖山留正气，不须涕泪洒松筠。（不填故实，不着泛语，是作家手段。）
○人棠驿叠韵
人到棠阴忆古溪，春烟芳草驿亭西。海滨仙客骑黄鹤，天未孤臣访碧鸡。道路但留残碣在，（自注：地多德政碑。）风流谁许岘山齐？几看卧辙攀辕处，半是鸠形鹄面啼。
○量移曲靖叠韵
