<!-- { "loadSidebar": true } -->
○喜汉槎入关和健庵先生原韵
当时彩笔撼江关，数子声名天地间。讵料文章遭贝锦，偏教冰雪炼朱颜，廿年苦语三更尽，万里流人二月还。不信娥眉真见赎，感恩我亦泪潺。
○秋日怀幔亭先生
百二山河极望残，一门群从尽南冠。谁怜鹦鹉笼中语，大有琵琶塞上弹。寂寞金鸡双阙迥，飘零石马七陵寒。锒铛夜宿昭阳殿，疑作西宫月影看。（自注：先生系处，即南国大内。）
秋色苍茫上佩刀，故人消息梦魂劳。石城剧报收袁粲，鲁国惊闻捕孔褒。雪窖羝羊双涕泪，锦官杜宇一悲号。好凭万骑平南将，急趁江风挂战袍。（首章系狱，次章遣戍，无可奈何，望其平寇以赎罪也。通体警策，无一懈句懈字，那得不传。）
○送张若水出关（自注：若水，稚恭先生子也。）
祖母秦州父锦州，卢家少妇又邗沟。百年骨肉抛三地，万死悲哀并九秋。欲赠愧无银络索，将离怕听钿箜篌。汉庭早晚流人赦，望尔归鞭度陇头。（白傅一家三处，乃处常之时，此当罹罪出关，剧可悲也。一起直下四语，千钧笔力。）
○别紫云
二度牵衣送我行，《并州》才唱泪纵横。生憎一片江南月，不是离筵不肯明。
○赠歌者陈郎
天涯踪迹半旗亭，谱遍《龟兹》不忍听。怜尔少年非失意，逢人也唱《雨霖铃》
☆严绳孙
字荪友，江南无锡人。康熙己未召试博学鸿辞，官翰林院检讨，迁中允。著有《秋水集》。
○召试日，以目疾，止成《省耕》八韵诗，已不录，上素重其名，同授官。
○发维扬
轻航春流上，烟光净客衣。岸知缘海阔，山自渡江稀。细路花将尽，空村燕不飞，浮家吾自可，白首共渔矶。（写尽渡江后一路风景，不著繁花明丽，诗品故高。）
○春后
九春觞咏等闲过，犹染霜毫写永和。困懒莺花经眼失，衰迟风雨不情多。城隅绿水空丝管，天上青云足网罗。不似柳阴溪上去，自横艇子卧渔蓑。
○烟雨渡江
京江春树隔芊绵，咫尺神灵意罔然。青壁近迷山寺雨，绿蓑遥入海门烟。江鱼水阔难通市，石燕风多不避船。我欲燃犀照幽渚，梦魂犹自怯潺。
○吴王井
银床玉总成尘，不及军持汲尚频。试看一泓清未已，铅华先老沼吴人。（比美人黄土意蕴藉几许。）
☆庞垲
字雪崖，直隶任丘人。康熙己未召试博学鸿辞，官翰林院检讨，后出为建宁太守。
○喜闻大军收复川中
天险那能恃，先声斩剑关。投戈填野水，穷寇哭空山。风猎军旗动，云连甲仗殷。将军须努力，直取夜郎还。（末望其直取吴逆也。）
☆汪楫
字舟次，江南仪征籍，休宁人。康熙己未召试博学鸿辞，官至福建布政使。有《悔斋集》。
○悔斋出使琉球，宰臣以下俱有赠言，归撰《中山铅华志》以备参考。
○怀曾庭闻
有客吴江来，传君忽为僧。不信温泉中，一朝结为冰。十年骑蹇马，一气何绕腾！马蹄踏白骨，月照光が赠。上书虽不报，谁谓君无能。激昂遂出世，夫岂忧缴？呜呼壮士肝，永夜为摧崩。
○铁尚书歌（自注：东昌城下作。）
铁尚书，铁不如。东昌城门朝大开，齐呼万岁声如雷。燕王跃马及门限，霹雳飞空下悬板。不断王头断马头，鼠窜猱惊箭满眼。王怒发炮城摧崩，健儿争把蝥弧登。炼石丸泥难作计，一纸公然出埤。万夫辟易不敢前，大书太祖高皇帝。黑夜斫营日坚守，能使英雄还北走。呜呼神器天所与，一木只手能龃龉？铮铮谁比铁尚书，呜呼尚书铁不如！（叙东昌战事，毛发欲动，读去凛凛有生气。）
○刘考功公<甬戈>见示夏峰老人书卷属题长歌
夏峰老人双眸空，论交只许刘考功。长安只字不肯入，尺素突出开心胸。上言日读数行书，衰老以此酬苍穹。下言刘君世所望，不为韩富非英雄。虚堂披对正六月，满天赤日来清风。老笔生硬转妩媚，直欲处处藏其锋。良马识途恶荆棘，苍鹰愿击愁樊笼。江河日下事日变，世无鲁叟谁弥缝？我闻刘君昔偕隐，携琴荷锸惊老农。尽散家产别亲串，逝将食力深山中。若使至今不一出，人间安用双赤松？待汝他日济时了，把酒问汝将安从？
○赠别澹公
出世翻多事，生平竟若何？批鳞真给谏，托钵是头陀。老骥当风立，冥鸿踏雪过。总无虚岁月，何用补蹉跎。
○欢喜亭同玉明上人观云海
山与云俱没，凭高安所望？人初入混沌，天不改青苍。抚掌通樵路，飞棉变客装。松风响何处，涧水下鄱阳。（予于庚午春游黄山，雨后亲见此景，故知三四语之妙。）
○香炉峰
奇峰真拔地，一镂正当门。天近无栖鸟，藤枯有挂猿。白云浮暮霭，紫气隐朝暾。铁屋何年构，风雷万古存。（自注：峰顶有铁屋，传闻风雷移上云。）
○黯淡滩
滩急不闻呼，千军转辘轳。神工较分寸，鬼伯待须叟。曲折凭孤棹，安危仗一夫。会看浮万斛，大海射天吴。（传写过滩之险，字字惊心怵魄。）
○出五虎门同石来次前使萧给事韵
长年捩柁倚高楼，万里潮迎万斛舟。浪打白头都是雪，衣添六月忽如秋。苍茫不觉千山远。混沌真堪一气浮。最爱乘风同快马，漫将喘月笑吴牛。（对结是结语，令读者不觉其对，此法从少陵出。）
○长史郑弘良以王命请余画像留国中口占答之
岂是中朝第一流，偶持龙节拂麟洲。大名那得齐诸葛，遗像何劳比益州。稍喜文章堪报国，谁凭骨相取封侯。灵台一片真难状，多谢传神顾虎头。（东坡赠子由出使契丹云：“单于若问君家世，莫道中朝第一人。”起句盖用之也，通体不亢不卑，何等身分。）
●卷十二
☆朱彝尊
字锡鬯，浙江秀水人。明太傅讳国祚曾孙。康熙己未，以布衣召试博学鸿辞，官翰林院检讨。著有《曝书亭集》。
○竹先生生平好古，自经史子集及金石碑版，下至竹木虫鱼诸类，无不一一考索。纂述如《经义考》、《日下旧闻》、《诗综》、《词综》其最著者，又尝集唐诗为填词，名《蕃锦》，疑出鬼工，几于人力不与。顾宁人先生不肯多让人，亦以博雅称许之。
○初官翰林时，召入南书房，有用上官大夫术谮之者，旋落职，然竹初不以官位重也。
○集中诗不分唐、宋界限，故各体具备，然予所录者，仍以唐体为归。
○雁门关
白登雁门道，骋望勾注巅。山冈郁参错，石栈纷钩连。度岭风渐生，入关寒凛然。层冰如玉龙，万丈悬蜿蜒。飞光一相射，我马忽不前。抗迹怀古人，千载多豪贤。郅都守长城，烽火静居延。刘琨发广莫，吟啸《扶风篇》。时来英雄奋，事去陵谷迁。古人不可期，劳歌为谁宣？嗷嗷中泽鸿，聆我慷慨言。（“时来英雄奋”顶郅都，“事去陵谷迁”顶刘琨，有此二语，方见结束。）
○大孤山
两孤去百里，宛在中流半。匪独形胜殊，气亦变昏旦。天梯鬼斧开。庙火神鸦散。昭昭云月辉，历历明星烂。空水既澄鲜，浮光亦陵乱。飘飘御泠风，恍惚度银汉。未有归与情，空深逝者叹。
○罗浮屈五过访
春风蝴蝶飞，绿草南园遍。知是麻姑五色裙，罗浮山下曾相见。开门一笑逢故人，远来问我桃花津。若非绿玉杖，定跨黄麒麟。不然出入京洛一万里，何为布素无缁尘？相知乐莫乐，不用金箱图五岳。况今天地多战争，赤城华顶风烟惊。山阴道士不得见，四明狂客谁相迎？由拳城南春可惜，竹石如山水千尺。从此扁舟范蠡湖，长歌来往裴休宅。（罗浮蝶云是麻姑裙所化，屈子南粤人，故借景引入，见诗人托兴之妙。素衣不化缁，状其立品之高。）
○送林佳玑还莆田
高楼置酒觞今夕，愁听骊歌送行客。摇落深知羁旅情，飘零况是云山隔。林生磊落无等伦，凤雏骥子谁能驯？一朝慷慨辞乡里，几载饥寒傍路人。平生崔嵬好奇服，流离耻作穷途哭。往往诗歌泣鬼神，时时谈笑惊流俗。林生林生骨相奇，昂藏不异并州儿。看君富贵当自有，不合憔悴留天涯。高秋别我闽中去，行李萧条惨徒御。客舍清江万里船。乡心红叶千山树。九里湖边倚翠屏，谷城山下俯清泠。寒风江路兼山路，落日长亭更短亭。嗟予分手天南远，惆怅河桥送君返。远客休辞行路难，高堂应念还家晚。
○将之永嘉曹侍郎饯予江上，吴客韦二丈为弹长亭之曲并吹笛送行，歌以赠韦即送其出塞
韦郎旧隶羽林籍，曾向营门教吹笛。不听吴中《白雪》音，定呼邺下黄须客。平原相见转相亲，置酒夸君座上宾。下若尊朝未馨，东山丝竹夜还陈。闲来坐我花间奏，玉洞飞泉响岩溜。古调多传关马词，新声似出康王授。问我东行到海ヂ，日斜江上惨离筵。还将北雁南飞曲，催送钱塘楚客船。船人擂鼓津头泊，红叶千山富春郭。忽作边秋出塞声，江枫岸柳纷纷落。哀弦促管不堪听，宾御闻之亦涕零。挂席远移严子濑，看山直上谢公亭。闻君欲问云中戍，雪消饮马长城去。广武营中折柳时，黄瓜阜上题书处。司农旧是出群才，此日征西幕府开。试向尊前歌一曲，梅花飞遍李陵台。（平调中忽作变徵之声，此高、岑体，与李、杜之鱼龙百变者又自各别。
○侍郎送行，是主，韦二在席，是客，篇中客多于主，而结处转送韦二，又以客为主矣。作法甚变。）
○送姜给事采
黄门先生官左掖，力欲拔山气辟易。虎豹天关闭九重，孤臣血肉徒狼籍。东莱蜃市易沉沦，南国相逢泪满巾。青鞋布袜江湖外，谁念当时折槛人？（叙长篇于八句中，犹书家之缩本也。少陵短歌如“娄公不语宋公语，尚忆先皇容直臣”之类，往往有之。）
○玉带生歌
〔玉带生，文信国所遗砚也，予见之吴下，既摹其铭而装池之，且为之歌曰：〕
玉带生，吾语汝。汝产自端州，汝来自横浦。幸免事降表佥名谢道清，亦不识大都承旨赵孟ぽ。能令信公喜，辟汝置幕府。当年文墨宾，代汝一一数。参军谁？谢皋羽。僚佐谁？邓中甫。弟子谁？王炎午。独汝形躯短小，风貌朴古，步不能趋，口不能语。既无鸲之鹆之活眼睛，兼少犀纹彪纹好眉妩。赖有忠信存，波涛孰敢侮！是时丞相气尚豪，可怜一舟之外无尺土，共汝草檄飞书意良苦。四十四字铭厥背，爰汝心坚刚不吐。自从转战屡丧师，天之所坏不可支。惊心柴市日，慷慨且诵《临终诗》，疾风蓬勃扬沙时。传有十义士，表以石塔藏公尸，生也亡命何所之？或云西台上，发一叟涕涟ㄝ。手击竹如意，生时亦相随。冬青成阴陵骨朽，百年踪迹人莫知。会稽张思廉，逢生赋长句。抱遗老人阁笔看，七客寮中敢嗔怒。吾今遇汝沧浪亭，漆匣初开紫衣露。海桑陵谷又经三百秋，以手摩扌沙尚如故。洗汝池上之寒泉，漂汝林端之霏雾。俾汝留传天地间，忠魂墨气常凝聚。（小小一砚，传出信国之忠，皋羽之义，其实相随皋羽，乃想像语也。一结砚与信国双收，是何神勇。）
○旱
