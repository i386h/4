<!-- { "loadSidebar": true } -->
打虎儿，乃在汴梁之禹州，禹州城外朱家楼。小儿十一随父耕，深林有虎斑毛成。黑风吹草根，乘风攫人谁敢撄？小儿不识虎，疑是狐与狸。陡然见虎衔父肢，咆哮草际风来吹。儿啼向风不得父，把弋打虎截虎路。三尺童子五尺弋，凭空击去著虎臆。虎惊顾儿舍父逸，深林丰草皆无色。禹州太守呼小儿，予之以帛饱以糜。予时在署识儿面，披发跳掷真儿嬉。问儿打虎虎何似，举手张牙作虎势。假虎隐幔恐小儿，小儿惊避力不支。当时见虎得无怖，此事我亦昧其故。禹州太守省得知，是时小儿知有父。男儿七尺纵复横，争名攫利万里行。高堂存没总不问，那肯舍命恋所生？我所思，打虎儿。（正说小儿之忘身救父，易于平直，得“假虎隐幔恐小儿”一衬，则小儿之至性愈出，见此时小儿知有父不知有虎也。此诗有关名教，《西河集》中尤为拔萃之作。
○“深林丰草皆无色”七字，抵他人可数十言。）
○杨将军美人试马请歌
将军航头载美人，春行晚泊横江滨。斜阳堕地草场阔，酒酣欲试红麒麟。美人常服双褶，青锦鸦衤阑紫丝结。蝉鬓当风卷似云，马毛散汗吹如血。金钱压口玉袜肤，马前细立秦罗敷。见人羞上还将堕，壮士惊前不敢扶。调鞍整辔坐不定，忽见桃花满春径。将军似妒九华鞯，在傍休视双金镫。明霞片片争绕林。红光落处桃花深。回头失却真珠乐，春草苍茫何处寻？（“壮士惊前不敢扶”，此时犹未上马也。调鞍整辔以后，华鞯起将军之妒，金镫断旁人之窥，不言美人而美人在焉，可谓入神之笔。）
○钱编修所藏司马相如玉印歌
汉庭司马梁园客，早岁为郎晚驰驿。因慕邯郸旧相贤，借取高名注属籍。当时原有摹玺书，大者砻石小琢于。螭首龟膊总衔带，碧文绿籀皆施朱。相传解玉刻小记，四角中央构名字。檄使填将《喻蜀文》，酒徒印作当垆契。于今相隔几千年，不虞此物留人间。土衣苔绣半斑驳，银钩玉筋还新鲜。截肪径寸覆玦纽，何必黄金大如斗。钱郎得此真罕希，每与秘书通系肘。会当天子好古文，相如已是同时人。尚书给札令缮赋，落笔殿前如有神。遂登著作入金马，名在何须更相假。对策姑令董相先，容才久为廉颇下。长安秋尽寒欲来，驱车一上昭王台。酒间出示争把玩，令我怀古生徘徊。前人意气不长在，况复微文等光怪。何物精灵护此符，历劫千秋不曾坏。龙门遗册懒未收，图书堆垛能生愁。我今欲借文园篆，一惹桃花纸上油。（天子好古文以下，俱咏钱编修，却处处与司马双关，巧心浚发。）
○诏观西洋国所进狮子，因获遍阅虎圈诸兽，敬制长句纪事和高阳相公
古皇慎德开四译，内被绥侯外蛮貊。贡物区为《王会》文，共球载在宾庭册。河Α畎翟献上方，兜离亻禁亻末陈明堂。三灵既应百神洽，般般之兽皆翱翔。康熙戊午十七载，神武声名播遥海。五畴从教白泽来，千门真见黄龙采。鸦瓴习习负矢飞，鸡斯之乘归林支。诸方执贽俨相列，东渐溟渤流沙西。于中有国名古里，曾渡澜沧作海市。鱼眼看波射水红，鲛丝织浪翻云紫。地当申未产兽雄，金精杰出毛群中。衔绦饰组献天子，裁贝作章辞礼恭。从容槛致射熊馆，不为珍禽为怀远。虎落时看接上林，鹰房秋到移南苑。廷臣侍从欲赋诗，皇恩有诏徐观之。圆目昂鼻有筋力，悬星掣电无雄雌。独怜而彡发未卷曲，曳尾绁绁若散丝。衣被欲成鞠色见，牙龈不使钩形施。尔时群槛狎诸兽，木垒枪樊列前囿。熊罴避路不敢当，虎豹攀栏有时吼。青鸾赤雀相对栖，豪猪野马争游嬉。张昭见此不动色，朱亥在傍何所思？闻之有熊狩谷，获得狻猊比牛畜。汉时安息亦献斯，形似麒麟但无角。从兹郊祀播乐章，射乌格鹿非寻常。铙吹已陈《朱鹭曲》，征歌还及白狼王。何如储彳待未完缉，诏遣求贤共来集。东堂甫布网罗成，西域刚逢旅獒入。招摇乍启禁御开，白麟有对皆奇才。请看太保《卷阿赋》，恍见文王灵囿来。（依题布置，而遍阅诸兽中，仍以狮子作主，此分宾主识轻重也。一结尤得应制体。）
○朔方
天校神兵罢朔方，双键不复挂渔阳。三秋白草缘关断，万里黄河入塞长。铁柱分标滇外戍，金书异姓汉中王。从军久负匡时略，愁见边关到夜郎。
○送人之耒阳
湖北湖南水尽浮，杜鹃啼歇过衡州。几重高峡穿天下，万里平江入汉流。念母徐生终去魏，思乡王粲故依刘。少陵古墓依然在，酹酒荒原无限愁。
○钱唐逢故人
西泠咫尺是天涯，喜汝从予江上槎。两度陶朱思返越，百年张俭竟无家。乡关恨届钻榆节，里巷羞乘广柳车。壮士不还仍远去，江东兄弟漫咨嗟。（应是避祸出亡而不归者，玩四语六语自见。）
○少年
少年仗剑出关中，羽卫新招六郡雄。久许报恩逾聂政，平时饮酒笑秦宫。鸡鸣晓日黄河动，雁阵秋阴紫塞空。当日榆迁欲尽，愁君驰马过新丰。（一结为少年危之，应是负气任侠同于郭解者。）
○禹庙
夏王四载告成功，别禅苗山起宫。玉帛千秋新荐，衣冠万国旧来同。金书瘗井封泥紫，窆石悬花映篆红。一自百川归海后，长留风雨在江东。
○谒嵩岳
太室开天表，崇丘奠土中。主名高四域，受秩比三公。日月环区宅，阴阳割浑蒙。歌崧扬峻极，望祀体昭融。华盖标方{山顶}，金壶启上宫。翕河承汉禅，卜洛载周工。别观翔修鹤，层城倚大熊。藏书凭玉女，过涧遇青童。洞闭能围雪，梯长恍御风。群山咸拱岳，万岁自呼嵩。槐弟封爵，菖羊采少翁。浮丘闲驾羽，子晋妙吹。石酒龙精白，岩花凤首红。烟霏春渺渺，水滴午氵崇氵崇。虚壑涵深矿，空梁拔断虹。天关应再辟，帝座俨相通。险塞分河内，灵祗屈岱东。神京怀旧服，终古赖攸同。（典重肃穆。）
○览镜词
渐觉铅华尽，谁怜憔悴新。与余同下泪，只有镜中人。（其实无一同心人也，然道来曲而有味。）
○吊姜贞毅诗
曾披阊阖扣天关，垂死孤臣未赐环。遗命一棺何得葬，宣州城外敬亭山。（直书其事，忠义自见。）
○长门怨
玉殿金缸晚色新，殿前少使绣麒麟。夜来恐索长门锦，要赐平阳歌舞人。（自注：汉内职有少使之号。
○别出新意，发露尽矣。若唐人为之，便有多少含蓄。）
○秦淮老人
秦淮高阁拟临春，中有仙翁鬓似银。话到陪京行乐处，尚疑身是太平人。（明处乱离之后，偏云尚疑身际太平，词弥曲意弥悲矣。）
○赠柳生
流落人间柳敬亭，消除豪气鬓星星。江南多少前朝事，说与人间不忍听！
○除夕作
旅馆椒花红欲然，椒盘愁向客中传。如何才听金鸡唱，便唤今宵是客年？（人人能道者，却未有人道及，新故之感，凡事类然，不独除夕也。）
☆李因笃
字子德，陕西富平人。康熙己未以布衣召试博学鸿词，官翰林院检讨。著有《寿祺堂诗》。
○子德先生邃于经学，顾宁人先生推重之，以公卿荐召试，当时所称四布衣之一也。授官后，即以母老辞，不许，表三上，乃许，情词恳恻，比李令伯之《陈情》则又过之。圣主之仁，人子之孝，宇内共称，不止羡其鸿轩凤举也。诗品似李北地之宗杜陵，骨干有馀，而神韵或未副焉。兹录其兼可采者，著之卷中。
○纪别（自注：将往雁门。）
置酒岁云暮，北堂淡寒晖。饥乌相与鸣，朔风厉重闱。老母闵游子，欲言先欷。不问何日行，先问何时归。遥遥计往路，历历询征衣。礻是身慎自防，兼量寒与饥。长跪闻母言，铭心毋敢违。病妻勉下床，相视首蓬飞。谓我当行迈，有泪且勿挥。
弟从母侧来，再拜投一。征驹鸣前庭，担负已出野。仆夫前致辞，冉冉西日下。要当慷慨去，不觉泪如泻。兄言勤门户，弟言慎车马。
小子复牵衣，岐路含百虑。不知行何方，强欲偕我御。念当远乖离，何忍挥之去。悲哉游子吟，斯须哀乐具。中怀如悬旌，摇摇不得住。依依天属亲，抚事愧童孺。（三章不外一真字。）
○题世胄都指挥使崔公汝明像
高皇养士三百秋，卫帅食恩等通侯。铭钟书帛列上第，金樽玉案罗群羞。一朝河上度氛，虎啸崤函不忍闻。赤帜无色鼓声死，婴城惟有崔将军。将军开国世家子，轻裘缓带谈经史。吹篪时过大司农，（自注：公兄抑庵尚书。）北斗西豪俱在此。昭阳之冬月无阳，野斗豺虎色玄黄。决眦不知有锋刃，疾呼白日生冰霜。臣矢已穷力战久，侧身誓天不相负。已弃先溅侍中血，宁料如生元帅首。纷纷侍卫尽同朝，今何蕤萎昔何骄！朝行出攻暮不返，岁寒松柏乃后凋。后来传疑未传信，壶祠墓无人问。长留遗像天地间，勇者成仁懦者奋。（崔系婴城战死者，后无人表白，故于遗像中表之，此等诗大有关系。）
○登代州白人岩因饮孙园
高仞悬孤嶂，双划一门。好人多在野，春水自依村。雨走空天角，松藏老石根。危梯攀古洞，仿佛说桃源。（为野外人生色，“春水自依村”五字，天然佳景，不在镂刻。）
只觉前好，何人并结庐？鹫岩光倚薄，香阁静含虚。法境清凉外，人烟战伐馀。因声寄莲社，吾志在山居。
○雨
积潦乘秋见，鸣づ满地生。薄言风有隧，遑恤雨无正。河北多艰食，天南未解兵。十年留滞尽，乡国意纵横。（经语作对，流连光景者不解道。）
○秋兴客长安作（此秦中故长安也。）
长安四代提封地，指顾中原据上游。乱水遥分飞雪幕，清歌旧识采莲舟。园陵翠柏填薪市，帝子朱门起战楼。转饷江天频告瘁，南方征调几时休？三川北拱帝城开，古殿阴移万树哀。地老黄蒿通作柱，霜侵白骨半生苔。临城猎骑橐弓入，带郭渔舟击棹回，近说西羌诸部劲，秋深牧马过边来。终南太华古林垌，更使长河绕户庭。日落夕曛三辅紫，云开秋色五陵青。门空光禄群游榻，（自注：文少卿太青。）院冷尚书旧讲经。（自注：冯宗伯少墟。）何处笛翻《杨柳》夜，故园风雨忆飘零。
西来宛马络青丝，万炬围城罢猎时。黍逼故宫秋自满，鸿号中泽暮何之？浮云回首悲关塞，返照经心望崦嵫。一滞双洲情不惬，蒹葭摇落好谁思？曲江池水已成墟，江岸篱花傍客车。采地纵观周召邑，沧波高枕汉唐渠。村舂廖落斜阳里，野哭分明旧创馀。咫尺村陵连郑谷，抚时怀古一踌躇。（诸咏作于秦中受创以后，帝子伤残，故家凋谢，羌、戎沓至，野哭时闻，律体中变雅也。杜诗《诸将》、《秋兴》是其本原。）
○边上
萧关城堞望中分，鹿苑干戈道上闻。野霁卷芦吹白日，霜清驱马下黄云。征西尽撤三千戍，镇朔遥归十万军。谁抱遗弓攀鹤表，赐冠空满群。
○得傅征君山信
