<!-- { "loadSidebar": true } -->
红桥垂柳袅烟村，隋代风流今尚存。酒旆时遮看竹路，画船多系种花门。曾逢粉黛当筵舞，未许笙歌吏尊。可惜同游无小杜，扑襟丝雨总销魂。（名句可采。）
○忆昔
忆昔春宵傍父兄，故园风景乍承平。城门吏放深更钥，楼下人听上界笙。珠履贪游从雪ネ，花灯不息任天明。谁知此夜来为客，渔火江村照独行。（东塘风流自赏，即演《桃花扇》剧者。读此二诗，想象其人于酒旗歌扇之间。）
☆丁炜
字雁水，福建德化人。官按察使。
○卧病酬林澹亭
轻寒腰带减，窗竹渐离披。未得高眠早，常愁退食迟。青山秋后梦，黄叶雨中诗。酒熟东篱下，君闲可预期。
○贾岛峪
青山名傍古人存，贾岛穷居有故村。客舍无烟成独叹，秋风落叶向谁论？十霜几堕并州泪，万里空归蜀道魂。烟月石楼寒寂寂，夜深疑叩老僧门。（通体点代长江诗，便不浮泛。）
○新淦舟行
城下空江向北流，虔州西上正悠悠。柳边过雨鹭窥网，花外夕阳人倚楼。渔笛数声愁欲剧，篷窗孤枕梦偏幽。一川烟景频来往，每对青山忆旧游。（人倚楼一层，夕阳一层，花外又一层，层折而略无痕迹，所以可贵。）
☆吴秉谦
字鸣贞，辽东清河人
○过庐陵观战场有感
庐陵昔日建和门，风鹤惊心故垒存。白骨未销春战血，青磷空聚夜归魂。断烟匹马迷荒寺，落日寒鸦返暮村。回首赣江三楚外，十年往事总难论。
☆孙元恒
字子常，福建永春人。官汉州知州。
○瞿塘
白帝荒城带雨昏，瞿塘高浪挟雷奔。双崖积铁封三峡，众水排山争一门。鱼腹浦悬鱼鸟阵，虎须滩变虎狼村。卧龙跃马空回首，壮士当关几并吞。（状险峻之势，补少陵所未言。）
☆江
字辰六，江南歙县人。官解州知州。著有《河汾集》。
○喜吴天章至自蒲坂
相违冰雪后，相对两萧然。有榻留徐稚，无钱与郑虔。更深重话旧，烛剪欲忘眠。不识千秋后，诗篇若个传？
○哭外舅吴兴公先生三首之一
解组归来日下帷，拈毫辄与古人期。诗方范陆差相亚，词拟周秦更勿疑。乏食耻炊同舍釜，罢官孰寄草堂资？侍儿也为先生惜，满腹牢骚不合时。（梅村形其好客轻官，就初去官时言之。此形其甘贫厉节，不合时宜，就已去官后言之。）
☆戴梓
字文开，浙江仁和人。佐康亲王平三逆有功，王假以监军道职。后因能诗，圣祖命直南书房。刚直不阿，受其挫者共掎摭之，诏徙沈阳。诗挺劲有力，谪戍后尤佳。
○烽台晚眺
独立俯荒丘，清笳殷戍楼。万山环塞险，一海抱天流。白骨何年战，黄云终古愁。凭高无限感，霜月满征裘。
○出狱口占
已解桁杨困，旋增离别伤。遥凭南去雁，不死慰高堂。
○逢子先上人
乡语忽惊闻，相看是故人。龙庭二十载，不识故园春。（三诗风骨，皆不落贞元以下。）
☆孙宝侗
字仲愚，山东益都人。官都察院经历。著有《裕堂集》。
○移寓
萧然ゎ被浙江头，高馆移居更上楼。宅是谢公开宛上，人如王粲在荆州。西陵松柏三春树，南部烟花五夜游。但使群公能爱客，凭阑看尽越山秋。
●卷十四
☆周
字青士，浙江秀水人。著有《采山堂诗》。
○青士隐于市，然能穿穴古今，尤工韵语。朱竹太史极推许之，尝纪其轶事。有郡丞行署，与周为邻。周吟诵彻夜，丞闻其声，亦达旦不寐，恚甚，遣史勾捉，将扑扌失，有士夫救援，得不辱。至今秀水人犹津津道之。
○七歌集句
〔长吟遣愁，悲歌当哭，我思古人，实获我心。集七歌。〕
十年失路谁知己，扰扰尘中犹未已。恒饥稚子色凄凉，病仆呻吟呼不起。当年意气不肯平，昨日论交竟谁是？呜呼一歌兮歌已哀，石田茅屋荒苍苔。园中有枣行人食，忍能对面为盗贼。有时长叹独移时，安知我有不平色。秋风落叶闭重门，白发如丝叹何益。呜呼二歌兮歌始放，江客不堪频北望。意中索莫与先异，春草青青新覆地。年年岁岁一床书，不忍见之益愁思。愁心反覆梦难成，天寒雁度堪垂泪。呜呼三歌兮歌三发，中天夜久高明月。北风微雨虚堂秋，昨日之日不可留。四时不得一日乐，朝夕催人自白头。仰天大笑出门去，安得行叹复坐愁。呜呼四歌兮歌四奏，伤心不忍问耆旧。世情付与东流水，穷巷苍苔绝知己。岩扉松径长寂寥，东园几树桃花死。愧尔东西南北人，欲向何门趿珠履？呜呼五歌兮歌正长，雌龙怨吟寒水光。世人结交须黄金，郢中《白雪》且莫吟。桃花欲开不自觉，千里春色伤人心。眼前好恶那能定，隔叶黄鹂空好音。呜呼六歌兮歌思迟，一沉一浮会有时。天寒野阴风景暮，落日疏钟小槐雨。寂寂寥寥扬子居，惟有幽人自来去。何用年年空读书，井底看星梦中语。呜呼七歌兮悄终曲，空庭细雨莓苔绿。（以己意驱遣成语，故无凑集之痕。第七句仍用杜陵原本，因无可集也。存此以备诗中一格。）
○怀张考夫
契阔张夫子，平生实典型。立言惟布粟，为政在家庭。上下论千古，东西有二《铭》。闲阶带草色，几日又青青。（老杜“吾宗老孙子”一章，熔入十字中，犹书家之有缩本。）
○送查三容携家入楚便往滇中
念尔携妻子，图书共一船。此行将万里，为别动经年。春草迷江渚，秋风落瘴烟。故人崔李在，相望碧鸡前。
☆俞
字犀月，江南吴江人。
○犀月精心猎古。秀野顾太史选元诗初集两人共商榷者也。评点《文选》、杜诗流传吴下。诗稿无从寻觅，故所收止此。
○田居
仕宦非吾分，力农恒苦饥。闭门多感怀，出门又何之？散虑南林下，徘徊傍清池。芳春二三月，草木含华滋。泽兰被幽渚，桑拓低柔枝。轻风扬微熏，坐久不知疲。遥见荷锄者，行行向东。良时既云尔，人事亦有宜。会须各努力，勤惰当自知。行思耦耕计，无令悔失时。归来陌头路，草露方沾衣。
☆顾有孝
字茂伦，江南吴江人。县学生。
○茂伦居钓雪滩，以选诗为事，唐律及本朝近体，皆有选本。诗稿亦未及见。
○寄赠沈留侯偕小阮北上
春风杨柳拂行舟，有美联翩共远游。入洛陆机新作赋，依刘王粲故多愁。旧京珠履三千客，荒冢冬青一十秋。湖上好山无恙在，独持卮酒对群鸥。
☆顾樵
字樵水，江南吴江人。
○樵水工画，亦有诗名。
○秋夜柬顾茂伦
秋声无深浅，深浅在人心。但使闻者悲，不辨鸣者音。月落林影翻，夜半惊栖禽。入秋思梦短，起坐还披襟。遇物悲在昔，事往情更深。安知来日愁，追念不及今。我有万种恨，并入秋风吟。哀乐境所遇，岂必雍门琴。（境无哀乐，惟在所感，起十字道尽。）
☆周肇
字子ㄈ，江南太仓人。著有《东冈集》。
○梅村选《娄东十子诗》，十子为周肇子ㄈ、顾湄伊人、王揆端士、许旭九日、黄与坚庭表、王撰异公、王摅虹友、王昊惟夏、王忭怿民、王曜升决谷。一时风流文采，称极盛焉。
○赠陆翼王
君是左徒门下士，来相对哭途穷。遗孤袁粲累囚日，亡命王成凭保中。书馆三馀淹夜雨，客颜一瘦怯秋风。结交世上黄金满，四海何曾识此公。（翼王为黄陶庵高弟，当日有保全遗孤事，故专及之。）
○病中元夕有感
梦入京华怪独醒，孤舟病客鬓星星。逢年漫愧《天人策》，涉世宁谙《长短经》。秃笔卖文差可活，庸医乞药总无灵。上元灯火萧条甚，才说宣和已泪零。
☆顾湄
字伊人，江南太仓人。著有《水乡集》。
○伊人系麟士长子，克承经学。梅村称为麟士有子。
○感怀
石城笳鼓不堪听，烈士天涯散晓星。伏阙陈东还痛哭，登楼王粲独飘零。奔涛夜立鱼龙怒，战血春回草木腥。莫说长江限南北，建康原是小朝廷。（福王时，马、阮秉政，诛戮名流，长江不守。作者感慨言之，知小朝廷之必亡也。）
○阅江楼
万里长江一望收，高皇亲建阅江楼。云开蓬岛星河曙，月出卢龙天地秋。碧草自生宫寝路，青山仍绕帝王州。凭君莫问当年事，禾黍同归六代愁。（楼在师子册，又名卢龙山。明高皇有诗，又命宋濂作记。）
☆许旭
字九日，江南太仓人。著有《秋水集》。
○淮云寺
石径斜开路几层，扶筇携屐共攀登。花逢九日思兄弟，病阻文园念友朋。南渡白云悲古寺，西风黄叶哭昭陵。三年遥触伤心泪，欲讯沧洲愧未能。
○过废园有感
落日苍茫满客心，无端兴废愧登临。到公死后空存石，谢傅亡来久废琴。一代词人归蔓草，百年名苑化诋林。芙蓉金粟知何处，野水イイ自古今。
○过弘济寺
中流遥见雁飞斜，一水苍苍起暮鸦。崖罅插江悬栈阁，洞门凿石走平沙。几年北望成荒戍，忆昔南巡待翠华。乘兴独来寻藓壁，空阶开遍海棠花。（悬栈阁一言，能状难写之景。）
☆王撰
字异公，江南太仓人。著有《三馀集》。
○哭外舅鹿城顾大宗伯（自注：丙戍死难温州江心寺。）
闽岭衣冠拥殿墀，偏安犹见汉威仪。驱车海峤看传檄，拜表江关始出师。万里弓刀空报主，一船棺椁仅从儿。灵旗夜雨归可处，指点文山异代祠。（自注：寺有文丞相祠，宗伯致命，恰在其地。）
○赠杜于皇
忆自分携历变更，访君曾过石头城。人惊夔府贫来句，世重樊川乱后名。此地溪山千里梦，今宵尊酒廿年情。西陵放棹乘秋涨，好待荒郊泛月明。
☆王
字怿民，江南太仓人。
○送友还蜀中
山塘绿酒浮芳菲，杨花作团如雪飞。花前沽酒送君别，别泪簌簌沾我衣。兰桡欲发鼍鼓急，感君握手须臾立。把盏长歌曲未终，月光如水须眉湿。君今掉头万里行，萦纡蜀道多不平。石镜铜梁连剑阁，况复江山阻甲兵。愿君努力长途去，旧住岷江发源处。岷山雪消岷水清，望见锦官城里树。锦城花落更愁人，杜宇啼残滟春。武侯庙下苔如绣，先主祠前草似茵。君不见辽东华表归来鹤，城郭人民尽非昨。回首江南千万重，梦里寒鸡村月落。（应是乱后还蜀，流贼虽平，人民未靖，送者多悲歌感慨之音。）
○扬州次梅村师韵
牙门置酒宴公卿，锦纛雕鞍命北征。缚健儿谁转战，借筹策士总虚名。百年洛蜀关时运，六代烟花兆甲兵。击楫中流无限恨，夜阑欹枕听江声。（福王南渡时事，阁部分镇，庙堂水火，四镇交争，丧亡之兆显然，而彼昏不知，诗人所以叹也。）
☆王摅
字虹友，江南太仓人。著有《芦中集》。
○太原王氏昆季多才，不啻过江王、谢，而《芦中》一集尤为矫矫。
○谒睢阳庙
