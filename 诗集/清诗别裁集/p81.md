<!-- { "loadSidebar": true } -->
故国苍凉天地秋，谁将肝胆托清流？狂澜已向东南倒，正气偏于草莽留。愤似安民悲刻石，（自注：官为魏阉立碑，命镌石，君先期远避去。）厚同齐相赎孤囚。（自注：魏忠愍公子濂以诬赃追比，君劝募入金，得免。）画工只貌须眉古，一片丹心未易求。（官命镌魏阉功德碑，云逵曰：“安民乞免镌名固善，然已污吾手矣。”遁之浙西以免，又魏忠愍被逮，至胥江，周忠介欲以女妻其孙，无人为媒，云逵独任之，此又诗中未及详者。）
☆沈廉
字补隅，浙江嘉兴人。
○补隅方壮入秦，有“去题百二关中壁，要看三千里外山”之句，闻者壮之，后足迹几遍天下。而《蜀游》一集，沉郁中复极纵横，颇得杜陵气骨，一时鲜摩其垒者。
○出连云栈抵宿褒城
蜿蜒云栈萦空回，划然半壁秦天开。烟峦高下势排宕，兴元形胜何雄哉！放眼褒中树如荠，一片孤城落井底。纷纷飞鸟堕苍烟，落日无光沙泥泥。我马うㄨ不复骄，解鞍止宿心摇摇。孤云两角天一握，侧身西望惊魂销。眼前险阻无时无，区区百里成坦途。且复开襟浇浊酒，放歌一醉花间垆。前路崎岖君勿虑，扬鞭更上青天去。
○江口行并序
〔江口者，岷江口也。明末孽贼张献忠据成都三载，诛求民物殆尽。鼎革后，献孽运其辎重赴楚，巨舟数百号，连樯衔尾，东至嘉州，直抵江口。先是有武举杨展者，豪勇冠西川，愤贼蹂躏，练集乡兵备贼，至是截之。献孽怒，举火悉焚其舟，金物并沉于江。献孽复集贼党还成都。会王师至，尽歼灭之。西蜀既定，颇有觊觎江中遗物者，竭人力取之，终莫能得，半溺于水，到今七十年矣。呜呼！由此观之，彼献贼之暴，愚民之贪，皆归乌有也。乙未秋，成都杨鸣冈孝廉述其事，爰作《江口行》以志慨云。〕
岷峨江水清有深，黄金那识行人心。岷峨之水清且浅，黄金偏著行人眼。为问黄金何处来，客谈往事真荒哉！献贼当年荡蜀土，生民甲第成飞灰。一朝束装贼东走，连樯直下岷江口。岷江杨展豪勇者，痛愤呼天忍束手。义旗一举群飞扬，弓刀直掩日月光。一时天地为震怒，横江截杀势莫当。旌旗遍野风飕飕，嘉州三日江不流。烟云黯淡日无色，山川撼动蛟龙愁。孽贼此时无一可，突怒鼻端欲出火。狂呼一炬燎群艘，黄金百万归洪涛。贼众奔忙还锦水，王师歼尽獍与枭。妖氛靖后七十载，可怜犹见民脂膏。江流滔滔走如驶，黄金曜日清见底。贪夫从此智力穷，无冬无夏驱人工。摸金半入江鱼腹，十无一得空贪欲。冯夷冷眼笑人忙，孽贼猖狂有馀毒。不贪为宝古所云，世人攘取徒纷纷。窃国窃钩分大小，斩刈沦溺同亡身。我闻客言三太息，可备野史传其真。君不见古来让以天下惟恐冫免，世间尚有洗耳沉渊人。（献贼之虐，愚民之贪，同归于尽，中写杨展义勇，能以乡兵截杀群贼，大是快人。）
○自彝陵州发棹至黄牛峡
江月欲落晨鸡鸣，客船未发官船行。晓风飕飕舟子喜，蒲帆吹出彝陵城。鼓声坎坎日方吐，船头渐听滩声怒。棹转俄惊又一天，桃花鸡犬回头误。入峡愈深山愈奇，半云半雨崖倾欹。疾风卷水水欲立，纷红骇绿相离披。尽日冥搜思缥缈，空里无声绝飞鸟。斜照西南一角天，数峰青入微云表。初疑前山无路通，划然一线开鸿蒙。乃叹伟哉神禹迹，人力疏凿天无功。危滩更转势欲压，路断云根疑倒插。喷珠跳雪从空来，不知此是黄牛峡。我闻昔日有黄牛，助禹开导疏江流。至今风云相隐见，惝恍如有神人游。百丈高牵不可越，行人到此真愁绝。一舟簸荡波涛中，却与鱼龙争出没。吁嗟乎！黄牛峡水无时停，黄牛峡石无时平。人言虽险君勿怖，那得人间有平路。（“斜照西南”二语，先用虚写，“危滩更转”以下，乃用实写，{山律}淙潺，声势俱壮，一结转说开去，意境莫测。）
○锦江观涨
桃花落尽春水生，锦江忽作辊雷鸣。奔流欲转草堂去，大声撼动芙蓉城。两岸回旋如走马，飞腾上下驰流星。浪花排空百丈立，银河倒泻天为倾。一气浑噩渺无尽，乾坤不觉如浮萍。忆昔长江破巨浪，风帆乘我空中行。身如沧海渺一粟，性命直与蛟龙争。今日江城看春涨，披襟想像神犹王。安得呼起浣花翁，相与乘舟坐天上
○苦雨有感
萧瑟三秋序，沉冥万里天。吴侬愁送日，蜀国雨为年。时去名何与，诗穷老或传。黄花应有恨，不肯放尊前。（“雨为年”三字，新绝，警绝。）
○入连云栈
飞栈盘空鸟路分，烟岚雾树合氤氲。人缘蚁垤纷相引，风递猿声断更闻。百道争飞天外瀑，千峰乱插马头云。身当绝境浑忘险，不觉频穿虎豹群。
○剑门
乱山回抱蜀天昏，双剑为峰辟一门。怨鸟三春悲望帝，井蛙当日笑公孙。幽花怪木随高下，冷雾荒云自吐吞。千载漫多凭吊客，摩崖诗遍绿苔痕。（自注：石壁多镌前人题咏。）
☆翁荃
字止园，江南江宁人。
○止园究心《三礼》学，与方望溪、张彝叹诸先生说经，不以诗人自命也。即诗中寄托，亦复抱负不凡，读其诗，可以观其旨趣矣。
○读武侯靖节合集
士生三代下，著书日纷坛。武侯与靖节，述作称完人。三聘出草庐，治国兼治军。灭贼志未遂，鞠躬竟忘身。彭泽归去来，耻为二姓臣。甘守西山节，荆轲愿空存。二公重志行，岂惟尚华文。隆中倘未出，悠然乐天真。柴桑苟任事，述祖抒忠纯。易地则皆然，孟子曾有云。吾生千载后，展卷如相亲。梦寤接古贤，心期共探论。还祈志颜尹，望古情弥敦。（三代下，汉以武侯为完人，晋以靖节为完人，显晦不同，志节一也。篇中善于推论，结意尤高。）
○田家诗拟陶
穷经一生事，老至强荷锄。先师鄙樊子，农圃谢不如。我胡忽改业，甘为小人徒。组岂不荣，日与倾危俱。黾勉食其力，一饱安有馀。魂梦无萦扰，日高起徐徐。床头清酒熟，聊以解辛劬。
☆盛远
字宜山，浙江嘉兴人。
○自题寿域
堵波成傍佛寮，钟鱼香火伴昏朝。不知一盏花前酒，谁向刘伶墓上浇？
☆沈自东
字君山，江南吴江人。诸生。
○君山少岁，有客诗中称木为卉，人或非之，君山曰：《诗》云：“山有嘉卉，侯栗侯梅。”然则《诗》亦非耶！众服其英敏。
○孙供奉
枪凭魏阙，魑魅紊乾纲。举世皆披靡，孙君独感伤。昔曾蒙绛服，今肯戴银。殿上人为兽，床前弱敌强。奋身惊逆贼，断首谢先皇。有苏循辈，居然鹓鹭行。（唐昭宗时，有猴善随班起居，因赐以绯袍，名“孙供奉”，朱温篡位，亦欲其供奉起居，猴见温跳跃奋击，遂被杀。
○“殿上人为兽”五字警绝。）
☆卜焕
字彤文，山东日照人。诸生。
○爱菊
我非柴桑翁，素性亦爱菊。地不满数弓，所栽备种族。泥沾洗馀滓，天暑障素幅。插援聊扶倾，除蠹恐滋毒。爱护同家儿，日夕劳顾复。花时绕畦看，相于淡无欲。迟暮亦何妨，霜馀惬幽独。自号菊花农，头衔珍令仆。（花品人品并见，不学陶，自足陶趣。）

●卷二十二
☆康乃心
字孟谋，陕西阳人。康熙乙酉举人。
○王新城南书登慈恩寺塔，见康孟谋《题庄襄王墓》诗于壁云：“原庙衣冠此内藏，野花岁岁上陵香。邯郸鼓瑟应如旧，赢得佳儿毕六王。”大加称赏。入都为众公卿道之，一时名满辇下。此新诚欲扬其名，诗恐未副实也。兹特取送人作令一律，而前辈爱才之意，仍表而出之。
○送李虞臣任宝昌令
华岳仙人地，函关柱史家。铜章分海国，驿路指天涯。众望真如岁，官评匪种花。东南民力竭，抚字在桑麻。（赠人以言，得古人遗意。）
☆吴斯
字琳岩，浙江归安人。康熙乙酉举人。著有《补阁诗钞》。
○忆旧游
偶随骐骥过幽州，敝薛尘中赋倦游。不惯扫门称上客，只堪长揖谢通侯。一年羁旅生离恨，千里风烟上敝裘。幸有故山茅屋在，萧然长啸海天秋。（孤踪兀，不合时宜。）
☆吴资生
字天培，江南吴县人。康熙乙酉举人，官宝应教谕。
○就道录别
西风吹我鬓，寒日照我冠。亲朋各舟，送我芦花滩。怜我年半百，得官仍酸寒。官卑禄自薄，苜蓿馀空盘。何时抒壮怀，云际飞翰。款言谢亲朋，我心匪求安。虽无民社责，抚时每长叹，方今值灾荒，苍藜半凋残。哀哀满路哭，谁恤骨髓乾。活人惭未能，敢博妻孥欢。淡泊以明志，守我瓢与箪。居职无大小，要归免官。解缆从此辞，浩浩江天宽。（无理民之责，怀救民之心，冷官中易得此人乎？设为问答，古乐府时有之。）
☆刘青藜
字太乙，江南襄城人。康熙丙戍进士，官翰林院庶吉士，著有《高阳山人集》。
○太史既通籍，弥刻苦自励，乞假后补官旋卒，故发言为诗，多食荠肠苦之意。
○赠车同
痴云压长空，荒郊风栗冽。敝裘毛已秃，疲驴骨欲折。回君何所之？语次气哽咽。子妇往归宁，一病遂永诀。淮西有书来，返榇资囊竭。况有小儿女，呱呱须担挈。灯昏漏且残，为君中肠结。麦舟愧古人，惆怅明朝别。（车同，仝轨字也。中河南解元，王渔洋称许之，惜无从觅其诗稿。）
友朋何寥寥，人事兼聚散。一饭别君庐，时日不可算。子嗟丧频仍，余苦病居半。酸辛勿重陈，倒箧烦点窜。但愧岭头泷，波澜怯河汉。佳恶吾自知，洪炉休辞锻。后会总茫茫，莫负灯花灿。（太乙、车同皆悉苦之士，故以丧与病对言，后属点窜诗稿，望其攻瑕，诚古道交也。词意清真，何从著得藻采。）
○稗子行
妇子纷纷携笤篚，齐向荒郊收稗子。晨出暮归收几何？一斗才舂二升米。莫嫌此物太艰难，犹胜田间把耒耜。今年五月月离毕，沧海倒翻泻不止。拍天巨浪浸层城，平原洼地可知矣。小麦湿蠹秋禾空，辛苦何曾咽糠秕。天生稗子惠孑遗，残喘暂延全杖此。只愁采掇会当尽，鸿雁嗷嗷饥欲死。
○杜少陵墓
万里清明节，回头忆北邙。可怜出巫峡，曾未到襄阳。故国三千里，羁魂二十霜。蹉跎稷契志，终古恨茫茫。（此吊少陵墓，故只就出巫峡没耒阳言之。末二语志其生平之大者。）
○宿友人宅有赠
小巷城根僻，空庭月影寒。家贫偏好客，身健早休官。绿剪霜畦短，黄分湖蟹团。他年鸡黍约，争敢忘馀欢。（家贫好客，身健休官，人生乐事，世偏多家富而不能好客，年耄而犹恋一官者，读此得毋粲然。）
○将赴都门
十载长安道，风尘鬓欲皤。天宁哀志气，人尽笑蹉跎。日落汾丘垒，冰胶乞勒河。又驱羸马去，惆怅意如何？
○孟德疑家
铜雀凋零鸳瓦残，西陵遗冢遍河干。不知歌吹层台妓，冷魄还从何处看？（奸雄用心，不值诗人一哂。）
☆王苹
字秋史，山东历城人。康熙丙戍进士。著有《二十四泉草堂集》。
