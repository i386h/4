<!-- { "loadSidebar": true } -->
登山不到罗浮巅，举足万里真徒然。瑶房璇室七十二，群真笙鹤长喧阗。况支蓬莱一左股，金陵地肺遥相连。风云雷雨出其下，上界漭沆涵澄鲜。夜来星宿照分野，有若榆树垂金钱。齐州九点尽可数，中原一缕摇轻烟。就中飞云更奇绝，天门讠失荡云联绵。银河屈注倒在背，帝座豁落平当前。神霄斧凿施不下，鸟道岂有藤萝牵。何人筑亭在其下，循州太守今豪贤。为亭命名曰子日，意象直探鸿蒙先。世间万事起根本，黄钟子气无不全。静为动本太极理，循环迭运非言诠。阴阳旋转推昼夜，阳明玉烛光回天。紫微垣中日杲杲，太阴くぐ安能缠。此山三更坐见日，高与泰岱齐比肩。天鸡大叫海水动，海中涌出金盘圆。羲和整辔升若木，神人枉用回秦鞭。太守名亭复为记，二楼伐石为碑镌。大书年月人某某，千秋万世名山传。附书仙人海琼子，倡和共掣云霞笺。平生济胜仗筋力，匡庐白岳随攀缘。罗浮家山望咫尺，反似往昔游幽燕。山灵待我谢招手，不久黄鹄来高て。洞门借骑蝴蝶入，峰顶或就桂父眠。烦君取茏葱七尺遗赠我，相酬先寄《飞龙篇》。（波澜层叠，中就子日二字阐明动静互根全理，而仍不入于腐，笔故超、气故达也。仙人海琼子，作者自谓。）
○秋夜宿陈元孝独漉堂读其先大司马遗集感赋
至今亡国泪，洒作粤江流。黑夜时闻哭，悲风不待秋。海填精卫恨，天坠杞人忧。一片山月，空来照白头。（以中间语作起步。倍见其超，此秘唐人后罕寻得者。）
○次京口
绕郭尽江水，长虹跨不来。地形山势截，天堑海门开。白昼鼋鼍出，中宵鼓角哀。往时征战处，临泛重徘徊。
○沛中
黄河西出南徐路，马首经过识沛中。一代帝王还故里，几家鸡犬入新丰。天垂芒砀云疑在，山拥彭城气已空。汤沐昔时诸父老，相逢谁为述歌风？
○阁夜
百寻古阁郡城东，帘卷前山一角风。哀壑有光星在底，明河无影月临空。群生静息鸿蒙里，秋气森归耳目中。不是夜深能独醒，海门谁见日初红？
☆汤右曾
字西，浙江仁和人。康熙戊辰进士，官至吏部侍郎。著有《怀清堂集》。
○浙中诗派，前推竹，后推西。竹学博，每能变化，西才大，每能恢张，变化者较耐寻味也。后有作者，几莫越两家之外。
○相见坡
清风生山巅，微雨在山脚。后山路始穷，前山壁又削。飞龙中忽断，奔马势旋却。两山郁嵬峨，一水相互络。泄云天光漏，仄壁石气错。俯逐饮涧猿，仰睇投林雀。高低总О，下上殊苦乐。彼途俄复经，此路邈如昨。相见难相从，青冥倚寥廓。（极形两山之险。而末以“相见难相从”五字括之，可云经营心苦。）
○澄海楼
大海东回水波恶，如山浪打长城脚。千年万年鬼夜哭，冶铁销沉石崩落。王公设险古制存，屹立重关严锁钥。干戈相寻远不数，六十年前事如昨。大盗移国明社墟，Е洞烟尘昏六幕。是时关门临贼垒，白日旌竿莽萧索。奸凶满盈人鬼怒，世运艰屯神圣作。飞龙首出在九天，熊虎戎衣只一着。石河西南破贼处，父老犹言战时乐。（《后汉书》：“今见其战，乐可言耶？”）不闻人声闻刃声，霹雳摧枯风扫箨。只今车书通万里，天下一家无厚薄。名都货贝街喧阗，属国赆琛驿交错。承平暇日展游眺，宾客闲情寄觞酌。兹楼我到亦偶尔，万古心胸忽开拓。更喜天容海色清，侧身东望蓬莱阁。（自注：土人言天气晴明，往往见登、莱也。
○蚁贼毒乱，兴朝战功，于登楼时挥洒出之，岂同苟然之作。）
○登云麓峰望南岳歌
我闻三神山，远在东海东。神仙恍惚路难到，世上五岳蟠胸中。忆临沧溟倚日观，九万曾踏扶摇风。昨辞蓬莱建羽节，阳景一翳迷高嵩。西南万里入罗鬼，似堕幽井窥圆穹。东还云梦吞八九，张乐已在轩辕宫。七十二峰青联属，苍梧天外云蒙蒙。清湘水流环九面，南岳神镇齐三公。灵妖物怪薮藏纳，彤蕤赤幕光。峰峰低昂宛相次，独有紫盖争祝融。雷泓风穴互开阖，玉书金简留穹窿。岣嵝山尖蝌蚪字，人迹欲到路已穷。使者虚亭花药绕，山人仙骨云霞通。似闻绿发有毛女，不少翠羽来青童。离宫福地入缥缈，目所眺瞩攀跻同。衡阳县前昔骋望，压阵蹇产云排空。仙山咫尺俗缘误，况今百病中交讧。升高视远腰脚软，左右扶掖如衰翁。道人铁瓦缅遗构，拜岳之石高あだ。九疑清猿怨遥夜，洞庭落日浮孤篷。汉女幽兰冉冉翠，楚妃泪竹斑斑红。振衣周览穷上下，忽与意思增清雄。人间扰扰等蠛蠓，慎勿变化随沙虫。君不见回雁峰来八百里，挥手欲驾冥飞鸿。（前从使滇回说入，便有波折。次写望衡岳外，淋漓饱满言之。后忆往日经衡阳而未登，益见今兹将老不能更登也。于望字更添一倍衬托，作长篇，须解此法。）
○放舟至下钟山
空蒙一片云满湖，西南风起吹樯乌。渊渊且止发船鼓，秀绝下钟山色无。褰裳直上捷猿，乐哉一幅寒林图。绝顶飘目四豁，左右江湖渺空阔。烟波尽处洲渚微，仿佛扶桑见穷发。天旋地转不少留，回看星气忽已周。扁舟岁晚梦吴越，匡庐五老空船头。衔舻如山万商集，使者缨旌骑吹入。行人扰扰竞锥刀，落日悠悠下城邑。前临巨石纷盘陀，仰看绝壁青嵯峨。玲珑窈窕万窃出，安得氵节汩生流波。风声水声奈尔何，只今埋没尘沙多。无弦之琴张素壁，岁久抑郁恐不和。一歌如扣镡，再歌哀知音。洞庭木脱水深深，天高月白风入林。或鼓或考声钦钦，岭猿江雁同夜吟。潜蛟出听老龙泣，渔父沧浪知此心。（《石钟山记》，坡公透畅言之，游下钟者，不必更从钟声落想矣。作者别行一路，故语无雷同。）
黑石渡
昨从邙山来，今从邙山去。邙山朽骨万万古，惟有行人朝复暮。黄金蚀尽白石烂，蝼蚁三泉尚知处。我来欲酹酒一杯，落日荒荒下前渡。（朝暮行人，即是邙山中人，末语欲尽不尽，黯然神伤。）
○山海关
东西谁界绝，封此一泥丸。地接长城险，天浮渤海宽。连山趋碣石，积水见辰韩。吹角关门出，边风马首寒。（连下章，盛唐音节。）
○辰龙关
束马悬险，关门郁不开。居然横戟地，曾此挂弓回。浩荡妖星落，苍茫角吹哀。兵家争间道，为语勒铭才。
○上玉峰徐公
海岳英华盖代人，由来绝业迥殊伦。《六经》屡折群儒角。九服齐扶大雅轮。无事心常爱《丘》《索》，有才谁不仰陶钧。每看元老虚怀处，吐握风流一旦亲。春官玉尺手亲持，科目光华此一时。尝惜文辞伤篆刻，独将经术作宗师。士当失意犹无恨，才苟怀奇定见知。只有公门惭小草，也滋化雨伴仙芝。（健庵誓欲搜罗天下英奇，“才苟怀奇定见知”一语，非虚誉也。少宰为司寇特赏识人，故言之亲切）
○登岘山亭至甘泉寺
篮舆呕轧傍城隈，积雾霾阴黯不开。一磴自穿云气入，万峰争送雨声来。山川浩荡今如此，裘带风流安在哉！千载牛山共挥涕，古苔秋井易心哀。云藏岩谷昼冥冥，忽听天风晌佛铃。草际老僧迎客至，烟中修竹入门青。坐来瀛海茫茫地，尽失山川漠漠形。休问葡萄拨醅后，甘泉一酌自清泠。（次章承“万峰争送雨声来”言之。）
○荆州
剩础遗隍问旧疆，龙门马牧总茫茫。接天波浪三江口，横地风云百战场。尚有帆樯下巴蜀，无多户口在耕桑。不堪原野萧条地，吹角重城倚夕阳。戎马壬申逮甲申，万家烟火几家存。人如豕屠羊惨，事异黄巾青犊论。妖树祸生天北极，怪风寒卷郡南门，龙陂桥外坡陀血，谁洗忠臣九地魂？（流寇之乱，于荆襄尤甚。篇中凭吊往事，故极形乱后萧飒，今则为天下重镇矣。重熙累洽，歌咏者可忘所自耶！）
○黄尊古上都秋色图
落日牛关下远村，平沙万马别开屯。君看鹘没雕盘处，莽莽青山是塞垣。
☆唐孙华
字实君，江南太仓人。康熙戊辰进士，官吏部主事。著有《东江诗钞》。
○东江勤于学殖，不重绂冕。归田后，与二三老友登临宴饮，有香山洛下之风，至九十余乃辞世，生平故天爵自尊者也。论诗谓诗必有为作，每与史事相表里，故其诗不趋高超，专崇质实，皆其言有物者。《咏门神诗》偶然戏笔，而外间传诵，和者纷纷，毋乃探骊龙而专取鳞爪耶！
○述古
谗口成铄金，沉舟由积羽。苍蝇正群飞，白璧无完素。臧仓沮孟轲，伯寮诉子路。正直枉者非，妍好丑者妒。芳兰每见锄，实以当门故。道义苟无愆，特立何足惧。由贪而跖廉，毁誉每错互。孔光诋王嘉，马融排李固。孔马皆大儒，物情常向慕。一朝势利夺，颠倒迷好恶。嗟尔名教人，毋令青史污。（孔光何足惜，以马融之儒学而排挤正人，则名节尽丧矣。时有名人而谗汤文正者，意作者借古以况今人耶！）
○赠赵松一（赵曾著《读史质疑》一书。）
尼父著《春秋》，大义揭星汉。功罪无匿情，是非有定案。作史与论史，宜以经为断。后儒恣穿凿，如丝各棼乱。收夸尔朱功，寿訾武侯短。蜀魏争正闰，岛索互诋谰，冯道善变通，武媚宜郊。邪说既纷纭，大道日离畔。矫矫赵夫子，朱墨久研钻。家贫出负米，宾席弄柔翰。《六经》贮巾箱，三史供点窜。上下数千年，一一如珠贯。笔挟董狐直，书过袁豹半。辩如悬河注，目如岩电烂。论准《过秦》核，语陋《美新》谩。示我两卷书，明窗得吟玩。潜德有必彰，奸谀死无逭。南山岂可移，先零何足按。霍若雾披，涣若春冰泮。《明史》今未成，授简多疑惮。白头虽有期，青竹何由汗？如君著作才，固宜参史馆。说经常，陈史亦侃侃。形诸直如笔，千秋事可判。庶禀鲁史程，得随游夏赞。惜哉擅三长，无人置一算。抱书菰芦中，慨然发永叹。（概举论事不平者，逐一披驳，而以“以经为断”一语该之，何等光明正大。）
○闲居写怀
屈伸固有命，秋毫非人功。三世不徙官，执戟老扬雄。荀爽起布衣，百日至三公。猿臂终数奇，李蔡本下中。方壮既悼颜，皓首仍悲冯。世有巧而踬，亦或拙而通。忧喜塞翁马。得失楚人弓。时命苟不谐，有如安固穷。（巧拙踬通俱可不问，而一归于安命固穷，君子礻是躬，莫逾于此。）
○夏重谈金陵旧事
