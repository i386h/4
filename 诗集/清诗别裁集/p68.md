<!-- { "loadSidebar": true } -->
○郭有道墓
东汉多贤达，人伦君最优。士林争折角，仙侣羡同舟。品在君宗上，名超清浊流。中郎碑不见，论定足千秋。（郭有道人品在南北部诸君之上，五六语品评惬当。）
○鸡头关
鸡头山势迥，人马半空旋。风御千盘磴，云遮一握天。猿声深树外，鸟道夕阳边。渐喜关南去，悠悠入汉川。
○谒董江都祠墓
兴庆池南下马陵，广川魂魄古祠凭。旁搜典籍秦灰后，首应贤良汉诏兴。一代师儒崇道义，诸王子弟敛骄矜。可怜年少长沙傅，太息徒劳泪满膺。（崇道义，即所云“正谊不谋利，明道不计功”也。下以能服骄王言二语，已该广川生平。）
☆王
字大生，江南嘉定人，长洲籍。康熙丙子举人，官丹徒教谕。著有《考集》。
○短歌行
亲交莫绝，秉烛莫灭。来日孔怀，如何易别。营营百年，万虑难捐。（在乐滋忧，当歌慨然。人生如蚕，食桑于野。桑少防饥，桑多防泻。茧成自殉，竟何为者？我欲终此曲，挥泪不能长。白头莫照镜，照镜悲流光。在乐滋忧，忧中有乐，乐中有忧，《孟子》“充虞路问”章可证也。茧成自殉，蚕犹有功于世，人之饱利而死者，并远不如蚕矣。警劝世人不少。）
○赠蜀使
尊酒此时别，猿声他夜同。江连白帝郭，月照汉王宫。蜀栈孤轺外，彭门积雾中。使旌随雁尽，留梦绕蚕丛。
○客有谈海上已亥之变诗以纪之
往事茫茫话劫灰，屡经兵燹使人哀。但夸南北凭天险，不信孙卢截海来。白骨青磷愁向暮，茧丝保障究谁才？自从庙算添戎旅，铁瓮吹笳万马回。（此言郑成功入寇之事。）
○虎丘二姜先生祠
掖垣抗疏触天威，拜杖淋漓血染衣。远戍孤臣终守节，罢官难弟竟无归。宣州藁葬依灵爽，茂苑荒祠隐翠微。下马行人奠椒醑，千秋孤竹并光辉。（他人吊二姜祠者，但表给谏，而行人阙焉，此兼及行人之去官避难，乃见周密。）
☆许遂
字扬云，广东番禺人。康熙丙子举人，官清河知县。
○山月
不知谁抱镜，挂在白云岑。万壑照成雪，梅花寒一林。美人此遥夜，千里结愁心。解带松风下，霜华流素琴。（格高气清，如出屈翁山手。向阅扬云稿，独赏此篇，近见广南选本亦然。诗取可传，不在多也。）
☆李永祺
字鹤君，浙江嘉善人。康熙丙子解元。
○病起
がテ未怕骨如柴，排闷时时强散怀。叔夜养生终是癖，伯伦醉死便须埋。枕边唤梦劳黄鸟，陌上行游让玉。莫负阳春好烟景，且教办取踏青鞋。
☆周士彬
字介文，江南娄县人。康熙丙子副榜。著有《山舟诗》。
○虫灾艰食赋以遣意
力稼冀有秋，螟蟊害摩芑。非无负郭田，突烟寒不起。携土芋，云山里。盈筐遂忘疲，持归饷妻子。杜陵劳拾橡，柴桑欣采苡。身悴神常怡，先民安素履。喈喈林杪禽，饱葚声欢喜。何人抱穷愁，戚戚成愚鄙。抚琴写素怀，松月明窗几。天怜乐饥人，丰年行转矣。（于艰食时，传出乐境，胸中本有乐也。）
○营巢燕
双燕衔泥葺巢垒，飞去飞来掠烟水。巢成抱卵意苦辛，忍饥终日伏巢里。哺养新雏四五子，冲风冒雨寻鱼蚁。燕雏羽弱飞难起，母燕呢喃翔复止。一朝相引向天飞，子去母归谁顾视。独有前林慈乳乌，衔恩反哺情无已。（此等诗可以教孝。）
○扬州
青楼歌舞胜杭苏，花月神仙总一途。骑鹤腰缠争艳羡，无人解道董江都。（咏扬州诗者，多及陈、隋遗事，独拈出董江都，令人耳目一醒。）
☆严虞
字宝成，江南常熟人。康熙丁丑赐进士第二人，官至太仆少卿。著有《严太仆集》
○太仆《六经》皆有述作，而《读诗质疑》二十卷，尤有功《诗》学。古今体诗略为寄兴，然亦不苟同于人。
○咸阳怀古
六王毕后霸图空，三百离宫一炬中。八水凄清秋色早，九{山}{山截}や夕阳红。车回博浪沙中客，舟引蓬莱海上风。自料骊山万年计，岂知遗恨在樵童。（博浪一击雄威尽夺，神山难到，妄想空存，祖龙自思，亦有黯然色沮、哑然失笑者也。遗恨樵童，用牧羊儿失火之事。）
○奉和东山对月有怀之作
十年一梦鬓垂丝，禅榻茶烟事最宜。正是空江明月夜，相逢尊酒落花时。伤心暮雨还朝雨，瞥眼桃枝更柳枝。身似荷珠原不著，从今学道未嫌迟。（三四忘乎对偶之迹，神到时有之。）
○秋宵宴集酒阑漫兴得娘字
客里经秋只自伤，况逢明月倍凄凉。悲歌燕市寻屠狗，寥落江潭解佩攘。天上已归秦弄玉，人间重见杜韦娘。酒阑曲罢浑无寐，疑是维摩证道场。
☆姜宸英
字西溟，浙江慈人。康熙丁丑赐进士第三人，官翰林院编修。著有《苇间诗集》。
○苇间根柢经史，以古文名，年将老，因大臣荐，食七品俸，与修《明史》，然仍艰于遇合也。至入词馆时，已七十馀矣。己卯典北闱试，因正主考李殿撰累及下狱，旋殒其生，天下共悲叹之。
○徐健庵编修筵上观洗象
长安六月三伏始，主人门对御河水。御河流水声潺潺，玉泉奔赴城西湾。是日都人看洗象，立马万骑车千辆。曼延蹴リ罗岸旁，吹角鸣钲沸川上。满堂宾客何从容，棋局未了酒不空。日中报道象奴出，至尊朝罢明光宫。形诡貌三十六，一一骑就深潭浴。云起乍疑龙蜿蜒，ㄝ回更与人翻覆。须臾小吏前推排，将军拔营群象回，就中一象行踯躅，齿毛脱落颜摧颓。长者谓余岂解事，此物经今不知岁。闻说先朝万历初，贡车远自扶南至。中更四帝时太平，一朝闯贼残神京。忍死不食三品料，俯首泪下声哀鸣。沧桑变换忽尘梦，勉强逐队留残生。茫茫旧事君莫说，劝君且饮杯中物。（流寇破京师，过象房，群象哀鸣泪下，比于唐之舞马，此日所存者，其一也。沧桑之变迁，物类之忠爱，全于后半传出，予在京时，见象有齿毛脱落蹒跚缓行者。象奴谓是万历时贡物，阅健庵为编修时，又将八十年矣。读《苇间集》并记之。）
○哭魏叔子二首
鸾江哀挽一时闻，惜别他年怅离群。天末无因能致酹，夜台谁与共论文？江山寂寂归魂断，葭凄凄去路分。尚有蔡邕书籍在，独随秋草伴孤坟。苦节谁云不可贞，翠微山共首山清。更无安道能求死，只有志道能求死，只有韩康解避名。远愧文章当纟宁缟，不教官爵累铭旌。临风一恸江天豁，未觉前贤畏后生。（己未鸿博，叔子徵召不至，故有韩康避名句。）
○惜花
一春强半是春愁，浅白长红付乱流。剩有垂杨吹不断，丝丝绾恨上高楼。
☆汪士钅宏
字文升，江南吴县人，康熙丁丑会元，官右春坊中允。著有《秋泉居士集》。
○陈沧洲太守出瘗鹤铭于江中以拓本见示作歌记之
焦山山崖《瘗鹤铭》。雷击坠江江冥冥。一旦水底出至宝，神物耀舍精灵。此碑书家最珍惜，欲拓恐犯蛟龙腥。致令赝本遍天下，刻画嫫母夸娉婷。或传出是右军迹，逸少二字疑足徵。或云弘景或顾况，未睹真迹凭图经。沧洲使君好古土，搜奇抉怪心无宁。来江边问遗碣，太息墨宝存空亭。时当穷冬江水涸，岩洗刮平沙汀。或侧或仆露奇字，磊落散布如天星。命工舁石置江岸，残笔剩画稀留形。重依旧石定方位，安排字迹还仪型。屹如阴崖立华屋，恍然峭壁开新硎。字体宽绰近古隶，锋棱虽元刂光晶荧。睇视山中宰相笔，齐梁风格我所凭。何年埋没忽露泄，水府倏忽仍丘陵。吾吴太守素神异，驱使直可到六丁。狼贪虎噬且弗避，挥斥水怪如蜒。世间宝物久必显，云日肯被烟尘暝。扶倾固待巨人手，此举便已喧惊霆。远道寄我喜创见，从今摹画希精能。此石此铭不再得，毋使日夜椎拓无留停。（狼贪虎噬，谓噶制军也，借题发挥及之。
○起《瘗鹤铭》于江滨，固恪勤之盛举也。但砌入祠壁时，遭工人搜抉，苔藓虽除，风神不存矣。摹古者当以江滨水落时拓本为长。）
○插秧图
车轧轧，水活活，谁家田翁勤种田，插秧田中量疏密。呼童课仆运秧马，俯首泥行股无<骨>。今日车水满，明日祝秧活，不知何日秀且颖，筑场刈禾赋至秸。大儿读书如养苗，勿忘勿助不敢揠。小儿读书心孔开，惟恐卤莽与灭裂。主人有田复有儿，书味酒香满一室。呼童留客和田歌，田家之乐乐如何！（写田家乐事，令人神往，但恐儿子读书，不免渐失真朴，奈何！）
☆徐发
字衮侯，江南长洲人。康熙丁丑进士，官户部主事。
○早春
新月如钩挂碧空，六街游眺兴无穷。隔墙歌管娱残夜，出窖名花媚好风。珍惜飞鸣怜病鹤。消除矜躁仗枯桐。盍簪招取同心友，把酒应多酌次公。（出窖花，所谓唐花也。三春花一时并开，夏季花则不能矣。）
○春分日和韵
一半春光付柳条，可怜天气是今朝。寻芳每踏苍苔路，梦别重经红板桥。零落梅花人共老，凄其灯火酒全消。遥知乡国清明近，水涨横塘隐画桡。
☆陈苌
字玉文，江南吴江人。康熙丁丑进士，官桐庐知县。著有《雪川诗稿》。
○清如镜，净如拭，意味稍薄，而真气独存，贤于为博、纤佻为工者。
○临终诗二首留别诸同志（辛卯中秋后二日）
两曜无停机，委运固其理。修短良不齐，谁复能逃此。俗士恋其生，涕泣对妻子。达士轻其生，鸢蚁均一视。二者皆弃天，有识所深鄙。君子则不然，奉之以终始。生有所以生，死有所以死。吾闻诸曾子，至死而后已。（俗士贪生，人知其非，老、庄达生，共推为高矣。此见两者均非，一归于存顺没宁，才是吾儒正学。）
我有同心人，道义相友师。频年丧浙多，存者复别离。即今将去客，欲别无由辞。丈夫会有志，岂为儿女私。所恨在世日，孤负箴与规。临风一长叹，愿为诸君期。百里半九十，一篑功莫亏。鉴戒不在远，请君视此诗。（前章自矢，此章规友，见一息尚存，不可忘临深履薄之功也。说理不腐，况得于临终时，足征平日敬身之功。）
○发南陵
一路寒泉送客程，离亭回首隔山城。秋从黄叶声中老，人向青山缺处行。几片闲云供画本，一林落日待诗成。来时记得留题处，尚有残尊慰客情。
○挽姜西溟
晚入承明数未奇，那知铸错不堪追。文章旧价欣方慰，辛苦初心悔已迟。遗恨一时头腹尾，空传三绝画书诗。生刍一束无从唁，独向西风泪暗垂。（头腹尾，暗用管宁、华歆事，西溟被罪，由于同年中一二人也。挽诗特为表之，犹见公道在人。）
○梦中
东流无复水重回，欲断危肠暗自摧。见燕引雏还堕泪，听鸠呼妇不胜哀。春风陇上新寒食，夜雨堂前旧镜台。子母重泉相见否？梦中还望寄声来。（先赋悼亡，后痛丧明，触绪兴悲，令读者弥增伉俪嗣续之重。）
○读相如传
移病文园卧岁馀，同时真恨失相如。所忠枉遣求遗稿，不记当年《谏猎书》。（相如可重，特在《谏猎》一书，词赋其末也。作者不肯埋没古人。）
