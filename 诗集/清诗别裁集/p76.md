<!-- { "loadSidebar": true } -->
平明迎日上庐岳，春山涤翠清如濯。攀萝直上三万级，侧身蟠走如飞鹤。云鳞鳞，花冥冥，划然巨灵劈千丈，泻出万派洪涛声。耳目荡漾不能主，恍如坐我于沧瀛。沧瀛 风雨不可测，中有一人不相识。回头笑指游空蒙，导余绛节双玉童。呼吸帝座随清风，俯视一一金芙蓉。白云如绵满空谷，乘比欲与天庭通。拍肩笑问洪崖生，口吹玉笛银河倾。山中木叶萧萧响，下界疑为鸾凤鸣。襞笺授萧史，供饮白玉醴。长觥倾倒慎莫辞，醉眠石上呼不起。白猿苍鸟莫相猜，前五百年曾住此。（空灵缥缈之气，凝结而成，自是君身有仙骨。）
○蛮中作
破驿悲风雨暗春，草堂无恙得吾真。从来圣世要荒外，儋耳龙场自有人。（自负不浅。）
☆陶孚尹
字诞仙，江南江阴人。贡生，官教谕。
○早春闲兴
东郊雨后景逾新，蜡屐寻芳踏软尘。桥畔杏花村店酒，水边红袖画楼人。意鸸觅垒频穿幕，鹦鹉偷言巧弄春。陌上王孙可处去，青青草色送征轮，（韦庄、韦毅，风流斯在。）
○怀友
又见灵光劫后存，金陀遗事共谁论。年时记得同游处，衰柳西风白下门。（自注：莆田余曼翁。）
○舟中
乌衣剪剪柳毵毵，陌上谁家赋采蓝？我在木兰船里住，梦魂依约到江南。
○水仙花
澧兰沅芷若为邻，澹荡疑生罗袜尘。昨夜月明川上立，不知解赠何人？（同是凌波微步之义，而风神闲远，在欲离欲即之间。）
☆张养重
字虞山，江南山阳人。
○张尝有句云：“南楼楚雨三更远，春水吴江一夜生。”王渔洋尚书赏之。初谒渔洋时，即问此等好句，生平有几？张退谓人曰：“生平快意句，不意王公一见道出。
○自溪历延平抵建宁杂咏
风吹博望槎，白浪滚江沙。缆走悬崖险，舟穿乱石斜。龙钟垂涧竹，踯躅映山花。野泊无人境，前林起暮鸦。（“缆走悬崖险”，即所云“百丈牵江上濑船”也。“舟穿乱石斜”，即所云“船落危滩无正行”也。经过险境，吐语自然暗合。）
不寐数严更，危崖戍火明。闻鹃春泪滴，防虎夜心惊。枕落高滩响，篷悬密雨声。山川凄绝处，魂断剑州城。
○汀州道中
左顾朝阳右赣州，新罗高据万山头。番瑶接地蟠关隘，烽火连天起戍楼。日夜乡心皆北向，古今汀水独南流。可怜满眼崎岖路，惟有清猿伴客愁。
☆陈学泗
字右原，江南长洲人。诸生。
○望岳
闻道仙都白玉坛，东来灵气郁瓒ヴ。天回青眼三千里，路上云霄五十盘。终古儿孙朝岱帝，当年碑版肃祠官。浮踪误我登临约，苍翠何时得饱看？天孙列岳翠为屏，共说天门走百灵。沧海一杯高顶白，齐州九点暮烟青。芝童不信来尘，羽盖虚疑出杳冥。安得身轻似黄鹄，洗头池畔摘寒星。（三四语似乎登岱矣，然以共说二字领起，则实处皆虚，末更醒出望字意。）
○纪事
巨浸东南力未苏，万家饥鹄不胜呼。中丞欲请敖仓粟，司谏先陈郑侠图。漫议补苴停转运，最怜剜肉赐全租。春来县吏敲门早，试问三农一饱无？（自注：去岁吴地水灾，柯黄门力请蠲赈，得免丁徭之二，漕米亦从折色。
○此康熙乙亥年事也。减丁徭，折漕米，君恩高矣。又尝分省轮捐，百姓有终年不入县门者。升遐之日，深山穷谷如丧考妣，视宋仁宗有同符云。）
衮龙新幸柏梁台，供奉传呼走马来。共荐长卿能作赋，可知汉武最怜才。银鱼学士绯袍夺，紫袖昭容绣牍裁。多少兔园词客老，空依北斗望蓬莱。（自注：上喜诗赋，高少司寇、沈太史并以应制诗邀赏。）
○鹦鹉洲吊古
侧身天地竟何之，记室才高数独奇。愤到《渔阳》聊骂坐，狂来北海任呼儿。一А已没蛟龙窟，千古谁怜《鹦鹉词》？欲采江蓠迷处所，暮烟洲渚水イイ。（至今鹦鹉洲已没于江，余经其地，酾酒凭空吊之，无复芳草萋萋矣。五语盖纪其实。）
☆沈受宏
字台臣，江南太仓人。岁贡生。著有《白集》。
○白先生孝友诚悫，在名场五十年，终老不遇，而中心坦如，所养可知也。诗学亲承梅村祭酒指授，故吐辞渊雅，无志微噍杀之音。
○赠吴事衍
先生延陵老子孙，娄江科第推高门。名流冠盖世虽换，豪士风流今尚存。忆昔从兄宦锦水，芒鞋茧足荆棘里。百口长悲殉乱离，一身何幸还乡里。草堂丝管秋风寒，谱出新声《行路难》。（自注：有《蜀鹃啼》新剧。）共传顾曲周公瑾，谁识哀时庾子山？三十年来头已白，萧然放散江湖客。博场酒社共追欢，画笔棋枰兼负癖。西南近日羽书传，重见公孙跃马年。人间多少沧桑事，付与先生一醉眠。
○九龙滩
我从建溪走千里，胆落魂销百滩水。舟人更说九龙滩，绝险诸滩安足齿。嗟予漂泊何为哉，今日亲到龙滩来。恰闻昨日七舟下，两舟却破寻尸骸。上滩犹比下滩好，人登崖岸且自保。长索条分众挽舟，独把操篙付三老。一滩水悬一丈高，奔雷卷雪舂怒涛。舟尾向天舟倒立，还防巨石訇相遭。欲上不上力再著，号呼互应愁一错。我傍山根行行，がテ石罅难移脚。九龙九龙路折盘，尽日劳劳上几滩。最有墓龙势尤险，过此相庆方平安。呜呼上滩人自苦，下滩水急谁能主！轻 舟逐浪转如飞，纵有贲获勇何补。清流之人水中生，（自注：闽中舟子俱清流人。）弄舟惯与洪流争。商旅乘舟漫侥幸，性命直比鸿毛轻。我意欲将山路辟，下属安沙上铁石。（自注：安沙镇、铁石矶为九龙上下地名。）闭却九龙不复行，往来免误天涯客。（《史》、《汉》叙事全在生动，使千载下如亲其事，如见其人，六代下俱平坦矣。中写上滩数语，犹存《史》、《汉》遗法。）
○舟暮
不知所宿处，暮色正氤氲。路远随行贾，村稀傍戍军。江清波浸月，山赤火烧云。同客如鸿雁，天边自作群。
○忆母
贫是儒家事，难安为老亲。遥怜负米客，长作倚闾人。夜绩孤灯暗，朝梳白发新。生男亦何益，只是累艰辛。（从忆母中传出母之忆子，其言蔼如。）
○渡海
一观沧海失江河，捩柁扬帆发浩歌。地到尽时天不断，人能来处鸟难过。风如黑雾奔腾急，浪比银山簸荡多。却叹田横心力苦，此中曾复弄兵戈。（颔联十四字，能尽力赋海矣，及读周贺“岛间知有国，波外更无天”，更觉多少自在。）
○许九日闽归
万里归家白发新，秋风重得饱鲈莼。脱身戎马怜今日，回首关山哭故人。跌宕七言才更健，萧条八口业长贫。一杯同把松窗酒，坐看天边战伐尘。
○衢州书事
尚书昔日驻旌旄，烽火危疆保障劳。已见降王归斧钺，徒闻战鬼逐弓刀。山围四野寒云没，水拍孤城夜雨高。回首可怜离乱处，至今阊井半蓬蒿。（此咏李文襄事，神气完足，绝似梅村。）
○客晓
千里作远客，五更思故乡。寒鸦数声起，窗外月如霜。（如出李青莲手，此种神妙，何必界限古今。）
○武林杂感
宝石峰头语塔铃，夜深鬼火映沙汀。春山遍作祁连冢，芳草年年不肯青。篥高城夜月明，军中少妇忆南征。可怜七里滩头水，流到钱塘是哭声。
○示内
莫叹贫家卒岁难，北风曾过几番寒。明年桃柳堂前树，还汝春光满眼看。（如此处贫，终身可泯怨尤，视牛衣对泣者，身分远过。）
○送毛亦史入都
三月莺花紫陌春，曳裾何处逐风尘。毛生初作平原客，莫使轻他十九人。
○苏堤口号
六桥遥带两峰孤，烟水茫茫旧宋都。一向鄂王坟上拜，回头不忍见西湖。（责高宗之溺于偏安，不欲复仇也。余旧有句云：“却怜一片临安月，同照龙沙五国城。”亦是此意。）
○同钱太史泛舟东湖座有女郎湘烟戏题
酒绿灯青夜语中，家乡同隔海云东。伤心一种天涯客，卿是飞花我断蓬。（“我未成名君未嫁”，感旧也。此则暂时相遇，而飞花断篷同伤漂泣，于无关合处生出关合，一往情深。）
○送春
客舍长安十丈尘，闭门终日苦吟身。一花一草何曾见，却道今朝是送春。（极陈因题偏得此新色。）
☆陆韬
字亦岸，浙江山阴人。
○白云
白云缕缕青山出，云自忙时山自闲。唯有野人忙不了，朝朝洗砚写云山。（以忙写闲，如许措辞，纯乎天籁。）
☆方登峄
字凫宗，江南桐城人。官工部主事。著《述古堂诗》。
○水曹以朋友负罪牵连谪戍，处极危苦之境，而能种花赋诗以寻乐意，所养定也。迨奉诏赦归，已殂谢塞外矣。以孙问亭宫保贵赠如其官。
○秦女休行（自注：女报仇也，女秦人，名休。）
一尺髻，三尺刀。仇人头，在女腰。渭水深，华山高。血风腥，天冥冥，手提髑髅气峥嵘。法吏执之付以理，女欲报仇，先办一死。后来又有庞娥亲，千古英雄在女子。（两女子能复父仇，惟志坚而气定也。宋高宗辈能毋愧死？）
○盘中诗
木刻鸠，纸剪马，飞山头，走山下。露贯殊，纫为襦。云裁衣，烂光辉，是耶非，孰辨之。六月桑，吐蚕丝，冬之蕙，茁新枝，尔所思，非其时。素者发，丹者泪，心恻恻，老已至，骨肉残，风雨驶。寸有长，尺有短，双轮驰，不可挽，我所急，天所缓。击瓦鼓，声乌乌。白云满天歌且呼，歌周四角旋中区。初言似者之不能为真，次言过时者之归于无用，末言年命之速，时不可挽，而一付之悲歌也。中间隐分五解。
○老枪来
〔俄罗斯国，即古大食，善用火枪，故又以其技名之。相传元世祖得其地，立弟为可汗镇之，至今国主，犹元裔也。边界泥扑处城，与艾浑接，水陆道皆通，岁一至卜魁互市。人性好斗，至则弁兵监之。作新乐府纪事。〕
老枪来，江边滚滚飞尘埃。七月维秋。鬻彼马牛。马牛泽泽，易我布帛。大车是将，爰集于疆。来莫入城，俟天子命以行。天子曰都，远人适馆饩以糈。高颧眢目卷髭须，狐冠草履游中衢。观者鼓掌相轩渠，岁以为期兮日月徂。归去，归去，豢尔牛马驹。（言外有防其扰乱意。）
○古诗
勿效步兵哭，应比士龙笑。有时笑亦哭，不在音与貌。钟鼓可以哀，长歌可以吊。寸心无营求，流泉净泥淖。味淡声亦希，渊然涵众妙。笑哭两不关，天半发清啸。（孙登之品自高于步兵、士龙。哭与笑俱胸中不能平也。笑亦是哭，无人见到。）
○村北
野旷朝霭清，峰高日半规。远风吹水气，澹林结幽姿。策蹇访故人，村北路逶迤。碧阴漾千亩，凉露沁心脾。刈麦走田父，妇子相追随。老翁欣得食，回头顾其儿。大儿束麦把，小儿抱豆枝，歌笑偕邻叟，饮濯清湍湄。留连缓去路，寓目心情怡。田间有真乐，朝市知者谁？
○出西郊道过摩诃庵经前明宦寺葬地
易代一А土，累累葬宦官。馀威剩碑碣，流毒在衣冠。树接宫云密，钟敲佛火残。东京乔固冢，鬼哭北邙寒。（姝奸宦，悲忠直，侃侃棱棱，诗不徒作。）
○望南信不到
