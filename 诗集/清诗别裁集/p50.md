<!-- { "loadSidebar": true } -->
奇峰渐延瞩，策杖穷登顿。独怪夏已深，亭午露犹泫。悬崖若广厦，少憩慰劳倦。情为艰险移，目因应接眩。琪花不知名，古苔讵忍践。高磴穿林顶，坠石横涧面。移徙雷雨夕，云有蛟龙战。再上老人峰，伛偻青松畔。独居宾师位，不与群峰乱。豁然天门开，云端双阙见。阊阖通呼吸，象纬可攀援。衣裾尽飘扬，御风泠然善。何必生羽翰，始遂游仙愿。（原本谢公，写老人峰二语，能为山灵生色。）
○望后海诸峰
寻山兴难已，理策出烟寺。晴岚漾朝光，薄雾散空吹。荒途没人径，一石一天地。环海千万峰，劫初和儿戏。盼左兴难尽，睐右赏不置。坠岸千仞青，嵌空一天翠。平生见名山，履险身忘悸。独此奇无穷，瞠目不敢视。（时造奇语，令人惊绝。）
○到家
巷竹猗猗垂，山桂亭亭覆。入门拜慈亲，白发颜微瘦。薄宦十馀年，欢爱类稚幼。款款问中朝，不私及堂构。娇儿发垂额，及归尽婚媾。<门为>为孙暗窥，兹客曾未觏。忆昔少年时，老屋埙篪奏。树下共嬉游，史先弟随后。树今已成围，山石还如旧。拟采南陔兰，相偕饰容臭。匪敢赋《闲居》，献母南山寿。（可参《我徂东山》第三章、老杜《羌村》第一章，而情事各别，读者忠孝之心，油然兴起。）
○峨眉山月歌送许时庵使蜀
我闻峨眉山，插天青嶙峋。上有太古雪未化，不知天地冬与春。高悬更有秋空月，雪上清辉尤皎洁。光耀磊落之奇人，西汉马卿宋轼辙。况君秋水点双瞳，九天衔命下蚕丛。清无遗照同山月，毕献珠光锦水中。
☆宋荦
字牧仲，河南商丘人。官至吏部尚书。著有《绵津诗钞》。
○商丘公官部曹时，列《十子诗选》中，抚吴时，有《渔洋绵津合刻》。又尝选江左十五子诗，以提唱后学，固风雅之总持也。所作诗，古体主奔放，近体主生新，意在规仿东坡，时宗之者，非苏不学矣。兹所录者，俱近唐贤诸作，公晚年订定，意或转在是与！
○苏门征君孙钟元先生
吾道有攸属，征君儒者宗。椒山共里，少多烈士风。孝廉举弱冠，怀抱凌苍穹。倾身救杨左，高义等华嵩。更入贤相幕，谈笑筹兵戎。晚值沧桑变，俯首简册中。苏门山水窟，诛茅寄遐踪。生徒环讲席，一代开群蒙。百泉阐妙旨，濂洛渊源同。岂学鸾凤啸，聊以卧云峰。屡征不一起，鲁斋有愧容。伊余景行切。千里思扶筇。虽托弟子列，恨未接犹龙。云霄拜短札，薄劣荷陶熔。迄今二十载，太行仰あだ。朱弦失遗调，叹息抚焦桐。作诗明向往，滔滔水流东。（前为义人，后归理学，身亲实践之士，非空谈道术者也。汤文正师事之，诗亦列传体制。）
○和子湘春雪后夜坐效韦左司
梅花半将开，媚此雪后月。空亭耐春寒，坐到昏钟歇。池光明檐楹，鹤唳激林樾。幽人默相对，诗思清到骨。（清到骨三字，自评其诗。公集中以此种为上。）
○莲花洞
嵯峨莲花峰，中有莲花洞。扑人蝙蝠飞，沾袂烟岚重。斜阳倚洞门，清啸山猿共。
○赠太仆卿高公挽诗 高名天爵，以建昌守殉难闽中。
乌石峰高穴ァ虎，赤狐跳踉黄狨舞。血牙脔炙气益粗，红帕抹首锦缠股。妖氛一夜连汀漳，盱黎城边波沸汤。太守弓刀夜乘障，不识真卿作何状。七尺誓与孤城俱，变生肘腋谁周防。去声。呜呼南八真男儿，壮士隐忍欲有为。不成死耳肯作贼，衔须茹刃甘如饴。玺书褒忠主恩厚，汗青焯焯行不朽。颜舌段笏今有无，杏山铁汉建昌守。
○吴汉槎归自塞外，邀同王阮亭祭酒毛会侯大令钱介维小集作歌以赠，用东坡海市诗韵
塞外长白横长空，吴君廿载冰霜中。岂意玉关得生入，云霄重望蓬莱宫。哀笳听罢鬓毛改，纵横老笔偏能工。鱼皮之衣捕貂鼠，曾披榛莽寻黄龙。甫草计东寓书感生别，题诗惨绝梅村翁。归来两公已宿草，惟君杯抱犹豪雄。时平好献《大礼赋》，少陵遇合无终穷。相逢一笑快今日，俯仰况复当春融。谈诗命酒皆老辈，何惜倾倒玻璃钟。苦矢石夸创见，君之所得亦已丰。夜阑醉眼望天汉，恍惚鸭绿磨青铜。世间万事一海市，且看梅萼开春风。
○数月来闻汪钝翁王勤中恽正叔刘山尉相继谢世洒泪赋比
远道频传《薤露歌》，人琴此日奈愁何？宋中耆旧伤心尽，吴下风流逝水多。尘箧只怜馀翰墨，荒坟欲拜阻关河。黄昏铃阁题诗处，忍见空梁夜月过。
○读高念东先生琼花观诗，因怀广陵旧游即席联句 同念东先生、施愚山、王阮亭、谢方山。
琼花何意也愁人，（念东。）且遣当杯酒入唇。万事扬州成旧梦，（愚山。）三生杜牧失前身。（念东。）雷塘萤火犹侵夜，（牧仲。）官阁寒梅待放春。（阮亭。）吟罢新诗转惆怅，（愚山。）二分明月竹西尘。（方山。）
○乌江
落日乌江系小船，拔山气势想当年。一间古庙荒烟外，野鼠衔髭上几筵。（即“一间茅屋祭昭王”意。）
○邯郸道上
邯郸道上起秋声，古木荒祠野潦清。多少往来名利客，满身尘土拜卢生。
○访叶已畦不值
别浦 幽幽境愈奇，春风篮舆尔何之？小山丛桂清阴下，想见苍茫独立时。（神韵自远。）
☆高士奇
字澹人，浙江钱塘人。钦赐翰林，官至詹事府詹事。著有《扈驾》、《归田》等集。
○宫詹长于应制，故还山后诗，亦以应制体行之。卷中采录，特近于疏散者。
○题卢征君嵩山草堂图
神在水不入{洪}，仙禽在野不受笼。达人泥土视轩冕，林峦迹偕洪蒙。嵩山征君巢许踪，高柯百尺龙门桐。召拜谏官卧不起，草堂僻径临あだ。岩姿壑籁有神会，自写不假丹青工。墨痕迥出浓淡外，绝境直与虚无通。手书十志字健劲，藤枝薤叶纷相蒙。在昔右丞妙诗画，辋川旧本留清风。征君绝艺亦兼擅，蓝田少室将无同。弘农好古惬真赏，跋尾小印蟠丝红。笔法独启元祐派，胚浑坡老兼涪翁。开运下迄淳熙代，五阅丁未云流空。神物不随陵谷变，浩叹者谁周益公。庆元到今夏几世，暗中呵护烦苍穹。（自注：五代杨少师凝式跋中止书丁未岁前七月；宋周益公必大跋，以为丁未乃石晋开运四年。是岁汉祖起于太原，复称天福七年，又闰七月，故曰前七月。自开运丁未至宋淳熙已历五丁未，周益公跋于庆元己未，盖宁宗五年也。）黯然之光久愈发，何啻宝玉摇晴虹。我在修门昔曾见，爱此叠藏玲珑。归田五载亲抱瓮，柘湖拓地芟嵩蓬。石廓洞户颇幽雅，十指愧未娴皴烘。重来那免猿鹤怨，故园青碧孤芳丛。云烟一卷快入手，槐根欹枕游高嵩。（因披画而作梦游也）
○天马行
蒲梢天马本无种，渥洼小落神龙涌。旋风八尺雪花飞，玉削双蹄高耳竦。千里万里才须臾，津津细汗流红珠。天生此马岂无意，要与皇路供驰驱。瀚海遥遥难自致，绝域荒沙身暂寄。骄嘶圆月蹴层冰，阊阖门前思一试。我皇神武古绝伦，犁庭扫穴来西巡。旄头迸落狐鼠窜，阵前夺得生麒麟。太仆牵来当帐殿，将士尽惊光若练。宝鞍金勒绣障泥，猛气骁腾掣飞电。横行到处势莫当，塞门面缚看来王。功成偃武海宇泰，会须归放华山阳。
○送孙恺似孝廉
沁园词客旧知名，曾在杨花渡口行。佳句已传箕子国，归心又向阖阊城。白风细扁舟稳，青桂香浓小苑清。吾亦有庐江上好，秋来鲈不胜情。（恺似曾使高丽采诗，故有第三句。）
☆吴兴祚
字伯成，辽东清河籍，旧本浙江山阴人。官至大司马。著有《留村诗稿》。
○电白县观海
扬帆同纵辔，咫尺辨沧溟。沙向日边暖，春从岛外青。鲸鲵今不见，楼橹昔曾经。海若知王化，年年效百灵。
○舟次浔州
行尽粤东路，粤西又一天。是山皆瘴气，无树不蛮烟。幻语闻獠洞，歌声出蜇船。遐荒风景异，化俗倚前贤。（连上章总制两广时作。）
☆谢重辉
字方山，山东德州人。官刑部郎中。著有《杏村诗》。
○比部学陶公，未极自然，而旨趣已高，摆脱尘坌，真朴处殊储太祝。渔洋谓“去肤存骨，去枝叶，存老干，真赏甚稀，存之箧中，以待元次山、杜清碧其人，定相赏于弦指之外”，倾倒至矣。
○<见>土
洛居三十载，田事久生疏。今日值农祥，荷锸出吾庐。阳回散余冱，土膏脉发初。活活野泉响，暧暧林光舒。缅维少壮时，终发力有馀。于今双鬓改，未垦先踌躇。欲省躬耕劳，又虑廪空虚。先王省风土，布施遍里闾。此政久已息，周览多荒芜。安得还古昔，家家恒裕如。（玩末段，志在家给人足，岂徒老于农事者。）
○东皋
投种须及时，大率谷雨前。良农知时节，夙驾来中田。仓庚鸣向我，翔集立南阡。似谓耕耨苦，劝我暂息肩。浮云从北来，细雨润前川。富足虽未期，饱食庶终年。
○桑
我昔闻诸葛，园林遍种桑。吾宅才五亩，墙下亦成行。不爱椹子垂，爱此远枝扬。浓阴日夕佳，常在吾庐旁。五岳老难游，对此可倘徉。鸣鸠忽高飞，三嗅入斜阳。
○萱草
老去恒内省，不惧兼不忧。闲种萱草花，时得览芳柔。晓看迎露放，暮看逐风收。才兹旦暮间，已如四运周。孰云忘忧草，遇目转添愁。不如忘形骸，任彼岁月渡。（四运犹旦暮，即百年犹四运也。感伤实多。末又付修短于大造，而任天以游，则又进于达观之识矣。）
○适野
适野听鸣禽，轻装冒朝旭。怡然接春晖，遂纵千里目。迢迢东皋田，葱葱北林木。黄鸟忽中出，交交相追逐。侧耳慰好音，轻风吹初服。回顾田舍人，农书老犹读。无怪沮溺辈，经年事耕牧。我欲叩其端，白云掩茅屋。
○春来
春来何所事，依然耽琴书。亲昵稀来往，人事欣无馀。我身既暇懒，我性日益疏。时从池上酌，往往临清渠。春山到眼前，好风遍庭除。碧柳渐覆井，苍松郁不舒。时鸟解人怜，相向各自如。因之坐松下，日暮倾一壶。（淡然无意，自足品流，此境最是难到。）
○过大木宅有感
风掩蓬门旧宅荒，就中何处最凄凉？停车不见吟红药，驻马惟看种白杨。栋宇凋残嗟向秀，图书零落感文昌。可怜满箧雕龙赋，未得生前动汉皇。（大木终于舍人，故才名最高，无由达之当宁，去相如、子云远矣，所感在此。）
☆孔传铎
字振路，袭封衍圣公。著有《申椒集》。
○半塘吊五人墓
直是歼凶阉，千秋气共伸。由来殉义客，何必读书人。胜国山河改，巍坟俎豆新。三良空惴惴，殊让尔精神。（只十字，已为五人吐气。）
○秋日杂咏
玉露萧森万壑幽，凄清天气独登楼。三更鹤唳惊回梦，万户砧声送到愁。但使读书充腹笥，莫悲身世似传邮。浮生几个成闲坐，且向花间判酒筹。
○山中
山居尽日无膏沐，侍女牵萝补茅屋。芳草春时深闭门，月明自伴梅花宿。
☆孔尚任
字季重，山东曲阜县人。官户部郎中。
○红桥
