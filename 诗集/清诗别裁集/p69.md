<!-- { "loadSidebar": true } -->
○山行
山行风暖落花轻，雨过田间野水鸣。自笑微官如布谷，年年三月劝春耕。
☆宋聚业
字嘉升，江南长洲人。康熙丁丑进士，官吏部文选司郎中。著有《南园诗稿》。
○南园以刚直触忤年制军，致身亡家破，其人足重可知矣。诗虽不多，亦自矫矫。
○宿沅江驿楼时秋分夕
沅水三更月，燕山万里云。梦随天共远，人与序俱分。风景殊蛮落，音书断雁群。可堪秋节半，兰畹正清芬。
○题南阳旅壁
真人白水生文叔，名士青山卧武侯。水自奔腾趋汉口，山犹层叠枕城头。时来一夕收铜马，事去经年运木牛。叹息兴亡千载上，荒村野庙总悠悠。（三四承山水言之，五六又承文叔、武侯言之，格律一新。）
○同吕侍御元素过新郑，侍御有妹随婿在宫，予兄弟五人天各一方，感而赋比
怜余兄弟各西东，一处离情五处同。音问久疏云树外，笑言暂接梦魂中。根浮春水漂萍叶，影乱秋风叫雁鸿。今日停骖新郑道，羡君兄妹乐融融。（通首皆感弟兄分散，而侍御兄妹相聚，只于结处一点，作法甚变。）
☆鄂尔泰
字毅庵，奉天人。康熙己卯举人，官至大学士，谥文端。
○文端开藩吴中，以古学造士，今《南邦黎献集》，彬彬如也。掌翰院时，亦以立品董率后进，生平不欲以诗自鸣，而意格自高，熔冶《骚》、《选》者转未能或先。
○听姜客弹琴
初春多佳日，旭影照高林。晓烟敛木末，暖意浮衣襟。檐前有嘉树，枝上有鸣禽。道人太古士，幽旨寄瑶琴。元声随指下，和气散轻阴。无须泛瀛海，已见成连心。听者各有得，岂必求知音？
○赠方望溪
《六经》治世非土苴，相期津逮窥垠涯。抉经之心不易得，词林文苑徒纷孥。《博物》但解辨<鼠廷>鼠，《搜神》或诧名驺牙。心井逼塞航断港，银海掉眩生狂花。此曹正坐读书误，遗弃根本搜芽。桐城望溪我老友，学崇中正防奇邪。说经铿铿究终始，尤于《三礼》咀其华。曲台增删繁就简，正义参订蓬扶麻。群书穿穴寻圣奥，下帘每听鼓三挝。方今重轮陛下圣，五纬顺序曜帝车。致君尧舜诚有术，许身稷契非矜夸。天地人祀各适职，往谐秩宗帝女嘉。惟寅惟清恭朝夕，诏兼书局穷罗爬。吾衰旧闻苦荒落，妄冀邃密商量加。间送一难辄许可，琼琚乃报投木瓜。姚姒上溯下闽洛，青镜恐蚀妖虾蟆。岂邀名誉嗣圣德，宁望荒远登羲娲。所贵经学适时用，瞑坐霍若翻金鸦。委蛇退食时过我，剧谈恒瀹头纲茶。闲依然两学士，相视一笑无喧哗。张苍伏胜暨辕固，经儒往往臻耆遐。朝廷会行乞言礼，洗爵君且斟流霞。（望溪说经，简而能当。诗中称扬无溢分语，轩昂磊落，音节极高。）
○昭陵石马歌恭和御制元韵
行天维龙御飞霞，行地维马周天涯。开张卓立须驾驭，岂独巡游西海腾渥洼。千金市骏世希有，美名徒挂涓人口。自来房驷无虚生，六辔乘时应乾九。圣朝启运战与农，秉耒调马弯雕弓。文皇双马特超绝，余耳堪齐踪。艰难马上得天下，累洽重熙集纯嘏叶。至今斫石傍昭陵，始信人间有神马。云台烟阁铭功宗，策勋此马将毋同。在天之灵凭陟降，嘶随列缺追丰隆。吾皇鼓车方记里，万仞塞垣销壁垒。金鳌长见巩如山，石马何由汗如水。留都展礼朝翰屏，鸾旗照影辽河清。待翻乐府歌《天马》，伫看马负图出龙祥徵。（太宗文皇有神马二，皆乘之破敌建功者，后斫石像于昭陵，御制作歌，文端敬和。）
○恭和御制永定河元韵
无定河名古，南流自北京。恍疑天上落，不肯地中行。无事智方大，穷源季可并。禹谟原可继，永永庆功成。（不肯地中行，故名无定，师神禹行所无事之知以治之，则无定者定矣。末句点题，通体俱醒。）
○谒杨忠愍公祠
司马分曹日，批鳞再见时。求仁原自主，得死更何辞。十罪弹文在，千秋正气垂。只今瞻庙貌，顽懦有馀悲。
○九日海天阁
秋气郁佳哉，秋鸿归去来。百年元是客，万里独登台。黄叶寺前雨，茱萸江上杯。海天寥阔际，何处是蓬莱？
○赠学使中丞法渊若
已教干莫息锋，辙遍江南众所瞻。除却诗篇何有癖，独于山水不能廉。瘴烟蛮树棠阴在，绛帐春风画戟兼。今日相逢共尊酒，形骸脱略两无嫌。
○滇中回宿易隆诗示送行者
踏雪飞鸿任此身，戟辕回首已前因。从知三万六千日，半是东西南北人。怅别群僚纷涕泣，遄归一老念尊亲。平蛮坊底休烦思，记取天涯若比邻。（三万六千对东西南北，本老杜“寻常、七十”而变化之，彼板对者不能解此。）
○闱中述怀柬同事诸君子
寂静春闱春意深，模糊老眼怯春阴。四千四百有奇卷，二十二人同此心。屏绝丕休求正士，别裁苗轧得无音。三条烛烬前尘梦，坐对奎堂思不禁。（丕休哉，宋杨亿事。茁轧，宋杨刘体。）
○将出都赴滇却寄吴中王子重吴漪堂夏晓堂徐学人诸老友
尺书裁罢又重拈，细字旁添手自缄。此去滇阳真万里，梦魂不易到江南。
○经略北军吊战殁诸将佐
虫沙猿鹤总堪哀，持节筹边嘉峪关楼名塞上来。闻道将军期马革，几人真个裹尸回。（“可怜无定河边骨，犹是春闺梦里人”，为从军者言之，此为将帅言之，弥可悲也。议开边者尚敬而听之。）
☆张远
字超然，福建人。康熙己卯解元。著有《无闷堂集》。
○超然旅寓常熟，久困举场，发解时，其年已老，以老名士终，贤于方干身后成名矣。诗格大段疏朗，异于局束如辕下驹者。
○下建溪诸滩
无诸拓闽疆，山川贾馀霸。乱石斗雷霆，终古不可罢。轻航一鸟疾，砰湃千转下。前舟然没，初见各惊诧。须臾出白浪，回旋去如射。生命寄柁师，与石争一罅。在险魂屡飞，过 后舌频咋。造物产湖海，至此穷变化。若匪众盘涡，闽溪高可泻。仙霞插霄汉，天险此其亚。所有纵横徒，一丸每频借。吾闻天下雄，以德不以诈。闽中如井底，未足供叱咤。安得常治平，弦歌出桑柘。（极形诸滩之险，若可凭藉，而归于以德不以诈，煌煌正论，足以不刊。
○予前观罗刹江潮，
迎潮者逆流而上，远望如舟没浪中，忽然复出，三入三出，倏达海门矣。篇中“前舟然没”数语，真工于形容。）
○开笼行
秦景天自连江笼鹧鸪寄曹秋岳先生，先生作《开笼行》，予嗣响焉。鳌江之山削苍玉，鳌江之水浮深绿。石榴花发春茫茫，鹧鸪无数啼山麓。一声两声纷如泣，落日衔山声渐急。其中有客思江南，怪尔曾云行不得。罗入笼中寄远人，不伤其羽伤其神。深林丛草那可问，却看燕雀心酸辛。聪明文采古所戒，生人生物同至仁。开笼放入青霄去，还尔悠悠自在身。（“聪明文采古所戒”句，一篇主意，季汉之祢生，唐初之四杰，皆以文采累也。鸿飞冥冥，安得不令人羡慕！）
○题黄山山人墨竹
结体欲密势欲舒，节圆叶老如草书。吴兴已往不可作，此君顾影空扶疏。黄山山人澹于菊，胸有千竿万竿竹。然落笔电与雷，纵横幻诞何奇哉！墨汁三升酒一斗，飒飒晴空风雨来。蛰蛇出蠖剑出匣，夭矫老龙卸龙甲。共道一日不可无，颇恨古人无我法。衤蔑材挥尽世莫知，撑肠拄肚徒尔为。伯时画马入马腹，但恐山人变竹枝。（笔下有兔起鹘落之势，神肖东坡。）
○鹊巢为童子所破
十载风尘客，栖栖旅食难。以予摇落意，羡尔一枝安。力尽哓哓语，巢成欢。岂期轻薄子，偷眼已相看。
病起怜双鹊，依依向我悲。巢倾宁问卵，身在竟安之？天地饶鹰隼，江湖足鼓鼙。羁栖随饮啄，且莫怨群儿。（第二首放笔推开，见举世危机，自是杜陵家数。）
○岁暮寄怀故园亲友
一年一万一千里，马足车轮舴艋舟。自笑此身浑似叶，不知于世复何求。磨牛处处循陈迹，笼鸟依依忆故丘。正是羊城梅放日，瘴云霾雨独登楼。（何等起法！开、宝以后，罕见此笔墨。）
○闽中杂感
奕叶承恩异姓王，あだ宫殿拟汾阳。三年鼙鼓惊天地，当日清箫引凤皇。蓝水一丸争鼠穴，仙霞千骑失羊肠。莲花峰下荒坟月，惭愧他家白马郎。（清箫引凤，指联婚天室言。）
○还至延平遥望先墓有作
登楼遥望墓门秋，辛苦经年尚剑州。岂有弟兄依陇亩，只凭风雨护松楸。来从豺虎行边路，去逐鲸鲵腹里舟。四十无成还浪迹，云山何处可回头？
○送沙子羽之日本
寿安山迥敝云烟，邪马台高四面天。缥缈似游星汉外，依稀直到日轮边。乘桴昔日伤尼父，蹈海今谁是仲连。见说遗经在兹土，却将吾道问东偏。（相传徐福求仙不返，挟未焚书时诸经去，故日本国至今犹存古本《尚书》。欧阳公“令严不许传中国，举世何曾识古文”，即指此也。）
☆魏坤
字禹平，浙江嘉善人。康熙己卯举人。著有《倚晴阁集》。
○禹平系忠节公后人，少负才名，交满宇内，而遇合独艰。诗体研摩宋人，各从所好也。所录五章，皆才情发越之作。
○寄居虫
人生如瓜牛，长负躯壳累。何况外缘假，妄思得久寄。兹物生海ヂ，乃具周身智。常共水族游，爱此一螺翠。延缘遂迁入，宛转据其内。腥涎吐清波，微风纳凉吹。扬遇钓师，触急辄惊避。两两收霜钳，虚中得静。晏然称寓公，久亦渐忘伪。如以物附物，是一即非二。而我辞乡国，岁岁困旅次。结屋少定踪，对之发深喟。暇或笺虫鱼，为汝别种类。（状难状琐事，居然《尔雅》，末叹息己之无家，随所感触，诗人往往有之。）
○登黄鹤楼
江声已吞大别口，束之不住复东走。怒涛万顷天风号，沙岸日斜鼍欲吼。一叶剪过烟波湾，登楼凭遍十二栏。忽飞凉雨溅衣湿，白浪高于黄鹄山。山川满眼来萧索，吟鬓互垂且孤酌。青莲毕竟非仙才，崔颢题诗不敢作。醉拟横将铁笛吹，归向仙人借黄鹤。（何等自负。）
○送少司马杨以斋先生予告终养归里次悔馀韵
行诣谁从末俗论，陈情今日衮衣人。喜当海宇销兵日，许乞林泉将母身。得失不须分出处，去留总是恋君亲。马蹄笃速行何亟，肯待河流泮早春。
○慈仁寺有粥孤雁者四明万季野购畜于庭作羁雁诗邀予赋之
不趁凉云结陈飞，羁孤似尔欲何依。弥天缴虽知避，满地江湖却暂违。空守殊乡惊岁晚，难招旧侣待春归。临风无限回翔意，独立闲庭对落晖。
○田横岛
蹈海谁能帝汉高，同时一死等鸿毛。只怜五百忠魂散，不及鸱夷有怒涛。（五百人同死，而精灵泯没，殊恨事也。熟题须寻出新意，庶免雷同。）
☆沈天宝
字竹西，江南吴江人。康熙己卯举人。
○公无渡河歌
