<!-- { "loadSidebar": true } -->
○感怀诗呈家大人
棘寺阴沉树色长，故园何处泪沾裳。独怜积毁能销骨，无那衔冤易断肠。授简圜扉思夏胜，上书梁狱泣邹阳。金门咫尺招贤地，不得雄文达建章。（此系狱时作，授经无人，上书无路，“疾痛惨怛呼父母”，信然。）
寂坐匡床饮浊醪，临风愁听角声高。谤书何事腾三箧，壮士由来泣二桃。目断乡关空涕泗，心伤乌鸟自悲号。可怜一片江南月，永夜苍苍客梦劳。（汉槎《西曹杂诗》自序云：“望慈闱于天际，白发双悲；忆少妇于楼头，红颜独倚。”读之，他人亦为哽咽。）
○出关
边楼回首削嶙峋，筚篥喧喧驿骑尘。敢望馀生还故国，独怜多难累衰亲。云阴不散黄龙雪，柳色初开紫塞春。姜女石前频驻马，傍关犹是汉家人。（自注：关前有姜女望夫石。）
○晚自鸡头崖至天龙屯
迢递回冈抱塞长，暮云归路剧羊肠。马嘶古碛塞沙白，鸦乱荒城夕照黄。病后关河空涕泪，战馀身世各苍茫。客游不异松花水，日夜滔滔下北荒。
〔九月八日病起有怀宋既庭计甫草因忆亡友侯研德宋畴三丁绣夫〕
岁晚霜清木叶愁，病馀蓬径愧淹留。紫台一别悲苏李，青草频年哭应刘。归梦关河长伏枕，客心天地各惊秋。明朝谁是登高侣，零落黄垆岂再游。（怀贤伤逝，故园亦复神伤，况万里之外乎？所交与者皆慎交社中正人，作者品地，从此可见。）
○帐夜
穹帐连山落月斜，梦回孤客尚天涯。雁飞白草年年雪，人老黄榆夜夜笳。驿路几通南国使，风云不断北庭沙。春衣少妇空相寄，五月边城未着花。（寄衣，旧事也，道来自新。）
○五日阻水牛马河
五日驱车度极边，中宵移帐阻长川。波间不断千峰雨，林上争暄七涧泉。铁骑风沙行戍日，锦帆丝管旧游年。汨罗犹是江南地，始觉灵均未可怜。
○小乌稽
连峰如黛逐人来，一到频惊暝色催。坏道沙喧天外雨，崩崖石走地中雷。千年冰雪晴还湿，万木云霾午未开。明发前林更绝，侧身修坂倍生哀。
○奉酬徐健庵见赠之作次原韵
金灯帘幕款清关，把臂翻疑梦寐间。一去塞垣空别泪，重来京洛是衰颜。脱骖深愧胥靡赎，裂帛谁怜属国还？酒半却嗟行戍日，鸦青江畔度潺。（此赎归后晤健庵尚书作，感激中自存身分，见古道交。）
○三月十二日河上口号
三月归鸿满塞天，流澌日暮尚凄然。自从身逐乌龙戍，不识春风二十年。
☆孙
字赤崖，江南赏熟人。顺治丁酉举人。以科场事戍辽阳，后赦归。
○赤崖定多塞外诗，因未见稿本，无从采入。
○春日北行夜泊江口
泛泛桃花水，春风路几千。月明寒食夜，人在广陵船。极浦迷乡树，孤蓬接远天。黄昏何处笛，吹绿一江烟。（高格浑成。）
○还家（八首之三）
岁岁还乡梦，今朝梦始真。到家仍作客，无地可容身。山色迎人好，湖光入眼新。廿年成底事，悔不早投纶。（喜极还家，而无家可归，此种情事，服其真写得出。）
弟妹何年别，盘餐此夕同。看来头尽白，语罢泪俱红。垂老重闻乱，还家旧业空。但能长聚首，不必问穷通。
少小离乡县，何堪老大归。出门童子问，见面故人稀。道路忘南北，溪桥半是非。青青山色在，犹到旧柴扉。（三章真朴写情，不加追琢，应得力于少陵。）
○潞河遇尤展成
远道谁传尺素书，十年魂梦隔医闾。看来华发君相似，得隐青山我不如。异日才名齐屈宋，近时踪迹混樵渔。鼎湖一去无消息，狗监何因荐《子虚》？（此赤崖放归遇尤悔庵作。时悔庵已罢北平司李，世祖屡叹为才子，而鼎湖上升，无人更为荐达，故末二语及之。）
○甲寅四月宋蓼天少宰以边才特疏荐余诗以谢之
百粤风烟控七闽，山公启事一时新。未能马革酬明主，肯为猪肝累故人！瑟向齐门知不好，履穿东郭自安贫。澄清事业须公辈，愿乞馀生伴钓纶。（康熙甲寅，耿逆畔于闽中，时需边才，故少宰荐之。）
○送邓孝威南还
谁遣征书回冠，又看薄毂出长安。到来京洛文章贵，归去江湖天地宽。碣石虚闻求骏骨，邗沟无恙把渔竿。临岐珍重加餐饭，白首休歌《行路难》。（时孝威试鸿博不第，作诗送行，故有“归去江湖天地宽”句。）
☆田茂遇
字{髟弗}渊，江南华亭人。顺治丁酉举人。
○贫交行
古人不贫才不老，今人贫乃伤怀抱。古人结交重青云，今人弃置同秋草。今古人情何太殊，我来仗剑邯郸道。邯郸城中游侠多，邂逅相逢意气好。腰间脱剑且按歌，尊中有酒复倾倒。上堂看母下揖嫂，与子缝裳复剥枣。君不见古来英雄不用为佣保，叩角行歌石皓皓。（作者负气抱奇，于此一诗见之。）
○孤儿行
孤儿啼声何凄然！问汝啼何为？长跪答言：父为南海太守，居官清廉，不枉取一钱。鸣驺吹角，大吏巡边，前导到部势喧然。晨报谒不得前，夕报谒不得前。急从贩缯者，贳缣百联。献之幕府大不欢。曰此邦旧有百斛珍珠船。大吏朝去境，夕拜笺。守此海邦，另择名贤。乌白鹭黑，上下茫然。父羁南海不得旋，客死归黄泉。儿负嫠母，跋涉山川。乞食路间，望见大吏，鸣驺吹角仍巡边。猗嗟父骨归何年！（音节全从《古乐府》出。乞食路间，后复望见大吏巡边，痛绝在此，警绝亦在此。）
☆曾畹
初名传灯，字楚田，后更名畹，字庭闻，江西宁都人。顺治丁酉举人。
○《有学集》序庭闻诗，谓朝而紫塞，夕而朱邸。凉州之歌曲与凝碧之管弦，繁声入破，奔赴交作，令读者回易而不能自主。
○麻平寺逢友人自楚至
空山留一寺，下马忽逢君。蜀道无长毂，征衣有栈云。秋边鸣细雨，谷口上斜曛。客自潇湘至，猿声似惯闻。
○鸡头关
南山忽已尽，纳纳褒城春。汉水原通蜀，巴山不过秦。烧荒熊出坝，树密虎窥人。铭德昆吾者，还应问钓纶。
○同僧登赤鼻
看碑寻赤鼻，采菊到黄州。雁气回秋渚，江声撼酒楼。兵戈双眼泪，吴楚一孤舟。萧瑟匡山客，应随慧远游。
○刘坝
乌龙江欲出，刘坝即闻波。哀壑笙竽奏，秦川鹦鹉歌。天应一线落，云入九层多。溪谷人民少，开荒近若何？（言江远而先闻波声也。一起奇拔，通体字字刻削，不肯一语轻下。）
☆章在兹
字素文，江南吴县人。顺治丁酉副榜。
○我吴操选政莫盛于杨忠文公之《同风》，素文先生继之，每一部成，其序文文目，老媪仆人匿而不出，坊间演剧，予金始付之，此吴中佳话也。事载《质亡集》中。
○将出金陵
昔日秦淮渡，高歌旧酒楼。今来江上月，独对帝城秋。壮志销投牒，微躯贱旅游。干将锋尽折，真悔觅封侯。（以古诗体行律诗，崭然笔力。）
○都中杂兴之一
入洛诚多事，游梁亦已频。半生欢结客，一刺肯依人。不遇钟期听，何惭原宪贫。倚闾终日望，只是负慈亲。（喜结客而不傍门户。其品可知，一结蔼然仁孝。）
○汉武
调遣天兵地月支，蒲萄新发上林枝。初闻使者巡三辅，又命将军号贰师。越楼船通属国，朔方烽火照征旗。羽林无数孤儿在，独向高台泣望思。
☆陈廷敬
字子端，山西泽州人。顺治戊戍进士，官至大学士，谥文贞。著有《午亭文编》。
○泽州居馆阁，典文章，经画论思密勿之地几四十年，故其吐辞可上追燕、许。兹特取其典质朴茂者，著于卷中。
○平滇雅三篇（岳湖逐寇也。）
岳湖洋洋，我武。谓南有藩，无敢撼我疆。岳湖滔滔，我武嚣嚣。谓南有藩，无敢阚我郊。（一章。）
我疆大矣！我圉溢矣！芽蘖其间，竦棘合胃。昔我南藩，化为异类。（二章。）
帝如两大，以覆以载。推食以食，解衣以衣。迁之善地，勿剪勿拔。（三章。）
拔音佩。彼惟狂昏，狡焉生心。肆为诛首，启戎于南。如螗奋臂，如蚋决眦。首仰臆张，如豕斯鸷。（四章。）
惟帝咨嗟，惠威是崇。薄往禽之，孰佐予功？予矜下民，救此一方，取其残凶。是类是造，于临冲。（五章。）
苦矢敦音雕弓，我弓我矢，靡旌摩垒。兵无遗镞，耕无失耜。天堑茫茫，限此江水。既断其趾，且斩其。（六章。）
盗负险阻，距跃踉。飞饥肃，羽翅以张。候在太白，占于天狼。我泾我陇，是震是惊。（七章。）
维彼闽粤，波荡海垠。帝屡下顾，哀此垫昏。盗往连结，倚以父母。乃饵乃诱，乃为盗守。（八章。）
帝援天予，铩羽截鳞。岭海革面，蒙羞来臣。禽于威，柔矶于恩。盗失厥助，飞魄殒命。（九章。）
老雄野死，枭雏栖栖。巢湖饮海，倾摇于波。尔居ОО，我步逶迟。大袒高骧，贼焉遁逃。（十章。）
洞庭汤汤，岳阳峨峨。载驱载驰，爰拔厥家。（十一章。）
惟人归德，惟帝之谟。穷经窟宅，是剪是屠。我武单耀，式廓鬼区。百蛮万国，我来苏。（十二章。第八章谓耿尚二逆助吴逆反也。第九章谓三桂既死，贼势渐衰，而我师以神武临之也。）
○湘东（克衡也。衡盗倚为巢，克之武功将成也。）
师渝于江，于湘之东。师如雷冯震，衡岳以攻。一夫为逆，多方则病。播虐抗有德，我人斯奋，卒归厥命。（一章。）
归命伊何？衡人之灾，衡盗所家。追奔逐北，犀甲雕戈。虎龙节，天威所加。（二章。）
帝臣如虎，帝师ァ武。烈烈︾旌，渊渊金鼓。嶷嶷绥章，单单戎路，莫我敢拒。（三章。）
右刈武陵，左扫星沙。磨崖岣嵝，我功孔嘉。戎马晨服，候烽夕遮。剿绝恶本，敢遗萌芽。（四章。）
其恃枫木，其恃辰龙，震之拔之，自西自东。陟岭逾徼，于山于川。远招迩归，囚豪解颜。（五章。）
东西合师，进次于沅。孽童日蹙，怙凶忍顽。左捣其虚，右攻其坚。载辟载衤，会于中权。（六章。）
既克于沅，沅人[B12L][B12L]。如日之升，如霖遇。以肉其枯，以其羸。式歌且舞，以乐我师。（七章。）
南讫罗施，来迎壶浆。鸣な铜鼓，洗兵盘江。彼寇舆尸，昼匿宵奔。滇人荒荼，待我于门。（八章。）
凡此滇功，惟天子乃成。古者推毂，困外以行。今者决胜，一秉庙廷。孰是遗孽，而廑睿明。（九章。）
师徒浑浑，渐集于滇，惟天威式监。官臣恪守，乃获其丑。保大定功，流声焉穷。（十章。此专为克沅言之，沅克而诸蛮归化，遗孽退归于滇，不敢复出矣。）
○滇池盗伏于滇，师受圣策平之，武功成也。
滇池汹汹，帝乃平之。匪彼元戎，惟帝之功。高居北极，洞视下方，惟仁智勇，克靖万邦。（一章。）
帝命臣塔，汝从西粤，急捣其窟。塔拜受命，衔枚束刃。环滇其来，龙骇鹏て。军声轰然，如坠自天。（二章。）
帝命臣里，汝往巴蜀，横剪侧入。里拜受命，量沙追蓐。有疾其驱，无暴我邦。踣栅此垒，言壁其东。（三章。）
