<!-- { "loadSidebar": true } -->
九峰天半落，一棹夕阳过。客为游山盛，船因载水多。溪边高土宅，月下榜人歌。好趁樵风便，轻船采芰荷。（船因载水多，眼前语，却人不解道。）
○弘济寺
戍削寒侵袂，<谷含><谷牙>树隐门。石头依法座，佛足上江痕。山浅容舟入，潮平汲水浑。如有意，飞近水边村。（佛足五字奇警，似岑嘉州。）
○高邮
三十六陂秋，孤城水上浮。鱼龙尊窟宅，鸿雁叫汀洲。苔没高沙馆，潮平甲仗楼。片帆何处泊，身世一轻鸥。
○淮安
西风下淮泗，潮落见三洲。台没空垂钓，诗成独倚楼。带刀馀旧俗，闻笛感新秋。寂寞山中桂，谁怜景物幽。（赵嘏山阳人，故有倚楼闻笛之语，带刀用《淮阴侯传》。）
○凤凰山吊宋故宫
天目千年王气摧，海门三日打潮回。繁华欲尽红羊换，歌舞方酣白雁来。山鬼夕阳迷古路，铜驼阴雨泣苍苔。当时不悟兴亡理，错怨西湖是祸胎。（“红羊换劫年”，见张翥诗，“白雁来”，当时童谣，兆伯颜来也。）
○涿鹿道中望西山
红尘雨洗净秋烟，黛色嶙峋夕照前。七月早归彭蠡雁，一山横断太行天。乘槎兴已江湖外，捧日心犹霄汉边。策马高原频怅望，蓟门云树尚依然。
○赠李解元鹗君
领袖词场二十年，姓名还向榜头传。高才不肯居人下，畏路休教占福先。一瓮白云邀月醉，半床黄叶拥秋眠。把君诗卷巡檐读，转觉飞腾让后贤。（求占福先，必入畏路，老成勖后生之语，高才者正宜书绅。）
○横江词
落日临沧观，西风扬子津。峭帆何处泊，愁杀渡江人。
○采莲曲
拨棹里湖去，连堤种芰荷。折来与郎嗅，香比外湖多。
○林处士墓
四壁垣衣绝点尘。茶经酒谱各横陈。茂陵《封禅》无遗稿，始信文章到老醇。（自注：范文正公赠林君复诗：“风俗因君厚，文章到老醇。”）
○塞下曲
明月中天秋气清，令严刁斗最分明。前山夜半雕翎响，知是官军射虎行。（易落唐人臼科，此能生新。）
☆冯廷魁
字大木，山东德州人。康熙壬戍进士，官中书舍人。
○舍人性孤介，不入大僚之门，官闲无事，惟枕藉书卷，所为诗清警绝俗，咏古尤佳，山左中尤矫矫者。
○论史
赫赫四公子，贤豪胥笼盖。宾客久寂寞，馀烈犹未艾。匹夫尚轻侠，气焰通中外。遂使法网张，豪杰蒙系逮。关东郭解亡，济南间氏败。庶姓甘屏息，富民徙关塞。大狱急频兴，奸人弄机械。浇风炽一时，遗祸流异代。伤哉王迹熄，版藉久破坏。世族业摧残，细民究何赖？根本终动摇，有国当深戒。（尚侠之风起于四公子，而流为朱家、郭解之徒，以至迁徙关塞，非生民之福，亦非国家之福也。归本于王迹之熄，见四民安业，必无此弊，真拔本塞源之论。）
○铁犀行
武都怒特西入水，空ぎ野牛蹑空起。逆潮蹴踏沔江滨，夜吼霜天犹掉尾。惊涛下撼鼋鼍宫，腥风促浪打沙觜。群鱼跳波鲛人避，一见凛然慑生气。乖龙恃势不受降，鳞间出火光射地。老牛斗酣两角折，兀然不动化为铁。风剥雨蚀三千年，垂胡犹带战时血。即今江水白于银，潮平岸稳沙无痕。渔ザ一叶飞夏口，龙骧千斛奔荆门。篙工舵师坐收值，岂知铁犀与有力。事往功成那可说，倒卧寒江千尺雪。（只是控驭水势，近于压胜者，前路故作奇崛，使人目眩心骇，少陵《石犀行》以正出之，此以奇出之，故应各擅其胜。）
○黄鹄矶
沔江骇浪流淙淙，夹岸屹立双芙蓉。黄鹄高峙郡城角，倒插石壁当其冲。上戴万古神仙宅，下蹋千尺蛟龙宫。我客江郊百无事，独著双屐携长筇。斜日惨淡山径黑，穷秋萧瑟枫林红。缘崖历磴到绝顶，危楼突兀临三重。森然魄动当槛立，参旗斗柄摇虚空。俯看长江一带耳，翻疑天堑难为功。回身欲倚江阁坐，四窗白雾寒蒙蒙。神仙有无堕荒邈，英雄割据空遗踪。冠古才人零落尽，感时五岳排胸中。山雨初来楼角暗，蹑级欲下心忡忡。凭高放眼一长望，茫茫八极云而风。（此登矶上黄鹤楼作也。予典湖北试，尝登此楼，时八窗洞开，大风翻江，江水起立，楼空似欲飞去，曾作诗记之。读此诗。如重经其地，但诗中未说到风耳。）
○荆卿故里
一卷舆图计已粗，单车竟入虎狼都。纵然意气倾燕市，岂有功名到酒徒？空向夫人求匕首，谁令竖子把头颅。南来曾过邯郸道，试问人知剑术无？（不独剑术之疏，直咎行刺之失策，此是正论。）
○岁暮书怀
我生渐与老为邻，虚负须眉著此身。范叔漫言天下士，杜陵空望眼中人。萧条白发鸡豚社，辛苦金门虮虱臣。自分支离本无用，不须弹铗怨沉沦。（想见作者胸中无事，目中无人。）
○谒诸葛公祠
坏垣欹径野花幽，肃肃灵祠祀武侯。红饭一盂村赛晚，黄桑千树庙门秋。壁间画妓遗巾帼，山下征人役马牛。太息高麾游渭上，谁都天末大星流。（点染本事，极见自然。）
○张华宅
水没方城蔓草肥，司空旧第满斜晖。人亡劫火群书散，屋老秋风一剑飞。广武勋名怜寂寞，式乾谏事记依稀。如何少目《鹪鹩赋》，却到封侯不解归？（怜其不能退休，所以受祸。）
☆周金然
字广庵，江南华亭人。康熙壬戍进士，官左春坊左中允。著有《娱辉》、《东观》、《奚囊》诸集。
○咏史
今年拜少翁，明岁封栾大。孰谓无神仙，有时见海外。文成食马肝，五利亦诛死，孰谓有神仙，禁方举妄耳。骨非仙才，仙才安在哉？大钧布群物，修短一胚胎，至人独不朽，不朽非形骸。（世上岂有仙人耶？汉武亦有梦醒时也，但至人之不朽者安在？试寻求之。）
○和陶饮酒
种苗荒东皋，种平芜南山。勤勤苦终岁，篝车乃空言。安得休粮方，借以保馀年。不如营一醉，此方竟谁传？（“我思醉乡人，乃在天地外”，此林子羽语也。倘遇其人，可以往求此方。）
东方仕代农，柴桑农代仕。饥冻非不切，矫厉重违己。食粟以养肥，食薇以养耻。章绶亦何荣，徒取辉闾里，学道三十年，奄忽逼暮纪。穷达洵有命，消息随坎止。万变了不疑，大钧吾所恃。（陶公乐天知命，而工夫自忧勤惕厉始，作者能体会之。）
○度九龙山
已辞潭柘山，更问他山路。山僧知我僻好奇，导入山中险绝处。阴壑埋云虎豹愁，披榛觅径如有求。侧身牵攀不可上，上者股栗神惝恍。一峰历尽喘未苏，前峰又复摧忧虞。我生筋力能几多，诸艰历试胡为乎？樵子寻常不肯至，矧乃倦客冥搜强好事。磴危路滑行恐坠，徒旅微闻杂嗟喟。忽来片岫平如掌，相呼藉草狂歌赏。斯时四望觉身高，下视群山离立皆儿曹。白云冉冉腾山坳，便欲乘向阊阖随逍遥。恨不携将惊人句，搔首问天天亦怖。却望居庸鸟道回，茫茫绝寒风烟开。燕昭遗烈安在哉，渔阳豪杰多蒿莱。古今代谢复何有，惟有兹山突兀无衰朽。呼取驴背酒一瓢，酹我山神劝我友。须叟雨过卷衣凉，薄醉都忘山路长。前于后喁满空谷，山下人疑啸凤凰。
☆王九龄
字子武，江南华亭人。康熙壬戍进士，官至都御史。著有《莼香诗稿》。
○窃禄
窃禄成何补，经年柏府居。无声惭仗马，有泪对刑书。救世人难，携锄愿复虚。白头滥朱绂，中夜独踌躇。（不负心语，为佥宪法司者，谁肯言之。）
○忆沈乐存侍御
万乘昔临边，千军骋玉鞭。抗章亲伏地，吼马欲回天。难挽穷荒驾，终蒙圣主怜。索居追鲠节，好语汗青传。
○题旅店
晓觉茅檐片月低，依稀乡国梦中迷。世间何物催人老，半是鸡声半马蹄。（余年老后，转尝此境，读是诗为之惘然。）
☆尤珍
字谨庸，江南长洲人。康熙壬戍进士，官右春坊右赞善。著有《沧湄诗钞》。
○沧湄先生心平气和，每作一诗，字字求安，有讥弹之者，应时改定，近人中无此谦抑矣。少宗唐人，归田后改弦，尝有句云：“宗唐衤兆宋吾何敢，前有东坡后放翁。”晚岁自悔，仍归于唐，如出游者之反故乡也。所作《沧湄札记》中道作诗甘苦极详。
○遣兴
春风吹庭树，渐见绿叶生。众鸟引雏出。翩翩飞且鸣。鹏及雀蛤，物类善变更。惟人独不化，感叹谁能平。万事天所命，达观息群营。思游五岳遍，入海登蓬瀛。浩荡乘天风，吾将从此行。（渐近自然，去陶公不远。）
○东轩遣兴
顾此明月下，慨然思古人。古人不得见，世远久失真。独留诗书在，千载如有神。诵读思尚友，风期遥可亲。毋为守章句，兀兀徒苦辛。
○简郑山启
闭关屏人事，悠然习琴书。春色从天来，梅花发庭除。眷言同心友，音尘一何疏。道里岂云远，咫尺东西居。日暮方停云，好风吹敝庐。中庭望明月，伫立空踟蹰。（张籍学古淡，作者近之。）
○题磨崖碑
有客示我《磨崖碑》，一幅之广径丈围。观者动色共叹赏，高文大字何瑰奇。忆昔天宝禄山叛，长驱铁骑蹂京畿。至尊仓皇出奔蜀，太子灵武誓六师。祸乱方殷以权济，苟不帝制众志离。乃践大位命诸将，收东西京不逾时。奉迎还宫就尊养，尧禅舜让两得之。漫叟夙推老文学，濡毫撰述《中兴碑》。鲁公笔力有神助，大书深刻青山陲。其后上皇在西内，张李交煽思倾危。奠定社稷诚大孝，何乃晚节晨昏亏？碑铭当日纪盛事，惟有扬颂无微词。题碑后者为涪翁，其诗未免多刺讥。读书论世志未逮，摩挲古迹空嗟咨。（灵武即位为逆，将弃天下于安、史为正耶？肃宗之失在西内不朝，不在即位也。涪翁议论深刻，而牧斋钱氏比之杨广篡逆，深文太甚矣。篇中表禅让之两得，讥末节之有污，最为平允，而笔力亦复矫然。）
○采石矶
李白昔醉酒，曾游采石矶。矶流一何急，弄月不知归。山树色犹古，江涛声未稀。我来怀胜迹，怊怅对清晖。（一笔挥洒，人力不与。）
○寄家信
落日苍然远，浮云天际翔。潮声何处发，今夜宿江乡。有客归吴会，封题寄八行。明朝渡江去，烟水正茫茫。（笔力与前一首同，此种风格本于青莲，明人中徐昌亦时有之。）
○邺都怀古
风流佳丽魏王都，忆昔雄豪创霸图。邺苑人空花自落，铜台伎散鸟争呼。五官事业埋荒陇，七子才名付酒垆。惟有漳河东浙水，年年春涨浴飞凫。
○夜坐
花影忽移知月上，树梢微动觉风吹。不看北斗天边近，只道家园夜坐时。
☆吴苑
字鳞潭，江南歙县人。康熙壬戍进士，官至国子祭酒。著有《北黟山人诗》。
○司成性仁孝，读阳城责诸生归养语曰：“吾人师也，身教之谓何？”即日陈情归，弟兄侍养，天伦之乐可知矣。读到家一章，令人神往，馀亦皆和平单缓之音。
○自观音岩过老人峰至天门
