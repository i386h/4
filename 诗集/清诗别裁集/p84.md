<!-- { "loadSidebar": true } -->
五道通诸郡，三江绕故都。白猿终霸越，黑犬竟亡吴。人去空芳草，春来长绿芜。萧萧杨柳岸，愁杀夜啼乌。（黑犬及下章公孙圣事，俱见《越绝书》。）
好上三台望，还从九曲行。可怜文种水，犹抱伍胥城。风雨松际暗，烟波笠泽清。公孙今在否，寂寞久无声。（自注：公孙圣曰：“我死，当使后世有声响。”及吴亡，三呼三应。）
○题座主安溪相国纪伯父葆甫先生破贼诗后
孤城鼓角四山闻，刁斗声中五夜分。独领数人探虎穴，何如一鹘入鸦群。青袍不改儒生服，白马偏成上将勋。万丈峰头馀故垒，千秋犹说李摩云。李罕之攻破摩云山，树栅其上，时人呼为李摩云。（李罕之攻破摩云山，树栅其上，时人呼为李摩云，见《五代史》。）
○送徐亮直编修奉使琉球
海神擎日映波红，此去扶桑直向东。鲸眼常明无月夜，鲎身能使不帆风。天书捧到恩应渥，唐帕传来语尽通。（自注：唐帕，译者之名。）想见中山迎使节，
踏歌齐拥紫髯翁。（“烟开鳌背千里黑，日射鲸波万顷金”，三四语足与相敌。）
☆张照
字得天，江南华亭人。康熙己丑进士，官至刑部尚书，谥文敏。
○文敏性地高明，通释氏教，所作左磕右触，皆禅语也。予未谙禅理，仍取主性情、叶风雅者。
○观海
境界真无两，聊为物外观。乾坤浮一气，今古浸双丸。野鸟飞难过，真仙望亦寒。人间白少傅，高咏《海漫漫》。（乾坤十字，本魏武、东坡句意熔而成诗，可以压倒一切。）
○蓬莱
蓬莱山下水横波，流入银湾隔翠蛾。天上星辰欢会少，壶中日月别离多。鸾惊香梦红兰笑，花带愁痕青鸟歌。昨日子登传敕去，一时齐羡下天河。（此即悼亡之作，以李义山体行之，不使人一览而得。）
○悼亡
边关暑夕冷于秋，孤鹊惊飞别树头。此夜万家明月里，几家思妇独登楼。
☆秦道然
字洛生，江南无锡人。康熙己丑进士，官翰林院编修。著有《泉南山人存稿》。
○前明高忠宪、归季思二公诗理足于中，不假修饰，得陶公一脉。泉南先生亦然，无理语，有理趣，别乎白沙、定山流派。彼求工词句与说理入腐者，均不知其品之高也。能读陶诗者，欣然遇之。
○山居诗
山斋寂寂，玄鸟初来。春风融融，林花乍开。共二三子，抚景衔杯。从容咏歌，吾师点哉！（自写天机，人力不与。）
○静坐吟
我爱山中坐，白云来无时，垂天自霭霭，归山亦徐徐。青松千岁姿，天矫干霄枝。舍此下栖鸟，营营竟安之？超然无怀世，日夕心刘怡。我爱水边坐，照我遗世情。周流虽不居，莹澈全其真。蒲芦依渚碧，杜若方春荣。波间双白鸥，游泳不复惊。高天云影净，相对同涵清。
○夏日闲居
何以娱水日，对景常忘言。栖迟讵非计，造物与我闲。碧草长庭除，珍禽息树间。微风生秋意，雨气在远山。良友欣然来，小酌俱陶然。柴门月色里，相送溪桥边。
○春日月坡初成
湖干月无际，月坡先得之。山人倚杖间，坡上月到时。逝者不可留，明月常如兹。田夫荷锄归，渔舟亦来斯。笑言堤柳畔，谁云不相知？仰观天宇空，不碍浮云驰。（千川同一月，耽寂亦成私。抚景时有得，古人吾所思。千川同一月，化机之大公也。若寂守一川，渭惟此川有月，则私矣。此吾儒与释之别。）
○湖上闲居友人适至
昔人感离群，吾亦念吾友。片帆湖上来，扁舟系堤柳。呼童扫三径，欣欣竞奔走。清言味道腴，庶慰别来久。相期在千载，聚散亦何有。结契不同方，合并亦非偶。载歌《伐木》章，真气满户牖。
○韬光静坐
一涉山水趣，所得常有馀。况兹禅境寂，更值三春初。岚光照几榻，花气盈庭除。忽聆清馨音，顿觉尘迹疏，先圣言渊渊，瞿昙说如如。门庭别疑似，当别静与虚。欲识道味腴，莫厌山中居。（从释教引入吾儒，儒教主静，释教主虚，静能生动，虚不能生实也。静与虚判然，即公与私判然。）
○咏史
六籍委秦焰，圣学弃榛丛。董子乃崛兴，遗经究始终。不沿纵横流，不将枝叶穷。精心契先圣，高文发群蒙。譬如剥复间，微阳生穷冬。譬如百世系，一线传其宗。孟氏醇平醇，继之则有公。何为昌黎书，乃称轲与雄。（昌黎亦指扬氏之疵而辄称之者，溺于辞章之学也，此能明道脉之正。）
○偶作
文章从何生，其道本自然。中天列象纬，川岳蒸云烟。风来水生波，春至花自鲜。人心何所有，出之则绵绵。悟此无文意，至文乃生焉。嗤嗤夸毗子，绮丽徒争妍。
○老境
天运日推迁，人生有大分。隆冬百虫蛰，分耳非为困。老年精力衰，聪明安所骋。冥心了无怍，无怍乃无闷。
☆李绂
字巨来，江西临川人。康熙己丑进士，官至户部尚书。著有《穆堂初集》。
○穆堂来吴，问字于匠门，而学问各有所得，匠门主温雅，穆堂主阔大也。诗品不加修饰，亦复自见风标。
○夏至日荥泽渡黄河
日车方北至，我马独南行。广武风犹壮，黄河浪不平。澄清谁揽辔，凭吊漫沾缨。前路雄关近，（平靖关。）当年驻重兵。
○秋山学圃为张韦斋明府题
庄舄经春只越吟，莱根滋味忆山林。夕阳千树鸟声寂，凉月一庭花影深。堵波原难作宅，磨兜坚已自题箴。惟馀结习残书在，窥见羲皇以上心。（韦斋，匠门弟也。识穆堂于未遇时，去官后，暂留江右佛寺，穆堂作诗赠之。）
○驿南铺不寐
草舍摧颓早戒更，旅人静夜倍凄清。沉沉戍鼓楼头动，宛宛参旗天半横。短桀一空鸡绝唱，败槽百啮马多声。十年梦想公车路，支枕连宵白发生。（荒驿情事，身亲其境者能言之。）
☆方式济
字沃园，江南桐城人。康熙己丑进士，官中书舍人。
○中翰随考枭宗水部居塞上，。服勤左右，以慰晨昏，著《五经一得》，书未成而卒。诗格清真，乐府尤矫然拔俗。漳浦蔡文勤谓其秀骨独异，清音自远，诚定评也。后以子问亭宫保贵，赠如其官。
○远行曲
结束语童仆，鸡鸣看天曙。辞我乡里亲，曳屦出门去。出门口无言，寸心煎百虑。请取囊中琴，暂坐理弦柱。一弹示知音，音新知者故。人情恋乡井，冰霜况岁暮。此身值贱贫，焉能乐完聚？岭高猿坠，水急蛟龙怒。行行将何之，白日沙飞路。（此即省亲出门，别邻里亲交而作。）
○铁五送至蒲河赋别
劳骨不遑席，脂车迫东驰。晴日照大野，去去从此辞。相送蒲河阴，感激潜酸嘶。恋景重须臾，念当生别离。我有数行泪，欲堕还自持。死化桑下蚕，吐君衣上丝。生同比翼鸟，夜夜长相思。生死如浮云，素交山不移。
○八月十七日霜
土床入夜气，骨冷火不湿。起视手种花，委仆墙篱根。早霜才一夕，不缓须臾恩。穷边无林柯，后凋谁与言。柔条爱戕伐，悼惜同兰荪。回忆故乡暖，万里伤征魂。（穷边十字，见投窜荒远，虽抱后凋之节，人谁知者？可以悲其志矣。）
○护菊
盆菊瘦亦花，尺茎缀钱小。荒地苦栽培，强说颜色好。种从邻圃移，南阶溉昏晓。八月藏户牖，扶护费探讨。而胡傲霜姿，翻畏寒霜早。人实累此花，使汝随边草。（人实累花，怨而不怒。）
○扫地
抱帚倚户立，寒风吹衣巾。凌晨汲土井，洒扫庭陔尘。扫尘不扫雪，留取寒意真。弃帚出门望，边尘浩无垠。俯视秽草积，仰见黄云昏，放废敢晏安，劳力清心神。强炼未死骨，涸水潜穷鳞。家破散如雨，一仆随征轮。偶效胼胝力，颜诩辛勤。万里亲童奴，傲惰谁能嗔。
○采萱
晓起望术阡，萱花盈古道。采萱欲忘忧，佩之转纷扰。岂有壮士怀，听命寸茎草！勿谓百年短，计日不为少。忧更多于日，忽忽忧中老。蕙ぇ化为茅，勿叹秋风早。（人能自立，虽处忧患不伤品节，倘荃蕙化茅，即日受和风，亦何益之有哉？）
○蜀锦曲
蜀锦机长越罗短，绣出鸳鸯春水暖。姊妹绮年俱遣嫁，空闺寂处兰膏卸。女贞择对师孟光，依然操作纫兰攘。藏有天孙五色线，鲜明巧夺云锦章，愿缝尧衣与舜裳。（借贞女缝纫传出山甫补衮意，忠爱之思，蔼然言下。）
○城上乌
扬州城上乌，傍晚城楼歇。蔽日飞哑哑，天光乍明灭。扬州极盛推前朝，珠帘画阁闻吹箫。香尘细碾朝复暮，平山迤逦连红桥。一夜神兵渡淮水，炮声震动无坚垒。血溅孤臣旧战衣，降旗不见城头起，雨湿沙青鬼昼哭，至少丰草埋遗镞。饥乌不识太平年，犹想城头啄人肉。（因神兵之速，显阁部之忠，血溅孤臣一联，真觉摸之有棱，鞭之见血。）
○陇头水
河水浊，江水清。妾似陇头水，清浊自分明。昔为田家女，择婿嫁边吏。田夫入城不隔宿，边吏年年在边地。闻道梁州新破虏，敦煌已入中朝土。戍卒受赏官封侯，血裹冰霜凝绣斧。主将笑拥双婵娟，筝琶夜醉穹庐眠。横塘水接陇头去，送妾双泪流君前。（“田夫入城不隔宿”，俚俗语，转与古乐府近。）
○题遂安邹广文效忠图
遂安城，大如斗。贼兵来，县官走。儒官骂贼贼缚肘，乘机遁出豺狼口。集众击贼梃在手，妖星一扫宁鸡狗。贼伏莽，去还来。城门火，栖乌哀。登碑矢石驱风雷，狂氛恶雾层层开。释重围，士民喜。归我绛纱帷，理我旧书史。孤忠未显微官死，当年佐阵儿折齿，儿今抱图献天子。（音节详明，忘其为酬应之作。）
○送朱鹿田之任蜀中
天入万峰攒，羊肠路屈盘。黄巾追往事，朱邑幸之官。复业民无几，催科政待宽。从今行蜀道，歌唱不知难。
○法塔哈门（自注：奉天以北第二关，过稽林百八十里。）
山口严扃月照营，等闲客过待鸡鸣。此身已在重边外，不怕《阳关》第四声。
☆吕谦恒
字天益，河南新安人。康熙己丑进士，官至光禄卿。
○光禄诗烹炼，兄元素司农诗古雅，新安二吕并重于时。
○望岳
马首三峰近，林端万壑封。青天回落雁，赤日抱苍龙。玉女时吹笛，仙人此种松。罡风何处断，忽听九霄钟。（起二十字雄浑苍坚，华岳已落我手，通体只是望，不是聋，此作家本事。）
○西乡对月
纤月照阑干，愁心夜独看。光流千嶂动，影入万松寒。银汉何清浅，金波自渺漫。临风旋起舞，乌鹊过林端。
○宁乡道中
奔峭时相引，盘回势屡迁。雪峰藏白日，云谷束青天。路转啼猿里，人行飞鸟边。悬车频度险。回首失三泉。（自注：三泉，地名。
○藏字、束字，极捶炼之功。）
○望吴岳呈王使君拟山
吴岳高寒蔽蜀门，巡檐望肃心魂。地形近接关山脉，礼秩遥同太华尊。众壑云雷生白昼，中峰星宿落黄昏。凌风欲蹑王乔舄，玉粒丹砂信可扪。（五六语总经捶炼而出，故能字字奇警。）
○送泽州相国予告归里
