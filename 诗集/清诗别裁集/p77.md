<!-- { "loadSidebar": true } -->
不见儿书至，应知下笔难。有心慰衰老，无计说平安。关塞寒云早，门庭落叶残。倘逢南雁过，便当室家完。
○霜迟乐
七月不落霜，卜魁城边糜子黄。八月霜不落，千夫下田总欢乐。官田刈谷载满车，官兵急公先完租。毳帐牛车十日路，驱向城中易茶布。和茶煮谷布裁衣，卒岁不忧寒与饥。人人尽乐霜迟好，荞麦沙田收更早。但愿年年不出兵，官兵皆作农夫老。
○七兄以诗慰病和答
形骸百炼后，心事五更中。苦海终无岸，愁城岂易攻。道危迷老马，边远失归鸿。谁谓青天阔，浮云亦碍空。
○纪事
争看金甲健儿装，玉辇云移下凤皇。（城名）都尉鱼丽开细柳，将军猿臂射长杨。蟊孤露冷摇秋月，风高带晓霜。大阅至尊非好武，良弓不为太平藏。
○与毛会侯
耆英洛社旧登坛，四十归来早罢官。赴召有谁谗贾谊，输租今已累宽。休嫌华发功名薄，毕竟青山岁月难。诗酒柴桑堪闭户，文章千古不凋残。（会侯以邑宰罢官，应鸿博之召，而又不遇，故惋惜之，而复叹其隐居之高，立言之不朽，见人之所重，在此不在彼。）
☆蒋苦
字荆名，江南长洲人。
○河堤曲
走河堤，风凄凄，黄云黯黯落日低。沙边丛树半枯死，荒村无人鸦乱啼。走河堤，风凄凄。
走河曲，风簌簌，填柴作岸芦作屋。西风一夜钜野流，鱼头赤子千家哭。走河曲，风簌簌。（似谣似谚，胚胎变风。）
☆濮淙
字澹轩，浙江桐乡人。
○闻梁蘧玉已寓京口
容易相逢尚未逢，老年亲故喜相从。已辞野店中山酒，望断烟江北固峰。一夜梦游千里月，五更霜落万家钟。莫言人远天涯近，书到楼头第几封？（中有名句。）
○赠方望子入黄山修炼
诗成当代说方干，何事辞家久不还。梦里汤泉非故国，眼前云海是名山。花深古灶凭烧药，月冷啼猿为守关。只是白头慈母在，不教容易别人间。（入山修炼，非儒者事，况有慈亲在耶？送之即以招之，得赠人以言之体。）
☆杨宾
字可师，浙江山阴人。
○考安城为友人累，戍宁古塔，可师赴阙讼冤，得旨之柳条边迎亲，归作《柳边纪略》，塞外人称杨夫子。书法不染宋、元习气，诗体考主沉著，身后散如云烟矣。惟于其门人处得《塞外诗》一册，故所录皆辛苦愁惨之音。
○纳木窝稽
跋涉过混同，所历已奇峭。结束入窝稽，一望更深奥。阴霾不可开，白石安能照？古雪塞危途，哀湍喧坏道。更无人迹过，惟闻山鬼啸。车驱苦艰涩，换马欲前导。霜蹄偶一蹶，流血沾乌帽。魂魄已莫收，童仆徒慰劳。死亦分所当，生岂人所料。但苦历穷荒，庭闱终未到。
○至宁古塔二首
望望古林峰，白云绕其下。登顿及今朝，亦得依亲舍。父母骤相逢，注视还相讶。别时发覆眉，故乃成老大。邻舍争慰劳，应接苦不暇。姓氏未及知，空言聊慰藉。日暮细挑灯，恍若梦中夜。喜极乃更悲，不觉泪如泻。（“父母骤相逢”二句，与“妻孥怪我在，惊定还拭泪”同一真至，而父子至情则又过之。“姓氏未及知，空言聊慰藉”，非身亲其地者不能道也。此种诗岂在语言声律之工。）
上书不得达，生男亦胡为？四十始省亲，问心良可悲。戏彩愧老子，挽须同小儿。西山日已薄，乡国归何时？叹息谓季弟，尔独无分离。承欢廿八载，此乐人谁知？（季弟随侍戍所，故羡其承欢之乐。然不有行者，谁奉晨昏？不有居者，谁陈冤抑？杨氏可云有子。）
○换车行
冰冻马蹄行不止，历尽千山复千水。边门未出已难堪，况出边门二千里。沈阳城外换柴车，柴车换得无人使。坡陀木石相枝撑，谷口泥淖多呀坑。日日辕摧与毂折，翻云覆雨如人情。人情翻覆乌可识，出门步步行荆棘。涕泪沾巾向北风，但见庭闱。死亦得。（直白语，从少陵出，不从白傅出。）
○出威远边门
黄沙漠漠暗乾坤，威远城头欲断魂。芦管一声催过客，柳条三尺认边门。乱山雪积人烟绝，老树风回虎豹蹲。从此征鞍随猎马，东行夜夜宿云根。
☆王戬
字孟，湖广汉阳人。著有《突星阁诗集》。
○王渔洋谓孟《池阳山行》长句，过欧公《庐山高》远甚，而其诗却平直，故不及录。
○秋日游白茅寺次少陵韵
天空灵籁发，入耳心逾静。何许微风过，月林摇客影。人生五浊世，为欢苦不永。争如羝触藩，有如瓶堕井。及兹清夜游，无辞烛共秉。佛香一院深，僧梵四山迥。身尚依迦叶，足真践箕颍。禅灯照宵梦，妄念未能屏。金篦开倦眼，慧目陟东岭。他时礼白云，应上最高顶。
○读放翁集
南流四杰俱惊才，醉心尤在渭南伯。江翻海立富篇章，跃马弯弓老梁益。一寸丹心常炯然，归来垂钓镜湖边。却怜老死空家祭，不见王师北定年。（略其诗集，表其忠义，立言识轻重处。）
☆顾希
字有典，江南长洲人，太学生。
○先生与惠研溪太史为汪纯翁入室弟子，五经纷纶，有井大春之目，诗其偶然作也。然吉光片羽，弥用宝贵。
○姑苏杨柳枝词
行春桥下午风和，画舫楼船次第过。一面青山三面水，不知何处柳阴多？越国佳人旧有名，吴中娇舞不胜情。柳腰合是芳魂化，长向胥台一路生。（原唱系钝翁先生，时和者甚多。几同济南《秋柳》，然风神摇曳，无逾二作。）
☆许润
字俭农，福建闽县人，以子松佶官江苏布政使司，赠如其官。
○己巳六月拜别家慈之楚
荒鸡断续天将曙，游子辞亲寸心悸。霜鬓携灯立槛前，频语加餐暗垂涕。舟子招招促行李，残书数卷裹破被。解维咫尺是天涯，回首空闾人独倚。（发乎至情，可使妪解，东野《游子吟》后，乃有嗣音。）
○闽溪舟行即事
天设南闽多险阻，古今劳役几时休？下滩疑泛银河水，上濑如牵陆地舟。响应风湍歌Ы乃，身藏云木叫勾。笔床茶灶延缘好，准拟浮生托白鸥。
○戊子春自岭南奉老母挈家旋闽
行囊带得岭头春，荔浦珠江过眼频。半世总为天外客。一家今是故乡人。回看东粤名山远，好补《南陔》乐事真。莫问田庐在何处？洛阳季子本清贫。远客旋归，人生乐事，况一家全归，尤天伦至乐也。此种真诗，读者亦为色喜。
○舟泊剑津怀亡友刘复庵
分手齐安隔数春，何缘龙剑合延津。可堪风雨孤舟夜，白发盈头哭故人。（哭故人一层，白发盈头一层，孤舟一层，夜一层，风雨一层，合并写来，如听猿鸣三峡）
☆毛世楷
字古愚，江南吴县人。官光禄寺典簿。
○武昌
百战江山一水萍，武昌宫阙旧亭亭。枝梧蜀汉争持角，控制东南欲建瓴。未定中原安枕席，底思建业厌鱼鲭。只今铁锁销沉后，浪打寒潮入穴青。（自注：销穴尚在。
○此合吴大帝后三嗣主言之，盛衰之感，浑括无遗。）
○秋日感怀
秋夜焚香醮玉真，秋河靥靥动星辰。人间何处投金濑，天上徒闻析木津。同学少年悲杜甫，美人迟暮感灵均。青天碧海吾无悔，且泛南溪采白。（此《感士不遇赋》意也。三四虚含，五六正写，最得浅深次叙。）
☆杨横
字子式，浙江仁和人。以孝闻。生平不惑二氏，布衣中有卓识者。
○汉阳旅中送蔡子汇征游湘潭
相送斜阳外，相逢更几时？共来荆楚地，还赋别离诗。祖席杯堪把，河桥柳挂丝。洞庭他夜月，千里系遐思。
○闰六月初七夜月
南讹莫认火西流，顾兔高悬略似钩。四日魄生方入夜，七回弦上未成秋。先期乞巧穿针线，后月舒光照女牛。半露娥能却暑，广寒深处玉为楼。（字字雅切，第四语疑有鬼工。）
☆沈
字田子，江南吴县人。廪生。
○荒亭
荒亭古墓南，远见车尘灭。墓前双石人，送尽人离别。
○九日
有酒赏重阳，无烦白衣至。恐惊邻舍翁，谓是催租吏。（催租吏，搅潘老不成诗者也，此云惊邻舍翁，用意又别。）
☆吴启元
字青霞，江南歙县人。
○青霞不妄交人，与傅雪堂友善，雪堂显达，位至大中丞，青霞落落，目中如无其人也。后雪堂以事戍辽左，青霞不远五千里走塞外慰问羁客，胸襟磊落，视世之翻云覆雨者为何如哉？
○山海关
地临辽蓟中分界，天限华夷第一关。直绕长城东到海，凌空高障北依山。当年士马何曾战，此日梯航尚未闲。闻道乘槎通绝域，可能身入斗牛间？（沈雄悲壮，此即慰问傅雪堂时作。）
○广宁望医巫闾山雪吊汉管处士
巫闾山上雪漫漫，何处峰头著幼安。木榻跪穿中心久定，黄金锄去眼谁看？沧江水涸蛟龙徙，大漠风高寒。我亦子陵台畔客，绿蓑青笠一渔竿。（三四吊幼安，五六写望雪，神理浑厚之中，格律仍复深细。）
☆沈钟彦
字美初，江南长洲人，诰赠内阁学士，兼礼部侍郎。
○后学周准填讳。
○先君子喜成断句诗，馆于画师汤式九家，汤写一花卉，先君子辄题一诗，年五十馀，专工分隶书，诗偶然作矣。身后稿为人窃去。初刻《国朝诗》时，未能得也。兹于汪氏学徒册子中，得此三诗，皆汤氏馆中作，潜儿时所及见云。
○题画
春林如画罨朝曦，燕立阴湿不飞。柳外有楼帘半卷，掠花双剪莫忘归。
○罂粟花
炊烟时或断贫家，晓起俄看五色霞。任尔侏儒夸独饱，篱头已放火囊花。
○金钱花
邓氏铜山虚设想，沈郎榆荚许为邻。清宵风露频频掷，似向空庭卜远人。（花晓开夜落，故有三四语。）
●卷二十一
☆沈绍姬
字香岩，浙江钱塘人。
○香岩羁迹淮右，垂老不归，浙中诗坛，亦罕数其人者。偶于清江于氏，得手钞一册，亟采入之。其生平出处，未遑详悉。
○钱塘怀古
城上黄云锁戍楼，城头古木叫钩。地从江底分吴越，天向栏前挂女牛。尚有荒祠题伍员，曾无杯酒祀钱Α。可怜人事今萧索，花草依然发故丘。（吴、越之分，以江为界，用江底字，句便不平，此可识捶字之法。）
○寄怀查伊璜先辈
亭亭绝结萧斋，高峙龙门百尺阶。苏晋堂前宜绣佛，马融帐后有金钗。凄凉歌板怜君僻，磊落文章与世乖。爱我巴歌长击节，汝南月旦愧《齐谐》。
○杜鹃
年年啼遍欲残春，午夜枝头血满唇。不尽羁魂悲蜀道，何来处士感天津。声中似怨无家别，地下应怜再拜人。纵使欲归归便得，故宫何处更容身？（中二联俱以对句见灵活。）
○寄家人
归来偕隐计犹虚，垂老他乡叹索居。别久乍疑前劫事，路歧才得去年书。梦如柳絮飞无定，愁似芭蕉卷未舒。记得小园亲手植，一栏红药近何如？（有敦瓜苦，在栗薪，到家喜极，无可措辞，故指瓜苦栗薪以志岁月也。此寄家书，千头万绪，难于著语，故忆一栏红药，讯其荣悴也。此种诗风人之遗。）
○司马懿故居
王业偏安蜀道难，奸雄宁独数曹瞒。中原回首移神鼎，竖子成名建禅坛。城上风幡新塔宇，墓中巾帼旧衣冠。掀髯西指蚕丛路，丞相祠堂尚锦官。
