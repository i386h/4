<!-- { "loadSidebar": true } -->
河汾文献未全空，《盅》上《乾》初有是公。不卜同舟瞻郭泰，徒知《中论》拟王通。芳期虚讯春来鸟，剧饮犹传雪后鸿。他日荜门相修处，下车应拜采桑翁。（以不事王侯重之，中写得信，末订过从，极见篇法次第。）
○潼关
云薄关河紫气长，帝枢曾此撼严疆。河经百二开天地，华枕西南销雍梁。戍火忽移函谷月，征车多带灞亭霜。旧京萧索垂千载，飞挽何由接巨航。
○望岳
太华三峰列峻屏，晴霄飞翠下空溟。晓云东抱关河紫，秋色西来天地青。玉女盆中寒落黛，仙人掌上接明星。乱馀林壑饶遗客，缥缈幽栖赋《采苓》。
☆尤侗
字展成，江南长洲人。康熙己未召试博学鸿辞，官翰林院检讨。家居后，加侍讲。著有《西堂诗集》。
○先生所著《西堂杂俎》传入禁中，章皇帝称为真才子。后入翰林时，圣祖称为老名士。位虽不尊，天下羡其荣遇，比于李青莲云。
○西堂少岁时，专尚才情，诗近温、李。归田以后，仿白乐天，流于太易，虽街谈巷议入韵语中，远近或以游戏视之，比于王凤洲之评唐伯虎。不知四十至六十时诗，开阖动荡，轩昂顿挫，实从盛唐诸公中出也。。《咏明史乐府》一卷，尤为神来之作。今选中所收，皆铮铮有声者，使艺苑人见之，共识西堂面目。
○胡蓝狱
去年杀韩信，今年醢彭越。徐常幸前死，诸公宁望活？丞相戮，将军诛，缺望恣肆固有迹，坐以谋反疑有无，罪止及身或收孥。杀胡党，杀蓝党，数十万人保无枉？文武军民打一网。一斗粟，一座城，一条龙，一连鹰，革左塌回何纷纷，得非此辈之冤魂！（缺望，恣肆二语，胡、蓝之定案也。罪宜及身，连坐者至万数，毋乃滥刑乎？一斗粟以下，皆流贼名。城鹰，庚蒸通韵，纷魂，文元通韵，四韵各自通不相通也。）
○歌七章
九灵山人泛东海，《麦秀》《黍离》歌慷慨。席帽山人隐吴门，残山剩水声常吞。二子不仕亦不死，惟有子中所为极难耳。江西复，广东破，变姓名，北山卧。弃妻子，浮江湘，足已折，身难藏。使者来，引鸠觞，辞亲友，歌《七章》。歌《七章》，悲元亡。呜呼，元亡乃有文天祥！（九灵山人戴良、席帽山人王逢皆元遗民。伯颜子中，西域人，曾收复建昌，出使广东。广东已破，乃变姓名，携鸩自随。后有强之出者，子中曰：“我死晚矣！”饮鸩而死。读末语，子中至今未死。）
○南陈北李
南京有一陈，太学无弃人。北京有一李，太学多端士。李先生，讲《五经》，公侯环坐听《鹿鸣》。桥门荷校辱非刑，诸生举幢呼阙廷，会昌上奏太后惊。陈先生，考绩至，手书《四箴》返金币，招之不住守吾志。危哉履虎幸不噬，两贤道同命则异。君不见西市将杀薛夫子灶下老仆哭不止。（通首是合传体，起用军中一韩一范句法。陈名敬宗、李名时勉，皆国子祭酒，为王振所恶者，李至荷校，陈未加刑，故曰道同命异也。末以振欲杀薛文清，因厨下老仆哭泣而止，转出一事作结，便不平直。）
○王先生
太皇太后女尧舜，宫嫔加刃诛王振。不见高皇竖铁牌，内宫不许干朝政？振乎毁牌太纵横，天子亦呼王先生。先生一开口，天子下殿走。蒙尘事可哀，夺门名亦丑。横尸百万谁首戎，天子犹念先生功。诏取沈香雕小像，巍峨寺额称旌忠。（英宗复辟后，思王振，复其官，刻木为像，招魂葬之，祀智化寺，赐额旌忠，此事真不可解也。国朝祠像犹存，乾隆七年，御史沈廷芳疏请毁像及其碑文，人共快之。）
○北狩
大明天子云端坐，谁人推向沙场堕？窝儿帐外黄龙卧，赤光笼罩望如火。也先耶？伯颜耶？大同赛刊耶？今日宰牛，明日宰马。大妇唱歌，小妻洗。风吹草低，橐驼盈野。送君还归，群呼者者。君不见周骊山、鲁鸲鹆，青衣行酒怀愍辱，五国城中徽钦哭。（全用本事成文，音节极古，“者者”，然词也。）
○对山救我
刘家老公性烈火，满朝公卿锒铛锁。磨刀杀李崆峒，惟有对山能救我。对山慨应真吾事，骑马上门谒中贵。今日何好风，吹得状元至？老公倒屣小跪，焚香把酒劝公醉。醉公酒，我不辞，我一言，公三思。力士肯为太白屈，此事非公谁能之？老公笑请先生坐，当为狂生免其祸。解衣脱帽为公舞，哺糟啜ㄤ无不可，明年天子诛老公，朝里交章荐崆峒。可怜对山罢官去，一身零落污泥中。对山救我李北地，谁救对山康武功？且呼少年共豪饮，手弹琵琶曲未终。琵琶嘈嘈弦何急，声声似诉负情侬。（即以当日情事语言组织成诗，得《史》《汉》叙事体。）
○铁夫人
武皇南巡臣拜杖，良人系狱妾心丧。妾家儿女本无知，焚香吁天诚有之。逻骑缚来坐咒诅，夫妇牵连入圜土。妾今有身不任刑，惟拚一死谢夫君。情辞慷慨相决绝，法吏满堂谁忍闻。一旦天恩并放归，都人夹道尽沾衣。还将前日香重，长祝君王罢六飞。林大辂谏武宗南巡，下狱，（妻黄氏吁天祈免。缇骑以咒诅告，并逮入狱。主者危辞怵黄，黄不承，惟求速死。后得释，夫妇偕出狱，都人曰：“此铁夫人也。”）
○新都叹
新都才人官玉局，入朝手撼天门哭。相公之子状元郎，杖血淋漓投永昌。永昌市上拥诸妓，簪花涂粉双丫髻。白绫新衤戒彩毫光，酒酣起舞龙蛇字。蛮童笑杀老颠狂，万里云南作醉乡。相思独有深闺妇，盼断金鸡下夜郎。（以黄夫人寄诗语作结，倍觉黯然。）
○河套冤
严夏两家鸡相斗，曾铣仇鸾袒左右。严鸡方胜夏鸡孤，铣欲劾鸾何为乎？套未复，身先死。朝玺书，暮西市。将军横尸何足言，宰相骈首宁无冤？君莫哭，君不见金牌召后风波狱。（京师市语，呼江西人为鸡，故有起句。一结大为桂州、石塘生色。）
○臣夫表
臣夫在狱十六年，家有老亲八十九。臣妻置妾未相见，旅舍凄凉誓同守。欲归则弃夫，欲留则违舅。弃夫断饣粥，违舅阙箕帚。臣愿代系狱，放夫暂回首。生当还囹圄，死得瘗陇亩。此疏不忍读，读之血盈斗。弥留始解网，覆盆既 已久。呜呼！夫忠臣，妻烈妇，可与苏张三不朽。（沈炼劾严嵩，系狱共十六年，妻张上书求代，不许。后一年，始释。夏言妻苏、杨继盛妻张亦俱上书代夫，故并及之。诗中全点染疏言，此种本事，西堂所独。）
○吊南塘
副将军，在南郡，杀倭全用鸳鸯阵。大将军，在蓟门，阅兵争跳龙虎屯。结发从戎无不可，筹边更重北门锁。万里长城背朔方，伏波只看飞鸢堕。江陵已没二华亡，倚剑悲歌古战场。白袷角巾归第日，路人谁识戚南塘？惟有白头旧部曲，西风落日叹《烧荒》。（张江陵当国，谭纶为总制，戚继光为蓟镇，得以保全。江陵与纶先后没，戚移镇岭南，旋罢官矣。二华，纶字也，部将陈第作《烧荒行》以悲之。）
○ィ鸾火
贵妃方辞坤宁去，选侍旋向乾清住。封后封妃许不许，手提哥儿咄咄语。防微杜渐争移宫，专制垂帘事不同。先皇末命犹在耳，ィ鸾一火何匆匆！雉经入井传闻异，保全母子无他意。宫闱骨肉贵调停，难将国事行家事。诸君莫争郑与李，奉圣夫人又至矣！（此言李选侍居乾清宫，杨涟争之，乃移宫也。首以郑贵妃引入，末结到客氏之蛊惑，一语言下凛然。）
○赵高传
委鬼当头坐，茄花满地红。赵娆曹节私相通，老祖太太配公公。月华门前车斗风，涿州道上马游龙。内操挝鼓鸣刀弓，犴狴流血朝班空。祠堂昭德兼崇功，干儿义子多如虫。读史至此惟三叹，殆哉岌岌将作难！满朝弹章君不见，中宫独看《赵高传》。（委鬼，谓魏忠贤，茄花，谓客氏，北音读客为茄。老祖太太，群小称客氏也。熹宗见张后观书，问何书，曰：“《赵高传》。”忠贤闻而恶之，屡欲倾陷。）
○思陵痛
思陵在位十七载，四海分崩成瓦解。去年失楚今失秦，大梁水决武昌焚。虎豹九关谁与守，三军倒戈百姓走。君王仗剑死煤山，母后宫中殉玉环。桐棺一寸道旁置，故老行人多掩涕。入庙应呼十四皇，儿家何罪致天亡？新鬼号兆旧鬼哭，钟ね惨裂灯无光。高勿哀，文勿怒，自古兴亡有天数，顺处得来顺处去。君不见宋家遗骨瘗冬青，昌平郁郁松楸树。（明得天下于元顺帝，李自成僭号，亦曰顺。末归美本朝，得立言之体。
○李西涯《咏史乐府》，王凤洲病其太涉议论，
既又称为奇旨创造，名语叠出，而以规模古格者为西子之颦，邯郸之步，是初议之而终许之也。西堂《明史乐府》虽宗其体格，而音节古奥，别白是非，审断功罪，则又过之，诚天地间别开一种文字也。元本百章，今录十四章尤矫矫者。）
○民谣
急丈田，长洲县。田几何，百馀万。奉部文，一年限。朝廷丈田除浮粮，浮粮若除须补亡。下跨河水上山冈，菜畦菱荡都抵当。插旗四角周中央，男奔女走群忄章惶。上官督县令，县令责里正，里正不识弓尺寸，转雇狙狯代持筹，长短方圆一手定。一手定，一手更。私田缩，官田盈。移重挪轻无不有，田主瞠眼不敢争。县家覆丈岂能遍，但取溢额可考成。急丈田，限一年。官经票，吏索钱。官田未见增什一，民钱已闻费万千。君不见一县图书七百四十一，日造黄册堆积高于山。（用常言俚语入诗，转近《古乐府》，胸次具有造化炉也。此种笔墨，又在元、白、张、王之外。）
○蓟州小病
及予回马首，犹尔滞渔阳。一病家千里，孤灯泪万行。道途横枳棘，天地日冰霜。苦忆柴门卧，山妻检药囊。
○送曾道扶司李汉中
江陵驿路满梅花，计日连云出谷斜。大丙山高环二华，五丁峡远接三巴。蒲鞭宽厚随羌俗，骢马威仪近汉家。更上陈仓怀古迹，武侯残壁起悲笳。（音节高亮，七子中近李沧溟。）
○别长安
只合渔樵老此身，底须辛苦入风尘？一官未许因人热，十口翻成为仕贫。阊阖天高逢鬼谒，江湘地远逐孤臣。非关圣世簪缨短，为有青山待逸民。
来来吊望高台，台上黄金真可哀。一代贤良《卜式传》，千秋流涕贾生才。狺狺多口何为者，衮衮诸公安在哉？燕市遨游今不见，吴门变姓且归来。（吊古中直抒怀抱，一肚皮不合时宜。
○中有数字系晚年改本手授者。）
十年踪迹漫劳劳，风雨周游有敝袍。短棹独临沧海阔，单车直上太行高。穷途恸哭谁哀阮，荒径欣奔自拟陶。且待向平婚嫁毕，指挥五岳属吾曹。
不如归去不如归，归去来兮知昨非。千里壮心天马下，一朝适意野鸥飞。焚书并瘗珊瑚笔，解绂先载薜荔衣。犹有吴钩抛未得，酒酣常舞钓鱼矶。
