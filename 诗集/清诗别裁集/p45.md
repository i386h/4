<!-- { "loadSidebar": true } -->
汴河之上河如弓，汴河之下河如龙。弓行千里正一曲，龙性变化无常踪。神禹凿九河，放著渤海中。千五百年尚一决，大亻丕不北而趋东。遂令梁泗间，至今朝陆暮壑无终穷。杀湍捧土谅非策，排沙漉海难施功。《河渠》之书一寸纸，蜩螗万喙听者聋。提纲挈目示要领，客邸幸见中丞公。中丞勋绩高当代，保障之功汴河最。汴城万里初为鱼，河北金堤又横溃。公也捧节来治河，赤手与塞滔天波。指挥人徒三十万，北河柳尽南河柯。大帚如山小如堞，一浪不敌冲风过。晨餐掬泥土，夕眠枕盘涡。以身为石发为草，乃感帝力鞭鼋鼍。荆隆口闭神马塞，汴河南北重蚕麻。岂知功高定遭忌，讴吟翻促弹章至。旋闻东郡罢王尊，那得通侯赏延世。自尔长揖还东山，角巾啸傲江湖间。弈秋敛手向棋局，坐看黑白纷斑斓。昨闻清口决，又报漕河干。高堰塞复漏，归仁筑未完。胸中热血不可呕，相逢当路只缄口。丁宁翻向芒鞋客，画笏川原尽纡直。淮泗之间皆土山，眼前此意无人识。（自注：方云：一石水而八斗泥，河日南徙，南中地亦日高，淮、徐间遍地皆水，实遍地皆山也。）养痈裹创愁内蚀，不病河南病河北。负薪沉璧徒区区，疏不成疏塞非塞。吁嗟天意难可知，劝君且尽金屈卮。淮黄清浊乱已久，南土岂合偏疮痍。复禹旧迹理亦得，灾黎百万将安之？吁嗟天意难可知！且为公歌汴河诗，洗眼坐待河清时。（下流不泄，上流日高，宜汴、泗、淮、徐间民常为鱼也。绩劳者斥，而任事者比于养痈流毒，何时已耶？惟听之天意而已。）
○赠杜于皇
男儿无家复无国，六合飘然一孤客。客行落落云出芩，其去无迹来无心。山水佳处便淹泊，偶然相逢不可寻。黄冈豪士世无偶，胸吞云梦者八九。神鹰铩翮不能飞，丹霄碧海将安归？三十年来泛江舸，大块无尘能著我。商山须眉大泽裘，游戏人间无不可。往年访友扬州城，州人喧呼看岁星。如云冠盖趋门庭，先生酣眠醉不醒，醒来洗眼焦山青。金焦如螺意不快，一叶翩然下江濑。青丘方壶不可期，白龙赤鲤遥相待。我亦汗漫之遐亏，束发结交多老苍。惟翁差池未识面，江云关树空相望。锡山叶脱蠡湖朗，散步禅房见筇杖。怪来避地已经年，笑我劳劳逐尘鞅。昆明劫火方洞然，老鳌山波接天。土偶桃人莫相笑，久客会有还山年。先生无事但宴眠，大瓢满酌清泠泉。君不见君家杜陵丧家者，茅屋秋风泪盈把，挥泪高歌《洗兵马》。（是畸人，是豪士，是诗老，而归于遗民，奔放顿挫，有千金战马流波蓦涧之奇，一结尤见神勇。）
○烈士行赠赵义庵
〔义庵，汴宋裔孙也，为人精悍勤敏，京口顾侍御奇重之。侍御以事见法，义庵独身入都，经纪其丧，脱两孤于厄，有古烈士风。余与侍御弟交旧，因识义庵。今秋重遇之金阊，悲其老大远蹇，而高节罕有闻于世，遂为歌以叙之。〕
宝刀削葵马守户，当今烈士贱如土。举头不识赵王孙，空向陈编吊婴杵。王孙二十逢乱离，才高胆盛无人知。江东顾荣目如电，一豹贱却千羊皮。玳簪珠履正杂沓，王孙落落无他奇。邛崃坂上高车覆，御史门前乌夜哭。三千上客散如星，义故儿郎抱头伏。可怜端正骑羊子，鞭笞蹴蹋奚官里。白楸三寸无人收，骨肉苍黄窜荆杞。王孙此时气拂云，赤手真入磨牙群。陈容甘共藏洪死，习脂不畏曹瞒嗔。精诚贯日智略凑，抱还孤儿如有神。潜藏抚护麟种存，丁宁莫遣家人闻。沉吟此事廿寒暑，中郎坟土蒿如柱。王孙落魄尚关河，失路骅骝老无主。昔年遇君清淮流，今春遇君燕市头。苦言奔驰不称意，一官束体如赘旒。苏台何意仍相值，短鬓尊前泪双滴。瓠瓜在地根在天，黄杨一闰一回厄。吁嗟万事如惊波，翻云覆雨何其多！褚渊封侯袁粲死，如君岂得辞轲？萧萧凉雨胥江暮，题诗别有伤神处。江头不见酒家佣，瀚海羝羊何日乳？（起用兴体，见眼前义士不能识别，而徒凭吊古人为可慨也。中叙其秉心之诚，赴义之勇，机智之密，而终于落魄不遇，将归泯没，能毋抑郁于中耶？此种诗当羽声慷慨歌之。）
○登五老峰最高顶
我浮鄱湖望五老，万仞秀出天中间。云气蒙笼乍开合，恍疑蓬阆难跻攀。岂意今朝策藤杖，逍遥遍踏五峰上。寒空啸裂碧玻璃，大地山河收寸掌。南康军城一叶浮，扬澜左蠡横天流。白沙赤岸错如绮，烟林点点天南州。天公妒我尽远景，故遣飞云夺峰顶。如轮如席掠面来，万象斯须不留影。乘云我欲之帝廷，稍为匡君呜不平。兹山何者让衡霍，不岳不镇谁使令？一笑颠仙扶我住，世上空名了无据。餐霞吸露快即休，多口无遭帝阍怒。（先生为多口所增，故尔落职，末路随所感触，借以抒写，空灵变幻，实处皆虚。）
○华峰顶
昆仓之脉从天来，散作岳镇千琼瑰。帝怒东南势倾削，特耸一柱名天台。天台环周五百里，金翅擘翼龙分胎。峰峦一一插霄汉，涧瀑处处奔虹雷。华顶最高透天顶，万八千丈青崔嵬。乘云御风或可上，我忽到之亦神哉！游氛豁尽日当午，洞视八表无纤埃。南溟东海白一杯，括苍雁宕青数堆。千峰簇簇莲花开，中峰端严一莲台。华藏世界宛如此。醯鸡不识良可哀。渺茫夸阆苑，荒忽求蓬莱。何如天台灵异在人境，劫火不到无三灾。神泉自流，琪树不栽，弥山药草，满谷丹材。应真隐显混樵牧，飞仙游戏同婴孩。羲之乏灵骨，太白非仙才。已住神山却归去，空馀石屋寒苍苔。我已梦觉墙根槐，安能更逐鱼龙う。径须习定栖峰顶，饱看沧桑三百回。（文章最重起手，如张说作《姚崇碑》，起手八柱擎天数语也。题得昆仑之脉从来二语，下便纵横说去，无不中节。中一段眺望山海，状出天台如莲华之形，而华顶又如莲台，真是兴酣落笔。予尝登其顶，愈知此诗之佳。）
○荔支盆
荔支盆，来三山，枝头壅土生根难。荔支盆，上建浦，冲波峻滩挽舟苦，短逢愁日复愁雨。荔支盆，过仙霞，千夫肩荷百吏遮，汗流骨出愁鞭挝。从此浮江溯河去，严程昼夜不停住。焦枯颠顿十存五，寥落猩红缀孤树。蓬莱宫中掩露尝，冰丸入口流琼浆。宁知一丸数金值，百旬劳扰千村忙。大臣事君自有礼，忠孝不在养口体。争新作俑彼何人，绎骚烦费无穷已。不贵异物惟吾皇，勤求民隐恒如伤。谁能上书罢贡献，令人千载思唐羌。（东坡“洛阳相公忠孝家，可怜亦进姚黄花”，犹属婉讽，此正襟而谈，归美君上，而望臣下之陈书，尤为得体。）
○金山
万古标形胜，中江一柱尊。水分天作堑，地坼海为门。钟磬来波面。蛟龙聚塔根。蕲王血战处，坠马有惊魂。（张祜《金山诗》一结不振极矣，此真神完气足。）
○峡江
峡江山对锁，不觉有江来。船向羊肠出，城临虎穴开。烧穿岭急，水碓拨云回。客鬓先秋白，何烦一叶催。（一起峡中形势写尽，此下直如破竹。）
○赠钱饮光
蹀血生还万里天，土床树屋尚依然。笺余《易象》研朱细。踏遍云山著屐便。久矣泥涂书亥字，凄其衰白感丁年。谁怜灵武麻鞋叟，老向空山拜杜鹃。（钱先生一生学问志节，悉为传出，“亥字”、“丁年”，脱胎飞卿，而工力亦可相敌。）
○经姜给谏墓作
青峰一曲抱愁云，中有先朝谏议坟。往日儿童识邹浩，到今野老哭刘ナ。山头树屋称残卒，地下戎衣见故君。埋骨便为干净土，丰碑华表漫纷纷。（给谏临没曰：“我奉先帝命，遣戍来此，殓我当以戎衣。”其子从之。）
○二姜先生祠（自注：给谏采、行人垓。）
轼辙齐名世早知，百年忠义系人思。忠传折槛排奸日，义想衔刀伏阙时。两地青磷埋宿草，一山红树妥新词。吴门野老多相识，雪涕争看《幼妇碑》。
○白雪楼
百尺高眠四海空，沧溟文坫夙称雄。生平娄水埙篪应，死耐虞山玉石攻。盛世才华容傲睨，达人官爵谢牢笼。清严标格依稀在，华鹊苍寒落水中。（四语耐攻，攻而不尽破也，犹刘随州“五言长城，秦系攻之”之意，若二袁、钟、谭竟不耐攻矣。于此见下字之妙。）
○登嵩山绝顶
不辞触热上嵩巅，欲遣双眸尽八埏。翠岭千重包楚塞，黄河一线下秦川。长安远隔浮云外，乡国微分匹练边。清啸一声鸾鹤应，随风飘去落何天？（声彻层霄，高于王、李登岱诸作。）
○吴圣玉归自辽左志喜
梦想流人紫塞边，每依雁候祝南旋。不图真有珠还日，始信非无羝乳年。人痛嵇康罹横夭，天哀李燮予生全。乡音无改容颜肖，破涕应知慰九泉。数行墨牒只身归，叹息家园事总非。门巷凋残馀燕垒，亲朋零落半鹑衣。难寻手泽书千卷，且拜荒阡树十围。野老村童争拥看，乌头能白世间稀。
○赠屈翁山
燕山晋塞早凭陵，老去丘园自枕肱。奉母安期蒲九节，著书弘景阁三层。琴心久歇辞谣诼，龙性初驯避弋。终竟才人须学道，才华减处道缘增。（果能敛才学道，则无身后之浮言矣。赠人以言，正应尔尔。）
○浴日亭
孤亭临望尽重溟，天水相摩不断青。日跃半洋皆紫电，潮来大地一浮萍。鹏游世界原空阔，蜃吐楼台自杳冥。何必褰裳慕蓬岛，当知此地即珠庭。
○羊城杂咏（录一）
历山尚住宋遗民，文陆当年事苦辛。穷海不春犹正朔，孤航无主自君臣。忠魂郁作潮头怒，浩气蒸成蜃阙新。异代流风多感激，草间时有纳肝人。（吊文、陆而并及明末诸忠，捶字结响，掷地当作金石声。）
○广武
盖世英雄项与刘，曹奸马谲实堪羞。阮生一掬西风泪，不为前朝楚汉流。（嗣宗含蕴意为作者道出，知人论世，正须如此。）
○天柱峰僧饷黄独
黄独分来瓦铫边，香丁紫芋大于拳。笑他懒瓒浑闲事，误却长源三十年。（借煨芋事比例，巧于立言，诗人之心，比似春蚕作茧。）
☆徐钅九
字电发，江南吴江人。康熙己未召试博学鸿辞，授翰林院检讨。著有《南州草堂诗》。
○虹亭先生为龚端毅赏识。端毅临没，谓梁真定曰：“负才如徐君，可使之不成名耶？”于此见前辈之爱才，而虹亭之见重于端毅，实有使之心折者也。生平填词极工，晚岁成《本事诗》，远地购求，比于洛阳纸贵。
○送方尔止还金陵
尔从水来，片帆不肯住。乘风夜过洞庭西，芦花瑟瑟满寒渚。渚清沙白今送君，朔风旅雁高入云。官司捉船船户避，津吏前头不敢行。问君归思一何切，笑指征衣已百结。旅馆朝来花正繁，客愁今去柳堪折。双桨随君送君去，莫忘江城离别处。遥指金陵宫阙旁，蒋山夜火乌栖树。（住意尽而不尽。）
○落花篇
