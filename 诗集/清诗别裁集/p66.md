<!-- { "loadSidebar": true } -->
涧水奔山啮石根，逆流百折趋铁门。铁门山上垒培在，居民曰是陈公屯。瓦砾崩翻烧黔黑，荒冢草白天黄昏。犹传壬午世反侧，函谷关溃无完邑。我公陟辟石，率民坚守勿降贼。贼移檄文谓公语：弹丸区区何自苦？公挥炮石击贼军，双眦俱裂詈狗鼠。黄巾万众并牛力，飞镞满眼天地黑。累卵难支巢树倾，苍颠黄口遭磔。更张空无所惧，齿龈血颈僵不仆。同时哲嗣亦罹殃，遗民负土营双墓。吁嗟乎！天柱地维昔崩摧，金城铁瓮空崔嵬。北门锁钥堕燕蓟，上东门亦军延开。迎降倒戈满眼是，公独守死何雄哉！春来杜宇犹啼血，瓦棺不朽常山舌。落落青松三尺堆，常照嵩峰万古月。
○早发褒城
旅客闻鸡早，征车发驿亭。江城摇落月，石栈出寒星。林启前村白，天回远岫青。七盘关下水，幽咽不堪听。
○梁州
蜀道天难上，梁州路已遥。岷れ蟠北戒，江汉导南条。落日七盘岭，晴天万里桥。独留怀古意，歌哭未能销。
○留别汉南诸子
白起城边草，年年怨别离。汉王台上月，夜夜照相思。歧路自兹去，故人何处期？涔淫数行泪，东尽汉江湄。（兹取其格，不在语言之工。）
○栈中
九折征鞍一敝裘，壮游心曲在梁州。山当子午纵横处，水落褒斜日夜流。秦氏馀威碑字灭，汉家残烧石痕留。昔年义舍劳寻问，衰草寒烟见旅愁。（前七子中，近李北地。）
○潼关用崆峒原韵吊孙司马
汉京形胜枕雄关，指顾山川一掌间。地险半开函谷月，天青唯见首阳山。中官催战来何疾，司马挥戈去不还。万古黄河流血泪，春风惨淡旅人颜。（吊孙传庭也。传庭几灭寇，因天雨催战而败，传庭死而明亡矣。一结深惋痛之。）
○金川门咏史
金川北望日黄昏，闻道燕师入此门。不见古公传季历，只知太甲是汤孙。风雷岂为鸱变，江汉难招杜宇魂。南渡降旗何面目，西山省恨旧乾坤。（议论正，音响高，此种诗用全力而成。）
○孙大帝庙
仲谋才志拟难兄，江左开基事竟成。仇国称臣缘底急，同盟归妹却相倾。南邦文武材何在，东鄂江山迹已更。惟有遗宫传避暑，古苔荒草对孤城。（降曹丕而谋西蜀，何颜见桓王于地下耶？愚尝有句云：“彼亦豚犬流，乌足称英雄。”）
○荆州怀古
尝思痛饮读《离骚》，万古伤心在二毛。《风》《雅》以还兼正变，怀襄之独忧劳。同官已妒能文宠，弟子犹传和曲高。此日九原难可作，东门隐隐见蓬蒿。（颔联写尽屈子生平。）
○严子陵祠（自注：祠在巩县。）
霜落秋城木叶丹，客星祠畔肃衣冠。故人无意骄同卧，天子何能屈一官。严濑江山空浩渺，原陵松柏自高寒。东都多少知名士，不及冥鸿一羽翰。
○山海关
天际重关虎豹扃，前瞻云树尚冥冥。山馀落日千峰紫，海泻遥空一气青。汉塞烽烟亭甓坏，秦城膏血土花腥。漫吟碣石东临句，绝代雄才敢乞灵。
○许由冢
青山顶上一孤丘，俯视陶唐十二州。偶使人间知姓字，遂教颍水ネ清流。
○荆山（自注：怀远即卞和采玉处，有抱璞岩。）
玉蕴山辉自有期，匹夫眩璧罪何辞。那知太璞元来贵，不在连城互易时。（见玉之贵不在既剖后也。为比德于玉者增长声价。今之抱璞者，急欲眩奇于人，何哉？）
☆陈璋
字钟庭，江南长洲人。康熙甲戍进士，官至翰林学士。著有《东冶集》。
○学士系左之先生令嗣，韵语克承家学，即应制诗亦不肤浮，其本领可知矣。
○闽山杂咏
初识南瓯路，滩船匝月程。江留螺女迹，台记越王名。地气三春冷，天时半日晴。谁呼行不得，江上鹧鸪声。
属国沧溟外，雄图压巨鳌，城隅防鼠雀，市上卖弓刀。旗鼓双峰雨，楼船八月涛。将军今坐镇，冠盖路相高。
万井山环抱，南图亦壮哉！槎从天汉上，门傍海云开。乌石藏幽寺，青榕荫古台。到今传擘荔，坛坫愿追陪。
○七月己未恭接诰命
少作贫家妇，归宁更不归。九京加翟，六月感牛衣。（自注：前室王氏归余才半截，旋有历下之行，遂成永诀。）故镜照颜惨，宵灯入梦稀。此生同穴誓，何日重相依。
○过张桓侯故居
汉鼎三分日，桓侯战伐高。心犹轻马赵，气已夺孙曹。卤莽生何惜，精灵死亦豪。英风留涿鹿，不剪旧蓬蒿。不填故实，自是桓侯，移壮缪不得。
○送高鹤洲范舒山家讠刃叔诸侍御西征
日下闻天遣。荒寒万国西。非关驱獬チ，直欲掣鲸鲵。倍道旌麾远，先锋铠仗齐。书生能慷慨，临别不含凄。（结意见诸臣忠爱，不作儿女态也。余前亦有句云：“食禄自应持正论，至尊终是重良才。”见主臣交得。）
揽辔平生志，防身一剑依。行间回斗气，马上带霜威。出塞诗应壮，从军事亦稀。王师定神速，好唱凯歌归。
○秋猎应制
羽林按部下天阊，大漠风高两翼张。猎火烧原秋草黑，阵云围碛暮山黄。太平不废三驱盛，神武能调七萃良。应有非熊占吉梦，游畋自古陋长杨。
○沧洲兄席上咏冰
客醉宜供醒酒冰，水晶盘内露寒棱。直疑夏月常堆雪，不待秋风始扫蝇。裁作花纹看顷刻，削成山势笑凭陵。多君心地清如许，好为人间散郁蒸。（两联俱耦句，胜予前《奉敕和御制咏冰原韵》中云“蚕种应知幻，山容未许凭”，遥遥印合。）
○西出居庸关
西出雄关路屈盘，风云重接旧征鞍。山如屏合窥天小，水作虹流入耳寒。万里女墙连雁塞，百年兵甲洗桑乾。太平气象无中外，镇朔台高立马看。
○闽滩竹枝词
船如纸薄不经风，三扇低遮箬叶篷。万丈龙潭千尺浪，也堪愁煞铁梢公。（闽谚有“纸船铁梢公”之语。）
虎踞龙蟠似此无，风雷怒挟一舟孤。千堆乱石排刀剑，直作南阳八阵图。
☆张逸少
字天门，江南丹徒人。康熙甲戍进士，官至侍讲学士。
○北征凯旋诗
独断行天讨，亲征下诏书。六师谁敢敌，万里总长驱。列缺轰雷炮，横参耀隼。钩陈环紫极，肃肃护储胥。
变化鸟蛇阵，横纵虎豹韬。风生群马啸，日落大旗高。御仗森金甲，军锋淬宝刀。胜兵严壁垒，谁敢卸征袍。
圣泽如时雨，军中尽感恩。犀衣颁七校，骏骑给千屯。令自秋霜肃，纶同春日温。众心连指臂，饮马黑河源。
神兵天上落，迅疾下兰皋。螳臂当车辙，洪炉燎羽毛。妻孥俱自尽，丑类敢潜逃。已奏犁庭绩，应将弓矢橐。（地中鸣鼓角，天上落将军，已为胜兵，况天子自将，从天而下乎？一气相生，无一懈笔，六章中尤推神勇。）
俘谍邀宽典，恩先赦胁从。军门齐款缚，圣度自包容。日逐诚难赦，昆邪亦可封。因知沙漠外，俯首望。
扫穴传方略，丰碑勒武功。亦曾资众策，只自断宸衷。战伐夷头曼，威名俪有熊。归来颁赏赉，燕飨赋《彤弓》。（亲征至凯旋六章，已备章法、句法、字法，无弗老成，应推能手。）
●卷十八
☆高其倬
字章之，奉天铁岭人。康熙甲戍进士，官至户部尚书，谥文良。著有《味和堂集》。
○文良馆选后，乞假读书数年，然后就职。生平学术政治，俱有根本，所为诗其言有物，匪求工于队仗声律之末也。古体尤卓然，而外间所称，转在近体。
○行役晓发
飞鸟翔遥林，衔哺恋故枝。人生重离别，况我亲衰时。升堂告行役，暗泪肠中垂。未言向何处，先说还家期。慈亲起送我，语好颜色凄。爱我不便哭，愿我平安归。家贫万事乏，供馈倚病妻，嫁衣典已尽，不复馀帏。男儿羞低颜，舍子将语谁。在家同一愁，出门成两悲。伤心最何物，双轮八马蹄。今日行门前，明日行天涯。塞水呜咽流，木叶高下飞。天晴尚愁人，风雨秋凄凄。（舍至情无以成诗，先写慈亲之慈，次写闺中之贤，万事倚托，字字从心坎流出，与东野《游子吟》可以并读。）
○古北口
九边雄寰中，古北乃其一。北顾阚居庸，南境抵辽碣。屹然介其间，长垣兀积铁。高冒峰峦巅，低竟蛟龙窟。晴空展虹霓，海势现城阙。千里不可穷，随山远曲折。城头一А土，黎庶九州血。作俑越与秦，流弊及明末。貂秉国成，书生总戎律。志拟封狼胥，兵不逾房闼。飒沓西风来，万骑射南月。腾凌在俄顷，若蹴蚍蜉堞。深源竟丧师，无忌空抱节。可怜边沙中，青磷照白骨。城同夏鼎倾，事与秋烟灭。龌龊何足论，阶厉病前哲。不见张韩公，筑城门不设。从来守边术，能战守可说。更有必胜方，千古同一辙。赤子付龚韩，白麻命萧葛。（奄人秉成，竖儒总戎，犭攸犭攸狒狒，驱赤子为白骨矣。末见能战方许能守，而要归于循吏之爱民，贤臣之执政，诚拔本塞源之见也。此种正论，可以勒诸金石。）
○晓行
早行无定时，愁客苦夜永。出门望明河，月在西峰顶。木叶落衣上，马蹄踏人影。荒鸡树上啼，秋星露中冷。情惬耳目幽，身倦道途迥。荦确闻车声，更上东南岭。（“四更山吐月，残夜水明楼”，读者如亲见其景，“出门望明河”二语亦然。）
○蓟州新城
于役季冬月，东入渔阳城。城圮五十载，奉诏新经营。墉堞一云具，筑作工遂停。胡不事宏丽，役物劳皇情。此州实险要，世界方升平。长驭控八极，内地固所轻。昔当明之季，置镇藩神京。高起两重郭，遍征九州丁。城中贮刍粟，城上罗旗旌。蓟门大帅任，郑重属老成。高议百僚会，推毂千人英。且复命丙魏，不啻求韩彭。陛辞涕ォ澜，密诏言丁宁。志鸣伊吾剑，意洗鱼海兵。长计一蹉失，塞马仍纵横。连营一日溃，列嶂同时崩。尘来白日匿，烧猛苍天。九门戒楼橹，六府严关扃。平安一星火，重比千金琼。传呼达禁闼，夜寝始不惊。外召勤王师，内办迁都行。下诏责专阃，幕府空抢攘。拥兵不敢救，闭壁如聋盲。侦敌已出境，追骑甫及。杀人取其元，受赏都堂厅。累累鞍上极，一一田间氓。更奏塞外勋，肯耻城下盟。懦帅肆欺谩，敌生门庭。既以杀其躯，患亦贻朝廷。呜呼厉有阶，夫谁滋乱萌。或云右文士，误国由书生。或云吝边饷，饥卒难力争。南史与董狐，百喙同一声。敢独曰不然，奄寺实彗荧。监军专将柄，司礼为阿衡。众贿水输海，百度禾生螟。笞杀壮士，罗织戕名卿。刚鲠靡孑遗，婀忌忠诚。肯效鸷鸟击，转畏走狗烹。潢池弄兵者，竟射承天闳。缅维开创初，明祖垂家型。内官止四品，洒扫供使令。外事付卿贰，著戒在屏。孰畀铁牌毁，坐见九鼎倾。惜哉兴戎首，未正司寇刑。我皇法殷鉴，典制原《六经》。寺人无官阶，；置员有定程，衣冠带履外，越者诛窜并。皇皇一王法，万世其勿更。愿献五百字，勒作城隅铭。（军政之坏，至杀百姓以献级，大帅猛于盗贼矣，而其实原于司礼监监军克兵饷，戕名卿，冒战功，至于蚁贼峰起，而宗社随以陨焉。明祖初制，谁实毁之至于此极也。末归美本朝典制，禁辑寺人，真可垂法万世。
