<!-- { "loadSidebar": true } -->
雁门尚书受专征，登坛顾盼三军惊。身长八尺左右射，坐上咄吒风云生。家居绝塞爱死士，一日费尽千黄金。读书致身取将相，关西鼠子方纵横。长安城头挥羽扇，卧甲韬弓不忘战。持重能收壮士心，沉机好待凶徒变。忽传使者上都来，夜半星驰马流汗。覆辙宁堪似往年，催军还用松山箭。尚书得诏初沉吟，蹶起横刀忽长叹：我今不死非英雄，古来得失谁由算？椎牛誓众出潼关，墟落萧条转饷难。六月炎蒸驱万马，二崤风雨断千山。雄心慷慨宵飞檄，杀气凭陵老据鞍。扫箨谋成频抚剑，量沙力尽为传餐。尚书战败追兵急，退守岩关收溃卒。此地乘高足万全，只今天险嗟何及。蚁聚蜂屯已入城，持矛目呼狂贼。战马嘶鸣失主归，横尸撑距无能识。乌鸢啄肉北风寒，寡鹄孤鸾不忍看。愿逐相公忠义死，一门恨血土花斑。故园有子音书绝，勾注烽烟路百盛。欲走云中穿紫塞，别寻奇道访长安。长安到日添悲哽，茧足荆榛见眢井。辘轳绳断野苔生，几尺枯泉见形影。永夜曾归风露清，经秋不化冰霜冷。二女何年驾碧鸾，七姬无冢埋红粉。复壁藏儿定有无，破巢穷鸟回将雏。时来作使千兵势，运去流离六尺孤。傍人指点牵衣袂，相看一恸真吾弟。诀绝难为老母心，护持始识遗民意。回首潼关废垒高，知公于此葬蓬蒿。沙沉白骨魂应在，雨洗金疮恨未消。渭水无情自东去，残鸦落日蓝田树。青史谁人哭藓碑，赤眉铜马知何处。呜呼材官铁骑看如云，不降即走徒纷纷。尚书养士三十载，一时同死何无人，至今唯说乔参军！（参军，《序》中名元柱，《列传》名高迁，互有异同。
○孙公先擒高迎祥，后几灭李自成，当时可倚以平贼者，惟卢忠烈公与孙公。自二公为权臣所抑，先后死而明遂亡矣。诗中详叙生平，与本传表里。惟公之败也，由于权幸催战，军无见粮，又大雨七日夜不止，此大关系。诗中再醒出几语，尤能动人。
○七言古，如《雕桥庄》、《田家铁狮》、《松山哀》等篇，皆有关系诗，而径路或有未清，故不概录。）
○画中九友诗
华亭尚书天人流，墨花五色风云浮。至尊含笑黄金投，残膏剩馥鸡林求。思白。太常妙迹兼银钩，乐郊拥卷高堂秋。真宰欲诉穷雕搜，解衣盘礴堪忘忧。烟客。谁其匹者王廉州，神姿玉树三山头，摆落万象烟霞收。尊彝斑剥探商周，得意换却千金裘。元照。檀园著述夸前修，丹青馀事追营丘。平生书画置两舟，湖山胜处供淹留。长蘅。阿龙北固持两矛，披图赤壁思曹刘。酒醉洒墨横江楼，蒜山月落空悠悠。龙友。姑苏太守今僧繇，问事不省张两眸。振笔忽起风飕飕，连纸十丈神明遒。尔唯。松圆诗律通清讴，墨庄自画归田游。一犁黄海鸣春鸠，长笛倒骑乌牛。孟阳。花龛巨幅千峰稠，小景点出林塘幽。晚年笔力凌沧洲，幅巾鹤发轻王侯。润甫。风流已矣吾瓜畴，一生迂癖为人尤，僮仆窃骂妻孥愁。瘦如黄鹄闲如鸥，烟驱墨染何曾休。（僧弥
○用《饮中八仙歌》格，而绝异其面目，所以可贵。）
○雪中遇猎
北风雪花大如掌，河桥路断流澌响。愁鸱饥雀语啁啾，健鹘奇鹰姿飒爽。将军射猎城南隅，软裘快马红氍毹。秋翎垂头西鼠暖，鸦青径寸装明珠。金鹅箭褶袍花湿，扌同酒驼羹马前立。锦靴玉貌拨秦筝，瑟瑟鬟多好颜色。少年家住贺兰山，碛里擒生夜往还。铁岭草枯烧堠火，黑河冰满渡征鞍。十载功成过高柳，闲却平生射雕手。漫唱千人《敕勒歌》，只倾万斛屠苏酒。今朝仿佛李陵台，将军喜甚围场开。黄羊突过笑追射，鼻端出火声如雷。回去朱旗满城阙，不信沟中冻死骨，犹有长征远戍人，哀哀万里交河卒。笑我书生短褐温，蹇驴箬笠过前村。即今莫用《梁园赋》，扶杖归来自闭门。
○咏拙政园山茶
〔拙政园，故大弘寺基也。其地林木绝胜。有王御史者，侵之以广其基。后归徐氏最久。兵兴，为镇将所据，已而海昌相国得之。内有宝珠山茶几株，交枝合抱，花时巨丽鲜妍，纷披照瞩，为江南仅见。相国自买此园，在政地十年不归，再经谴谪辽海，此花从未寓目。余偶过太息，为作此诗。〕
拙政园内山茶花，一株两株枝交加。艳如天孙织云锦，如姹女烧丹砂。百年前是空王宅，宝珠色相生光华。歌台舞榭从何起，当日豪家擅闾里。苦夺精蓝为玩花，旋抛先业随流水。儿郎纵博赌名园，一掷输人等糠秕。后人修筑改池台，石梁路转苍苔履。曲槛奇花拂画楼，楼上朱颜娇莫比。斗尽风流富管弦，更谁瞥眼闲桃李。齐女门边战鼓声，入门便作将军垒。荆棘从填马矢高，斧斤勿剪莺簧喜。近年此地归相公，相公劳苦承明宫。真宰阳和暗回斡，长安日日披熏风。花留金谷迟难落，花到朱门分外红。一去沈辽归未得，百花深锁月明中。看园剩有灌花老，为道此花吴地少。宋代经今六百年，虬干成围更成抱。嘉宾开宴醉春风，火齐堆光上穹昊。于今忽作无主花，满地飘残竟谁归！闻语还思出塞人，玉门关外无芳草。梦魂遥想故园花，未见名花颜色好。对花不语泪沾衣，惆怅花间燕子飞。折取一枝还供佛，征入消息几时归？（读至後半，黯然消魂。后相国未曾归里。）
○悲歌赠吴季子
人生千里与万里，黯然消魂别而已。君独何为至于此，山非山兮水非水，生非生兮死非死！十三学经并学史，生在江南长纨绮。词赋翩翩众莫比，白璧青蝇见排抵。一朝束缚去，上书难自理。绝塞千山断行李，八月龙沙雪花起，橐驼垂腰马没耳。白骨皑皑经战垒，黑河无船渡者几。前忧猛虎后苍兕，土穴偷生若蝼蚁。大鱼如山不见尾，张为风沫为雨。日月倒行入海底，白昼相逢半人鬼。噫嘻乎悲哉！生男聪明慎勿喜，仓颉夜哭良有以，受患只从读书始。君不见，吴季子！（汉槎极人世之苦，然不如此，无《秋笳》一集，其人恐不传。天之厄之，正所以传之也。诗格从嘉州《蜀葵花歌》化出。）
○读史杂感
吴越黄星见，园陵紫气浮。六师屯鹊尾，双阙表牛头。静镇资安石，艰危仗武侯。新开都护府，宰相领扬州。（此指史阁部出镇事。）莫定三分计，先求五等封。国中惟指马，阃外尽从龙。朝事归诸将，军输仰大农。淮南数州地，幕府但歌钟。（此言马、阮当国，四镇跋扈事。）北寺谗成狱，西园贿拜官。上书休讨贼，进爵在迎銮。相国争开第，将军罢筑坛。空馀苏武节，流涕向长安。（此言锻炼正人，上卿鬻爵，置国事于罔闻也。末二语谓遣左萝石议和事。）贵戚张公子，奄人王宝孙。入陪宣室宴，出典羽林屯。狗马来西苑，俳优待北门。不时中旨召，著籍并承恩。（时选良家女，遍索名优，故诗中及之。）
○遇旧友
已过才追问，相看是故人。乱离何处见，消息苦难真。拭眼惊魂定，衔杯笑语频。移家就吾住，白首两遗民。（起语得神，与“乍见翻疑梦”同妙。）
○家园次罢官吴兴有感
世路嗟谁稳，栖迟可奈何！官随残梦短，客比乱山多。闭阁疑香坐，行厨载酒过。却听渔唱响，落日有风波。（读三四语，园次之轻官爱客，如或见之。今之恋官者，且逐客矣。）
○课女
渐长怜渠易，将衰觉子难。晚来灯下立，携就月中看。弱喜从师慧，贫疑失母寒。亦知谈往事，生日在长安。
○梅村
枳篱茅舍掩苍苔，乞竹分花手自栽。不好诣人贪客过，惯迟作答爱书来。闲窗听雨摊诗卷，独树看云上啸台。桑落酒香卢橘美，钓船斜系草堂开。（自写名士风流，渐入宋格矣。）
○过朱买臣墓（自注：在嘉兴东塔雷音阁后，即广福讲院。）
翁子穷经自不贫，会稽连守拜为真。是非难免三长史，富贵徒夸一妇人。小吏张汤看倨傲，故交庄助叹沉沦。行年五十功名晚，何似空山长负薪。（三四语可括本传。诗如此作，方不落套。）
○台城
形胜当年百战败，子孙容易失神州。金川事去家还在，《玉树》歌残恨未休。徐邓功勋谁甲第，方黄骸骨总荒丘。可怜一片秦淮月，曾照降幡出石头。（此借台城咏南渡事。若出义山手，犹隐跃言之。）
○功臣庙
画壁精灵间气豪，鄂公羽箭卫公刀。丹青赐额丰碑壮，戟传家甲第高。鹿走三山争楚汉，鸡鸣十庙失萧曹。英雄转战当年事，采石悲风起怒涛。
○秣陵口号
车马垂杨十字街，河桥灯火旧秦淮。放衙非复通侯第，（自注：中山赐宅，改作公署。）废圃谁知博士斋。易饼市傍王殿瓦，换鱼江上孝陵柴。无端射取原头鹿，收得长生苑内牌。（梅村咏前朝事，沧桑悲感，俱近盛唐。）
○恭纪驾幸南海子遇雪大猎
君王射猎近长安，龙雀刀长宝鞍。立马山川干骑拥，赐钱父老万人看。霜林白鹿开金弹，春酒黄羊进玉盘。不向回中逢大雪，无因知道外边寒。（颂扬中不失箴规，此惟唐人有之。）
○送曹秋岳以少司农迁广东左辖
秋风匹马尉佗城，铜鼓西来正苦兵。万里虞翻空远宦，十年杨仆自专征。山连鸟道天应尽，日落蛮江浪未平。此去好看宣室召，汉皇前席问苍生。
○杂感
武安席上见双鬟，血泪青娥陷贼还。不为君亲来故国，却因女子下雄关。取兵辽海哥舒翰，得妇江南谢阿蛮。快马健儿无限恨，天教红粉定燕山。（此《圆圆曲》缩本也。原本叙事拖沓，因取此篇。）
○赠辽左故人
诏书切责罢三公，千里驱车向大东。曾募流移耕塞下，岂迁豪杰实关中？桑麻亭障行人断，松杏山河战骨空。此去累臣闻鬼哭，可无杯酒酹西风！（为海宁陈彦升相公作。时相公尽室谴戍，故作激楚声赠之。）短辕一哭暮云低，雪窖冰天路惨凄。青史几年朝玉马，白头何日放金鸡？燕支塞远春难到，木叶山高鸟乱啼。百口总行君莫叹，免教少妇忆辽西。路出西河望八城，保宫老母泪纵横。重围屡困孤身在，垂死翻悲绝塞行。尽室可怜逢将吏，生儿真悔作公卿。萧萧夜半玄菟月，鹤唳归来梦不成。（此章专为其太夫人作，“生儿真悔作公卿”，与潘黄门母同感。
○王渔洋称“陈卧子七律，沈雄瑰丽，冠古之才，惟梅村足以敌之”，固已先得我心。）
○登缥缈峰
绝顶江湖放眼明，飘然如欲御风行。最高尚有鱼龙气，半岭全无鸟雀声。芳草青芜迷远近，夕阳金碧变阴晴。夫差霸业销沈尽，枫叶芦花钓艇横。（三语状湖之广，四语状峰之高。）
○与友人谈遗事
曾侍骊山清道尘，六师讲武小平津。云髦大纛星辰动，天策中权虎豹陈。一自羽书飞紫塞，长教钲鼓恨黄巾。孤臣流涕青门外，徒使田横客笑人。
○西子
霸越亡吴计已成，论功也合赏倾城。西施亦有弓藏惧，不独鸱夷变姓名。
☆龚鼎孳
字孝升，江南合肥人。崇祯甲戍进士。国朝官至刑部尚书，谥端毅。著有《定山堂集》。
