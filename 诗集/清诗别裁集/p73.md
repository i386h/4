<!-- { "loadSidebar": true } -->
字亮功，江南武进人。康熙癸未赐进士第三人，官翰林院侍讲。
○因未见稿本，故所收独略。
○春霁山行
孟春值阴雨，经旬闭柴荆。晨兴理短策，试向前山行。始霁群卉坼，稍暄百鸟鸣。攀跻纡石磴，迢递延葱菁。谷幽岚正合，路转湖偏明。松风有时歇，悠然闻水声。即此惬吾虑，绵邈生遥情。
○题延陵季子庙碑后
避位曾传泰伯风，那言高义子臧同。史书未改仍公子，人物无凭只上中。地僻似村烟月白，庙闲如社野花红。伤心窟室铍交后，断送亡王泣甬东。（班史列季子为上中人物。）
☆刘岩
字大山，江南江浦人。康熙癸未进士，官翰林院编修。著有《大山诗集》。
○大山富学殖，笃友生谊，因草《南山集》序文隶籍旗下。世宗御极，同被累者胥还本籍，服官有迁至阁学者，而大山已前卒矣。诗品发乎至情，不尚词华，世罕称述，予独珍重之。
○杂诗
抛金似泥涂，不如富购书。有书堆数仞，不如读盈寸。读书虽可喜，何如躬践履。积金不积书，守财一何鄙！书多弗能读，贾肆浪奢侈。能读弗能行，蠹枯成敝纸。（前人已道及，此畅言之。下半首即申前半首意，不添一闲语，是为创格。）
○杂感
凶器古有兵，高品古有名。兵凶不可黩，名美不可争。赫赫鬼神心，恶杀兼恶盈。穷兵祸自毙，矜名身自倾，二者同一机，盈乃与杀并。惟寂与惟寞，所以全厥生。（矜名之敝，与穷兵同祸，而以寂寞为全生之方，真至言也。后作者文字之祸，几濒于危，此意外之变，又非满盈之谓。
○一路兵与名并说，读末二句，知名乃主，兵乃宾也。）
○哭家西谷侍御
我本江东产，君乃渭北人。二纪聚京国，情若同胞亲。两家有娇儿，盈盈掌中珍。齿发过半百，得嗣皆艰辛。言双稚子，永好为弟昆。君魂游泰岱，而车返西秦。我儿泣呱呱，君儿泪。婴孩离且痛，何况我与君。生别且不忍，何况死生分？（后西谷有后，而大山乏嗣，视西谷之亡倍惨矣。）
○与履安夜话
空墀雪未消，寒酌人初醒。穷冬岁欲徂，不觉增酸耿。离逖十年心，凄清一灯影。泥途子在屯，羁絷余蒙眚。日月悬高天，波澜起眢井。良朋翳岂无，古义夙所秉。破胆倚平生，掉臂咤俄倾。袖短展莫长，灰残嘘亦冷。非子谁慰怀，使我日延颈。患来悔近名，老至忆幽并。宿诺焉可孤，相期问清颍。（此作者罹患后作，已悔近名之非矣。）
○赠人
邹阳休上书，缧绁非所耻。祸虽如风飚，义命有根柢，次公从长公，讲经狴犴底。闻道在崇朝，夕死亦可矣。刑以惩小人，怀之在君子。匕鬯苟不隳，何妨惊百里。委运与思愆，并行正相倚。古人大业成，皆自忧患始。
○病中杂诗
兔魄晦乃光，尺蠖屈乃伸。众顺死之辖，诸逆生之门。聋者目善视，瞽者耳善闻。缺一得专一，用志斯不分。困尔以，加之以艰辛。谁悟天地意，无恩乃殊恩。（能如所言，则无入不自得矣。末俗但望天地之恩，而不知无恩之恩，终身皆戚戚时也。）
○挽徐泰初
病中决归计，预以书报家。妻儿怀征人，夜夜占灯花。不望印悬肘，不希金满车。妻愿见阿夫，儿愿见阿耶。骨肉苟得完，长饥又何嗟。宁知忽弃捐，旅魂栖天涯。
忆与汝偕游，爰自白门始。驱驴来幽燕，卧我空斋里。阶前木叶声，秋雨打窗纸。坐上无车公，饮酒不欢喜。当时意气豪，尔我俱壮齿。弹指廿馀年，蹉跎嗟我子。余见子盛衰，余亦将老矣。惆怅平生心，悲风飒然起。
造物使子穷，穷且至于死。死且在道途，何为命如此。孱孱浮薄躯，船木薄如纸。潞水深复深，蛟鼍弄牙齿。一榇波上轻，归去三千里。篷窗夜哭声，如在枫林里。（三章俱直白语，而情至文生，至今读之，犹觉悲风四起。）
○天台万年藤杖歌
金庭洞天高冥冥，悬崖峭壁垂苍藤。风饕雪啮雨淋沥，孕藏夔魍遭雷霆。九峰一万八千丈。兜络石骨撑天青。天台仙人挥玉斧，斫断一枝手中拄。出洞入洞拨痴云，上山下山鞭馁虎。我昨五岳恣游遨，扶持两脚欺猿猱。东坡铁君已绣涩，少陵桃竹难坚牢。可怜形质癯然瘦，经历千年始成就。五百为春五百秋，应与大椿禀同厚。只今九节八尺长，模状依稀老耆旧。一生耻傍博山侯，伛偻省中笑灵寿。（此种七古，可追退之《山石》。一结换境，见张禹虽有赐杖之荣，不足多也。万年、灵寿，两两相映。）
○采桑秦氏女
倭髻明珠缃绮裙，钩将沃若叶纷纷。千人坐上夸夫婿，五马车边笑使君。洛水但闻歌闭月，巫山惟见赋行云。罗敷本是邯郸女，能遣桑中似《汝坟》？（邯郸有此女，可以化淫为贞，如此立言，才别于风云月露。）
☆蒋廷锡
字扬孙，江南常熟人。康熙癸未进士，官至大学士，谥文肃。著有《青桐轩》、《秋风》、《片云》诸集。
○文肃工绘花卉，品与恽南田敌。成进士后宫中极贵重之，流传世间者，真本绝少，马扶曦父子代作者，即可乱真也，少岁豪于诗，感时伤事，放情纵酒，一一寄诸永言，《青桐轩》诗皆未遇时作也。后此黼黻文明、敷扬大业诸篇未见镌本，故所录只有《青桐轩稿》中。
○续古诗
松萝良有托，葛蔓亦有依。丘中一贫士，四海无所归。日饮涧中水，朝采山上薇。天寒水结冰，年深薇渐稀。浩吟《悲哉行》，君子其庶几。游鱼跃池乐，苑马腾枥肥。岂知鸿鹄志，不逐燕雀飞。
○豆荒
西北多高田，种花亦种豆。夏至二十日，播植唯其候。刈草复治秽，深耕还浅耨。疏根欲其干，粪土欲其厚。望荚成二七，不先亦不后。（《吕览》：“得时之豆，其英二七为族。”）
谁知入五月，雨下大且骤。豆苗未盈寸，披靡倒若蹂。水浸及湿蒸，空败不可救。绵连势更甚，长草如长寇。戽水倏复盈，筑岸旋已仆。浩歌《南山诗》，酌酒聊自酹。（出白傅手，不过如此。意取其真，辞取其达。）
○柴荒
庭中多草莱，阶下多松竹。朝取炊晨餐，夜拾煮夜粥。松竹易以尽，草莱生不足。朝持百钱去。暮还易一束。湿重不可烧，漉米不能熟。八口望曲突，嗷嗷叹枵腹。前月山中行，山木犹簇簇。今从山下过，遥望山尖秃。农民无以爨，焚却水车轴。田事更无望，拆屋入城鬻，鬻之富贵家，可以烂鱼肉。（尤神似《秦中吟》，为诸生时，留心艰苦如此，他日相业，宜出诸大臣上。）
○题小颠墨竹
画竹不如真竹真，枝叶易似难得神。风晴雨露皆有意，子瞻与可无其人。去岁辟地栽新竹，枝叶离披覆茅屋。竹梢枯劲竿清瘦，久久可以医吾俗。昨夜雨过月上时，壁上掩映青青枝。张子对之无一语，淋漓泼墨发异思。淡 烟轻雾笔底生，枝枝尽带风雨声。移向乾明寺中挂，壁石好撰张颠名。
○表忠观
流离五季遍干戈，草窃英雄幸遇多。一角国分唐土地，百年庙共宋山河。凌烟阁上功臣像，衣锦营中驷马歌。为问贩盐为盗日，仲谋曾许较如何？（颔联已举其大。）
○送陶子师任昌化
崖门图画便凄然，况复穷荒在日边。道险不如山水趣，法宽犹用宋元钱。（自注：高、廉、琼三处皆用古钱，丁卯岁，制督吴公请行钱法，而古钱尽废，然琼州海外，至今未格也。）月明黄木湾头驿，人语红蕉花畔船。只有一端廉吏计，木棉花发省装绵。
○看梅
横列春山翠帐开，几株相映白皑皑。轻烟未散月未上，放鹤亭边雪欲来。（高格）
☆张自超
字彝叹，江南高淳人。康熙癸未进士。
○彝叹知己非用世人，不就选谒，生平邃于经学，诗亦从经学中出。
○咏怀
阮生何鄙固，往往泣途穷。途岂有穷时，毋乃太热中。学道无独识，举足迷西东。太虚亦寥阔，顾弗容其躬。能贵不能贱，遂为物所攻。时论于儒者，谓贫为素风。摇落感剩蒂，飘漾如飞蓬。愿为达观者，与世开鸿蒙。（途岂有穷时，唤醒急躁人多少。贫贱能移之人，即富贵能淫之人也，达观者尚未足以知之。）
○秋怀
大道自坦夷，于中生荆棘。扩清有古人，所贵无遗力。尧舜至今存，孔孟教不熄。世运或迁移，日月亦食昃。遁非圣贤心，剥犹天地德。霜风洗长林，群木涵新色。（廓清异端，正以章明圣教，尧、舜至今存，由孔、孟之教不熄也，谁谓诗不足以载道耶？）
○桑
老桑古怪大成围，秋风落叶著地飞。腹空皮裂拳曲，霜雪历尽生意微。左边柔条犹自好，解向东方弄晴晖。我生骨瘦常苦寒，茧丝赖汝成冬衣，愿汝百年不戕贼。春日三眠蚕可食，半荣半枯生亦得。（即作者自状其生平。）
○扫尘行
扫尘练日腊三七，细竹长竿风卷疾。岁岁荒村守敝庐，家家净扫迎新吉。扫遍瓦椽及四围，甑中之尘凝不飞。朝来坐曝茅檐下，垢面相逢仍苦饥。（“甑中生尘”，旧语也，加“凝不飞”三字，便觉贫况可掬，即此想见彝叹清风。）
☆何焯
字屺瞻，江南长洲人。康熙癸未特赐进士，官翰林院庶吉士，卒后赐侍讲学士。
○义门先生负正气，汤文正为某所劾，义门时为选贡生，诣劾者门骂詈，人共高之。屡试不中，圣祖赐举人，连赐进士，身后进爵赐金，君恩厚矣。生平勤于猎古，自《十三经注疏》、《二十一史》、诸子、《离骚》、《文选》俱一一订讹钩贯，天下共想望之。时文选本，其馀事也，今散亡零落尽矣。艺林得其一二，奉若珙璧然。
○金陵怀古
寥落寒云蔽旧京，歌残《玉树》听凄清。并无铁锁沉天堑，遽见金舆出石城。一马尚能龙变化，千门谁使草纵横？乌衣巷陌寻常在，可是夷吾浪得名？（颔联见不能如孙皓之防敌也，颈联见并不能如晋元之偏安也，结意见王导犹下新亭之泪，此则并无其人矣。）
☆吴廷桢
字山抡，江南长洲人。康熙癸未特赐进士，官翰林院学士。著有《南村诗》。
○南村以北籍被斥，圣祖南巡献诗，召试御舟，成江字韵绝句诗，中上意，复还举人，明年成进士，自是恩遇日隆，方欲大用之，而南村卒矣。诗稿未及见，此从《江左十五字选》中录出。
○试儿行为天标令子赋
