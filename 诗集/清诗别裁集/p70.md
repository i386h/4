<!-- { "loadSidebar": true } -->
公无渡河，公竟渡河，渡河而死悲洪波。渡河尚不可，何况溟海恶浪山嵯峨。黑云压天日无色，阴风惨淡百怪多。君何为而来此地，粤东行省老从事。王事有程不敢稽，疾驱海滨意难迟。珠崖孤悬绝岛中，遥指百里舟航通。怪云一缕起天末，舟人为语嘘长风。君诧狂言决长往，扬帆鼓柁驰空蒙。中流飓母果为祟，狂飚拉杂翻艨艟。一时官吏相抱死，百二十口无遗踪，呜呼！君非同姓屈原愿灭顶，又非求仙徐福来自沧瀛东，何为竟学披发狂痴之老叟，捐躯沉魄蛟龙宫。君有田园吴越间，华堂窈窕临晴川。美酒清歌娱旦暮，曲房尽贮如花颜。何为求荣自束缚，一家飘散如飞烟。庾岭岭头妇哭死，两子连殒浔阳船。妾生两雏在襁褓，呱呱扶榇归荒阡。君不见长安大道平如砥，朝入金门暮朱邸。一朝失足蹈危机，卵覆巢倾亦如此。吁嗟乎！宦海风波随处多，岂独人间公渡河。（借乐府题以书近事，元微之《将进酒》篇已开此体。）
☆汪绎
字东山，江南常熟人。康熙庚辰赐进士第一人，官翰林院修撰。著有《秋影楼诗》。
○殿撰于胪唱日，马上得句云：“归计未谋千亩竹，浮生只办十年官。”癸未假归，未十年卒，知诗谶之早成矣，诗切磋于邵陵，然邵陵真而近俚，殿撰则骨秀天成，禀诸性生，友朋莫易。
○新草
原上离离草，春来一雨生。寸心烧不死，万里碧无情。油壁轻轻度，花骢款款行。六朝佳雨地，愁煞夕阳明。
○秋砧
万户清飚动，疏砧特地哀，杵随凉叶下，响带早鸿来。长信秋偏早，渔阳猎未回。无衣应不少，刀尺漫相催。（用意全在一结。）
○梅花楼访月溪上人
撼屋西风起白，纸窗木榻静无尘。斜阳影里看归鸟，落叶声中著病身。丈室只容清净侣，禅门今日读书人。惭予又作长安客，梦断山塘二月春。（予方外友樾亭，能读儒书盈箧，樾亭没而所接皆俗僧矣。读第六语，不禁有触，第月溪未知果能读书否也！）
○望岱
矫首原从万仞论，千年汉上公尊。峥嵘直上疑无路，呼吸通天尚有门。独立岩岩真气象，满前叠叠尽儿孙。闲云莫恋山头住，四海苍生正望恩。（此殿撰计偕时望岱而作，隐然以第一人自命。结意欲霖雨苍生，原非忘世也。后假归不出，旋至奄忽，岂登第时或有征兆耶？）
○秋柳次韵
短长亭畔暗销魂，无复丝丝映绿门。千缕冷风馀倦态，满梢清露尚啼痕。萧萧去马斜阳路，点点归鸦落叶村。独立寒潭倍惆怅，婆娑生意不堪论。（颈联取题之神，咏物诗须得此事外远致。）
○寄庭仙
五年心事共谁论，惜别胥江日色昏。水底须眉终有相，雪中指爪已无痕。秋风鲈脍江南味，春雨梅花处士魂。毕意家山贫亦好，知君亦厌孟尝门。（初看似讽庭仙归老，实则全写自己襟抱也。玩末句爽然，东山之不出，已决于此。）
○首夏同青门雪航以宁允恭叔度宴集秋水阁即事限韵
凭高风物欲凌秋，门外平湖碧似油。暝色已归鸦背外，斜阳犹峦柳梢头。疏疏远岫屏间画，点点轻帆镜里鸥。不尽萧条东涧水，至今呜咽为谁流？
○秦始皇
方丈瀛洲杳莫攀，金银宫阙涌烟鬟。桃源自是人间世，却遣童男问海山。（总说求仙之妄，却道来自别。）
○项羽
一炬咸阳火未残，楚人真是沐猴冠。英雄岂学书生算，也作还乡昼锦看。（书生见解，一笔扫尽。）
○老聃（天宝中尊为玄元皇帝）
仙李蟠根天上栽，玄元皇帝庙崔嵬。神仙不作儿孙计，一任张巡恸哭来。（巡恸哭玄元皇帝庙起兵，而竟不一救，笑唐代附会神仙之妄也。）
○柳枝词
一种风流得自持，水村天与好腰支。月残风晓无穷意，说与桃花总不知。
○田家乐
短篱矮屋板桥西，十亩桑阴接稻畦。满眼儿孙满檐日，饭香时节午鸡啼。（田家至乐，早朝时节候鸡啼者，焉能识此？）
☆张廷玉
字衡臣，江南桐城人。康熙庚辰进士，官至大学士，谥文和。
○杂兴
月亏方就盈，阳尽斯来复。静观天地机，回旋似轮轴。盛满易为灾，谦冲恒受福。所以贤哲流，秉心若虚谷。名高气益卑，位显心弥肃。大智询刍荛，殊勋谢舆服。常思重载车，不为再实木。以兹保初终，何忧易倾覆。吾愿读书人，休同晏子仆。（高而不危，亲切言之，此公生平持守处。）
我闻昔人言，苛政猛如虎。又诵《魏风》篇，硕鼠况贪取。嗟哉牧民人，煌煌绾组。乃以父母称，而为众所苦。驺虞有仁心，麟趾中规矩。蔼然太和气，千载如可睹。君子慎所择，休与毒兽伍。（此为墨吏酷吏勖也。有父母称而不愧父母实者，吾愿真见其人。）
飘风不终朝，骤雨不终日。三复老子言，可知立身术。譬彼草木微，春华秋始实。气候苟不完，累累安可必。寄语功名人，进取休太疾。早荣亦早枯，易得还易失。默识乘除机，处满须防溢。（此戒进取之速，早发还先萎，古人所以贱春花而贵苍松也。）
○题渔乐图
秋江渺渺无津涯，江边渔父船为家。往返何知路远近，一帆明月依芦花。清晨举网西风里，网得长鱼满船喜。儿能炊火妇烹鲜，邻叟还贻新酝美。陆鲁望，张志和，朝朝诗思在烟波。吾曹不解工吟咏，醉唱羲皇《网罟歌》。（羲皇《网罟歌》不传，元次山补之，渔人能唱，犹谓不解工吟咏耶？）
○山中暮归
林端鸦阵横，烟外樵歌起。疲驴缓缓行，斜阳在溪水。妙在添不得一语。
●卷十九
☆杨汝
字石湖，江南怀宁人。康熙庚辰进士，官至左都御史。
○石湖公不动声色，为时名臣，朝野以德人推之。诗亦和平乐易，不愧雅音。
○杂诗
神龙蛰深渊，杳冥人莫测。玄豹隐南山，泽肤甘不食。造化本无端，归藏始生息。气盛物所尤，名高德之贼。卓哉先民言，士必先器识！
○北行偶述
皑皑村树白，暧暧朝阳。瘦马立犹僵，西风警如箭。飞尘染素衣，严霜改颜面。村酒浊如泔，沙土和羹饭。向北物价增，去乡身命贱。回首故山遥，但见南飞雁。
○舟中怀长孙超恒时新任藁城令
汝始分符去，吾才买棹归。纵然违祖膝，犹喜近亲闱。法立奸胥畏，心清案牍稀。此方经巨浸，轸恤念民依。（近来作吏者以奸胥为耳目，法不立也。案牍累积日纷，心不清也。颈联二语可作官箴。）
○闻钱彭源卒于苍溪诗以哭之
烛暗窗昏夜黯然，惊闻巴蜀讣音传。一官薄俸蚕丛外，万里全家鸟道边。但有清名堪寿世，更无灵药可延年。伤心堂北孀亲老，哭向秋风暮雨天。
☆陆师
字麟度，浙江归安人。康熙庚辰进士，官至兖宁道。著有《玉屏山樵吟》。
○玉屏观察，人第知其长于制义，不知其历任政绩，不啻古循吏也。而充矿使一节，以真苗难得，未裕国课，徒累官民，奏请停止，东土人至今感而祀之，诗其馀事也。然观其自序云：“情取其真，不务绮丽，义归于正，专绝浮蛙。”可以见品格之尊矣。
○杂感
朝听衙鼓挝，暮听枥马嘶。夜长不成寐，忧来无端倪。老亲迟暮景，荒庭守蒿藜。雪髯添几茎，麦饭进几匙？白云天东南，可望不可跻。入夏苦霪雨，两河岁少登。吾邦冈阜多，颇以丰稔称。皇天怜瘠土，长官曾何能。哀彼中泽鸿，嘹呖号寒冰。子母各翻飞，何乡可依凭。（此任河南新安县时作。）
○之官真州述怀
昨归自东垣，结庐屏山住。书史寻夙好，长日尽可度。亲亡焉用禄，涕泗誓诸墓。此意愧未坚，又被微名误。绮罗纷五色，鸣机自织素。纵然违时趋，努力守故步。
物生号有万，心性冰炭异。蝉蜩吸露华，蜣螂甘秽腻。若使易地谋，却走两不嗜。扰扰歧路间，东西各行意。儒者重敬官，市估乃竞利。
邗沟自隋唐，昔称繁庶地。宴享穷珍羞，吉凶逾典制。巷有衣锦人，家无终岁备。权衡奢俭间，张弛有治义。采风美唐魏，古人岂无意。庶几去其甚，聊洒俗吏愧。（至今人第夸扬州富饶，不知业盐几家外，贫困犹他处也。权衡奢俭而欲去其太甚，即此见良吏用心。）
为士不学道，所得皆支流。为民不服耕，逐末非良谋。彼都中声利，迷罔何当瘳。一发挽千钧，力薄知未周。我舌敢辞敝，我行敢告休。力田与孝弟，勖哉景前修！
○杂咏
独坐空堂中，时隐南郭几。悠然万虑消，止水清见底。无端一物交，倏尔两念起。因两遂生万，棼纭不可纪。静定动亦定，乌用著些子。鉴空而衡平，君当会斯理。（周子云：“主静立极。”不独静时当静，即万感杂投时，心中有主不乱纷也。诗中所云，岂拘守声律者所能？）
○祷雨自劾
祝融乘权号令酷，赤日黄埃助炎高。稚禾枯焦似束薪，涧溪涸竭行成陆，哀哉斯民瓶空，妇叹儿号盈白屋。已走群望荐牲璧，未见天公鞭蛰伏。天降灾非偶然，毋乃感召由司牧。一官衣食寄闾阎，何忍鞭等犬犊。本心未丧戒摧戕，于民无恩仅无毒。黄昏纵谢四知金，白日虚糜五斗粟。我今自分无寸长，官方久矣宜褫逐。安得雨时若民无饥，挂冠高隐弁山麓。（此诚不负本心之言。乾隆乙亥岁大荒，丙子岁大疫，官吏有戒摧戕不流毒者乎？读此诗，为之浩叹而已。）
○骑牛曲
牛背儿童自放歌，头头注涧复逾坡。问渠何法牛驯扰，鞭挞无惊刍牧多。（牧民之道，尽末一语。）
☆许迎年
字毅士，江南江都人。康熙庚辰进士，官中书舍人。著有《槐墅诗钞》。
○诗品如灵和杨柳，初日芙蓉，晚唐中最近温岐，情韵胜也。配徐淑则互相酬唱，风格略同，艺林比之秦嘉夫妇，因并及之。
○新竹
乍与僧参玉版禅，旋看解箨袅新烟。斑龙惊蛰多争地，翠凤修翎欲上天。鸟坐丛枝歌见，月摇虚幌影连娟。此君相对殊潇洒，不厌秋声搅夜眠。
○莱阳二姜先生祠
黄门高节著莱阳，伯仲风裁在抗章。请剑尚方思斩佞，荷戈南国竟投荒。危言足破狐狸胆，浩气堪增史册光。海涌峰头祠庙在，溪毛特为荐馨香。（风裁裁字，平仄二音，唐贤并用。）
○和淑则园居病起作
一病经春瘦可怜，几时不到曲阑前。花残幽砌堆红雪，莺坐垂杨破绿烟。轻暖未成连日雨，薄寒犹怯晚春天。方池新涨游鱼乐，兴寄濠梁《秋水》篇。
☆杨守知
字次也，浙江海盐人。康熙庚辰进士，官榆林知府。
○咂嘛酒歌
