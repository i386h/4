<!-- { "loadSidebar": true } -->
○昆圃先生爱才如渴，闻人一长，必称扬之，使之成名，盖宰相心事也。年十九登第，后庚午、辛未诸举人、进士两诣其第，称后同年宴会，诚熙朝盛事云。
○柏林寺观李晋王画像歌
沙陀怀古趋僧舍，驻马柏林还看画。素绡拂试生辉光，神威凛凛须眉张。红袍玉带结束好，唐季英雄一目眇。当时角立有朱三，百战干戈人易老。国仇未复留遗恨，破碎山河安足问？庄明带剑左右立，锦囊盛矢受遗训。谁欤写照妙入神，李家父子俱天人。鹰扬虎视空一世，经营惨淡传其真。千载留贻归净域，世无别本须珍惜。卷图四壁起英风，想象沙场万人敌。（写出晋王英气勃勃，锦囊三箭宛然在目，非此诗不称此题。）
○送孙文博之云南省觐
此去行歌《陟岵》诗，短长亭外柳如丝。雨过山驿鸡啼竹，风送江程挂枝。花下迎亲依晓署，尊前忆弟梦春池。可能裁得相思锦，六六红鳞寄莫迟。
☆高孝本
字大立，浙江嘉兴人。康熙辛未进士，知泾县、绩溪。著有《固哉叟诗》。
○固哉作令，锄强梁，平冤狱，振兴文教，以不善事大吏去官，后遍游名山以终，两邑人春秋祀之。
○没字碑
山巅树石表，雷雨终不欹。扪读了无字，传是秦皇碑。东封铭功伐，曷诏丞相斯。或云藏金策，石函外覆之。亭亭霄汉间，观者徒然疑。祖龙昔多诈，兹意谅可知。六籍既已燔，焉用文辞为？将以愚黔首，徒令万古嗤。（《没字碑》向无实指，此以焚书愚黔首意实之，应为定论。）
○登华山
万古神灵岳，三峰镇雍州。首阳曾北裂，星宿此东流。台驻轩皇跸，天垂白帝旒。行携九节杖，长啸访丹丘。
谁开千尺峡，断处若相连。岂有丹梯接，惟凭铁绠悬。猿攀岩倒上，鼠伏穴傍穿。自度车箱谷，飞升傲列仙。（刘君东郊述登华之险，全凭铁索，铁索以上，复用倒攀旁穿，诗中两联，真写得尽。）
直到神仙窟，阴阴紫翠浓。希夷云际卧，毛女树边逢。二十八潭水，五千馀仞峰。烟霞都踏遍，欲跨两茅龙。
○赠王山史先生
紫气行看近，重重岭上云。山尊秦二华，名重汉三君。独鹤亭初到。如鸾啸乍闻。欲依张楷市，可许一廛分？
○鹿忠节公祠（鹿太常善继）
自是胸藏十万兵，提戈出塞事无成。庙堂不惜封疆坏，门户惟知水火争。辛苦四年随相国，仓皇一死殉危城，白扬风急祠前树，犹作金戈铁马声。
☆姚弘绪
字起陶，江南华亭人。康熙辛未进士，官翰林院编修。著有《招隐庐诗》。
○送阎荆州终养归中州
骊歌听罢惜离群，折柳春城倚晚曛。日下重君能爱日，云间愧我尚瞻云。霞觞味并金茎赐，彩袖香从玉殿分。圣主恩深亲未老，好承庭训答明君。（三四自然雅切，不入于佻。）
☆程文正
字范村，江南江都人。康熙辛未进士，官工部主事。
○采石李翰林墓
苍苍松柏绕层岑，谢青山葬翰林。天子呼来犹得谤，世人欲杀亦知音。烟迷墓杳渔樵路，月照楼空江海心。鹦鹉鸬鹚杯杓好，死生有约酒星沉。（若世人不欲杀，是以寻常待之矣。语极警极快，若黄九烟见之，必采入《惊天集》中。）
○钱王庙
霸业分星占斗牛，当年气盖海山秋。三千客自知罗隐，四十州空问贯休。铁箭尚藏遗庙在，锦衣谁似故乡游？残碑有字还堪读，玉局鸿文笔力遒。（三四本事作对，天然名警。）
☆姚士陛
字别峰，江南桐城人。康熙癸酉举人，著有《空明阁集》。
○月夜泊慈水
舟泊闻宵柝，乡心正郁陶。岸虫秋老急，江月夜深高。儿女悬双泪，年华送二毛。嗟余悲失所，踪迹独劳劳。
○送五弟（自注：时欲游萧山）
宦游记汝悬弧日，一瞬沧桑十八年。早岁负薪廉吏后，重来衣葛故人前。出门含泪离慈母，长路冲寒值雪天。好认荒祠拜先子，江郎桥畔古坛边。（别峰考作令萧山，其弟生长暑中，故有重来衣葛之语。）
○有怀
但分离处即天涯，若个离家不忆家。自笑欲归归未得，也将归信卜灯花。
☆顾图河
字书宣，江南江都人。康熙甲戍赐进士第二人，官翰林院编修。著有《雄雉斋集》。
○太史韵语都从性灵流出，无一言依傍，鄙意深喜，但所得诗只二卷，未见全帙。从前与令嗣善，不及一借，今令嗣已成古人，可惜也。
○摄生
保国释外惧，摄生留小疾。朽索驭羸马，徐行百无失。中疏固其卫，获少靳其出。割欲如守疆，谨身如缚律。不读黄老书，渊冰宜战栗。（自恃强健，每易伤生，留小疾正以摄生也。固其卫，靳其出，得老氏精蕴。）
○任运
善走须得途，邪径不可行。善博须得卢，不关人力成。达人期任运，世路夸趋营。百虑输一忘，百巧输一诚，不见信夭翁，亦得全其生。（虑输于忘，任运也。巧输于诚，任运中有工夫在，更说得密。）
○息交
君子如春风，可爱不可竭。小人如酒颜，但得暂时热。急弦莫浪弹，一弹弦一绝。市交莫浪交，中路难固结。惟当同心人，可与论金铁。（状小人之交，喻新而确，连上二章，皆阅历有实得语。）
○诸葛铜鼓
武侯未筑祁山垒，先出偏师渡泸水。人言孟获不足擒，股掌玩之徒戏耳。岂知北伐用南夷，正欲中原扫仇耻。人笮马供鞭驱，罗鬼乌蛮皆效死。至今铜鼓散山谷，峒户流传尚夸侈。精铜其质革其音，想见援χ兵四起。鸟蛇龙虎倏离合，戎机万变人难拟。曾传八阵有遗碛，更说旗台馀故址。此鼓千年尚宛存，血战消磨土花紫。君不闻定军山阴雨中，山鸣雷动声隆隆。埋鼓镇蛮功未毕，反旗走敌恨无穷。（公之平南夷，正为北伐计也。议论正大，写铜鼓处，亦有色有声。）
○断砚歌为姜西溟先辈赋，砚为家梁汾舍人击碎
姜侯砚小才如掌，玉腻金清世无两。俞糜发采宣毫爽，酒半传观各夸赏。舍人怒起夺之急，骂何堪一钱直。奋捶顿似玻璃拆，满座失声留不得。物之成毁有由然，舍人辩口方便便。君不见姜侯醉作草圣狂而颠，怒倪ΝΜ龙蜿蜒。又不见姜侯著书卷几千，抵突彪固追谈迁。脱手便有风雷缠，庙堂颇复急此贤。诸公百僚压其巅，禄米不救饥窘煎。焉用此石空钻研，羁穷白首默自怜。呜呼胡琴摔破不复弦，唾壶口缺那更全。姜侯乃煎麟角凤觜之胶重缀联，玉蜍吐水调松烟。摩挲自谓石可田，石乡可游吾老焉。（借舍人口中极抒愤懑不平，归到姜侯恬然自安，尤见身分，若无此结，易流于粗。）
○天平山
山游穷日返，绝胜数天平。伟石皆人立，欹崖忽鸟惊。僧龛云共住，樵路鹿兼行。耳畔犹虚响，淙淙落涧声。
☆吕履恒
字元素，河南新安人。康熙甲戍进士，官至户部侍郎。著有《梦月岩集》。
○少司农时，言诗者多欲尊宋祧唐，而作者志趣，不但不落唐以下，并蕲追六代以上而从之，可云特立独行者矣。今后人之诗，尚能笃信家学。
○斫榆谣
天谓我民何？夏不雨，秋不雨，春无麦无禾。取彼斧戕，榆则有皮。（叶。）
长吏见之，怒形于颜。趋伐其树，尽其根于田。将报上官，曰维丰年。（意古词古，但如此长吏，今之所谓良臣也。）
○言诗
〔诗至唐，菁华竭矣，后人取其糟粕酾而漉之，知不复醇也，乃更杂以醯醢，气索味变矣。今之有志者，盍力为防焉。〕
唐虞有赓歌，言志始为诗。浑噩元化里，包匦理无遗。饮食以为质，采色安所施。有既以衰，文质将析离。周《雅》启其钥，楚《骚》荡其涯。役精实有物，云表发高思。苏李缀遗响，齐梁多芜辞。卓哉栗里子，清真乃得之。杜陵忠厚人，情深文亦奇。奈何李供奉，独赏谢玄晖？（《风》、《骚》以后，独标陶、杜，此卓识也。小谢非不佳，然谓之名家则可耳。
○一序极佳，近人久不敢开此口。）
○祖越寺至罗汉洞
空山寂无声，钟磬自生响。宛转松石间，忽来云鸟上。筋骨未遑安，耳目已豁朗。岩腹正中穿，出入随俯仰。混沌谁开凿，玲珑非意想。仰视缥缈峰，天表撑一掌。其上有飞观，安能度袤广。自非餐霞人，邈然不可往。（“出入随俯仰”五字，写尽穿洞神理。）
○牛口谷
虎头岩，牛口谷，山农斤斧入林木。取材为炭充官屋，命与豺虎争反覆。里胥坐门催军粟，箕敛斗会麦千斛，鸠声未已索食肉。终岁许许，不宁邦族，入门手足成皲瘃。皲瘃不足惜，担负入县，诘旦归来┖刍菽。老者谷死少者哭。为问哭者何所欲？愿地勿生山，山勿生木，不然宁葬豺虎腹。羡彼鳏寡与孤独，一身委壑，心无系属。（愿地勿生山，山勿生木，想奇矣，末并羡无告之四民，痛楚何似。倘有观人风者，尚其采之。）
○长歌行送友人游太梁
君不见秦川客子旷世之逸才，吟诗百篇酒百杯。但见饮尽市中酒，不知诗似黄河天上来。瀚海鹏飞蔽日月，龙门起随风雷。华岳三峰在脚底，蹴踏万里昆仓摧。三光不舒神鬼怒，帝命文鬼施禁锢。极之所往吾道穷，东西南北游何处？洛阳古都会，才子如星布。贾谊长沙死，苏秦燕国去。后来者谁可与言，东里之颦邯郸步。我生在穷谷，白首事章句。与君相逢松石陬，感君却扇一回顾。婕妤羞见邢夫人，低头下泣不敢妒。我织流黄，君织纨素，五色为章，不如衣故。思公子兮未敢言，怨美人兮恐迟暮。浮沉谁许青云交，莫问悠悠彼行路。以兹倾倒忘饥渴，欢娱过景参商阔。千里相思共秋月，明明在天何可掇。惟有春风知我心，一夕吹君来颍阴。颍阴西望乡关远，白云无际山沉沉。箕山之巅，大嵬之岑，芳草清和，夏木萧森，可以与君握手而登临。胡为杖策大梁去，别恨还同河水深。况复今日人间世，朱亥侯嬴不得意。但饮千钟酒，莫问十年不平事。解我囊，治君装，薜荔衣，芰荷裳。浩然气吐青天上，下视俗物都茫茫。朽腐神奇亦何常，绵绣文章皆秕糠，水云山木生光芒。长歌歇，天苍苍。（友人先游西北万里之外，后相与会合，极服其才思之高，旋又往游大梁，恐今日之大梁，虽朱亥、侯嬴莫能遇合也。苍茫飘忽，泯承接段落之痕，近人无能为役。）
○天门行（自注：新安，一名铁门）
〔哀陈公也。公讳显元，楚之蕲州人。崇祯壬午令新安，以息民为治。时洛郡失守，属城邑皆隳，公率民登铁门寨，日夜守陴，不为动。贼檄公，公碎其檄大骂。贼怒并力攻之。寨启，无少长皆屠。公走且呼曰：纠民守死者，县令也，宜杀某，勿苦我民！贼不顾，公持其刃呼益急，遂歼焉。其子某亦遇难。遗民三十六人，为负土筑坟。予闻诸父老云。〕
