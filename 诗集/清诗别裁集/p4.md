<!-- { "loadSidebar": true } -->
○合肥声望与钱、吴相近，又真能爱才，有以诗文见者，必欲使其名流布于时，又因其才品之高下而次第之。士之归往者遍宇内。时有合钱、吴为三家诗选，人无异辞。惟宴饮酬酢之篇，多于登临凭吊，似应少逊一筹。
○蠲租行追同元次山舂陵行韵（辛丑年作）
皇帝将改元，制书诏所司。方春重民事，王政务急施。水旱兼资贼，人气诚伤悲。万方惟正供，悉索亦已疲。新饷五百万，剜肉疗饥羸。国计在本根，毛附先存皮。民困必失所，拯溺焉能迟？丞相下郡国，一切蠲除之。先是加赋意，岂不哀穷黎？水衡算金钱，桥陵方告期。滇闽各用兵，军行粮辄随。朝廷尚恭俭，大事须藉资。<疒同>上帝心，四海宁尽知。况复州邑吏，鞭挞到孑遗。御史大夫陛下真圣慈。元元乐宽大，生息理可为。民贫不独富，斯义古所持。流离与死亡，号呼欲向谁。固知非得已，久大难权宜。我皇本尧舜，天听顷刻移。谏行膏泽下，千载明良时。煌煌社稷寄，辅导良不亏，君仁则臣直，拜手陈古辞。（以文为诗，不加追琢。和次山韵，即神似次山。少陵亦有此体。）
○岁暮行（用少陵韵）
天寒鼓柁生悲风，残年白头高浪中。地经江徼饱焚掠，夜夜防贼弯长弓。荒村哀哀寡妇哭，山田瘦尽无耕农。男逃女窜迫兵火，千墟万落仓箱空。昨夜少府下争牒，军兴无策宽蜚鸿。新粮旧税同立限，入不及格书驽庸。有司累累罪贬削，缗钱难铸山非铜。朝廷宽大重生息，群公固合哀愚蒙。揭竿扶杖尽赤子，休兵薄敛恩须终
○姑山草堂歌（用少陵韵）
上书不踏金华省，苍头瘦马冲沙冷。拔剑不割金门肉，老寺残僧铛折足。姑山草堂天下重，松菊东篱阅晋宋。园宅全因宾客荒，才名未逐风尘用。寄历落谁能嗤，烟波五湖足钓丝。秦淮垂柳楚州雪，病夫吟眺恒相期。重逢酒楼下，色定还惊疑。浩荡江海人，何意来京师。门巷疏花掩深酌，高城鼓角寒星落。总教世事属青云，但爱吾徒有丹壑。拂袖长辞骠骑府，脱粟安用公孙阁，卢龙叶堕边霜来，江南林涧还秋苔。知裘日暮何为哉，芒鞋竹杖无氛埃。留君不住羡君去，萧萧易水挥残杯。
○樟树行（用少陵韵）
古樟轮异枯柏，植根江岸无水石。风霜盘亘不计年，枝干扶疏讵论尺。望中转柁愁易过，道旁掉臂真可惜。其下萧瑟枫林青，其侧参差茅宇白。十年跃马桑乾东，双松诘曲慈仁宫。紫鸽翔舞避偃蹇，苍龙蜒蜿回虚空。今来荒野忽有此，数亩阴雪争天风。当时万幕驻金甲，大树飒沓开神功。勿言将压烦榱栋，傲睨高原川谷重。寒翠宁因晚岁雕，孤撑不畏狂澜送。地近军城耀水犀，天开阿阁巢云凤。自古全生贵不材，樟乎匠石忧终用。（合肥时用杜韵，而能以意驱役，绝无趁韵之迹，所以高于众人。）
○飞来峡
浈水沿江曲，双崖浪欲吞。石欹崩峡口，云涌荡天门。地截蛟龙断，山埋日月昏。楼船飞渡后，惘惘失空村。
○癸未十月初七日以言事下狱
社稷关元老，忧天语信狂。九重容折槛，万死待浮湘。鹿马人犹眩，龙蛇道已荒。贾生年少哭，终是岁岩廓。（此崇祯时下狱也，亦为弹劾权贵，旋赦出。）
○吴郎南征赋别
一剑朱云得，今看出匣锋。饭难忘巨鹿，人不异卢龙。国士知弓治，家声薄鼎钟。击奸兼破贼，吾欲卷书从。
○感事和王子云韵
江潭摇落自行歌，威凤惊闻有罗。三黜风雷天意定，百年环玦主恩多。贾生岂爱投荒去，张禹终如折槛何。去国未收忧国泪，苍生十载望岩阿。
○登晴川阁小饮
大别山前落照迟，丹梯百尺正逶迤。天连江汉迷烟シ，人傍星辰倒玉卮。岁晚不消芳草梦，路遥难约旅鸿期。寒风乍卷涛如雪，却忆淮南八月时。登高风物郁苍苍，何处寒花发战场。吴蜀健儿犹裹甲，汉江游女自褰裳。中洲鹦鹉萋芳草，隔岸楼台受夕阳。满眼昆明消一醉，烽烟真不上渔航。
○初归居巢感怀
失路人归故国秋，飘零不敢吊巢由。书因入洛传黄耳，乌为伤心改白头。明月可怜销画角，花枝莫遣近高楼。台城一片歌钟起，散入南云万点愁。（六语用少陵意，何禁蕴藉。）
○秦淮社集白孟新有诗纪事和韵
放船烟水色苍然，尽谢朱门酒肉膻。落日凤台邀李白，离宫花谱泣伶玄。十年兰艾天难问，诸子膺滂事可怜。虎豹于今尽萧索，吞声还似九关前。（时逆案既定后，大奸已除，而正士犹罹文网，故有此叹。）
○雪航侍御还朝
青霜一夕起鸳班，有客乘骢万里还。苜蓿夜肥西极马，葡萄秋入玉门关。盛名博望槎同远，往事朱游槛独攀。长为膺滂生意气，盈廷卿相已摧颜。
○留别彦远（自注：归自淮阴，为予停帆五日。）
子夜吴趋锦瑟弹，人归江海各风湍。谁怜纵酒嵇中散，不异挥锄管幼安。名重尔偏藏著述，路穷吾转讳饥寒。西山薇蕨东山屐，输与时贤白眼看。
○慰朱蒿庵都谏以言事谪官
掖垣封事朝朝下，谁并朱云折槛名。断狱已无于定国，上书空累窦游平。批鳞君肯谋妻子，引手吾终愧友生。一斥未须悲仗马，从来骐骥惯长鸣。（愧己不能援引，而终望其不改直节，是古人心事。）
○蒿庵都谏谪官建宁
乍闻鸣凤下丹霄，捧檄重惊去路遥。当殿人谁同庆忌，谪官天许对皋陶。风霆正足旌狂直，禄秩将无点圣朝。到日岛门烽燧息，蕉红榕绿引轻桡。（引用古典，天然队仗，是此老本领。）
○丘曙戒侍讲谪ヘ琼州
南武山川一叶舟，行看蜃气吐危楼。无天有海原奇境，挝鼓回帆亦壮游。地逼崖门春涨黑，啸清帘阁战旗收。相逢泷吏多嘲笑，笑汝如弦愧曲钩。即“九死南荒吾不恨，兹游奇绝冠平生”意。
○寄彭禹峰方伯
得时鹰隼岂卑栖，行省威名播狄。屐折围棋千帐静，檄成横槊万山低。军中转粟青天上，使者论功大夏西。柔远古惟恩信重，年来象马倦霜蹄。
○生辰曲（自注：时余在狱中）
琉璃为箧贮冰霜，谏草琳琅粉泽香。哭泣牛衣儿女态，独将慷慨对王章。（庆夫人生辰也。芗泽之中，自有风骨。后日不受一品封诰，有自来矣。）
○上元词和善持君韵
紫雾晴开凤阙初，五侯弦管碧油车。芳闺此夕残灯火，独照孤臣《谏猎书》。
○赠歌者南归
长恨飘零入洛身，相看憔悴掩罗巾。后庭花落肠应断，也是陈宫失路人。
○百嘉村见梅花
天涯疏影伴黄昏，玉笛高楼自掩门。梦醒忽惊身是客，一船寒月到江村。（脱去梅花窠臼，清绝超绝。）
○上巳将过金陵
倚槛春愁玉树飘，空江铁锁野烟销。兴怀何限兰亭感，流水青山送六朝。（自是佳句。）
○题绛雪吴君画册
卖珠补屋意高闲，万叠烟霞拥玉颜。想像乱峰睛雪里，自临眉黛写青山。（其人品高洁可知，林下之风，不止闺房之秀。）
●卷二
☆曹溶
字洁躬，浙江嘉兴人。崇祯丁丑进士。国朝官至户部侍郎。著有《静惕堂诗》。
○芝麓长于近体，秋岳长于古诗，而古诗之中，五言尤胜，惟著述太多，不免良枯并见耳。芟而之，是在持择者。
○韬光庵和高忠宪公韵
选日届山宇，意适常有馀。喧寂两无染，乃得还其初。古草幽更绿，巢鸟鸣阶除。独往泉上游，人境忽已疏。檐表得微路，高下随所如。肃肃清昼阑，月出松林虚。解带聊宴息，岂曰非我居。（见道语，不在忠宪公下。）
○答顾宁人
北鄙寡同俦，中情正枯槁。谬蓄四方略，救溺甚援嫂。束缚无所施，空堂对衰草。有美三吴杰，险要动深讨。良马碧玉鞍，兴到踏丰镐。土既经时，行李湿秋潦。西南征调繁，万里赋纳藁。囊有本务书，利病满怀抱。采掇及细流，访我平城道。艰辛戈戟间，匡坐说苍昊。撞钟得洪音，太朴去纤缟。汲古沃其根，枝叶倍姣好。下视班张徒，炫目但虚藻。是月凉露零，长边静杲杲。旨酒共话言，愁绪如捣。我性本浮游，悠忽将终老。外物丧本真，进德未能早。蒙君下针砭，宿疾期一扫。自知良独难，人鉴庶为宝。（原本少陵，岂惟形似。写亭林有用之学可以济时，其人在焉，呼之欲出。）
○悯荒二首
寇祸烈兹土，举目无故观。百里一空城，蓬蒿郁相蟠。村妪土中出，肘肉伤雕残。生长不识布，石灰暖我寒。匍匐向前途，力尽酸肺肝。苦菜萌已晚，采之不能餐。撤屋备朝薪，露处难久安。边境既流离，内地何由完。宸聪听还卑，讨论穷众端。减赋息长徭，万方用腾欢。（寇祸以后，复遭奇荒，一二语抵人千百言也。“久行见空巷，日瘦气惨凄”，同是一种笔墨。）
游民轻去乡，担釜卧沟侧。未知何方好，奔走昧南北。无乃吏政苛，聊欲避所逼。持檄疾招来，计口给汝食。诚恐失初心，展转成盗贼。踉跄返前村，日影正曛黑。面目半已改，父子不相识。劝汝秉锄犁，陇上艺黍稷。妇女勿娇惰，轧轧当户织。壮者习弯弓，努力卫邦国。人事苟修诗，天道岂终极。
○堕驴行简叶星期
横山山人出无车，浩兴欲往钟山隅。葛衣炙日仅掩，腹底万卷聱牙书。奇书岳渎鲜能载，况此风雪桥边驴。雪昏石滑骤欹侧，前却俄顷纷趑趄。中途一蹶在平地，长耳狡诈奔荒墟。仕路艰危靡不有，陷阱往往生巾裾。万物之灵尽如此，驴也学步师其馀。山人前年宰邗邑，阳侯毒啮不得舒。堤成泽国始平陆，遍挽鱼鳖归锄。岂徒民疾快完聚，车马孔道皆安徐。无钱竟触长官怒，一朝谤箧遭驱除。多才自昔召倾覆，更乃傲骨丘山如。瘦驴效尤聊复尔，未若此辈深而狙。山人熟识倚伏理，细事那足烦嗟。长干六月暑气合，画桡宛转衔清渠。三日行药两日卧，し健不异少壮初。慎勿悔此暂时失，诗肠遽使添郁纡。堕驴一笑古有诸，会看治象开皇舆。（调笑长官，不顾面赤而食不下也。）
○李云田以虔州怀予诗见示奉答
避兵曾说到江东，十幅春帆下北风。烽火依然连郡国，文章真解误英雄。梦回老友蓬蒿里，泪尽军州鼓角中。岁月奔驰还话别，异时搔首望征鸿。
○酬徐子能山人
武原狂客闭关居，花外新传尺素书。重见伟长留撰述，不教元亮擅篮舆。玉山暖映春风动，铁甲晴收水国虚。痛定较量流寓事，皋桥遗迹定何如？（子能有软脚病，故以陶公之篮舆比之，措辞尔雅。）
○秋柳
灞陵原上百花残，堤树无枝感万端。攀折竟随宾客尽，萧疏转觉道途寒。月斜楼角藏乌起，霜落河桥驻马看。正值使臣归去日，西风别泪望长安。（一往风神，秋柳社中，应推高唱。）
○观工人琢砚
廿年裘马半从军，羞见羊家白练裙。自笑归装轻似叶，不妨多载岭南云。（廉石事旧矣，一经驱用，转见其新。）南唐官务久凋零，海国重来倚玉屏。不信穷途知己有，一双鸲鹆眼常青。
☆许承钦
字钦哉，湖广汉阳人。崇祯丁丑进士。
○钱塘江观潮
