<!-- { "loadSidebar": true } -->
○平生以著书为事，著《汉语》、《南朝续世说》，语中寓笔削予夺，鄞人多师事之。诗品刊落凡庸，不肯一语犹人，浙人中独开生面者。
○绣州孝女
〔女李氏，志在事亲，遂终身不嫁，年四十七。〕
远我父母，事人父母。谁无父母，谁有父母？（一解。）
少慕事亲，十年不字。长慕事亲，终身不字。（二解。）
谓我女子，谓我男子。宛然孝子，宛然处子。（三解。）
有父子伦，无夫妇伦。婴子后，惟此一人。（四解。）
暮雨梨花，年年寒食。麦粥一盂，父母之侧。（五解。
○古音古节，作者所创，可以当乐府读。）
○出乌石山后失道
习僻厌平阡，歧道入榛莽。笮足不肯回，牵拂坚初往。稍进不见天，竹叶大逾掌。隙处迷烟云，日脚不落壤。直躬碍枝干，渐伛安得仰。两袖竞翅张，冒棘先用颡。导者未识谁，后趾蹴前纟两。人兽尽无音，但闻碎箨响。三里幸出丛，目光久党莽。始见樵子行，寸心翻惚恍。（字字刻削，极苦乃得极甘，孟东野后，见此一人。）
○得杖
既出贺险尽，瞻前乃复陡。小憩对古松，支离类此叟。策足耻言疲，恐落仆夫后。山人指爪强，折竹等蒲柳。怜予进一茎，兹意感君厚。忽若当颠危，倚仗得奇友。山魈不敢争，空潭戏蚴。翼足渐以轻，影逐孤云走。笑谓同行人，腾岳等培娄。（承上一首来，诗格亦从苦得甘。）
○自大嵩上二十里至福泉精舍
舍舟上樵径，晴眺分纤毫。循途凡屡盘，获奇随所遭。崩崖露云根，长风势渐饕。诸峦徐束体，始识身已高。在舆尚苦疲，何况舁者劳。斗上复稍垂，豁然辟林坳。老松得成鳞，岩土抽春毛。梵僧构幽栖，人龙同一巢。入门气得苏，豆笋罗山庖。到此惭浮名，徒为猿鸟嘲。（“诸峦徐束体”四语，少陵手笔，亦是少陵心事。）
○囊云大师山居
夫子邈然去，孤峰自辟门。地容方丈洁，天护草堂尊。风节千春见，行藏两世论。荒荒西日下，梵磬肃朝昏。（“天护草堂尊”一语，卓绝，能当此者，宇内曾有几人？）
☆彭孙贻
字仲谋，浙江海盐人。拔贡生。
○螺川晤黄交侯共谈家难感愤书怀
干戈满地接山城，所在流亡苦甲兵。游子那堪天北望，孤舟应共雁南征。俱传栾布收彭越，相对黄公哭阮生。惆怅莫须论往事，岭猿已过第三声。
☆王猷定
字于一，江西南昌人。选贡生。著有《四照堂集》。
○于一遭乱居广陵，以诗古文自负，书法亦在晋、唐之间。
○螺川早发
月落秋山晓，城头鼓角停。长江流剩梦，孤棹拨残星。露湿鸥衣白，天光雁字青。苍茫回首望，海岳一孤亭。（“大江流汉水，孤艇接残春”，渔洋赏费此度诗为十字千古，三四写舟行早发，亦复入神。）
☆黄虞稷
字俞邰，晋江人。诸生。
○俞邰以诸生召入修《明史》，食七品俸，当时以为盛事。
○次林茂之先生八十自纪韵
八十才名遍九州，先朝遗老至今留。听谈旧事开元载，早识词人万历秋。藜杖寻诗荒径外，松风坐客小楼头。乳山咫尺能招隐，我欲从之一溯游。
☆许友
字有介，福建侯官人。著有《米友堂集》。
○钱蒙叟《吾炙集》称有介诗无句不妙，无字不妙，及读其所收，俱近浅率。今录二章，其七言一章，系《诗观》中采入者。
○江行有饷予酒者
送酒荻花边，今宵醉晚烟。隔灯分夜话，曲枕学枯禅。暑气全归雨，潮痕半入天。芦中人不尽，结社在渔船。
○送郑一作客
苔绣银刀佩古囊，鸡声勒马著衣裳。挥杯满目皆朋友，乱世逢场即故乡。断岸孤舟千里梦，晓天残月万家霜。悲予独自看花后，春柳深深冷草堂。
☆戴本孝
字务旃，江南和州人。布衣。著有《前生馀生诗稿》。
○《池北偶谈》载，务旃性情高旷，在京师时，夜与友人谈华山之胜，晨起即ゎ被往游。新城赠诗所云“洛阳货畚无人识，五月骑驴入华山”是也。诗近平直，兹录其集汉魏集陶数章。
汉魏集律
○感怀
良时不再至，（李陵。）
何乃太区区。（无名。）
万事无穷极，（阮籍。）
九州焉所如。（曹植。）
忧心常惨戚，（苏武。）
养志在冲虚。（阮籍，）
愿化双黄鹄，（无名。）
悠悠去故居。（阮籍。）
○秋残
良时忽一过，（阮。）
白日半西山。（王粲。）
哀彼寒霜厉，（马明生。）
空令蕙草残。（无名。）
微歌发皓齿，（嵇康。）
时俗薄朱颜。（曹植。）
奄若风吹烛，（无名。）
人生一世间。（徐。）
○送别
远送新行客，孔融。中心摧且伤。徐。寒蝉鸣我侧，曹植。孤雁独南翔。曹丕。努力加餐饭，无名。随时爱景光。苏武。勉哉修令德，镏植。别后莫相忘。曹植。
律陶
○赠野人
乐与数晨夕，区区诸老翁。贫居依稼穑，绕宅自蒿蓬。懒惰故无匹，箴规向已从。闲居三十载，乡里习其风。
○课农
所营非近务，相命肄农耕。井灶有馀处，林园无俗情。酒能百态，菊为制颓龄。遂令介然分，不为好爵萦。
○田家
少无适俗韵，甘以辞华轩。但道桑麻长，而无车马喧。服勤尽岁月，守拙归园田。终晓不能静，鸡鸣桑树颠。（集陶胜于集汉、魏诸作，以陶有名句，汉、魏惟在气骨也。此章尤极自然。）
○葺山中田庐
素襟不可易，性本爱丘山。怀役不遑寐，躬耕非所叹。敝庐何必广，虚室有馀闲。岁月相从过，吾生梦寐间。
☆戴移孝
字无忝，江南和州人。布衣。
○无忝，务旃之弟，志行相似，诗品高于乃兄。
○从军行
南山射猛虎，北海斩长蛟。生平一双手，出门随所遭。男儿丁乱离，安忍坐蓬蒿。可怜太平人，低头弄钱刀。草木同腐朽，乌知贤与豪！（作丈夫语。）
○喜遇方三素伯于长干
北客南归数千里，闻君适过长干寺。牵衣入寺历讯之，扁舟又向吴淞水。君数贻我书，我未识君面。肠中宛转如车轮，长江漫漫不相见。江上水凫入户啼，衰烟断柳风凄凄。横江破巢不忍归，天涯谁是心相知？正欲舟渡江去，闻君复就长干路。君出南城我入城，千万人中恰相遇。城头戎马骄且嘶，与君同著妇人衣。侈言得志此何时，可怜头发如青丝。酌酒寿君跽复起，郁郁钟山气还紫。莫遣腰下青芙蓉，化作双飞入江水。酒酣歌放不可休，记得州是蒋州。来朝同买钓竿去，矫矫万里随白鸥。（历叙离合情事，曲折如话。“同著妇人衣”，为避乱也，用李密故实）
○答人述先君旧事
莫道吴兴事，酸风刺骨寒。相知皆死别，无处问平安。故鬼千家哭，孤城百战难。当时衣上血，今日与谁看？（无忝父名重，前朝推官，死难时，作绝命辞数章。）
○训子
已入愚公谷，甘为郑子真。儿孙犹汉腊，晋魏有秦人。读《易》无如《损》。遗安一味贫。更嫌名累汝，笔砚不须亲。（《损》先难而后易，以遏欲为主，遗安以贫，真能遗安者也。前民训子语皆切实。）
○牧牛
吾道已沧洲，黄冠学牧牛。有书时挂角，作画笑笼头。短布逢长夜，逃名得上流。一声何处笛，吹尽古今愁。（甯戚语、巢父事，运化自佳。）
○惜誓
万古刀赤手磨，休将剑术责荆轲。一门争死无完卵，三户偷生作楚歌。不信青蝇还赐吊，堪悲黄雀自投罗。行看沧海扬尘日，才见西山木石多。
☆曾传灿
字青藜，江西宁都人。著有《止山集》。
○青藜选本朝诗，名《过日集》，所选纯不胜杂，而人才略备，余于此窃有取焉。兄名畹，并以诗名，有双丁之目。
○将立春同友郊 外眺望
群动各有息，兹游成我闲。气交寒暖候，春到有无间。寒石自流水，夕阳多远山。离离林下屋，时见鸟飞还。
○岁暮武陵别叶子九往京口
残腊无佳日，况当离别年。布帆从此去，江水正茫然。贫贱愁中路，风波乱后天。好将古今泪，寄与夕阳船。
☆萧诗
字中素，江南松江人。
○中素隐于梓人中，人以工役之，往役受直；待以诗人，则行朋友之礼。古人卖浆侩牛之伍也。惜其诗未能多见。
○答董子绍舒
南村有遗叟，寂寞居河滨。一褐常见肘，数椽聊寄身。所志在不苟，食力甘苦辛。闲来把鱼钩，终日无纤鳞。晴霞映眉宇，野火光磷磷。坐久发清啸，怡然全我真。于此颇有得，勿谓原思贫。（诗即自道生平，“所志在不苟，食力甘苦辛”，得陶公语意。）
☆赵潜
字双白，福建漳浦人。有《冷鸥堂集》。
○许九日以诗见访次韵
才独寄气混茫，喜君同调即同乡。荔支家国烟芜在，鼙鼓乾坤道路荒。江上偶然逢月旦，笛中容易恸山阳。（自注：为石斋先生。何时欲发娄江棹，千树梅花寄八行。自注：问讯梅村先生。）
○呈梅村先生
娄水龙门未易亲，休官无过隐之贫。苍梧往事馀双泪，白首名山只一人。鸥鸟欲分高士席，梅花能伴苦吟身。投闲自是千秋计，落日寒江理钓缗。（苍梧往事，梅村诗中追念之，不似牧斋全不提起。）
☆毛会建
字子霞，江南武进人。
○回雁峰
山到衡阳尽，峰回雁影稀。更怜归路远，不忍更南飞。
☆董以宁
字文友，江南武进人。
○文友与陈太史其年、邹进士︳士并有才子之目，生平急友朋难，奋不顾身，亦豪士也。
○行路难
君言羞与樊哙伍，君言李蔡何足数。岂知人生亦有命，天下贤豪贱如土。况闻长安路，行者亦太苦。君不见卫霍功名由女弟，窦田失意因杯酒。一日不得西京欢，公候将相难白首。后人更忆华亭鹤，前人已叹东门狗。何如五陵侠少年，红缰白马黄金鞭。弹丸落处胡姬笑，日日滥醉春风前。
○席上看弄丸歌
临淄即墨天下闻，斗鸡走狗纷如云。我来作客喜结构，唇舌不减楼君卿。银花之脯八带鱼，主人邀我饮半醺。当筵少年击鼍鼓，更一少年袒臂舞，足下红锦靴，腰间五绝组。手持一丸摩云端，一丸未落复一丸。双丸将落承以顶，须臾重入云中看。更出七丸在肘后，两手承蜩左复右，旁有少年拍手嗤，大言此技安足奇。摩顶至地身倒悬，以足弄丸目不施。七丸上下声相击，击声一依鼓为节。是时我醉不欲眠，纷纷罗袖屏前列。（前一人弄丸，已如庄生所云矣，后少年以足弄丸，而目不加施，尤为幻中之幻。诗如史公作传，毫发毕见，韵语中不意如此神奇。）
○渡淮
黄河经北徙，千里背淮流。远树烟中暝，荒城天际浮。人归二三月，南去一孤舟。何处王孙钓，伤心古渡头。（读“荒城天际浮”五字，为淮人伤心，今更堤高于城矣。）
○酬邹眉雪山右见怀
入市吹箫一酒杯，十年漂泊孝廉才。苏君说赵谋方用，庾信辞梁赋转哀。家本谈天开稷馆，心伤落日望燕台。莲花万仞飞鸿过，何处空传《归去来》？
○闺怨
流苏空系合欢床，夫婿长征妾断肠。留得当时临别泪，经年不忍浣衣裳。（诗人写泪者多，无写到此者。）
