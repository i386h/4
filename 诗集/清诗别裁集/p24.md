<!-- { "loadSidebar": true } -->
万里江涛接郢城，上游节钺坐论兵。风清鼓角秋开幕，月照旌旗夜勒营。海内功名多难日，天涯兄弟别离情。只今汉上烽烟满，慷慨中流忆祖生。
☆闵麟嗣
字宾连，江南歙县人。著有《卧雪诗草》。
○宾连喜游，踪迹几遍天下，所游皆有诗，而《庐山》一集，尤脍炙人口。缘未见全集，止录二篇。
○空水阁
欲穷瀑水源，峡束忽无路。上有蛟龙居，下杂古今树。数石何渐渐，飞动令我惧。侧身入空冥，盘曲审跬步。阴森鬼搏人，日月如未曙。一阁踞其巅，青苍于此聚。山僧不常栖，终年白云住。双扉风为开，倚槛时一顾。晚来山雨晴，豁见湖光露。留连空明中，恍惚若有悟。（起步得此，下信手写去，无不入妙。）
○玉渊潭
才过三峡桥，溪壑骇闻见。吁嗟此奇观，曲尽水之变。石忽不受水，水怒如激电。其势必斜飞，下与蛟龙战。渊深不敢窥，藓滑试一践。我有悠然心，六虚任周遍。对之神益闲，Е洞增馀眷。高歌扶杖归，习习风吹面。（向游天台石梁，见瀑布激石，势怒回转，斜飞乱下，如万斛明珠，喷洒跳掷，时有语不敢轻吐。读此诗“石不受水”数言，恍置身石梁间也。）
☆吴嘉纪
字宾贤，更字野人，江南泰州布衣。著有《陋轩诗》。
○野人居泰州之安丰盐场，濒于海，刻苦成诗，人无知者。自周栎园侍郎盛称其诗，人争重之，由是陋轩之名与诸名家相埒。
○渔洋诗以学问胜，运用典实而胸有炉冶，故多多益善，而不见痕迹。陋轩诗以性情胜，不须典实，而胸无渣滓，故语语真朴，而越见空灵。然终以无名位人，予持此论，而众人不以为然。然其诗具在，试平心易气读之，近人中有此孤怀高寄者否？
○送吴眷西归长林
孟夏雨初霁，海村桑叶肥。小麦{艹斩}々秀，雉来麦上飞。怅然远游子，顾盼思岩扉。十年困马足，四体悬鹑衣。世态已阅历，长策莫如归。树无甘荫，冰壑无炎辉。从来高蹈士，不厌寒与饥。去去故山中，努力餐蕨薇。长林何处所，泉洁山秀峙。暧暧人烟际，灌木四五里。枝上老鸦多，春来各生子。子幼含哺劳，子大雌雄恃。恩勤虽已极，骨肉一巢里。此时垂白母，望远闾自倚。行路稍欲稀，夕阳半山紫。儿今远归来，无米亲亦喜。末语，非至性人谁能道出？
○赠汪秋涧
秋涧九尺躯，双腕最有力。自称草野臣，提刀能杀贼。家破仇未报，亡命走江北。黄金买红袖，将身委声色。荒淫不得死，聊复弄笔墨。欧虞及颜柳，生气盈丈尺。时贤慕绝技，他乡且谋食。怀中一片心，到老无人识。（秋涧奇人，惟此奇笔足以传之，末语终莫定为何等人，所以为妙。）
○哀羊裘为孙八赋
孙八壮年已白头，十年歌哭古扬州。囊底黄金散已尽，笥中存一羔羊裘。晨起雪霏霏，取裘覆儿女。亭午号朔风，儿持衣而翁。风声雪片夜满牖，殷勤自解护阿妇。裘之温暖诚足珍，不得众身为一身。吁嗟乎！长安天子非故人，羊裘冷落对邗水。他年姓字齐严光，今日饥寒累妻子。
○一钱行赠林茂之
先生春秋八十五，芒鞋重踏扬州土。故交但有丘茔存，白杨摧尽留枯根。昔游倏过五十载，江山宛然人代改。满地干戈杜老贫，囊底徒馀一钱在。桃花李花三月天，同君扶杖上渔船。谁家酒垆可赊饮，一钱先与人传看。酒人睇视皆垂泪，乃是先朝万历钱。（桃花李花二语，偏写得兴高，游冶相似，而结意悲伤，传出麦秀渐渐之感，一篇主意全在此也。一裘、一钱，两篇是创格，亦是绝调。）
○朝雨下
朝雨下，田中水深没禾稼，饥禽聒聒啼桑柘。暮下雨，富儿漉酒聚俦侣，酒厚只愁身醉死。雨不休，暑天天与富家秋。檐溜淙淙凉四座，座中轻薄已披裘。雨益大，贫家未夕关门卧。前日昨日三日饿，至今门外无人过。
○我昔三首效袁景文
我昔客途逢败兵，弦声旆影魂俱惊。残骑如狼散草莽，居人杂兔奔纵横。渔船贪利夜卖渡，金多方许载人去。暝色潜行曙则隐，口干肠饥我能忍。我昔携家亟逃难，海云漫漫昼昏晏。野空蹄响贼马近，我船欲速行转慢。须叟燔烧闾里红，风漂船入芦港中。芦叶菰叶蔽男妇，引衣掩塞啼儿口。我昔兵过独还家，畦上髑髅多似瓜。空村无声鸡犬尽，篱菊自放霜中花。天南伯兄天北季，惊魂弃绝故园地。夜寒鬼语聚稍稍，细雨还闻九头鸟。（效景文而体源出于杜老，全以质胜。）
○劝酒歌赠乔边偕
蜡梅开花酝香发，亲戚携觯造门闼。造门闼，来劝翁，念翁遁迹楚云东。皂帽布裙临大海，芦花蒲叶多清风。清风萧萧，尘起奈何？未若蚁浮鹦鹉螺，由来酒乡可避世，请翁听我《劝酒歌》。
烛花漾漾酒满瓢，雪飞入檐见酒消。瓢与杓，引翁尝，念翁辛苦容貌苍。汾河恒岳家乡远，吴树淮堤歌思长。长歌复短歌，古调清泠泠，不如浊醪注瓦瓶。由来醒者多智虑，劝翁一醉安性灵。
桑田变易城市改，翁家书卷年年在。东壁卷，西壁书，中间惟应置酒壶。莱衣芰裳膝前侍，伟节慈明天下无。门户须开，明月欲来，瓮中又漉新熟醅。有书有子愿已足，翁不痛饮胡为哉！（三章音节剧佳。）
○僻壤
僻壤无春至，安知春已残。海云千里黑，塞雁一声寒。老去谋生拙，时危作客难。直西是乡路，日日出门看。
○落叶
枝上曾几日，夜来秋已终。又随天地意，乱下户庭中。不静月斜处，偏惊头白翁。何须怨摇落，多事是春风。（小小题传出天运自然，不怨霜露而怨春风，见盛之始，已伏衰之机也。小家但工刻画，粗得形似而已。）
○送周雪客游新安
三秋寻老友，千里去新安。地主云中候，天都马上看。蓬生黄帝灶，鹤唳吕公滩。登眺须扶醉，深山瀑布寒。
○挽鲍念斋（有序）
〔念斋讳辉祖，父梦斗，乙酉客芜城。四月兵屠城，辉祖在宛陵，闻父讣，时方九岁，往芜城寻父尸不得，笥中得父敝衣抱归，岁时泣祀，奉母守节。母死，哀毁成疾，因卜地以敝衣置棺中，招父魂，同母厝于南梁。栽树左右，日夕攀树枝哀号洒泣。逾年死，闻者莫不悲之。〕
独遘伤心祸，应为早死人。魂招衣当骨，泪尽子随亲。孤稚遗天末，三棺客海宾。手裁原上树，野阴新。（“魂招”十字，浑括全意。）
○新仆
语少身初贱，魂伤家骤离。饥寒今已免，力役意忘疲。长者亲难浃，新名答尚疑。犹然是人子，过小莫轻笞。（语语从新字起意，一结仁人之言，蔼然动听。）
○内人生日
潦倒丘园二十秋，亲炊葵藿慰余愁。绝无暇日临青镜，频过凶年到白头。海气荒凉门有燕，溪光摇荡屋如舟。不能沽酒持相祝，依旧归来向尔谋。（三四写清贫之况，五六状濒海之景，末点化熟语，脱口生新，《庄子》所谓“有道妻子皆得佚乐”，可以想其高风焉。）
○玉勾斜
莫叹他乡死，君王也不归。年年野棠树，花在路傍飞。
●卷七
☆沈磐
字石均，江南吴县人。诸生。
○家石均家灵岩山下，名未甚著。杨维斗先生会文二株园，取冠众人，揭案珠明寺前，时学使者适岁试，亦取第一，目其文为一郡之冠。自是四方人士争欲识石均矣。表此轶事，见前辈持衡之当，能使人引重云。
○七言近体如狮子搏象，必用全力，不求工于一字一句之间，西堂尤太史目为大家。
○陈靖献公祠（自注：名迪宣，洪时礼部尚书，靖难兵入，不屈磔死。）
强谋成祸乱纡，渔阳突骑竟长驱。运筹不少黄罗汉，坚壁难逢周亚夫。司马岂闻娴将略，秩宗何自绾兵符。宫车赴火君臣尽，一寸丹心逐鼎湖。（叹齐、黄之无谋，而铁尚书之外，无能坚守者。）
分茅蓟北控岩疆，鼙鼓谁教动范阳。自有长君图社稷，不劳叔父佐成王。丹心愿化千年碧，弱息难回百炼刚。（自注：子六人俱被祸。）何人轻慷慨，忠魂总赴白云乡。
六月霜飞杀气中，收孥令下市朝空。生无面目湛三族，死念君王哭两宫。精贯白虹随落日，魂归丹陛起悲风。宛溪旧接秦淮口，呜咽流澌水不东。
○采石矶望开平王战处
咫尺江陵王气浮，东南根本治扬州？关中早劝高皇定，河内先从世祖求。狐鼠依山还背水，将军破釜更沈舟。只今寂寞长干路，杨柳蒹葭满目愁。
○金陵漫兴
崎岖一马驻江干，叔宝聊开南极天。骤见蛟龙失云雨，已知燕蓟下楼船。旌旗昼闪三山外，壁垒星沈五校前。藩镇望风争款附，故将鸣镝射中坚。（此见小朝廷之无人也。倚托四镇，而二刘反戈，亡岌岌矣。
○张天禄从刘良佐后射黄得功中喉，故有鸣镝射中坚句。）
元老宜参帷幄筹，谁令分阃镇扬州？庙堂决胜全无策，宰相临戎岂自由。百战馀生终殉国，九原遗恨在同舟。至今呜咽邗沟水，遍绕芜城哭未休。（此专闵史阁部之殉国，见孤忠无助也。）
江表初开南国疆，衣冠不数旧貂。那堪缴随鸿鹄，岂有梧桐集凤皇！党锢十年虚反覆，兴亡千载重凄凉。繁花泯灭乌衣巷，怨恨分明石子冈。（马、阮借党人之名，戕虐士类，所谓人之云亡，邦国殄瘁也。）
万马临江拥健儿，上游诸将半横尸。凤城夜启宫车出，鹊观尘飞汉祚移。张象望旗惊鼓噪，褚渊受爵愧期赜。诸公好去乘时会，莫入商山赋《紫芝》。（宫车奔窜，国祚烟消，诸公不为袁粲，愿为褚渊矣。孟津不足道，虞山能毋怍于中乎！）
☆蒋平阶
字大鸿，江南华亭人。
○送罗梦章比部省亲还蜀
归心遥系武功天，巫峡春风万里船。锦水有桑堪养母，邛关何地可筹边？云迷八阵愁鱼复，路转三巴泣杜鹃。自叹碧鸡词赋客，十年旌节竟空悬。
○禹陵
撬辇逢尧祀，垂裳拜舜年。剖圭开日月，瘗玉镇山川。南幸游方豫，东巡驾不还。衣冠辞岳牧，剑舄步神仙。寝庙春常闭，宫车夜自悬。千秋明德远，万众寸心虔。海阔沧江外，星临斗柄前。金茎留晓露，碧殿锁青烟。魍魉犹留鼎，蛟龙想负船。秦碑荒草合，汉白云连。苍水书难得，玄狐可传。按图通百粤，泪尽九疑天。（铺叙有伦，不蔓不竭，此长律体也。陈、杜、沈、宋素称擅长，元、白滔滔百韵，才有馀而律不严矣。作者队仗自然，浅深合度，犹可望见初唐。）
○送李分虎之滇黔
万里南中路，春风入五溪。地分铜柱北，山险桂林西。树酒尊堪泛。船棹自携。关梁庄乔设，碑字武乡题。水出滇池倒，天临瘴岭。鸟言通八部，绣面接诸黎。圣武初经略，征南振鼓鼙。三军持毕节，一节下和泥。荒服开州郡，穷边走寄。阑干红入，歌舞白狼齐。汉使难重问，磨崖不可梯。乌蛮新幕府，属国旧朱提。君听南征曲，能令乡思迷。山深鹦鹉语，花老杜鹃啼。河外青蛉县，关前白马氐。还将《碧鸡赋》，迟尔到金闺。
☆李邺嗣
字杲堂，浙江鄞县人。诸生。
