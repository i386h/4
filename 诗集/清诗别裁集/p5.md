<!-- { "loadSidebar": true } -->
惊涛直上海门西，欲卷青冥失会稽。银汉倒流乌鹊迥，雪山飞压凤凰低。灵旗百万驱雷鼓，强弩三千试水犀。霸气至今消不尽，素车白马驾虹。（从“越山浑在浪花中”化出，气足神完，无一闲句闲字。）
☆陈之遴
字彦升，浙江海宁人。崇祯丁丑赐进士第二人，国朝官至大学士。
○北固山
危磴侵云策杖遥，琳宫积翠拥苕。烟开铁瓮生残照，风起金山急暮潮。饮马几回虚割据，卧龙从古混渔樵。六朝佳丽依稀在，花月春江响玉箫。
☆周亮工
字元亮，河南祥 符人。崇祯庚辰进士，国朝官至刑部侍郎。著有《赖古堂集》。
○栎园爱才比于芝麓，众望归之，诗或未能相埒矣。兹录其情真韵远者。
○江行杂感
逐客江干夜寂寥，无端铁笛起中宵。深秋梁苑新沙碛，明月清溪旧板桥。万里梦回千嶂雨，一帆风动五更潮。草堂空有农书在，桑柘如今尽已凋。
○舟中与胡元润谈泰淮盛时事次元润韵
红儿家近古青溪，作意相录路已迷。渡口桃花新燕语，门前杨柳旧乌啼。画船人过帘波动，翠幔歌轻扇影低。明月欲随流水去，箫声只在板桥西。（秦淮盛衰，备著《板桥杂记》，诗中已见其概。）
○寒食后一日新乡道上示许傅岩
南辕西向浊河边，叹息时违境屡迁。半绽桃花全待雨，平飞柳絮欲为烟。敝车羸马吹新火，古道荒林拜杜鹃。烽燧十年归未得，却愁明发渡旃然。
○靖公弟至
荒城兀坐对灯残，归计先愁百八滩。尔又远来余未去，高堂清泪几时干？（此诗之真者。）
○喜蒋用至自闽南
海水群飞百丈高，同君城上拥弓刀。战瘢莫共灯前看，恐惹霜华上鬓毛。
☆赵进美
字韫退，山东益都人。崇祯庚辰进士，国朝官福建按察使。
○韫退长于论诗，王渔洋赠之以诗云：“风尘憔悴赵黄门，岭表迁移役梦魂。昨见端州书一纸，说诗真欲到河源。”
○冬日田家二首
北风夜来息，茅宇觉微暖。比邻机杼鸣，平畴麦叶短。初日聚童稚，坐卧杂鸡犬。屋梁悬众耜，寂寞岁事晚。石寒溪流激，雪霁烧痕浅。疏林不隔烟，冬野能见远。飞鸿顾前渚，饥乌噪空坂。长啸登东皋，暮逐樵声返。（“冬野能见远”，从“刈稻空云水”想出。）星尽晓色分，日出飞鸟外。高枝残雪压，寒村散微霭。田家门始开，篱落闻犬吠。草际风未定，树杪霞犹在。方见牛羊群，一一远岭背。农夫倚仗立，默念将卒岁。鸟雀鸣阶前，儿女笑窗内。八口饱新粒，未冬完官税。皎皎清溪水，飒飒幽林籁。板桥无屐迹，静与草舍对。时有旧邻家，拂石坐相待。
○武昌杂感
朔月堕白日，水立天昼昏。江汉难分流，岁暮蛟螭尊。怒鳞拔巨浪，势欲无厚坤。鲔亦跳梁，变化随山根。舟楫下可恃，客意谁与论？遥望耆旧里，丁彼汉运屯。我怀沔上翁，长歌归鹿门。
○太原
漠漠寒沙映戍楼，乱馀烽火未全收。天清句注连云起，木落汾河抱郭流。白草昼明吹角晚，黄榆风冷射雕秋。亦知万里轻行役，岁暮旌旗发旅愁。
○梨花
暮烟无语更依依，清影含春望欲稀。疏近琐窗留月照，寒垂网户见莺飞。共停阁外青丝骑，细舞灯前白衣。莫向后庭歌《玉树》，故宫风雨已全非。（起结最佳，语超而韵远，此咏物体也，若少陵又成一格。）
○冬夜集梁园水堂
千门初月动笳声，秉烛虚堂夜气清。大漠风云乘塞入，危檐星斗落尊明。交情四海谁悬榻，天意中原未厌兵。亦有一丘堪自老，故园东去虎纵横。
○南康登楼
返照临高阁，寒烟澹澹分。空城何所有，一半是匡君。（唐人风格中近祖咏《终南残雪》。）
☆彭而述
字子，河南邓州人。崇祯庚辰进士，国朝官广西布政使。
○禹峰初成进士时，思陵校武命射，九发九中，后参熊文灿军。张献忠势穷伪降，禹峰力言其伪，乞即诛之，以杜后患。文灿意在苟安，受其降。献忠旋降旋叛，卒成大祸，由不用禹峰谋也。禹峰诗雄豪魁垒，有摩盾横槊之风。
○卫藩旧邸遇酒南将军
又是悲秋日，初筵动旅情。若能为楚舞，何处得秦声？翠羽当轩媚，红妆耀甲明。兴亡无限感，洒泪忽沾缨。（酒南，酒泉郡之南也。写女将如生。）
○别滇中僚友之官粤西
二月春风已送寒，诏书昨日下长安。宦游不谓边城苦，远别其如知己难。孝武石鲸昆水动，日南铜柱海光寒。鹧鸪亭子梅花驿，万里征人马上看。（神完气足。）
○再登黄鹤楼
飞楼缥缈著江干，霜鬓登临记往年。隔岸春城浮槛外，乱帆斜日到樽前。山连秦蜀开荆甸，水下东南尽楚天。回首沧桑生感慨，孙刘兴废几茫然。
○庚寅八月六日忆母
遗恨行舟阻太行，难堪此日又潇湘。安东未遂怜温峤。《党锢》无名耻范滂。万里依人空作客，十年遇主尚为郎。萧骚短鬓经秋日，雁杳江城忆故乡。（怜己之不能事母，而又耻未与党人，可以悲其志矣。）
○鄂渚别赵兴宁柱史之官滇南
春城烟雨酒盈卮，大别山前赋别离。黔郡犹传秦岁月，昆明应识汉旌旗。千盘路上槟榔坞，一线天开玳瑁池。他日益州来驿使，武昌云树足相思。
☆孙廷铨
字枚先，山东益都人。崇祯庚辰进士，国朝官至大学士，谥文定。
○文定归田，乍过五十，居山庄，焚香却扫，日事著书，精瑟理，得意忘言，兴寄弦指之外。
○渝关道中
菀柳荒亭下，残碑古戍前。秋光晴到水，山色净于天。气变虫音急，河沉月影偏。鸣鸡催候吏，问渡石溪船。
○咏史
田叔归来窦后伤，萧条梁苑下微霜。一时宾客多枚马，不遣雄文悟孝王。
☆李雯
字舒章，江南华亭人。崇祯壬午举人，国朝官中书舍人。
○云间六子，彝仲、卧子外，便推舒章。吴日千书其诗卷后云：“庚信文章真健笔，可怜江北望江南。”盖悲其遇也。
○横江词
江鸣牛渚矶，浪打三山曲。何处最伤心，春水平帆绿。平帆远落生暮霞，东风自吹桃李花。思君不见望江阁，夜夜江潮向妾家。（何减崔国辅小词，可以怨矣。）
○经东阿怀曹子建
昔时曹子建，封邑在东阿。旷代无祠庙，空山对女萝。角弓愁势险，玉食恨才多。《小雅》斯人志，因风发浩歌。（角弓十字，已尽子建一生。）
○太平寺闻子规
溪山月出满青林，杜宇千声怨碧岑。越国何年来蜀魄，离人此夜发吴吟。君为花鸟羁愁主，余有江湖浩荡心。同在天涯一相遇，太平钟鼓晓沉沉。
☆高珩
字念东，山东淄川人。崇祯癸未进士，国朝官至吏部侍郎。著有《栖云阁集》。侍郎游山阴得句云：“筇杖古松流水外，蒲团修竹绪风间。”王渔洋命画作二图。
○河上
流水向人间，向水人亦尔。客心何淡淡，清波正齿齿。人境两萧然，太清游无始。劳劳车马尘，谁是沧浪子？（简淡有味，近高忠宪。）
○使君愁
巡鹾使者来何许，平干太守颜如土。敲扑卒吏血满堂，豸冠诟厉如虎。卒吏附耳守再拜，事上礼仪聊具备。使者一笑回春阳，还朝荐尔真循良。（如见其人，如闻其声。“地势使之然，由来非一朝”，令人兴慨无已。）
○闻舟师相语
天风争顺逆，人事有参差。昨我停舟处，知君得意时。读此诗，可以释人矜躁。
○送阮亭东归时予亦有归志
青山约略有前期，犹听骊歌乱客思。少折都门东去柳，霜条留待我归时。
○赠雪海 姓郝名浴
西清重到侍垂衣，万死人从氵贝水归。正可极言天下事，莫言主圣谏书稀。（雪海见吴三桂跋扈，上封事策其必反，三桂诬奏，流徙盛京。后三桂反，起官巡抚广西。）
○归舟杂兴
逐岸移舟屡转篷，乘流自可任西东。人生末路住方稳，何用登舟祝顺风。（骤得志者读之，如炎月中服清凉散。）
☆宋之绳
字其武，江南溧阳人。崇祯癸未赐进士第二人，国朝官翰林院编修。著有《载石堂诗》。
○戊子人日寄怀陈南士
人日逢人少，相怜必故人。乱多天未厌，老至岁难新。尘雾荒村合，田庐鬼国邻。与君生计拙，寂寞返吾真。（起连用三人字，不见其佻，“老至岁难新”，工于造句。）
○随跸杂记
殿门严鼓发，万灶撤周庐。绝壁成驰道，坚冰过属车。后尘询父老，初日指村墟。共识三驱意，何劳《谏猎书》。（此不谏之谏。）
车声方隐隐，夜色已苍苍。山势开天险，河流接大荒。人眠千嶂月，马啮万群霜。行幄东南近，风清禁漏长。
○梅花
一年蜡屐几回看，等到花开惜到残。漠漠冻云连近远，荒荒野月照清寒。于人疏落如无意，写尔高空正自难。记得遥山旧茅屋，破扉朽几一枝安。（通体空写，为极熟题开一生面。）
☆梁清标
字玉立，直隶真定人。崇祯癸未进士，国朝官至大学士。著有《蕉林诗集》。
○王铁枪
王铁枪，真男儿。人留名，豹留皮。河上血战志不移，梁运既去一木支。问破敌，期三日。谗毁既已行，大功那可必。斗鸡小儿事业成，国耻未雪宁偷生！朝梁暮晋者谁子，段凝之辈真如蚁。嗟乎义士一死重太山，砀山朱三群盗耳。良禽栖木贵能择，将军之死亦可惜。（表其忠勇，而惜其失身，此最持平之论。）
○送李蘅若同年之岭右
五岭天垂尽，曾经马伏波。气蒸飞鸟避，木合夜猿多。徭洞堪传檄，楼船尚枕戈。汉家铜柱在，事业莫蹉跎。
○送萧都阃之云中
缓带翩翩早策勋，旌旄北逐雁鸿群。日高涿鹿消边雪，马渡飞狐起朔云。却敌吹笳刘越石，弯弓饮羽李将军。坐看紫塞烽烟绝，盾墨先驰露布文。
○送张仲若司马开府云中
甲帐风清昼不欢，壮君三十早登坛。每烧北阙莲花炬，俄进西台獬豸冠。组练千群应变色，塞垣六月自生寒。居庸关外山形峻，涿鹿云开驻马看。（比“幽州白日寒”更进一层。）
○送李吉津出塞
生别妻孥出塞门，严城哀角动黄昏。文章自昔憎时命，痛哭终当感至尊。汉吏多持廷尉法，中朝谁举鲍生幡？此行渐入龙庭去，不用投诗吊屈原。
○送张伯珩同年按蜀
衔命西行白简寒，儒臣初著惠文冠。蚕丛惟有青磷起，伏莽当如赤子看。按部诸侯争负弩，洗兵三峡见安澜。兹行雨露沾殊俗，无复兴歌《蜀道难》。（第四语即龚遂治渤海之心，末言蜀道非难，尤得立言之体。）
○包孝肃祠
孝肃祠堂剑闲，香花墩畔听潺。严霜落后瞻遗像，浊水澄时见笑颜。异代姓名童语习，中宵风雨鹤飞还。古今此地无关节，白日孤城冷蜀山。
○拜张许六王祠（归德即古睢阳）
名城蹀血共安危，道左飞尘剩古祠。六矢当年知号令，千秋为万见旌旗。江淮力障孤军日，睥睨风生苦战时。每读昌黎书传后，伤心南八是男儿。
○蕉林书屋绝句
淡烟晴日满帘栊，春色依依上小红。客为看花频载酒，海棠开否问东风。
○柳敬亭南归白下
军中轶事语如新，磊落宁南百战身。为问信陵当日客，侯门谁是报恩人？
☆王崇简
