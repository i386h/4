<!-- { "loadSidebar": true } -->
鸣鸠谷谷画楼边，欲雨还晴百五天。香荠乱堆梁苑雪，绿榆小铸沈郎钱。催花雨起无多日，衔纸鸢飞又一年。赖得近时无火禁，茶床吹袅竹炉烟。
○题桃叶渡江图
细雨横塘记昔过，画图开处奈愁何？桃花一簇红无主，春水三篙绿始波。解清狂馀仿佛，溅裙宿约竟蹉跎。由来兰桨无情物，锦瑟华年送已多。
○悼亡妹
十年兄妹怅离居，恶问惊传涕泪馀。急雪罢吟檐外絮，大雷空寄袖中书。塞鸿影断乡关远，墓草痕生奠馈虚。宝瑟凝尘长簟冷，潘郎憔悴欲何如？（昔人论诗，实事贵虚用，死事贵活用，道韫咏雪，明远寄书，实事死事也，用“罢吟空寄”四字，则虚且活矣。悲悼之语，出以悃款，其情自深。）
☆顾嗣协
字迂客，江南长洲人。官新会知县。
○迂客诗才不在令弟秀野太史下，未见稿本，不及多收。
○杂兴
骏马能历险，力田不如牛。坚车能载重，渡河不如舟。舍长以就短，智者难为谋。生材贵适用，慎勿多苛求。（言用贵适乎其材也。此种诗，刘继庄时有之，缘情绮靡之家，未能办此。）
○出居庸关
岩形势好跻攀，粉堞高楼一望间。自有天威临绝塞，不因地险恃雄关。冲云涧雪悬千丈，扑马尘沙失万山。哀角悲笳听渐近，何堪落日照征颜。
○题宋宫赞药州北征图
刁斗声中起塞氛，词臣亦复张吾军。王师神武原无敌，儒将风流更不群。铁马夜嘶千里月，雕旗 秋倦万重云。画工自具凌烟手，图出沙场纪旧勋。（铁马雕旗一联，写塞外景象，有声有色，可匹“令严钟鼓三更月，野宿貔貅万灶烟”之句。）
☆李寅
字东崖，江南吴江人。恩贡生。崇祀乡贤。
○书武侯传
寤想宗臣握帝图，盟心无地不艰虞。运移京国方扶汉，力竭西南更托孤。纵使河山分鼎足，忍教正朔委当涂。可知空谷龙蟠日，莘野躬耕道自符。（初决策时，已知三分鼎足，而既受重托，志在死而后已，三代下出处之正，惟卧龙一人也。诗中无意不到，如读《武侯列传》。）
○书邺侯传
衣白山人现宰官，每参帷幄系危安。但清河朔风尘易，欲扫宫庭枳棘难。战伐有功身屡退，副储无恙魄犹寒。平生漫托神仙术，绝胜华阳早挂冠。（平定河、朔，保全储副，功几不在汾阳下。托言神仙，犹从赤松子游意也。而《旧唐书》以鬼道少之，真乃不成议论。）
☆王锡
字百朋，浙江仁和人。邑诸生。著有《啸竹堂集》。
○作者古今体诗俱有家数，即入西泠诸子中，亦为上驷，而名不出里巷。予往来浙西，历访辞人，无道及百朋姓氏者，偶于仁和柴侍御案头得之，录入卷中，因知名家而湮沦者正有其人也。为之怃然。
○法相寺
释氏贵无生，不在形骸久。性真既已离，色相复何有。寺僧惑愚民，丹漆饰木偶。谓是肉身存，双耳长齐口。斯言或信然，结习终多狃。四大了不空，六根反尘垢。何如任归全，清净还高厚。吾闻孔子云，死者欲速朽。（破释氏之说，表出归全正理，是为儒者立言。）
○题朱氏山庄
才过合涧桥，便到云林寺。泉石奇以秀，疑非人间地。不知万木中，亭榭更幽邃。溪声隔竹喧，松色当楼翠。鹤识岭云归，僧乘萝月至。嗒然吾丧吾，安问形与器。（溪声四语，如晤对左司。）
冬晓登韬光禅院后山望晴雪
天地气严凝，出郭游人少。踏雪登山巅，凌虚纵远眺。万户炊烟迟，奇景湛清晓。竹折枝蒙密，松危势夭矫。足底多寒云，眼前绝飞鸟。风惊碧落间，日出扶桑表。千得越岫明，一带钱江小，百里纷皑皑，万象争。积素射晴霞，异光互回绕。目眩下高峰，冥蒙林壑杳。举首望精蓝，楼台俱缥缈。
○长平庄歌
怀宗御极临中夏，薄海纵横尽戎马。旰食宵衣理万几，励精志在安宗社。刑于化久洽彤闱，周后端庄擅母仪。《つ木》任教萦《葛ぱ》，《关雎》自合咏《螽斯》。龙飞三载生元主，设九重光绣户。吉梦虺蛇信有徵，盈盈蕙质含芳杜。当年胄子本同怀，总角随肩戏玉阶。扑蝶催开文绮扇，簪花学戴火珠钗。天生慧性耽书卷，早沐殊荣封大县。燕至高祀屡从，茧成副分亲见。琼筵酌醴水犀杯，玉几挥毫铜雀砚。春风秋月几推移，忽是蛾眉三五时。梅额偏能村雅韵，《桃夭》正好赋佳期。官家特敕大宗伯，更命司仪精选择。选得良家才地高，周郎真是乘龙客。金钱已卜凤凰鸡，银汉将填乌鹊行。未及洞房传蜡炬，可怜峰火照燕京。九门狐鼠方延敌，百万豺狼顿入城。天子仓皇鸾禁里，后妃相继君前死。藐孤暗遣出宫门，深望少康参雪耻，御剑亲将贵主挥，莫教玉叶污泥滓。已同小妹逝泉途，帝上煤山赴鼎湖。宝带珠襦遗道路，五侯七贵丧妻孥。长平气绝贼惊愕，戚里载归徐进药。臂血犹红宛转生，终悲骨肉俱零落。季芈原因人负全，孤身已分葬冰天。国亡不辱复不死，缺月何堪望又圆。边将乞师秦殿哭，六军南下共鸣弦。赤眉败死黄巾灭，忽睹兴朝定鼎年。明年上书愿祝发，罔极深思庶仰答。温纶不许奉空王，令与周郎重会合。金宝扇七香车，备物盈庭礼有加。馆筑平阳金作榜，园开沁水彩为花。不从鹤市埋芳草，更上凤楼誓偕老。帝女观刑屋社秋，罗裳无意熏龙脑。繁华虽与旧时同，岂若身居柘馆中。故国金人辞汉阙，来朝玉马周宫。李降嫔方一载，广寒深处应相待。鸳鸯分散不同池，只影高空归碧海。死后还邀湛露恩，赐钱营葬广宁门。石马悲鸣风惨淡，金蚕出没雨黄昏。韦氏里中香渐散，荀侯巾上泪多痕。名标彤史垂终古，身入黄泉觐至尊。空陇年年寒食节，白杨青草最销魂。（纪怀宗长公主始末也。随事叙述，婉转悠扬，而怀宗之忧勤，公主之贞淑，亡国之悲凉，兴朝之忠厚，一一传写于可弦可诵之中，视梅村长律转有馀韵，谁谓前有名作，后人不必握管耶？
○公主名徽足，都尉姓周名世显，详《春明梦馀录》中。）
○春江花月夜
春江两岸百花深，皓月飞空雪满林。为爱良宵清似昼，独来江畔试幽寻。东风送冷春衫薄，花月堪怜难掷却。孤月何能夜夜圆，繁花易遣纷纷落。搔首踟蹰江水滨，月明忽遇弄珠人。红妆笑入花丛去，并作江南肠断春。月转江亭花影动，数声娇鸟枝头弄。侵晓分途踏月归，连宵应作春江梦。（题中五字安放稳贴，风神去原辞未远。）
○观潮
风激沧溟立，惊涛拍翠峦。朝昏存大信，天地涌奇观。皎日雷频作，秋江雪早寒。贾帆收欲尽，千里水弥漫。（三四笼盖一切，觉摹 拟形似者，但得其琐屑耳。）
○丁卯中秋
去岁中秋节，灯前病剧身。黄昏正风雨，白首独酸辛。此日全微命，高堂失老亲。不如垂死处，尚见倚闾人。（两中秋前后分写，仍是一气深沦，见今兹全躯而丧母，不如前此垂死之身，犹依母氏也。律诗之变至少陵已极，此又在少陵变体之外，发乎至情，格律不足以拘之也。）
○冷泉亭
小憩空亭恋翠微，上方日暮客过稀。春秋阅尽水长冷，风雨到来山欲飞。岭半树高猿每挂，林间云暝鹤知归。炎天坐久寒生骨，思向僧家借衲衣。（三语正写冷泉，得山之欲飞作衬，字字皆活矣，极生动，又极见成。）
○李白
谁道谪仙狂，豪情托举觞。目无高力士，心识郭汾阳。（青莲大节已尽二十字中。）
○咏雪
朔雪舞回风，华凝香阁晚。绣幕尚生寒，人在龙沙远。
☆俞
字日丝，浙江秀水人。
○灰七姑辞（自注：禾俗尝以二月祀灰七姑，即紫姑之遗也。）
红缯张筲箕，斜插海棠杏，灶前舁来灶下请。小妇荐清茶，中妇陈白饼，大妇拜致辞，烛花弄鬟影。种粳种秫须多收，养蚕新丝十倍抽。不愿生儿近王侯，但愿蕃息滋羊牛。小姑灵感识人意，髹箸重重书作字。筲箕频动小姑回，瓦炉香烬柏子灰。稚男收拾枣栗去，门前箫鼓喧春雷。（村落间琐事，写来最真。）
○马草行
沧洲烽火彻夜红，援师奉调来南中。援师五千马万匹，所过军营吹筚篥。县官索草修经临，朱票纷纭远所出。家家并日办马槽，办豆事办草刀。草船满满连百艘，马草积如山岳高，援师驱马江干过，馀草零星弃道左。老农束取负担归，然草煮豆聊充饿，吏胥首告盗官货，哀哉愚民家顿破。（一经吏胥，破家者不如几许，长民者何由知之，抑或知而不知？）
☆刘石龄
字介于，江南长洲人。著有《瓠空草堂集》。
○国初孝子刘蓼萧于鼎革后，艰苦省亲，父前没，遇母于见娘村，盖前定也。介于为孝子之子，读有用书，奔地走四方，韩文懿公重其人，欲荐于朝，未及荐而韩公卒矣。诗滂濞闳肆，得力昌黎，近体浸淫宋人。因未见全集，故只录古体二章以志略。
○登祝融峰顶宿上封寺
梯空蹑晴霓，振衣祝融顶。俯视七十峰，茫然堕烟井。湘流失湾氵，洞庭馀溟氵幸。目穷日月乡，袖拂天汉影。回首苍梧云，飘度前岭。太阳汲新泉，石鼎瀹苦茗，肺腑添清凉，丹元溢光景。麾斥隘八区，幽灵惬孤秉。徘徊会仙桥，晴崖发娟靓。绝壁有行迹，仙路细如绠。虬松生古岩，翠叶光炯炯。灵秀天所钟，应与兹山永。倒景回明霞，大地总澄莹。归来宿上封，一枕山云冷。（生平学韩，此章又近谢公。）
○恒山
宝符玄玉奠兹麓，有神上下扶乾坤。曲阳飞石就祀，虞舜不到恒山边。兹语荒怪谁所纪，翠砥空磨镌。磁窑两岸尺绝壁，南有细径缘秋烟。崖回水立三百丈，巨石怒落随奔泉。几年于此垒云栈，排空石窦鬼手穿。馀材蠡啮插山腹，欲落藤蔓相钩牵。平生未尝识剑阁，或谓蜀道险亦然。﹀Ю万仞试初步，飞仙岩阁中霄悬。虎风一噫土囊口，犍牛飘坠轻乌鸢。浑浑云雾起林际，乖龙鳞尾方蜿蜒。紫芝翳翳隐幽峪，黄榆飒飒飞晴天。中有仙人系驴树，下根离析枝相连。寒涛万壑起松杪，翠雪散落山亭前。夕阳晚霞足幽眺，丹灶夜光然通玄。野人颇有济胜具，度越峻岭如登仙。俯视群山尽臣庶，太白巨丽差随肩。茫茫一气辨龙塞，橐驼万队成蚁旋。丈夫宁能死章句，有名须勒狼胥巅。此心未遂身老大，投足岩岫差安便。遍游五岳自兹始，俟昏嫁毕当何年。（天地奇境，须得此惊人句写之，蜿蜒如龙，几于不可控驭。）
☆黄中坚
字震生，江南吴县人。岁贡生，著有《蓄斋集》。
○蓄斋以古文鸣，诗其馀事，然即此二章已见其情至文生，不同。
○闻陆既藩柩归吊之
昨得传来信，灵而返故居。悲深翻作喜，望切转疑虚。一棹风烟外，孤魂忧患馀。生还当此日，欢笑定何如？（传来凶信故悲，闻其柩归翻喜，及望而未至，又恐消息之虚也。十字中无限曲折，结用反衬，以生还之乐，衬丧归之戚，倍难为怀矣。）
○题马云逵像
