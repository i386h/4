<!-- { "loadSidebar": true } -->
禄山陷两京，唐室势如沸。玄元庙一哭，义声震天地。誓死守孤城，非云事必济。自覆潼关师，乘舆久奔避。贼议图江淮，凭兹一旅制。不然鼓而南，谁断其右臂？惜乎四百战，食尽终颠踬。城陷逾三日，援师镐始至。杀贼虽无成，藉以卫神器。从此朔方兵，收京功乃遂。赫赫精忠祠，允宜祀百世。黄巾遍郊，明季遭倾毁。吕侯还旧观，匪曰穷奇丽。偶客梁宋间，抠衣拜阶。冕旒坐中央，左右南雷侍。动我忠义心，一消疲ぃ气。剔藓读残碑，岘山同堕泪。（力表其蔽遮江、淮之功，发挥昌黎意，尤为透切。）
○黄海歌
我所居兮在海滨，未登高丘望远海。行人深山尽是山，银台金阙瞻安在？昨投汤院雨翻盆，电激雷轰众壑奔。兹山雨后当铺海，旋因观海登天门。天门削成去天尺，历尽危梯上绝壁。弥勒龛中一宿留，晓起白云千里积。非烟非雾铺虚空，时为车盖时为龙。诸峰没趾渐及顶，初由肤寸弥寰中。天吴仿佛舞其下，万里无际连苍穹。是时罡风吹蓬蓬，听如击鼓冯夷宫。更疑射蛟海水赤，一轮照曜扶桑东。须臾解浪纹静，玉池开放千芙蓉。人间万事皆桑田，惟斯亘古无变迁。尘寰真可怜，胡弗蹈海如鲁连。三山驱走置眼前，对之欲往心悠然。长愿采药山中眠，朝朝来往蓬莱巅。帝乡未遂平生志，从此浮槎天汉边。（庚午岁，予游黄山，亲见其景，吐词未能工也。读此实获我心，如重观云海一次。）
○谒伍相国祠
萧条古堞树栖乌，载拜祠门落日孤。报父有心终覆楚，杀身无计可存吴。英雄忠孝留天壤，山水苍凉失霸图。回首荒台麋鹿地，属镂遗恨满姑苏。（作手，无一泛语，亦无一剩语。）
○闻汉槎谪戍宁古塔
欲叩君门万里赊，惊闻远戍度龙沙。文章只道金难铄，谣诼翻成玉有瑕。减死蔡邕方出塞，哀时庾信未还家。可怜交橐归来日，岂有明珠载一车。
○喜吴弘人闻夏南还
相逢只道此生休，解网归来话昔游。幸免无家投朔漠，那堪有弟作累囚。云山渐慰思乡梦，风雪仍含出塞愁。不觉喜深悲转集，潺双泪为君流。（“有弟作累囚”，时汉槎未还，故有是语。）
○怀许九日
闻君才上摘星楼，又到濡须坞口游。胜地山川曾百战，故人烟雨只孤舟。苍苍楚水蒹葭晚，漠漠江田粳稻秋。应有陈蕃悬榻待，免悲王粲滞荆州。自注：九日与杨仲延、家阮亭二公倡和最合。
○吕城病归
挂席西风桂浆轻，扁舟又次吕蒙城。身如枯叶方愁落，心似残潮未肯平。宿雨河桥横酒旆，晚烟村店聚鸡声。故园归去无多路，每念劳劳重怆情。
○重阳前一日登镇海楼
无端来作五羊游，节近登高上此楼。海气溟蒙山绕郭，天风浩荡客悲秋。飘逢且喜云生屐，簪菊应羞雪满头。乡国茫茫何处是，珠江一片夕阳愁。
○张文献公祠
祠堂突兀倚江开，瞻拜空馀海燕哀。只道主由金镜致，岂知兵为玉环来。文章自昔传徐碣，香火常新傍舜台。风度依然凭想像，停舟一荐渚回。（元人咏太白有“承恩金马诏，失意玉环词”句，人以为工，此更说得关系。）
☆王曜升
字次谷，江南太仓人。
○登北固山
雄峰高枕瓮城斜，有客登临送晚霞。水气暗吞山顶寺，江云遥护海门沙。天低雁鹜来千里，地迥星河落万家。指点旧朝形胜在，吹愁何处起悲笳？
○端午先忌
馀生十载恨蹉跎，令节闲门掩薜萝。剩有蛟龙蟠大泽，空闻箫鼓发层波。三闾怨在馀香草，九地恩深废《蓼莪》。惭愧王修能罢社，葛衣检点泪痕多。（端午与先忌并列，而主意尤重先忌。）
☆王曾斌
字弘导，江南太仓人。
○钱王祠
钱塘亦是兴龙地，王气依然据上游。铁箭旧传唐岁月，玺书曾拜宋春秋。江潮出没三千里，风雨凄凉十四州。剩有湖山供庙貌，坐看锦绣欲生愁。（无一语一字轻下，自是到家。）
☆袁启旭
字士旦，江南宣城人。著有《中江纪年诗》。
○循烟霞洞下岭至石屋洞
晨兴涉乱山，亭午憩修畛。岩高哀吟，树密春禽隐。交藤路渐披，独鹤径徐引。石窦玄冥，巨灵吝真境。开凿自何年，潜虬遁虚牝。海气通平远，寒烟锢深迥。雕锼非一壑，险仄有孤岭。仙室越阴凉，人世异朝冥。渴欲漱乳泉，饥将摘松菌。于此托赏心，无劳慕张邴。（游山之诗，允宜步武二谢，未造幽微，已合矩度。）
☆李良年
字武曾，浙江秀水人。太学生。康熙己未，应博学鸿辞，放归。著有《秋锦山房集》。
○徐尚书健庵开史局于洞庭西山，武曾行分修，应亦邃于古者。
○九岭
昨者暑气清，岚瘴喜初散。幕府有程期，鸣钅从戒宵半。残月不到地，松梢耿河汉。冥冥列炬移，灼灼萤火乱。空山悟无始，静里阅昏旦。九岭争一隅，径窄中每断。我行尚层冈，仆夫复深涧。浮生付飘忽，肩腋楚人惯。不坠良偶然，履危岂无叹。转苦东日迟，坐待火云烂。稍稍荆扉开，人语出沙畔。前途方迢遥，平明且须饭。（残月山行，自夜及旦，历历如绘。）
○宣府人日
烽台石戍晓烟平，人日逢人载酒行。客久渐多新岁感，边方倍起故园情。围炉小伎兼筝笛，出郭诸山半雨晴。骑马不愁归路晚，江乡犹及听啼莺。
○栗子关十六韵
峻极重关势，艰难独客经。梯航原梗绝，中外划郊。天作西南障，山开大小屏。路应庄乔始，地自伏波宁。遗庙崇新祀，残碑失旧铭。士田纷犬俗，樵采怯鸠形。往事闻开国，殊方久不庭。王师频越岁，使节几衔星。鬼斧横飞栈，神功直建瓴。虚无云汉逼，缥缈渌江淳。鸟道层巅接，猿声下界听。半肩欹绝壁，一发上空冥。石到诸蛮黑，枫过二酉青。炎风高瘴疠，晴日俯雷霆。岂有神明护，真疑虎豹扃。杖藜无恙在，珍重别山灵。
○闻鹧鸪
花间飞上竹枝啼，才过黄丝又冷溪。蛮鸟亦知行不得，行人那向夜郎西。
○忆方虎客宛温
秋绿晚萋萋，五十邮亭到越溪。不敢更嗟乡国远，有人还在万峰西。（因己游历之远，而念更有远者，怀人之情自深。）
☆黄始
字静御，江南吴县人。举鸿博，不遇归。
○溪西
溪西人家秋水生，孤舟常自三更行。一声啼鸟半江月，才到两山天欲明。
☆叶世
字云期，江南吴江人。郡诸生。
○谒刘公祠
世运陵夷日，中流荷大贤。反经斯起敝，往蹇自来连。濂洛开新绪，河汾具薄田。悬弓忘巧拙，食蜜自中边。帝简征文在，薪存续火传。人心方复古，天意不扶颠。远塞唯迎盗，长江谁著鞭？鼎湖上龙驭，赤县遍狼烟。涕泪包胥血，饥寒苏武毡。偏逢苟安主，虚忆中兴年。精卫劳填海，娲皇莫补天。去留关庙社，生死合经权，此道荒千古，何人障百川？祠堂拜遗像，风雨暗灵筵。（传写念台先生，兼思宗朝及南渡言之，凛凛有生气。）
☆恽格
初字寿平，后以字行，更字正叔，江南武进人。著有《南田集》。
○南田工画，山水花卉兼擅，比之天仙化人，诗亦超逸。毗陵六逸中，以南田为上。
○月夜从愚庵大师陈际叔徐世臣湖干闲步
披衣揽夜色，遂适湖干趾。喧籁息近听，林峦敛遥视。千峰寒月中，万壑疏钟里。三潭弄浮烟，因风荡为水。浮汀渔唱人，过浦箫声起。佳游领支公，雅调及高士。霜月满归途，宵深情未已。（三潭十字，微妙可思。）
○赠莫十三
君家西湖滨，厌看湖上山。身依海鸥宿，心与天云闲。口吟《五噫》西出关，脱帽自挂苍梧间。偶然登燕台，洗足御沟水。袍蒙茸一草履，金貂紫骝君勿喜。倒诵虫书三万言，侏亻禽笑掷番王玺。重译曾惊外国使，诸侯尽倒兰台履。既铩上林羽，又转桑乾路。囊破惟留五岳云，鹤飞还想三珠树。满腹皆象纬，缠衣悉烟雾。握尺量舜管，执杓考天步。流霞未肯酌，熊蹯亦不茹。聊将槲叶补秋云，栉栗横空万山去。（莫君嗜古，精于天文，能惊外国使，能考璇玑玉衡，而终于不遇，故作诗赠之。）
○送滕子还闽
〔滕子闽人。自闽入燕，沉身绝域者九年。后其姊致书蓟门，物色得之。知老母尚在，遂以计脱，间关南还。〕
别后春风染杜鹃，骊歌声断绿杨烟。身沉绝塞思千里，心死穹庐客九年。吴苑离觞寒食后，梨关归梦落花前。闽南别去能相忆，倘有双鱼海上传。春城战血冷悲笳。废垒伤心旧炮车。雪窖生还犹有母，玉门归去已无家。同骑塞马眠燕月，独向河源上汉槎。我有离魂招未得，劫灰天畔哭黄华。（南田与兄相失于黄华山，故感及之。）
○赠笪在辛侍御
墨苑风流属老成，白云旧秘待先生。正平无地容疏放，北海犹惭问姓名。自辨银钩收虿尾，尚留瑶草付龙耕。东来蜡屐窥松子，（自注：侍御有松子阁。）如向青霞望五城。
○晓起
连夜深山雨，春光应未多。晓看洲上草，绿到洞庭波。
○远眺
暮云千里乱吴峰，落叶微闻远寺钟。目尽长江秋草外，美人何处采芙蓉？
○寄虞山王石谷
东望停云结暮愁，千林黄叶剑门秋。最怜霜月怀人夜，鸿雁声中独倚楼。（虞山亦有剑门。）
☆佟世临
字醒园，江南上元人。诸生。
○戊寅秋拜先王父墓下（自注：奸以熊廷弼事及难。）
郁郁松楸荫墓田，怆怀往事泪潸然。请缨慷慨终童志，赋沉沦贾傅年。钩党竟成三字狱，招魂欲叩九重天。孤忠未返辽东鹤，俎豆聊分江夏贤。
☆陈维岳
字纬云，江南宜兴人。
○赠阎古古
相逢一笑看吴钩，燕市悲歌上酒楼。地有大风连沛泽，人馀奇气动幽州。天低古戍金笳冷，月坠严城玉笛愁。此处旧传多侠客，荆高去后水悠悠。
☆钟映渊
字广汉，浙江嘉兴人。
○广汉援据古昔，元元本本，遇虚声之士，相对不交一言，有胜己者，执礼甚恭，因是好恶之者各半。惜中年摧折，未底老成。
○送罗比部暂归西川
白帝孤城落照悬，乡愁迢递武功天。将归故国无鸿雁，行过空山有杜鹃。剑阁风云开五丈，筇关烽火隔三川。明年巫峡生春水，好上东吴万里船。
☆马世杰
字万长，江南溧阳人。贡生。
○秦宫
阿房周阁百重环，美女充庭尽日闲。频望翠华终杳渺，亦如天子望三山。（即“有不得见者三十六年”意，印合秦皇求仙，便觉词意俱新。）
☆金侃
字亦陶，江南吴县人。
○雨泛湖上观梅
细雨春波远浸天，梅花烂漫满溪湾。烟中人语前村树，雪里鸡声隔岸山。画桨每侵疏影瘦，芳尊浑带冷香还。绝胜雪夜寻安道，归路渔灯照醉颜。
○寄家祖生大兄郡中
谁道湖山尚近家，出门回首即天涯。寒深笠泽愁中雨，春老吴宫梦里花。客久艰难悲世路，病馀憔悴感年华。不堪孤馆怀人处，归雁萧萧度远沙。
☆徐夜
字东痴，山东新城人。县学生。
○《池北偶谈》云：“东痴年二十九，即弃诸生，掘门土室，绝迹城市，有朱桃椎、杜子春之风。”举博学鸿辞，以老病辞。
