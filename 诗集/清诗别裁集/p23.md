<!-- { "loadSidebar": true } -->
谁将堂上春，得比春日辉？日入光更出，亲老无重归。谁将人子心，得比庭前草？春风日日吹，草色年年好。（从东野意翻进一层，诗到此才有关名教。）
○水仙操
天行海运旋宫音，万象回薄由人心。移情易性琴非琴，刺舟而去留深林，海水汩没鸟哀吟。余心悲兮无古今，援琴而歌泪淫淫。
○赠张铁桥先生
我生燕山下，君住罗浮巅。相去万馀里，苍茫隔风烟。我年三十君七十，南溟绝塞谁通连？金阊忽相遇，会合非徒然。庞眉拄杖指天外，招我把臂谈重玄。我向空山抱幽独，三元厄运遭百六。耳闻沧海变桑田，长安夜听铜驼哭。南来踪迹访遗民，幸遇先生成信宿。先生腰下双青锋，闪烁跳跃如飞龙。自谓十年不曾试，宵光夜冷青芙蓉。延津神物有时合，为我一舞开心胸。君言当年不如愿，未必他年尝健饭。留挂丹房镇鬼魅，跨鹤吹笙从此变。先生画马非凡马，笔走房星自天下。世间骐骥总虚名，王良只向丹青写。写马君所易，写人君所难。清高深稳在闲橛，弩骀蹩{薛足}充衣冠。画马不画人，画鸟惟画鹰。宇内神俊姿，妙手恣飞腾。君自粤东来，探奇几千里。俊物与名山，收贮奚囊里。囊中五岳空嶙峋，忽逢佳士为写真。娄东顾子称同调，虎头龙性谁能驯？与君相对两无语，双眉不点人间尘。肯染春风旧花鸟，位置精神向三岛。我生不识顾云臣，依稀错认丹霞老。（自注：云臣小像酷似丹霞澹翁。）典型落落如晨星，万事悲凉付秋草。别君流离迁向越，眼底旌旗互明灭。夺我金庭第九天，翻飞只忆南华蝶。西湖重遇又经春，笈里烟霞别有神。还期遍走齐州地，同作天台采药人。（铁桥名穆，善画鹰马，不苟赠人。两奇士相遇，必有倾吐肝膈芒角流露者，篇中飞腾变灭，如白云从风，去来无迹，青莲流派，安得不属此人？）
○留别张鸿伯兼怀张非文和韵
舟楫吾将老，诗书世所轻。谁知天下士，漂泊亦无成。放眼空今古，虚怀向友生。北归心已足，不复悔南征。（一气鼓荡，律体最高。）
○题潜籁轩和韵
玉峰有高士，痛哭寿山隈。铁马夜千里，麻衣时一来。（自注：昆山顾宁人先生每至军都，必主潜籁。）自从丹返，不复草堂开。珍重遗编在，沉吟日几回。
○赠行西上人
铁骑穿云旧拓边，大江归去浪连天。五更梦醒荒祠下，百战人酣绣佛前。风急雁行排远岫，秋高雕影落寒烟。与君共望中原路，衰草离离倍黯然。（应是战将而隐于僧者。）
○赠杨子西
我溯三湘问楚材，与君披写共登台。乾坤不肯留残照，海岳无从问劫灰。莫讶青萍通夜啸，何妨白雪满头来。纵横且说当年事，尊酒淋漓亦快哉。（黯黯残照，何计留之，茫茫劫灰，何从问之，泉明饮酒课耕，乃乐天安分之常也。）
○卧病
风尘泉石两蹉跎，岁月催人委逝波。万事无成心力少，一生有几别离多。梦回弟妹依然失，病久交游谁更过。剩把新诗消永日，空床独坐强吟哦。（古之伤心人乃有此言。）
○幽居
王孙学赋小山招，意气がテ耿未消。燕市酒酣闻击筑，吴关人去忆吹箫。功名梦醒玄驹国。卜筑门临白马潮。回首故园千里外，江乡随地老渔樵。（一肚牢骚，借幽居发出，此岂幽居人语耶！）
○赠向语可
天半峨嵋落照边，汉川东与蜀江连。万金散尽犹存骨，一剑长留岂学仙。秋水欣逢东海苦，马蹄难遇九方堙。穷途我自怜空手，洒泪相看大别前。
○咏史
朝横而夕纵，志本在温饱。敝裘先自愧，何论妻与嫂。（足以服季子之心。）
匕首西入秦，生死在眉睫。秦政非齐桓，如何欲生劫？（明人有论，已畅言之，此括于二十字中，尤见明快。）
治国与治军，卧龙岂两事。陈寿亦何知，还问司马懿。（扫得痛快，如此作诗，何妨议论。）
○王昭君二首
六奇已出陈平计，五饵曾闻贾谊言。敢惜妾身归异国，汉家长策在和番。（咎在陈平、娄敬，此正论也。
○元帝时匈奴已弱，帝不欲失信，非畏其强，此意诗家未曾道及。）
汉主曾闻杀画师，画师何足定妍媸。宫中多少如花女，不嫁单于君不知。（若故为自幸之辞，不怨深于怨矣。）
○题闺秀雪仪画嫦娥便面
素笺折叠涂云母，黛笔清新画月娥。莫道绣奁无粉本，朝朝镜里看双螺。
☆喻指
字非指，江西南昌人。
○石城晤林茂之
泽国烽烟逐敝貂，秣陵人事更萧条。山头牧马无春草，城下东风有暮潮。白发逢君疑再世，清尊为我话前朝。天涯便欲相依隐，何处空岩著野樵。（五六语不必求工而身分自见。一气清空，亦从杜诗中出，世人学杜者，但求形似，得其皮毛耳。）
☆徐振芳
字大拙，山东安丘人。
○海陵寄李子效
淡淡长河落日愁，美人芳讯到沧洲。犹龙久矣逃尘世，牵犊公然饮上流。赤水有珠归罔象，碧天无际泛虚舟。班荆拟在云深处，一醉青莲海岳楼。
☆张杉
字南士，浙江山阴人。
○蒲坂道中
峻坂长驱匹马过，春风吹客奈愁何？重华不返苍梧驾，孤竹空传《采蕨歌》。北望云中迷紫塞，西来天上泻黄河。幽怀故国归何处，此日征衣泪更多。
☆沈道映
字彦彻，江南华亭人。著有《鸿迹轩稿》。
○讯{髟弗}渊水西
幽人谷水耽高卧，江村长夏看云坐。清梦心随鸥鹭慵，独醒迹向风尘左，草阁萧萧六月寒，穷探学海倾波澜。千秋自取性情足，一编歌哭来无端。与君成别忽已久，不向西郊频握手。闻道惊涛没钓矶，为问渔竿无恙否？
○送霄客南还
聚首无多日，天涯袂忽挥。苦将游子泪，洒向故人衣。落日河流急，寒枫驿路稀。与君俱作客，争奈不同归。（“游子泪”、“故人衣”，极平平语耳，合用之，顿传出至情，知情人所贵点化，不专求新。）
○野泊
野渡夕维舟，寒潮正急流。雁声沙际月，帆影笛边楼。独客难为夜，孤心易感秋。百年同逝水，不尽古今愁。
○登泖中潮音阁眺望有怀
峰头云气昼冥冥，蜡屐凭高试一停。湖面日翻荒岸白，海门天入乱山青。孤帆是处随渔网，长笛何人起鹭灯？谷水昆阴俱在眼，可怜二陆久凋零。
○舟泊富林谒陈大樽先生墓
富林溪上一盘桓，墓道春阴泣汉官。未见丰祠传俎豆，空留皎日照衣冠。当年碧血青磷散，此地银涛白马寒。回首平陵松柏路，子规啼遍朔风酸。（吊大樽先生，只传其精卫填海之节，而学术词章概从阙如，此立言得体处。）
○怀家雪峰
他乡苦忆病维摩，皂帽藜床岁月过。春到竹林无酒伴，悲来土室只高歌。柴桑甲子同元亮，笔冢风流继永和。谁共扁舟横铁笛，沧江闲理钓鱼蓑。
☆陆元辅
字翼王，江南嘉定人。
○翼王为黄陶庵先生入室弟子，学术志行不愧师门，所为诗亦复相似，钟、谭习气不能染也。
○送袁重其归吴门
青眼沧桑阅逝波，百年世事足悲歌。尊前故旧凋零半，乱后文章感慨多。鲈脍正堪淹客棹，《骊驹》无奈向关河。凭君一寄昌亭泪，江左风流更几何？（自注：时闻叶圣野之讣。）
○九日侯砚德病起招寻王氏南园（自注：次老杜《九日蓝田崔氏庄》韵。）
干戈天地醉乡宽，令节招寻得暂欢。已喜高秋苏肺气，还愁短发落南冠。来宾白雁关河杳，无主黄花霜露寒。却忆先朝王相国，东篱采菊笑颜看。（自注：南园为王文萧公种菊之处。）
○送文介石学博归滇南
滇客频年赋《式微》，今朝才见理征衣。三江日月孤臣老，六诏风烟万里归。山过碧鸡多戍鼓，星穷朱鸟近亲闱。好音为寄东来驿，莫道南天少雁飞。（三诗值悲歌感慨之境，无志微噍杀之音，可以觇其所养。）
☆陆宗潍
字维水，江南嘉定人。翼王侄。
○维扬舟次遇乡人南归
忽听乡音唤阿蒙，月明桥畔此浮踪。乘君下水归帆便，寄我平安第一封。（与“复恐匆匆说不尽，行人临发又开封”同一天籁。）
☆余思复
字不远，福建将乐县人。
○不远草书多从二王中出，予于京口屡见之，曾流寓于黄鹤山也，闻其非力不食，亦属志士。
○赠别
江水悠悠江蓼红，江云黯黯别离中。乾坤留眼观时变，湖海论心有客同。楚国谁能为玉泣，齐门何竟羡竽工？长安定有平安信，万里无忘寄朔风。
☆侯方域
字朝宗，河南商丘人。有《壮悔堂集》。
○朝宗以古文鸣，诗特其寄兴，识者比之皇甫持正、李习之、苏明允，最为惬当。
○寄李舍人雯
金陵门外昔同游，归去衰迟有故丘。六季春城喧野雀，三山云气黯江楼。嵇康辞吏非关懒，张翰思乡不为秋。最是月明照颜色，平芜烟雨使人愁。
☆冒襄
字辟疆，江南如皋人。南渡时，用为推官，不就，以贡士终。有《朴巢诗集》。
○辟疆与宜兴陈定生、商丘侯朝宗矜名节，持正论，品核执政，不少宽也。马、阮当国时，几罹于祸。后居水绘园，以友朋文酒为乐，远近高之。
○寄吴梅村先生
盐官留滞叹蹉跎，遗老飘零事若何？万里烽烟横塞雁，五都荆棘没铜驼。遥瞻吴苑乡关隔，近接邗江涕泪多。闻道子山消息在，白头红豆只悲歌。
○赠柳敬亭
忆昔孤军鄂渚秋，武昌城外战云愁。如今衰白谁相问，独对西风哭故侯。（赠敬亭，并吊宁南，可作羽声歌之。）
☆陆元泓
字秋玉，江南常熟人。
○秋玉无家，图己像于水墨中，自称水墨中人。
○过河北刘庵先生墓
曾云归去总天涯，三尺荒坟万古家。若个年年吊寒食，半瓢清酒滴桃花。
☆徐波
字元叹，江南吴县人。
○元叹少年任侠，后工诗，之楚中，交竟陵钟、谭二公，晚归老落木庵，以枯禅终。生平诗近钟、谭体。牧斋痛贬钟、谭，而于元叹独许之。
○落花
花意寒欲去，登楼送所思。将分春雨恨，似与故人期。野水断村路，孤烟生竹篱。吾徒从此逝，忍见艳阳时！（落花习径，以生新之笔湔除之，李义山“高阁客竟去”一首后，复见此诗。）
☆金人瑞
字若采，江南吴县人。诸生。
○愁
江水流春不当春，江花江草故愁人。开头捩舵汝何往，击鼓鸣桡皆不伦。巫峡猿啼真迸血，楚天朝雨最通神。老夫欲寄精诚去，凭仗高风达紫宸。（此拟杜作，似夔州以后诗。）
☆侯涵
字研德，江南嘉定人。
○送别鹭宾感家朝宗往事
阊阖门边酒共倾，依依酬劝忽分征。却愁此别成南北，谁道他时隔死生！十载黄垆豪士骨，千秋青史党人名。白头太傅肠犹热，手把家书倍怆情。（自注：出朝宗遗札，多隔世事。）
☆刘逢源
字津逮，直隶曲周人。
○郭泰
博带雍容七尺身，遨游郡国擅人伦。如何下士相模仿，只爱先生折角巾。
○补锅匠
高隐昔传磨镜客，奇踪今见补锅人。若将姓字留天地，纵使巢由亦外臣。（非薄巢、由，要见不留姓字为最高耳，必求其人以实之，毋乃凿乎？）
☆吴兆宽
字弘人，江南吴江人。
○寄怀小修弟
