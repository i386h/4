<!-- { "loadSidebar": true } -->
雀莫啄我蔬，我蔬种已迟。衰年事事钝，辛勤还后时。聊取生意足，宁独疗长饥！甲坼才如豆，不及邻家肥。肥蔬啄可饱，瘦蔬啄无遗。饥我不饱汝，两伤亦奚为？欲驱不忍击，短竿护疏篱。我蔬肥有日，除竿任汝飞。听汝嗷嗷音，生事同我微。（观我观物，物我皆得，少陵夔州以后诗。）
○舂声
在家愁闻砧，砧声为客衣。在客愁闻舂，舂声为客饥。舂本非恶声，客耳自凄其。砧声砧者苦，舂声闻者悲。此地尽为客，室家亦羁縻。遘此八月霜，稻梁同草衰。稗种贱独早，皮尽乃得糜。十斗舂一斛，家家急朝炊。两舂一口资，廿口将安资？夜长月色苦，冷淡无光辉。声声相断续，远近闻一时。悲馀转成喜，得食谅不迟。便作笙竽听，天风任尔吹。（转悲为喜一层，从真性情流出，意尽语竭时，忽然得此，绝处逢生机也。）
○补窗
纸窗如破衲，丛添针线迹。纤纤鱼鳞光，朝曦逗微隙。夜来朔风狂，洞然半分砉阝。寒威透旃裘，况乃敝衣帻。看囊久无钱，纸价贵逾昔。求全势所难，补罅情转适。平生鄙弥缝，于兹悟损益。渐暄飚亦温，安稳蓬蒿宅。旧研释冰痕，昼长聊点《易》。微云影太空，不碍虚生白。（极琐屑事，发出安分乐天道理。）
○路遇李澹生冯炳文
皂帽冲风沙，晴天疑晦霿。睹君行路色，触我来时痛。握手万端生，醒眼三年梦。相赠绕朝鞭，前途慎珍重。
○募僧收枯骨
兵戈二十载，枯骨尚如麻。中岂无才智，生原有室家，啼魂昏白昼，掩胔仗黄沙。何处烦冤尽，观空仰《法华》。（仁人之心，仁人之事，仁人之言。）
○早起
长夜厌朝眠，暾光到枕先。家无烦老事，人爱早晴天。研洗和冰墨，炉温隔夕烟。惺惺平旦气，孤坐倍泠然。（第四语与“人间重晚晴”，各有名理。）
○掩柴门
柴门开亦静，无事手常关。晓露花争坼，斜阳牛自还。相看忘塞俗，久已负家山。偶忆雍陶句，开笼放白鹇。
○九日
郁郁连朝雪，萧萧九日晴。异乡谁送酒，令节但存名。目断天无极，风高沙自惊。莫嫌人迹远，雁迹罢南征。（塞上九日诗，脱尽前人窠臼。）
○放雉
万物爱生还，凌霄刷羽翰。自经罗网苦，益觉地天宽。文采无夸耀，飞翔得便安。故山谐伴侣，不羡女床鸾。（写物写人，生枯双管齐下。）
○宁远温泉
温与探汤异，边城旧擅名。无心何自热，有本得长清。调燮功谁擅，寒暄理自平。衰年苦萧飒，一濯已春生。（三四是体，五六是用，君子之德，大臣之度，并见二十字中。）
○晤林茂之时年八十五矣
群奉丈人行，相看若鼎彝。别时贫到骨，近日老能诗。结客前朝重，遗民后代知。嗟予随仗履，鬓发已如丝。（是侠士，是诗老，是遗民，如读林茂之传。）
○旧鹤（自注：余旧畜，己亥赠吉旋，今犹无恙。）
老鹤迎人作意鸣，三年前是一般声。别来何物不经变，知尔于人无所争。旧侣分飞怜独立，故交相遇倍多情。卫廷岂少乘轩辈，谁卧长松梦玉京。（多情人不作浮簿语，三四所感者大。）
○广宁
医巫闾是望中山，指点残黎惨淡间。北镇祀谁凭享殿，南冠人尚峦榆关。光熹往事伤心久，刘杜征魂带血还。惭愧高冈祀李靖，纪功碑断藓花斑。（刘杜谓刘纟廷、杜松，皆死于战者。）
○译使至高丽
天荒地老更谁邻，属国惊闻接海滨。豺虎窟多中土客，风凰城是旧朝臣。泉刀重译旃裘雪，盐铁归装塞马春。试问为奴当日祖，流传《洪范》可能陈？
☆张文光
字谯明，河南祥符人。崇祯戊辰进士。国朝官按察副使。著有《斗斋诗》。
○副使诗得力于杜，有悲壮之声。
○登汴城角楼
落日下层城，苍然远树平。乱云连岳碧，野火隔江明。狐兔盘深窟，蒹葭冷旧京。中原形胜地，画角起边声。
○送吴六益诗人南归
尽此一杯酒，悠悠无限情。秋匀千树色，日落大河声。天地留风雅，衣冠老杜蘅。前途谁共语，孤剑自长鸣。（“秋匀”，“匀”字极炼。“日落大河声”，何减李北地！）
○野月
野旷烟初歇，孤辉更杳茫。长天笼远树，古渡泊空航。夜冷流民屋，春寒战骨霜。荷锄聊自慰，草露借馀光。
○怀李龙衮
天高野戍雁声长，月满边城海雾黄。别后几时双涕泪，殊方经岁半冰霜。自甘白发为迁客，谁道青山非故乡！迢递梦魂千万里，思君一夜到龙荒。
○送季天中秋日东行
千山落日淡高旻，万里秋风促去轮。自是圣朝无阙事，何妨天末有孤臣。霜侵列戍笳声急，云卷平沙月影新。我亦梧桐花下客，至今魂梦愧斯人。（天中建言遭谪，故以诗送之。四语一气直下，神来之笔。）
○九月八日喜禹峰至
苏门别后几经霜，异地音书各渺茫。握手十年才一夕，惊心明日又重阳。江湖月冷鱼龙卧，边塞风高雁鹜翔。欲问元龙天下计，漫言中散旧时狂。
○清淮晓发
老鬓萧条逐客程，秋风瑟瑟唤愁生。五更月照他乡影，万里河流故国声。落拓人当疑慢世，浮沈吾亦厌虚名。何时归去衡门下，竹杖芒鞋傍鹤行。
☆吴伟业
字骏公，江南太仓人。崇祯辛未赐进士第二人。国朝官祭酒。著有《梅村集》。
○梅村七言古，专仿元、白，世传诵之。然时有嫩句、累句。五七言近体，声华格律不减唐人，一时无与为俪，故特表而出之。
○梅村故国之思，时时流露。《遣闷》云：“故人往日燔妻子，我因亲在何敢死，不意而今至于此。”又《病中》词曰：“故人慷慨多奇节，为当年沈吟不断。草间偷活。”“脱屐妻孥非易事，竟一钱不值何须说。”读者每哀其志。若虞山不著一辞矣。此二人同异之辨。
○鸳湖曲
鸳鸯湖畔草粘天，二月春深好放船。柳叶乱飘千尺雨，桃花斜带一溪烟。烟雨迷离不知处，旧堤却认门前树。树上流莺三两声，十年此地扁舟住。主人爱客锦筵开，水阁风吹笑语来。画鼓队催桃叶伎，玉箫声出柘枝台。轻靴窄袖娇妆束，脆管繁弦竞追逐。云鬟子弟按《霓棠》，雪面参军舞《鸲鹆》。酒尽移船曲榭西，满湖灯火醉人归。朝来别奏新翻曲，更出红妆向柳堤。欢乐朝朝兼暮暮，七贵三公何足数。十幅蒲帆几尺风，吹君真上长安路。长安富贵玉骢娇，侍女熏香护早朝。分付南湖旧花柳，好留烟月伴归桡。那知转眼浮生梦，萧萧日影悲风动。中散弹琴竟未终，山公启事成何用。东市朝衣一旦休，北邙坏土亦难留。白杨尚作他人树，红粉知非旧日楼。烽火名园窜狐兔，画阁偷窥老兵怒。宁使当时没县官，不堪朝市都非故。我来倚棹向湖边，烟雨台空倍惘然。芳草乍疑歌扇绿，落英错认舞衣鲜。人生苦乐皆陈迹，年去年来堪痛惜。闻笛休嗟石季伦，衔杯且效陶彭泽。君不见白浪掀天一叶危，收竿还怕转船迟。世人无限风波苦，输与江湖钓叟知。（此吊吴昌时也。昌时为选郎，依周宜兴延儒。宜兴败，而昌时至于弃市矣。篇中极言盛衰，如听雍门之琴，用意全在收束。）
○永和宫词
扬州明月杜陵花，夹道香尘迎丽华。旧宅江都飞燕井，新侯关内武安家。雅步纤腰初召入，钿合金钗定情日。丰容盛固无双，蹴リ弹棋复第一。上林花鸟写生绡，禁本钟王点素毫。杨柳风微春试马，梧桐露冷夜吹萧。君王宵旰无欢思，宫门夜半传封事。玉几金床少晏眠，陈娥卫艳谁频侍。贵妃明慧独承恩，宜笑宜愁慰至尊。皓齿不呈微素问，蛾眉欲蹙又温存。本朝家法修清宴，房帷久绝珍奇荐。敕使惟追阳羡茶，内人数减昭阳膳。维扬服制擅江南，小阁炉烟沈水含。私买琼花新样锦，自修水递进黄柑。中宫谓得君王意，银不妒温成贵。早日艰难护大家，比来欢笑同良娣。奉使龙楼贾佩兰，往还偶失两宫欢。虽云樊慝能辞令，欲得昭仪喜怒难。绿绨小字书成印，琼函自署充华进。请罪长教圣主怜，含辞欲得君王愠。君主内顾恤倾城，故剑还存敌体恩。手诏玉人蒙诘问，自来阶下拭啼痕。外家官拜金吾尉，平生游侠多轻利。缚客因催博进钱，当筵便杀弹筝伎。班姬才调左姬贤，霍氏骄奢窦氏专。涕泣微闻椒殿诏，笑谭豪夺灞陵田。有司奏削将军俸，贵人冷落宫车梦。永巷传闻去玩花，景和门里谁陪从！天颜不怿侍人愁，后促黄门召共游。初劝官家佯不应，玉车早到殿西头。两王最小牵衣戏，长者读书少者弟。闻道群臣誉定陶，独将多病怜如意。岂有神君语帐中，漫云王母降离宫。巫阳莫救仓舒恨，金锁雕残玉箸红。从此君王惨不乐，丛台置酒风萧索。已报河南失数州，况经少子伤零落。贵妃瘦损坐匡床，慵髻啼眉掩洞房。豆寇汤温冰簟冷，荔支浆热玉鱼凉。病不轻秋泪沾臆，俳徊自绝君王膝。苔没长门有梦归，花飞寒食应相忆。玉匣珠襦启便房，薤歌无异葬同昌。君王欲制《哀蝉赋》，诔笔词臣有谢庄。头白宫娥暗蹙，庸知朝露非为福。宫草明年战血腥，当时莫向西陵哭。穷泉相见痛苍黄，还向官家问永王。幸免玉环逢丧乱，不须铜雀怨兴亡。自古豪华如转毂，武安若在忧家族。爱子虽添北渚愁，外家已葬骊山足。夜雨椒房阴火青，杜鹃啼血濯龙门。汉家伏后知同恨，止少当年一贵人。碧殿凄凉新木拱，行人尚识昭仪冢。麦饭冬青问茂陵，斜阳蔓草理残垅。昭丘松贾北风哀，南内春深拥夜来。莫奏《霓裳》天宝曲，景阳宫井落秋愧。（详叙田贵妃始末。凡贵妃之明慧，思陵之恭俭，周后之贤淑，袁贵妃之失欢，以及田氏前此之承恩，后此之夭折，一一可被管弦，几欲参《长庆》之席矣。唯“长者读书少者弟”句，未免稚气，而以伏后比拟周后，殊觉不于其伦。）
○雁门尚书行（并序）
〔《雁门尚书行》，为大司马白谷孙公作也。公代州人，地故雁门郡。长身伉爽，才武绝人。其用秦兵也，将凭岩关为持久，且固将吏心。秦士大夫弗善也，累檄趣之战，不得已始出。天淫雨乏粮，师大溃，潼关陷，独身横刀冲贼阵以没，从骑俱散，不能得其尸。公之出也，自念必死，顾语张夫人，夫人曰：丈夫报国耳，无忧我。西安破，率二女六妾沉于井，挥其八岁儿以去。儿逾垣避贼，堕民舍中，有老翁者善衣食之二年。公长子世瑞，重趼入秦，得夫人尸，貌如生。老翁归以弟，相扶还。见者泣下，盖公素有德秦人云。余门人冯君讷生，公同里人，作《潼关行》纪其事。余曾识公于朝，因感赋此什。公死而天下事以去；然其败由趣战，且大雨绝粮，此固天意，抑本庙谟，未可专以责公也。公之参佐，惟监军道乔公，以明经奏用，能不负公。潼关之破，同日死；名元柱，定襄人。〕
