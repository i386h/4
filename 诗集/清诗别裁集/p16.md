<!-- { "loadSidebar": true } -->
秋来杰阁共登临，极浦遥山入望深。吴苑弟兄欣聚首，梁园宾客最关心。蒹葭拂浪浑如雪，橘柚垂烟半似金。指点江乡尽图画，迟君墨妙一题襟。
○春暮钱牧斋宗伯过访
登仙曾羡李膺舟，何幸兰桡复此留。下士昔传东阁盛，著书终许石渠收。花飞江上泥衔燕，柳绾亭边浪狎鸥。拟得《三都》待题品，当年玄晏最风流。
☆王泽弘
字涓来，湖北黄冈人。顺治乙未进士，官至礼部尚书。著有《昊庐集》。
○昊庐辞官后，移家金陵，既老，风雅，远近奉为总持者也。缘稿本未镌，渐次散失，故所收止此。
○感怀
千金购奇书，冥心耽诵读。有时探真源，古人在吾目。胡为老雕虫，中原正逐鹿。鸿飞何所逃，乌止谁之屋？孰居政事堂，腼颜窃钧轴。墙东有老儒，呼天方痛哭。（此感前代大臣之非人，温体仁巨奸，后继以周延儒、魏藻德辈，欲国之不亡不可得也。有君无臣，儒生早已殷忧。）
○送陈心简之辽东
驱车独旅向三韩，九月秋风已渐寒。才道玉门生入稳，谁知铁岭放归难。长天积雪家何处，绝塞严冰路几盘？鸭绿江深终古恨，南来鸿雁报平安。
○留侯祠
城山下草离离，追忆高风系所思。漫道留侯如女子，每看楚帝只婴儿。报韩志切逢黄石，翼汉功成赖紫芝。身退拂衣还辟谷，神仙原是帝王师。
○易州使院咏松
去年手植新松树，碧叶青枝取次阴。干长凌云应有日，后人谁识岁寒心？（果抱岁寒心，后人自有识者。）
○买花
卖花担上露才干，野老移来满药阑。抛却故山花事盛，翻来燕市买花看。
☆陆鸣珂
字次山，江南华亭人。顺治乙未进士，官学使。著有《使蜀诗草》
○七盘上鸡头关
北栈行将尽，鸡头势转雄。七盘蚁旋磨，百折马行空。天险关山壮，人谋斧凿工。十年转战地，故垒动悲风。（山川之险，须得奇警一联写之，此老杜遗法。）
☆方兆及
字子诒，江南桐城人。举人，官山东按察司佥事。著阴天文官制诸书。诗稿散佚，兹于《龙眠风雅》中采取二章，等于吉光片羽。
○刘生
刘生可是高皇裔，任侠由来重汉京。六郡良家输浩气，五陵豪士属荒伧。雕龙雄辩金张馆，猎骑横穿卫霍营。死难报恩如饮食，一言投合此身轻。（刘生，未详何代人。辞始于梁元帝，是六朝时乐府也。后人相沿咏之，篇中状其任侠纵横，已云曲尽。）
○铜雀妓
汉室金瓯非改步，曹公铜雀已成台。名姝俱匹英雄去，艳质惟邀妓女来。瑶席冷馀无霸气，む帷空后有微哀。却怜疑冢纷如垤，欲望何从心早灰。（此平调曲也，始于张正见。写其分香、卖履、嘱令登台望陵情事，奸雄末路，不独可丑，亦且可怜，作者不留馀蕴矣。）
●卷五
☆钱陆灿
字湘灵，江南常熟人。顺治丁酉举人。
○湘灵为牧斋族子。然其诗不为虞山派所缚。别调独弹，戛戛自异。毗陵学诗者多宗之。
〔牡丹花下集同袁箨庵唐祖命方尔止张瑶星余澹心黄俞邰诸君子长句一首〕
前岁花时渡江去，去岁吴门三月暮。三度花开一度看，今看恰在金陵住。金陵旧是帝王都，岁岁花开如画图。此花又殿春风后，朱衣王谢相传呼。一筵醵费中人产，一花千人万人眼。金盘彩篮共贻赠，招邀名士分折柬。永和兰亭金谷园，月落檀板催金尊。百尺乌丝长到地，清辞艳句争飞翻。得所花易消歇，子规啼血栖宫阙。无复天彭百驮花，王孙五胜埋香国。花残人散可怜春，十处园林九处尘。欲往城南方耆旧，酒徒零落空芳辰。太史园中花百种，红欹绿捧花头重。花神有意洗汝迟，要勒词头固君宠。诸公同日看花来，邓生酒瓮还重来。廿年无此好事者，无诗不醉那能回。酒醉诗成花欲语，明岁花开待予汝。春雨春风作主人，鸾飘凤泊同羁旅。（于一花之荣落，传国步之盛衰，中后跌宕淋漓，有对此茫茫百端交集之感。
○天彭，山名。陆游有《天彭牡丹记》。五胜，犹金木水火土五德，言迭相胜也。）
○计东
字甫草，江南吴江人。顺治丁酉举人。
○甫草负奇气，过邺下，见谢茂秦墓圮坏，尽橐中金为修墓；过顺德，知归震川尝佐郡，有厅记二篇，求遗址不得，乃入署旁废圃中瓣香再拜；至吴，称门生于黄孝子向坚，人共贤之。诗不苟作，时露胸中抱负。
○宣府中元夜即事
边月新秋夜，哀音四面齐。战场多旧鬼，野祭有遗黎。柝乱愁人听，风惊倦鸟栖。遥遥天汉上，河鼓渐垂西。
○任丘道中回望西山有感 是日为新进士胪唱
不尽西山色，苍茫远帝都。内廷传甲第，我舌问妻孥。寂寞隆中啸，悲凉督亢图。昔贤知未遇，时一哭穷途。（极失意时，说来却有气骨。）
○宣府逢立秋 是岁闰七月
秋气吾所爱，边城太早寒。披裘三伏惯，拥被五更残。风自长城落，天连大漠宽。摩霄羡鹰隼，健翮尔飞抟。
○邺城吊谢茂秦山人
邺中怀古正秋风，词赋深惭谢氏工。生欲移家辞白雪，没随疑冢对青枫。诸王礼数何常绝，七子交期竟不终。自是贵游无远识，布衣未必叹飘蓬。（王李始推茂秦为盟长，后称眇山人而黜之，见交道之不古也。后半大为布衣吐气。予有论诗绝句云：“眇目山人足性灵，诗盟寒后苦飘零。后来谁吊荒坟者，只有吴江计改亭。”改亭，甫草别号也。）
○答云间蒋驭闳
西陵原上忆经过，屈首从君学《九歌》。岂意边书惊御宿，遂令复壁老山阿。破家张俭飘零久，凭保王成辛苦多。今夕相逢还道故，数声鹤唳起庭柯。
☆吴兆骞
字汉槎，江南吴江人。顺治丁酉举人，以科场事戍塞外。后赦归，旋卒。著有《秋茄集》。
○汉槎傲岸自负，尝顾同辈述袁淑语曰：“江东无我，卿当独秀。”其不顾世眼惊可知也。乃无辜被累，戍宁古塔，比于苏武穷荒十九年矣。然缘此，诗歌悲壮，令读者如相遇于丁零绝塞之间，则尝人世之奇穷，非正使之为传人耶？诗可采者多，兹取其尤魁垒者。
○汉槎阅历，倘以老杜之沉郁顿挫出之，必更有高一格者。此则“王杨卢骆当时体”也。然就此体中，他人未能抗行，宜为梅村首肯。
○闰三月朔日将赴辽左留别吴中诸故人
蓟门三月柳堪折，玉关迁客肝肠绝。结束征车去旧乡，矫首天南恨离别。忆昨胥台事侠游，才名卓荦凌王侯。黄童雅擅无双誉，温峤羞居第二流。相将日向春江曲，阖闾暮前草初绿。彩春风客似云，珠帘夜月人如玉。少年行乐恣游盘，夹道飞花覆锦湍。按歌每挟茱萸女，驻马频看芍药栏。筵前进酒题鹦鹉，一日声名动东府。拟从执戟奏甘泉，耻学吾丘能格五。去年谬应公车征，骏马高台几度登。自许文章飞白凤，岂知谣诼信苍蝇。苍蝇点白由来事，薏苡偏嗟罹谤议。赋就《凌云》只自怜，投人明月还相弃。身婴木索入圜门，白日阴沉欲断魂。北燕漫说邹生哭，东海谁明孝妇冤？衔冤犴狴悲何极，慷慨陈词对岩棘。幽怨空教托《楚辞》，严威竟已罹秦格。忽承恩谴度龙沙，边草茫茫去路赊。名列丹书难指罪，身投青海已无家。销魂桥畔谁相送，一曲芦笳自悲痛。皂帽惭非避世人，青山何处思乡梦？乡心日夜绕江干，江柳江花不复攀。万重关塞行应遍，十载交游见欲难。从此家山等飞藿，满眼黄云横大漠。自伤亭伯远投荒，却悔平原轻赴洛，一向冰天逐雁臣，东风挥手泪沾巾。只应一片江南月，流照飘零塞北人。（比明妃远嫁，哀惨过之。篇中先叙少岁才华，故乡游宴，以次入峨眉谣诼，万里投荒，有不堪南望者矣。与杨升庵《宿金沙江锦津舟中别友》诸作同一凄惋。）
○同陈子长夜饮即席作歌
豪气君未除，长啸轻远游。虽为辽海客，不识边城愁。青丝玉壶银凿落，中宵坐我碧油幕。海风吹天星动摇，边色横烟月澄廓。倚笛频惊出塞声，衔怀尚拟华年乐。黄龙东望沙茫茫，黑林树色参天长。此行应痛永垂别，他时相忆徒慨慷。爱君且复饮君酒，庭树摇摇挂珠斗。梦去难攀鹤市花，醉来聊折龙城柳。眼中万事尽飘蓬，尔我安能日携手。故园何处五湖滨，难后逢君意转亲。谁怜玄菟城头月，泣尽黄公垆畔人。（辽海逢故人，又复踪迹飞篷，旋当离别，有倍难为情者。读结语，令人同声悲咽。）
○同陈子长坐毡帐中话吴门旧游怆然作歌
辽城四月春风来，黄鹂啼树梨花开。陈生邀我郭南去，笑骑鞍马双徘徊。沙场黯黯日将暮，半醉归来解鞍卧。毡墙谁拨鸡弦，弹作商声泪交堕。忆昨故乡百不忧，命俦啸侣吴趋游。裁诗每题白团扇，纵酒惟赌青羔裘。沙棠之桨云母舟，美人玉袖ㄐ箜篌。金窗银烛月未午，清歌窈窕无时休。就中少年三五辈，徐郎顾子称风流。独孤侧帽倾士女，正平摇笔凌王侯。百年行乐竟谁在，凄凉边地伤离愁。只今相对休悒怏，人生苦乐犹回掌。陇西将军困醉尉，邯郸人才辱厮养。古来憔悴多名流，吾辈何悲弃榛莽。君才弱冠我盛年，可怜沦落俱冰天。旧游一别已如雨，阴关万里徒含烟。寄哀欲托庾信赋，赏音空忆钟期弦。金尊有酒且沈醉，何须惆怅风尘前。（忆昨一段，以少年行乐形出，只今蕉萃作宽解语，弥不堪也。勿认作排遣看。）
○赠吴稚恭散骑（自注：故恭顺侯勋卫。）
白头吴叟何龙钟，先朝曾直华清宫。十年丧乱无人识，万里羁孤泣路穷。忆昨西京全盛日，子侯年少承殊泽。门下金鞍惯射生，楼中银管频留客。油碧香轮陌上骄，佩刀日护紫宸朝。从猎别分都尉马，奉车特赐侍中貂。山河举目须叟异，荆棘凄凉旧东第。仙人已叹海生尘，侯家宁保山如砺。几度天涯怨负薪，萧条绝塞讵逢春。梦里宫云雕辇路，愁中边草玉关人。玉关回首伤怀抱，短衣浊酒长潦倒。雀满门前翟氏悲，羊归陇上苏卿老。日暮哀笳四野闻，黄榆秋雪正纷纷。凭高欲纵乡关目，肠断南归雁几群。（此故侯之后同在辽左，同不能归，因肠断于南飞之雁也。视青门种瓜人，不堪并论矣。）
○赠孔叟
孔叟侠者今白头，横戈曾事当阳侯。（自注：崇祯中，叟以副帅事杨相国嗣昌。）十年困顿翳翁塞，五月不脱羔羊裘。征南幕府久零落，犹复雄名动寥廓。绝域魂销白雁书，沙场力尽斑丝槊。击衣不得心自哀，置铅无成目空霍。（自注：甲申冬，欲刺李自成不克。）
可怜丧乱识凫毛，敢道精诚生马角。万里苍茫故国悲，侧身天地何时归？乡梦已迷三楚道，蛮烟休望九疑开。此日相逢把君手，倚仗班荆抚西缶。感旧应怜鬓上霜，悲歌且酌尊中酒。入关萧永正漂零，思赵廉公已衰朽。半酣起舞何慨慷，俯眉敛迹空摧藏。丈夫失意会如此，君今那必哀穷荒。（与上一章同意，而赠吴作悲凉，赠孔作激壮。风调各别。）
○北风
马上北风哀，黄云惨不开。寒摧龙碛断，声卷雁沙来。驿骑衣空寄，嫖姚战不回。何人吹筚篥，泪尽落雕台。
