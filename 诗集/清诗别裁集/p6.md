<!-- { "loadSidebar": true } -->
字敬哉，直隶宛平人。崇祯癸未进士，国朝官至礼部尚书。
○公于国初奏明末殉难诸臣，在内范景文以下十三人，在外蔡懋德以下五人，皆当恤赠。议从祀，谓潘美忌功不当祀，张浚三任军政，皆大败，杀曲端，忌岳飞，亦不当祀，皆议论之正大者。说诗谓论格之正变，不如论声之正变，清和广大者为正，志微噍杀者为变也，亦最平允。
○姚若侯至感赠
侧身天地岁时迁，岂意重逢北斗边。万里风波双眼内，三年悲喜一灯前。独宜纵酒聊谐俗，何处狂歌可问天。莫向帝城怀往事，五陵松柏半荒烟。
○新秋感兴
忆昔谁人秉国成，甘泉烽火岁频惊。盈庭聚讼惟钩党，伏阙求官藉论兵。坐使威权归北寺，遂令盗贼躏西京。五陵豪贵皆尘土，日暮青磷遍野横。（党祸之兴，边庭之坏，宦官之毒，流寇之祸，一时骈集，虽欲不亡，其可得乎！）
殉国曾闻有数公，犯颜敢谏向来同。卫宫几见杨文义，伏辇还逢嵇侍中。荆棘荒凉悲夜月，蟪蛄哀怨吊秋风。至今箕尾光难灭，古木寒烟恨不穷。此表殉国诸公。
渔阳秋色照桑乾，日暮沙飞雁度难。御苑金茎迷细草，上方银汉挂阑干。西风欲诉明妃怨，千载空歌易水寒。怅望高天成太息，数声清角月中残。
☆李滢
字镜月，江南兴化人。顺治乙酉举人。著有《敦好堂诗钞》。
○望罗浮歌
我闻博罗一山拔地起，邈绝霄汉横苍烟。何年蓬莱卷石浮海至，丹梯翠栈相钩连。（自注：《南越志》：山本蓬莱一小峰，在海中，自会稽浮往与罗山合而为一。）仙灵窟宅万古在，是为朱明耀真之洞天。其间琪花瑶草蔽崖谷，砰訇钲鼓鸣层巅。石楼玲珑员峤见，铁桥{山律}青冥悬。五岭迢递不得到，梅花村畔魂梦牵。来道上闻玉女，指点金支璇阙虚无间。丰隆列缺，手劈坤维。水帘千丈，海风倒吹。葱见怪竹，尹哑听碧鸡。更有蛱蝶大于斗，五色绚烂雌雄飞。下与三茅通洞壑，上与列宿争光辉。吁嗟乎！罗浮之胜有如此，只今相望疑尺咫。我欲移短筇，裹粮偕诸子。手弄罗浮之青霞，口餍罗浮之石髓。伏虎岩前天乐鸣，飞云塔外狂歌起。三更峰顶见海日，沧溟一片浮红紫。李白平生最好奇，浪传失足堕苍耳。何似青鞋布袜万里游，矫首扶桑接弱水。望罗浮，情无已。（罗浮本仙人宫阙，写此题自应有飞仙之气。）
○武昌漫兴
辘轳呜咽夜无声，肠断阴云压楚城。巨鹿黄巾漂战血，寿阳白马拥残兵。鹃啼蜀道江涛冷，乌啄延秋劫火明。廿载疮痍多涕泪，故宫荒草暮云平。
○登五老峰
霍漫比伦，（自注：黄帝以、霍二山为南岳副，汉武帝以衡山遐远，乃徙南岳之祭于庐山、山。）五峰拔起劈昆仑。泉流峭壁虹挂，石压枯藤虎豹蹲。下界鸿蒙疑未辟，太空星汉欲高扪。读书头白匡山后，怪尔青苍万古存。
☆杨思圣
字犹龙，直隶巨鹿人。顺治丙戍进士，官四川布政使。著有《且亭集》。
○入栈纪行
极望峰峦稠，云飞常没顶。空翠沾衣裳，堕作涧溪影。花鸟乱听闻，心眼细细领。阳射碧潭，石粼碎光炯。蒙笼草成阴，树老身戴瘿。山鬼时一啸，肃肃毛发冷。前行隔后行，后岭迷前岭。
暮投黄牛宿，荒垣泄炊烟。树栅防虎过，昏黑灯火连。旅食敢求馀，菽麦性所便。屋角枕巨壑，水石声潺潺。劳生惊物役，忧心中夜煎。起坐当语谁，仗剑泪潸然。
栈云易为雨，朝行蒙雾露。崖树架连桥，奔流涧石怒。攀缘争一隙，时防马足误。山禽鸣翠屏，幽阴众壑赴。始知所历高，下见夜来路。壮怀在驰驱，漫自赋《感遇》。
客子悲远道，旅途未遑安。整装凌晨发，带雨度柴关。滩石相舂激，云生暗峰峦。步滑屡欹仄，衣湿何时干。强颜慰僮仆，谈笑轻波澜。中情默自伤，何能驾羽翰。（胎原少陵入蜀诸诗，而不袭其面目。）
○飘风行
黄云覆天天梦梦，飘风撼地地欲动。百丈层冰结重阴，白日无色势Е洞。猎猎寒风杀气高，掠沙扑面利如刀。马毛猥磔雁声苦，鱼龙冻蛰狐狸嗥。燕南济北人蹙蹙，死者含冤生者哭。总有乐士那可移，奋飞不及与鹜。监门入告皇心伤，诏书十道被遐荒。可能遭此风霜岁，忍待明年春麦黄。
☆魏裔介
字石生，直隶柏乡人。顺治丙戍进士，官至大学士，补谥文毅。著有《兼济堂集》。国朝诸大典半属文毅奏议所定。学宗朱子，著有《约言录》、《知统录》诸书，风节侃侃，时称二魏，谓公及敏果公也。
○薤露歌
波流汤汤，逝不竭兮。出日入月，景不灭兮。人命无常，递相阅兮。（用意高于原辞。）
○将归操
河之水兮波洋洋，我不济兮非无梁，回车东望涕沾裳。
○送宫紫玄归广陵
秋尽寒山出，羁人不可留。剑光冲暮雨，霜气冷征裘。蓟北黄金贵，淮南桂树幽。送君从此去，濯足大江流。
☆魏象枢
字环极，山西蔚州人。顺治丙戍进士，官至刑部尚书，谥敏果。
○公为本朝直臣第一，弹劾必匪人，如余司仁、刘显贵、程汝璞诸人是也。荐引必正人，如汤文正斌、陆清献陇其二公是也。任都御史时，特命巡察畿辅，攘除尤见风力。归田后，书数千卷外，无长物。尝笑曰：“尚书门第，秀才家风。”又可想其清节矣。
○甲申闯贼陷宁武关周总兵战死
（自注：“公讳遇吉，辽东锦州卫人，贼至，大战城下，死之。城陷，其妻某氏督妇女巷战，矢尽亦死。”
○三月初三日作。）
大呼高帝出城，三百年来此一身。帐下投醪多战士，军前拔帜是孤臣。裹尸不愧真男子，擐甲曾闻有妇人。若使将军犹未死，彗芒那敢近中宸！（末二语意，流贼李自成亦言之，见忠义之气能动寇贼也。同时武臣如刘泽清辈，不啻蛆虫粪秽矣。）
○哭友
昔年乍去身犹健，昨夜空伤万里魂。海上鳄鱼骄白日，庭前鸟下黄昏。遗书暗洒孤臣血，垂死仍衔故国恩。最是圣朝容直谏，许君骸骨葬平原。（此贬官海南殁于戍所者。）
☆赵宾
字锦帆，河南阳武人，顺治丙戍进士。著有《学易庵诗》。
○海口柬李芳洲
积水流天外，茫茫万里秋。估船经岛国，潮响到城楼。浩荡乾坤小，奔腾日月浮。蓬莱君咫尺，果否有沧洲？
○长安喜逢彭禹峰
湖海元龙气未除，雄心寂寞付樵渔。樽开北海新桑落，膝抱南阳旧草庐。倜傥指挥天下事，才华驱使古今书。含香朝罢门庭冷，扫径同君赋《子虚》。
○送孙九畹佥宪蜀中
画省人空鸟昼啼，使君持节汉江西。驿亭虎斗惊乡梦，栈道蛇盘怯马蹄。荒服旧传盐井远，烽烟近报雪山低。蛮方万里归王会，漫向甘泉说碧鸡。（虎斗蛇盘十四字，刻画字之，而一归于稳。）
○赠巢梅峰候调旋里
此日才听故国钟，风吹石岸冷芙蓉。河鱼晓进高堂膳，蜡屐晴登少室峰。十载还乡人老大，三春伏枕梦从容。草堂暂卧仍须出，未许香醪醉菊松。（十载还乡，巢之旋里也。三春伏枕，己之怀巢也。）
☆李{尉}
字坦园，直隶高阳人。顺治丙戍进士，官至大学士，谥文勤。
○舟发浦城
地形下东南，滩溜如箭疾。客行冲雾雨，扁舟仅容膝。粼粼沙痕高，齿齿石锋密。碍中流，巨细状非一。狭逼惊涛飞，深沸漩涡溢。舟楫巧纡避，簸荡神先怵。篙师一失手，势与洪流汩。眩眼杂卉稠，送客奔崖。骇奇豫初览，过险怕缕述。乘流怪浮生，坎止私愿毕。
○初发都门
六年束吏舍，所向困局迫。出郊兹晨始，豁若樊笼释。望山怀故栖，遵途感新陌。回首魏阙高，尘沙黯将夕。微躯堕世罟，拮据事行役。岂无四方志，悲与亲爱隔。旷寂均苦乐，浮生安所择。起灭情无端，沉思莫能掷。（宗法《选》体，不流入于剽轻，犹得谢公遗意。）
○枫岭
枫岭与梨岭，南北相拱揖。石脉固潜通，蟠峙各独立。林木互纠纷，乱峰森<角戢>々。其巅判闽浙，风土隔邦邑。跻崖俯绝谷，转道仅微级。凌空危桥滑，束涧鸣溜急。负担尽游估，攀缘如蚁集。伤哉营微利，走险讵夙习。下见稻畦人，惊客举蓑笠。驰骛违所性，回增忧色。
○喜晤孙星衡社丈述赠
昔判长安袂，烽烟障蓟丘。穷交惟我在，远道为君愁。岂意三年别，同为万里游。晤言如梦寐，於邑岂能酬。（通体一气。）
○送杨贤甫副宪祀华岳江渎
圣代怀柔秩典章，首严岳渎尊金方。中丞暂假祠官节，宗伯亲颁御府香。挺秀三峰连汉，安澜万里下瞿塘。新秋莫讶无残暑，驿路风清白简霜。
☆王紫绶
字蓼航，河南祥符人。顺治丙戍进士，官翰林，出为浙江粮储道。著有《如咫堂诗集》。
○送潘世衡内陟少宗伯
从龙仗策自关东，江上频行御史骢。钱谷暂烦萧相国，仪文终藉叔孙通。百年礼乐方开辟，一代车书欲混同。天子垂裳问民事，入朝应奏未央宫。
○哭师
生死亲营一亩宫，瓣香谁解为南丰。敢云狸首斑为美，常恐牛眠卜未工。门下易名萧颖士，帐前负笈马扶风。吹台赋罢人何往，呜咽黄流水自东。
高枕加餐二十秋，炙鸡絮酒冷松楸。凭将夫子呼杨震，不见藐孤哭邓攸。生死情难忘北面，往来路易恸西州。树头何必千金剑，岁岁为添土一А。（师为刘文奇，汴人，流寇困汴时，跳城而走者。蓼航少受经学，终身敬礼之，见所作《墓志》。）
☆冯溥
字孔传，山东临朐人。顺治丁亥进士，官至大学士，谥文毅。
○文毅力荐魏环极为名臣，在阁不诡随，不矫激。诗以雅正为主，不争长于字句之间。
○汉文帝幸代图
汉帝当年歌《大风》，欢留父老乐融融。谁知将相和调后，更有君王赏宴同。每饭未尝忘巨鹿，故居犹是念新丰。旌旗十万云中驾，休拟登台出塞雄。（从高帝歌风一气直下，第六语又复回环，结意见异于武帝之耀武。此种篇法，惟少陵有此，变化入神。）
☆宋琬
字玉叔，山东莱阳人。顺治丁亥进士，官浙江按察使。著有《安雅堂集》。
○观察天才俊上，跨越众人，中岁以非辜系狱，故时多悲愤激宕之音。而溯厥指归，仍不于中正，此诗中之变雅也。王新城称为“南施北宋”，惟愚山足以俪之，洵为定论。
○先大夫讳日
坠叶岂更荣，流波无重回。哀哀古孝子，痛哭嗟瓶。喟余少薄祜，赋无《凌云》才。侧闻过庭训，爱惜如琼瑰。弱龄把铅椠，慈颜为之开。乾坤当百六，梁木忽然摧。譬彼玄鸟雏，巢倾雕梁灾。譬彼松下草，霜落成枯ぼ。自我歌鲜民，星纪凡屡该。况乃忝符节，陇山崔以巍。松阡渺何处，莫剪蒿与莱。飘萧生素发，膝下无婴孩。缅想夜台内，恻恻伤其怀。誓言守遗教，敢令官方乖。庶以清白风，稍酬罔极哀。（叙述生平，而誓守庭训，以肃官方，是能遗亲以令名者，知循吏即是孝子。）
○赠蜀中李鹏海进士
