<!-- { "loadSidebar": true } -->
○林天孙自漳州来见访，天孙乃黄石斋先生弟子，时黄先生被逮
燕市霜飞五月寒，投荒君子更南冠。谪同贾谊官仍夺，时异灵均死亦难。大涤春阴猿鹤怨，武夷秋雨薜萝残。（自注：大涤、武夷皆先生讲学处。）凭君归报金鸡信，重扫先生旧讲坛。
○冬闺夜怨
落尽飞云暮色寒，黄昏北斗照阑干。可怜一片如霜月，惟有深闺独自看。
☆邓旭
字无照，江南寿州人。顺治丁亥进士，官翰林院检讨。著有《林屋诗集》。
○钱塘看潮
夜发富春江，午缆钱塘岸。不见当时射潮者，天际烟波空浩瀚。须臾海门走匹练，白虹蜿蜿吐长线。渐看鳌背负山来，汹涌顿令天地变。龙吹笛，鼍击鼓，冯夷天吴江上舞。万斛舳舻如败叶，怒涛一卷送平浦。伊昔惟闻东流之水无尽期，沃焦Е洞为漏卮。云何已逝壑，而有还源时。应是伍胥文种恨不灭，无路叩天气填咽。故教雪浪排长空，古今嘘吸无时绝。
○赠凤凰山咸庵禅丈，庵名凰巢
万绿藏深壑，苔龛路几层。侧身同蚁进，牵臂学猿腾。累重缘留发，栖幽欲妒僧。半生迟引退，应悔镂春冰。
☆季振宜
字沧苇，江南泰兴人。顺治丁亥进士，官御史。
○潼关有感
兴亡非一代，形胜览层楼。渭水千年浊，秦山万里秋。豺狼互吞噬，盗贼化王侯。邮置无馀马，皇华不肯休。
☆李敬
字圣一，江南六合人。顺治丁亥进士，官刑部侍郎。
○清明泊瓜步阻雨
愁思如芳草，春程不断生。停云连野色，过雨挟江声。瓜步新添水，清明远送行。强从吴客语，归计羡朱樱。（停云十字，渔洋赏之，谓其不减古人。）
○读水经注怀洞庭
坐倚巴丘俯洞庭，君山一十二峰青。不闻修竹来仙吹，但有孤鸿送客ぎ。欲辨水天惟北斗，若当风雨即南溟。旧游浩渺如春梦，兀看郦元注《水经》。
☆缪慧远
字子长，江南吴县人。顺治丁亥进士，官寿阳知县。
○经义推巨手，韵语亦复雅健雄深。
○雉子斑
雉子斑兮，其羽煌煌。雄雌朝飞，阡陌相将。十步一啄，载飞载藏。谁为祸枢，体负文章。南山媒翳，北山罗张。樊笼既入，形容无光。恭承嘉惠，食以稻梁。尔虽小物，耿介莫当。局促一世，生不如亡。微命既释，感恩未央。迟迟春日，膏泽徜徉。愿同黄雀，衔环君旁。
○友人过访
茸城愁绝各风烟，倾倒今朝倍黯然。坐上清歌闻《子夜》，人生行乐及丁年。三春会面常多阻，百罚深杯且共传。旧事凄凉言未尽，檐花落久雨纤绵。
○有感
湘水桃源欲问津，衣冠处处哭秋旻。宁同白马歼朝士，肯为黄巾赦党人！行泽楚臣应抱石，上书梁狱几全身。惊心南国添缯缴，解网还邀圣主恩。（胸怀鬼，以诗写之，尽成激楚之音。）
烽烟海内尚兵鏖，奋α论才得尔曹。紫塞重弹《白翎雀》，金门竞奏《郁轮袍》。苍茫梦里询蕉鹿，浮拍池中把酒螯。长啸独期千古事，咏怀何必《反离骚》。
○忆辽左故人
生归何地更逢君，兰忌当门自昔云。东洛少年无贾谊，制科风汉独刘ナ。蕃厘种徙琼花绝，辽海魂啼杜宇闻。箧里故人封事稿，雨窗捡点泪纷纷。
☆曹垂灿
字天祺，江南上海人。顺治丁亥进士，官遂安知县。
○插秧词
桔槔未动商羊舞，老农出社迎猎虎。熏风灵雨及时来，秧水齐添土膏无。针苗剪剪绿初齐，如卦行行立畛畦。陇畔柳浓斜挂笠，农歌声里鹁鸪啼。自辰至午不停手，厨下炊羹并剪韭。老翁提饣盍饷田间，瓮中更有新ド酒。日晚水田聚纟斗笠，移时火耨农功急。寄语食租衣税家，莫忘辛苦盘中粒。（如卦句，所谓“立苗欲疏”也）
☆沈永令
字闻人，江南吴江人。顺治戊子副榜，官高陵知县。
○初知韩城县时，汤文正为潼关道，以循良重之，其政治可知也。诗亦宗仰唐人，不染竟陵习气。
○再试淮上对月
半年沙塞月，今夜映长淮。砧杵深闺梦，关山旅客怀。遥知灯下卜，敲断鬓边钗。何日花前影，清光共玉阶。（“今夜州月”，念闺中之怀远，此写客中之念家，境地相同，深情宛合。）
○咸阳寓中
老应甘弃世，壮已不如人。楚越燕秦路，东西南北身。镜中俱是雪，塞外不知春。何日沧江返，矶头稳钓纶。
○秦中
深秋沙草马长嘶，塞柳千条覆曲堤。水落渭河诸派合，天围华岳万峰低。旧游金谷云烟散，故国铜驼枳棘迷。紫气近来东望满，函关何用一丸泥。（顾茂伦称此诗沉雄瑰丽，可追盛唐，其气象然也。下章亦然。）
○登华
历历是辰尺五悬，洮云陇树望相连。天高西北长空尽，势控燕秦大地偏。烟杪一丸关百二，河流如线路三千。此身托足知何处，仙掌擎来霄汉边。
○分水龙王庙
南为吴水北燕云，结伴登临喜得群。七十二泉从此合，三千馀路恰平分。安澜已下褒封诏，沉璧无烦草檄文。惟有仲宣行役苦，登楼久已悔从军。（引汶水合七十二泉之水注于南旺，平分南北以利转漕，此宋礼从白瑛之义也。三四语真写得尽。）
○赠檗庵禅师
〔师为楚嘉鱼人，天启乙丑进士，筮仕吴令，晋吏垣。崇祯壬癸间，建言廷杖诏狱。沧桑后遂为僧。康熙乙卯，驻锡江城，距作令时阅五十寒暑矣。永令以昔年童子，受知门下，感赋是诗。〕
浮生阅尽几沧桑，独卧寒云拥竹床。百炼身犹馀铁石，万言字尚挟风霜。列朝文献征遗史，一代天龙护法王。士女争来瞻瑞相，使君故是宰河阳。（檗庵即熊开元也。以弹周延儒廷仗，后为僧，门下士感慨赋之，如读本传。）
●卷三
☆施闰章
字尚白，江南宣城人。顺治己丑进士，官江西参议。康熙己未，召试博学宏辞，官翰林院侍讲。著有《愚山诗集》。
○南施北宋，故应抗行，今就两家论之，宋以雄健磊落胜，施以温柔敦厚胜，又各自擅场。
○王渔洋云：“门人洪思问诗法于愚山，愚山曰：‘子师言诗如华严楼阁，弹指即现，又如五城十二楼，缥缈俱在天际。余则譬作室者，瓴甓木石，一一俱就平地筑起。’洪曰：‘此禅宗顿、渐义也。’”今观两家诗，此论确不可易。
○警志诗
洋洋景运，六辔徂流。尔征尔迈，不我眷留。维帝赉予，靡德不具。既具既完，逝不我顾。拾穗虽利，不如躬耕。束炬夜驰，不如早行。鸱争腐鼠，凤餐竹食。翔视千仞，下罕雏匹。懿我祖考，争道策骥。腹我目我，遑敢陨坠。昔游东鲁，摄衣孔庭。俯仰瞻听，实迩仪型。匪哀匪慕，泣涕如雨。怆如亡子，初见父母。轨臻回赐，文企姬秦。不惭爝火，持照千春。陨霜警木，世难厉德。怀璧负途，智士不惑。猿则穴果，獭则祭鱼。谁为令人，不勤是图。皇皇朝夕，望晷心栗。如岸斯崩，如虎将。冉苦抱疴，颜不待。敬尔良时，并宵作昼。（步步实践，归重下学，不落宋人尘腐，是曰诗品。）
○升天行
丹凤一双，乘云上翔。俯视八极，中路徨。（一解。）
下尘小臣，心思太古。言叩天门，手击天鼓。雷雨昼迷，噤不得语。（二解。）
天阊高高，高不可即。但见群仙，玉女侍侧，货财千亿。（自注：“黄金既成，货财千亿，役使鬼神，玉女侍侧。”见阴长生《仙诗》。）小臣昧死顿首言：天阙清虚，安用货财千万亿，愿丐下土小民作衣食。（三解。）
仙人持节，问汝何所求？小臣不愿富贵，愿假赤螭，游戏十洲。山无崩徙，河海安流，天子万年兵革罢，小臣鲁钝，但当贫贱长优游。（四解。
○仙人犹重货财，此为小民衣食计。借题抒写，大臣心事，昭然若揭矣。）
○浮萍兔丝篇
〔李将军言：部曲尝掠人妻，既数年，携之南征，值其故夫，一见恸绝，问其夫，已纳新妇，则兵之故妻也，四人皆大哭，各反其妻而去。予为作《浮萍兔丝篇》〕
浮萍寄洪波，飘飘东复西。兔丝附乔柯，袅袅复离披。兔丝断有日，浮萍合有时。浮萍语兔丝，离合安可知？健儿东南征，马上倾城姿。轻罗作障面，顾盼生光仪。故夫从旁窥，拭目惊且疑。长跪问健儿，毋乃贱子妻？贱子分已断，买妇商山陲。但愿一相见，永诀从此辞。相见肝肠绝，健儿心乍悲。自言亦有妇，商山生别离。我戍十馀载，不知从阿谁？尔妇既我乡，便可会路歧。宁知商山妇，复向健儿啼：本执君箕帚，弃我忽如遗。黄雀从乌飞，比翼长参差。雄飞占新巢，雌伏思旧枝。两雄相顾诧，各自还其雌。雌雄一时合，双泪沾裳衣。（状古来未有情事，以比兴体出之，作汉人乐府读可也。无书无笔人，不敢道一字。）
○过岭
崇冈陟がテ，鸟道绕山腹。仰探白日短，俯瞰阴霞伏。鱼贯度行人，疲马艰踯躅。春晴多好风，吹我岩壑绿。农耕岭上云，妇饭溪中犊。羁心旷登陟，瘠土见风俗。华阳灵迹，杖策寻石屋。
○早春三天洞至仙人岩
寒岩敛众妙，惠风荡疏木。洞穴无人居，玲珑辟华屋。春阴香乳流，谷温瑶草绿。出户见前峰，重云无断续。乘兴复杖藜，行歌散烦促。古树含丹葩，馀雪长灵瀑。僧扉凿阳崖，茶臼入深竹。采真客安往，怅望空山曲。
○临江悯旱
瘠土嗟薄获，岁丰长忍饥。戎马况叠迹，田园成路蹊。荷锄代牛力，播种良苦疲。朱火肆燎原，禾稗同一萎。民乱如恐后，况乃驱策为！徒跣呼百神，呜咽致我辞：政拙未敢苛，召灾今则谁？云汉何皎洁，箕斗正参差。心知阊阖远，侧向高天啼。明日急刍饷，吞声重涕Д。（岁丰长忍饥，即所云“乐岁终身苦”也。防民乱，惧召灾，呼天而诉，如读《云汉》《正月》诸《变雅》。）
○悲野雀
行经沂州，有饷者，哀其义，不忍食。或曰：州人捕雀为业。嗟乎芜田不耕，罗及野雀，作诗示州人。
榆繁羽族，琐细无定名。所谋非稻梁，不与鸡鹜争。张罗始何日，遂使风俗成。机发尽掩覆，一罗歼群生。持此饮啄具，充君鼎俎烹。苦惭托体微，不足一杯羹。同类为啾啾，失侣长哀鸣。君辍筵上箸，请听檐外声。（读末二语，虽老饕亦应动心。）
○新都戍（自注：新安乱后，留戍以蒙古诸军也。）
玉屏山草尽，练江江水浑。丈人看饮马，千骑如云屯。腰间横大箭，游戏走平原。射雁落云中，逐兔过田园。割鲜不须臾，腥血殷盘飧。汉儿刍秣久，相驯通语言。此辈尚猛鸷，好恶难具论。往年贼破郡，去年蹂榆村。驱除借厥力，到今防御存。居人远窜匿，白日黄尘昏。何时罢兵战，天河洗乾坤。（即老杜《留花门》意。）
○祀蚕娘
华灯白粥陈椒浆，田家女儿祀蚕娘。愿刺绣裙与娘着，使我红蚕堆满箔。他家织缣裁罗襦，妾家卖丝充官租。馀作郎衣及儿袄，家贫租重还有无。蚕时桑远行多露，好傍门前种桑树。（比张、王乐府，转见性情之正。）
○牵船夫行
