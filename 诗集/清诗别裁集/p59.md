<!-- { "loadSidebar": true } -->
西台恸哭血沾巾，百结麻衣剩一身。地北天朝抛骨肉，魂来梦往傍君亲。孔融收系无完卵，张俭流亡少故人。支遁峰前聊寄迹，此生长作宋遗民。（尊人公旦公全首阳高节，西翰先生读书砥行，年九十馀终，故以宋遗民况之。）
独行巍然老市衣，耄期不特古来稀。立锥无地能安道，抱瓮何心但息机。爱女早归泉壤去，遗孤尚作断蓬飞。山颓木坏人嗟叹，星象于今暗少微。
○送倬云南还
满地风尘急暮笳，归程好觅渡江槎。故园兄弟如相问，只道征夫不忆家。（征夫忆家，人人能道语耳，此转云不忆家，以忆家之语不能尽传也。）
纸窗矮屋似僧龛，春去春来总不堪。忽见桃花红映面，一时回首望江南。
○悼内
族蝶金泥杳不存，空箱颠倒月黄昏。牛衣一挂浑无恙，犹有当时对泣痕。（牛衣对泣，寻常引用，此以追忆出之，其情便深。）
纱窗曾弄管斑斑，剩粉残脂次第删。略记红笺留片语，一钩新月照愁颜。（自注：内子幼好吟咏，继以非妇事，尽毁之。顷检废簏，于纸尾得此句，为之一恸。）
☆李国宋
字汤孙，江南兴化人。康熙甲子举人。著有《螺隐居诗》。
○牛首山
独上藏龙窟，遥瞻踞虎邦。四天围碧嶂，一气滚寒江。净贝安禅悦，香灯冷法幢。顿令尘思尽，高倚白云窗。（浑然而来，大气大力。）
○朝天宫感怀
冶城山色带残晖，绛节中天渺翠微。自昔鼎成龙已去，只今松老鹤还飞。斋宫寂寞闻金磬，泉海苍茫想玉衣。唯有步虚诸羽士，秋风时礼白云归。
○望国山
岳麓铜峰面面分，雨中遥望国山云。紫宫秘记金函册，青嶂残碑《石鼓文》。虎踞几年瞻王气，龙骧他日驻新军。九岑环绕荆溪水，留得司徒半亩坟。（国山有《皇象篆碑》，此孙皓《封禅文》也。国运将珍，犹侈对天鸿休之词，颈联殊见讥刺。）
☆李馥
字汝嘉，福建闽县人。康熙甲子举人，官至浙江巡抚。著有《鹿山诗钞》。
○鹿山公虚己受益，有指其诗瑕者，应时改定。诗多见道语，因未寄镌本，只录其曩时记诵一章。
○过司空表圣墓
古道瞻遗墓，丰碑纪有唐。荣华辞黻冕，泉石殉君王。诗品卑元相，清风慕首阳。如何长乐老，黄发耐兴亡！（表圣评元相诗，比之都市豪估。
○表圣处危乱之朝，无宗社之寄，隐居王官谷，被召，阳为衰耄，丐归，后闻哀帝被弑而卒。迹近隐沦，心实忠良也。“泉石殉君王”，移入他人不得。结以冯道反衬，倍觉有力。）
☆史骐生
字千里，江南溧阳人。康熙甲子举人。
○写怀
览镜何颜面，江东一腐儒。父书空满箧，母线尚萦襦。穷巷惭南阮，骚坛厕小邾。世人憎爱错，不卖椟中珠。（胸中有物，目中无人。）
☆蓝启肃
字恭元，山东即墨人。康熙甲子举人。
○送郭华野总制湖广
中旨才传出汉宫，直教欢喜到儿童。如闻元祐征司马，未许东山卧谢公。列郡应多投墨绶，当朝谁不避青骢。澄清岂但荆襄路，伫见︳谟沃圣衷。（华野名，弹劾要人，直声震朝野，后以报复摧折。圣祖南巡，问吴江士民谁为廉吏，众以对，圣祖命总制湖广。华野旧令吴江，汤文正公斌存为侍御者也。）
☆马之鹏
字文渊，湖广蒲圻人。康熙乙丑进士，历官户科给事中。
○别毛姬黄陈相宜
薄游至西江，东南逢二妙。本是同门友，同心复同调。乐奏金玉声，情深知仁乐。去。清风披素襟，明月朗馀照。已见投胶漆，无庸判缟。胡然忽分张，殊方理征棹。越俗敛文华，楚风戒轻剽。安驱赴中和，研精归道要。江湖暂分流，终焉合廓庙。矢心展大猷，毋为恋蓬ワ。（毛与陈皆越人，己为楚人，勖以化风气之偏而归于中和，措词何温厚也！末望其策名清时，所见尤大。）
○陈夕得庐字
腊雪初消岁又除，炉灰徐拨定更馀。亲闱此夜思游子，客路经冬阻尺书。卷轴随身成故友，乾坤何处是吾庐？添年便惜年华减，饮罢屠苏转叹。
☆徐元正
字静园，浙江德清人。康熙乙丑进士，官至工部尚书。
○广陵怀古
闲追旧迹检残编，绣柱珠帘尽惘然。东阁诗成何水部，扬州梦觉杜樊川。寻春易过佳风月，送老难忘好墓田。莫怪无人能跨鹤，谁赍十万作腰缠。
☆汪灏
字文漪，山东临清人。康熙乙丑进士，由翰林官至河南巡抚。著有《倚云阁集》。
○拜杨伯起墓
蟠龙关塞近，大鸟墓门深。万古长河水，千秋暮夜心。衣冠朝岳麓，藻荐桃林。夫子应知己，囊无陆贾金。（无剩语，便是作家。）
○送谢方山郎中告归
孤心霜月迥秋清，三十年来玩世情。真得意时惟啸咏，不如人处是功名。三台后辈多回席，五字偏师尽却兵。舒卷从心难系纟，白云天际任纵横。（五六承三四言之，唐人中每有此格。）
☆施何牧
字赞虞，江南崇明人。康熙乙丑进士，官吏部稽勋司员外。著有《一山诗钞》。
○一山先生中岁归田，守正履道。诗学唐宋之分，不肯随时趋向。今没世三十余年，诗卷零落几尽矣。兹录其向日所钞五篇，聊志风概云尔。
○效诸将三首
万叠云山山外城，登陴一望气峥嵘。渠搜西去新传箭，弱水东来尽列营。有俟弦歌工化俗，且将靴帕学论兵。鬼方亲见高宗伐，奇绩无须三载成。关河日夕羽书传，亿万刍茭悉帑钱。不为陈师来紫塞，何缘转粟上青天。至尊减膳龙庭外，诸将忘身虎旅先。自古足兵谋足食，四方愿祝屡丰年。天山八月朔风吹，两道飞符并出师。突骑全凭白马将，弯弓已毙射雕儿。金城旧日屯充国，瀚海今朝斩郅支。蠢尔西戎稽颡后，还祈干羽格诸夷。（味诗意应是圣祖讨噶尔丹时事。时出师既远，转粟甚艰，故圣祖因其服罪而赦之。今国有弑逆，皇上声罪致讨，部落投诚，罪人斯得，兵不血刃而已奏荡平，从古王师所未有也。录考功诗，因恭纪圣人神武，俾后之览者有所考云。）
○九日放舟山塘
老去登临兴未删，便乘小艇放溪湾。高原水浅苗初出，密树霜浓叶渐斑。半世功名随旅雁，百年心迹对秋山。黄花此日何岑寂，一笑层台懒更攀。
○赠焦山人
泠泠秋阁大江临，中有幽人衤茧玉琴。一自《霓裳》檀板歇，几回铁瓮戟枝沈。孤钟断续迷寒雨，冷焰高低起暮阴。此日孝然如可作，白头肯负紫芝心。（此赠焦山冷秋江作，嘉其高隐，勉其不负初心，得古人赠言之意。）
☆黄庭
字蕺山，江南长洲人。康熙丁卯举人。
○延川道中
水似瞿塘险，山如剑阁雄。奔涛时啮岸，盘磴半临空。马踏云头上，人行石腹中。那知巫峡雨，翻作塞门风。能作奇语。
○宁夏渡河
峡口回波绕塞流，（自注：峡口，山名，两山相夹，河流其中。）黄河利独擅边州。千屯得水成膏壤，两坝分渠据上游，（自注：汉渠、唐渠今名大坝、小坝，蓄水溉田，独受河利。）鸡犬人家红稻岸，鱼盐贾舶白洲。那知泽国堤防急，百万金钱掷浪头。
○正月既望自钱塘进艇新安江行十日达紫阳门即事写怀得船字
吴榜停时棹越船，溯原浙水出山泉。一千里近新安路，三百滩齐天目巅。（自注：新安平地与天目山齐。）轩后台前神独往，羲皇卦外岁初迁。（自注：予今年六十一。）衰年兴待名山助，拟向云端采石莲。（予游黄山，年七十有八，视作者多十有七年，“兴待名山助”，其言果然。）
○送陆翼王征君南归
天际冥鸿不可求，高飞岂为稻梁谋。山中大隐征弘景，海内奇书问邺侯。风雪五年留上谷，莺花三月下长洲。吴宫春色应如旧，眺望先登开府楼。
○马嵬
方士钿钗何处得，农夫罗袜此间收。蒙尘莫漫尤倾国，犹剩唐家土半丘。（本祸水也，偏说为唐家生色，见文人笔舌之巧。）
☆梁佩兰
字芝五，广东南海人。康熙戊辰进士，官翰林院庶吉士。著有《六莹堂集》。
○药亭中顺治丁酉乡试第一，至成进士时，年六十余矣。未一岁，即乞假归，同榜中俱以前辈事之。
○岭南三家，翁山以五言律擅场，元孝以七言律擅场，而七言古体独推药亭，集中如《养马行》、《日本刀歌》诸作，光怪陆离中，律令极细，措辞极妥，真可作万人敌也。间亦多英雄欺人及过于恢张处，而《木瓜上人打鼓歌》，为欺人之尤者。阅者勿因其名高，一概追逐，斯善学药亭者矣。近体略存，志其大概。
○养马行
〔庚寅冬，耿、尚两王入粤，广州城居民，流离窜徙于乡，城内外三十里，所有庐舍坟墓，愁令官军筑厩养马，梁子见而哀焉，作《养马行》。〕
贤王爱马如爱人，人与马并分王仁。王乐养马忘苦辛，供给王马王之民。马日水草百斤，大麦小麦十斗匀。小豆大豆驿递频，马夜豆仍数巡。马肥王喜王不嗔，马瘦王怒王扑人。东山教场地广阔，筑厩养马凡千群。北城马厩先鬼坟，马厩养马王官军。城南马厩近大海，马爱饮水海水清。西关马厩在城下，城下放马马散行。城下空地多草生，马头食草马尾横。王谕养马要得马性情，马来自边塞马不轻。人有齿马，服以上刑。白马王络以珠勒，黑马王络以紫缨，紫骝马以桃花名。斑马缀玉锁，红马缀金铃。王日数马，点养马丁，一马不见，王心不宁。百姓乞为王马王不应。（以赞颂之笔，写风刺之旨，贵畜贱人如此，其败亡也必然矣。此种诗前无所承，后无所继，应是独开生面之作。
○“城南马厩近大海”以上用真、文通韵，以下用庚、青、蒸通韵，莫认作一韵到底看。）
○日本刀歌
市中宝马五尺许，市中贾人向予语。红毛鬼子来大洋，此刀得自日本王。王使红毛预斋戒，三日授刀向刀拜。龙形虎视生气骄，抽出天上星摇摇。黄蛇之珠嵌刀首，百宝刀环未曾有。有时黑夜白照人，杀人血渍紫绣新。阴晴不定刀气色，风雷闪怪吼墙壁。相传国王初铸时，金生火克合日期。铸成魑魅魍魉伏，通国髑髅作人哭。人头落地飞纸轻，水光在水铺欲平。国王恃刀好战伐，把刀一指震一国。红毛得刀来广州，大船经过海若愁。携出市中人不识，价取千金售不得。我闻此语空叹呼，兵者凶器胡为乎！中国之宝不在刀，请以此刀归红毛。（字字锋芒逼人，骇胆栗魄，末见中国所宝在明德不在武事，尤得尊崇之体。）
○易水行
易水悲歌动天地，荆卿入秦为燕使。秦王尊礼设九宾，殿间顾笑旁无人。於期之头奉上殿，血光直射秦王面。取持《督亢》色仓皇，咄哉年少秦舞阳！图穷不觉见匕首，秦王睨之环柱走。荆卿不得刺秦王，无且在殿提药囊。为谋不成实天意，祖龙胆落荆卿死。一死可以报太子，君不见沙丘之椎亦如此。（荆轲刺秦王，一系生劫之谬，一系剑术之疏，然秦王之魄已为之夺矣。以沙丘狙击作结，倒衬有力。）
○惠州王紫诠太守筑罗浮子日亭落成作歌寄之
