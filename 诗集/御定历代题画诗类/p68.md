<!-- { "loadSidebar": true } -->
　　兴庆宫前春正热緑杨夹道花如雪毬门风起日西斜五马归来汗成血潞州别驾醉眼缬双袖倾敧拥岐薛申王按鞚宋王驰杖扑球囊手亲挈草平如掌马力均玉鞭十里不动尘黄门扶入五花帐大衾长枕姁家人萼相辉雨气寒楼中歌管渐阑残紫骝不踏毬场路万里青骡蜀道难
　　五王击毬图　　　　　　　　【明】蒋主孝
　　毬门髙结春如海紫袖垂垂剪双防薛王力倦宋王来兴庆宫前花正开侍儿防笛申王醉更有岐王拥花睡春风不动草如铺兄弟怡怡入画图黄门拥入五花帐官奴漫鼓花奴唱博山火爇水沉香富贵从来自天降迟迟春日下龙楼萼聫辉雨气浮大被渐寒歌管歇三郎别领阿环游
　　题五王对奕图　　　　　　　【元】张天英
　　千官朝退下昭阳华萼楼髙碧树香一掷乾坤呼五白玉人催进紫霞觞
　　五王行春图　　　　　　　　【元】张　昱
　　开元天子达四聪羽旄管籥行相从当时从驾骊山者宰相犹是璟与崇萼楼中云气里兄弟同眠复同起玉环一旦入深宫大枕长衾冷如水兴庆池头花树边棃园小部俱婵娟杨家姊妹夜游处银烛万条生紫烟宁知乐极哀方始羯鼓未终鼙鼓起褎斜西幸雨淋铃回首长安几千里
　　题五王醉归图　　　　　　　【元】周　驰
　　晋阳首事成功烈卒入宫门流战血至亲骨肉忍相残祸至黄台那可説譲帝知几辞寳位履霜已戒坚氷至萼相辉势使然遂许明皇敦友弟当时行乐殊未央赐予无节恩非常出则同游入同宴五龙躞蹀腾康庄时光鼎鼎如流电虚伪既消诚实见三子无辜死渭桥太真有宠来金殿欲心一纵祸滔天社稷生灵不暇怜从此陵夷于五代干戈丧乱祸年年
　　任月山五王醉归图　　　　　【明】程敏政
　　何处离宫春宴罢五马如龙自天下锦韀蹀躞揺东风不用金吾候随驾防策乌骓衣柘黄顔赪不奈流霞浆手戮淫昏作天子三郎旧是临淄王大醉不醒危欲堕双拥官奴却鞍座宋王开国长且贤谁敢尊前督觞过申王伏马思吐茵丝缰侧控劳奚人可怜身与马鬭力天街一饷流香尘岐王薛王年尚少酒力禁持美风调前趋后拥奉诸兄临风髣髴闻呼召夜漏归时严禁垣萼楼中金炬繁大衾长枕已预设帝家手足称开元我闻逸乐闗成败狗马沉酣示明戒二公作诰五子歌此意当时可谁解仙李枝空人不还王孙一日开真顔鸰原终古存风教珍重丹青任月山
　　题五王夜燕图　　　　　　　【明】唐　寅
　　积善坊中五王宅重楼复阁辉金碧大衾长枕共春秋鬬鸡走狗连朝夕萼楼前夜开燕沈水凝烟灯吐焰列坐申王与薛岐譲皇降席同南面昆仑琵琶凉州歌当时进御杂云和宫声不属商声暴琵声起少琶声多独有汝阳知律吕曾把流离谏明主他日回銮蜀道中不教审聴铃淋雨
　　张东叔出紫云回銮图以示坐客因为赋之
　　【宋】孔武仲
　　开元太平无兵戎直人味道希夷中人间之乐已饶足唯有青霄未追逐坐中谁似叶先生以气为粮常辟谷朝登员峤夕昆仑只与神游不要人忽逢邀携看月去缥缈虚空生紫云蟾宫竟不容久住仙乐飘飘送回去归来宫漏未移更甲帐明釭宛如故汾水悲歌仙不成棃园空没有遗声红尘如海涨朝市从此无人游玉京
　　九龄忠諌图　　　　　　　　【元】王　恽
　　挺笏摧奸论已萌帝心唯恐悮忠贞开元所事【原本阙二字】足只欠成都万里行
　　题唐三学士围棋　　　　　　【元】李　祈
　　唐朝内相极清华出入黄扉掌白麻承诏归来无一事闲寻棋局到昏鸦
　　唐三学士图　　　　　　　　【元】钱　选
　　唐三学士粲三英挺挺人才艺术精无事围棋春昼永至今画笔尚传名
　　唐三学士图　　　　　　　　【明】王　祎
　　衣冠相肖不相侔棋局琴牀乐胜游想像开元全盛日太平人物总风流
　　题花门将军游宴图　　　　　【明】宋　濓
　　花门将军七尺长广颡穹鼻巻发苍身骑叱拨紫电光射猎娑陵古塞傍一箭正中双白狼勇气百倍世莫当胡天七月夜雨霜寒沙莽莽障日黄先零匈奴古黠羌控鸣镝时跳踉将军怒甚烈火扬寳刀双环新出房麾却何翅驱牛羊平居不怯北风凉白氊为幄界翠行铜龙压脊双角张防绳亘空若虹翔将军中坐据胡牀炽炭炙肉流浆革囊挏酒葡萄香驼蹄斜割劝客尝赵女如花二八强皮防新裁系锦纕低把琵琶弹鳯凰半酣出视驼马塲五花作队满涧冈但道驩乐殊未央
　　龙眠十八贤图　　　　　　　【元】马祖常
　　林下石牀方溪边竹影凉髙人千载意山水寄余光
　　慧元画寒林七贤【有序　　　　宋】楼　钥
　　旧有唐人出游图谓宋之问王维李白髙适史白岑参六人多画七贤不知第七人为谁或云是潘逍遥然未见据病起坐攻媿斋元公忽作寒林七贤相寄余方梦寐故山见之洒然戏作数语谢之
　　羣贤俱诗豪时代不同处安得寒林中聫镳睇相语谁欤创妙意臭味无今古吾闻顾陆軰寓意或如许桃李并芙蓉雪中蕉叶吐元师师老融淡墨埽风雨作此寄攻媿寓兴渺烟渚旧六今则七未知果谁与我欲从之游讵敢厠俦侣画我往执鞭欣为李君御
　　寒林七贤　　　　　　　　　【金】周　昂
　　苦寒如此欲何之雪帽风裘意自竒纵有清诗三百首未应肯得党家儿
　　七贤寒林图　　　　　　　　【元】元好问
　　万古骚人有赏音画家满意与幽寻题诗记得松前事絶似冯雷入少林
　　雪中行吟七贤图　　　　　　【元】程钜夫
　　长庚自是谪仙人子美逢时稷卨臣风雪茫茫五君子冻吟犹得望清尘
　　钱舜举寒林七贤图　　　　　【明】髙得旸
　　骚坛逸响何寥寥作者逝矣谁能招诜然七子美风度乃有遗像图生绡衣冠半带晋秀气人物絶是唐中朝想当朝事得休暇拟采野景归风謡青骡黄犊踏冻雨蹇驴瘦马冲寒飇醉鞭笑停似按辔吟镫戏拍催聫镳看花多情且少待寻梅有兴非无聊此图我尝见十数髙林大树风萧萧埽除闲冗存简素吴兴笔老才尤超方之粉墨巧涂染奚止天地相悬辽尚疑髙李六君子当时未见潘逍遥道同气合志相感虽旷百世如同僚画师晚出有深意况自昔日传今朝屋梁落月见顔色妙处不待穷摹描君不见袁安僵卧寒正骄王维乃作雪里之芭蕉

　　御定歴代题画诗类巻三十八
　　钦定四库全书
　　御定歴代题画诗类巻三十九目録
　　故实类
　　题明皇按乐图【宋郑思肖】
　　明皇按乐图【宋刘克荘】
　　明皇合曲图【元元好问】
　　题明皇按乐图【元黄庚】
　　明皇按乐图【元王恽三首】
　　明皇按乐图【元虞集】
　　题明皇按乐图【元栁贯】
　　明皇太真避暑按乐图【元洪希文】
　　明皇按乐图【元杨维桢】
　　唐宗按乐图【元杨维桢】
　　明皇按乐图【元张雨】
　　题明皇按乐图【明张鳯翼四首】
　　题明皇按舞图【元虞集】
　　明皇观舞图【明谢承举】
　　明皇卧吹箫图【元宋无】
　　唐明皇吹箫图【元成廷珪二首】
　　题唐明皇吹玉箫图【明金湜】
　　题明皇并箫图【元刘诜】
　　太真明皇并笛图【元张宪】
　　明皇并笛图【明周用】
　　题明皇并笛图【明程煜】
　　明皇击梧桐图【金冯璧】
　　明皇击敔【一作梧】按乐图【元姚枢】
　　击梧图【元袁桷】
　　唐陈宏画明皇击桐图【元吴师道】
　　明皇击梧图【元李俊民】
　　梁信羯鼓小图【宋文同】
　　棃园教曲图【明张琦】
　　霓裳图【元呉师道】
　　题明皇戏侏儒图【元李祈】
　　题明皇优戏图【明刘崧】
　　题明皇打毬图【宋晁説之】
　　题明皇醉归图【宋陈傅良】
　　明皇醉归图【元袁桷】
　　明皇夜游图【宋程俱】
　　明皇出游图【元虞集】
　　题明皇出游图应制【元揭傒斯】
　　明皇秉烛夜游图【明髙啓】
　　题明皇夜游图【明徐贲】
　　明皇私语图【元王恽二首】
　　题明皇私语图【元郝经】
　　题明皇上马图【宋韩驹】
　　题张郎中明皇小决图【金段成已二首】
　　明皇并辔图【元宋无】
　　明皇贵妃上马图【明张灿】
　　明皇览镜妃子剪鬟图【宋刘子翚】
　　题明皇贵妃对奕禄山傍观图【明杨基】
　　明皇小车图【明僧一初】
　　唐明皇游月宫图【明蒋主孝】
　　游月宫图【明陶安】
　　明皇蜀道图【宋李纲】
　　明皇幸蜀图【宋陆游】
　　明皇幸蜀图【明刘基二首】
　　王摩诘画明皇剑阁图【金赵秉文】
　　唐明皇幸骊山图【元朱徳润】
　　题火龙烹茶图【明贝琼】

　　御定歴代题画诗类巻三十九目録
　　钦定四库全书
　　御定歴代题画诗类巻三十九
　　故实类
　　题明皇按乐图　　　　　　　【宋】郑思肖
　　谁举銮舆向蜀行棃园弟子歇新声及知凝碧池头事难得乐工雷海青
　　明皇按乐图　　　　　　　　【宋】刘克荘
　　莺啼花开春昼迟掖庭无事方遨嬉广平策免曲江去十郎谈笑居台司屏间无逸不复覩教鸡能鬭马能舞戏呼寜哥吹玉笛催唤花奴打羯鼓南衙羣臣朝见疎老伶巨珰前后趋阿瞒半醉倚玉座袖有曲谱无諌书金盆皇孙真龙种浴罢六宫竞围拥惜哉傍有锦绷儿蹴破咸秦跳河陇古来治乱本无常东封未了西幸忙辇边贵人亦何罪祸胎似在偃月堂今人不识前朝事但见断缣装束异岂知当日乱离人説着开元总垂泪
　　明皇合曲图　　　　　　　　【元】元好问
　　海棠一枝春一国燕燕莺莺作寒食千古万古开元日三郎搦管仰面吹天公大笑嗔不得寜王天人玉不如畨绰乐句不可无宫腰不按羽衣谱疾舞底用牧猪奴风声水声閟清都梦中令人羡华胥何时却并宫墙聴恨不将身作李謩
　　题明皇按乐图　　　　　　　【元】黄　庚
　　五鳯楼前沸管弦春宵花暖月娟娟纎腰舞到霓裳曲惊起猪龙地上眠
　　明皇按乐图【三首　　　　　　元】王　恽
　　羽曲调音到克谐宫中花栁四时开五弦尽有南薰手却唤花奴解秽来
　　兴庆宫池水殿深帝心横溃溺哇淫譲王友爱情何切独为君王辨八音
　　逸图零落御前幈心醉华清按乐声击损碧梧縁底事促教秋雨剑闗行
　　明皇按乐图　　　　　　　　【元】虞　集
　　新度霓裳曲三年教得成惊鸿浑不下飞燕若为轻芍药春亭暮芙蓉野水生棃园多白发吹笛到天明
　　题明皇按乐图　　　　　　　【元】栁　贯
　　开元天子乐当阳手按琵琶引鳯凰曲谱才翻新玉笛泪痕还滴旧香囊
　　明皇太真避暑按乐图　　　　【元】洪希文
　　已剖水盘金粟旋调雪水试新茶宫娃未解君恩暖尚引青罂汲井花
　　明皇按乐图　　　　　　　　【元】杨维桢
　　沈香亭前萼下天街一阵催花雨海棠花妖睡初着唤醒一声红芍药金銮供奉调清平棃园旧曲换新声阿环自吹范阳笛八姨独操伤春情君不见夜游重到明月府青鸾能歌兔能舞五云不障蚩尤旗回首烟中万鼙鼓那知著底梧桐雨雨声已入淋铃谱
