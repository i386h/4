<!-- { "loadSidebar": true } -->
　　述韦昭应画犀牛　　　　　　【唐】储光羲
　　遐方献文犀万里随南金大邦柔逺人以之居山林食棘无秋冬絶流无浅深双角前崭崭三蹄下骎骎朝贤壮其容未能辨其音有我哀乌郎新邑长鸣琴陛阁飞嘉声丘甸盈仁心
　　观胡九龄员外画牛　　　　　【宋】韩　琦
　　丹青之笔夺造化能者几何登品録蛟龙狞恶鬼神怒画工不接时人目有形之物至者稀是否难欺众所瞩
　　绛台胡掾文章外偏向画牛其好酷海内驰名三十年得者珍藏过金玉老来才始着青衫养亲不及朝家禄前日野服忽相过云访恩知走京毂微风入指未能画示我蜡本数十幅采摭诸家百余状毫端古意多含蓄鬬者取力全在角卧者称身全在腹立者髣髴精神慢背者分数头项促行者动作皆得羣乳者顾视真怜犊当流泅戏益自在欲走或疑犹蓄缩从容饮齧得天真荷鞭时有童儿牧或横一笛坐牛背便是无声太平曲江天雨雪易溟蒙风势掀号摧古木敧斜蓑笠趂牛归萧疎暮景烟村宿竒哉胡掾老笔不可到戴叟重生须死伏吾观诸牛之态虽尽妙尚有所遗思未熟牛于生民功最大不画牛功牛亦辱胡君胡君聴我言别选轻绡成巨轴写出区区耒耜勤贵知天下由吾方食足观黄介夫寺丞所收丘潜画牛　【宋】梅尧臣
　　丘画吴牛希戴嵩吴牛角偃弯如弓老牯望防犊望母母下平坡离牧童牧童吹笛坡头坐古树萧骚叶战风黄君买画都城中不惜满贯穿青铜卖从谁家不肖子传自几世贤卿翁今时贵人所向同竞借观翫题纸穷纸穷磊落见墨妙东府西枢三四公应识古人丹青迹又辨古【原本阙】于物通一毛一尾不取次岂以后代为盲聋请推此意佐国论况乃圣徳同尧聪
　　毛老鬬牛圗　　　　　　　　【宋】文　同
　　牛牛尔何争于此辄鬬怒长鞭閙儿童大炬走翁妪苍防八九子骇立各四顾何时解角归茅舍江村暮
　　题李亮功戴嵩牛圗　　　　　【宋】黄庭坚
　　韩生画肥马仗下有辉光戴老作瘦牛平生【一作田】千顷荒觳觫告主人实已尽筋力乞我一牧童林间聴横笛
　　防昭牛圗　　　　　　　　　【宋】陆　防
　　防昭木石师李唐画牛乃是其所长出栏初听一声笛意气已无千顷荒客居京口老益困衣不掩胫须睂苍时时弄笔眼力健蹄角毛骨分毫芒我无沙堤金络马拂拭此幅喜欲狂乞骸幸防优诏许置身忽在烟林傍日落饮牛水满塘夜半饭牛天雨霜俚医灌药美水草老巫诃禁祓不祥愿我孙子勤农桑愿汝生犊筋脉强雄声惊破五更梦嵗负玉粒输官仓
　　范牛　　　　　　　　　　　【宋】楼　钥
　　人问吾何爱一牛范仙真笔倍风流绳牵虽未如自放犹胜更着金笼头
　　题潘温叟家藏戴牛画巻【二首　宋】郭祥正
　　不辞耕遍主家田日暮归时欲饱眠渡尽惊波莫回首后来犹苦牧儿鞭
　　茫茫陂水暮秋天乍脱耕犂未得眠矫首冲波方尽力牧儿何用更挥鞭
　　题牛圗　　　　　　　　　　【宋】戴复古
　　牡丹花下连宵醉今日闲看黑牡丹得此躬耕东海曲一贫无虑百忧寛
　　戴嵩画牛　　　　　　　　　【金】杨云翼
　　春草原头雨湿烟夕阳渡口水吞天披圗坐我风蓑底一梦长林二十年
　　韩晋公画苍牯出水圗　　　　【元】王　恽
　　苍牯水所喜泳防溪水中物情更所适顿立不我从但见鼻吻长可知力挽雄小大制有法驱牵任此童东皋夜来雨催办耕稼功一饱頼尔力髙廪歌年丰画师亦敦本大意与训同吮墨变化质指为洛花丛妙哉韩相笔逺意老明农
　　题水牯圗　　　　　　　　　【元】王　恽
　　姚黄魏紫动逰观何似田家黒牡丹万有囷仓由尔出论功消得画圗看
　　戴嵩画牛圗　　　　　　　　【元】王　恽
　　吴侬四时耕瘴烟吴牛见月心茫然戴郎此本极闲逸笔意逺出韩公前解縻脱鞅春事毕江皋野草香芊緜归鞭影乱散平楚考牧大似斯干篇因渠唤起归耕兴梦到西山谷口田
　　画牛【二首　　　　　　　　　元】程钜夫
　　东华尘里度年年每见春风忆故园曽是江南新雨过闲看稚子引乌犍
　　觳觫春来苦羣儿未必知良工知有意好写驾犂时
　　李唐牛　　　　　　　　　　【元】袁　桷
　　防防原空蟋蟀吟秋来乞得自由身平芜又见粼粼绿复与田翁共苦辛
　　画牛【二首　　　　　　　　　元】马祖常
　　龙具春来挂屋厫清泥过腹雨耕劳田间独仰聴风鼻不信空山野兕号
　　江岸骑牛袯襫翁夕归对妇诧田功世间无客曽相识惟见惊飞几鴈鸿
　　画牛　　　　　　　　　　　【元】僧大防
　　草暖犊子肥牧闲牛耳湿谁知荷蓑翁风雨租税急
　　题牛　　　　　　　　　　　【明】郭　厪
　　鸟下南山巳夕人间春草初齐为问上流何处白云遥起前溪
　　题画牛　　　　　　　　　　【明】林　环
　　春满空原草色深乌犍追逐过遥岑半村残照人家晩似恐天寒去路阴
　　题画牛【二首　　　　　　　　明】金幼孜
　　服箱力穑不知年报主多情秖自怜好是野田春种后饱肥芳草卧深烟
　　牧童原上催归急逺树微茫带夕曛前日东郊曽扈从野人牵进沐恩频
　　题朱给事所藏牛圗　　　　　【明】杨士竒
　　宛宛栁丝柔緜緜春草緑三月耕犂间春田雨新足纷纷陌上骤青骢独占溪南坐黄犊
　　题画牛圗【二首　　　　　　　明】杨　旦
　　东风吹老緑杨枝可是春郊罢耒时带雨细齝原上草夕阳归路向迟迟
　　南畆功成便退身中流防咏任天真牧童何处空江晩清世应无叩角人
　　题牛次韵　　　　　　　　　【明】程敏政
　　已销金甲事春农无复全齐火战功惟有牧儿相伴在一山桃树半溪风
　　画牛【八首　　　　　　　　　明】何孟春
　　牧儿骑背穏如舟跨谷腾冈复度流老我犂耙手曽执能知此画是真牛
　　春到西畴日尚寒公家地力几时殚一生辛苦依农业肯作豪家黒牡丹
　　抖擞荷蓑梦始醒老犍何事鬬林坰此中竹石虽无主留取相依嵗晩青
　　烟蓑雨笠出山隈白水收犂薄暮才同辈解忘耕作苦尽从牛背唱歌回
　　耻将刀劎误园田归买耕牛不论钱昔日我闻龚北海而今郡吏更谁贤
　　雪压春郊积雨余蓑衣湿透未能除牛饥卧龁田间草谁复来翻角上书
　　叩角曽传甯戚歌南山白石正嵯峨躬耕亦有南阳客梁甫吟成奈尔何
　　日耕百畆肯言功禾黍今看嵗又丰但得主人仓廪实不愁无秆饲西风
　　题画牛　　　　　　　　　　【明】僧觉澄
　　林下逍遥饱则眠何人能似尔安然因思昔日陶景金作笼头不易牵
　　牛圗　　　　　　　　　　　【明】僧清濋
　　春光寂寂烟晕晴春风淡淡波痕明溪南溪北小坡平我却骑牛向溪曲溪曲嫩草嫩如玉记得当时农事足倒指数来三十年今观此圗犹宛然只多防犊双崖边题纪武子所藏老融二牛圗【二首宋】楼　钥
　　佳哉淡墨埽人牛一笛横风各自由平日深知焉用剧如今但欲老西畴
　　乌犍离立意逶迟鞭防俱忘取次归骇犊跳风却仍顾老融于此露天机
　　题范道士二牛圗　　　　　　【宋】范成大
　　西畴涤场静无尘原头逺牧秋草春一牛疾行离其羣一牛返顾如怒嗔目光炯炯狞而驯防缀毫未俱逼真不颠不狂笔有神妙哉吾宗散仙人
　　题髙都事戴嵩二牛圗　　　　【元】黄清老
　　东风吹浪翻平林吴江咫尺移春阴牧童晓出不知雨日暮归去清溪深一童驱牛涉古岸草烟惨澹迷目观双蹄涌出层水间苍峡蹴翻石云断一童踞防溪中流溪风不动波悠悠恍然顾影惊自失尚疑身跨苍龙逰平澜逺峰结寒色至今宇宙留墨迹可怜三子人不识我欲问之汉津客
　　三牛圗　　　　　　　　　　【元】欧阳
　　两竖骑牛过逺村一童横笛弄黄昏老僧正解荆舒字坐爱三牛了不犇
　　题刘景明百牛圗扇面　　　　【宋】杨万里
　　吉语闻田父新年胜故年借侬百觳觫雨里破荒田
　　江参百牛圗　　　　　　　　【元】邓文原
　　湿湿羣行四百蹄耕犂初罢乐相随春风緑遍川原草囘首牧人知是谁
　　题江贯道百牛圗　　　　　　【元】白　珽
　　几年散放桃林后余四百蹄犹可骑揽镜挂书多事在能骑唯有一凝之
　　百牛圗歌　　　　　　　　　【元】舒　頔
　　繄谁画此百牛圗绢素淋漓悬两壁摩挲细认角头竒无乃戴嵩留幻墨牧童骑防过前村春树阴阴春草碧云收雾敛山花明逺近巅崖翠光湿平湖断岸水浅深皱縠粼粼如展席犊眠草间牛不乳饥齧青刍砺苍石或饮或浴云满身物我相忘只自得横斜体态百头殊牧竖笼雏戏阡陌有时背上颠倒骑细雨斜阳横短笛时平放尔桃林中布谷催耕苦相迫呜呼比年兵革弥天下千畦万陇生荆棘只今农父把锄犂处处开耕皆尔力斗米三钱户不扃四海苍生无莱色
　　题黄啓晦百牛圗　　　　　　【明】林　环
　　昔我东山居荷锄事农耕三时有暇日放牛满郊坰依依芳树阴萋萋烟草青野龁恣所往爱此风日晴逺坡毎羣趋空原时独行前溪足新雨牵饮上流清牛性日巳驯牧闲无所营卷芦作短笛吟杂童讴声相将晩来归月色孤村明以兹乐生事外物焉足撄别来几春秋石田想榛荆维鱼每入梦彷佛东皋平披圗见犍犊蔽野何纵横吟望夕阳山因之发遐情
　　题百牛圗　　　　　　　　　【明】陈　枨
　　华山归牧后南畆释耕时大地郊原衍方春水草宜功成无捆载力剩向驱驰饮涧遥呼犊维羣乱度陂烟蓑横背卧风笛隔林吹孳息欣咸若甄陶旷莫涯融融和气洽蔼蔼物情怡汉喘休劳问商歌漫自悲戴嵩能貌古班特浪传疑展巻怀周泽涵濡宛在兹
　　书百牛圗后　　　　　　　　【明】丘　濬
　　我本农家子儿时曽作牧倒骑牛背上蓑笠吹横竹老大客京国久不见此畜忽然覩斯圗心若有所触泛观天下物无物似牛犊既以拽犂耙又用转车毂为我运百货为我生百谷论功亦莫比论苦亦良酷云胡世上人甘心肆口腹既然食其力何忍食其肉水陆珍百品物物可充欲孟子有遗言不忍其觳觫
　　蜀女绣牛圗　　　　　　　　【元】袁　桷
　　絶壁连云翠木稠五丁空作蜀王羞浣花女子闻鹃苦绣作春风万古愁
　　题锦屏史仙绣牛圗【三首　　　元】吴　澄
　　平原君像何人绣费几千丝似发稠可是史仙能狡狯聚毛绣出下邳侯
　　有毛无革毛安傅傅上田单奋彩缯陆放水浮俱幻影底须拽鼻着长绳
　　为汝前身胆气麤却将假合化真如虽然毛色皆如旧悦草触人心已无
　　题四羊圗　　　　　　　　　【宋】王　阮
　　三百维羣世不见乃以四羊为一圗人言此圗出韦偃不知韦偃有意无岩岩参天一古木下有轻荑满郊緑雪髯隠约黒晕中沙肋微茫笔端足昔闻韦侯画马工杜陵长歌歌古松孰知画羊更如此世间絶艺谁能穷蕲春太守好事者珍藏有此希世画嗟予得见双眼明此一转语久难下三羊防戏芳草茵一羊辄登枯树根安得添我作牧人为公鞭此一败羣
　　恭题灵羊圗【有序　　　　　　明】谢承举
　　宣宗御笔也羊圗三头坡下一犬有欲搏之状而羊意驯扰感赋长句
