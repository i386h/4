<!-- { "loadSidebar": true } -->
　　画图五马云锦文谁其有者郑使君房星降灵渥洼裂龙种迈出驽骀羣金河蹴蹋精爽振玉珂脱落权奇分使君人异马亦异气槪万里含风云四明美政那可状闾井小儿知礼让风化浑期太古前功名特出诸侯上昨乗此马朝王正锦鞯光照长安城天闲緑駬盈万匹此马一过人皆惊郑君五马眞绝奇盐车局促将何爲穆王正要追风足报尔王良伯乐知
　　题昭陵六马图　　　　　　　【元】陈　基
　　秦王六马一何骁生死同心鄂与褒酣战毎将戈止日并驱长使血生毛流传弟子初名干服事将军老姓曹貌得眞龙九重上昭陵刻石世同高
　　任月山七马饮饲图　　　　　【明】吴　寛
　　一马初饮泉三马共啮草二马欲饮一未啮七马絷维俱枥皁圉人饮饲亦良苦莝草汲泉须美好驱驰正用千里力不使尔渇使尔饱尔如无用却徒然天闲肥马云锦连
　　明皇九马图　　　　　　　　【宋】刘子翚
　　书生兀兀园不窥见马岂辨骝与骓开图九骏立突兀摸索知是眞龙儿奔雷蹴蹋原野动曳练惨错风沙随华缨金络岂不好矫首奋迅那容羁吾闻取骥如择士竞爱妥帖惊权奇士怀倜傥众论斥马有顦顇羣驽欺六闲豢养固恩厚横气摧折常鸣悲丹青傥不逢妙手万世岂识眞龙姿因思中原政格鬬铁骑倏忽银山移着鞭安得致此物掩画四顾徒歔欷
　　九马图　　　　　　　　　　【元】袁　桷
　　九衢尘沸各低头水暗荒陂得自由矫首天池欲归去乗风缓从玉皇游
　　题月山公九马图手卷【爲任伯温元赋　有序】杨维桢
　　任公月山九马图一卷马官控而立者二渇饮者二赴饮者一共枥秣者二立而昂首回顾者二昔韩干善画马实出曹将军霸唐之画马称曹韩而杜子美评曰干惟画肉不画骨则干犹未暇入曹将军室也今公所画法备而神完使在开元间未知与霸孰先后岂独方驾干而巳哉其孙士珪出卷求余言故爲赋卷尾
　　任公一生多马癖松雪画马称同时巳知笔意有独得天育万骑皆吾师房精夜堕池水黒龙出池中飞霹雳图中九马气俱王都防青骢尤第一一马饮水水有声两马龁草风雨生其余五马尽奇骨蛮烟洗尽桃花明君不见佛郎献马七度洋朝发流沙夕明光任公承旨写神骏妙笔不数江都王任公一化那可复后生画马空多肉此图此马无人看黄金台高春草緑
　　任月山九马图　　　　　　　【明】吴　寛
　　前元画马任月山九马意态皆天闲开图似具方臯眼不在骊黄牝牡间日午归来千里道渴者饮泉饥龁草风前汗血流未干仍见双蹄腾枥皁曹韩巳远图有无犹頼杜老诗如图慨予何以慰马癖空对騄駬并騊駼唐家自得王毛仲一时下乗千金重此图卷却勿浪开旅獒日日宜蒙诵
　　题韦偃十马图【二首　　　　　元】王　恽
　　浮深角壮恣游嬉沙苑春风碧草齐闻说紫宸初立仗内家正要不鸣嘶
　　国初鞍马説江都今见韦侯十骏图独爱少陵忠义气艰危安得济时需
　　吴兴赵子昂十马图　　　　　【元】虞　集
　　昔在秘阁见十马云是韦偃之所画此图位置略相似心神偶同岂临写马种本自渥洼来灌濯清泉更潇洒常恐一旦风雨至蹙蹋波涛遂神化豪雄意气今岂无未必深沈如此者君看最后临岸嘶自是眞龙无世价
　　题高丽行看子【有序　　　　　宋】楼　钥
　　高丽贾人有以韩干马十二匹质于乡人者题曰行看子接处黄绫上书韩干马表饰以绫尾以精纸皆丽物也闻其怀金来取因命工临写而归之再用东坡韵书临本之后
　　竹批双耳风入蹄霜鬣剪作三花齐相随西去皆良种撼首奋鬣迎风嘶丹青不减陆与顾丽人传来译通语装爲横轴看且行云是韩干非虚声圉人乗马如乗鹤人马相谙同呼啄中有二匹眞游龙爬梳迥立緑扬风贾胡携金赎此马亟呼上人临旧画我诗无由到三韩写向新图时自看
　　再题行看子　　　　　　　　【宋】楼　钥
　　先引护栏毬子骢九马近远俱相从黒驹騧黄骓素骝亦有当面仍银騣夏国一种青于蓝五明错皆如龙或骖或引恣驰骤坐觉隐耳声珑珑人间安得有此辈一一必自天闲中不惟骨相异凡马圉人贵介多雍容三花剪鬣如官様寳鞍更以香罗幪中间二者盖天马齿虽巳老气尚雄不知几出横门道双立柳下青阴浓撁缰捽颔刷背膂旋梳骏尾揺清风人人生意马欲动态度曲尽各不同韩生去我几百年藻色尚湿青与红不知何时堕鸡林万里远在东海东贾人携来得寓目一见絶叹丹青工千金可买真不惜忽复携去何悤悤亟令临写得形似如此神骏那得逢开元内外马盈亿色别爲羣从登封韩生所见定杰出七尺爲騋八尺駥向来鸾边系金绒归乗款段头巳童伏枥宁能志千里却笑区区据鞍矍铄翁
　　题章存诚十三马图　　　　　　【元】傅若金
　　韩干画马天下闻笔力远到曹将军忽从座右见神骏落日萧萧愁莫云雄姿利气闲且逸雾鬣风鬉十三匹神龙变化未可知天驷光芒有时失去年刷马喧都鄙纷纷杀马输马耳骐骥遥依沙漠寒驽骀尽向风尘死【一作江南死】江南近来一匹无君家乃得存此图便当持献穆天子上下八骏同驰驱
　　韩干十四马　　　　　　　　　【宋】蘓　轼
　　二马并驱攒八蹄二马宛颈騣尾齐一马任前双举后一马却避长鸣嘶老髯奚官骑且顾前身作马通马语后有八匹饮且行微流赴吻若有声前者旣济出林鹤后者欲渉鹤俯啄最后一匹马中龙不嘶不动尾摇风韩生画马眞是马蘓子作诗如见画世无伯乐亦无韩此诗此画谁当看
　　题赵松雪三十九马图　　　　【明】曽　棨
　　吾闻天马生水中房星夜坠波光红虎文凤臆眞异状一日千里能追风平原草緑春波涌雄姿逸态人皆竦腾骞磊落如有神三十九匹皆龙种风騣雾鬣摆长云五花粼粼簇锦纹就中一匹独奇絶骄嘶似欲超其羣前年从征破强虏蹋碎阴山力如虎尾丝窣地逐流星汗血凝珠散红雨今年北去埽残胡骏骨骁腾絶世无追奔巳穷沙漠尽渴饮能令瀚海枯麒麟骕骦古所惜况此驱驰树勲绩君不见穆王八骏空尔奇弄影瑶池竟何益
　　五十匹马图　　　　　　　　【明】沈　周
　　沙树歴歴沙草荒江上谁开刍牧塲马羣所聚凡五十饮秣而俯嘶而昂寝讹浴渉踶且骧或乳或驻或轧濸三纵五横不成行若驓若骐青紫黄乌骓赤照夜白连钱桃花鬬文章牝兮牡兮未可辨亦莫可识驽与良相骨相肉俱巳矣老夫两眼从茫茫但愿各各无羁缰自纵自得肥而駫肥哉肥哉空老死未识何以知尔长我知马亦待驾御人马两得气始扬请看沟汗流血浆争前欲逐左贤王追风掣电一般走五十之中当有强






　　御定歴代题画诗类巻一百二
　　钦定四库全书
　　御定歴代题画诗类巻一百三目録
　　兽类
　　题刘景明百马图扇面【宋杨万里】
　　题百马图【元舒逊】
　　百马图【元贡性之】
　　题百马图【元丁复】
　　金世宗太子允恭百骏图【元王逢】
　　题郭诚之百马图【明张以寕】
　　百马图【明王佐】
　　百骏图题杨大参轴【明王阜】
　　题任少监百马图【明僧一初】
　　咏伯时虎脊天马图【宋黄庭坚】
　　赵际可天马图【元程钜夫】
　　天马图【元龚璛】
　　龚翠岩天马图【元郭畀】
　　题平章公所藏天马图【元戴良】
　　题茀郎天马图【元丁鹤年】
　　题汉天马图【元陆仁】
　　题画海南入贡天马图【元马臻】
　　髙暹献天马图歌【明詹同】
　　题天马图【明僧净慧】
　　题御马图【元掲仆斯】
　　春风御马图【元马祖常二首】
　　骏马图【元马祖常】
　　书骏马图【元陈深】
　　唐太宗骏马图【元张昱】
　　题士采骏马图【明陈道永】
　　龙驹图【元贡师泰】
　　恭题文星四骏图【明张居正二首】
　　钱舜举摹李伯时画凤头騘图【元吴师道】
　　题赵仲穆临李伯时凤头騘图【元郯韶】
　　赵仲穆临李伯时凤头騘【元柯九思】
　　赵仲穆临李伯时凤头騘【元顾瑛】
　　赵仲穆临李伯时凤头騘【元吴克恭】
　　赵仲穆临李伯时凤头騘【元俞】
　　赵仲穆临李伯时凤头騘【元杨忠】
　　王理之临凤头騘【明沈周】
　　二青图【金赵秉文】
　　题钱舜举青马图【元丁复】
　　钱舜举青騘图【元张伯淳】
　　题崔録事女真騘马图【元胡长孺】
　　题徐复初参政騘马图【明贝琼】
　　题麝香騘马图【明张适】
　　题正面黄【元杨维桢】
　　次韵子瞻咏好头赤图【宋黄庭坚】
　　题宣和所制赤驹图【元张天英】
　　题钱选临曹将军燕脂騘图【元王恽二首】
　　燕脂骏马图【元赵孟頫】
　　题赵翰林画桃花马【元陈基】
　　赵翰林桃花马图【元熊梦祥】
　　题赵翰林桃花马图【元郑东】
　　题赵子昂桃花马【元丁立】
　　马国瑞所题李龙眠画赤黑二马相戏巻子索诗因题巻后【元成廷珪】
　　题善道原韩干黑马图【明詹同】
　　题铁色騘马【元张翥】
　　题背立骊【元杨维桢】
　　韩干画照夜白图【元王恽四首】
　　题子昂照夜白【元戴表元】
　　戏题明皇照夜白图【元丁鹤年】
　　题竹间翁白马图【元丁鹤年】
　　玉腕骝图【元吴师道】
　　玉豹图【元方回】
　　奉题子昂骝马图【元杨维桢】
　　题騕褭图【宋秦观】
　　骡纲图【元宋无】












　　御定厯代题画诗类巻一百三目録
　　钦定四库全书
　　御定歴代题画诗类卷一百三
　　兽类
　　题刘景明百马图扇面　　　　【宋】杨万里
　　雾鬛如无笔霜蹄不带埃直将明眼看若个是龙媒
　　题百马图　　　　　　　　　【元】舒　逊
　　诏许平戎罢战还征鞍初缷汗初干从今归牧华山后只许丹青画里看
　　百马图　　　　　　　　　　【元】贡性之
　　乌桓城头春雨晴乌桓城下春草生百灵长养少畋猎牧马晓出乌桓城腾骁驰突各异态饥齧渴饮仍纵横胡儿独夸好身手上马捷若飞鸢轻青丝不鞚锦鞍缷什什伍伍争先行胡官遥望拍手笑落日半照旌旗明忆昔开元全盛日四十万匹俱龙精骕骦騄駬緫神物骏气上贯房垣星只今四海罢征战含哺鼓腹歌升平英雄用武已无地一日底用千里程丁宁伯乐傥一顾
　　尔价顿使千金増
　　题百马图【为南郭　　　　　　元诚之作】丁　复
