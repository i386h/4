<!-- { "loadSidebar": true } -->
　　题醉王母图【元胡长孺】
　　题王母醉归图【元杨维桢】
　　题王母蟠桃【明金幼孜】
　　王母瑶池图【明李进】
　　碧桃青鸟图【元王恽】
　　题妙观嵇月庭所藏钟离像【元贡师泰】题钟吕传道图【元杨载】
　　钟吕醉酣图【明丘濬】
　　敬赞纯阳真人画像【元马臻】
　　吕洞宾画像【元刘因】
　　题洞宾像【元呉澄】
　　右丞文献公所画张果像【金张行中】
　　跋文献公张果老图【元元好问】
　　果老图【元袁桷】
　　题张果老骑驴图【元范梈】
　　张果对御图【元呉师道】
　　张果老骑牛图【明金幼孜】
　　题张果老骑驴图【明僧果庵】
　　曹国舅赞【宋白玉蟾】
　　韩湘子赞【宋白玉蟾】
　　题韩湘子像【明唐锦】
　　何仙姑赞【宋白玉蟾】
　　蓝采和像【元元好问】
　　蓝采和像【明杨基】
　　题李营丘画骊山老姥赐李密火星劒图【明汪克寛】
　　题麻姑图有懐蒋师文【元黄镇成】
　　题张叔厚白描麻姑像【元张天英】
　　后土琼花图【明瞿佑】
　　题七夕图【唐赵璜】
　　织女图【明瞿佑】
　　题毛女真【宋苏轼】
　　毛女图【元刘跃二首】
　　题钱选毛女【元钱惟善】
　　毛女图【元宋褧】
　　毛女图【元郑允端】
　　毛女成仙图【明瞿佑】
　　题张渥描乘鸾月仙【元张天英】
　　题姮娥奔月图【明兰廷瑞】
　　姮娥奔月图【明瞿佑】
　　月宫仙子图【明徐渭三首】
　　呉彩鸾写真【宋谢薖】
　　题呉彩鸾诗韵图【元元好问】
　　题呉彩鸾写韵图【元张昱】
　　呉彩鸾像【元倪瓒】
　　题洛神赋画后【元王恽】
　　洛妃图【元袁桷】
　　题文海屋洛神图【元陆仁】
　　洛神图【元雅勒呼】
　　洛神图【明呉寛】
　　洛神巻【明沈周】
　　清汶老所传秦湘二女图【宋苏轼】
　　题尤溪宗室所藏二妃图【宋朱子】
　　题白描湘灵鼔瑟图【元陈基】
　　题张渥湘妃鼔瑟图【元陶宗仪】
　　题湘君洛神二图【明高启】
　　云中君图【金刘迎】
　　次韵马伯庸题凌波仙图【元刘因】
　　题凌波仙图【元杨维桢】
　　题凌波飞葢图【元张天英】
　　题凌波仙【明贝琼】
　　画水仙【元唐肃】
　　飞仙图【元刘永之】
　　题茅山彭道士画梅花仙子【元丁复】
　　题三白士女【元陈基】
　　仙娥翫月图【元张翥】
　　仙女醉归图【明陈景融】
　　白云仙女图【明呉寛】
　　题小仙养蒲图【明谢承举】
　　女仙弹琴【明徐渭】

　　御定厯代题画诗类卷六十一目录
　　钦定四库全书
　　御定歴代题画诗类巻六十一
　　仙佛类
　　题南极老人像　　　　　　　【元】张天英
　　老人尔何来年貌一何古身披五云衣相羊步瑶圃自言南极星乗风来帝所冉冉青须眉玉顔如处女仙鹿御之行仙禽导之舞忻然愿相从授以长生语但恐尘世中嵗月不我与何当驾飚轮与子共高举
　　寿星图　　　　　　　　　　【明】丘　濬
　　南极之上有老人星光芒煜昭示寿征谁哉好竒古貌此寿者相身披织女绢手持太乙杖躯干何其短头颅如许长灵台无乃小局促天庭胡用高轩昂神人自与凡人别顔如丹霞发如雪谁知天上人也有老时节呜呼气结为星亦解耄人生那得长年少我观寿星图为作寿星词奉以祝眉寿千百嵗为期五纬呈祥天宇清五狱效灵地道宁中黄一气分五徳幻形五老表寿
　　征仙风道骨烟霞袂大人迥与尘凡异五总灵龟千嵗防七籖云笈九天炁岂非受命大罗天驾风驭气来人寰永锡吾皇千万年
　　题寿星图　　　　　　　　　【明】叶　盛
　　洞天香火不胜情南极于今夜夜明圣主阳刚万年寿更从长至祝长生
　　王母图【二首　　　　　　　　元】虞　集
　　偷桃小儿痴且妍恃恩无赖更防怜窃翻雷电天公怒风雨落花红九川
　　黄竹遗墟白雪高空桑戴胜向晨嘷茂陵多欲非仙器枉赐金盘五色桃
　　题醉王母图　　　　　　　　【元】胡长孺
　　宴罢瑶池醉不任仙人那有世人心良工欲冩无言意自托丹青作酒箴
　　题王母醉归图　　　　　　　【元】杨维桢
　　瑶池春暖波如淀不与红妆洗娇面仙娥泛月蕊宫来催宴璚花开水殿麻姑满进九霞觞金盘鲊熟芙蓉香歌云缓绕紫鸾管舞飚淑洒青霓裳阿母嬉春淡妆束云冠巧琢梅花玉酒痕疑颊呼不醒扶上仙山雪毛鹿绮袍半脱露香肩飞控不动金连钱天风吹梦渡弱水含羞倦倚双婵娟归来笑拂龙髯席汗湿鲛绡睡无力玉钩齐上水精帘十二璚楼月光白呉兴画史笔如神丹青貌得瑶池真刘郎自是识仙趣看花同赏都春图中彷佛一相见何必蓬莱问清浅便呼青鸟报鸾笺蟠桃何日重开宴
　　题王母蟠桃　　　　　　　　【明】金幼孜
　　西来王母载河车羽葢翩翩映紫霞燕罢瑶池春似海东风开遍碧桃花
　　王母瑶池图　　　　　　　　【明】李　进
　　台殿参差近碧天房栊屈曲窈相连瑶池淡淡涵秋月珠树蒙蒙护晓烟云外鸟来知七夕风前花落是何年诙谐却笑东方朔三度偷桃未得仙
　　碧桃青鸟图　　　　　　　　【元】王　恽
　　上林春满汉宫烟翠雀飞来态度闲王母西归方朔去碧桃华影语闗闗
　　题妙观嵇月庭所藏钟离像
　　【元】贡师泰
　　槲叶为衣草为履鬅鬙双髻任风吹浮云卷尽青天阔正是神光夜出时
　　题钟吕传道图　　　　　　　【元】杨　载
　　济世曽闻有大才超然脱屣去尘埃劒光昱昱今何在上下乗龙戏九垓
　　钟吕醉酣图　　　　　　　　【明】丘　濬
　　我闻神仙超出尘寰外御气乗风餐沆瀣如何也入醉乡中捐取仙丹偿酒债谩羡纯阳与正阳看来都不如杜康纵然洞里活千嵗何异人间醉一场
　　敬讃纯阳真人画像　　　　　【元】马　臻
　　自从树老城南月不把机轻漏泄秋风千古洞庭波是凡是圣从渠説
　　吕洞宾画像　　　　　　　　【元】刘　因
　　微茫洞庭晓潇洒昆仑秋海蟾生碧天相从何处游
　　题洞宾像　　　　　　　　　【元】呉　澄
　　大地虚空共一铛煎烹元不费煎烹安炉立灶烧凡火狡狯聊愚老树精
　　右丞文献公所画张果像　　　【金】张行中
　　古来人物画为难惊见仙公树石间莫把丹青名右相太平勲业在人寰
　　跋文献公张果老图　　　　　【元】元好问
　　耆旧能谈相国贤功名欲占冷岩前清风万古犹应在未用仙公甲子年
　　果老图　　　　　　　　　　【元】袁　桷
　　御气如婴儿变化能成形再过赵州桥灭迹絶怪灵
　　题张果老骑驴图　　　　　　【元】范　梈
　　细栁官桥路骑驴不用鞭先生诚有道此去亦千年
　　张果对御图　　　　　　　　【元】呉师道
　　多欲求仙亦已痴老翁幻怪等儿嬉骑驴却向何山去不救青螺蜀道时
　　张果老骑牛图　　　　　　　【明】金幼孜
　　客有骑牛者人称果老仙问知欲何往大笑指青天
　　题张果骑驴图　　　　　　　【明】僧果庵
　　举世多少人无如这老汉不是倒骑驴凡事回头看
　　曹国舅赞　　　　　　　　　【宋】白玉蟾
　　窃得玉京桃踏防金华草白云满蓑衣内有金丹宝
　　韩湘子赞　　　　　　　　　【宋】白玉蟾
　　白雪满空夜黄芽一朶春蓝闗归去后闲甚世间人
　　题韩湘子像　　　　　　　　【明】唐　锦
　　昌黎千载士虎踞白玉堂毛锥三寸夺造化抉剔海岳无晶光此事古来鬼神忌真宰泣诉令投荒顷刻花逡巡酒蓝闗雪花大于斗冰衬马蹄冻欲僵等闲笑破山人口轻烟雾御氤氲仙邪非邪且勿论静里悠悠谁似君
　　何仙姑赞　　　　　　　　　【宋】白玉蟾
　　阆苑无踪迹唐朝有姓名不知红玉洞千古夜猿声
　　蓝采和像　　　　　　　　　【元】元好问
　　长板髙歌本不狂儿曹自为百钱忙几时逢着蓝衫老同向春风舞一场
　　蓝采和像　　　　　　　　　【明】杨　基
　　石崇步障四十里猗顿珊瑚八百株宁可黄金堆下死街头不散一青蚨
　　题李营丘画骊山老姥赐李密火星劒图
　　【明】汪克寛
　　蒲山鋭额千牛客蒲韀跨犊行无迹挂角青编一束书梦对重瞳意相得昆吾宝劒三尺水火星炯炯精光起花冠仙姥授神竒拜起仓皇惊更喜巩南歃血盟玉盘龙舟锦缆诛疵瘢折简唐公结昆弟威淩六月严霜寒岂知不学万人敌雄才空觉乾坤窄九卿裂地藏雕弓稠桑土蚀铜花碧苕荛古树苍玉林丹厓惨澹霾轻隂龙津歘忽风云化未须感慨荆轲心
　　题麻姑图有懐蒋师文　　　　【元】黄镇成
　　曽宿丹霞十二楼水亭风馆不胜秋故人天上无书到自展山图看雪流
　　题张叔厚白描麻姑像　　　　【元】张天英
　　狡狯仙人来自东海波清浅日轮红易迁宫里飞霞佩只在鸾笙一曲中
　　后土琼花图　　　　　　　　【明】瞿　佑
　　阿武临朝若鬼神春风屡动壁衣尘唐臣不敢扬君丑移谤琼花观里人
　　题七夕图　　　　　　　　　【唐】赵　璜
　　帝子吹箫上翠微秋风一曲鳯皇归明年七月重相见依旧高悬织女机
　　织女图　　　　　　　　　　【明】瞿　佑
　　锦机停织动经秋恨逐银河一水流人世底须争巧拙乞来何不妮牵牛
　　题毛女真　　　　　　　　　【宋】苏　轼
　　雾鬓风鬟木叶衣山川良是昔人非祗应闲过商顔老独自吹箫月下归
　　毛女图【为用极　　　　　　　元题二首】刘　跃
　　轵道苍茫异古今长镵相伴坐岩隂猿独挂危梢底照影清流契宿心
　　老蝉光怪射寒虚兀坐相看撇短鉏移得山花偏带土武陵春事近何如
　　题钱选毛女　　　　　　　　【元】钱惟善
　　槲叶纫衣绀发青宫妆变尽尚娉婷君王若问长生药只有胡麻与茯苓
　　毛女图　　　　　　　　　　【元】宋　褧
　　终南灵药可成仙徐福空劳泛海船七月輼辌鲍鱼臭不知宫女却长年
　　毛女图　　　　　　　　　　【元】郑　氏【名允端】
　　我亦斯人徒偶然撄世网抚巻发深思何当共长往
　　毛女成仙图　　　　　　　　【明】瞿　佑
　　童女楼船去不归三山何处觅灵芝神仙只在秦宫里底事君王却不知
　　题张渥描乗鸾月仙　　　　　【元】张天英
　　素女乗鸾月下飞飘飘环佩语相依帝家曽识乗槎客笑倚天孙锦字机
　　题姮娥奔月图　　　　　　　【明】兰廷瑞
　　窃药私奔计已穷稾砧应恨洞房空当时射日弓犹在何事无能近月中
　　姮娥奔月图　　　　　　　　【明】瞿　佑
　　一丸灵药少人知窃去应无再得期后羿空能残九日那知月里却容私
　　月宫仙子图【三首　　　　　　明】徐　渭
　　纒头云锦坠金钗短袖长裙雪片裁不是上头寒不禁夜深何事却飞来
