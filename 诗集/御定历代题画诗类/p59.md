<!-- { "loadSidebar": true } -->
　　题碧山图　　　　　　　　　【元】金　涓
　　尝爱李太白兴来栖碧山山中别有一天地惜无图画留人间谁为碧澄翁乆向山中住栽花种柳待春风忽见新图识其趣青山淡淡云离离小桥流水涵清漪抱琴择胜可终日安得似汝图中时韩侯好诗仍好画嗜酒不忧官长怪欲图李白碧山居酒禁方严笔如借知翁有子旧曾游淡泊无营心日休图成漫与公为寿愿翁长乐无虞忧
　　题渭桥图　　　　　　　　　【明】刘　基
　　百战平城愤未销武皇赫怒属天骄可怜陵树秋风后貂帽驼裘拜渭桥
　　题东坡淮口山图　　　　　　【明】张以宁
　　曾游淮县佩青纶饱看东南第一山烟雨十年诗梦外风尘万巻画图间斜阳应照客愁满去鸟尚如人意闲遥想月明春树緑苏仙长化羽飞还
　　题太白亭小景　　　　　　　【明】廖道南
　　牛渚焚犀事有无峨眉亭外月轮孤知君曾探骊龙穴五色明珠照玉壶
　　代题六朝遗秀图　　　　　　【明】蓝　仁
　　石头城下转孤蓬满眼兴亡六代宫吴晋山川非旧国宋齐陵墓但秋风牺牲不入诸天界花月髙歌永夜中欲问渔翁浑不识年年江上蓼花红
　　苎萝邨图为谢苎萝写　　　　【明】李日华
　　竒絶山川是越中万峰烟翠湿芙蓉雄图秀色千秋事领略终归折屐翁







　　御定歴代题画诗类卷三十二
　　钦定四库全书
　　御定歴代题画诗类巻三十三目録
　　故实类
　　方方壶仓颉作字图【元鲜于枢】
　　尧民图【元刘因】
　　尧民图【元王恽】
　　尧民图【元袁桷】
　　题刘紫微尧民野醉图【元元好问】
　　尧民醉归图【元吴师道】
　　击壤图【明杨慎】
　　巢父饮牛图【元王恽六首】
　　许由掷瓢图【元元好问】
　　许由弃瓢图【元刘因二首】
　　许由弃瓢图【明程敏政】
　　巢由图【元华幼武】
　　题巢由图【明张鳯翼】
　　有虞鼓琴【元王恽】
　　大禹泣辜图【元王恽】
　　题伊尹耕革图【元贡师泰】
　　题傅岩图【明丘濬】
　　题磻溪垂钓图【唐罗隐】
　　题太公钓渭图【明刘基】
　　太公钓鱼图【明陈昌】
　　渭水非熊图【明程敏政】
　　题牧野图【明张鳯翼】
　　题夷齐采薇图【元钱惟善】
　　采薇图【元卢挚】
　　豳风图【元刘因二首】
　　题豳风七月图【明钱龙锡】
　　豳风图【明董其昌】
　　旅獒图【元王恽】
　　题分金图【明丘濬】
　　戚叩角图【元王恽】
　　挂劒图【明顾璘】
　　闻韶图【金杨云翼】
　　燕居图【元刘因】
　　题龙眠孔访苌【元程钜夫】
　　夫子去鲁图【元陆仁】
　　夫子听琴师襄图【明陈颢】
　　夫子学师襄琴图【明姚纶】
　　泣麟图【明陈颢】
　　孔子泣麟图【明丘濬】
　　曽防扇头【元刘因二首】
　　子路问津图【元王恽】
　　子贡见原宪图【元郑元祐】
　　子贡见原宪图【明吕防】
　　子贡见原宪图【明班惟志】
　　汉隂抱瓮图【金段成已】
　　子期听琴图【元刘因】
　　题招文携琴图【元欧阳】
　　题交甫解佩图【明杨慎】
　　楚渔父渡伍胥辞劒图歌【元传若金】
　　伍子胥渡江图【明张宁】
　　应制题王朏画吴王纳凉图【元虞集】
　　题吴王纳凉图【元陈旅】
　　吴王纳凉图【元甘立】
　　吴王夜宴图【元真桂芳】
　　题吴王纳凉图【明袁凯】
　　跋范蠡归湖图【元王恽】
　　题范蠡归湖图【元赵孟頫】
　　范蠡归湖图【明程敏政】
　　题范蠡泛舟图【明张鳯翼二首】
　　豫让邀襄子图【元王恽二首】
　　田稷还金图【明王珉】
　　田稷还金图【明谢实】
　　田稷还金图【明赵季行】
　　田稷还金图【明赵能】
　　田稷还金图【明李雍】
　　田稷还金图【明曹】
　　跋墦间图【元王恽】
　　曳图【元王恽】
　　孙阳相马图【元王恽】
　　题毛遂执劒图【元周砥】
　　题赵王夜宴图【明袁凯】
　　屈原卜居图【元王恽二首】
　　屈原渔父图【明陈昌】
　　伯时画九歌【金赵秉文】
　　九歌图【元程钜夫】
　　书李伯时九歌图后【元吴澄】
　　题离骚九歌图【元栁贯】
　　来任卿去官归萧山爱元人九歌图为作【明汤显祖】













　　御定歴代题画诗类巻三十三目録
　　钦定四库全书
　　御定歴代题画诗类巻三十三
　　故实类
　　方方壶仓颉作字图　　　　　【元】鲜于枢
　　石间防笔撚吟须雄览江山为发舒脱口欲令神鬼泣临池清逼右军书
　　尧民图　　　　　　　　　　【元】刘　因
　　臯防遗像凛犹存更比凌烟意气真但使尊前有如此不惭只作许由邻
　　尧民图　　　　　　　　　　【元】王　恽
　　日出渔田日夕歌蚕衣耕食乐天和细思厯象星辰外帝力于人更有何
　　尧民图【泰定甲　　　　　　　元子题】袁　桷
　　衢尊深酌舞蹁蹮鼓腹行歌乐自然共道帝尧新绍运九州重见上元年
　　题刘紫微尧民野醉图　　　　【元】元好问
　　苍苔浊酒同歌呼白须红颊醉相扶尧时皇质未全散不论朝野皆欢娱望云云非云就日日非日先秦迂儒强解事极口誉尧初未识尧民与酒同一天此外更谁为帝力仙老曽经甲子年戯将陈迹画中传山川淳朴忽当眼回望康衢一慨然不见只今汾水上田翁鞭背出租钱
　　尧民醉归图　　　　　　　　【元】吴师道
　　骑行巾服俱非古仪狄以前谁饮醇写出太平真乐意陶然如此即尧民
　　击壤图　　　　　　　　　　【明】杨　慎
　　陶唐天子调八风鳯仪兽舞明廷中谁知鼔腹行歌者复有山中击壤翁短袖单衣露两肘野状邨容不自丑掀髯笑傲肩相随共道帝力我何有栁谷饯日旸谷宾老翁那记晨与昏一作一息有出入时耕时凿无冬春蓂荚开残又朱草生来未识平阳道海隅赤日烧九州寰中息壤汨洪流已见天戈挥丹浦更闻风伯殪青丘老翁其间百不忧直从红顔到白头君不见许由逃尧劳步履巢父洗耳汚清泚华封老人费言辞康衢小儿强解事姑射丰姿虽可珍神仙髣髴信难真君防击壤干年后多少行歌带索人
　　巢父饮牛图【六首　　　　　　元】王　恽
　　巢由真隐本同俦细论吾巢节更优老防渇来何所择径须牵避是非流
　　浊泥常恐汚吾牛特地駈来饮碧流纵使许由辞位去汗顔终是对宸旒
　　耕田凿井不知劳长恐逃名未得逃最喜帝尧平治事一犁春雨满江臯
　　徴庸禅让两无心驱饮时过碧涧浔若见后人牛喘事入山惟恐不幽深
　　舜受尧传两不闻最怜牛力晩来新一鞭了却东臯事颍水箕山分外春
　　苦讶箕山易所操虽辞尧让匪吾曹桐江江上垂纶客一様清风万古髙
　　许由掷瓢图　　　　　　　　【元】元好问
　　不知黄屋不知尧喧寂何心计一瓢我是许由初不尔只将盛酒杖头挑
　　许由弃瓢图【二首　　　　　　元】刘　因
　　尧天万古大无邻何地容君作外臣莫占箕山最深处后来恐有避秦人
　　人间洪水正横波堂上南风入浩歌两耳区区无着处一瓢孰与万几多
　　许由弃瓢图　　　　　　　　【明】程敏政
　　心寂何妨响万瓢弃心生处胜狂涛耳尘暂灭心尘起却恐先生见未髙
　　巢由图　　　　　　　　　　【元】华幼武
　　闻让洗其耳择流饮其犊如何跖之徒贪心恒不足
　　题巢由图　　　　　　　　　【明】张鳯翼
　　休论洗耳谁氏莫问弃瓢何年巢许自甘遯世唐虞岂有遗贤
　　有虞鼔琴【赵霖　　　　　　　元笔】王　恽
　　逑匹谁如帝子崇和鸣还与五弦同异时愠解吾民阜本自君王正始功
　　大禹泣辜图　　　　　　　　【元】王　恽
　　真淳气散不复古科条渐似秋荼深道逢胥靡涟洏泣灼见当时罪已心
　　题伊尹耕莘图　　　　　　　【元】贡师泰
　　碧海昼沸白日沦禹鼎欲徙汤网仁长绳短垂行蹩驱牛独耕莘野雪有时仰面一长吁青天漫漫风烈烈身居畆尧舜心忍防民生堕昏沈乾坤阖辟系出处幡然起作商家霖先农有诗亦有谱后世南阳咏梁父
　　题傅岩图　　　　　　　　　【明】丘　濬
　　何事君王感梦频骑箕天上有星辰自从版筑形求后惟见丹青画美人
　　题磻溪垂钓图　　　　　　　【唐】罗　隐
　　吕望当年展庙谟直钩钓国更谁如若教生在西湖上也是须供使宅鱼
　　题太公钓渭图　　　　　　　【明】刘　基
　　璇室羣酣夜璜溪独钓时浮云防富贵流水淡须眉偶应非熊兆尊为帝者师轩裳如固有千载起人思
　　太公钓鱼图　　　　　　　　【明】陈　昌
　　炮烙烟生醢鄂侯人心天命已归周如何未入非熊兆尚向磻溪下直钩
　　渭水非熊图　　　　　　　　【明】程敏政
　　落日秋风渭水湄天教西伯共心期凭谁敢道鹰扬勇鹤发渔翁有此竒
　　题牧野图　　　　　　　　　【明】张鳯翼
　　风尘髙牧野杀气暗全军百六当龙战三干出虎贲旌旗挥落日鼓角动寒云知有磻溪老鹰扬翊圣君
　　题夷齐采薇图　　　　　　　【元】钱惟善
　　海滨二老共归周叩马鹰扬似不侔寂寞西山采薇后清风未许属巢由
　　采薇图　　　　　　　　　　【元】卢　挚
　　服药求长年孰与孤竹子一食西山薇万古犹不死
　　豳风图【二首　　　　　　　　元】刘　因
　　画里春风在眼前诗中雅意若为传凭谁更谱弦歌了细味周家八百年
　　惟愿将身入画中野人何敢梦周公一区共买横渠上尽有新诗续正风
　　题豳风七月图　　　　　　　【明】钱龙锡
　　国本民生系深思草昧存淳风懐墐户美俗写朋尊卜洛从何始承邰信有源艰难开圣主告诫切文孙拭目丹青丽赓歌雅什温思随工瞽诵欣望辟虞门
　　豳风图　　　　　　　　　　【明】董其昌
　　玉书金简不足异布帛菽粟真文字宛委惊开先代藏诗中尽绘农桑事忆昔章皇全盛时尧水汤干徳不知千仓万箱陈陈积祁寒暑雨谁其咨田畯女红歌帝力帝轸民艰情不极因披承防图豳风亲洒宸章赋闵农田家作苦非一状深耕薄获何茕茕犁头风雨生绡幅余音散入春桑曲但识宫中锦绣香争知陌上蚕缫促种苗卤莽应无功提筐饲蚕劳亦同天文似雨仓颉粟机杼还凌云汉工曽闻姬满歌黄竹明河霓羽纷相逐讵举三推占籍田肯怜四月新丝熟大哉竹简羽陵书可信农桑足开国曲阜遗履乌号弓精光喷薄摩穹愿将装御连屏叠率祖弥増圣道隆
　　旅獒图　　　　　　　　　　【元】王　恽
　　厖然纤氄褐毛鲜闪闪苍精照帝轩谁为此监杨得意一言曽达汉文园
　　何人刺绣旅獒图惨澹风烟较猎余不寳珍竒安逺迩至今人味召公书
　　题分金图　　　　　　　　　【明】丘　濬
　　多取不为贪多与匪云让丈夫相知心岂在黄金上
