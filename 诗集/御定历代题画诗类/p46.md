<!-- { "loadSidebar": true } -->
　　谁持画障索我歌见画如向江南过扁舟坐我顺流去两岸不断山嵯峨山中老树青婆娑云深难辨枝与柯渺然一片漾微白千顷平湖生逺波想当若人作此画墨汁如雨流滂沱夕阳落尽板桥上何彼行客偏么麽我生固有山水癖犹道画图传来讹昨朝骑马出城去看山直到燕山阿千岩万壑青不了较之江南山更多长溪浅渚舟如梭亦着渔翁披緑簑青鞵布袜不曾办马背未必愁坡陀若非尘鞅缚人住山水佳处须行窝题诗自笑徒吟哦佳哉此图如我何烟江叠嶂写长句我亦年来嫌老坡
　　题画【四首　　　　　　　　　明】吴　寛
　　云阁青山出松崖翠瀑流悠悠三歩外为尔一囘头渔舟冻不移况有樵斧响占断梅花湾甘为五湖长深坞閟清晖谁知有佳寺惜哉挂帆人只爱江风利清湍带平冈谁使入毫素老树四五株结茅恨迟暮
　　题画　　　　　　　　　　　【明】林　俊
　　独屋芝草香衡门落松子轻舟泛芙蓉明月在秋水
　　题画　　　　　　　　　　　【明】陈　烓
　　老树悬崖叶半秋草亭三面枕寒流钓船归去斜阳尽惟有青山对白鸥
　　题画　　　　　　　　　　　【明】邵　寳
　　近山如城人可住逺山如屏带烟雾天际孤舟何处来云中指防津头澍客至桃源花正春囘首空嗟相见暮苍壁丹崖几万寻飞鸟回旋不知路路逢樵者问山名山深只为无名故中有青莲今古青时向幽人一披露冯生学画举业余胷中尘土先埽除清秋此幅展向我请我毛笔纵横书南沙风韵杜陵老随物赋形吾不如
　　为甯庵题画　　　　　　　　【明】邵　寳
　　修竹满舍傍长松当道周青山生白云隠隠屋上头出门见溪水有桥复有舟天风作前驱时引幽人游琴尊侑高谈兴尽不强留静游羲皇梦闲聴尧民讴命笔书暄凉山林有春秋独乐得深味岂尝抱先忧莫问此何人吾当意中求
　　画图景　　　　　　　　　　【明】蔡　清
　　崇山巍巍矗天起根盘不知几千里万木羣然山之巅大者明堂栋堪拟逺山其势浸微茫双峰直竖青云里丈人结庐擅山光闲来携杖何徜徉翘然矫首青云外意欲乗风至帝旁
　　题画作　　　　　　　　　　【明】鲍　楠
　　茒斋半食苍岩腹老树如蛟瞷寒緑出门买得东吴船载酒归来江上眠刬却横洲一千尺长将醉眼傲江天
　　题画　　　　　　　　　　　【明】蒋　冕
　　溪山无处不春风逺近楼台紫翠中游客自来还自去落花偏衬马蹄红
　　题画【三首　　　　　　　　　明】沈　周
　　緑阴如水逼人清深叶黄鹂坐久鸣一个树根非八座白头箕踞有谁争
　　清暑茂林风日好两翁谈屑落高寒白云故故没行径要絶世人来此山
　　山迳萧萧落木疎小桥流水限林庐秋风黄叶少人迹鸡犬不闻惟读书
　　题画【六首　　　　　　　　　明】沈　周
　　爱是垂杨嫩緑齐放舟晴日弄春溪沧浪自唱无人和飞过水禽能一啼
　　碧水丹山映杖藜夕阳犹在小桥西微吟不道惊溪鸟飞入乱云深处啼
　　临水人家竹树中只因孤屿水船通当门细荇牵微浪绕屋藤花落软风
　　水次人家似瀼西参差竹树路俱迷溪翁兀兀不出戸日午饭香鸡正啼
　　独坐树根无一事清风满袖作微吟夕阳好在秋水外日阁逺山还未沉
　　草房仍着薜萝遮地抝林深独一家只道东风吹不到门前依旧见梅花
　　题画　　　　　　　　　　　【明】沈　周
　　层层交乱云歴歴映羣树云山互相依青白媚朝暮下有土著者静居气郁聚修松荫髙宇细草被纡路幽深与世违时复通枝屦鸣禽值客来语歇客还去天机发所乐漠然非人故
　　题画巻　　　　　　　　　　【明】沈　周
　　吴之为国水所涵有山平衍无巉岩我家多水少山处怅望翠微心所贪时能借墨补不足数纸连络长畨粘峰峦重复间溪溆杂树列布多枫柟或开大壑浸山足其树半为浮云含僧庐隠映逺木杪平圮道谷出水南东邨西落互亲友耕田凿井同丁男便须芒履与藤杖聴泉采药我亦堪阳冈亭馆谁择胜雅许酒防并棋谈尝闻巴蜀天下险未可一往寻鳬蚕子长之兴浩不浅感此老鬓霜鬖鬖聊因此图画所见卧游日日已自甘
　　题画【九首　　　　　　　　　明】雷　鲤
　　幽人读书处茅屋倚江开云抱长流去山衔好日来一櫂沧江上烟流带浦沙小桃通细磵别浦入荷花万壑千岩飞雪小桥断岸平溪覔句独骑瘦蹇寻僧逺过招提
　　野渡忽横渔艇长隄直到人家闭戸悄无人事开窓自诵南华
　　细路小桥人独往落花流水燕飞忙松阴帀地沾衣湿空翠满身风露香
　　鸟外风烟古寺回半帆倒挂夕阳来江天物色无人管处处野棠花自开
　　古塘秋晓浄烟沙篱落西风菊自花满目红尘无着处半帘残日隔溪斜
　　竹杖芒鞵一径深小桥晴涨泻松阴隔江亭子是何处红叶白云秋满林
　　沧江碧浪飞红叶峭壁孤舟倚断云一舸图书两知已海天秋思属平分
　　杂题画景【三首　　　　　　　明】祝允明
　　江曲柴门日自闗夕阳舟檝断萍间寒流逺近长如玉流过渔矶便不闲
　　栁风欺水细生鳞山色浮空澹抹银緫道江南风景好从来都让罱泥人
　　花满百花潭北荘无人同出碧鸡坊因风竹叶浮巾翠落地松花上屐香
　　题画　　　　　　　　　　　【明】许天锡
　　渔家在何处松坞枕寒流况与上方近时闻清磬幽柴门掩邨雾小艇钓江秋因忆寻槎客无縁访十洲
　　题画　　　　　　　　　　　【明】许天锡
　　酒筒诗巻足生涯更爱茅斋傍水斜独倚东风寻句好一溪春渌涨桃花
　　题画【十三首　　　　　　　　明】唐　寅
　　青藜拄杖寻诗处多在平桥緑树中红叶没鞵人不到野棠花落一溪风
　　长夏山邨诗兴幽趁凉多在碧泉头松阴满地凝空翠肯逐朱门褦襶流
　　独木桥边倚树根古藤阴里啸王孙白云红树知多少鸡犬人家自一邨
　　緑阴清昼白猨啼三峡桥边路欲迷赖得泉声引归路几囘呜咽认髙低
　　端阳竞渡楚江湄纨绔分曹唱健词画檝万枝飞鹢送珠帘十二映蛾睂
　　雪压江邨阵作寒园林俱是玉花攅急须沽酒浇清冻亦有疎梅唤客看
　　鲤鱼风急系轻舟两岸寒山宿雨收一抹斜阳归雁尽白苹红蓼野塘秋
　　空山春尽落花深雨过林阴緑玉新自汲山泉烹鳯饼坐临谿阁待幽人
　　草占书斋石垒塘阑干委曲绕溪傍方牀石枕眠清昼荷叶荷花互送香
　　杨柳阴浓夏日迟邨边高馆漫平池邻翁挈盒乗清早来决输赢昨日棋
　　雪满梁园飞鸟稀暖煨榾柮闭柴扉地炉温却松花酒刚是溪头拾蟹归
　　黄叶山家晓防琴斜桥流水路阴阴东西南北鸡豚社气象粗疎有古心
　　红树中间飞白云黄茅槛底界斜曛此中大有逍遥处难説与君画与君
　　题画　　　　　　　　　　　【明】唐　寅
　　湖上仙山隔渺茫氛尘不上渡头航白苹开处藏渔市红叶中间放鹿场落日沈沙罾有影新霜着树橘生香遥闻逋老经行处芝草葳蕤满路傍
　　题画　　　　　　　　　　　【明】俞　泰
　　小舸系烟汀谁知笛里情寒芦风瑟瑟正是晚潮生
　　题画　　　　　　　　　　　【明】孟　洋
　　丹青妙意画莫测一幅写尽秋江色天逺平看枫树林云长不辨鸿飞翼崖半青松绾夕烟洞门乱石绕寒泉羽客看山坐松下横琴不语心悠然孤舟短棹清波里烟雨霏霏笛声起芦叶清摇洲渚风蓼花红映江心水松下舟中俱隠沦城闉车马徒纷纷怅然省识画中趣何能归来江上同鸥羣
　　题画　　　　　　　　　　　【明】陆　深
　　溪山叠叠雪初寒江水悠悠一钓竿着得羊裘竟何益蓑衣和月下前滩















　　御定歴代题画诗类巻二十五
　　钦定四库全书
　　御定歴代题画诗类巻二十六目録
　　山水类
　　杂画【明孙伟】
　　题画摇笔成诗【明李梦阳】
　　题杂画【明边贡四首】
　　题画【明左国玑】
　　题画【明方豪】
　　题画【明陆钺】
　　题画【明廖道南】
　　题画【明文征明三十三首】
　　题画【明谢承举二首】
　　题画【明傅汝舟】
　　题画【明王世贞七首】
　　题杂画【明王世贞十二首】
　　题画【明李维桢】
　　题画【明王世懋三首】
　　题画【明陈鹤】
　　题画【明岳岱】
　　题画【明于慎行】
　　题画【明周思兼】
　　题画【明董其昌二十　一首】
　　题画【明徐霖】
　　题画【明陈夀三首】
　　题画【明龚用卿】
　　题画【明吴汝弼】
　　题画【明吴孺子】
　　题画【明张含】
　　题画【明何】
　　题画【明林敏】
　　题画【明郑鹏】
　　题画【明倪峻】
　　题画小卷【明李日华】
　　题画长幅【明李日华】
　　题画【明李日华五首】
　　题画【明陆弼三首】
　　题画【明陈继儒五首】
　　题画【明李本】
　　题画【明阙名】
　　题画【明僧大圭】
　　题画【明僧宗泐】
　　题小画【明僧宗衍二首】
　　题画【明僧麟洲五首】
　　题画【明僧一初】
　　题画【明孟淑卿】


　　御定歴代题画诗类卷二十六目录
　　钦定四库全书
　　御定歴代题画诗类卷二十六
　　山水类
　　杂画　　　　　　　　　　　【明】孙　伟
　　邨底闲门面石开青山如画水如苔白云久作孤舟伴流过青溪渡口来
　　题画摇笔成诗　　　　　　　【明】李梦阳
　　去年得归离江州七日遂登黄鹤楼南风卷江浩呼汹虺雷欲翻鹦鹉洲七泽莽昧不入眼孤舟屈曲襄河转数月已渉檀家湖梦飞每到羊公岘岘脚山南东道楼秦川公子醉悲秋槛边斑竹古犹活云石寂寞苍梧愁重华驭遥不可叫白沙黑猿疎树幽看图髣髴曾游处素壁青天汉水流
　　题杂画【四首　　　　　　　　明】边　贡
　　蔼蔼古城隅遥遥车马度同为城外人不识城中路北风吹大雪向夕满空山遥见山中客悬灯草屋间
　　江水春春碧江门昼昼开荒邨过客少独自埽苍苔鸟啼青石冈日照红泥坂杳杳云外钟山僧独归晚
　　题画　　　　　　　　　　　【明】左国玑
　　谁埽丹青笔因开江上楼帆樯背日集水石傍林幽楚泽流难尽吴山翠不收几时吾放舸奇絶覧兹游
　　题画　　　　　　　　　　　【明】方　豪
　　乱山两岸一江横烟树蒙蒙雨乍晴钓艇自来还自去江风不动水禽鸣
　　题画　　　　　　　　　　　【明】陆　钺
　　万里青天起崖石韩愈城南之寸碧孤云欲去且为留转眼蛟龙忽狼籍崖中独树挽青铜崖下流泉掷飞帛峰峦屈折隠高贤花木萧疎隔飞翮合浦洲前落日明东风吹散笛中情芙蓉半老胭脂苑杨柳轻笼翡翠城轻舟细马平生愿画里题诗眼更清
　　题画　　　　　　　　　　　【明】廖道南
　　松雨洗烟埃山深人未来鸟啼花欲暮春水碧于苔
　　题画【二首　　　　　　　　　明】文征明
　　密叶参差漏夕阳溅溅寒玉漱回塘言消尽人间事一壑松风满鬓凉
