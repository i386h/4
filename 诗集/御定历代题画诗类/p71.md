<!-- { "loadSidebar": true } -->
　　李伯时画太白泛舟小像　　　【元】潘伯修
　　李白自号谪仙人更得龙眠为写真一个青莲初出水千年金粟再来身胷中元气诗如海物外还丹酒借春一笑掀髯縁底事桃花潭上见汪伦
　　竹溪六逸图　　　　　　　　【元】陈　旅
　　千亩松篁野迳开一溪流水碧于苔山樽共醉徂徕石何用杨妃七寳杯
　　竹溪六逸图　　　　　　　　【明】丘　濬
　　徂徕之山竹满溪溪中流水清漪漪昔人巳徃不可见至今陈迹犹依稀酣饮狂歌者六子就中最豪孔与李为龙为蛇谁豫知白也逃生巢父死
　　题脱鞾返櫂图【二首　　　　　元】陈　旅
　　威凤翔寥廓妖蟇窟广寒翻令赵飞燕无处倚阑干九日姑孰守千古涪陵翁高人又返櫂江国夕阳中
　　杜子美浣花醉归图　　　　　【宋】黄庭坚
　　拾遗流落锦官城故人作尹眼为青碧鸡坊西结茅屋百花潭水濯冠缨故衣未补新衣绽空蟠胸中书万巻探道欲度羲皇前论诗未觉国风逺干戈峥嵘暗宇县杜陵韦曲无鸡犬老妻稚子且眼前弟妹漂零不相见此公乐易真可人园翁溪友肯卜邻邻家有酒邀皆去得意鱼鸟来相亲浣花酒船散车骑野墙无主看桃李宗文守家宗武扶落日蹇驴防醉起愿闻解兵脱兜鍪老儒不用千户侯中原未得平安报醉里眉攒万国愁生绡铺墙粉墨落平生忠义今寂寞儿呼不苏驴失脚犹恐醒来有新作常使诗人拜画图煎胶续弦千古无
　　杜陵浣花图　　　　　　　　【元】赵孟頫
　　春色醺人苦不禁蹇驴防醉晩骎骎江花江草诗千首老尽平生用世心
　　老杜醉归图【二首　　　　　　元】李俊民
　　寻常行处酒债毎日江头醉归薄暮斜风细雨长安一片花飞
　　百钱街头酒价蹇驴醉里风光莫傍郑公门去恐犹恨在登牀
　　题杜甫麻鞵见天子图　　　　【元】钱惟善
　　四郊多垒未还乡又别潼关谒凤翔九庙君臣同避难十年弟妹各殊方中兴百战洗兵甲万里一身愁虎狼寂寞当时穷独叟按图懐古恨茫茫
　　少陵春游图　　　　　　　　【元】程钜夫
　　杜陵野客正寻诗花栁前头思欲迷一样东风驴背稳曲江何似浣花溪
　　题杜甫游春图　　　　　　　【元】李　祈
　　草屋容攲枕茅亭可振衣如何驴背客日晏尚忘归
　　杜甫游春图　　　　　　　　【明】陈宪章
　　碧栁黄鹂三月画江湖风雨万篇诗花前浊酒不得醉驴背春风空自吹
　　孟浩然骑驴图　　　　　　　【宋】刘克庄
　　坏墨残缣阅几春灞桥风味尚如真摩挲只可夸同社装饰应难奉贵人旧向集中窥一面今于画里识前身世间老手惟工部曾伏先生句句新
　　金主画孟浩然骑驴图【三首　　元】袁　桷
　　生前明主已遭嗔身后君王为写真家国总縁诗句废灞陵犹胜蔡州尘
　　木叶山前雪似银软裘难作自由身想因晩岁朝陵后故写骑驴处士真
　　北阙明言不上书蹇驴何自入西都开元天子元无分留与他生作画图
　　孟浩然灞桥图　　　　　　　【元】王　恽
　　金銮消息逺相招雪满吟鞍过灞桥处士本无经世志强将诗句枉清朝
　　孟浩然跨驴图【二首　　　　　元】呉师道
　　风雪潇潇破帽攲玉堂回首梦应非鹿门松径寒门里拥被微吟定忆归
　　直语无因住禁垣清游随意蹋寒原风流郑五虽相似应愧诗庸位转尊
　　题倒骑驴观梅图　　　　　　【元】呉　澄
　　玉妃一笑本无猜抝性驴儿去不回见面可怜交臂失留情聊复转身来月凝絶艳骎骎逺风送清香款款陪雪里吟翁吟弗就过时却与恼痴獃
　　王维画孟浩然骑驴图　　　　【元】牟　巘
　　穷浩然老摩诘平生交情两莫逆也曾携去宿禁中堪笑诗人命竒薄只应寂寞归旧庐此翁殷勤殊未足作诗借问襄阳老诗中犹恐忆孟六悠悠江汉今几秋一夕神交如在目分明写出骑驴图风度散朗貌清淑更有倜傥一片心不是相知那得貌行复行向何许酸风吹驴耳卓朔向来十上困旅尘驴饥拒地愁向洛不如乘兴且田园万山亭前大堤曲鳜鱼正肥甘蔗美鸡黍可具杨梅熟一樽相与寿先生醉归勿遣驴失脚
　　踏雪寻梅图　　　　　　　　【明】程敏政
　　鞍回首欲相呼不忍轻抛万玉图诗骨与花争胜絶灞桥还似六桥无
　　孟浩然骑驴吟雪图　　　　　【明】髙　啓
　　西风驴上倚吟魂只到厐公旧隐村何事能诗杜陵老也频骑叩富儿门
　　孟襄阳雪行图　　　　　　　【明】张　羽
　　雪满秦京欲去迟故人当路漫相知平生多少惊人句却向君前诵怨诗
　　张建封击毬图　　　　　　　【元】张　昱
　　唐家风流尚毬马中外靡然为之化徐州节度张建封坐领东藩示闲暇长箫短吹行相随以此慢游为日夜玉山压马醉扶归正及楼头望春罢孔雀屏围次第开黄金买得春无价不教白日向西驰只许黄河向东泻使君死后谁登临燕子不来风雨深緑珠甘守珊瑚树文君独宿鸳鸯衾当其意气倾朝野肯信人无百年者万言犹在从事书一幅空遗后人画
　　为郭宗道祭酒题韩滉移居图　【元】贡师泰
　　田夫生长田间住辛苦移家向何处老牛带犊驴引驹妇姑骑过前村去牵衣裹儿囊在肩瓠壶瓦缶悬蒲鞯一童鬅鬙随左右两髥伛偻相后先新来茅屋徒四壁东邻西邻不相识种田未了主家租又恐官司着差役唐朝宰相韩晋公念尔流离多困穷当时落笔岂无意正欲廊庙知民风愿得转徙安居室周公亦曽作无逸
　　令狐学士金莲图　　　　　　【元】许有壬
　　九天光彩动金闺辇路风香树影齐却笑汉家恩数薄只教天禄待青藜
　　裴晋公緑野探梅图【息轩笔　　元二首】王　恽
　　淮西平一两河清緑野梅花照眼明霜鬓未容闲里老南枝消息要和羮
　　当年韩白两词人吟赏天教在相门邂逅有诗穷胜事最怜疎影月黄昏
　　陆羽烹茶图　　　　　　　　【明】张以宁
　　阅罢茶经坐石苔惠山新汲入甆杯高人惯识人间味笑看江心取水来
　　风雪蓝关图【二首　　　　　　元】王　恽
　　天威不逺雷霆迅雪拥蓝关惜自伤不似老坡南窜夜一天风露纵浮航
　　凶锋笑折王庭凑赤手婴鳞撼宪皇可惜堂堂忠义气枉将衰朽托吾湘
　　韩文公度蓝关图　　　　　　【明】呉　寛
　　韩公上书谏佛骨自分投荒生不还忍寒作诗示侄辈千古増重蓝田关关门雪深阻去马直气早已开衡山唐皇殂矣骨亦朽漳江无墓空潺湲呜呼漳江无墓空潺湲潮州庙碑不可删
　　退之留别大颠图　　　　　　【金】段成已
　　吏部文章日月光平生忠义着南荒肯因一转山僧语换却从来铁石肠
　　石鼎聮句图　　　　　　　　【元】刘　因
　　玩世如一鼎姓名谁得闻仙翁应自笑知我有邹忻
　　石鼎聮句图【二首　　　　　　元】王　恽
　　衡山何物老弥明气轹侯刘到震惊笑向半空盘硬语火炉头上把降旌
　　海上游谈接大颠鼎边聨句托轩辕不须苦泥中间事二者看来总大言
　　戏题李渤聨徳高蹈图【八首　　元】刘　因
　　黑色黄头渠丑女纶巾羽扇我周郎已辞鲁肃三千里莫望成都八百桑
　　鹿门安敢笑隆中耕耨传家两地穷爱杀阿山颇神骏看教他日拜厐公
　　方寸无穷皦皦天岂惟毛发要归全临终一听曾元语愈叹黔娄有妇贤
　　扊扅炊罢补麻衣习取禁寒抗老饥幸自伯鸾无识者对人不必案齐眉
　　江湖魏阙有心期莫怪先生起太迟寄谢移书韩博士山妻原不解啼饥
　　髙咏清江月近人一家灯火夜相亲多斋自任傍人笑已把灵台付鬼神
　　诸生课罢弄烟霞纺织乘闲为煑茶白鹿高风有谁继草堂贫女晦庵家
　　万里江鸥不易驯百年我爱隐君秦归来匹妇休相笑老眼真能混世尘
　　卢仝煎茶图　　　　　　　　【明】唐　寅
　　千载经纶一秃翁王公谁不仰高风縁何坐听添丁惨不住山中住洛中
　　乐天不能忘情图【二首　　　　元】元好问
　　得便宜是落便宜木石痴儿自不知就使此情忘不得可能长在老头皮
　　芙蓉脂肉紫霞浆别是仙家暖老方只在栁枝拚不得忘情一马亦何妨
　　乐天不能忘情图【二首　　　　元】王　恽
　　骆马悲鸣顿玉珂停杯重听栁枝歌做成一段闲公案转觉香山长物多
　　杨栁新声满洛阳樽前风味老难忘笔端拈出新诗句似为樊姬作嫁装
　　乐天不能忘情图【二首　　　　元】袁　桷
　　病来心事转蹉跎身外犹嫌长物多况是春归留不得侍儿无用蹙双蛾
　　青衫憔悴老江州放逐归来万事休止有醉吟情未减又翻新様栁枝愁
　　白乐天琵琶行图　　　　　　【元】刘　因
　　冀马嘶寒风逐臣念乡国江浦闻哀弦长吟望南北
　　浔阳琵琶图　　　　　　　　【元】张　雨
　　一幅山屏秋月圆荻花枫叶染江天江州自是无司马多少琵琶上别船
　　湓浦琵琶图　　　　　　　　【明】髙　啓
　　秋夜相逢处闺愁杂宦情四弦风共拂两櫂月同明司马青衫湿佳人白发生至今湓浦上枫叶尚哀声
　　白傅湓浦图　　　　　　　　【明】髙　啓
　　相逢沦落总天涯舟泊湓江近荻花逐客青衫自多泪伤心不用怨琵琶
　　题九老图【二首　　　　　　　宋】陈　造
　　凉亭燠馆尘埃外野鸟溪花俎豆前但爱林泉暎华发岂知勋烈载青编
　　帝怜忧国许归田犹得幽居俯涧瀍应笑诗人赋招隐茹芝带索只臞仙
　　为陆全卿题刘松年香山九老图
　　【明】呉　寛
　　髙松大竹生翠寒密林隠隐攒峰峦杳然流水出深谷新凿山中八节滩江州司马不爱官笑领诸客来盘桓棋枰书巻各有适适意岂在陈杯盘酒酣耳热忽起舞戏折名花斜挿冠趋朝疲薾足非病在野轻健心偏安权门赫赫夸牛李门下党人分彼此直气腾腾逼石楼甘作香山老居士刘侯此图超俗尘能与九老俱传神衣冠虽作山林様状貌终为台阁人孰为胡杲与吉旼孰为郑据并刘真二卢张狄总预售居士乐易皆相亲独怜旧友今何处禹锡微之嗟失身
　　香山九老图　　　　　　　　【明】王　恭
　　唐家名臣白居易暮年脱略青云器抗节羞趋当路门拂衣起谢人间事以兹疎散爱香山洛下羣公亦遂闲玉堂金马俱残梦流水孤云同去还石楼烟树胧胧见八节回滩泻秋练云衣落落古松姿鹤发皤皤冻棃面人生宦达应如此岂必浮名絓青史楚国三生少见机竹林七贤徒为尔名遂身闲古所稀洛阳山水饶清晖青山何处无佳赏白首湮沈空布衣
　　香山九老图　　　　　　　　【明】庄　防
　　山林我极劳千虑宦海谁能着万牛自古更无陶靖节而今须画白江州寻常此日才多病八十他年更几秋俯仰乾坤无一语道人乘月坐江楼
　　九老图【用邵二泉　　　　　　明宗伯韵】顾应祥
　　香山老人避世人性躭冲澹乐天真招邀知已结雅社眇视声利同埃尘流风巳逺事若新兹图无乃传其神衣裳不异山中叟抱负俱为席上珍岁月悠悠几百春髙名千载迥絶伦庙堂勲业倘来寄泉石襟期见在身便欲相从一问津抚巻令人感慨频浮玉山前亦堪乐澄湖碧浪涵秋旻
