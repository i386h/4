<!-- { "loadSidebar": true } -->
　　骊山西北髙万乗东南至霓旌苍翠中阁道丹青里忆昔上林游春寒多并辔羯鼓召花奴黄门吹力士霓裳曲未终惊动渔阳骑
　　题火龙烹茶图　　　　　　　【明】贝　琼
　　松声一作秋涛雄铜龙吐火鳞甲红黄衣中使备玉食泉出金沙甘露浓春风一旗色尚活建溪山人雨前掇蓬莱殿里沃焦余玉椀分沾侍臣渇名花唤起海棠魂细叶未数丁香根宫中一日歌舞散世上千秋图画存开元盛事何人省书生亦解夸双井空山埽叶烧破铛闭门读书秋夜永








　　御定歴代题画诗类巻三十九
　　钦定四库全书
　　御定歴代题画诗类巻四十目录
　　故实类
　　李白醉归图【金吕子羽】
　　太白醉归图【元刘秉忠】
　　李太白舟中醉卧图【元刘秉忠】
　　李白醉归图【元王恽】
　　太白醉归图【明顾观】
　　太白醉归图【明陈颢】
　　太白独钓图【元元好问】
　　太白独钓图【元王恽】
　　题太白酒船图【元赵孟頫二首】
　　题李白观泉图【元张翥】
　　太白观瀑布图【元僧大防】
　　李太白观瀑图【明刘基】
　　李太白观瀑布图【明宋濂】
　　李白观瀑布图【明方孝孺】
　　钱舜举太白观瀑图【明王世贞】
　　太白捉月图【金蔡珪】
　　太白扪月图【元王恽】
　　谪仙捉月图【元程钜夫】
　　李白玩月图【元余阙】
　　题李白问月图【明张以宁二首】
　　题太白纳凉图【元陈高】
　　太白扁舟图【元宋无】
　　李白骑驴图【元元好问】
　　太白还山图【元刘秉忠】
　　李伯时画太白泛舟小像【元潘伯修】
　　竹溪六逸图【元陈旅】
　　竹溪六逸图【明丘濬】
　　题脱鞾返櫂图【元陈旅二首】
　　杜子美浣花醉归图【宋黄庭坚】
　　杜陵浣花图【元赵孟頫】
　　老杜醉归图【元李俊民二首】
　　题杜甫麻鞵见天子图【元钱惟善】
　　少陵春游图【元程钜夫】
　　题杜甫游春图【元李祈】
　　杜甫游春图【明陈宪章】
　　孟浩然骑驴图【宋刘克庄】
　　金主画孟浩然骑驴图【元袁桷三首】
　　孟浩然灞桥图【元王恽】
　　孟浩然跨驴图【元呉师道二首】
　　题倒骑驴观梅图【元呉澄】
　　王维画孟浩然骑驴图【元牟巘】
　　踏雪寻梅图【明程敏政】
　　孟浩然骑驴吟雪图【明髙啓】
　　孟襄阳雪行图【明张羽】
　　张建封击毬图【元张昱】
　　为郭宗道祭酒题韩滉移居图【元贡师泰】
　　令狐学士金莲图【元许有壬】
　　裴晋公緑野探梅图【元王恽二首】
　　陆羽烹茶图【明张以宁】
　　风雪蓝关图【元王恽二首】
　　韩文公度蓝关图【明呉寛】
　　退之留别大颠图【金段成已】
　　石鼎聨句图【元刘因】
　　石鼎聮句图【元王恽二首】
　　戏题李渤聨德髙蹈图【元刘因八首】
　　卢仝煎茶图【明唐寅】
　　乐天不能忘情图【元元好问二首】
　　乐天不能忘情图【元王恽二首】
　　乐天不能忘情图【元袁桷二首】
　　白乐天琵琶行图【元刘因】
　　浔阳琵琶图【元张雨】
　　湓浦琵琶图【明高啓】
　　白傅湓浦图【明髙啓】
　　题九老图【宋陈造二首】
　　为陆全卿题刘松年香山九老图【明呉寛】
　　香山九老图【明王恭】
　　香山九老图【明庄防】
　　九老图【明顾应祥】
　　贾治安骑驴图【元甘立】
　　观明发画李贺髙轩过图【宋僧道潜】
　　李贺醉吟图【元刘因】
　　庄宗横吹图【元王恽二首】
　　桑维翰铁砚图【明唐寅】
　　李后主图【元马祖常】
　　南唐王齐翰剔耳图【明呉寛】
　　韩文靖重幈图【元王恽二首】
　　顾宏中画韩熈载夜宴图【元顾瑛】
　　顾宏中画韩熈载夜宴图【元郑元祐】
　　顾宏中画韩熈载夜宴图【元何广】
　　题韩熈载夜宴图【明王世贞三首】
　　石上三生图【元程钜夫】
　　三生石上图【明郑关】










　　御定歴代题画诗类巻四十目録
　　钦定四库全书
　　御定歴代题画诗类巻四十
　　故实类
　　李白醉归图　　　　　　　　【金】吕子羽
　　春风醉袖玉山颓落魄长安酒肆回忙然中官寻不得沈香亭北牡丹开
　　太白醉归图　　　　　　　　【元】刘秉忠
　　五斗先生未解酲一生爱酒不曾醒人间词翰传名字天上星辰萃性灵雁带暖囘波泛緑燕衔春至草抽青纱巾醉岸南山道几处哦诗补画屏
　　李太白舟中醉卧图　　　　　【元】刘秉忠
　　仙籍标名世不收锦袍当在酒家楼水天上下两轮月呉越经过一叶舟壶内乾坤无昼夜江边花鸟自春秋浮云能蔽长安日万事纷纷一醉休
　　李白醉归图　　　　　　　　【元】王　恽
　　云阵横陈大渡河一书能解六蛮和仙韶莫诧君王宠
　　七寳庄严未是多
　　太白醉归图　　　　　　　　【明】顾　观
　　歌成芍药倒金壶并辔宫官马上扶乐部余音随彩斾仙班小队下清都长庚万丈文章焰后世千年粉墨图江左青山旧时月一杯谁慰客坟孤
　　太白醉归图　　　　　　　　【明】陈　颢
　　偶向长安醉市沽春风十里倩人扶金銮殿上文章客不减高阳旧酒徒
　　太白独钓图　　　　　　　　【元】元好问
　　谪仙去世三百年海中鲸鱼翩翩岂知龙眠天马笔忽有玉树秋风前金銮归来身散仙世事悠悠白发边会稽贺老何处在千里名山入酒船清景巳随诗句尽风流合向画图传徃时长安酒家眠焦遂不狂张不颠想得三更风露下醉和江月弄江烟
　　太白独钓图　　　　　　　　【元】王　恽
　　九重春色醉仙桃何似江山照赐袍千丈气豪愁不管青山矶上月轮髙
　　题太白酒船图【二首　　　　　元】赵孟頫
　　载酒向何处稽山镜水边若为无贺老兴尽便回船潇洒稽山道风流贺季真相思不相见愁杀谪仙人
　　题李白观泉图　　　　　　　【元】张　翥
　　玻瓈杯中春酒緑醉墨淋漓牡丹曲平生合置七寳牀白纻乌纱美如玉阿瞒荒宴百不理宁计宫花衔野鹿何物老妪生此儿偷向金鸡帐中宿髙将军才奴隶耳误使脱鞾吾所辱要留汗韈蹋鲸鱼鼠子何堪烦一蹴寻常沟渎不可濯何处容伸遭污足翩然却下匡庐云五老峰前看飞瀑
　　太白观瀑布图　　　　　　　【元】僧大防
　　我本白云人见山每回首披图得松泉感我尘埃久我家只在九江口从此扁舟到牛斗翻愁天上银涛堆石转云奔万雷吼水行地底不上天龙岂与沧溟连风叶无声飞鸟絶月光云影天茫然丈人何来自空谷谪仙招隐当不辱林梢喷雪舞飞华尚想随风唾珠玉马首青山如唤人归来好及松华春泉香入新酿解公头上巾今者孰不乐荒坟委荆榛遂令画师意万古留酸辛酸辛复何益东海飞红尘
　　李太白观瀑图　　　　　　　【明】刘　基
　　忆昔李谪仙泛舟彭湖东遂登庐山顶直上香炉峰遥望瀑布水自天垂白虹大声回九地浮光散虚空万木震辟易千崖殷钟镛清凉入肌骨如归广寒宫赋诗留人间至今响沨沨丹青极摹写欲代造功逸驾不可追举头睇飞鸿倚歌无人和引袖乘长风
　　李太白观瀑布图　　　　　　【明】宋　濂
　　长庚天之章精英下化为酒狂匡庐五老森开张银河万丈挂石梁下马傲睨立欲僵耸肩袖手神扬扬忆昔开元朝上皇宫中赐食七寳牀淋漓醉墨蛟龙骧人疑锦绣为肝肠麾斥力士如犬羊营营青蝇集于房金銮不复承龙光并州可识郭汾阳不可丹阳逢永王大风吹沙日为黄狻猊哀啼闻夜郎苍天欲使诗道昌顿挫万物归奚囊何处更覔延年方北海天师八尺长芙蓉作冠云为裳授以蕊笈青琳琅蓬莱屹起瀛海洋羣仙迟汝相徊翔谁将粉墨图缣缃顾我一见心伥伥诗成仰视天苍茫夜半太白生寒芒
　　李白观瀑布图　　　　　　　【明】方孝孺
　　天寳之乱唐已亡中兴幸有汾阳王孤军疋马跨河北手扶红日照万方凌烟功臣世争羡李侯先识英雄面沈香亭北对蛾眉眼中已见渔阳乱故令邉将储虎臣为君谈笑清胡尘朝廷策勲当第一珪组不敢縻天人西游夜郎探月窟南浮万里穷楚越云山胜地有匡庐银河挂空洒飞雪醉中信马踏清秋白眼望天天为愁金闺老奴汚吾足更欲坐濯清溪流
　　钱舜举太白观瀑图　　　　　【明】王世贞
　　匡庐万古瀑太白千秋才两竒偶相值后人何有哉及展舜举图悦登文殊台立起青莲枯来听万壑雷始知丹青力可以回寒荄
　　太白捉月图　　　　　　　　【金】蔡　珪
　　寒江觅得钓鱼船影在江心月在天世上不能容此老画图常看水中仙
　　太白扪月图　　　　　　　　【元】王　恽
　　诗中无敌饮中豪四海飘萧一锦袍千丈醉魂无处着青山矶上月轮髙
　　谪仙捉月图　　　　　　　　【元】程钜夫
　　牛渚矶前白锦袍峨眉亭外月初髙江波满眼如平地醉倒长庚一世豪
　　李白玩月图　　　　　　　　【元】余　阙
　　春池细雨栁纎纎手倦挥毫日上帘想得停杯江海夜月明照见水精盐
　　题李白问月图　　　　　　　【明】张以宁
　　谁提明月天上悬九州荡荡清无烟天东天西走不驻姮娥鬓霜垂两肩中有桂树万里长呉刚玉斧声阗阗顾杵药宵不眠天翁下视为尔怜颇闻昔时锦袍客乃是月中之谪仙帝命和予羽衣曲虹桥一断心茫然竹王祠前雾如雨踯躅花开啼杜鹃月在天上缺复圆人间尘土多英贤举杯问月月不言风吹海水秋无边沧波尽卷金尊里清影长随舞袖前相期迢迢在云汉呜呼此意谁能传骑鲸寥廓忽千年金薤青荧垂万篇浮云起灭焉足异终古明月悬青天
　　题李白问月图　　　　　　　【明】张以宁
　　青天出皓月碧海收微烟举杯一问月我本月中仙醉狂谪人世于今几何年桂树日已老我别何当还药日已熟我鬓何由迢迢夜郎外垂光一何偏问月月不语举杯复陶然青天自万古皓月长在天明当蹑倒景飞步昆仑巅
　　题太白纳凉图　　　　　　　【元】陈　髙
　　六月炎天飞火乌土焦石烁河流枯迩来衰病更畏热呼叫欲狂挥汗珠饮氷嚼藕废朝夕小室如炉眠不得闲将图画县四壁漫想深山好泉石就中此图尤絶竒青林飞瀑吹凉飔何人展席坐苍藓乃是谪仙初醉时露顶裸裎投羽扇仰看云生白成练松隂如雨毛骨寒岂识人间绊足倦祗今匡庐道阻修雁荡天台近可游便欲致身丘壑里挂巾石壁继风流
　　太白扁舟图　　　　　　　　【元】宋　无
　　锦袍烟艇夜郎西酒思金銮入直时不道相思杜陵老愁吟落月屋梁诗
　　李白骑驴图　　　　　　　　【元】元好问
　　八表神游下笔难画师胸次自酸寒风流五凤楼前客枉作襄阳雪里看
　　太白还山图　　　　　　　　【元】刘秉忠
　　一片灵台照世明共传太白是元精心中有道时时乐眼底无尘物物清千首未知诗作癖百杯寻与酒为盟长安多少风和月不尽先生吟醉情
