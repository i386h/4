<!-- { "loadSidebar": true } -->
白香集　　（明）沈行 着 

沈行字履德，钱塘人。永宣间人，尝取唐宋元人之诗，集句为贯珠编贝集五卷。白香集二卷《明万历间(1573－1619)刊本 撰述 傅图 》集古梅花诗二卷，附录一卷《清光绪二十三年(1897)钱塘丁氏嘉惠堂刊本 撰述 傅图 》集古香奁集二卷《纸烧本 集 傅图 》

　　●目录 

　　咏雪集句序 
　　咏雪集句题词 
　　卷上之一　　咏雪集句（七言律诗共二百四十首内禁体一百二十首） 
　　卷上之二　　咏雪集句（七言律诗一百二十首） 
　　咏梅花集句序 
　　卷下之一　　咏梅集句（七言律诗共一百二十首内禁体六十二首） 
　　卷下之二　　咏梅集句（七言绝句共二百四十四首） 

　　●咏雪集句序 

　　古人咏雪抽幽思骋妍辞竞险韵偶得一编奇绝辄擅美当时流声后代是以北门之风南山之雅梁园之简黄台之赋至今为作家称述尚矣及至洛阳之卧剡溪之兴灞桥之思亦皆传为故事钱塘沈履德先生隐居西湖两峰间孤高贞洁与雪同调方大雪满天皴肤粟背之际先生乃鹿中豹舄端居闭门或扶童曳杖踏遍六桥三竺时取古人诗讽咏之合唐宋元诸名家集句成诗得二百四十章联络通穿如出一人如呵一气气立于言表格备于篇中略无掇拾补凑之形非胸次包罗壮阔笔底驱走鲍谢欧苏诸公不能为此世称王荆公为集句擅长观其在钟山对雪仅题数篇未见有此噫嘻奇矣哉亦富矣哉予慕先生有袁安之节愧不能为慧可之立乃取新集命工传写使海内同好者知先生为博古传述之士而一新世人之耳目他日必有慕潜德阐幽光而剞劂以传者余实为之执殳矣 
　　弘治戊午仲冬望日慈溪杨子器衵于海虞官舍 
　　序毕 

　　●咏雪集句题词 

　　诗家标致不一与雪之清尤宜时当六花剪水积素凝华大地氷壶洞无纤翳而鸡窓傲兀破冻墨池吐其英辞与雪竞鬬壁垒则五言长城白战则雄驱笔阵便可舌吐玄冥胆寒滕六胡然玉楼冻合僵仆灞桥驴子背耶扫烹沽典味其清矣何用党家敝帚溷我藩篱耶问非所对似言?畏实誉见侮反深一时诗家夺气我雪亦不幸也钱塘沈履德雪中发兴集古人诗自唐至胜国共得七言律二百四十首禁体半之联翩满卷清思洒洒莫不与雪传神信一时之奇也可与鬼眼先生雪耻我雪亦有光矣海虞令慈溪杨君名甫观而悦之欲命梓以行属余为序夫此诗一出纸价必高不独词林之美话实尘世之奇观余何敢着粪佛头聊题数语自处于沙砾云尔 
　　弘治己未冬日武林丁养浩书于贵阳行寓 
　　题词毕 

　　●白香集卷上之一 

　　钱塘沈　行履德着 
　　莆田宋　珏比玉校 
　　姑苏葛一龙震父阅 
　　秣陵叶胤祖肇禧订 

　　咏雪集句（七言律诗共二百四十首内禁体一百二十首） 

　　◆咏雪集句（七言律诗共二百四十首内禁体一百二十首） 


　　○一 

　　腊后风前巳见春玉华清彻不生尘乾坤今古无穷妙吴楚江山满目新点点飞花落鸲砚娟娟清月湿氷轮阳春曲调高难和瘦尽东阳姓沈人 
　　唐韩　偓　宋邵　棠　宋钱　时　元王友石　元成居竹　唐高千里　唐白居易　唐李义山 

　　○二 

　　六龙寒急光徘徊风卷汀沙玉作堆即此神仙对璚圃空吟溪树觅寒梅不知明月为谁好且免飞蝗入境来欲作一诗撩谢女风流不是出羣才 
　　唐杜　甫　唐白居易　唐李　端　宋马定国　唐杜　甫　宋赵　抃　宋华　岳　元王竹斋 

　　○三 

　　过客全稀甑有尘皓然窓户晓来新城中竹叶拥增价江上梅花独自春惟有朗吟偿晚景欲持新句恼比邻老夫卧稳朝慵起且作都无一事人 
　　元虞　集　宋林　逋　宋邵　雍　宋党怀英　唐郑　谷　宋王安石　唐杜　甫　宋陆　游 

　　○四 

　　霏霏奕奕满长空一色山川望眼中彩笔遍题诗满卷石泉冻合夜无风更无尘土当轩起长与耕耘致岁丰也欲访梅湖上去冻泥晴滴阻西东 
　　唐李建勋　宋邵　雍　元虞　集　宋欧阳修　宋曾密公　唐李　频　宋刘克庄　元张　翥 

　　○五 

　　如何连夜瑶花乱谁识乾坤造化心天上碧桃霜作干海中仙树玉为林捻须觅句方传咏投隙穿窓苦见侵谁向梁园能授简客愁空费短长吟 
　　唐刘　文　宋朱　熹　唐元　稹　唐胡　宿　宋梅尧臣　唐白居易　唐王平甫　元尤延之 

　　○六 

　　夜色沉沉万籁空阶除初积走儿童岭梅谢后重装蕋池柳难禁旋逐风时序追牵从鬓改村邻相唤贺年丰江山一色三千里欠我吟诗坐短篷 
　　宋欧阳修　元蓝　山　唐杜彦之　唐李建勋　唐李山甫　宋陆　游　宋高士谈　宋陆　游 

　　○七 

　　聚散联翩急复迟聊穿蜡屐过疏篱静看明月澄渟影想象先天混沌时寿域八荒开泰运梅花一夜遍南枝百壶且试开怀抱谁记山阴有戴逵 
　　唐方　干　宋朱　熹　唐独孤及　元虞　集　宋朱德芳　唐刘文房　唐杜　甫　宋宋壶山 

　　○八 

　　九衢风景尽争新转盻俄惊糁玉尘无酒御寒虽寡况闭门高卧不缘贫梅花香里堪联句柳絮风前未当春自咲鄙夫多野兴独援诗笔得天真 
　　唐秦中明　宋王　琢　唐杜彦之　宋陈师道　宋谢枋得　宋邵　棠　唐钱仲文　宋林　逋 

　　○九 

　　万木森森冻欲僵腊前三白喜开祥日衔赤浪金车没春透蓝田玉屑香乘兴正须披鹤氅忍寒应欲试梅妆太平时节身难遇杯酒无辞到醉乡 
　　元杜伯源　元黄介轩　唐李文山　元刘伯序　宋朱　熹　唐李义山　唐韩　愈　唐伍　乔 

　　○十 

　　山阴清兴更无人滉泱窓间积玉尘挑菜园林有余润犯寒糟曲若为神城中米价政尔贵座上杨花剩学春江上晚来堪画处孤舟蓑笠自垂纶 
　　宋林　逋　元虞　集　宋曾子开　宋党怀英　元管时敏　宋邵　雍　唐郑　谷　元蓝　山 

　　○十一 

　　氷下寒鱼渐可乂江南江北尽云沙丰年待作三登兆银树长开六出花天阔阴云低抱树烟生密竹早归鸦廵檐索共梅花咲欲寄东风道路賖 
　　宋苏　轼　宋黄庭坚　宋蔡　珪　唐秦中明　唐僧道潜　唐皇甫冉　唐杜　甫　元李草阁 

　　○十二 

　　天工昨夜屑璚华剪出千林六出花家未苦贫常酝酒时平朝野寂无哗园林入夜寒光动睥睨初晴落景斜寂寞柴门人不到只将烂醉作生涯 
　　宋王十朋　宋崔德符　唐白居易　宋刘子翚　唐方　干　唐张　继　唐王　维　宋张器之 

　　○十三 

　　前庭旋释被春催故欲迎前绽早梅道路悠悠不知处朔风阵阵送将来江烟浦树悲重叠珠蕋璚花鬬剪裁坐觉乾坤有清气勾留醉客夜徘徊 
　　唐方　干　唐李　峤　唐张文昌　宋蓝元威　宋朱　熹　唐王贞白　宋林季谦　唐白居易 

　　○十四 

　　轻轻漠漠又斜斜春到千门气自嘉宜放襟怀在清景试将生计问农家冻云浓似金壶墨大地春回玉树花穷巷悄然车马绝应须美酒送生涯 
　　宋僧北涧　宋张器之　宋邵　雍　宋张　樵　元谢应芳　元李草阁　唐杜　甫　前　　人 

　　○十五 

　　朔风万里卷龙沙天巧能开顷刻花惹砌任从香粉妬羞明常怯玉钩斜山阴此夜看如昼洛下先生想是花共睹太平新气象不妨清赏酌流霞 
　　宋崔德符　宋黄庭坚　唐秦中明　宋王君玉　宋康伯可　宋朱　熹　元吴幼澄　宋洪文安 

　　○十六 

　　阳和濳发荡寒阴独坐高斋寒拥衾幸有回飙惊落屑更邀明月伴孤斟尘空自比神仙境岁好方知造物心近屋虬松三百尺晓来妆点作瑶林 
　　唐于武林　唐李文山　宋欧阳修　宋苏　轼　元丁鹤年　宋王器之　宋艾性夫　宋赵　抃 

　　○十七 

　　玉山高并两峰寒盐絮吟来总未安温酒正思敲石火瀹甘犹喜破龙团长天远树山山白照眼梅花树树残使我胸襟如洗瀹更回龙烛卷帘看 
　　唐杜　甫　宋杨万里　宋朱　熹　前　　人　唐焦　郁　宋陈兴义　宋欧阳修　　宋曾巩 

　　○十八 

　　十里寒林叶尽凋随风拂玉花飘拂故人不见暮云合旅客愁闻去路遥侍伴不禁鸳瓦冷萦丛自学小梅娇独怜点入吟翁鬂纵得春风亦不消 
　　元马石田　宋吕中孚　宋陆　游　唐罗　隐　宋王君玉　唐秦中明　宋艾性夫　唐罗　邺 

　　○十九 

　　晓来门外正飘飖更待黄昏桂影交出土麦苗还自秀扫庭松叶带酥烧初开窓阁寒光满助豁诗怀气象豪此为丰年报消息待看禾黍满东皋 
　　唐胡　宿　宋僧北涧　元李草阁　唐罗　隐　唐刘文房　宋赵　抃　宋欧阳修　宋胡安国 

　　○二十 

　　北阙同云掩晚霞挟风吹箔打窓纱共欢天意同人意不辨梨花与柳花忽有好诗生眼底要知和气匝天涯隔篱邻叟遥相贺更约绨袍当酒家 
　　唐秦中明　宋僧道濳　唐王　维　唐焦　郁　宋陈兴义　宋刘云庄　唐韩　偓　宋赵昌文 

　　○二十一 

　　四山草树白皑皑野岸先春巳放梅始谓山川无道路坐看天气绝氛埃窓前续得残诗就陌上恐惊狂吹催况值白羊新酒熟急须吟醉莫停杯 
　　元李仲公　宋鲁　巩　元李草阁　宋欧阳修　宋李明叔　宋梅尧臣　宋曾　巩　宋胡　铨 

　　○二十一 

　　巳看三百兆年丰飘入窓来入砚中去马来牛不复辨寒威酒力两争浓剪云为衲烦相寄着树成花尚舞空朝野欢娱真有象预愁迟日放消融 
　　宋刘子翚　唐僧子兰　唐杜　甫　元薛昂夫　元虞　集　宋梅尧臣　宋王立之　唐李建勋 

　　○二十三 

　　阶平庭满白皑皑吟断饥肠第几回坐见山川吞日月杳无车马送尘埃巢居只恐高枝拆稚子先忧径竹摧安得晴天开万里更携藜杖去寻梅 
　　唐韩　愈　宋朱　熹　宋黄庭坚　宋王安石　唐罗　隐　唐方　干　宋王十朋　宋吕居仁 

　　○二十四 

　　满城楼观玉阑干遇酒犹能罄一欢路失前山云气重月生珠箔水晶寒更怜跣足无衣苦且复钩帘拄颊观野客预知农事好亦胜焦涸到春残 
　　宋黄庭坚　宋陆　游　元帖木尔　唐李建勋　宋朱　熹　前　　人　宋失名氏　唐李建勋 

　　○二十五 

　　范叔寒多正不禁天工呈瑞足人心春回和气一千里云护寒郊数丈阴莫问春风动杨柳欲将心事付瑶琴来秋定有丰年瑞破屋孤灯忍冻吟 
　　元谢子兰　宋欧阳修　宋刘少宣　唐罗　隐　唐王　维　宋岳　飞　宋苏　轼　宋乐雷发 

　　○二十六 

　　挟寒相次两廉纤夜静无风势转严地迥杉篁增胜槩天寒鸟雀噪空檐买花载酒谁为适扑瓦筛林响乱兼向夕凭高景风丽玉楼仍是水晶帘 
　　宋僧北涧　宋苏　轼　宋朱　熹　宋欧阳修　唐刘　义　元董良史　唐李　适　唐李义山 

　　○二十七 

