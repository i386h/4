<!-- { "loadSidebar": true } -->
　　梅梢春色动微和奈此诗情恼乱何淑质仙姿诚罕有月中不数桂婆娑　宋苏　轼　宋刘　迎　元郝　经　宋张实斋 

　　○一百五十三 

　　启窓看月月初生窓外梅花瘦影横梅月萧疏两奇绝惟愁吹出角中声　元杨翼鹏　古词　宋徐师川　宋张道洽 

　　○一百五十四 

　　吟诗竟日未能回竹叶频倾满满杯此是看梅端的处前村雪里一枝开　唐韩　愈　唐韦　庄　宋戴复古　宋舒信道 

　　○一百五十五 

　　花气侵人笑语香知心谁解赏孤芳夜深得句清无敌今古冥冥出处忘　宋秦　观　宋陆　游　宋方字若　宋王平甫 

　　○一百五十六 

　　半窓花影月笼纱■〈虫葛〉蕋柔香更可嘉不似纷纷桃李辈乱分春色到人家　元叶景南　宋王十朋　唐张文昌　宋秦　观 

　　○一百五十七 

　　古松阴下看梅花驴辈诗翁问酒家清气逼人无远近夜深饮散月初斜　宋郑亦山　元李云松　元贯云石　宋花蕋夫人 

　　○一百五十八 

　　潇洒苔枝出竹林可怜青帝用功深娟娟惟有西林月照见平生铁石心　元林霁山　宋邵　雍　唐刘　沧　元李允诚 

　　○一百五十九 

　　探得东君第一机氷霜为骨玉为姿晚来风起花如雪吹落谁家不得归　宋黄庭坚　元许有仁　宋刘禹锡　唐韩　愈 

　　○一百六十 

　　自锄明月种梅花正拟相看度岁华好似罗浮山下路一株烟树老槎牙　宋刘小山　宋艾性夫　元李云松　宋僧雪岩 

　　○一百六十一 

　　孤山分得一枝春林遣林逋为写真可是贞姿更清绝生境桃李鬬芳新　元李彦诚　元吴相州　元员秦甫　宋张于湖 

　　○一百六十二 

　　跨鹤来寻处士家除香除影赋梅花仙风道骨知谁有合得诗人极口夸　元黄贞文　元刘立雪　宋黄庭坚　宋韩　琦 

　　○一百六十三 

　　日斜风定更离披黯淡江天雪欲飞拟看林间明月上暂时相赏莫相违　唐张　泌　万花谷诗　宋陆　游　唐杜　甫 

　　○一百六十四 

　　十年诗酒爱逢春皎皎霜葩发鬬新能向尊前几回醉东风流转又生仁　唐陆甫里　宋苏　轼　唐崔敏童　元黄南卿 

　　○一百六十五 

　　飞烟笼树省淹留剩折梅花插满头后夜雪残纤月上忽疑身是梦中游　唐宋　邕　宋陆　游　元李彦诚　唐白居易 

　　○一百六十六 

　　高标巳压万花羣枝北枝南次第春独有幽禽解鸣语隔帘呼醒看花人　宋陆　游　元李　晔　宋韩仲止　元乃　贤 

　　○一百六十七 

　　春榜寒梅占作魁数枝开作一枝开当歌对酒肠堪断难放红螺蘸甲杯　宋陈元老　唐僧齐巳　宋仇仁近　唐曹　唐 

　　○一百六十八 

　　到处十枝五枝花未妨雪月照槎牙留连真与诗成趣醉脱鹴裘付酒家　唐吴子华　宋刘克庄　唐杜　悰　宋戴复古 

　　○一百六十九 

　　的的氷花巳破春寒郊纔喜岁华新倒尊尽日忘归去得得相看不厌频　元李云松　宋僧仲灵　唐任　高　宋张道洽 

　　○一百七十 

　　雪边肌体更清匀多少春花属后尘庾岭独开春色早相思愁杀倚阑人　元张于湖　宋张实齐　元蓝　山　元郭　昂 

　　○一百七十一 

　　花开日日去看花竹外篱边一树斜信马冷吟迷路处荒蹊野径两三家　宋曾　巩　宋尤延之　唐殷文圭　宋王安石 

　　○一百七十二 

　　日对梅花醉复醒幽香不减向来清花枝向月云含吐瓮牖前头画不成　元刘　秩　元黄贞文　唐元　祯　元虞　集 

　　○一百七十三 

　　亭亭玉立岁寒身忍冻骑驴早得春折得一枝春正好试烦纤手插乌巾　宋张泽民　元李草阁　宋胡炳文　宋张于湖 

　　○一百七十四 

　　貌枯神瘦老槎牙喜见春初第一花好是绿窓风月夜小瓶春水一枝斜　宋艾性夫　宋赵　抃　唐孙氏女　唐陈与义 

　　○一百七十五 

　　隔溪一见眼偏明勾引东风无限情走向南邻爱酒伴小舟闲载月明行　宋张道洽　唐白居易　唐杜　甫　宋沈惟肖 

　　○一百七十六 

　　梅花闲伴老来身相对依依似故人冷淡合教开处看无风情景自胜春　宋姜尧章　宋李之纯　宋陆　游　唐刘言史 

　　○一百七十七 

　　微风林里一枝轻檀翚妆成雪月明幸有微吟可相狎只将新句赏新晴　唐常　建　宋苏　轼　宋林　逋　宋邹晋昭 

　　○一百七十八 

　　忽向林间见玉神觏妆长与月为邻明朝又作东西别此地看花是别人　元僧元本　宋朱淑真　唐施肩吾　唐张文昌 

　　○一百七十九 

　　无人解惜为谁开春意溶溶沁酒杯兴罢日斜归亦懒惟留策杖立苍苔　唐白居易　唐陆浪颠　宋王安石　唐杜彦之 

　　○一百八十 

　　南浦寻梅雪满舟聊凭酒圣作天游归时不省花间醉风逗寒香远远留　宋陆　游　宋路宣叔　唐刘　沧　宋邵　雍 

　　○一百八十一 

　　玉蕋萧条迹更尘东风不阻看梅人梦寻仙老经行处冷冷疏疏雪里春　宋曾　巩　元李云松　宋李　晏　宋杨时可 

　　○一百八十二 

　　林下轻风待落梅白头骑马看花来诗情酒兴常相属且更从教缓缓回　唐孙　逖　元乃　贤　宋陆　游　宋苏　轼 

　　○一百八十三 

　　四埜同云谩不收几回山脚又江头不知何处吹芦管人与梅花一样愁　唐诗　话　宋林　逋　宋唐　益　元叶天民 

　　○一百八十四 

　　纤薄如氷瓣瓣开年年争向被春催欲邀逋老花前醉领畧风烟又一回　宋杨　蟠　唐曾　松　元袁彦章　宋僧北涧 

　　○一百八十五 

　　廵檐为爱梅开早自是花中第一流陇上行人夜吹笛氷肌玉骨未禁愁　元李云松　宋王　巩　唐王　维　宋潘　老 

　　○一百八十六 

　　江梅还白故园情香比■〈酉荼〉醿分外清自笑鄙夫多野兴一尊相对眼俱明　宋曾　巩　宋晁君成　唐钱仲文　宋王十朋 

　　○一百八十七 

　　水为丰骨玉为肌雪蘤霜须苔藓枝疑是九华仙梦冷春风元自不曾知　宋黄庭坚　宋董南江　宋刘安成　宋晁补之 

　　○一百八十八 

　　岁岁相逢似故人岩前独立几经春老夫多病无风味也插山花满角巾　宋陈师道　宋刘太冲　唐李建勋　宋刘克庄 

　　○一百八十九 

　　雪晴云散北风寒几度扶藜独自看且向花间留晚照肯容蝶使觑其间　唐贾　至　元李云松　宋李子京　宋戴复古 

　　○一百九十 

　　新种梅花好月明绝怜玉雪倚参横醉鞭款款吟归去浑似龙眠画里行元　谢应芳　宋刘鹤山　元张　翥　宋党怀英 

　　○一百九十一 

　　一枝纔破便精神梦想西湖十里春肯向黄昏求对月题诗试问陇头入　宋潘紫岩　宋陈师道　元僧明本　元林　弼 

　　○一百九十二 

　　竹外疏花一两枝直愁斜日冻蜂知一尊是处成幽赏未免花前倒接篱　宋陈　硕　宋萧柬之　宋陆　游　唐钱仲文 

　　○一百九十三 

　　傍岩依树结檐楹月照梅冈雪树明仙鹤翔空清似水向人飞下不胜情　唐吴子华　元张　翥　元吴　澄　元管师庵 

　　○一百九十四 

　　玉作精神雪作肤凭阑小立捻吟须凭君说与凡桃李桃李依然是仆奴　宋赵福先　宋真德秀　宋陈师道　前　　人 

　　○一百九十五 

　　梅花开到北边枝却忆江南旧赏时凭杖幽人须着意但教吟取杜家诗　宋戴复古　宋赵　抃　宋胡平仲　唐杜彦之 

　　○一百九十六 

　　亭亭孤立雪霜前把烛看花夜不眠饕谑凭凌任风雪最宜吟咏入诗篇　元蓝　山　宋陈师道　宋李方叔　宋朱淑真 

　　○一百九十七 

　　冻雪寒云作冷冬先传春信到花丛无端陌上狂风起抛掷深山乱木中　宋华　岳　宋王　震　唐刘文房　唐李九龄 

　　○一百九十八 

　　老大偏伤节物催枝南枝北一齐开槿篱竹屋江村路布袜青鞋日几回　宋陈师道　宋曾　几　宋王安石　宋张实斋 

　　○一百九十九 

　　说到梅花也自清绛罗纤萼褁瑶英分明昨夜江南梦欲化西园蝶未成　宋张道洽　唐赵　虾　宋赵君成　唐韦　庄 

　　○二百 

　　前村雪里一枝香勾引诗人费品量绝是精神吟不尽看渠桃李敢承当　宋舒信道　宋陈师道　宋王公炜　宋杨万里 

　　○二百一 

　　一生风雪叹江梅小叶稠枝粉压摧少待须臾更清绝西南枝上月徘徊　宋艾性夫　唐郑　谷　宋朱　熹　宋王安石 

　　○二百二 

　　春入西湖到处花清姿元不受铅华老来自苦无新句立马踟蹰到日斜　宋苏　轼　宋赵福先　宋刘云庄　唐艾条实 

　　○二百三 

　　断桥流水领春回风静寒塘花正开欲把新诗寄南浦仙人应遣鹤飞来　元王从叔　唐刘　沧　唐许　浑　宋杨　蟠 

　　○二百四 

　　一枝深映竹丛寒点点晴香巳带酸霜鬓不辞全插满醉扶归路纵人看　宋林　逋　宋方巨山　宋叶少薀　宋李明叔 

　　○二百五 

　　南枝昨夜暖先回一笑廵檐索酒杯雪艳氷肌羞淡泊海天何处鹤飞来　宋王十朋　类编诗话　宋僧仲殊　元管时敏 

　　○二百六 

　　无一诗中不说梅小轩临水为花开黄昏一叚消魂思何处笛声江上来　宋张泽民　宋苏　轼　宋邵　棠　唐曹　唐 

　　○二百七 

　　天寒空谷正堪嗟落索香魂玉作花双玉瓶干情正洽醉看参月影横斜　宋张实齐　元张　翥　宋方巨山　宋苏　轼 

　　○二百八 

　　月楼谁伴咏黄昏断角残锺半掩门山鹤一声人未寝罗浮唤醒雪霜魂　唐李义山　宋陆　游　元李云松　元蓝　山 

　　○二百九 

　　爱花聊复出江干不畏风霜入骨寒惟有春风知此意一枝留与雪中看　宋陆　游　元王竹斋　元黄月屋　元况肩吾 

　　○二百十 

　　少年相与探花开兰渚杼来手自栽林下水边无厌日不妨乘兴且徘徊　宋欧阳修　宋曾　巩　唐白居易　唐巩仲至 

　　○二百十一 

　　对面梅花氷雪间得闲来此独凭阑南枝暗就江头发老眼相看在岁寒　元陈埜云　元仇仁近　宋元丹丘　宋戴复古 

　　○二百十二 

　　清晨犹为到西园纔有梅花便不村几度看花晴雪后暗香疏影又黄昏　唐韩　偓　宋张泽民　元李彦诚　元叶天民 

　　○二百十三 

　　一枝谁寄腊前梅留得先生手自栽笑我有诗三百首言情不尽恨无才　元谢应芳　宋辛幼安　唐杜彦之　唐韩　偓 

　　○二百十四 

　　云物凄凉小雪初此花风韵更清殊廵檐说尽平生事巳共孤山入画图　元张　翥　宋陈与义　元袁菊村　宋林　逋 

