<!-- { "loadSidebar": true } -->
　　门外水流何处天边树绕谁家山色东西多少朝朝几度云遮
　　闲居作
　　多病辞官罢闲居作赋成图书唯药箓饮食止藜羮学谢淹中术诗无邺下名不堪趋建礼讵是厌承明已辍金门步方从石路行逺山期道士高栁覔先生性懒尤因疾家贫自少营种苗虽尚短谷价幸全轻篇咏投康乐壶觞就步兵何人肯相访开户一逢迎
　　和王给事禁省梨花
　　巧解近人笑还能乱蝶飞春风时入户几片落朝衣
　　归渡洛水
　　暝色赴春愁归人南渡头渚烟空翠合滩月碎光流澧浦饶芳草沧浪有钓舟谁知放歌客此意正悠悠
　　送陆澧郭郧
　　才见吴洲百草春已闻燕雁一声新秋风何处催年急偏逐山行水宿人
　　重阳日酬李观
　　不见白衣来送酒但令黄菊自开花愁看日晩良辰过步步行寻陶令家
　　送蒋评事往福州
　　江上春常早闽中客去稀登山怨迢遰临水惜芳菲烟树何时尽风帆几日归还看复命处盛府有光辉
　　送从弟豫贬袁州
　　何事成迁客思归不见乡游吴经万里吊屈过三湘水与荆巫接山通鄢郢长名嗟黄绶系身是白眉良独结南枝恨应思北雁行忧来沽楚酒鬓莫凝霜
　　送钱塘路少府赴制举
　　公车待诏赴长安客里新正阻旧欢迟日未能销野雪晴花偏自犯江寒东溟道路通秦塞北阙威仪覩汉官共许郤诜工射策恩荣请向一枝看
　　赋得荆溪夜湍送蒋逸人归义兴山
　　惊湍流不极夜度识云岑长带溪沙浅时因山雨深方同七里路更遂五湖心掲厉朝将夕潺湲古至今花源若许到虽逺亦相寻
　　送孔党赴举
　　入贡列诸生诗书业早成家承孔圣后身有鲁儒名楚水通荥浦秦山拥汉京爱君方弱冠为赋少年行
　　送裴陟归常州
　　夜雨须停棹秋风暗入衣见君常北望何事却南归
　　徐州送丘侍御之越
　　时鸟催春色离人惜岁华逺山随拥传芳草引还家北固潮当阔西陵路稍斜纵令寒食过犹有镜中花
　　送韦山人归所居钟山
　　逸人归路逺弟子出山迎服药顔须驻耽书癖已成柴扉度岁月藜杖见公卿更作儒林传还应有姓名和袁郎中破贼后经剡中山水【同用溪字】
　　武库分帷幄儒衣事鼔鼙兵连越徼外寇尽海门西节比全疎勒功当雪会稽旌旗回剡岭士马濯耶溪受律梅初发班师草未齐行看佩金印岂得访丹梯
　　送处州裴使君赴京
　　使君朝北阙车马发东方别喜天书召宁愁地脉长山行朝复夕水宿露为霜秋草连秦塞孤帆落汉阳新衔趋建礼旧位识文昌唯有聨翩翼翻随南雁翔
　　送包佶赋得天津桥
　　洛桥岁暮作征客【阙】　　　　　　相望依然一水间相思已如千里隔晴烟霁景满天津凤阙龙楼映水滨岂无朝夕轩车度其奈相逢非所亲巩树甘陵愁逺道他乡一望人堪老君报还期在早春桥边日日看芳草
　　宿严维宅送包七
　　江湖同避地分手自依依尽室今为客经秋空念归岁储无别墅寒服羡邻机草色村桥晩蝉声江树稀夜凉宜共醉时难惜相违何事随阳侣汀洲忽背飞
　　送延陵陈法师赴上元
　　延陵初罢讲建业去随缘翻译推多学坛场最少年浣衣逢野水乞食向人烟遍礼南朝寺焚香古像前
　　赋得海边树
　　歴歴缘荒岸冥冥入逺天毎同沙草发长共水云聨摇落潮风早离披海雨偏故伤游子意多在客舟前
　　题昭上人房
　　沃洲传教后百衲老空林虑尽朝昬磬禅随坐卧心鹤飞湖草逈门闭野云深地与天台接中峰早晩寻
　　寄韦司直【前郎士元有此诗未知孰是】
　　闻君感叹二毛初旧友相依万里余烽戍有时惊暂定甲兵无处可安居客来吴地星霜久家在平陵音信疎昨夜春风还入户登山临水复何如
　　送魏十六还苏州
　　秋夜沈沈此送君隂虫切切不堪闻归舟明日毗陵道回首姑苏是白云
　　婕妤怨
　　由来咏团扇今已值秋风事逐时偕往恩无日再中早鸿闻上苑寒露下深宫顔色年年谢相如赋岂工
　　送客
　　旗鼓军威重关山客路赊待封甘度陇回首不思家城下春山路营中瀚海沙河源虽万里音信寄来查

　　唐百家诗选巻十
　　钦定四库全书
　　唐百家诗选巻十一
　　宋　王安石　编
　　刘商九首
　　送刘南史往杭州拜觐别驾叔
　　兄弟漂零自长年见君睂白转相怜清扬似玉须勤学富贵由人不在天万里榛芜迷旧国两河烽火复相连林中若使题书信但向漳滨访客船
　　合溪送王永归东郭
　　君去春山谁共游鸟啼花落水空流如今送别临溪水他日相思来水头
　　春日卧病书情
　　楚客经年病孤舟人事稀晩晴江柳变春梦塞鸿归今日方知命前年自觉非不能忧嵗计无限故山
　　铜雀妓
　　魏主矜娥眉羙人羙于玉高台无昼夜歌舞竟未足盛色如转圆夕阳落深谷仍令身殁后尚纵平生欲红粉横泪痕调向空屋举头君不在唯见西陵木玉辇岂再来娇鬟为谁緑那堪秋风里更舞阳春曲曲罢情不胜防干向西哭台边生野草来去罗縠况复陵寝间双双见麋鹿
　　緑珠怨
　　从来上台榭不敢倚防干零落知成血高楼直下防
　　醉后口号
　　春草秋风老此身一瓢长醉任家贫醒来还爱浮萍草漂寄官河不属人
　　秋夜听严绅巴童唱竹枝歌
　　巴人逺从荆江客囘首荆山楚云隔思归夜唱竹枝歌庭槐叶落秋风多曲中歴厯叙乡思乡思绵绵楚词古身骑呉牛不畏虎手提蓑笠欺风雨猿啼日暮江岸边緑林连山水连天来时十三今十五一成新衣已再补鸿雁南飞报隣伍在家懽乐辞家苦天晴露白钟漏迟泪痕满看竹枝曲终寒竹风袅袅西方日落东方晓
　　柳条歌送客
　　露井夭桃春未到迟日犹寒柳开早高枝低枝飞鹂黄千条万条覆官墙几囘离别折欲尽一夜东风吹又长毵毵拂人行不进依依送君无逺近青春去住随柳条却寄来人以为信
　　杂言同豆卢郎中郭南七里桥哀悼姚仓曹
　　桥边足离别终日为悲辛登桥因叹逝却羡别离人桥下东流水芳树樱桃蘂流水与潮囘花落明年开可怜三语掾长作九泉灰宿昔懽游在何处花前饮足求仙去
　　羊士谔十七首
　　过三乡望女几山早嵗有卜筑之志
　　女几山头春雪消路傍仙杏发柔条心期欲去知何日惆怅回车上野桥
　　和都官李郎中经宫人斜
　　翡翠无穷掩夜泉犹疑一半作神仙秋来还照长门月珠露寒花是野田
　　郡中即事二首
　　红衣落尽暗香残叶上秋光白露寒越女含情已无限莫教长袖倚防干
　　登临何事见琼枝白露黄花自绕篱唯有楼中好山色稻畦残水入秋池
　　小园春至偶书呈吏部窦郎中孟员外
　　松篠虽苦节氷霜惨其间欣欣发佳色如喜东风还幽抱想前躅防鸿度南山春台一以眺达士亦解顔息非老圃沉吟閟闗驰晖忽复失壮嵗不得闲君子当济物丹梯难共攀心期自有约去扫苍苔斑
　　登乐游原寄司封孟郎中卢补阙
　　爽节时清眺秋懐怅独过神臯值宿雨曲水已増波白鸟陵风迥红蕖濯露多伊川有归思君子复如何
　　郡楼晴望
　　霁色朝云尽亭臯露亦晞褰开临曲槛萧瑟换轻衣地逺秦人望天晴社燕飞无功慙嵗晩惟念故山归
　　九月十日郡楼独酌
　　掾史当授衣郡中稀物役嘉辰怅已失残菊谁为惜櫺轩一樽泛天景洞虗碧暮节独赏心寒江鸣湍石归期北州里旧友东山客飘荡海云深相思桂花白
　　梁国惠康公主挽歌词二首【特诏令百官进诗驸马即司空于公之子】
　　汤沐成尘迹山林遂寂寥鹊飞应织素鳯起独吹箫玉殿中防罢云軿上汉遥皇情悲不极空辍未央朝授册荣天使陈诗感圣恩河山啓梁国缟素及于门泉向金巵咽霜来玉树繁都人聴哀挽泪尽望寒原
　　林馆避暑
　　池岛清隂里无人泛酒船山蜩金奏响花露水精圆静胜朝还暮幽观白已家林正如此何事赋归田寒食宴城北山池即故郡守荣阳郑纲自为折柳亭
　　别馆青山郭游人折柳行落花经上已细雨带清明鶗鴂流芳暗鸳鸯曲水平归心何处醉寳瑟有余声
　　夜聴琵琶
　　破拨声繁恨已长低鬟敛黛更摧藏潺湲陇水聴难尽并觉风沙绕杏梁
　　酬萧使君出妓夜宴见送
　　玉顔红烛忽惊春防歩凌波拂暗尘自是当歌敛眉黛不应惆怅为行人
　　西川独孤侍御见寄七言四韵一来为郡翰墨都捐逮此酬荅诚乖拙速
　　百雉层城上将坛列营西照雪峰寒文章立事须铭鼎谈笑论功耻据鞍草檄青油推健笔曵裾黄阁耸危冠双金未比三年字负弩空慙知者难
　　息舟荆溪入阳羡南山游善权寺呈李功曹巨
　　结缆兰渚晓柴车上连冈晏温值初霁去绕山河长献嵗氷雪尽细泉生路傍行披烟杉入激澜横石梁层阁表精庐飞甍切云翔冲襟得髙步清眺极逺方潭嶂积佳气荑英多早芳具观泽国秀重使春心伤念遵烦促途荣利骛隟光勉君脱冠意共匿无何乡
　　永宁里园亭休沐怅然成咏
　　云景含初夏休归曲陌深幽帘宜永日珍树始清隂迟客唯长簟忘言有匣琴画披灵物态书见古人心芳草多留步鲜飊自满襟劳形非立事萧洒去头簪
　　长孙佐辅十三首【徳宗时人弟公辅为吉州刺史佐辅往依焉】
　　寻山家
　　独访山家歇还涉茅屋斜连隔松叶主人闻语未开门绕篱野菜飞黄蝶
　　荅边信
　　征人去年戍辽水夜得边书字盈纸挥刀就烛裁红绮结作同心荅千里君寄边书书莫絶妾荅同心心自结同心再解心不离书字频看字愁灭结成一夜和泪封贮书只在懐袖中莫如书字固难乆愿学同心长可同
　　山居雨霁即事
　　结茅苍岭下自与喧卑隔况值雷雨晴郊原转岑寂出门看反照绕屋残溜滴古路絶人行荒陂响蝼蝈篱崩豆蔓圃壊牛羊迹断续古祠鸦髙低逺村笛喜闻东臯润欲往未通屐杖防试危桥攀萝瞰苔壁隣翁夜相访缓酌聊跂石新月出污罇浮云在巾舄常隳腐儒操谬习经邦画有待时未知非闗慕沮溺
　　拟古咏河边枯树
　　野火烧枝水洗根数围枯树半心存应是无机承雨露却将春色寄苔痕
　　对镜吟
　　忆昔逢君新纳娉青铜铸出千年镜意怜光彩固无瑕义比恩情永相映每将鉴兼鉴心鉴来不辍情逾深君非结心空结带结处尚新恩已背开帘览镜悲难语对相看孟门阻掩匣徒慙双鳯飞悬台欲効孤鸾舞妆成持照尚当时只畏愁多遽变衰昔日照来人共许今朝照罢自生疑镜上有尘犹可拂君恩讵肯无回时
　　南中客舍对雨送故人归北
　　猿声啾啾雁声苦卷帘相对愁不语几年客呉君在楚况送君归我犹阻家书作得不忍封北风吹断堦前雨
　　杭州秋日留别故友
　　相见又相别大江秋水深悲欢一世事去住两乡心淅沥篱下叶凄清堦上琴独随孤棹去何处更同衾
　　闗山月
　　凄凄还切切戍客多离别何处最伤心闗山见秋月闗月竟如何由来逺近过始经莵塞终绕白狼河忽忆秦楼妇流光应共有已得并蛾眉还知揽纎手去嵗照同行比翼复连形今宵照独立顾影自茕茕余晖渐西落夜夜看如昨借问映旌旗何如鉴帷幙拂晓朔风悲蓬惊雁不飞几时征戍罢还向月中归
　　别友人
　　愁多不忍醒时别想极还寻静处行谁遣同衾又分手不如行路本无情
　　山行书事
