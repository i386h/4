<!-- { "loadSidebar": true } -->
　　朝朝春事晩泛泛行舟逺淮海思无穷悠飏烟景中幸将仙子去复与故人同高枕随流水轻帆任逺风钟声野寺迥草色古城空送别高台上徘徊共惆怅悬知白日斜定是犹相望
　　屏风上各赋一物得携琴客
　　不是向空林应当就磐石白云知隐处芳草迷行迹如何祗役心见尔携琴客
　　独孤中丞筵陪饯韦使君赴升州
　　中司龙节贵上客虎符新地控吴襟带才光汉搢绅泛舟应度腊入境便行春何处歌来暮长江建业人酬李郎中侍御秋夜登福州城楼见寄
　　辛勤万里道萧索九秋残月照闽中夜天凝海上寒王程无地逺主意在人安遥寄登楼作空知行路难
　　送元晟还于潜山所居
　　深山秋事早归去复何如裛露收新稼迎寒葺旧庐题诗即招隐作赋是闲居别后空相忆嵇康嬾寄书
　　送康判官往新安赋得江路西南永
　　不向新安去那知江路长猿声比庐霍水色胜潇湘驿树收残雨渔家带夕阳何须愁旅泊使者有辉光
　　酬卢十一过宿
　　乞还方未遂日夕望云林况复逢春草何劳问此心闲门公务散枉策故情深遥夜他乡酒同君梁甫吟
　　三月三日义兴李明府后亭泛舟
　　江南烟景复如何闻道新亭更可过处处蓺兰春浦绿萋萋借草逺山多壶觞须就陶彭泽风俗犹传晋永和更使轻桡徐转去微风落日水增波
　　酬裴十四【得宴字】
　　淮海各聨翩三年方一见素心终不易髪何须变旧国想平陵春山满阳羡邻鸡莫遽唱共惜良宵宴
　　夜集张諲所居【得飘字】
　　江南成久客门馆日萧条唯有图书在多伤鬓髪凋诸生陪讲诵稚子给渔樵虚室寒灯静空阶落叶飘沧洲自有趣谁道隐须招
　　送顾苌往新安
　　由来山水客复道向新安半是乘潮便全非行路难晨装林月在野饭浦沙寒严子千年后何人钓旧滩
　　送段明府
　　遥夜此何其霜空殊杳霭方嗟异乡别暂是同心会海林秋更疎野水寒犹大离人转吴岫旅雁从燕塞日夕望前期劳心白云外
　　送王司直
　　西塞云山逺东风道路长人心胜潮水相送过浔阳
　　同李苏州伤美人
　　玉佩石榴裙当年嫁使君专房独见宠倾国众皆闻歌舞常无对幽明忽此分阳台千万里何处作行云
　　题高云客舍
　　孤兴日自深浮云非所仰窗中西城峻树外东川广晏起簪葛巾闲吟倚藜杖阮公道在醉庄子生恒养五栁转扶疎千峰恣来往清秋香秔获白露寒菜长吴国滞风烟平陵延梦想时人趣缨弁高鸟违罗网世事徒纠纷吾心方浩荡唯将山与水处处谐眞赏
　　同诸公有懐絶句
　　旧国迷江树他乡近海门移家南渡久童稚解方言
　　送李录事赴饶州
　　北人南去雪纷纷雁叫汀沙不可闻积水长天随逺客荒城极浦足寒云山从建业千峰出江至浔阳九派分借问督邮才弱冠府中年少不如君
　　寄高云
　　南徐风日好怅望毗陵道毗陵有故人一见恨无因独恋青山久唯令白髪新每嫌持手板时见着头巾烟景临寒食农桑起仲春家贫仍嗜酒生事今何有芳草遍江南劳心忆携手
　　酬权器
　　南望江南满山雪此情惆怅将谁说徒随羣吏不曾闲顾与诸生为久别闻君静坐转耽书种树葺茅还旧居终日白云应自足明年芳草又何如人生有懐苦不展出入公门犹未免回舟朝夕待春风先报华阳洞深浅











　　唐百家诗选卷九
　　钦定四库全书
　　唐百家诗选卷十
　　宋　王安石　编
　　皇甫冉下六十五首
　　奉和徐州王相公彭祖井之作
　　上公旌节在徐方旧井莓苔近寝堂访古因知彭祖宅得仙何必葛洪乡清虚不共春池竞盥潄偏宜夏日长闻道延年如玉液欲将调鼎献明光
　　又和雪
　　春雪偏当夜暄风却变寒庭深不复扫城晓更宜看命酒闲令酌披裘晩未冠连营鼓角动忽似战桑干
　　送萧处士
　　惆怅烟郊晩依然此送君长河隔旅梦浮客伴孤云淇上春山直黎阳大道分西陵傥一吊应有士衡文
　　之京留别刘方平
　　客子慕俦侣含凄整晨装邀欢日不足况乃前期长离袂惜嘉月逺懐劳折芳迟迟越二陵回首但苍茫乔木清宿雨故关愁夕阳人言长安乐其奈缅相望
　　出塞
　　吹角出塞门前瞻即胡地三军尽回首皆洒望乡泪转念关山长行看风景异由来征戍客各负轻生义
　　馆陶李丞旧居
　　盛名天下挹余芳弃置终身不拜郎词藻世传平子赋园林人比郑公乡门前坠叶浮秋水篱外寒臯带夕阳日日青松成古木祗应来者为心伤
　　送刘兵曹还陇山居
　　离堂徒防语行子但悲辛虽是还家路终为上陇人先秋雪已满近夏草初新唯有闻羌笛梅花曲里春
　　同裴少府安居寺对雨
　　共结寻眞会还当退食初鑪烟云气合林叶雨声余溽暑销珍簟浮凉入绮疏归心从念逺懐此复何如
　　赠郑山人
　　白首沧洲客陶然得此生厐公采药去莱氏与妻行乍见还州里全非隐姓名枉帆临海峤贳酒秣陵城伐木吴山晓持竿越水清家人忘贫贱物外任衰荣忽尔辞林壑高歌至上京避喧心已惯念逺梦频成石路寒花发江田腊雪明纁傥有命何以遂躬耕
　　寄刘八山中
　　东臯若近逺苦雨隔还期闰岁风霜晩山田收获迟茅檐燕去后樵路菊黄时平子游都久知君坐见嗤
　　杂言无锡惠山寺流泉歌
　　寺有泉兮泉在山锵金鸣玉兮长潺潺作潭镜兮澄寺内泛岩花兮到人间土膏脉动知春早隈隩隂深长苔草处处萦回石磴喧朝朝盥潄山僧老林松自古草自新清流活活无冬春任疏凿兮与汲引若有意兮山中人偏依佛界通仙境明灭玲珑林岭宛如太室临九潭讵减天台望三井我来结绶未经秋已厌微官忆旧游且复迟回犹未去此心只为灵泉留
　　田家作
　　卧见高原烧闲寻空谷泉土膏消腊后麦陇发春前药验桐君录心齐庄子篇荒村三数处衰栁百余年好就山僧去时过野舍眠汲流宁厌逺卜地本求偏向子谙樵路陶家置黍田雪峰明晩景风雁急寒天且复冠名鹖宁知冕戴蝉问津夫子倦荷蓧丈人贤顾物皆从尔求心正傥然嵇康懒慢性祗自恋风烟
　　寄刘方平
　　十年不出蹊林中一朝结束甘从戎严子持竿心寂歴寥落荒篱遮旧宅终日碧湍声自喧暮秋黄菊花谁摘毎望南峰如对君昨来不见多寒云石径幽人何所在玉泉疎钟时独闻与君从来同语黙岂是悠悠但相识天畔三秋空复情袖中一字无由得世人易合复易离故交弃置求新知叹息青青长不改岁寒霜雪贞松枝
　　温汤即事
　　天仗星辰转霜冬景气和树含温液润山入缭垣多丞相金钱赐平阳玉辇过鲁人求一谒无路独如何
　　送张南史【效何记室体】
　　马卿工词赋位下年将暮谢客爱云山家贫身不闲风波杳未极几处逢相识富贵人更变谁能念贫贱岸有经霜草林有故年枝俱应待春色独使客心悲
　　送孔巢父赴河南军【得河字】
　　江城相送阻烟波况复新秋一雁过闻道全师征北虏更言诸将会南河边心杳杳乡人絶塞草青青战马多共许陈琳工奏记知君名宦未蹉跎
　　和元中丞奉使承恩还终南旧居
　　轩车寻旧隐宾从满郊园萧散烟霞兴殷勤故老言谢公山不改陶令菊犹存苔藓侵垂钓松篁长闭门风霜清吏亊江海谕君恩祗召趋宣室沈冥在一论
　　酬李司兵直夜见寄
　　江城闻鼓角旅宿复何如寒月清宵半春风旧岁余徒云资薄禄未必胜闲居见欲扁舟去谁能畏简书
　　送薛判官之越
　　时艰自多务职小亦求贤道路无辞逺云山并在前樟亭待潮处已是越人烟
　　同温丹徒登万岁楼
　　高楼独上思依依极浦遥山合翠微江客不堪频北望塞鸿何事复南飞丹阳古渡寒烟积瓜步空洲逺树稀闻道王师犹转战谁能谈笑解重围
　　送邹判官赴河南
　　看君发原隰四牡去皇皇始罢沧江吏还随粉署郎海圻军未息河畔岁仍荒征税人全少榛芜虏近亡所行知宋逺相隔叹淮长早晩裁书寄银钩伫八行
　　宿淮隂南楼酬常伯熊
　　淮隂日落上南楼乔木荒城古渡头浦外野风初入户窗中海月早知秋沧波一望通千里画角三声起百忧独立宵分逺来客烦君步屐忽相求
　　小江懐灵一上人【六言】
　　江上年年春早津头日日人行借问山隂逺近犹闻薄暮钟声
　　送唐别驾赴郢州
　　莫叹辞家逺方看佐郡荣长林通楚塞高岭见秦城雪向峣关下人从郢路迎翩翩骏马去自是少年行
　　酬李补阙
　　十年归客但心伤三径无人已自荒夕宿灵台伴烟月晨趋建礼逐衣裳久因麋鹿随丰草谬荷鹓鸾借末行纵有谏书犹未献春风拂地日空长
　　同韩给事观毕给事画松石【入声】
　　海峤微茫那得到楚关迢递心空忆夕郎善画岩间松逺意幽姿此何极千条万叶纷异状虎伏螭盘争劲力扶疎半映晩天青凝澹全和曙云黒烟笼月照安可道雨湿风吹未曾息能将积雪辨晴光每与连峰作寒色龙楼不竞繁花吐骑省偏宜遥夜直罗浮道士访移来少室山僧旧应识掖垣深沉昼无事终日亭亭在人侧古槐衰栁宁足论还对罘罳列行植
　　送令狐明府
　　行当腊候晩共惜岁隂残闻道巴山逺如何蜀路难荒林藏积雪乱石起惊湍君有亲人术应令劳者安
　　送从侄栖闲律师
　　能知出世法讵有在家心南院开门送东山策杖寻经年期故里及夏到空林念逺长劳望朝朝草色深
　　舟中送李观
　　江南近别亦依依山晩川长客伴稀独坐相思计行日出门临水望君归
　　故齐王赠承天皇帝挽歌
　　礼盛追崇日人知友悌恩旧居从代邸新垅入文园鸿寳仙书秘龙旂帝服尊苍苍松里月万古此高原
　　赠恭顺皇后挽歌
　　徂谢年方久哀荣事独稀虽殊百两迓同是九泉归诏使传金册神人送玉衣空山竟不从宁肯学湘妃
　　送太常大夫加散骑常侍赴朔方
　　故垒烟尘促新军河塞间金貂宠汉将玉节度萧关散漫沙中雪依稀漠口山人知窦车骑计日勒铭还
　　送王翁信还剡中旧居
　　海岸耕残雪溪沙钓夕阳家中何所有春草渐看长
　　奉寄皇甫补阙【张继作附此】
　　京口情人别久扬州估客来疎潮至浔阳回去相思无处通书
　　酬张继【并序】
　　懿孙余之旧好祗役武昌有六言诗见懐今以七言裁答葢拙于事者繁而费
　　怅望南徐登北固迢迢西塞限东关落日临川问音信寒潮唯带夕阳还
　　送栁八员外赴江西
　　岐路无穷极长江九派分行人随旅雁楚树入湘云久在征南役何殊蓟北勲离心不可问岁暮雪纷纷
　　送陆潜夫【并序】
　　顷者江淮征鎭屡有抡才之举子不列焉有司之过子方耕山钓湖避人如逃寇徒欲罗高鸿捕深鱼穷年竭日甚不可得也今齿髪向暮执劳无力众雏嗷嗷开口待哺如有知者子其行乎无为自苦
　　高山迥欲登逺水深难渡杳杳复漫漫行人别家去
　　又得云字
　　何事千年遇圣君坐令双鬓老如云南行更入山深浅岐路悠悠水自分
　　又送陆潜夫延陵寻友
　　登山自补屐访友不赍粮坐歇青枫晩行吟白日长人烟隔水见草气入林香谁作招寻侣清斋宿紫阳
　　送郑二堪之茅山【六言】
　　水流絶涧终日草长深山暮春犬吠鸡鸣几处条桑种杏何人
　　问李二司直所居云山
