<!-- { "loadSidebar": true } -->
　　忆昔鄱阳旅游日曽听南家争捣衣今夜重闻旧砧杵当时还见鴈南飞
　　旅次铜山途中先寄温州韩使君
　　乱山沧海曲中有横阳道束马过铜梁苕华坐堪老鸩鸣高崖裂熊鬬深树倒絶壑无坤维重林失苍昊跻攀寡俦侣扶接念舆皁俛仰栗嵌空无因掇灵草梯穷闻戍鼔魂续赖丘祷蔽豁天地归萦纡村落好悠悠思蒋径扰扰愧商皓驰想永嘉侯应伤此怀抱
　　题徐穉湖亭
　　伏龙山横洲渚地人如白苹自生死洪崖成道二千年唯有徐君播青史
　　泉州刺桐花咏
　　猗猗小艶夹通衢晴日薰风笑越姝只是红芳移不得刺桐屏障满中都
　　李群玉七首【字文山澧州人大中中宰相崔进其诗以处士除文馆校书郎】经费拾遗所居呈封员外
　　云卧竟不起少微空陨光惟应孔北海为立郑公乡旧馆苔藓合幽斋松菊荒空余书带草日日上堦长
　　古镜
　　明月何处来朦胧在人境得非轩辕作妙絶世莫并瑶匣开旭日白电走孤影澄一尺天彻底函霜景氷辉凛毛发使我肝胆冷忽惊行深幽面落九秋井云天入掌握爽朗神魄静不必负局仙金沙发光炯隂沉畜灵怪可与天地永恐为悲龙吟飞去在俄顷
　　伤思
　　八月白露浓芙蓉抱香死红枯金粉堕寥落寒塘水西风团叶下叠縠参差起不见棹歌人空垂緑房子
　　洞庭入澧江寄巴丘故人
　　四月桑半枝吴蚕初弄丝江行好风日燕舞轻波时去事旋成梦来欢难预期唯凭东流水日夜寄相思自澧浦东游江表途出巴丘投员外从公虞
　　短翮后飞者前攀鸾鹤翔力微应万里矫首空苍苍谁昔探花源考槃西岳阳高风动商洛绮皓无馨香一朝下蒲轮清辉照岩廊孤醒立众醉古道何由昌经术震浮荡国风扫齐梁文襟即圃笔下成琳琅霞水散吟啸松筠奉琴觞氷壶避皎洁武库羞锋铓小子书代耕束发颇自强难哉水投石壮志空摧藏十年侣鱼垂发在三湘巴歌掩白雪鲍肆埋兰芳骚雅道未消何忧名不彰饥寒束困厄黙塞飞星霜百志一不成东波掷年光尘生脱粟甑万里违高堂中夜恨火来焚烧九回肠平明梁山泪縁枕霑匡床依泊洞庭波木叶忽已黄哀碪捣秋色晓月啼寒螀复此棹孤舟云涛浩茫茫朱门待媒贽短褐谁揄扬仰羡野陂凫无心忧稻粱不如天边鴈南北皆成行男儿白日闲变化未可量所希困辱地剪拂成腾骧咋笔话肝肺咏兹枯鱼章何由首西路目断白云乡
　　洞庭驿楼雪夜宴集奉赠前湘州张员外
　　昔与张湘州闲登岳阳楼目穷衡巫表兴尽荆吴秋掷笔落郢曲巴人不能酬是时簪裾防景物穷冥搜谬忝玳筵秀得陪文苑游几篇云楣上风雨沈银钩
　　卢溪道中
　　晓发潺湲亭夜泊潺湲水风篁拂石濑琴声九十里光奔觉来眼寒落梦中耳曽向三峡行巴江亦如此
　　章孝标一首【太和中为山南东道从事试大理评事】
　　长安秋夜
　　田家无五行水旱卜蛙声牛犊乗春放儿孙候暖耕池塘烟未起桑柘雨初晴嵗晩香醪熟村村自送迎
　　马戴三首【博士】
　　易水怀古
　　荆卿西去不复返易水东流无尽期落日萧条蓟城北黄沙白草任风吹
　　送客南游
　　拟卜何山隠高秋指岳阳苇干云梦色橘熟洞庭香疎雨残虹影回云背鸟行灵均如可问一为哭清湘
　　寄襄阳王公子
　　君马勒金羁君家贮玉笄白云登岘首碧树醉铜鞮泽广荆州北山多汉水西鹿门知不隠芳草自萋萋
　　刘得仁二首
　　题邵公院
　　无事门多掩隂阶竹扫苔劲风吹雪聚渴鸟啄氷开树向寒山得人从瀑布来终期天目老擎锡逐云回
　　悲老宫人
　　白发宫娃不解悲满头犹自挿花枝曽縁玉貌君王宠准拟人看似旧时
　　高蟾三首
　　春
　　明月断魂清蔼蔼平芜归思緑迢迢人生莫遣头如雪纵得春风亦不销
　　灞陵亭
　　一条归梦朱直一片离心白羽轻明日灞陵新霁后马头烟树緑相迎
　　偶作
　　丁当玉佩三更雨平帖金闺一觉云明日薄情何处去风流春水不知君
　　崔涂八首【字礼仙光啓四年登进士第】
　　夕次洛阳道中
　　秋风吹故城城下独吟行高树鸟已息古原人尚耕流年川暗度往事月空明不复叹岐路马前尘夜生
　　春夕旅怀
　　水流花谢两无情送尽东风过楚城蝴蝶梦中家万里杜鹃枝上月三更故园书动经年絶华发春唯两鬓生自是不归归便得五湖烟景有谁争
　　上已日永崇里言怀
　　未敢分明赏物华十年如见梦中花游人过尽衡门掩独自凭栏到日斜
　　蜀城春望
　　天涯憔悴身一望一沾巾在处有芳草满城无故人怀材皆得路失计独伤春青镜不忍照鬓毛应更新
　　鹦鹉洲春眺
　　怅望春襟郁未开重临鹦鹉益堪哀曹瞒尚不能容物黄祖何因解爱才幽岛暖闻燕鴈去晓江晴觉蜀波来谁人正得风涛便一防轻帆万里回
　　感花
　　绣軶香韀夜不归少年争忍最红枝东风一阵黄昬雨又到繁华梦觉时
　　过陶徴君旧居
　　陶令曽居此弄琴遗世情田园三亩緑轩冕一铢轻衰栁自无主白云犹可耕不随陵谷变应只有高名
　　孤鴈
　　几行归塞尽念尔独何之暮雨相呼失寒塘欲下迟渚云低暗渡关月冷相随未必逢矰缴孤飞自可疑

　　唐百家诗选巻十七
　　钦定四库全书
　　唐百家诗选巻十八
　　宋　王安石　编
　　李郢十八首【字楚望大中中进士及第为藩鎭从事兼侍御史】
　　夏日登信州北楼
　　高楼上长望百里见灵山雨歇河珠定云开谷鸟还田苗映林合牛犊傍村闲始得销忧处蝉声催入关
　　春晩题山家
　　偶与樵人熟春残日日来依冈寻紫蕨挽树得青梅燕静衔泥起蜂喧抱蘂回嫩茶重搅緑新酒略吹醅漠漠蚕生纸涓涓水弄苔丁香正堪结留步小庭隈
　　送人之岭南
　　关山迢递古交州嵗晏怜君走马游谢氏海边逢素女越王潭上见青牛蒿台月照啼猿曙石室烟含古桂秋回望长安五千里刺桐花下莫淹留
　　江亭春霁
　　江蓠漠漠荇田田江上云亭霁景鲜蜀客帆樯背归燕楚山花木怨啼鹃春风掩映千门栁晩色凄寒万井烟金磬泠泠水南寺上方僧室翠微连
　　友人适越路过桐庐寄题江驿
　　桐庐县前洲渚平桐庐江上晩潮生莫言独有山川秀过日仍闻官长清麦垅虚凉当水店鲈鱼鲜美称莼羮王孙客棹残春去相送河桥羡此行
　　秦处士移家富阳发樟亭怀寄
　　潮落空江洲渚生知君已上富春亭常闻郭邑山多秀更说官寮眼尽青离别几宵魂耿耿相思一坐发星星仙翁白石高歌调无复松斋半夜听
　　暮春山行田家歇马
　　雨湿菰蒲斜日明茅厨煮蠒掉车声青上竹一种色黄蝶隔溪无限情何处樵渔将逺饷故园田土忆春耕千峰霭霭水潏潏羸马此中愁独行
　　孔雀
　　越鸟青春好顔色晴轩入戸看呫衣一身金翠画不得万里山川来者稀丝竹惯听时独舞楼台初上欲孤飞刺桐花谢芳草歇南国同巢应望归
　　茶山贡焙歌
　　使君爱客情无已客在金台价难比春风三月贡茶时尽逐红旌到山里焙中清晓朱门开筐箱渐见新芽来陵烟触露不停采官家赤印连帖催朝饥暮匐谁兴哀喧阗竞纳不盈掬一时一饷还成堆蒸之馥之香胜梅研膏架动轰如雷茶成拜表贡天子万人争噉春山摧驲骑鞭声砉流电半夜驱夫谁复见十日王程路四千到时须及清明宴吾君可谓纳谏君谏官不谏何由闻九重城里虽旰食天涯吏役长纷纷使君忧民惨容色就焙尝茶坐诸客几回到口重咨嗟嫩緑鲜芳出何力山中有酒亦有歌乐营房戸皆仙家仙家十队酒百斛金丝宴馔随经过使君是日忧思多客亦无言徴绮罗殷勤绕焙复长叹官府例成期如何吴民吴民莫憔悴使君作相期苏尔
　　江亭晩秋
　　碧江凉冷鴈来疎闲看江云思有余秋馆池亭荷叶歇野人篱落豆花初无愁自得仙翁术多病能忘太史书闻说故园香稻熟片帆归去就鲈鱼
　　鹅儿
　　腊后闲行村舍边黄鹅清水眞可怜何穷散乱随新草永日淹留在野田无事群鸣遮水际争来引颈逼人前风吹楚泽蒹葭暮看下寒溪逐去船
　　送刘谷
　　村桥西路雪初晴云暖沙干马足轻寒涧渡头芳草色新梅岭外鹧鸪声邮亭已送征车发山馆谁将候火迎落日千峰转迢递知君回首望高城
　　江上逢王将军
　　虬须憔悴羽林郎曾入甘泉侍武皇雕没夜云知御苑马随春仗识天香五湖归去孤舟月六国平来两鬓霜唯有桓伊江上笛卧吹三弄送残阳
　　秋晩寄题陆勲校书义兴禅居时淮南从事
　　禅居秋草晩萧索异前时莲幙青云贵翺翔絶后期藓房柽架掩山砌石盆欹剑防晨趋静笙歌夜散迟谷寒霜狖寂林晩磬虫悲惠逺烟霞在方平屦杖随骨清须贵达神重有威仪万卒千蹄马横鞭从信骑
　　酬友人春暮寄枳花茶
　　昨日东风吹枳花酒醒春晩一瓯茶如云正护幽人壍似雪才分野老家金饼拍成和雨露玉尘煎出照烟霞相如病渴今全校不羡生台白颈鵶【司马相如故事】
　　郢自街西醉归马鞭坠失崔员外赵秘书知其阙用皆许见贻俄顷之间二信俱至短长坚重价不相饶輙抒短章仰酬珍锡
　　蜀岩隂面冷冥冥偃雪欺霜半露青铦刃剪裁多鹊媚细鞘挥拂带龙腥崖垂万仞知无影藓渍千年合有灵兰省贵寮蓬阁吏一时缄赠到云亭
　　即目
　　自笑腾腾者非憨又不狂何为跧似防而复怯于麞落拓无生计伶俜恋酒乡冥搜得诗窟偶战出文场爱雪愁冬尽怀人觉夜长石楼多爽气柽案有余香运去非关拙时来不在忙平生两闲暇孤趣满沧浪
　　罗敷东馆亭下流泉云至前山拥咽经嵗移时掬弄惆怅成章
　　看山亭下小鸣泉呜咽难通亦可怜惆怅无人为疎凿拥愁含恨过年年
　　薛逢三首【咸通初为嘉州刺史将作监】
　　偶题黄花驿
　　孤戍迢迢蜀路长鸟鸣山馆客思乡更看絶顶烟霞外数树岩花照夕阳
　　凉州词
　　昨夜蕃军报国讐沙州都护破凉州黄河九曲今归汉塞外纵横战血流
　　宫词河满子
　　系马宫槐老持杯店菊黄故交今不见流恨满川光
　　郑畋一首
　　谒升仙太子庙
　　在昔灵王子吹笙遡泬寥六宫攀不住三岛互相招亡国原陵古宾天嵗月遥无蹊窥海曲有庙访山椒石帐龙拱云楼彩翠销露坛装琬琰眞像写松乔珠馆青童宴琳宫阿母朝气舆仙女侍天马吏兵调湘妓红丝瑟秦郎白管箫西城邀绰约南岳命娇娆句曲觞金洞天台啸石桥晩花珠弄蘂春茹玉生苗二景神光秘三元宝箓饶雾垂鸦翅发氷束虎章腰鹤驭争衔箭龙妃各献绡衣从星渚浣丹就日宫烧物外花常满人间叶自凋望台悲汉戾阅水笑梁昭古殿香残地荒堦栁长条几曽期七日无复降重霄嵩岭絙天汉伊澜入海潮何由得眞诀使我佩环飘
　　薛能二十八首
　　龙门八韵
　　河浸华夷濶山横宇宙雄高波万丈泻夏禹几年功川迸晴明雨林生旦暮风人看翻进退鸟性断西东气逐云归海声驱石落空近身毛乍竖当面语难通沸沫归何处盘涡傍此中从来化鬐者攀去路应同
　　送李溟出塞
　　边城官尚恶况乃是羇游别路应相忆离亭更少留黄沙人外濶飞雪马前稠甚险穹庐宿无为过代州
　　山中寻僧
