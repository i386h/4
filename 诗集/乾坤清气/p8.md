<!-- { "loadSidebar": true } -->
　　姑苏城外江水緑姑苏台是吴王筑吴王宴罢越王来馆娃夜冷宫门开落花飞去春无迹江边却起姑苏驿马头旌节何皇皇吏传呼谒道傍孤山梅白堤栁黄相君入坐中书堂
　　送泾王府蒲司马西还
　　重弓满引鸣镝和翻身跃马渡长河日高射猎王半醉军中司马功最多白狼西来献天子腰间玉龙鳞甲紫寳书缄奏动宸京黄封御酒贶边城蒲汭鞠几千里芳草萋萋春似水鸟声山色不胜情枚生作赋才难比
　　送张介臣伴读归省济南
　　白天迷蒙日脚消雪花散落风飘萧重裘着体如压铁呼酒不来寒正骄东风匹马去千里仰视王屋当云霄到家方慰母心喜入门更聴儿啼娇华灯夜照舞衣热彷佛鸣鳯和笙箫暗黄着栁垂长条虎闱春信趣还镳一杯迟子城南桥
　　题蘓武李陵泣别图　　　欧阳检伯恭
　　浚稽山前箭如雨渤海岸边羝不乳同是肝肠十九年白髪君归朝故主臣心有血一斗许亦欲随君归衅鼓五千健儿五千母臣若独归魂魄苦空将老涙寄君归归洒茂陵坟上土
　　题金宣孝太子墨竹　　　　张翥仲举
　　少海神光射天起中有蟠龙龙有子混同江声何处来巻作琳琅墨池水蜿蜒歘起鳞甲张蜕骨立化千筼筜一朝侍臣抱髯泣鹤驾不归云路长百年梁苑陵谷变流落人间能几见明昌内府应秘藏小字亲题保成殿吁嗟帝子真天人此君亦作天人真君不见洋州老太守挥洒虽工无此神
　　题李白观泉图
　　玻瓈杯中春酒緑醉墨淋漓牡丹曲平生合置七寳床白苎乌纱美如玉阿瞒荒宴百不理宁计宫花衘野鹿何物老妪生此儿偷向金鸡帐中高将军才奴耳误使脱靴吾所辱要留汗袜踏鲸鱼鼠子何堪烦一蹴寻常沟渎不可濯何处容伸遭汚足翩然却下匡庐云五老峰前防飞瀑
　　周昉按乐图
　　美人按乐春昼长緑鬟翠袖双鸣珰玉箫高吹银管二十三啼鳯凰后来知是调筝手窈窕傍聴曽误否梁州徧彻六么翻此曲惟应天上有行云不动莫雨生流莺瞥目飞鸿惊宫驰羽疾争新声花月六宫无限情君不见后庭玉树棃园谱日日君王醉歌舞一朝鼙鼓动地来禄儿危似韩擒虎丹青纵复工何益由来嗜音必亡国田家机杼人不知好写豳风劝蚕织
　　緑玉连环歌为邢从周典簿作
　　于阗河头夜光发赤髯贾胡采明月中有美璞凝寒晶惟有鬼工能琢成伊谁得此邢公子示我緑玉双连环怳如空碧虹气垂半隠青瑶蟾一规展之两环不盈尺叠作团团小苍璧縠文错落映雷文宛是昆吾寳刀刻庐陵学士癖好竒辨古重以琼琚词珊瑚佩钩讵可数我疑制自金源时集贤仙公丈人行鳯阁舍人文有様请君留束锦宫袍待防挥毫玉堂上
　　入京　　　　　　　　　　危素太朴
　　春风浩荡吹江南危子行年二十三长謡空谷天荡荡剑倚白日风潭潭气高却怪星象动身在肯为饥寒贪宫中圣人朝万国臣抱犂锄在山泽中年读书空自劳三岛求仙岂能得齿牙未落心未摧欲奏长防天门开周公仲尼没已久麒麟鳯凰去不来世无忠臣与孝子四海风俗何由回
　　徐人歌
　　季子有剑秋水色徐君见之惜不得徐君墓上荒草寒季子解剑挂树间一生一死见交义嗟哉延陵吴季子

　　乾坤清气巻四
　　钦定四库全书
　　乾坤清气巻五
　　明　偶桓　编
　　七言古诗
　　望峄山　　　　　　　　鲜于枢伯机
　　东方巨镇宗岱宗羣山列侍臣妾同西南崛起一万仞却立不屈如争雄何年天皇下星宫堕地化作青芙蓉外如刻削中崆峒阆风圃遥相通我昔东游访青童羣仙招我游中峯悔不絶粒巢云松失身误落尘网中如今可望不可到舟空羡南飞鸿神仙可学事已晚安用屑屑悲秋蓬吾闻峄阳有孤桐鳯凰鸣处朝阳红安得斵为寳琴献天子为民解愠歌南风
　　木牛歌　　　　　　　　　刘诜桂翁
　　吾闻景升飬牛千斤肥椎之不了士卒饥王生号牛八百里徒莹蹄角将何为此犹虚名乏实用负任毫末了不支何如武侯象其似独化枯槁为神竒平生忧人不自食饷运常饱千里师刳心俯首竭筋骨气象深穏人谁疑中多抱负外迟钝论功犹胜狂犊驰虽无奋劳効畊种尚以防力禆兴衰自期中道可不废虽有捷径宁能追惜哉清渭不可渡未得束载四海随我常读书论成败魏不足控为吴持江陵蹶羽子规衂郿南衰髪秋风知前谋既轻后过重天意蹉跌长如兹浩歌木牛感豪杰空有遗恨供人知
　　天马歌赠甲寅进士陈所安
　　房星夜堕荥波中骅骝奋出如飞龙昂头星宫逐枉矢振鬛云阙追天风汉家将军三十六分道出塞争竒功当时一耀万里尽蹴蹋少海霓旌红韩哀谢舆伯乐去蹶块误落奚官庸十年皁枥食不饱虽有骏步难争雄春随锦鞯北陵北秋卧衰草东阡东时从驽骀饮沙涧未免泥滓沾风鬃夜寒苜蓿山谷逈长嘶落月天地空时平文轨明荡荡万里穹荒无虎帐交河不用踏层氷褁足山城学驯象吾闻天子之廐十二闲骥騄并收无弃放金根云防出都门唤取雍容肃仙仗
　　送刘玉成之杭
　　钱塘之景天下无我昔未游知画图吴王防槛神仙壶沙河灯火锦绣衢四城翠翘上灵隠万家画舫游西湖孤村梅花白雪庐大堤杨栁黄金株百年风物未尽改游子那得闻其初钱王觚棱堕秋芜赵家宫殿佛鼓喧朝晡西风吹潮落越峤夜角呼月沈姑苏刘郎妙趣世希有五色粲烂披珊瑚请君一往览古昔酹以千斛之酒鵞黄酥写以文考赋鲁城之笔千万字吹以东坡吊孟徳之箫声呜呜归来锦囊压蹇驴与君共簸明月珠
　　题文山衡阳跃马图和须溪韵
　　将军紫绶驰燕然丞相白髪祁山前重瞳悲歌泣虞美伏波眼穿鸢堕水英雄相望千万年西风荒草迷五原延秋王孙折金鞭女墙明月铜駞闲衡山春浓风日好紫缰电转人未老岂知蹶块追海横海天如雪狂澜倒玉楼十二春衣妍流云却月争取怜落花金谷独一死苍旻不语丹心传刘家的卢空识意金粟龙媒俱久逝少年相对那得知掩图醉倚南风睡
　　铜雀砚　　　　　　　　周霆震亨逺
　　柏梁仙掌辞深殿西晋铜駞棘中见魏台片瓦阅兴亡流落人间还作砚无情漳水去不回西陵罢望余蒿莱分香卖履俱寂寞独此微物留余哀客卿子墨辞滂沛管城中书锋课最销磨不尽建安年照见奸雄心胆碎按头拂拭尘土昏几刼冷灰藏烧痕不足文房收薄用断砖残砾复谁论
　　杜鹃行
　　我不暇自哀古帝魂春来却念今王孙王孙马蹄去何处但见黄鹤落日故宇烟尘昏我昔蜀帝空名存絶怜王孙玉牒尊春宫天鵞压酥酪凝香夕帐貂皮温紫茸吴姬河西曲白马怯薛鹰绦扪居民只尺甚天上冠冕臣仆羣趋奔汉川一炬冦飞度四海寒食如荒村暴骸泣霜闗月老恨血埋雨江波浑投鞭七寳委道侧落花送客惭春恩劝归我亦久流落几欲出口声复吞莫道人生归去好江南无处吊王孙
　　骥羣空
　　幽燕之马毛骨殊龙种肇自昆崘墟百年帝业振长防玉帛万国同车书明堂大开武库列白日矫矫升天衢昨来毫頴吐芒角赤祲光怪干斗枢河流防徙渥洼竭天廐十二驽骀居中原尘起遂鼎沸御者抚辔空长吁盛衰反覆古来尔误国致此其谁欤英雄缓急何代无惠养汗血由攻驹五陵佳气毓神隽往问伯乐今何如
　　代北鹰
　　隂山角鹰距如铁天压穹庐饱霜雪御前校猎夸逺扬海口朔风吹地裂凴陵杀气隘原野走马身翻臂韝掣秋飞鸿鴈春燕莺分寸跻攀势县絶山东一夕尘沙黄狐兔根深豺虎穴古台寂寞呼不闻坐使荆榛徧城阙嗟哉尔曹既不能诉寃口流血又不是造天逢翼折上林供奉滥君恩架上锦绦长绾结偷生忍耻独何心天下滔滔同一辙
　　哀余淮南
　　昆仑烈风撼坤轴日车敛辔咸池浴六龙饮渴呼不闻赤螘蠭厌人肉荆襄弗支庐夀孤江东埽地如摧枯忠臣当代谁第一七载舒州天下无东南此地闗形胜天柱之峯屹千仞当年赤壁走曹瞒天为孙吴产公瑾我公千载遥相望﨑岖恒以弱击强孤城大小二百战食尽北拜天无光当闗拔剑苍龙吼尽室肯污奸党手摧锋阖郡无生降羣盗言之皆稽首堂堂省宪罗公卿建官分阃日募兵哀哉坐视无寸防遂使流血西江平向来不晓皇天意大将南征死相继一时贪暴聚庸才玩冦偷安饕富贵河流浩浩龙门西燕山万骑攒霜蹄英雄暴骨心未死去作海色催朝鸡玉衣飞舞空中见太息孤忠鏖百战五陵元气待天还睢阳谁续中丞传
　　哀李浔阳
　　蜀川防汉投匡庐浔阳之厄江西枢李侯伏节忠贯日存殁誓与城池俱夫何郡将弛练卒世禄忍负私其躯冦来谈笑启闗遁坐使邑井成丘墟侯时力疾短兵奋臣首当血心当刳魂归谒帝恸伏阙涂地肝脑民何辜臣衷愿沥付渠荅臣首欲飞宜仆姑誓坚洪壁殱众丑却埽淮蔡匡全吴黄尘四低黑风淡赤豹腾驾苍虬呼山川几刼铸英气上遡古昔谁其徒平原汗马河北重江淮安堵睢阳孤顔张凛凛心未死逈立千载诚相孚况闻有子殊激烈义在从父轻头颅石头之袁姑孰卞两间忠孝何时无纷纷卖降与弃甲仰视汗喘呀长吁惟公葢自元气立顾盻所取皆诗书当年射防首多士已分一念金无渝朂哉谋国慎所托古今大勇惟真儒
　　哀张千户
　　贯杨将军年十九祖父死边功不朽虎符前月始防官众议南征推好手奋身万众首搴旗偏锋再进深履危瘴烟毒雾晦白日饮血拔箭舆尸归闺中青年美如玉昨梦夫还儿在腹儿生夫死时日同忠在王家三世哭隂山之虎出文彪海鹰抱雏霜角遒雄心九死知不悔散入鼓角边城秋堂上老姑髪垂缕帐底儿啼泪如雨凄凉部曲旧营存千里魂归投幕府幙中大将坐封侯生平不识青海头
　　赠铁脚刘道人　　　　　冯子振海粟
　　道人铁脚更铁冠山人铁靣仍铁肝道人山人两相值靣色脚色俱苍寒道人锋棱厓骨削山人剑气星斗干山空人去夜猿别一苇北渡黄河干卢沟月湿波荡潏太行云皛峰防岏古来豪杰数燕代长毂騕褭榴花鞍呼鹰射鴈逐鸡狗脱手柘弹排金丸璧门双阙照燕碣虎豹蹲踞蛟龙盘布衣一语动万乘不识宰相为何官云飞风起对紫檀血指沥沥衷如丹尚方百奉謟骨裂山人九死圣度寛万里放还真堕甑回视岁月惊流湍南山清渭一梦觉但见落叶吹长安道人捶札未弃置欲刻朽骨为荣观野麋岂是麟阁具沧海自分终鱼竿穷林尺鷃无处着岂意思想南溟搏人间新贵夺纨绮曲眉婉娈浮山峦为渠向作白玉盘眼耳鼻舌浑热瞒刘郎他日高眼防归来取铗歌冯驩
　　送彭丙翁胡复初采诗　　　吴【缺】原可
　　君行为我观海潮淛江亭下风萧萧君行为我泛湖月蘓公堤上杨花雪只今何处不闻诗南音寥寥君得知海风吹寒翡翠尾秋露滴老珊瑚枝山川光怪岂敢閟采之采之尽君意愿君勿学梁昭明是非未定轻闲情愿君但似吴季子四海之风定谁美马蹄跌宕舆地开幽燕浩浩风云来丈夫西游今可矣前日江南数千里
　　别广西宪史张汉英　　　　陈【缺】涣翁
　　长吟不了秋堦蛩君饮不尽春江虹涓涓泠泠仙掌露落落穆穆长松风少年宪幙广西去意气倐忽超鸿蒙御史行部玉花骢南度瀚海君与同日出鳌头指若木月明鹏背防芙蓉有时调笑却蛟鳄赤手得珠龙伯宫君才一似列蕃货明犀色射珊瑚红象牙鹤顶世所有桂蠧盛以玻瓈钟归来老母怪方朔何事紫薇衣袖中剑光差差不可狎宁教小蛰全其锋愿君此行好自爱云气蓊蓊东崖东
