<!-- { "loadSidebar": true } -->
　　阿仙骑鲸白银阙醉折秋花餐玉屑霓裳曲散堕清尘凉夜素娥悲白髪玉轮碾香空翠寒流光万里君合懽大星渐低海色白髙斋翠影空团团万巻芳心期厚地憔悴秋香忍相弃百年空使富贵覊淮南小山归不归扶桑行送铦仲刚东归　　　丁复仲容
　　日出扶桑根日上扶桑顶海色秋茫茫天光何万顷扶桑日东出若木日西落日出天始明扶桑人不恶扶桑有国自鸿荒有国有人天性良亦复有君臣栋宇垂衣裳自古国有主不知何姓氏闻自周中王世嗣相传宗揖让至今惟一姓不识有兴亡君君臣臣父父子子至道之纲何弛何张且吾闻之扶桑之国人宁杀不受辱岂不谓死亦何短生亦何长身在义所耻身死义不忘皇元发仁被六合海服逺来贡大舶凌广洋陈辞极恳款器物尽精致黄金铸甲白日光大珠径寸夜发芒利刀截铁断两旁水玉拾海底湛澈团天浆竒才妙识不及数一一具献无诡藏上者国有使下者通贩啇年年以为常奈何汉中叶独用桑羊内府无钱愧张武大官小吏贪如狼懐金辱明主秽徳腥外邦彼岂侮大国顾敢为猖狂夜半海水赤南风无回樯十年不遣使东天遂裂长鲸奋怒火炽扬波涛汹生海中不宁上人何年来瞳人正碧未苍词句所发如众妙香自言读书在扶桑慕法五天竺十七来钱唐十八姑蘓住浩歌濯沧浪问剑虎丘石拄席枫桥霜古台吟鳯去新寺访龙翔振衣香炉颠洗鉢三石梁天上归来虞阁老留之卄日埽室置禅床笑谓门生及儿子海国有此圭与璋一一作歌送彷佛扶桑之故乡珊瑚树底龙所宫照之五色云锦章龙儿防惜不得睡中天夜掉紫玉幢意用慰此遥相望往年上人去我在霅上不得见前年上人归我方僦宅园中央日夕还往双桧下列榻坐受南薫凉冩诗不记首把酒无数觞苎袍浮霜踏月色夜未及鼓犹擕将双桧先生不及仕抱瓮灌园而已矣有家何曽隔海水有路未即还乡里园芎二亩差可拟菜本作羮播其子日日月月逝莫止朝朝莫莫聊尔耳此非天运固如此扶桑之国邈东溟子其懐归子所应天之所在子无能方今天子圣且明子能有道玉帛徴林泉之家从所营子子孙孙无尽灯子国君臣家父兄一日闻之千载名子毋扶桑归聴我歌此扶桑行
　　月湾钓者歌
　　月湾钓者天与闲长日钓鱼明月湾黄昏坐到月上山天低月高人未还月圆在天半在水明月湾头人所喜先生月湾家密迩坐钓明月那可已波神起笑防明月月满波心鱼拨剌柔緍揺月寒饵没烂月锦鳞鱼上出得鱼叩月唤隣家煮鱼和月吞香霞举杯月来金满花湮光漾月天无涯杯痕倒防月入腹月兴恼人清不足杯空仰天月照目顾影翻怜月孤独夜深月冷霜满天劝月不饮月乃延置杯餽月坐月前月谓汝饮天之縁呼童就月即更酌月故怜人月不落月在忧来无处着但恐樽空月相却岂不知曹老瞒明月可掇忧无端岂不闻严家滩汉月不满羊裘寒非熊辞月就西伯夜夜渭川空月白未如明月湾头客钓月取鱼賖酒吃忽自笑把酒问月者何如古人今人月在诸金尊照月长不虚胡为捉月骑鲸鱼青溪好月连江湖回环九曲月若铺我今亦愿为月湾钓者徒矶头展席为月沽酒后耳热醉舞明月歌呜呜
　　题长江万里图
　　天不限南北人方乐畊渔承平百年日慷慨万里图恍然旧游地浩荡清兴发放船白帝城下秋载酒黄牛峡中月明发古夷陵为访姜诗井披蓁罥修筒寒花汲空冷湍流激柔橹崚下荆门滩荒藤汉景庙落日还登攀霞沈宜都驿夜宿松滋渡水色玛瑙光繁星粲无数荆南亦坂郢章华犹故台壊堤明断镞团沙如粟堆雨休云梦泽天空洞庭水曹瞒败军处残灰余故垒仙人白云表招手为我留待网嘉鱼穴衔华黄鹤楼醉来思祢衡愤起叱黄祖不见人间来鳯皇何用筵前赋鹦鹉矶头若蹲虎江流多怒声客枕不成寐已在浔阳城飞瀑泻银河匡庐倚天碧遥忆义熙人黄花空好色黄陵二女庙小姑江上头舟人问风水几日到扬州月色过马当长风沙在眼鴈投秋浦云鸦归戍楼晚芜湖水东注逆矶无回波两山隔江浒倒浸双青蛾抵掌女娲石浩然歌白苎太真然犀真自愚谪仙骑鲸竟何去黄须天子七寳鞭曽挂当涂道边树一百二十里树色连长干豪将多反覆都邑无时安金莲晓歩防玉树朝歌阑千载空旧迹令人起长叹天运开昌期地险亦何有年年江上春东风入杨栁往来白下亭日夕金陵酒船出金焦越贾行松维况闻巴人妇半是吴女儿我生亦何幸白首无乱离所愿亿万年永永长如斯
　　送林彦清归永嘉　　　　　郑元祐明徳
　　玉晨明皇大道君丹霞上宫校琼文芙蓉制冠珠织裙并乗緑轝驾飞云有美一人岸青帉来从东瓯东海濆不笑不语寡戚忻帝惊顾语仙圣羣是能执持神化蕴子昔梦噩帝怒贲拯子于危释忧慬报崇仙堦秩孔殷尚念无以章殊勲琳宫紫幄珠流熉灵来乗纯去乘雯影响浊世那由闻神孙飘翩接芳芬烹阳冶隂调夕昕气神元精驻不分由能錬之久益贲水浸不溺火不焚是谓真人非外棼鴈荡木落溪沄沄子今东归似惊麇将与浮脆同氤氲酾之清泠濯垢氛我将学之意则勤其如衰年日已曛况复岁晏手足皲作诗送子空云云五峰将还维扬因言沈侍郎在吴赋此以寄
　　二月桃始花三月客还家阶前踈雨落堂上春衣薄为言沈约在吴中玉壶青丝酒如空春风相过蕙草緑芳菲满堂乐未终
　　懐友人俞伯贞　　　　　　沈存肯堂
　　去年秋风巻黄埃美人跃马沙边来今年秋雨洒白日美人逺上黄金台黄金台下燕山道漠漠寒云接衰草鴈飞不断青天长长使征人路傍老美人美人胡不归清霜凋尽珊瑚枝临风三叹思欲絶悲莫悲兮生别离拟梁简文体送铁文彬左丞奉召北还
　　郑基本初
　　将军功葢世扬威浄海隅虵矛萦后骑虎卫促前驱三门开地甲八阵转天衢铙鼓潮头响竿旗日下趋飞梯蹑暗岛合璧示宏图降丑寻封奉帝廷圣书衔鳯落青再召伏波归阙下南荒铜柱已镌铭騑騑返驷马黄河春始融轻风流碧塞晴日炫雕弓栁折秦山丽氷消泗水通锦鹘窥长坂白鴈堕春空黄封将法酒羽檄元戎麟阁图形已预知更应设帐防瑶池夕剑花光歌吹歇御帖重颁纪宴诗
　　美人图　　　　　　　　　郭翼羲仲
　　郁金殿前杨栁新长门草色春复春下堦微微动香步波影晴光流素尘翠钗蜻蜓雕玉佩揽髻回风舞裙带合懽花落无好枝伯劳单飞莺乱啼玉音夜夜宫车絶露防苍苔怨明月
　　送秀石芝上人请龙门禅老住奉圣寺
　　芝草生秀石野树含碧姿青山为屏幛白云为藩篱菩提山中之人胡不归乃言要与龙门期龙门吾友僧者竒尔毋恃力夺去之龙门山高开翠微两崖峡束雷雨垂六月隂隂防雪飞不肯走热触且驰南涧送尔来乞诗尔速行矣无迟迟交游莫年星乱稀微斯人兮吾将畴依微斯人兮吾将畴依
　　云泉生歌
　　云泉生气如云其心玉堂氷汪汪万倾澄不清云将龙变化氷与芙蓉青华岳天风动飞鹗朝阳哕哕孤鸾鸣云泉生其家亦贫无一钱躬畊何用南阳田诸侯不荐士朝廷不求贤读书试吏东海边君不见汉留侯掉舌曽为帝者师张镐穷谷一叟耳丈夫际防各有时骐骥一日千里驰未遇伯乐犹鸣悲荆山之璧亘光彩世无卞和谁识之君于富贵端可期施之政事无不宜浮云漠漠抗高节君之心兮江水知捧檄自甘升斗禄城里青山照书屋回首西风戍秋把酒青天送黄鹄黄鹄兮高飞啄琅玕兮饮瑶池再飞直上昆仑栖鸡鹜螭龙岂与尺鷃同藩篱云泉生锦袍仙人尔之祖步武金銮动人主采石江头秋月高熖熖文章照千古功名事业在壮年安得与子同飞骞甚矣吾衰也久矣山中早晚结松屋迟子归来兮月明烂醉歌云泉
　　题画松壁　　　　　　　　郑东季明
　　八月江头茅屋破日日盲风雨交和眼前安得大厦成拾遗归来泪空堕纷纷万木争出山碎榱桷非为难万牛莫挽楩与楠往往弃置丘壑间独立风霜二千尺未识何时逢匠石白头老樵空叹息
　　题赵魏公墨竹　　　　　　陈基敬初
　　魏公仙者徒清风动千古梦断江南春飘飘游帝所钧天张乐如洞庭十二参差鸾鳯鸣归来记得当时曲写作湘灵鼓瑟声高秋素壁含萧飒彷佛凉风起阊阖满天明月浸鸥波嵗晏懐人霜露多
　　仆尝夜梦从彦成饮彦成曰此荔枝浆也饮之令人夀子能为我赋之当赠三百壶予自口占一诗觉乃梦也及防玉山闻彦成酿酒果名荔枝浆以梦白之不觉大笑玉山曰君当书此诗吾当与子致酒以质所梦因莞尔书之彦成见之必更一笑也
　　凉州莫谩夸蒲萄中山枉诧松为醪仙人自酿真一酒洞庭春色嗟徒劳琼浆滴尽生茘枝玉露泻入黄金巵一杯入口夀千岁安用火枣并交梨不愿青州覔从事不愿步兵为校尉但令唤鹤共呼鸾日日从君花下醉春衣行送陶栗夫之杭　　　杨基孟载
　　春衣未着春风起红白梅花似桃李江头美人舟欲行一幅云帆挂春水吴江二月春水生江沤涓涓江草青一双玉壶不忍倒两个黄鹂差可聴问君东行向何处云向西湖水边住蘓小门前野草花伤心不似当时路当时湖上酒如川吴娃荡浆歌可怜玉箫嫋袅鸣春雨珠箔玲珑巻莫烟百年佳丽空回首独有参差路傍栁无奈东风翡翠丝等闲摘向行人手君行先谒贡尚书北斗之南一钜儒闻说春闱选多士莫使诸生赋子虚再谒杭州谢太守声华已播羣公口岂无美政化苍生亦有新诗传不朽苗军寨中春草多杨公长骑白马过英雄既往行伍散吴儿至今能楚歌歌声呜咽悲未已何赵刘杨相啖饵古来壮士争相妬出乎尔者反乎尔酒酣江亭望东粤吴郎霸图今已歇斗牛中间落天星十月乌台雨飞血只今三闗方苦战羽檄交驰急如箭不是诸公英武姿嗟我蚩蚩命如线愿君勿愁功与名乡里竪子咸公卿相逄未尚秦仪辩欲以空言致太平空言呶呶何足补自有神模定中土世祖洪基亿万年中兴孰谓非光武蹇余一身苦飘泊未甘饿死填沟壑平生不作儿女悲今日因君泪双落摩挲泪眼为君舞舟人为我槌大鼓家贫愧乏黄金赠欲别未别心最苦陶郎陶郎尔今去后勿我悲我无羽翼相追随人生穷达自有命丈夫节义不可亏呜呼丈夫节义不可亏眼前富贵孰取为
　　陈公辅聴雨轩　　　　　　吾衍子行
　　帝子吟潇湘潇湘云烟竟茫茫楚客歌洞庭洞庭木叶空秋声岂如敬亭山前野人宅西风不惊响云滴烛花未剪书在床爱尔音起虚寂忽无复忽有天洒来自然山中枕流人如聴洗耳泉神融意适有真趣汝南郭泰来何莫忽忆陇头水罢我膝上琴旅人动遐思无此潇洒心君不闻檐花悲歌杜陵老山雪空回剡溪棹祁寒暑雨惟怨咨流麦漂衢竟谁道与君歌聴雨秋雨最可聴明朝雨歇云亦散月色满地秋
　　望夫矶　　　　　　　　　刘致时中
　　望夫山头日欲頽望夫山下江声哀山头日日风雨落江上不见行人回空山亭亭几朝莫犹记行人去时路知君渡河长不归恨不当年逐君去此身化作千仞矶石犹可转心不移长江水涸黄尘飞行人应有归来时
　　送李公质之扬州　　　　　文质学古
　　海风吹秋秋无痕秋风洒落秋无魂楼船万斛戞明月怒涛驾空相吐吞陇西才人天上客古剑飞花溜新白腰纒十万何足云载诗未许扬州鹤扬州琼花天下无为我贳酒提胡卢醉来莫问江南侣豪气逼人真丈夫
　　舟中夜归　　　　　　　释宗衍道原
