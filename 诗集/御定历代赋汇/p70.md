<!-- { "loadSidebar": true } -->
　　昔神禹之疏凿兮奠山川于九区惟彭蠡之既潴兮渺巨浸而为湖爰有山而西峙兮俨穹窿而覆庐彼何人之昆季兮初卜居而宅其阳询遗老以求其故兮传其姓而曰匡于是招五老于云中兮叅九真而翶翔揽香鑪之紫烟兮濯飞瀑于石梁挽银河于九天兮凌倒景之苍茫双剑倚长空而嵯峨兮凛肃肃之秋霜倚龙渊于絶壁兮泻碧涧之琅琅漱玉挺乎长松兮嘅故址之荒凉埽藓斑而求古迹兮信徳美其流芳歘凌风而遐举抵寻真之旧观迳松萝而尤奇兮覩云屏之焕烂天宇豁其澄鲜兮耸层峦于霄汉水帘三叠而下垂傥琼飞而珠散羌触坎而毂转兮悬素丝于天半回风抟而混结兮炯雪毬之洞贯邀谪仙于松巢扣东林之禅扃倚三笑而长吟听虎溪之泠泠升上方而登天池跨絶顶之髙寒灵籁发而凄清悚万壑之惊湍莺咿嘤于幽谷兮猿悲啸乎巑岏熊咆龙吟之不可以久留接空明之羽翰巨舰突而撑空何神化之渺漫披蒙茸而陟虎豹兮仰石磴而髙骋坐飞阁而延览兮付江山于一瞬红叶忽其翩翻犹雨花之乱陨访竹林之古寺云隐显之靡常流钟磬于岩窦顾杳霭兮何乡俯盘盘之深谷绮绣错而锦张过渊明之栗里三径没而巳荒挹髙风于千载攀逸驾于羲皇余思夫古人而不得见抚孤松而彷徨望白云之悠悠兮览紫霄之苍翠迎鸾鹤于空中兮骖羣仙之环佩临墨池以挥洒兮希右军于絶代酌鸾溪之一滴亦何有乎滞碍道简寂以遨游仍羽人于丹丘陆子肃余于石坛耿星河之欲流余既纵夫览羌回车以复路度松关之迢迢问栖贤之故处乃少室之山人甘嘉遯而来居抑后贤之仰止兮藏简册于粤区振吾袂于髙冈扶天风于两腋鹿呦呦以思芩闯紫阳之遗迹洞谽谺而隐约山幽幽而无人葛漫漫于樛木石磊磊乎涧濵堂构余乎瓦砾蛩愁吟而饥鼯呻余既感此而惆怅除积翳于榛荒采苹蘩于沼沚兮就堂阶而荐觞退即乎风泉云壑聊咏歌而徜徉众既告余以欲暮还余驾乎东骛蝉嚖嚖而寒鸣草萋萋其夕露松阴阴而月朦朦兮渺苍苍之烟雾乱曰汨吾游兮北征水茫茫山青税吾驾匡庐访古迹穷奥区山之人洁修跨黄犊兮夷犹洒清风兮六合凛氷玉髙秋归来山人林丘
　　白鹿洞赋　　　　　　　　　【宋】朱　子
　　承后皇之嘉惠宅庐阜之南疆闵原田之告病惕农扈之非良粤冬孟之既望夙余驾乎山之塘径北原以东骛陟李氏之崇冈揆厥号之所繇得頽址于榛荒曰昔山人之隐处至今永久而流芳自升元之有土始变塾而为庠俨衣冠而弦诵纷济济而洋洋在叔季而且然矧休明之景运皇穆穆以当天一轨文而来混念敦笃于化原乃捜剔乎遗遯分黄卷以置邮广青衿之疑问乐菁莪之长育拔隽髦而登进迨继照于咸平又増修而罔倦旋锡冕以华其归琛亦肯堂而贻孙怅茂草于熙宁尚兹今其奚论天既啓余以堂坛友又订余以册书谓此前修之逸迹复关我圣之宏模亦既震于余衷乃谋度而咨诹尹悉心以纲纪吏竭蹷而奔趋士释经而敦事工殚巧而献图曽日月之几何屹厦屋之渠渠山葱茏而绕舍水汨防而循除谅昔人之乐此羌异世而同符伟章甫之峩峩抱遗经而来集岂颛眺听之为娱实觊宫墙之可入媿余修之不敏何子望之能给矧道体之无穷又岂一言之可缉请姑诵其昔闻庶有开于时习曰明诚其两进抑敬义其偕立允莘摰之所怀谨巷顔之攸执彼青紫之势荣亦何心于俛拾乱曰涧水触石锵鸣璆兮山木苯尊枝相樛彼藏以修息且游徳崇业茂圣泽流徃者弗及余心忧来者有继兮我将焉求兮
　　白鹿洞赋【次晦翁韵　　　　　宋有序】方　岳
　　晦翁先生去洞之六十有九年其里中学子方岳幸得主藏书徘徊顾瞻有嘅其叹葢歳行之无几而世变巳不古矣乃次翁韵为白鹿洞后赋招我同盟而歃之其辞曰
　　始余眺眠鹿之町疃界白云以为疆嗟五老人者之无恙独有腼于二千石之维良朝余乐兮紫阳夕余梦兮朱塘讯风泉与云壑劳降巘而陟冈慨夫子其未逺宁吾道之易荒言琅琅以犹在将弥久而弥芳皇拊髀其永怀一天视于帝庠倬云汉之昭回纷恩溥而徳洋嘻同盟其念哉毋诿焉于气运惟命义之是闲岂善恶之可混与有获以诡随盍无闷于嘉遯道乌在乎髙深体吾身其学问将喻利以尺枉抑向方而寸进念日用之常行奚先传与后倦今来歌而来游尚及门之子孙匪执经而问焉谁与归共论余既互乡之晩生又主藏山之遗书怅莫企乎前修思尽复其旧模畴去籍以纷放肆余度而余诹二三子其来前矩吾今之步趋枕寒流以漱石有书右兮左图俨老仙之在旁何玉我之勤渠日三省以澡瀹时四勿其埽除古之人何人斯而余肯同夫读书城南之符也驾长风而来思抱明月以翔集毋空谷其遐遗幸圣域之优入以经籍为朋友以泉石为供给佩猗兰之秋香纫芙蓉而手缉盍归来乎山中兑丽泽其讲习清斯濯以自洁起风雩而独立挹烟云而进之问孔圣之何执将玉林其与遨期瑶草之共拾乱曰有锵其佩琳琅璆风萧萧然山川樛兮翁乘白云驾言游兮道斯在斯如泉流勿遐尔心为翁忧兮归来归来吾与子求兮
　　白鹿洞赋【次晦　　　　　　　明翁韵】林　俊
　　浮鄱阳之巨浸泝星子之名疆亶啓篷以遐瞩森五老其孔良怀揽结于神秀维舸舰于横塘戒征夫以前路防余马于山之冈感鑪锤以陶铸揖真宰于鸿荒嵲东南以孤峙荟轇轕于众芳饫大清于沆瀣又奚慕夫五更周序而殷庠粤二龙之寄傲睨云壑以洸洋澹虚止以超旷斡枢以潜运缅元和之罗致竟玉收而砆混盼鸿鹄以髙举抚白鹿而肥遯回劝驾于拾遗劳朋友之敦问羌徙迹于东都憣附章而彚进惟紫阳之肇守右儒术以罔倦缔颓址于荆榛矢缮葺复奚孙饬藏修于他所揭要领于前论既广贻夫士廪亦载勤夫御书俨圣贤于遗像条规范于伟模授纪成于秘阁假休沐于咨诹振风雩之逸响循孔步而顔趋朗人文于奎曜恢正学于永图嚼遗言于敬义恍靣语而勤渠怅日月其滋久洞莽苍以靡除睠余生之伊晩窃心慕而企符悼梁木之宿颓偕章缝以后集噫坠绪其茫茫恶徳门之望入幸来复其未逺矧日力其犹给砺鍼石以起痼岂濂洛闽关之莫缉谨濯雪以刮劘奚夫末习夙遵轨以信迈觊百一其有立惟格人之可起委厥鞭其愿执冀濡染于幽馨仰前修于掇拾乱曰圣泽澄砾鸣璆兮云章焕烂柯蜷樛含真嗣徽蒙化游爰濯其缨枕寒流兮衿裾容与乐消忧兮浮云物外泊吾生以奚求兮
　　白鹿洞赋【次晦　　　　　　　明翁韵】初　顺
　　粤南康之有郡兮据吴楚之封疆由名贤之过化兮民俗丕变而淳良村落僻其近郭兮纷隐映乎松塘槩白鹿之幽胜兮在东北之重冈昔山人托迹于斯后复翦其榛荒台榭屹乎辉映花草郁其芬芳暨南唐置学曰匡山之国庠降五老之突兀兮吞彭蠡之汪洋寻大振其声教际宋朝之休运山若増而巍巍兮泉若濬而混混禽鸟乐以和鸣兮豺虎避而深遯九经于焉颁赐兮羣士于斯乎讲问逮紫阳之兴建兮怅然怀乎先进书有积而田有给兮乐教养之无倦寄衷情于赋咏粲幼妇外孙嗣顾斯文其在兹兮岂吾徒之私论慨斯人不常存道犹寓乎遗书矧教条之昭晰兮诚万世之楷模何丧乱之屡经兮莫图旧而重诹圣泽为之下壅学徒废其抠趋幸治教之休明属一统之皇图郡侯宪史相继而修复展夙心之勤渠进诸生以道徳兮外声利而屏除彼垂涎于公相兮陋韩公之训符余登临而假寐兮梦先哲之羣集俨杏坛之讲授兮纷堂升而室入回庶乎其屡空兮雍无事乎口给防鸣瑟以咏归兮参省身而传习踵夫子之步趋兮叹文王之熙缉呼余前而丁宁以告戒兮欣仰瞻而起立授余以明诚之要诀兮曰择善而固执忽惊寤如有失兮赖片言之可拾仰髙山余起敬兮见千仞之苍璆攀桂枝以延伫羌偃蹇其相樛世有异而心不殊聊想慕以优游夫岂躭山水之为乐兮徒漱石而枕流愿辞荣于宦海兮假林壑以消忧从吾心之所好兮更于世乎何求
　　白鹿洞赋【次晦　　　　　　　明翁韵】舒　芬
　　设吴楚之两界镇江黄之故疆维匡山之伟观屹颓波之忠良迤敷浅于彭蠡惩险束夫瞿塘有阪有隰有涧有冈歴姚虞而迄周罔或烈而遂荒肆洞天之幽阒郁草树而臭芳终名胜之莫掩肇宫宇而胶庠属鸿儒之起废济后学之望洋适奎躔之聚辉赞斯文而起运敬义揭以直指老佛辟而莫混士知方以有来或于焉而系遯余兹仰门墙而抠衣也跋峰峦而频问聆石泉三折而东之谅前途伊迩可勇进云相随乎其若无心鸟相依乎其若不倦感农夫之刈麦嬉引鉏而弄孙奚真朴之难复可于此而尚论既乃度漱石之新梁覩华扁之大书钦皇明之贲饰匪淳熙之旧模圣像俨乎可畏规言炳乎足诹曰既及乎其门敢不绳夫步趋嗟孔道之再兴惟太极之一图爰定性于伊洛亦订顽于横渠视主静与慎动尚窥壁而循除阐千古之幽秘图与易而契符谓朱夫子之浑然犹乐大成之防集迹穷理于庶物真干健而防入顾俾小子之务兹惧夫勉行之不给矧危微之坠绪乌记诵之能缉天既设夫我中圣又示之时习胡甘白首之纷如须图大者之先立庶据依之有地斯御射之可执矢自今而惕励力恒千于人十乱曰八音宫县戛玉璆声出林木难为樛千载一时白鹿游其峙为山水为其流悠悠未艾我能无忧兮日月逝矣亦敏求兮
　　白鹿洞赋【次晦　　　　　　　明翁韵】唐　龙
　　白鹿山水名天下紫阳读书在其疆上阐道学之统下开人心之良发轫于匡庐之麓引派乎彭蠡之塘曽莫窥其涯涘实仰止乎髙冈爰先祠于一拜闵山径之就荒耽泉石之真趣撷宇宙之奇芳天既开夫兹洞人又聚于是庠要当从而向徃奚可叹夫望洋进二三子于其前转五百年之洪运指大道以入门防旁蹊之易混葢辟正学之榛芜匪直幽人之肥遯木石鹿豕与游刍荛途人是问考正统之相传繇前修而直进心皇皇乎而有求神亹亹乎若忘倦谁道晦庵之神不在兹我将见之羮墙而揖孙遡洙泗之渊源问夫子之至论太极既生乎两仪意象至发于图书宇宙吾道之槖籥民物四体之形模曰既入乎其室将舍是而焉诹明性天于动静着实地之步趋载观羲皇之心学尽在河洛之一图屹人心之山岳决沧海之沟渠阐明诚之戸牖别义利之庭除彼濂溪之正脉实异代而同符方关洛绪论之纷纭微夫子之大成莫集扶孔孟于侏离正苏杨于出入功有过于退之日惟恐其不给嗟小子之昏愚奚正宗之能缉慕太史之山川窃有志于时习顾与我之非凡将勉焉以自立率吾性之鸢鱼庶先鞭之可执蹇遗躅于静修亦何辞于掇拾乱曰髙山流水鸣吾璆苍松翠竹惟木樛兮吾道白鹿谁与游兮千载紫阳屹中流道之云逺我能无忧兮武夷云谷从兹求兮











　　御定歴代赋彚卷十八
　　钦定四库全书
　　御定歴代赋彚巻十九
　　地理
　　石钟山赋【有序　　　　　　　明】何乔新
