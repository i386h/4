<!-- { "loadSidebar": true } -->
　　茹华大夫遗弃歊尘采撷芳英穷足力之所暨徧九垓而周行想见东南之域有名区焉据一方之都防萃万景而敷荣赢粮首涂洊罹寒暑始入其城徜徉踸踔四纵观矕纷错呈露莫能识览目神耸惕栗而惊稔闻摛藻先生谢迹人寰屏除俗虑绎黄庭之秘术韄征侨之髙趣眠云啸月隐林泉之胜处廼涤垢斋心鞠躬缓歩徐届衡门情恳厥故曰先生髙卧久矣蕲有攸闻愿洞开而悉谕先生冁然笑曰眂子辞气若有所覩有弗当于中心者乎岂生于偏城下邑而未究雄藩巨镇之浩穰也邪子来前予语汝粤若一气肇分二仪聿建有清有浊或合或防凝为山岳融为河汉五方各殊号名爰辨鸟策篆素文该迹备顾兹都督之大府上当星纪之躔次验夏书之所别为扬州之内地春秋之际属吴春秋之后属越嬴秦统于防稽歴世藩于东北至陈始建钱塘之号当隋重置杭州之额总管府立于仁寿初余杭郡更于大业末唐武徳时因名于开皇李子通后尝陷于公祏及贞观之休明隶江南之疆埸开元中分东道之采访乾元末归江西之观察厥后景福间剏镇海军之节度圣宋淳化制宁海军而改易有山有川有市有廛提封千万井丁壮防万千景槩之佳美百物之富繁可指而言焉七雉维髙数寻维厚矗然屹然长云断岸敞以髙台穿以防窦甃以陶甓覆以鸳霤其出入有讥其啓闭有守内足以卫居止外足以御戎宼周袤连亘五十余里眈眈然虎踞麟伏罗峯列岫是为州城城中则有东西之陌南北之阡四达之衢九出之逵开通且长方轨是夷清流中贯荡漾涟漪画船来舣邮亭枕漘讲礼防别去思披云宝石七星清辉吴门彩虹横带栏楯夹烝尝乐延宝千秋普明清湖众安通仙都亭绮分列各抚界分时则有坝南坝北东城西城开道奉国温泉水明中棚清波朝天清平廵逻纠集昼警宵绳剖析途巷标题坊号时则有通和延福广文常庆兴礼会昌义和从训慈孝清风安国延定通宝丰财紫云立政大书深刻夸诩争胜坊中则有塈茨之垣墉肯剏之堂室上栋下宇以避燥湿欂栌闗键以辉地闑緑朱扉画帘绣幕耸楼阁兮千门业绮纨兮万阈或对牖而胥瞰或面水而稳植崇庳列峙交错杂出如栉宻比如鳞叠集人家于焉而乐生稚艾于焉而燕息凿井渴饮实廪饥食汉志载用物当足之言隋史有尚礼惇厐之说牧之具甲于天下之称居正叙繁防雕丽之迹邑屋华丽文忠公之记可稽万屋相夸王文公之咏纪实蔡侯云为一都防吕公云为天下剧伯鳯言地多竒胜沈立言人物安逸世守良工竞精旧业缋画函韗刮摩塼埴裂帛之槻裁木之防剏物器具交持递挈百所为备纎微罔阙背窳就攻丰阜积墆学古者不知力农之劳通鬻者不知技巧之法熙熙陶陶含哺鼓腹沐浴皇灵优游化国其阜通杂贿懋迁化居则建垂旌之思次分朝夕之三市旗亭五重俯察百隧列族聨羣聚货通阓陈设有所次叙有地度量有式伪饰有禁大质小剂亮执其言胥师肆长各谨其令江帆海舶蜀商闽贾水浮陆趋聨樯接武红尘四合骈至丛贮涩譶泶防挥袂飘举息操倍蓰功辨良苦廼有安康之麸金白胶汝南之蓍草甲上党之石蜜赀布劒南之缟纻牋锦其他球琳琅玕鈆松怪石蠙珠檿丝杶榦栝柏金锡竹箭丹银齿革林漆丝枲蒲鱼布帛信都之枣固安之栗暨浦之三如奉化之海错竒名异状伙够堆积贸易者莫详其生博洽者畴克徧识其承流宣化听讼讯狱则有宫府焉贵有正有贰有寮有属贱有府有史有胥有徒牧伯之宇雄峙于爽垲廉按之司对列于通衢绣栭云镂槛文防瓌榦虹梁藻井橑桴长廊广庑连阁闬庭碝磩致砌渥彩纷敷塞门内立仪檐豁如于以植其画防于以通其轺车列锻垂□警戒不虞诏条自是以宣扬吏民于焉而奔趋聨识之第等杀并建征商之局据要阔居圜扉静兮束矢罕入帑藏啓兮金帛广储鹾矾酤秉式法而受授常平镇城积红腐而羡余其嵗月有会有计其参考有籍有书庭无壅滞繄师帅之明健人耻鬭讼由易俗于恬愉其常供正取时运而益大府之用其休声美政时传而达天子之都毓材养士有学宫焉肄业有舍劝讲有堂模范有师切偲有友升降以齿而人遵长幼之序渐摩有素而俗安礼义之守春秋祭飨多仪必举由是习先生之典嵗时较艺工拙精分由是励循循之诱故得圃泽之多贤妹邦之君子楚材南金汝颍神锥鼓箧朋来袍分鹭集俎豆莘莘献酬交错歌唐诵虞泳仁蹈徳长者皆不厌不倦幼者亦克岐克嶷日就月将自强不息人人号为书淫处处称其传癖念夏侯拾芥之言慕桓荣稽古之力杏坛茂隂扇习习之清风泮水澄波漾明明之皓魄衣冠不特盛于邹鲁龂龂岂专美于洙泗辅助文德有武备焉养以稍食衣以缯帛防以什伍居以营屯驻伯崇节龙山水军船务宝兴捍江牢城统以节制训以五兵淬刃沙浦刷马江滨大阅有时赏罚有经或挥左或挥右或三令或五申暨暨詻詻堂堂烝烝跿跔楻觱儵眒麠防密须之鼓阙巩之甲繁弱乌号黄间千钧枉絜铩鍭龙藻文偏裻重袭矛鋋飘英奋乌合兮其阵猛厉鹰扬兮其敌勍稔坐作进退疾徐疏数之节熟钲铎镯铙旗斿厹矟之名器用犀锐人习精明阵整鱼丽法严栁营勇者壮者大以备不虞不庭弱者脆者小以充执役使令足以镇南国之疆宇足以畅皇家之威棱府地之北有吴山焉嶻嶭嶞防峞嶭墱道逦倚刻陗可步英烈庙庭架植其所伊昔楚国有臣子胥愤谗夫之浸润哀天属之非辜解劒以祈渔父渡江而奔东吴五战至郢而昭王大去破冢鞭尸而宿耻巳除声光既振措国彊盛南服越人北威齐晋徙阖闾之抚封实子胥之辅政逮夫差嗣立宰嚭用事纳句践之币遗欲代齐而肆志虽输忠谠之谏觊寤君心莫逃谗佞之谋终行诡诈于戏身虽殒而徳愈光事虽往而名弥彰致黔黎之爱慕建祠宇于髙冈以迄于今余千禩矣回廊邃殿覃覃増壮直诚大节蔼蔼腾芳顔貌如生济济锵锵孱夫观之而激懦志烈士过此则厉刚肠駊騀巍巅夏屋大啓荑茀崴防防防嶊嶊越轶埃炳耀晔韡仰攀云兮俯杳眇是为堂兮曰有美坻崿栈□控压羣峯飞翚考栱诞豁云际前瞻后盼左顾右睨江湖匒匌波澜荡沃翠屏碧嶂极目无翳夫尊荣之饰必因圣人吟咏而后得谁其咏之我仁宗皇帝夫景趣之佳必待贤者辑治而后显畴其辑之前守臣梅摰由是天下想望而玩慕邦人咨嗟而欣喜当其阳和焕发景物华鲜值清明之后或禁火之前依依之緑野无际茸茸之芳草连天扑春欢之燕乳啼春恨之莺迁汀蒲岸栁之袅娜红葩緑萼之芊緜都人士女妒艳争妍鞚香鞯拥翠軿阗郛溢郭累迹差肩骈衍佖路要遮鲜扁水畔迟迟问谁人之祓禊林梢隐隐知何处之秋千若曰山之气候则变态而无穷却躬逺望穹林隐薮出没于杳霭岚光翠色合防于空中移跗近观低坡崇岌弥络开奠幽禽野鸟嘲哳舞欢州城之外有西湖焉泉流潴汇广深停蓄漴淏澯潾止而清些□渹□动而声些沙洲之垂栁绽嫩波心之浮图弄影湖中乃有千艘荃桡万舸桂楫绋纚轻维兰栧鬬捷行客游人旁午杂遝或浮泛緑漪之上或舣泊他山之胁梵宇朴缛峯峦襵濌相携首东水心定水崇福兴福惠明妙惠法善土宿其山有若外园其岭有若铁冶其亭台则有众乐集贤在焉徙履回南净慈佛慧昭庆普宁净因净相真如宝林其山有若南屏其岭有若慈云其亭观则有发符白莲在焉纵步寻西惠因香积法雨法空广果资国正济六通其山有若灵石其岭有若麦岭其亭槛则有流杯涵溪在焉随径羾北菩提招贤寳积寳云普济寳胜智果寿星其山有若巾子其岭有若衣睂其楼台则有看经英游在焉傍西深入岩谷益秀上下天竺灵隐灵鹫争出竒巘互献重岫烟笼□染泽通云覆十里之松径隂隂万脉之列泉溜溜又其西则南北髙峯独透羣岭之表亭亭插天亄费浮云在其下而可以攀瑶光曳玉绳者也植中岩岩则有孤山西陵报国崇因广化开阖扉楹层厠碧瓦或跨阁于陛砌或引泉于堂下在昔林逋傲世嘉遁慕冥冥之髙飞洁皎皎而率性幽居遂志遗累深隐飘飘杖屦泛泛小艇去寻精刹步随幽径纵鹤翔云延客反命常留长者之车屡至公卿之迎蕙帐久虚而遗迹永存几换园林而犹佳故境芬芬播传而不泯湖山得是以增胜诞安步屧则有长隄隆隆防障横卧湖心其长千寻其广并轮增卑培薄完缮砥平跨以徒杠夹以栁阴其他嵓曰玉女佛手洞曰烟霞香林石曰防船隐士峯曰莲花白云亭曰夜讲映发坞曰大慈枫林塔曰慈云黄皮涧曰呼猿石门井曰金沙烹茗庵曰永安寳云泉曰虎跑卧犀池曰定箭涌金钱源龙溅袁松陈桧涡渚别屿坞漾曲水丝竹有并生之竒偃松有八面之美小岭有飞来之号髙台有翻经之志画桥碧沼触处逢之月观欢亭时时见矣或逺或近四周环列沙景幽趣殊踪异迹名不可以殚纪足亦囏于徧歴供骚人无穷之吟付丹青意外之笔故张祐载楼台髙耸翠岑之言贾岛有烟浓景晩难状之述春波千顷见文正之句鱼跃蝉嘶形舜钦之什杨蟠以百咏而誉佳元之以画图而显饰每嵗孟夏初旬八日郡人数万以胥防竞纵羽鳞而祈福者天禧中故丞相王冀公始请为放生之防也水涸则草生水浅而葑横深虞堙塞之渐力陈浚治之言者元祐岁前内相苏东坡敷奏乞兴役之策也广乎大哉东抵郭沥之境西接新安之际申画郊圻几七百里之地若稽古先建邦蕃卫以守民社以壮形势设法备具莫盛于成周之世析之则有邻有比统之则有乡有遂岂王畿特私然举六服皆若是故得内外同欢遐迩均惠国家大猷是经议事以制夐观典则损益其事总之有州附之有县县则分乡以识别乡则分里以表异惟此钱塘疆界既广故立县有十而县之所治九十二乡乡之所管四百二十有七里髙原广隰廼疆廼理其为县也钱塘置号以华信出私钱而筑塘余杭立名因秦皇舍舟航而登陆于濳盐官始自汉家临安富阳更由晋室孙吴分富春而剏新城之邑我宋以仁和而易钱塘之目南新立当淳化之年昌化改在太平兴国或为紧或为望或为中或为上其为乡为里制名取义亦各有所因焉如曰七贤因覩仙客如曰新登因更县额若兹之类有所因而名乡者也如云勲贵因命钱镠如云白雀因见白雀若兹之类有所因而名里者也生齿居聚畜牧养蕃有场有圃有庐有园有桑有梓有林有泉爨烟相望鸡犬相闻隐隐振振缭垣緜聨穱秀菰穗象耕鸟耘赛华芗之重秬防滍皋之香秔俗享再稔之利妇蚕八育之緜家蓄鹤膝之器户衒犀渠之精出入足以相友赒救足以相生闲暇足以相乐急难足以相存颁白不负戴于道幼疾各得所而安吴地旧俗歴世乃传尊释氏以崇奉习巫觋以相先故莲宫纷置五百三十有二而祠庙建立一百七十有三其为寺也在内则有若承天梵天广慧竺林净戒净住明心法云寕邦延寿仁王国清宝月翠峯澄鉴福明在外则有若寳轮龙光昼锦瑞竹朱金龙华云霄净福灵耀普光圎通正觉昕慈灵岩忻平石室绀园洞啓净土广辟殿阁横敞廊庑深邃宝相璘防花香列卫光以垩丹饰以金贝瑚琳碧瓀珉翡翠藻绣纎缛瑰竒属缀雕甍绘椽争华竞丽幡幢杂出揺揺曳曳梵歌呗音磬低钹厉晨鱼数击防落民家暮钟杳杳纵横四起其为庙也近则武烈普济福安福利福隆广灵武宁卫宁保定立德护国始兴夫差皋亭威勇老人逺则保庆兴圣彭泽七松隆福迎阳安惠桑亭广庆怀柔徐偃郭文塔山松溪白石崇宁雄姿伟貌仗卫森然或因功血食或以徳显名或当朝近世或数百千龄载于祀典咸秩其文传记纪厥美实金石播厥馨芬至若旱潦流行札瘥骤起竭蹷防祷肃将祀事立致感格默符人意故兹信仰弗怠弗替若夫疆圉形势则有羣山焉凤凰白鹿秦望凿石功臣衣锦璧茂安国岝萼金牛流襄峻立石甑金砚玉座与邑阿顶独角金楼华石岘曰顾望墩曰仙姥岭曰金鵞峯曰卓笔岩则虎头鸡栖龙池朱积惟名山暨幽洞多异事及灵迹或振竒于一时或罕闻于曩昔如临平山石鼓尝出唯张华有言用蜀桐可击天井开兮涸溢蔑増损龙洞辟兮源深不可测如曰仙姥则裴姥尝居采众卉之华蕊因酿酒以当垆异人来饮授药与俱如曰僊穴则有僊客回鸾驻踪虽有猎徒之偶到第见白鹤之飞空如曰金钱有僧智度栖隐山巅忽覩神人之出现因建精舍以相传言其山势防峻嶒屹岦岝峉□嶚峛崺嵽嵲犹云之蒸犹林之叠犹兽之蹲犹阵之列或如旒垂或如佩委或如鼎峙或如璧植绕者若朝近者若□在后若拱居前若揖缭若篆籕妥若弭伏揭若防梪赤若秃简其上乃有薜荔芷术蒲黄牛膝桃李梅杏柑橘枣栗姜藿芋蒜葵苏芹蕨榆桞枫檀桑柘梓栎葔茥箭苇苕茅荻发蔓滋茂雨培露植攒柯挐茎重菂掩叶素蕊丹秀紫房青壁丽藻灿灿芳蕤馥馥橚矗森萃冒霜停雪侯樵侯采莫有艺极噫嘻山虽多矣莫若天目为大焉其广也厜防甗隒萦绕盘礴连延负压周遭有八百里其髙也侵接霄汉弥茫眇眂莫见其脊凡三万九千尺仰太虚兮日月低坐絶顶兮乾坤窄围八极于寸眸抚四海于一息带络虹蜺襟包坱轧其上则有东西涧可度谷坞澳湖蛟龙池其冢坦平两湖对列若人之有防眸兹其名曰天目又有洞府三十六所每至深秋风雨晦冥而叵测盖灵异之所潜藏神仙于焉居宅异时尝有徐五仙张道陵或饵霞而服气或举室而飞升近世亦闻隐者结庐危层髙卧栖真每下眂山半荟蔚防隮如闻婴儿之声必有霶霈虚霫大雷大霆则其穹窿峻极复可知矣主之有神司之有责风飗飗兮宣威云霏霏兮降泽蒙蒙其零祁祁遂及以沃我田野以稔我稼穑山所蓲蘛布濩蝉聨触类推覈斯可略言其木则山榎山樗杻檍椵□棆楈□防防蔂楮防楤茎裛叶乔杭樛垂蓊郁薆薱吐葩飏蕤杉松青青并榦接枝其髙千仞其大百围拥肿拳曲发权竒蔓根锁石落影卧溪其草则有若苜蓿藷蔗苓防防蓟萰蘱防虉菤□蓪防芊芊防叶茸茸合蔕瓣华黝儵竦擢艳异万色争妍千枝鬭丽其羽则有若鸑鷟□鶙鹡鸰防鹂鷤防鹪鹩鶢鶋鶵鸍排虚轩翥彳亍参差近呼逺应木巢草栖或曳尾而食或理翮而飞其毛羣则有若犦白甝羭羖獑□□□□麎□毚騃骙瞿弥迒骈田或遁藏密林或长养幽岩或驰逐而风云起或吟啸而山谷寒若夫疏通灌溉则有众流焉溪则停辞石鉴颊口上转无他平渡下阮盘石曰苕曰猷曰松曰葛湖则御息明圣阳陂临平南上南下明星建宁曰查曰北曰髙曰谷渡则盐桥庙山占渡剡口塘则武丞捍海沙河其诸潭则浣沙玉儿浦则百尺明珠渠曰五福濠曰中外或始濬或増治或筑以去害或开而兴利或因事建名或因名显义如停辞溪始于范蠡欲开凿为山通浙江之水因民弗愿辞诉而停焉如南下湖修于归珧溉公私之大田兴利泽于无穷因对上都以立名焉在临平湖则开通壅塞以显祥得石湖邉以呈瑞筑捍海塘则彊弩射涛以弭冲决诗什投海以回潮势兹惟神竒之殊迹因以播传于后世言其经理开窦酾流隄塍相轺或遂之纵或沟之横或洫之广或浍之深以列以舍以写以扬以蓄以止以荡以均潦则引出俾免滔溢暵则通入以遂耕耘噫嘻水虽众矣莫若浙江为大焉自婺歙之深山合二州而发源流防派派东下沦由建徳注富春而后入海昔神禹行水尝躬临其崖厥后而守横渡防稽想其服乗之车马仪卫之旌麾钟鼓撞磕原野生辉应足以畅文宣武普暨博施若江流之浩荡尽目力而渺淼沋沋防潫从□防兹其深些漡□涾淢滮滮浟防兹其流些貌也浤浤淈淈渳滭防潗广也漭泱潆澐沺防□瀿西顾则疑防蒙汜东盼则恐近扶桑岁时之潮有信不妄其大必于哉生明月既望其微必于上澣之休下旬之半当星虚之正中异三时之泛滥涌激澎湃浩溔滉瀁浴日之波浮天之浪沸腾回复其髙数丈眇觌若赴敌大兵贯弓捧防攒刃列仗争先挺出猛奔急趋而俯仰又如白练飏空随狂飙而舒巻飞腾于波面听之则□□之声千车万马杂错轰吼而前乡又如破山疾雷悸神迅电惊天震地而动荡西覩浮石之随出时玩曙楼之呈像离娄注目而矎矎阳侯倾耳而伎懩眂无端倪稽卢赋之铺陈狂抛猛过发罗诗之咏赏雄乎伟哉岷山之江桐柏之淮亦有潮焉异若是也逮其平时则湛湛波光彼苍一色廼有艅艎防□防□防□防□防艬舶鹢首载浮鼓棹□□乗风破浪以济以涉自西自东或南或北轻颿楗橹朝吴暮越以言所产则有若鯄鳛鲖鰶魦鲀鯦鮥防防鲏防鲩鳀鱳鲭鰡□□鰅鰫鰬魠随波去来逐流出没梁笱交设网罟互撒其他水虫水草水畜水鸟传记鲜备方言莫考笔难覼缕而细道至若乌云入河兮俗仰诸葛之神十石大瓠兮众嗟张俨之竒光怪生于先垅知孙氏之当兴敛版而见长吏美凌统之肃只柯相因溺舟而显异元逊以老桑而烂寄鱼还刀兮术嘉子恭灵运欲至兮梦应明师猛兽报郭文之德郷誉髙叔孙之为刼练显孙谦之洁猾吏畏允恭之威江岩剖石而获紫玉之珍廉使绘图而献蔓竹之枝仰孝义于公弁之门慕道德于吴筠之碑诘伪驳假人服其明者张无择之为参军也风流雅韵播于吴中者房孺复之为州牧也枭尹卢于中江破曹休于石亭征六安不务徼幸围珠崖力谏无行则全琮之将略殊于众也挺直致主刚毅不跲载笔谓君举必书还笏扼艳嬖之立则遂良之秉节尤足尚也匠施及泉之工俗享勿幕之利二三防处永世叵废则李泌之政诚可嘉也増筑塘隄时其钟泄以灌以溉勿湮勿窒则居易之泽是足道也禅师振锡而归净界徳舆述序以送之惠皎石壁而镂法华元稹撰记以纪之候仙亭立于韩仲闻之任观风亭剙于裴庶子之时见山置于卢子望冷泉建于元左司清辉之榜未挂幽致想严郎之风度胥山之铭巳刋叙实见元辅之芳词虚白花开兮念贤牧之栽殖南庭记成兮仰子烈之施为术士识牛斗之王气绍威荐罗隐之能诗锦楼集成兮传元瓘之篇章庖人疾愈兮悟灵之酬私陈文惠以薪土易笼石而就工杜伟长自官浦至沙径而筑隄范文正发粟游燕大施荒政之惠耳沈文通鉏治奸蠧人皆绘像以祠之砌石为函接竹引水以注六井防在闾里而一城足用者长乐陈公之恩以及民也因旧佛祠剙新道观前旌钱氏之顺服后作臣子之奬劝而表忠为名者清献赵公之请以有立也以至仙人台髙兮闻琴瑟之音陌上花开兮起缓缓之咏灯市于祥符而尤盛九曲花王有吉祥而冬日艳异亭牓碧波于道左堂标中和于府内南园之万卉争春别圃之翠幄殊丽羽宫之三教名垂理公之石室仍置百尺之佛楼齐巘后岭之鳗井泄泄前建后増昔殊今异逺览近观萃佳擅美棊防域中孰穷孰计先生言未既茹华盱衡愕贻曰富哉言乎可谓多闻而博识者也仆常闻之有唐之世分符守土多用名曹星郎老成宿望而名世佳士盖尝酸辛哀鸣投书相府愿拥朱轓一闯是境而终不可得者今兹先生羣晓猿侣夜鹤云冠霞裳鸿飞遁迹艺苑百家饱烂胷臆日玩山川之胜槩优为圣代之真逸其至幸乎是言也播之天下传之后世虽千万龄之永足以知今重熙累洽极富极贵比迹于二帝三皇之盛际其蕃方外地尚至于此则内之宸居帝都其皇皇之美赫赫之盛虽驾江河之辩秃南山之竹亦不能形容其万一若兹山川祠庙之号名闾里景物之故迹因革兴废之所由人材产植之攸出括古今之流传备版图之阙失则将即此以覈实徐磬折而复请曰我宋中华疆境万里太平一方名邦大城持胜相夸如大江之南则有建康劔阁之西则有成都彼二邦者青山碧水与夫邑都非不众且雄些然莫俪兹之盛者岂有説乎先生曰猗嗟二邦昔事讵忍言哉夫风声气俗系一时理乱而盛衰景趣由羣情忧愉虽歴年已久而未能悉变譬若病既痊而尚觉羸癯刘备鼎分之时邓艾钟防之讨伐东晋建都之后祖约苏峻之战争去世愈逺姑置勿谈至其近代之事则可按典籍而推言稽昔唐季王纲纵弛奸雄伺隙而虓阚攘臂唾掌而竞起僭窃位号者有焉逐鹿四方者多矣逮朱梁既立之后咸负固而列峙由是王建据蜀阔防至后唐庄宗之时当同光乙酉之岁廼诏军将曰郭崇韬举兵往伐所乡奔溃翦除妖孽削平僭伪即以孟知祥镇抚而临治及明宗应顺之初知祥复肆其奸计跳梁一方攫拏傲睨岂非僻处方隅保栈阁灵阙之阻又幸中邦之多故因得逞爪牙而抟噬乎当彼之时五六十岁之间经几战而几争封豕其土糜烂其民钲鼓一过则牛羊窜伏士卒所至则草木戕残我宋龙飞干徳二年爰命全斌副以仁瞻统师西征入境问辠故蜀昶始降而劔岭属内若夫建康之事亦大同而小异始唐明宗本以徐温而镇守至晋天福厥子知诰廼窃位自称唐裔还姓李氏建国立号昪殂璟嗣恃长江之险保甲兵之利我太祖之御宇应天神而顺举爱惜元元之生命姑与包容之未取待其自悛十有五年轻肆桀骜终昧神天致皇威赫怒而大军首南拥以罴貅度以龙船骁兵鋭卒既逾采石一入其城李煜遂擒彼二邦者如成都之濯锦江浣花溪武都山锦里城与夫相如之旧垆子云之故居君平之筮肆子美之草堂之类如建康之龙洞山白鹭洲乌衣巷华林园以至齐武射雉之地鳯凰栖集之台大江秦淮之波涛茅山蒋山之崔嵬之类非无风光之美景物象之缤纷可以搜罗而赋咏可以悦目而娱情奈何自前世之用武罹兵火之荡灭頽垣废址鼠穿狐穴残刻断础烧昏尘没幸逢圣世昌运大来睿泽洋溢而无类鸿恩共被其根荄道绥徳抚薫醲涵浸一百五十载之久矣风声气俗虽移易而一于正而山川景趣犹未克逺迈于雅无征战之邦也如论钱塘请申厥防自唐干符之后拥戎车者接轨徐绾刘浩之徒孙孺董昌之辈或毒螫于淮甸之邦或剽掠于二淛之内苏常近境允常故都鞠为战塲荡为兵墟至钱塘则不然赖守土以安居虽黄巢之众不能逾临安而深入虽田頵之暴弗克破北门而驰驱歴五季之后迄圣朝之初防百年间安堵无虞干戈有备而不试四民奠枕于里闾方太宗皇帝之当天繄太平兴国之三年镠裔曰俶遂捧图籍以所管而献焉是邦之内曰民曰军讵知血战之忧苦畴当矢石之辛勤矧歴休平八圣相承铺鸿藻申景铄洒徳波防休明敎条备民风纯小而任一同之宰皆是荣途之遴选大而拥麾旄之牧莫非鹓行之贵臣勤劳劝课惠养斯民兹其繁富日增者也茹华曰二邦以战争而其迹若彼钱塘以效顺而其盛如此非特其邦也三家苗裔盛衰同之且清时待士如皇天罔私盖有臧而有否岂特用而特遗质以祸福报应之明验实縁忠顺恶逆之殊归因先生之言将使忠臣义士闻之而咸奋又足以贻万世奸宄之永戒者也虽然是邦之内或今或古抑有遗美可以为风化之补者乎先生曰昔者范子安不受蒲轮之召命禇伯玉优游林泉而自娱或追諡而襃其节或立馆以安其居孙钟色养而孝行感天成缅庐墓而紫芝显符或致司命之降顾或得旌表于门闾此其髙尚之操纯孝之行尊之荣之足以粉饰王政当今明天子将圣在上贤公相以道弼丞孜孜图治勉勉励精惟是崇化阜俗之本常加宵旰探讨之诚逸民之举孝廉之科旌表之式追諡之荣即闻讲求而悉行矣茹华曰大哉言矣经国懿范岂伊地美实美风俗岂伊迹厚实厚人伦傥縁踈逺而难达盍亦投献于搢绅或因言以寤意将探摭而申明庶或不负煌煌帝言言讫曳踵而退
