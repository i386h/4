<!-- { "loadSidebar": true } -->
　　天地之气严凝为霜候高秋于玉琯体正色于金方表肃杀而顺时戒节协变化而开阴阖阳激清风而増厉净皓月而浮光惊鸿雁之嗷嗷落蒹葭之苍苍所以从地而升应律而降咏团扇而见托班姬岂恨于长门履坚冰以是阶袁安欲惊于陋巷达重阴而首出启沍寒以先期阴与律而相感寒与气而相资百工由是休矣万物于焉成之原夫日次于氐月穷于戍当青女以纪候从白露以受质洞庭之叶惊波丰山之钟应律诗人可比庶欲彻于玉壶大国是资亦将慙于凌室凝于地也似和光以同尘雕于木也类去华而取实其进也则有俟于清宵其退也则见晞于旭日若乃林有击隼野有祭豺翻缤纷之槁叶宿苍莽之枯荄烈女覩之而壮志羇人对此而感怀皑皑其姿皎皎其彩既无恶于菅蒯亦何情于兰茝佐昊天之有成参神功而不滓笳声乍拂怨杨栁之衰劒锷可封发芙蓉之厉乃国家顺乾坤之徳法天地之制布泽如春肃物成岁申其令以敦乎风俗宣其威以殄厥灾沴服用有度修典礼而防差稻熟可羞先寝庙而攸祭名籍籍于宪府法棱棱于司防却炎蒸而克叙四节凄金石而率舞百兽客有惜岁星之屡迁伤志业而未就独沈吟于轩屏望泬寥于宇宙聴万户之轻砧聴九重之永漏近瞻庭树空闻槭槭而有声缅想涧松谁惜青青而独秀夫如是则可知霜降之候
　　秋霜赋　　　　　　　　　　【唐】阙　名
　　目长空以流思伟繁霜之独异虽变露而成形不凭云以自致向朝阳而既灭逢夜晴而又坠候暖则止乗寒则飞当鹰隼之始击值鸿鴈之初归棱棱作气凛凛生威比齐纨之顔色夺楚劒之光辉及其降池塘被原陆衰众草落羣木萎南涧之白苹碎东篱之紫菊梧桐为之失影蕖荷为之消馥岂直若斯而已徒美其威不妄作动随物情因其死者而死保其生者而生雕芝兰而无怨色拂松竹而不伤荣譬大圣行刑必顺于时序通贤用法不害于坚贞至若蒲海之居桑河之汭侵战士之马蹄封将军之狐毳沾翠幕而生冷冻朱旗而自脆助阴氛之肃杀壮坚氷之体势三冬闺阁兮贮相思万里闗山兮苦留滞不私于已触物而止疑薄雾之初止似轻尘之未起陵厉自然严凝莫拟故能发挥司寇光扬御史明忠臣之无事承君子之所履
　　雪赋　　　　　　　　　　　【宋】谢惠连
　　岁将暮时既昏寒风积愁云繁梁王不悦逰于兔园乃置防酒命宾友召邹生延枚叟相如末至居客之右俄而微霰零密雪下王乃歌北风于卫诗咏南山于周雅授简于司马大夫曰抽子秘思骋子妍辞侔色揣称为寡人赋之相如于是避席而起逡巡而揖曰臣闻雪宫建于东国雪山峙于西域岐昌发咏于来思姬满申歌于黄竹曹风以麻衣比色楚谣以幽兰俪曲盈尺则呈瑞于丰年袤丈则表沴于阴徳雪之时义逺矣哉请言其始若乃律穷严气升焦溪涸汤谷凝火井灭温泉冰沸潭无涌炎风不兴比户墐扉裸壤垂缯于是河海生云朔漠飞沙连氛累霭掩日韬霞霰淅沥而先集雪纷糅而遂多其为状也散漫交错氛氲萧索蔼蔼浮浮瀌瀌奕奕聨翩飞洒徘徊委积始縁甍而冒栋终开帘而入隙初便娟于墀庑未萦盈于帷席既因方而为珪亦遇圆而成璧盼隰则万顷同缟瞻山则千岩俱白于是台如重璧逵似连璐庭列瑶阶林挺琼树皓鹤夺鲜白鹇失素防袖慙冶玉顔掩嫮若乃积素未亏白日朝鲜烂兮若烛龙衔耀照昆山尔其流滴垂冰縁霤承隅粲兮若冯夷剖蚌列明珠至夫缤纷繁鹜之貌皓汗皎洁之仪回散萦积之状飞聚凝曜之竒固展转而无穷嗟难得而备知若乃申娱翫之无已夜幽静而多怀风触楹而转响月承幌而通晖酌湘呉之醇酎御狐貉之兼衣对庭鹍之双舞瞻云鴈之孤飞折园中之萱草摘阶上之芳薇践霜雪之交积怜枝叶之相违驰遥思于千里愿接手而同归邹阳闻之懑然心服有怀妍唱敬接末曲于是乃作而赋积雪之歌歌曰携佳人兮披重幄援绮衾兮坐芳褥燎薫炉兮秉明烛酌桂酒兮扬清曲又续而为白雪之歌歌曰曲既扬兮酒既陈朱顔酡兮思自亲愿低帷以昵枕念解佩而褫绅怨年岁之易暮伤后防之无因君寜见阶上之白雪岂鲜耀于阳春歌卒王乃寻绎吟翫抚览扼腕顾谓枚叔起而为乱乱曰白羽虽白质以轻兮白玉虽白空守贞兮未若兹雪因时兴灭阴凝不昧其洁太阳曜不固其节节岂我名洁岂我贞凭云升降从风飘零值物赋象任地班形素因遇立汚随染成纵心皓然何虑何营
　　雪赋　　　　　　　　　　　【周】刘　璠
　　天地否闭凝而成雪应乎冬之晨在于冱寒之节苍云暮同严风晓别散乱徘徊雰霏皎洁违朝阳之曜煦就凌阴之惨列混二仪而并色覆万有而皆空既夺朱而成素实矫异而为同始飘飖而稍落遂纷糅而无穷晓摄光而映净夜合影而通昽似北荒之明月比西昆之阆风
　　小雪赋【以寒律变时因　　　　唐风有渐为韵】林　滋
　　伟兹雪之霏霏应防而不失其期赋象于虹藏之日成形于冰冻之时委地则微庶表三冬之候翻空虽小那无六出之姿当其寒气初升阴风始变既淅沥于遥野却飘飖于广甸边城一望龙山之净色犹晞上苑再瞻凤阙之清光未遍眇若毫端轻飞可观细细而千岩送冷飘飘而万户迎寒霏微墀庑之间瑶台月晓髣髴草茅之上玉树花攒迥拂阴轩高翻晓律萦枝分盈尺之象带□误如圭之质微交月影天边之孤鴈应迷稍助山明松际之浮烟已失细糁长空纤縁绮栊净若芦花之覆水轻同栁絮之因风是则谢氏林亭尽在回眸之内梁王池馆无非跬步之中于以明洁白之姿于以表阴凝之渐虽见晛而无滞讵因汚而成染初疑画阁妆奁之香粉微微又若琼筵玉箸之凝酥防防既而纤悉缤纷呈祥是因掩日而难分薄雾开帘而不辨轻尘影入空帷预想映书之子光侵逺水潜思访戴之人可谓不逺而来自无而有始萦盈于阶砌终散漫于林薮安得不燎薰炉命芳酒作小雪之赋继大夫之后
　　残雪赋【以明月照　　　　　　唐积雪为韵】范　荣
　　谢惠连遒文擅名藻思腾声覩阶墀之积雪因体物以兴情曰是雪也感沍寒之徳陶元化之精冬御时固凄其而以降青春换律奚浩然以居贞岂不以其气劲其质清处惨无昧遇蒙而成若就阳呈妍已遇乎东风所解且居阴寓质望晞夫朝日之明乃春宵尚寒银汉未没质莹庭庑光揺林樾杂凝花于春露乱素影于夜月小山虚映瑶峰盈尺而潜生樛枝乍垂梅花照树而将发讵比夫琼蕊难求夜光可照且昧不贪之宝未得巻舒之妙或消或结吾将任其行藏是翫是瞻彼何为乎衒耀当其朔风驶同云剧既散乱以飞空或缤纷而下隙于是出野而万顷连缟晞山而千峰合璧既见睍以俱消将飘零而委积随时之义强守洁而在今润物之功固呈丰而自昔既而阳气长隂气灭将散有以归无尚葆光而固节已矣哉人道不能无否泰天道岂可无寒热固可洞消息以从之何必托兴于残雪
　　雪影透书帷赋【以光彩辉映披　唐阅古今为韵】蒋　防
　　颢尔凝素襜如夕张因洁朗以旁彻遂虚明而内彰繇是以洞篇翰鉴毫芒委六出之姿喜乘时而瑞圣就三冬之业期利用之观光况复素轴增辉轻纱閟彩释居中之茫昧致藏用之所在霏微乎太素初分晃朗兮穷阴既改映草之客类姑射之神仙隠谈天之人疑胚浑之真宰凛凛寒色融融暮帏缣缃丛耀简牒连辉朣胧而微月将入羃防而轻风乍霏故得百氏旁窥万流仰镜稽古昔资兴咏动铅管而有助含章对鹤书而无非浴净盖以启其幽黙不独事其韬映契庄周之理虚白自生徴大禹之文光隂是竞俾夫夕可以忘寐牖可以罢窥焕乎而不藏于密昭然而葢取诸离清荧兮寒气方壮髣髴兮晴云欲披澄笔海之波澜皆为练色耀书林之杞梓尽作琼枝是能烛前辙彰往哲时观谢赋想墀庑之萦盈载覩曹诗叹蜉蝣之掘阅详夫理同委照处异在隂比然膏之功益简助系日之务逾深必将修词以进徳实勤考古以观今所谓用晦而彰韬光有曙祛绛纱之閟邃发素王之牖戸期洁白以无亏庶研精乎千古
　　聚雪为小山赋　　　　　　　【唐】李子卿
　　皓色旁射兮清虚上腾闲阶之下兮聚雪崚嶒叹此雪兮具知其有兴有灭故为山也庶期乎不骞不崩始也散而从风类元气之无象今也结而为阜若胚浑之初凝五岭高标三峰逺蹠昔则心往斯焉目击千里之势存乎袤丈万仞之容见乎盈尺皜曜起乎岑嶂曈昽生乎树石峡里则秋月长悬封中则晓云犹白夫其以近则逺以逺则亲玉林不夜瑶草先春照寒景而逾洁拂朝霞而更新岭上襂作缑氏之仙鹤岩中绰约写姑射之神人樵傍壑而疎影径临崖而絶隣至若霁日生暖融风变朔危容半颓傥遇嵇康之醉片影初坠谓入郄诜之幄因降高而就卑遂散雕而为朴冱寒始劲犹可持而斲见晛则消不可系而握因知夫色不久鲜物无常坚始则有于无有今乃然于自然观陵谷之推易信人世之徂迁亦何必怪桑田之变海都邑之成川
　　春雪赋【有序　　　　　　　　宋】钱惟演
　　癸亥岁二月晦讫春季旦霰雪杂下平地二尺寒威于是凌厉阳和为之潜伏问诸农曰田有伤矣问诸圃曰果不实矣考诸史曰隂阳戾矣予守土者岂不以民为心因怆然而赋
　　春阳以中百昌俱作彼阴冷而忽兴何飞霙之骤落始蒙蔽于阳乌遂潜藏于天幕水霰杂下温寒相搏才衮衮而纷糅更霏霏而交错因方就圆填溪满壑迷匹练于素鹇混高云于皓鹤七盘顿失乎巘崄二室仅存乎崿我有爰田既鉏既耰我有条桑且桋且柔岂灭裂而是取顾沃若之待收罹此暴殄予心则忧亦有庶草羣木千芳万菲粉落絮起珠倾玉碎建森纚之高牙垂陆离之长佩掩藩匽之郁栖覆台塘之畏垒病李僵于井榦芳兰沈于林荟有卉夐夐有鸣嘤嘤移荐草以无所恋危巢之欲倾顾泽中而罢钓之垄上而辍耕手足瘅瘃吾道不行吾乃诗叹麻衣歌悲黄竹园靡召于防客弇山逐休于王属隔瑶水之来使没骚人之行毂东郭叹不完之衣梁山作归思之曲岂由汉女之寃遂至卫民之哭已而违时令反天常气虽凄而不烈风虽暴而不扬忽曜灵之委照伫消释于辉光
　　雪赋　　　　　　　　　　　【明】薛　瑄
　　维月之孟阳兮气栗烈而严凝岁忽忽而遒尽兮閟升降之机扄相重阴之蕴杳兮霰雪下而纵横何防之工巧兮镂六出之竒形初挥霍而散漫兮遂漠漠而无穷乍大荒之微垩兮久川谷而俱盈洒长松之落落兮玉龙夭矫而骞腾逐囘飇而入竹兮磕金石之琤琤被嵚崟之絶巘兮若天吴起立而海波倾讶城闉之方启兮敞冯夷之幽宫巻前帘而凝睇兮悬旒玉于檐楹九臯之鹤横空而逺逝兮惟闻夫戞然之长鸣舞瑶台之佚女兮迷不覩夫绰约之冶容疑地媪之效瑞兮珪璧磊落而晶莹岂清都紫微之既春兮梨花飞絮而交零载瑶车而驾玉虬兮将逺观夫九野与八纮遵渤澥而东骛兮渺万里之沧溟登九疑而瞰南极兮祝融不炳耀其铦锋循流沙而涉弱水兮历峥嵘之长冰临大漠而睨中土兮山川纡曲而齐同天地混融而为一兮又孰别夫浊与清乃旋辀而息驾兮独戃怳于中庭四方上下皆在我闼兮扩灵府之宏澄探元化于终古兮聊向风而抽情乱曰洪钧斡运一气孔遒兮四时相沓而翕辟何由兮阳以隂肃恩若仇兮阒寂无余而发烂莫收兮虫蟊降伏三白肇休兮岁荐若兹我将何求兮
　　喜雪赋　　　　　　　　　　【宋】范纯仁
