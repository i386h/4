<!-- { "loadSidebar": true } -->
　　惟灵山之嵳峩挺贞松之蹇产傲沍寒之雪霜凌排空之崿巘贯四运以不雕厯千年而长衍条盘结而益宻枝纷披而弥逺形如鸾凤势若虬龙象亭云之霭霭类偃盖之童童抽纤茎以森竦布芳颖之青葱迎轻飔而发响俨静夜之丝桐上有翠实素髓离离馥馥偓佺食而养性永籍名于仙箓下有青牛紫苓灵药异兽探玉策之秘记延万龄之长夀然彼苍烟以代漆书陋魏台之石墨超汉室之隃糜
　　庭栢赋【有序　　　　　　　　眀】张　瀚
　　独处关河再经寒暑庭前四栢砌畔重阴退食之余徘徊其下方春莫窥其生色入夏何有于洁齐当蓐收而不衰处冥以如故似君子之一致顺应不迁协老氏之三全摄生尤要触物有悟寓意于词
　　伟闲庭之四象禀劲气于五行敷云叶以翳翳挺桑榦而铮铮俯而就之团栾兮飞盖之影坠仰而望之巃嵸兮逺山之黛横实垂垂兮孕秀华飘飘兮暗馨厌的皪之鬬彩守安静以储精未与宫闾之守兮秩秩聊逺斧斤之伐兮丁丁迁彼太谷宾我前楹选千树于泰岳配二株于华林采摘兮效文宾之辟谷游息兮希赤须之全真谅列仙非我徒愿比徳以淑身尔其青阳肇嵗丽日鲜云条风既达膏雨载零芬红芳紫嫩緑柔青此方苍苍刺刺离离落落争似龙池之柳离宫之柞已而金气既腾商飇初过原隰萧条嵗聿其莫氷柯雪卉风偃霜堕乃其矫矫穹穹郁郁葱葱何言蓬山之簳天陵之松辨修短于异嵗兮齐寒燠而同姿眇百感以无累兮越千禩而为期暾杲杲兮翔林乌夜皎皎兮挂骊珠挠防防兮激苍龙之喷吼润霡霂兮降翠鳯之葳蕤被岩穴兮亭亭自足登廊庙兮蹇蹇有余不茹不吐匪疏匪腴抗天徳以肃肃顺坤载而于于允矣百木之长卓哉大壮之需尔乃睇盼昕夕徙倚踌蹰媿朴樕兮峭直又樗栎兮迂愚思致用之非才窃感物而起予繄炎景之易迈慨秋风之旋移茍根柢之未固何枝叶之纷披试观化于嵗晚表荣瘁于桑榆托栽培以滋息幸贞心之未殊若夫曼倩谑浪于鹊立方储孝感乎鸾栖西岳衍成行之仙路昭陵然胜妖之古株本乎好事之传异何关节槩之有无
　　楠树赋　　　　　　　　　　【眀】王　煜
　　繄楠之生也含津冥托根昆仑气之所凑殷殷屯屯羌濆浡之歘发触巨石而块分得贞刚以为性匪蓊茸之为伦迨夫雨以膏之雷以震之风以挠之霜以严之扶疎矗特轮轮囷囷虬枝上耸迥无旁纷凝若木之晶魄翕淑气之芳芬肤理润玉体榦坚金繄楠之茂也势参岱华光拍沧溟上悬三光下蟠九地青鸾白鹄朝夕是憩夫岂鹪鹩之敢寄也贞松巨柏戢戢相比夫岂蔓草之敢丽也庄生索之而骇眙匠石过焉而睥睨顾神物之伟奇斧欲挥而终忌是宜栋梁乎清庙为九垓之大庇繄楠之夀也沈液内盎姿华外姸颛顼不肃祝融不然枝拂常春之雾根渍不涸之泉元蟠其下卿云覆其巅丰隆为之呵防王孙怵而不前望之苍苍然叩之砰砰然腾神光兮夜曙播蕃阴兮昼帡老耼曽息荫于髫龀王母于兹表道兮屡焉笑蟠桃之难熟轻铜狄之千年谅精之丕搆与日月而周旋
　　桐赋【有序　　　　　　　　　宋】陈　翥
　　始吾植桐与竹于西山南见诮乎天伦间以谓拙难于生计不如桑柘果实之木有所利吾决而遂其志乃自号桐竹君以固而拒之又作西山桐诗十二首复掇其诗之余次而为赋所以伸植之之心也其词曰
　　伊梧桐之柔木生崇絶之髙冈盗天地之淳气吐春冬之奇芳借濡润于夕陛借和暖于阴阳緜嵗月之久持森郁茂而延昌尔其溪临千仭岩空百丈増巘岌以周列重峯嶪其相向势崔嵬而峭且峻形崎岖而不可上岩崄巇以无土壑嶒巉而弗敞枝上拔而虽荣根下朶而不长迅雷疾风之所飘击涌濡飞溜之所涤荡防苦雾而含暝鏁愁云于写望霏霜封条而欲折积雪拥根而致强枝蠹则中间节伤则液满同枌棘以溷殽杂枢榆而苍莽于是哀狖晨吟饥枭夜啼熊狐傍宿麏麑下蹊悲号叫啸回惶惨凄勇夫闻之而心碎山鬼寻之而昼迷寒雕啄鹰以之游集妖乌怪鵩以之安栖盖人迹罕履故物类来萃材虽具不见用于匠氏根已固故不可以移徙其或春气和木向荣飞子结孕其柢抽萌条毳毳以嫩耸叶茸茸而緑成水再离而自茂气犹缺而未英当斯时也吾孤且否人无我谙既支离而不暖始有地于西山之南遂忘刻鋭任情意命镢以薙草向阳以避地列行行之坑坎有鳞鳞之位次庸以梧桐植而异羣类也由是召山叟访塲师披榛棘之丛薄陟峰峦之险危望椅梓以相近求拱把而见移全根本之延蔓择材榦之珍奇廼等地以森植亦分株而对之侔底道之矢直鄙左右之器敧迈夹道之细柳类通衢之髙椅累歳时而茂盛发花叶之繁滋土膏泉液以泽乎根春风夏雨以长其枝晨霞暮云以荫其榦清露薄雾以润其肌阳乌舒暖以条布阴飞光而影垂佳庭雪之难积噱岩霜之易晞是以其上则鹎鶋鷩鴺之所不敢栖也其下则腾猿飞之所不获息也结藤垂蔓莫得而依也犇泉依瀬亡由而及矣故逺而望之如列防与排矛即而憩之若緑幄与翠裯将以集鸑鷟鸣飘鹠玩之以兴咏听之以消忧于是招直谅之宾命端善之友坐萋萋之阴荫论诗书之盛否逍遥乎志气宴乐以文酒赏兹桐之森森玩桑柘之黝黝彼槐叹婆娑樗伤臃肿一则为尽其生意一则嗟无其器用未若叶中药饵材堪梁栋云和曽入于周制峄阳乃随于禹贡有名实以相副岂虚伪以动众吾将采东南之孤枝创疏白之雅琴弦以檿桑之丝徽以双南之金同夔牙以挥鼓并钟期而侧聆追淳风于先徳写太古之遗音非铿锵也不足以倾鄙夫之耳有幽静也自可以悦君子之心桐竹君乃神魂清心志和以道自任孰知其他据高梧以释俗申素臆以长歌歌曰蒿艾茂郁兮芝兰不馨柞栎芬芳兮楩枏不亨茍毁方以趋势兮虽棫朴而见称倘容援之云依兮虽楸梓而弗名且斥逺于匠石兮终见委于林衡自乐天以知命兮故无虑而自营歌卒瞬目周玩沈吟自断后以余音系而为乱曰贵逺贱近时之宜兮众咸去朴争华伪兮花叶不能资耳目兮子实无堪充口腹兮人谁采用到林麓兮虽材还同不材木兮吾愿终身老林泉兮器与不器居其间兮梓桐放怀事都捐兮优游共得终天年兮
　　枫赋　　　　　　　　　　　【眀】钱丈荐
　　烟波钓徒张志和初在母腹母梦枫生腹上乃产志和故志和生而爱枫若乃枫之为物随地而植遇风则鸣经寒始谢得气复萌方抽则嫰姿浅淡迨盛则密荫沈凝脂带香其馥郁叶映水以凄清岂蚩尤之变化或神女乎依凭对穷愁而抚景关离别以有情及夫金飇渐厉玉露初结芳草既腓丰菼亦折何肃气之迁染似病容之悲切始色改而呈斑终泪凝而防血则有分司贵客作赋名家形牵绂冕志放烟霞拨冗日暮寻幽路遐乍感萧索转觉繁华诗曰停车坐爱枫林晚霜叶红于二月花于是烟波钓徒系舴艋释纶竿脱莎衣挂箨冠憩黏苔之白石凭拂衣之朱栏持消忧之爵斚进饫口之鱼餐瞻晚景以容与翫霜树而盘桓本无取于荣艳更何计夫雕残遂拾红叶而书之此地天台其人仙子流水几曲桃花数里不然何凛戾之已交犹芳菲之未委平泉李徳裕闻而叹曰肃肃江枫最清絶兮无华可采实堪撷兮偏与幽人相娯悦兮怪彼名圃芳树列兮岂不殊丽风韵缺兮何况红葩耀霜节兮始信凉冷胜烦热兮予犹涉世愧眀哲兮
　　古度赋　　　　　　　　　　【明】杨　慎
　　有木诡容在勾之东修梯盘壤巨干撑空閟华青帝垂实工蓐收传绀屏翳旉红子穿皮茁房殊卉丛肤无纤蠧腹育飞虫有夫不名占诸义弓曰硕果不食在剥之坤宫荒径所漏而鼍仙未者欤炎皇未尝而左赋始崇者与烜比景灌菵露果星烛叶云布楠榴相思为党隣平仲君迁为朋故君子识之是曰古度
　　緑槐赋【有序　　　　　　　　眀】邓云霄
　　燕地烈暑如灼余庭有嘉槐喜得美荫毎与韩孟郁科头披襟婆娑其下更作云林间想昔陈思仲宣同时并有槐赋暇偕孟郁率尔抽毫句底飒飒风生虚星有灵当为色动扫麈髙歌暑气若扫
　　爰有嘉树积翠浮凉为市不邻于璧水倚殿自逺于文昌避朱轮之大道植绮疏之闲堂异仲文之枯槁有祖雄之芬芳夫其淑气回春条风变节目初窥鼠耳渐茁轻如岛外残烟淡似云间新月緑方染兮难就阴欲簇兮未列乍上蜂黄试啼莺舌御单袷而朝惊进纤罗而晚怯望微青兮浅黛已缥缈而堪悦及其杨花舞雪榆荚铺钱泥融飞燕沙暖眠鸳红雨残蝴蝶之梦緑阴老鹧鸪之天此时柔枝婀娜缛叶芊緜笼红药于阶侧覆碧蕙于栏边荫当广幕净列长筵棋声琴韵潇洒留连若乃朱鸟翔火伞举赤坂已焦温泉沸煮霜未授于金母氷丸难觅于葛子怪吴牛之喘月悯跕鸢之堕水嘘气成云挥汗若雨尔乃旁旉横被满院成阴廊长日少径小苔深侵朱帘而楚楚泛缥帙而沈沈若寥寥兮桂宫似泠泠兮雪峯坐换姑射之骨恍乗御冦之风听鸣蝉之疎引忘烈日之髙舂主人乃挥玉麈坐绳床品泉而石乳滑试茗而云芽香抛书手倦脱帻情忘兰汤沐罢晞髪徜徉却七华与六角早延爽于清商又或碧甃浮氷盘进李茹以松花佐以菰米和槐叶之泠淘实浣肠而溅齿窅矣据梧防然隐几傲枕上之羲皇覩壶中之天地既不知黄粱之熟未又安念南柯之不理于是两腋习习情景相和慷慨起舞喜而作歌歌曰车马兮尘浮褦襶兮可休吾既幸为兮散吏荫緑槐兮焉求韩子乃赓曰日有夏兮寓有假兮心洒洒兮物可化兮将分荫于天下兮
　　竹赋　　　　　　　　　　　【宋】王　令
　　于此有物焉其材剧而色刚其躯瘠癯不配所长色盛气充肤理有光临临兮其髙其可仰也挺挺兮其直其不可以枉也毅毅兮其羣其不为党也其立自树而不倚其长絶众而不离恬无盛衰以听四时置身尝安视物死生弟子不敏昧于考成罹世斮刖甚者遇烹其守不移附者益増愚所不知请筮以眀筮曰斯夫其始甚鋭既极而止者欤后生晚起超出辈类者欤确乎不防以节终始者欤死传其徒不私其子者欤生久处而不回死知命而不恐老者求以自辅少者得之而无用是其曰谁藏孔殷而不思藩彼架未柱我安事椽优哉游哉聊以永年幸听筮之请以竹言
　　竹赋【有序　　　　　　　　　明】桑　悦
　　学圃中种竹数竿不二年蓊然成林日婆娑其间若相忘者今将秩满欲与圃别不能忘情为作赋以表其徳词曰
　　兴赵藏符伐呉成象鸾鳯声容龙蛇动荡知惟孔子智比辟支一本林立安有二岐直而不窒圎而不倚节操如是可谓君子
　　庭中有异竹赋【有序　　　　　眀】汤显祖
