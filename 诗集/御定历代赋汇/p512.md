<!-- { "loadSidebar": true } -->
　　吁嗟乎霜之为物禀隂而聚随露而凝甫交纳火先兆坚冰亮金祗之转辔知玉女之飞英星见房而始落钟应律以齐鸣封条纪夫平子殄类咏于渊明鹧鸪畏而掩翳鹰隼击而轩腾气因风以倍肃光映月其増清何茂丛之欲败岂陨叶之能停君子履焉心惕妇女对之功成至夫员峤借以覆茧仙都炼以为药嵰州则滋味独甜广延则绀碧相若斯皆众目之未覩要亦凡胎所难获疑乍沾而神爽想久服而老却乃若琼筵奏伎玉手擎杯九枝灯闪百花帐开清歌曲折妙舞徘徊不知夜往宁觉晓来忽移步以冉冉旋举目而皑皑散郢中之积雪吹江上之落梅进爵斚而无筭拥鼦裘其未回奈严色之独早况漏声之频催于是茅店鸡啼板桥马度白亘荒草素凝遥树踏来有迹归去无路恨叠闗山愁纒梦寤则有逺道之征夫与空闺之思妇听虫吟而泪落瞻鴈影以魂赴将寄信其孰遣纵缄情而谁诉感不絶夫惨凄忧岂忘乎寒沍别有遭谗孽子受系孤臣荷衣敝裂葛屦逡巡援琴抱恨举笔含辛吁寃不察顾影无亲嗟哉霜兮何彼对之而意旷此对之而睂颦必衷情之有异讵物色之不均不然君试看夫天街之皓月与上国之阳春宁随地而愉畅且尽人而欢忻乱曰青女司令浓霜结兮散为朝华比初雪兮意带凄戾威凛烈兮遂使草木咸摧折兮何况愁人心鲜悦兮安得羲御俾速灭兮
　　雪赋　　　　　　　　　　　【明】钱　棻
　　天弢余碧峰敛羣青烟深苔瞑野入云平乍因飚而回合忽排闼以飘零花明四照蕊绽千层竹腰频折松盖如擎梅顋傅粉石骨凝冰清光千里鹤唳一声屋压琉璃之瓦帘开云母之屏九天无月而长白万树非红而皆春丝鳞鳞以吐瑞气袅袅而炉熏轻琼为钿冷絮成茵鸦寒掠背风静翻云惟寥空之一色听愉瘁之平分当夫红炉黛暖雕阁香闱君寒妾拥妾臂君持镜开千靥笑冶一枝听飞絮之髙吟曽寒威之足欺亦有天街步软栁下藏舟忻驴背之甚穏恣冰壶以遨游或泛山隂之棹或登华外之楼冷香弱梦细细匀愁于是梁园才子颖诗肠江夸琼树卢妒玉堂六出争妍双尖鬬芳茍千秋之在兹虽扫径其何伤及夫云结阵赤晕挥鞭貔貅气涌鹅鸭声喧将军饮葡萄之酒壮士歌黄竹之篇戈衣皜而生明光照甲而増鲜更有银花垂榜绛雪成田橘叟输尘葛郎乗船印恵可之趺而影留嵩顶披王恭之氅而望类神仙维胜赏之足娱笑谢赋为未妍若乃陇水寒塞马嘶樵径封邻烛微芦花汀衷忽间孤雁之鸣独石山头湿透木棉之衣泣寒砧而如雨钓空江以无鱼卧袁安于土室映孙康之敝书士衡戮而华亭雪暗孝妇死而东海瑶飞襄阳枯骨洒人间之黄玉海上孤臣饱撑腹之玻璃戍卒征衣皆铁寒闺泪滴为绯况乎严风晓别苍云暮同银沙万里古道防茸虽天山之玉满奚所寓而多穷尔乃放舟浦北觅句桥东篱描致影酒送微红憨飞舞蝶碎翦吴淞仰看何依之雀遥闻人外之钟于斯时也髙士梦酣美人簪敧兽炭光荧鹄研冰澌枝低似醉波定如痴溪流暗瘦芳草先肥肌同姑射瑞积瑶池快心魄之如水叹造物之雄奇
　　灵雪赋【有序　　　　　　　　明】王廷相
　　嘉靖已丑仲冬之月维我皇上念雪泽之未霑悯农事之靡济乃齐心瀹虑省躬咎往既禋祷于南郊复申告于西社望三白赉于昊天俾九谷登于来稔巳而灵雪聿降弥日达夜殊为优渥之泽允矣黍稷之祥康歳可期兆民允赖臣猥从班列恭覩休祯不揆芜陋之辞用赞明昭之贶其辞曰
　　惟我皇上以神圣而御世协化机于两仪措羣生于太和调隂阳而顺之何冥以司令秘雪泽而靡施日终风以吹沙望飞霰而无期曰天道之恵民胡戾气之如狂倘暵旱以为灾奚民食之可望帝引咎以自归心恻恻而靡康乃彻乐减膳避殿惨服罢工节财缓刑虑狱心无往而不齐政无幽而不烛期实徳以应天冀真宰之降福于是敕仪臣议明禋诹吉日卜良辰躬南郊以祈祝即右社而骏奔秉精诚以昭假幸明灵之居歆奄焄蒿之可接或蠁之如闻及夫社豆方彻宫舆未驾微霰俄集鹓班载洒圣容穆然自如百官黙以欢诧信天人之交孚速感应之非假既而雰雰蕤蕤拂拂瀌瀌缀妍华于绮树散骚屑于回飇影漾铜龙之楼光迷白玉之桥入鳯阁以増严积平台而助髙霭三殿之精辉璨六宫之璚瑶圣人览瑞以开顔词臣扬美而挥毫由是竟日连宵层飘叠委突矣数尺缟然千里怀山塞谷迷遐掩迩下润积而土膏阳气固而春美蝗种毙以无遗麰麦熟而可俟多稼满望于甫田有年将书于信史三农仰徳而忭舞百工有赖而交喜是盖圣秉日跻之敬天示神速之眷退荧惑者未之可及祷桑林者庶几同贯览气化之协调契天人之相赞绥灵雪以育民岂卿云之足羡于是皇上仰承神休拱荷天徳不自满假恒存谦抑早朝晏罢宵衣旰食发仓庾赈防瘠薄税敛省刑辟崇俭素禁丽饰劝男耕重女织亲贤而逺佞清心而祛慝嗜大仁以无尚久至诚而不息然后凝神冲穆体道黙达礼乐于海埏匹尧轩于古昔庶政和羣工式年谷登天下怿坐明堂以受贺葆天眷于无极臣乃稽首顿首为之歌曰国有冻馁兮胡黄竹之徒讴民非其上兮何雪宫之独游我皇普至仁兮恒民隠之是求感昊天之灵泽兮垂率育之洪休再歌曰皇心敬一兮昭以格天皇徳宣朗兮日月之悬皇勣维懋兮王道平平皇图永昌兮亿万斯年
　　逸句【附】
　　云赋　　　　　　　　　　　【晋】成公绥
　　于是元气仰散归云四旋冰消瓦离奕奕翩翩去则灭轨以无迹来则幽闇以杳冥舒则弥纶覆四海巻则消液入无形或狎猎鳞次参差交错上防业以倚梁下垒峗而相薄状崴嵬其不安吁可畏而欲落或灿烂绮藻若画若规繁缛成文一续一离或绣文锦章依微要妙绵邈凌虚轻翔浮漂
　　雪赋　　　　　　　　　　　【晋】孙　楚
　　丰隆洒雪交错翻纷膏泽偃液普润中田肃肃三麦实获丰年
　　雪赋　　　　　　　　　　　【晋】李　颙
　　何时雪之嘉泽亦应变而俱凝随同云而下降固霑渥之所兴
　　嵗时
　　嘉阳春赋　　　　　　　　　【元】涂　几
　　春风吹波兮万緑和柔寒暴尽去兮乍离衣裘耕夫在田兮耒耜聿修河洲草丰兮牧犊来游飞鸟上下兮亦念其俦嘉此白日兮鸣声栗留先生何为兮有志不酬懐寳遯世兮以死谁尤忧吾之忧兮念夫人之捐瘠乐吾之乐也见心徳之周流
　　秋赋　　　　　　　　　　　【唐】虞世南
　　观四时之代序对三秋之爽节云既净而天髙潦将收而水洁凝珠露之凄冷镜青山之滉澈燕违幕而巢空鴈惊羣而行絶于斯时也登绮阁临飞观开雾縠之疎幌褰轻绡之碧幔映金波之皎洁明玉绳之灿烂看夜鹊之绕枝望牵牛之隔汉莲尚香于江浦草犹青于河畔
　　秋兴赋【有序　　　　　　　　明】冯时可
　　昔安仁三十有二寓直散骑之省以秋兴命篇余直赤龙署差少安仁爰感时事辄念归与聊嗣其响恐洛阳道上见者不免掷瓦耳
　　嗟旅客之多怀兮虽阳和而若疢矧清秋之既届兮其何兴而不尽于时祝融解绥蓐收御靷夙苛捐惟微凉荐袗万山飒摇百籁徐引天地凝闭物色凄紧云生陇底桑疎蓟门风起洞庭烟深湘沅岭頽鲜而殒翠兮木落英而辞繁露凝霜以皑皑兮水激波以潺潺堂别燕而差池兮浦落鸿而翩翩日色游扬而逾皎兮天气晃朗而靡昏何晷度之渐促觉清夜之方永迅商纵铮而抟霄兮金波腾绚而流影轻蛾绕于莲烛兮寒蛩鸣乎露井遭托身于云陛兮获寓直于华省神宇微微天河耿耿金铺肃霜铜龙闭冷虬箭响微鱼钥声静寒荣灿发于银釭星彩泛滟于轩屏惜飞光之超忽独辗转而自省厠鸳鹭之末行兮依日月之余景伎同北郭而知滥兮俸优东方而窃伟感大鹏之逍遥兮何鸡肋之足恃覩巨溟之渤潏哂河伯之秋水等轩冕于蜉蝣兮视钟鼎犹菅枲威鳯不受夫羁笯兮神龙曷恋乎泥滓乗秋风以忆鲙兮忽拂衣以髙厉访三禅于鹫岭兮觅四皓于洛涘托兰衷于昔贤兮追萝尚于前史延松隂于胡牀兮卷筠浪于箱几动以寥廓为居静以环堵为宇无贵无贱无人无已盖寄迹于太虚而游神于太始
　　知秋赋【有序　　　　　　　　明】祝允明
　　庚午六月丁未立秋其夕顿凉不俟一叶感淮南之论稍为赋之
　　逖隂阳之愆伏适儆余于兹歳伊蓐后之坚方独秉贞而不戾受帝命以握矩布金行于区内日耿耿以谢炎风萧萧而助气侍隶逸而却扇闺媛戒于纫缀聊闭闗以偃息观烧炬之可憩憙青蝇之暂逺悦蝉之余嘒虽序令其靡爽乃兴悲而起嘳信揫敛兮致刑将违仁兮肃义刘百生以一膢易荣华而雕瘁匪皇穹兮好残繄舒惨其相倚始为露以作霜睇坚冰之必至感兹秋之既知岂曰童心之伤逝
　　中秋赏月赋　　　　　　　　【明】黄仲昭
　　繄八月之既望适三秋之方半西风飒其凄清落叶纷其淩乱蝉嘒嘒以吟寒鴈飘飘而横汉砧杵急于风前络纬悲于阶畔天晃朗以弥髙歳荏苒而将晏怅芳时之易徂感中心之浩叹于是乎招瀛洲之仙客载昆仑之霞尊席芳药临华轩放怀歌咏寄兴乾坤于以涤烦襟之怫郁于以荡灵台之轮囷斯时也万籁寂然而无声层汉湛乎而澄碧微云尽敛爽气可挹酌流霞于杯中明月于林隙少焉素蛾升于沧海冰轮展乎太虚流清辉于观阙扬浩彩于阶除影落御沟一派金波荡漾光涵大地万顷素练平铺宇宙幻玻瓈之镜身世寄冰玉之壶长河韬映列宿掩缛丹桂之影森然之魄莹若广庭水净连薨霜洁阶前之皓鹤夺鲜林外之白鹇失色景物极变态之百端词翰莫形容其万一众容乃清谈蠭起玉壶鲸吸豪气淩九霄襟怀隘八极飘飘乎如子晋乗鸾羽化苍茫之表浩浩乎如列子御风蝉蜕氛埃之域袁宏之泛渚不足形容庾亮之登楼未能彷佛既而宾主倾倒尊俎狼籍明月方中逸兴转剧客有歌之曰悬玉镜兮中天散清光兮万里酌桂醑兮舒余怀觉尘埃兮净如洗余兴未已明月渐沈青山转影緑树移隂客又有歌之曰挽冰轮兮驻天末伴芳尊兮慰余心清光从此兮一去尘埃依旧兮满襟歌阕众客顾谓余曰人之生也栖轻尘于弱草寄浮沤于沧溟百感挠其心万事累其形欢愉无几忧戚相仍故右军兰亭之防必形之于翰墨东坡赤壁之游必播之于声音也然而不过放旷于山林之内傲睨于泉石之滨而已今吾与子遭圣明之时值隆平之世幸聚防于辇毂之下得从容于琴尊之际挟清飇以飞仙弄明月以适意葢有兰亭之所不能兼赤壁之所不能致者矣独悲夫聚散靡常胜防难得今夕幸同几席之懽来歳寜无参商之隔乎子宜播之赋咏传之来日庶几后之视今亦犹今之视音也于是乎乃拂剡纸涤端石命毛颖洒子墨搆思方成余景巳毕
　　逸句【附】
　　感春赋　　　　　　　　　　【宋】刘义恭
　　听时禽之弄音信闗闗以嘤嘤悲阳鸿之赴朔怜春燕之入楹天晻暧而流云日隂翳而沦精风淑穆而吹兰雨蒙蒙而洗茎草承泽而擢秀花顺气而飞馨
　　春赋　　　　　　　　　　【齐】萧　慤
　　落花无限数飞鸟排花度禁苑至饶风吹花春满路岩前片石迥如楼水里连沙聚作洲二月莺声才欲断三月春风已复流分流绕小渡堑水还相注山头望水云水底看山树无余香尚在歌尽声犹住麦陇一惊翚菱潭两飞鹭
　　春赋　　　　　　　　　　　　梁元帝
　　洛阳小苑之西长安大道之东苔染池而尽緑桃含山而并红露霑枝而重叶网萦花而曳风
