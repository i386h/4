<!-- { "loadSidebar": true } -->
　　怵悼而靡安阴凝栁塞怨龙庭之路隔月透罗愰怜鸳衾之夜单屣银阶之悄悄雪珠泪之缝筐笥之纨素寄戎幕之艰难别有陆沈之子厠迹荒薮器宏伟而可观命屯剥而不偶当其时也趋炎俯偻佩瞰嘘吸无诗人卒嵗之衣雨泉客将离之泣岂祁寒而致感亦遭时而不息终乖挟纩之暄更悲绨袍之及层氷涸溜宋生则缀怅而相望皓雪盈门袁子则茹悲而于悒虽居荣而可贵亦忧道而不入于时倚叹穷律伫目遐坰伊鲜物之皆悴独霜松之常青纵寒苦之飘激淬坚明而自宁汨吾情之浩荡愿冥志于紫灵
　　嵗暮赋【有序　　　　　　　　晋】陆　云
　　余只役京邑载离永久永宁二年春忝宠北郡其夏又转大将军右司马于邺都自去故乡荏苒六年惟姑与姊仍见背弃衔痛万里哀思伤毒而日月逝速嵗聿云暮感万物之既改瞻天地而伤懐乃作赋以言情焉夫何干行之变通兮昏明迭而载路羡飞辔之逺御兮腾六龙于天步时赴节而渐流兮气移数而改度挥促节于短日兮振修防于长夜运悠忽其既周兮嵗冉冉而告暮变棘心之柔风兮滋丰草之湛露晖邈以峻服兮黄裳皓而振素于是颛顼御时冥统官天庙既底日月贞观沦重阳于潜户兮严积阴于司寒日囘天以灭景兮飇冲渊而无澜坚氷涸于川底兮白雪陨于云端普区宇之瘁景兮频万物之衰顔时凛戾其可悲兮气萧索而伤心凄风怆其鸣条兮落叶翻而洒林兽藏丘而絶迹兮鸟攀木而栖音山振枯于曽岭兮民懐惨于重襟寒与暑其代谢兮年冉冉其将老丰顔晔而朝荣兮发粲其夕皓感芳华之志学兮悲时暮而难考逺图逝而辞懐兮密思集而盈抱羡厚徳之溥载兮嘉丰化之大造恨盛来之苦晏兮悲哀至之常蚤指晞露而怵心兮衍死生于靡草防时来之嘉运兮游上京而凯入委乘辂于紫宫兮剖金虎而底邑凭台光之发晖兮荷宠灵而来集望故畴之迥辽兮泝南风而颓泣长叹息而永懐兮感逝物而伤悲哀年嵗之攸往兮伊行人之思归结隆思于朝日兮缀永念于汜晖表寸阴而贞吝兮盼盈尺其若遗嗟我行之久永兮何归途之茫茫遵渚兮盼川攸逝兮江湘处孝敬于神丘兮结只慕于惟桑瞻山川而物存思六亲而人亡问仁姑而背世兮及伯姊而沦丧寻余踪于空宇兮想絶景于遗堂悲山林之杳蔼兮痛华构之丘荒靖深情以遐慕兮思纒緜而懐楚涕垂颐以交颓兮哀凌心而洞骇神寻路而窘逝兮形颦蹙乎其所心悠悠其若悬兮音既絶而复举悲人生之有终兮何天造而罔极仰悲谷之方中兮顾悬车而日昃百年迅于分嘘兮千嵗疾于一息咏大椿之万祀兮同蟪蛄于未识嵗难停而易逝兮情艰多而泰寡年有来而弃予兮时无算而非我只生心于日顺兮虽呼翕其难假摄贰生于逆旅兮欲淹留其焉可彼鉴寐之有时兮亦始卒之固然舒逺懐于千载兮怅同感乎中山鉴通人之炯戒兮惧晏平之达言啓贞心以自责兮览遗籍而问道亮爽鸠之既徂兮故营丘之有绍在吾侪之陋心兮岂取乐于东表茍长生而自得兮将奚待而有夭考大徳于天地兮知斯言之益矫
　　仲冬时令赋【以题　　　　　　唐为韵】叔孙观
　　干知大始变化惟众白日贞辉以着乎运行素月亏盈以纪乎孟仲阴既往而阳受暑既骤而寒送景长而土圭可测气肃而玉律潜中若乃摇落既谢戚戚无悰霜雪凝凌以戒节天地闭塞而成冬羲和在兹敬授人时周之正则建子为首冬之夜则问如何其北斗阑干乘招摇而直子堂在座列羣后以聴辞冬之日可爱闻乎鲁史一之日觱发着乎豳诗其神冥厥徳在水其器闳奄事官有司植珪以絓椟乘辂以载旗顺物以终乃安其性因宜制节用必克正使夫有为而天下御正无事而天下分定先王以之狩田孝子以之温凊万人以之休息羣辟以之殷聘一以明国家之盛再以昭诵事之令夫唯败度起功逆时兴务重其徭役急彼征赋动众不随其物宜驭人不以其宽裕灾异必降甲已之气乘疠疾必行哭泣之哀聚则知邦国兴否噫时令之可惧
　　仲冬时令赋【以题　　　　　　唐为韵】萧　昕
　　嵗杪星穷时临月仲冥气肃黄钟律中北陆隂凝西成物众观四郊而息老朝万国而来贡于是我皇乃亲帅百辟观隙三农整六军以耀武肆大阅于仲冬然后乃即太庙建旗事神率礼抚俗观诗斥声色以不御守和平而自持山泽从宜飞霜而校猎川源有秩因涸冻而沈祠谨门闾而守法慎盖藏以应期斩木阳崖采周官于是月藏氷隂室咏豳诗于此时然后受计郡国大颁锡命祭必先贤室惟行庆驾铁骊以轨物居堂而布政因宜制变必酌于古文授时乡方乃行乎夏令尔其谋猷克臧备物必具饬王政之礼戒土功之务天地既贞阴阳乃裕茍愆伏之必节岂雪霜之是遇故当北辰正而众星拱东海深而百川赴既一人而作哲惟四方之所注抚空懐以自怜媿扬雄之作赋
　　仲冬时令赋【以题　　　　　　唐为韵】张钦敬
　　粤若大君光宅海内文思开帝王之洪绪振皇纪之纲维敷化布和设明堂以聴政发祥储祉坐宣室而受厘有典有则念兹在兹负扆恭已凝旒肃只享防必依乎是月寒暑不易乎斯时若乃睦以神人施乎政令铺惠泽以流渥鼓薰风而入咏日月惟朗星辰克正调厯数之璿衡叶乾坤之宝命况乎阳气告始豳歌御冬惟时是恤维政之雍穆堂以敷化感黄冠以劳农命鲁史之登台式书云物审周官之有祀时命秩宗于是恒宪聿修旧章遐布饬盖藏之是密警门闾而必固一以永宁各知攸措涤器物之闳奄厘氷池之凝冱休力役省征赋养国中之鳏寡罢官守之尸素是使风雨丕顺曽不爽于丰年霜露以时谅匪僭于嵗暮抚三五之遐轨案道徳之平裕方见与羲农而比崇岂直等成周之景祚而已顾慙眇质叨承选众神仙作尉非汉氏之称梅孝友承家媿诗人之歌仲谬昌言于圣徳岂縁情而有中
　　苦寒赋　　　　　　　　　　【元】刘　因
　　严气积律穷北斗知春回指于东惟功成而不去孰顼冥之可容乃郁彼孽暴激彼威锋凝愁云而蔽日怒寒风而搅空夺阳春之生气使天地阒然寂然如未判之鸿蒙于时烛龙絶光荧惑失次阳乌断足火鸟缩翅毕方髙飞而逺翔痴牛毛寒而缩猬炎帝为之收威祝融为之屏气羲和倚日以潜身盘古开天而失视天吴死于朝阳之谷倐忽灭于海南之地若乃焦溪涸热海澄沸潭止温泉氷火井冻旸谷凝炎洲地冽裸壤垂缯荧台烟灭瘴水生凌而我生于此时奚凛冽之可胜或有从军永诀去国长违霜锋宝劒铁衬单衣积雪没胫悲风激懐夜渡劒河晓上轮台阴山雪漫瀚海氷厚当此苦寒十死者九又若寒门久客贫闾故居不爨不烛无衣无襦鼻酸气失堕指裂肤火如红金薪如桂枝儿号妻哭痛尽伤悲抱膝而苦竟死何禆噫嘻呜呼天欤地欤神欤彼顼冥之不去我生死其何辜呜呼噫嘻盖尝闻之无寒不温无贞不元时之革化由是而门嘘炎吹冷元气所存贞极不元寒极不温乖序错命罪半东君于是易川牛马走地上虮虱臣载拜东方发狂语唇冻舌涩难具陈告我东君胡甚不仁嗟生类而欲尽君奚为而不春匪我语汝其孰汝亲匪君顾我孰活我人我借汝力汝假我神挽天地之和气黜顼冥于根汲东海之泥以接地轴链泰山之石以补天轮以广厦万间庇吾民之冻骨以布裘千丈吊四海之氷魂使飕飕赤子鼓舞于春风熙熙然乐其天真胡为驰纲维而退避独廉让而谦尊我徒问汝汝且不言于是乎乃归墐其户而葺其楹袭其被而重其衣不尤乎神不怨乎天束手容足以顺乎时之自然
　　长至赋　　　　　　　　　　【宋】田　锡
　　伊沍寒之嘉节美长至之良辰考天时于司厯验星昴于畴人隂极阳生复卦应连山之象珠聮璧合斗枢回栁木之津鲁太史登楼以观祲周天王服衮以严禋黄钟应律兮咸韶韵逸缇幕飞灰兮山川气新表权舆于阳徳信兆朕于芳春圭测而羲和渐永衡悬而土炭交陈始观玉殿欢呼金觞献寿庆一阳之肇至祝千龄而永久广庭燎设明环佩于仪容沧海日升照冕旒于元首或恩縁长至而赏加或礼罢圜丘而赦宥欢声大洽于寰中至信旁孚于飞走所以金张贵戚田窦权门喜近増于爵土悦新益于封勳遇履长之纳祐符元吉而承恩歌钟鼎沸朱翠云繁华堂列席髙烛罗轩辉煌暐耀杂遝哗喧宾荣以玳瑁饰簪主贵以瑚暎樽或馈履韈于舅姑或祝弓箕于子孙协周正之故事庆尧厯之垂文唯有羇旅之客流年可惜长亭近归孤懐自戚残阳晚帘寒灯夜室形影相吊精诚未适虽有樽酒谁飞觞而举白虽有鑪火谁方襟而比席将何消遣自图悦怿天既付我以文遂摅懐而命笔
　　嵗暮直庐赋　　　　　　　　【梁】萧子云
　　日躔女度嵗华云暮衡轻炭燥权重泉涸藏武于太隂蛰螣蛇于髙雾日临圭而易落晷中杙而南傃凝寒气于广庭洞层隂于端庑风餮切而晚作云沧浪而晦景霰的皪于彤庭霙葳防于丹屏韬罘罳之飞栋没屠苏之髙影始飘舞于圆池终停华于方井
　　寒夜赋　　　　　　　　　　【宋】裴子野
　　何四序之平分处修冬而多虑眷摇落兮遵尽悲荏苒其云除日晼晩而易潜夜悠长而难曙既而庭流皓月阶被凝霜风吹衣而凛凛气空积而苍苍袭重裘兮弗燠炽朱火兮无光门萧条而昼阒夜寂寞兮无人疏三迳以负汲结二耦而为宾
　　大傩赋【以命有司送寒　　　　唐气肃京室为韵】乔　琳
　　嵗惟大傩国着成命有以焉尔请言其政夫四气平分三光交映登台眂祲必书于云物象魏悬章式陈于时令是以一人垂拱万方同庆者也且傩之为义其来自久实敺厉以名之于謟神而何有若乃率旧典于有司上士下士左之右之或嚣声以作气或诡貌以呈姿示以直道扬乎傩辞何四象之能行岂神明之见斯则有侲童丹首操缦杂弄舞服惊春歌声下凤夜耿耿而将尽鼓喧喧而竟送行看北斗已落于严城坐待东风方期于解冻皇帝御寝殿正冠侍臣济济宫妓欣大礼之斯展觉轻阴之尚寒肃肃穆穆南面而看则知天不荐瘥同殄妖气勿休之瑞吾既闻于方册强死之魄彼其宣于骄意面禳有相向之礼堂赠有无方之事虽殊途而异观可同归而一致徒观其执戈扬盾黄金四目其视眈眈其威肃肃将前驱以戒道必啓行而分逐国人称之曰当今日月既明乾元以亨福穰穰兮共苍生恩湛湛兮莫与京恩既湛兮傩人出春王正兮粤翌日愿吾君兮千万寿保巍巍兮唐之室
　　四时赋　　　　　　　　　　【梁】江　淹
　　北客长欷深壁寂思空牀连流圭窬淹滞网丝蔽戸青苔绕梁春华虚艳秋月徒光临飞鸟而魂絶视浮云而意长测代序而饶感知四时之足伤若乃旭日始暖蕙草可织园桃红防流水碧色思旧都兮心断怜故人兮无极至若炎云峰起芳树未移泽兰生坂朱荷出池忆上国之绮树想金陵之蕙枝若夫秋风一至白露团团明月生波荧火迎寒眷庭中之梧楸念机上之罗纨至于冬阴北边永夜不晓平芜际海千里飞鸟何尝不梦帝城之阡陌忆故都之台沼是以轸琴情动戛瑟涕落逐长夜而心殒随白日而形削故秦人秦声楚音楚奏闻歌更泣见悲已疚实由魂气怆断外物非救防四时而皆难况仆人之末陋也
　　感时赋　　　　　　　　　　【晋】陆　机
