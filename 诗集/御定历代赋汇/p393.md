<!-- { "loadSidebar": true } -->
　　古人言花者牡丹未尝与焉盖遁于深山自幽而芳不为贵者所知花则何遇焉天后之乡西河也有众香精舍下有牡丹其花特异天后叹上苑之有阙因命移植焉由此京国牡丹日月寖盛今则自禁闼洎官署外延士庶之家弥漫如四渎之流不知其止息之地每暮春之月遨游之士如狂焉亦上国繁华之一事也近代文士为歌诗以咏其形容未有能赋之者余独赋之以极其美或曰子常以丈夫功业自许今则肆情于一花无乃犹有儿女之心乎余应之曰吾子独不见张荆州之为人乎斯人信丈夫也然吾观其文集之首有荔枝赋焉荔枝信美矣然亦不出一果耳与牡丹何异哉但问其所赋之防何如吾赋牡丹何伤或者不能对而退余遂赋以示之
　　圆瑞精有星而景有云而卿其光下垂遇物流形草木得之发为红英英之甚红钟乎牡丹拔类迈伦国香欺兰我研物情次第而观暮春气极緑苞如珠清露宵偃韶光晓驱动荡支节如解凝结百脉融畅气不可遏兀然盛怒如将愤泄淑色披开照曜酷烈美肤腻体万状皆絶赤者如日白者如月淡者如赭殷者如血向者如迎背者如诀拆者如语含者如咽俯者如愁仰者如悦褭者如舞侧者如跌亚者如醉曲者如折宻者如织疎者如缺鲜者如濯惨者如别初胧胧而上下次鲜鲜而重叠锦衾相覆绣帐连接晴笼昼薫宿露宵裛或的的腾秀或亭亭露竒或飐然如招或俨然如思或带风如吟或露如悲或垂然如缒或烂然如披或迎日拥砌或照影临池或山鸡已驯或威凤将飞其态万万胡可立辨不窥天府孰得而见乍疑孙武来此教战其战谓何揺揺纤柯玉栏满风流霞成波厯阶重台万朶千窠西子南威洛神湘娥或倚或扶朱顔已酡角衒红釭争颦翠蛾灼灼妖妖逶迤迤迤汉宫三千艳列星河我见其少孰云其多弄彩呈妍压景骈肩席发银烛炉升綘烟洞府真人防于羣仙晶荧往来金釭列钱凝睇相看曽不语言未及行雨先惊早莲公室侯家列之如麻咳唾万金买此繁华遑恤终日以言相夸列幄庭中步障开霞曲庑重梁松篁相加如贮深闺似隔牕纱髣髴息妫依稀馆娃我来觏之如乗仙槎脉脉不语迟迟日斜九衢游人骏马香车有酒如渑万坐笙歌一醉是竞孰知其他我案花品此花第一脱落羣类独当春日其大盈尺其香满室叶如翠羽拥抱栉比蕊如金屑妆饰淑质玫瑰羞死芍药自失夭桃敛迹秾李惭出踯躅宵溃木兰潜逸朱槿灰心紫薇屈膝皆让其先敢懐愤嫉焕乎美乎后土之产物也使其花之如此而伟乎何前代寂寞而不闻今则喧然而大来曷草木之命亦有时而塞亦有时而开吾欲问汝曷为而生哉汝且不言徒留翫以徘徊
　　牡丹赋　　　　　　　　　　【明】徐　渭
　　何名花之盛美称洛阳为无双东青州而南越曽不足以颉颃兹上代之无闻始絶盛乎皇唐尔其月坡隄上长夀街东张家园里汾阳宅中当春光之既和蔼亭榭之载营天宇旷霁兮丝游景物招人而事起彼贵子兮王孙蹙游龙于流水绕兹葩而宻坐借芳草而靡靡感盛年之若斯伤代谢之能几尔则粉承日华朱含雾雨羣蔕如翔交柯如拒凌晨并妆对客不语卫尉出婢子于罗帏鄂君拥翠被于江渚当其百蕊千芽照耀朱霞緑叶纷纭望之转赊若儒生之授学列女乐于绛纱迨夫背户迎牕上下甍檐二三作队矫矫愈鲜飞燕进女弟于逺条夫人挟三国而朝天锦瓣重卷檀心飞屑柔防夜殷怒苞晓决宛妇姑之反唇似相稽而无説则有若盛时合沓诸娣从韩姞以同归飒焉雕衰汉王放宫人而憎别风荐小爽雨委微温楚姝舞歇于章台陈后泣罢于长门亦有细加巨上慎妃横逼座之势紫侍黄侧班姬抗同辇之尊或劲而昂媫妤当逸熊于上殿或翘而望处子窥宋玉于东垣既离以披亦竞而骈近不极态逺不尽妍大髣髴乎佳丽意所想而随存奚援引之数株可罄比而殚论
　　季秋牡丹赋【有序　　　　　　宋】蔡　襄
　　爽秋涉杪扶栏间有牡丹旧枿辄吐芳桋亭亭上擢发红葩一大可径咫角春取胜无间然尔扶栏当彩翠亭之右亭屹县圃之西北隅圃直县堂之背县介大江之南盖汉元朔中江都易王上封其子敢为丹阳侯邑于芜湖此其地欤今为太平州筦时河间凌公尹之行再朞矣政休赋集又所濒江英游雅故受署赍代被召将命者憧憧然率道其疆故觞咏之娱相因无缺及此珍卉馨茂公有异时之贵趣张具髙防于其侧所谓彩翠亭者酒三行济阳蔡某釂举而言曰公走文章声二纪于兹颠葆几华位不过禁省二丞官不过万户长吏而善御外物居颇休闲独以浩博记书称道圣明为事今是花也韬英和绪揭丽萧辰时虽后而且大盛意者公其日寖亨防才虑将有所售乎昔骚人取香草美人以嫓忠洁之士牡丹者抑其类欤请为公赋之其辞曰朔羽南翔建杓西宅霜天一清露草皆白悲哉转凉叶于亭皋兮怅秾华之阒寂均百草之不能秋兮何此花天姿之的的使人观之若披大暑兮临清湘剥层霾兮仰白日厥初槁壤潜春扶栏向夕芳枝举以融怡绛蕊局兮羃防寳雾宵笼鲜风晓拆丽或中人香可专国刻红炬以烘焰缀彤霞而荐色郁茀谁语丰茸自持非倚瑟之神女抑善赋之文姬俯清都而时下簸晴阳以孤嬉霄灏瀚兮排金扉气砊砀兮张寳帷霓煜煜兮揭朱旗云朣胧兮披纁衣绿跗兮矉修睂姹鲜萼兮伸微辞沛怡愉兮新相知眇凄恻兮送将归桃有楥兮溪之曲莲为媒兮泽之湄羌此物之善逺亶夫君之后时君不闻佳丽皇州喧繁戚里清籞迢迢名园亹亹绮栊晓兮金镊声绣墙明兮雨苔紫严霰才归光风半起于是万蔕骈红交柯结翠宻顔纡余斜袂轻倚文鸳羣飞鹤锦横被縓盖攀聮缇裳积委则有姝姝玉人翩翩卿子寳鞯过兮飞电珠幰来兮流水拥翫嘉辰笑语成市彼琼蕤美英缥叶新蘤羞不得借其余光矧标扬乎意气今何为兮江之干地之卑兮歳将防荆芜比兮霜月寒望下苑兮思上兰嘉本擢兮灵根盘泊淮波兮鲜楚山是知元冶一陶昌生万育无左右先容者沦乎朽株当匠石不顾者被之散木譬此花之赋命兮亦节暮而葩独然贵贱反衍祸福倚伏其暮也何遽不为贵其独也庸知不为福噫化工物情吾以此卜
　　山兰赋　　　　　　　　　　【陈】周洪让
　　爰有竒特之草产于空崖之地仰鸟路而裁通眎行踪而莫至挺自然之髙介岂众情之服媚宁纫结之可求垂延伫之能洎禀造化之均育与卉木而齐致入坦道而销声屏山幽而静异独见识于琴台窃逢知于绮季
　　幽兰赋　　　　　　　　　　【唐】杨　炯
　　惟幽兰之芳草禀天地之纯精抱青紫之竒色挺龙虎之嘉名不起林而独秀必固本而丛生尔乃丰茸十步緜连九畹茎受露而将低香从风而自逺当此之时丛兰正滋美庭帏之孝子循南陔而采之楚襄王兰台之宫零落无丛汉武帝猗兰之殿荒凉几变闻昔日之芳菲恨今人之不见至若桃花水上佩兰若而续魂竹箭山隂坐兰亭而开宴江南则兰泽为洲东海则兰陵为县隰有兰兮兰有枝赠逺别兮交新知气如兰兮长不改心若兰兮终不移及夫东山月出西轩日晚受燕女于春帏降陈王于秋坂乃有送客金谷林塘坐曛鹤琴未罢龙劔将分兰釭烛燿兰麝氛氲舞袖回雪歌声遏云度清夜之未艾酌兰英以奉君若夫灵均放逐离羣散侣乱鄢郢之南都下潇湘之北渚歩迟迟而适越心郁郁而懐楚徒眷恋于君王敛精神于帝女汀洲兮极目芳菲兮袭予思公子兮不言结芳兰兮延伫借如君章有徳通神感灵悬车旧馆请老山庭白露下而警鹤秋风髙而虬萦循阶除而下望见秋兰之青青重曰若有人兮山之阿纫秋兰兮岁月多思握之兮犹未得空佩之兮欲如何抽琴命操为幽兰之歌歌曰幽兰生矣于彼朝阳含雨露之津润吸日月之休光美人愁思兮采芙蓉于南浦公子忘忧兮树萱草于北堂虽处幽林与穷谷不以无人而不芳赵元淑闻而叹曰昔闻兰叶据龙图复道兰林引凤雏鸿归燕去紫茎歇露往霜来绿叶枯悲秋风之一败与蒿草而为刍
　　幽兰赋【以逺芳袭人终　　　　唐古无絶为韵】乔　彞
　　兰之生矣不以无人而不芳被广泽森回塘和寡调髙未俪郢中之曲神符梦叶终传郑国之香赠灵修于南浦袭嘉庆于北堂于是芊眠茂苑靡迤秋坂纫而为佩骚人之意巳深间以在衿楚客之情何逺薄秋风而香盈十步泛皓露则花飞九畹岂众草之敢陵幸移根之未晚若乃吴山清兮天气新湘水碧兮枫岸春烟转緑蕙波揺白苹荣曲沼之初莲遗天涯之美人离别经时叹孤芳于秀质艳阳可惜怅独立于良辰复有映金砌罗玉户分竹宫疏蕙圃因风而起不随彼茁之蓬择地以生能殊有杕之杜宜其比同心于先哲冠美名于前古兰之在幽兮其芳满丛士守业兮其道未通入提携固在于髙赏播酷烈当跋于下风宁使雕急景于散地迫严凝于嵗终况复光隂惨烈冰霰凄切静而处顺不得近于阶墀长未当门独遣冒于霜雪艳歇红暗茎萎紫折惧鶗鴂之先鸣掩氛氲而顿絶于戏兰与艾兮异味薫与莸兮殊途一室之人虽当执我之契十年之臭尚可攘公之羭嚣然此道何有何无嗟乎兰无薫兮搴撷之所不及士无文兮声华之所不立傥一借于韶光庶余香之可袭
　　幽兰赋【以逺芳袭人终　　　　唐古无絶为韵】陈有章
　　翘翘嘉卉独成国香在深林以挺秀向无人而见芳幽之可居达萌芽于隂壑时不可失吐芬香于春阳所以紫翘十步名传九畹自下并髙结根耸榦布叶逾宻重隂未晩开缃蕊而乍含擢丹颖而何逺好遵正直生匪临于斜径不向崄质宁被于长坂独茂幽壑厌若错薪几霑雨露犹苦风尘采掇兮有日芳菲兮度春得临刈楚之地曷异修词之人燕妃梦中荣何名而不遂蜀琴曲里奏何声而不新况众英聚集传香气而相袭佳色防茏带烟翠而攒丛固已叹夫贞洁期见赏于始终幽处斯久照临忽通喜防无私之日深繄有力之风幽莫过于芳兰诚匪同诸草莽充佩而灵均不弃入握而仙都必取讵比夫山上靡芜泥中蘅杜将虚名以共播竟无善而足数焉知夫光善才于左思能成赋于师古而已哉知我者谓我如硕儒不知我者谓我如生刍此幽人之未已亦何代而云无幸逢昭代得遇良哲虽偕薰莸固有分别勿以卉贱不顾幽芬勿心地寒不轸孤絶傥折英而入用庶有光于优劣者也
　　幽兰赋【以逺芳袭人终　　　　唐古无絶为韵】韩伯庸
　　阳和布气兮动植齐光惟彼幽兰兮偏含国香吐秀乔林之下盘根众草之旁虽无人而见赏且得地而含芳于是嫩叶旁开浮香外袭既生成而有分何掇采之莫及入握称美未遭时主之恩纳佩为华空戴骚人之什光隂向晚岁月将终芬芳十步之内繁华九畹之中乱羣峰兮上下杂百卉兮横丛况荏苒于光隂将衰败于秋风岂不处地稍幽受气仍别萧艾之新苗渐长桃李之旧蹊将絶空牵戏蝶拂花蕊之翩翾未遇来人寻芳春而采折既生幽径且任荣枯羃轻烟而防翠带淑气而纷敷冀雨露之溥及何见知之久无及夫日往月来时占岁覩遇达人之回盼披荒榛而见取横琴写操夫子传之而至今入梦为徴燕姞闻之于前古生虽失处用乃有因枝条嫩而既丽光色发而犹新虽见辞于下土幸因遇于仁人则知夫生理未衰采掇何晚幽名得而不朽佳气流而自逺既徴之而见寄愿移根于上苑
　　幽兰赋【以逺芳袭人终　　　　唐古无絶为韵】仲子陵
