<!-- { "loadSidebar": true } -->
　　御定歴代赋彚巻三十五
　　钦定四库全书
　　御定歴代赋彚巻三十六
　　都邑
　　北京赋　　　　　　　　　　【明】陈敬宗
　　惟圣皇之建北京也绍髙帝之鸿业启龙潜之旧邦廓天地以宏规顺隂阳而向方准四裔以布维揭八表而提纲灿星分于箕宿映黄道之开张壮天险于居庸亘重闗于太行防百川于辽海环河岳于封疆拱北辰兮帝居陋巩固于金汤均万国兮防同而适居天下之中央也于是颁纶音建皇极布深恩施广泽捐内帑之金钱出天府之玉帛赉工垂锡匠石欢声传众奔走万国雷动云兴纷纭络绎忻忭踊跃各供厥职遂选材而度物资百神以兴集魁竒挺拔千仭之名材五色五采希世之珍特辇载旁午舟运充斥纷河输而海防肆丘蕴而山积尔乃太史告吉司空奉防鲁班运斤公输削墨智者献谋勇者宣力精论巧思悉就经画百堵皆作奋
　　击鼛鼓之弗胜庶民子来咸颂灵台之勿亟岿壮丽于崇朝睹崔嵬于瞬息前朝后市之规既肃肃而严严左庙右社之制复亭亭而翼翼布列有序不爽寸尺妙合化工莫究窥测其正殿则奉天华葢谨身之尊严翊以文楼武楼左阙右阙之嶒开千门兮万户带岩廊以回萦台百尺以嶻重三阶以跻登屹中天以层构抗浮云而上征激日景以纳光耀丹碧于紫清观其琼阶瑶砌赤墀彤庭青金铺绮窻朱櫺镂槛文防玉磶绣楹跱丹凤于阿阁栖金爵于觚棱悬防虹于修梁跃苍龙于飞薨含灵曜以欲翔望北辰而髙兴饰华榱以璧珰缀雕檐兮列星彤霞映棻楣之葩萼薫香郁椒璧之芳馨日华丽文栱之玲珑空彩镂罘罳之晶荧三光临耀五色璀璨壮丽穹窿莫罄名赞凭鸿蒙以特起凌太虚之汗漫岌嶪乎云霞之表巍峩乎层汉之半簉天闗以益崇炳祥光而増焕目转于仰瞻神惝怳于流盼虽使都卢之巧捷不敢以跻攀翔鶤之扶揺不可以鼓翰此诚所谓旷千古之希逢超万代之竒观者也其前则九门洞开辇路如轩轩豁豁坦坦平平望圜丘兮岧嶤接灵坛兮山川昭神贶兮景彰扬瑞彩兮云烟启大明兮当中翼长安兮东西森拱卫之严密列周庐之逶迤耀雪霜于戈矛扬鹰隼于旌旗选鹖冠之桓桓精百万兮熊罴维方叔兮召虎蕴谋略兮神竒聨金貂与玉蝉纷舄奕而光辉杂冠佩兮趋跄蔚百司兮威仪各摅忠兮献纳亦覃虑而论思天官之明衡鉴司徒之谨度支宗伯之修礼乐司马之整六师秋官之邦刑是慎司空之百工惟时羣僚济济各谨攸司大小率职庶绩咸熙其后则有太液之池万嵗之山琪树敷荣金芝芳妍翼凤飞兮絶巘波龙鳞兮澄澜耸灵峰于天上流惠泽于人间其右则乾清坤寜之宫太一紫微之所壮皇居于九重肃勾陈兮天府若夫蓬莱方丈之神区阆苑瀛洲之仙宇臣实昧于见闻不可得而殚数其左则为文华之殿鹤禁青宫玉叶金枝储副是崇讲道育徳惟孝与忠体文王之三朝谨视膳之礼容又其左则有石渠天禄之阁金马玉堂之署济济逢掖峩峩章甫讲説六经之言谈论羣书之语斟酌礼乐之文涵泳仁义之府莫不欲笙镛乎治道黼黻乎皇度至若灵囿之所蓄亦杂沓而纷纶麒麟之振振驺虞之彬彬白象之莹洁如雪金猊之威猛如神显灵姿于龙马逞竒文于福鹿绚防霞于丹凤胚于苍玉鹦鹉之色维黄素鸟之质耀霜纷珍异之炳焕咸献瑞而呈祥他若内藏寳货之充金玉珠贝之富象犀虎豹之雄骅骝骐骥之庶国家富有万国兹固不足数也其外则都城列兮万雉开十二兮通衢蔚邦畿兮千里比百万兮民居接栋连甍溢郭填郛霭霭郁郁密而不疏邑里错分别井分区四民乐业家家欢娱农务乎耕桑士究乎诗书维工及贾贸迁有无百宝之所充斥百器之所崇积灿金珠兮列肆聫缯绮兮阡陌瑚琳琅璀璨赫奕飞画栋兮防甍蔼王侯兮第宅填车马于阛阓纷杂沓而络绎喧舞榭与歌楼乐钟鼓兮昕夕载瞻辟雍学宫逶迤穆穆乎宣圣之庙肃肃乎羣贤之祠崇祀有典释奠有仪歌棫朴以作人伟髦士之攸宜赞朝廷之礼乐炳道徳之光辉于是经营既终厥功告成方青阳兮届辰逢吉旦于元正于时万象维新三光以明丽庆云于璇霄烛祥光于太清皇上服衮衣乗銮辂设警跸陈卤簿翠华葳蕤飏云飘雾洁精诚寡思虑奏雅乐谐韶濩谒郊庙告太祖香苾芬其上升灵昭昭兮来下眷肸蠁兮方集绥万福兮纯嘏于是升金根旋太常御正殿开明堂朝百官临万方防诸侯陈玉帛旌淑慝明黜陟然后布徳和令行庆施惠锡髙年兮上尊进贤达于庶位敦唐虞之道徳厚汤武之仁义兴三代之礼乐黜汉唐之功利炳玉烛调元气协重明于日月侔化工于天地使九州八荒含齿载角之羣四方万国懐仁负义之士莫不熙熈皥皥于泰和仁夀之域仰事俯育于渐摩涵照之内此诚所谓恢鸿业于千古开太平于万世际舆图而覆载大一统而无外也是知国家万万年隆盛之庆皇上万万年髙厚之夀圣子神孙万万年无穷之祚葢与天地同为悠乆也
　　北京赋　　　　　　　　　　【明】李时勉
　　惟皇明之受天命也我太祖皇帝首仗义师以平暴乱豪杰景从声振江汉削除僭窃拯民涂炭定鼎金陵抚绥万邦乃睠兹土实雄朔方仿成周之卜洛欲并建而未遑逮我圣上继明重光握干御极一遵旧章仁圣洋溢乎遐迩恩泽汪濊于八荒既致治于太平遵皇衢以省方仰先志之未遂度规以作京羌经营之伊始徧中夏其欢腾曰惟北都在冀之域右挟太行左据碣石背叠险兮重开面平原兮广泽宗恒岳其巍巍镇巫闾而奕奕冠九州之形胜实为天府之国是以轩辕邑之以分州唐尧阶之以为帝扩神化以宜民大勲徳之光被郁王气之所钟于今兹而有待也于是仰瞻析木俯测地灵筮兆吉天人叶应神祗献珍而山石自出河岳效灵而神木自行民子来兮相续期不日而功成尔乃悬水树臬识景表营方位既正髙下既平羣力毕举百工并兴建不拔之丕址拓万雉之金城引天泉于西阜环汤池而镜清九衢百廛之通达连甍邃宇之縦横顾壮丽其若此非燕逸而娱情葢所以强干而弱枝居重以御轻展皇仪而朝诸侯遵先轨而布仁政者也若乃四郊砥平皇道正直视万国之环拱适居中而建极其南则万流宗海平林蔽天揽邯郸钜鹿之广衍貤平畴沃野之緜延溏淤恒卫径其野濡磁涞汇其前界以大陆广阿之壤阸以大茷井陉之连山包络赵魏襟带齐鲁膏腴之地緜亘三千余里而极于黄河伊颍之川其水陆之所产卓荦繁盛葢莫得而计焉其北则叠嶂□层峦蔽亏长城矗乎云表百泉涌乎山隈壮天闗而设险守一夫而莫开伟左盘而右顾宛凤舞而龙飞实磅礴而郁积粤拥卫于邦畿包狼山上谷之险据野狐独石之危掩祖山木叶之离立连白登紫塞之逶迤控女真而极乎洮河之北镇朔漠而逾乎瀚海之湄控之类射雕之羣畏威懐徳相率而来归其东则潞河通漕控引江淮肥洳滦涞灌注萦回连峰片石之隘首阳崆峒之厓玉田白璧神仙琼台超无终而越金山跨辽沈而逾鸭绿至于旸谷日出之涯固已遐哉邈乎而莫不在乎绥懐环以大海众水所归洪涛巨浪汹涌崔巍葢不知其几千万里而蛮商番舶帆樯隠天上下不絶而往来又有蓬瀛方壶凤鳞聚窟十洲三岛灵异非一琉精之阙琼华之室墉城岧嶤金台崒嵂紫气丹青景云瞩日灵圄偓佺安期羡门之伦相与游从乎其间出入隠见而恍惚瞻帝京其伊迩庶可见其骖鸾驾鹤之髣佛其西则崇山郁翠髙挹泰岱北接居庸南首河内竒峰拥闗龙门阻隘玉泉垂虹青烟浮黛上嶻兮倚空下蟠据而际海其麓则有浑河汤汤西湖泱泱盐沟琉璃桑干广阳雪波泛涌灏溔汪洋一泻千里防流帝乡又有上林禁苑种植蕃牧连郊逾畿縁丘弥谷泽渚川汇若太湖瀛海渺弥而相属其中则有竒花珍果嘉树甘木禽兽鱼鼈丰殖繁育□□借借不可得而尽録固可以因农隙而校田猎选车徒以讲武事乃遵国风稽王制诏期门简将帅乗玉辂拥翠葢出天闗而雷轰轹芳郊而雷防非所以威戎夸敌娱乐称意葢将取不孕而除菑害狩无泽而顺杀气谨大易之用于三驱之时验驺虞之仁于一发之际水衡虞人之容与武夫壮士之奋厉皆知夫仁者之为勇而以投石超距之足鄙亦何必殄夷禽兽割鲜野食而以俯仰极乐之为贵也若夫宫室之制则损益乎黄帝合宫之宜式遵乎太祖贻谋之良居髙以临下背隂而面阳奉天凌霄以磊砢谨身镇极而峥嵘华葢穹崇以造天俨特处乎中央上仿象夫天体之圜下效法乎坤徳之方两观对峙以岳立五门髙矗乎昊苍飞阁屼以奠乎四表琼楼巍以立于两旁庙社并列左右相当东崇文华重国家之大本西翊武英严斋居而存诚彤庭玉砌璧槛华廊飞檐下啄丛楹髙骧门辟阖而荡荡俨帝居于将将玉户灿华星之炯晃璇题纳明月而辉煌寳珠焜燿于天阙金龙夭矫于虹梁藻井焕发绮窓玲珑建瓴聨络复道回冲轶霄汉以上出俯日月而荡胷五色炫映金碧晶荧浮辉扬耀霞彩云红其后则奉先之殿仁夀之宫乾清坤寜眇丽穹窿掖庭椒房闺闼闳通其前则郊建圜丘合祭天地山川坛壝恭肃明祀至于五军庶府之司六卿百僚之位严署宇之齐设比馆舎而并置列大明之东西割文武而制异至于京尹赤县之治所王侯贵戚之邸第辟雍成均育贤之地守羽林而掌佽飞者至九十而有四卫莫不井列而棊布各雄壮而伟丽其岩廊之上则有臯防稷契之伦元凯俊乂之辈相与赓虞廷之歌谈羲农之际罄补衮之能懐忠贞之志考礼文于大备赞声乐之尽美是以朝无缺政徳教渐暨薄海内外均陶至治幸其有作聿来趋事成此大功忘其劬勚人和既极休征滋至庆云瑞霭之覆于阙庭素乌之献于丹陛醴泉屡出甘露数坠麒麟驺虞之珍驯狮天马之类纷纭杂遝莫能殚记于以见天眷之益隆而圣徳之纯备者也于是正月上日工既讫功爰告成于天地肆绍美于祖宗清心凝虑斋沐肃雍粢盛既洁牷牲既丰芬郁郁以旁达灵缤缤其来降锡嘉贶之穰穰介景福于帝躬将顺应于昌期趾盛美于无穷乃服衮冕御帝座开九重之深宫受万邦之朝贺内侯甸而要荒外殊方而异俗胥近恱而逺来纷鼓舞而匍匐方物溢以充庭奓绚灿而骇瞩率蹈舞于阶墀效华封之三祝尔乃浃和防昭景铄铿鲸钟奏雅乐诏光禄以开筵合百辟而燕乐馔珍玉兮芳馨罍琼浆以斟酌聨貂蝉兮夹陛杂蛮夷之荒服莫不酣畅而饱徳咸颂歌而踊跃越填城而溢郛蔼欢声于寥廓斯可以嫓太古之无为庆华胥而蹈栗陆顾皇上之谦抑视至治为未足于是降徳音播嘉惠省刑罚薄敛税汰冗浊旌防吏举贤才擢俊乂发仓廪赈贫匮尊髙年而礼有徳慎防御而修武备贵爵重赏以厉防耻厚往薄来以驭夷裔葢欲使人知所本士知所励四方万国无一民之失所穷陬僻壤无一物之不遂举陶于春风和照之中而乐于雍熙泰和之治此葢尧舜兢业之心文王敬止之意所以绍鸿业继先志益宏逺而有伟故不劳而甚易冠絶乎前古垂休于后世固可必圣子之与神孙益昌盛而无替小臣微陋忝职文字愿赋帝都之盛概扬国美于万禩复为之歌曰煌煌帝都兮逾镐丰阻山带河兮壮以雄天开日月兮王气所钟穹窿造天兮惟帝之宫廓氛祲兮开溟蒙镇夷夏兮宣皇风王道平平兮四方来同愿皇图之巩固歴万世兮无穷
　　北京赋　　　　　　　　　　【明】盛时泰
