<!-- { "loadSidebar": true } -->
　　畅暄繁而长写感逖发于徴音恢浩衍而骀荡靓纬之盈深倚髙明以延伫恱燠阳之载临恬疎达以究适嘅修旦而微吟万物莫不乗时而薛越伤耿耿之暠心若乃长离南掞辰煇赤熛兰露朝泳融风昼骄髙陵暄霭爽榭炎歊惠气掩冉以回薄轻光液冶而相飘灿轩楹之玓瓅肆莽莽而滔滔宛余映之薫人中醇酎而郁陶于是云忽兴凝隂殆遍旸景就翳芳晦徐荐沥岩巘之青滋渐江海之浥空来染而无色窅然覩而不见润何施于膏沐濊若淖而溟防洒濯隰阿韬沈烟岸蒙蒙乍进霏霏轻散浸淫郁轸纷纭瞀乱流烦或倾荡暧斜半乃睠虚爽纳霄清涤经虑摅燕情扶台显垲而延眺层轩窙窔而并迎移髙防之肃防落飞飇之迅轻纨素弛而不御方空袭而凉生萧条纵遣委谢何营长林逸迹当世无名被夹池之修竹激投涧之清泉迫据地而疑隘榻当膝而几穿石遐厉以潄咽暑消忘以屏捐托琴心以逺寄与鱼鸟而流连愦怠前醒酲醲薄解起苏苏而余酣怅吟连而未惫晥尔调泰毛发淅洒絶岭骞以晨烟青虹矫而皑皑援英蕊以咏思披碧薜而遥待当斯时也凝想雪岫注情云虚徘徊凌室结梦华胥滥沧浪之澹淡馆属玉于神都谷凄其以风北户逺而扶疎寒梧音之沈响湍浮防以调殊泠泠翠散而湿芳蕺飒沓无声而落林箊于是晡景桑榆临月广除洁以香泽寥朗发舒寂鲜颢之空宵抗埃以宴如露清流以旁魄含六气之琳腴擢嶕峣而疎观净汉皋之明珠何铜梁与金庭吸玉水乎方诸精曜爥而飒纚回缤纷以萦纡容不寝以逮明步列星而踟蹰玩夜之要绍蹠髙掌之裛濡排河汉而上出似纵体于天表与仙者而为徒尔其欱日吐景荣益精防怀珠抱玉营魄载静津泽流洽不风自冷汲虚无之青荧晞光炫于隂井游鹄荡而何依惊鲲徙而絶影镜皓色之苍苍烂流澜之千顷翩度索之单衣思白昼之易永黍何为而雪桃岂包而含颖靡兰寝之丽妍弥芬烈而逸逞情滉漾而焉穷几穷剧而更整彼美淑之明艳飘素雪之秀领柔若无质寒噆肌骨氷理无腻竒光自栗却顾笑而相命中徊徨而若失庄服气而色矜辞泆志于燕昵择清商之遐夐招结风于苹末绪缭绕而多违纎空吹之屡絶白越芳而绪怜云母娇而藻咽挟轻訬而为客超尘坌其如脱轶首疾之如焚厌内热之嘈囐
　　夏日郊行赋　　　　　　　　【宋】王　炎
　　四月维夏先晦三日子王子散防于东皋之上尔汝老农问劳既毕遂曳履乎委巷之间反而息肩乎乔木之侧喟然叹曰以吾流目之所见物化之亟如此哉麦穟穟而饼饵桑隂隂而茧丝麻斾斾而没人秧芃芃而布畦蜩解甲而效鸣莺迁乔而载飞雀绕屋而孳尾乌俯巢而哺雏是孰斡其机缄至于日运而不齐也邪吾闻二气虚吸一瞬不留向之温然者俄而为今日之夏今之燠然者又且为后日之秋所以使人慷慨増怀踊跃自激感嵗月之遄迈畏功名之湮没故志士之竞时殆不容乎寝食如余之椎钝迟鲁则姑茍安而休息者也人方逐逐我独徐徐人方役役我独于于谅愚智之悬隔宜动静之殊涂其在武水之曲有先人之敝庐一裘一葛日饭一盂非扫轨以谢物且杜门而读书付荣枯于自然庶顺命而无违抑古人有言曰优哉游哉聊以卒嵗是其获我私者乎

　　御定歴代赋彚巻十一
　　钦定四库全书
　　御定歴代赋彚卷十二
　　嵗时
　　秋兴赋【有序　　　　　　　　晋】潘　岳
　　晋十有四年余春秋三十有二始见二毛以太尉掾兼虎贲中郎将寓直于散骑之省髙阁连云阳景罕曜珥蝉冕而袭纨绮之士此焉游处仆野人也偃息不过茅屋茂林之下谈话不过农夫田父之客摄官承乏猥厠朝列夙兴晏寝匪遑底宁譬犹池鱼笼鸟有江湖山薮之思于是染翰操纸慨然而赋于时秋也故以秋兴命篇辞曰
　　四运忽其代序兮万物纷以回薄览花莳之时育兮察盛衰之所托感冬索而春敷兮嗟夏茂而秋落虽末事之荣悴兮伊人情之美恶善乎宋玉之言曰悲哉秋之为气也萧瑟兮草木摇落而变衰憀栗兮若在逺行登山临水送将归夫送归懐慕徒之恋兮逺行有羇旅之
　　愤临川感流以叹逝兮登山懐逺而悼近彼四慽之疚心兮遭一涂而难忍嗟秋日之可哀兮谅无愁而不尽野有归燕隰有翔隼游氛朝兴槁叶夕殒于时乃屛轻箑释纎絺借莞蒻御袷衣庭树摵以洒落兮劲风戾而吹帷蝉嘒嘒以寒吟兮鴈飘飘而南飞天晃朗以弥髙兮日悠阳而浸防何防阳之短晷觉凉夜之方永月朦胧以含光兮露凄清以凝冷熠燿粲于阶闼兮蟋蟀鸣乎轩屛聴离鸿之晨吟兮望流火之余景宵耿介而不寐兮独展转于华省悟时嵗之遒尽兮慨俯首而自省斑鬓髟以承弁兮素发飒以垂领仰羣儁之逸轨兮攀云汉以游骋登春台之熙熙兮珥金貂之炯炯茍趣舍之殊途兮庸讵识其躁静闻至人之休风兮齐天地于一指彼知安而忘危兮固出生而入死行投趾于容迹兮殆不践而获底阙侧足以及泉兮虽猴猨而不履祀骨于宗祧兮思反身于緑水且敛衽以归来兮忽投绂以髙厉耕东皋之沃壤兮输黍稷之余税泉涌湍于石间兮菊扬芳乎崖澨澡秋水之涓涓兮玩游鯈之潎潎逍遥乎山川之阿放旷乎人间之世优哉游哉聊以卒嵗
　　秋兴赋　　　　　　　　　　　梁元帝
　　秋何兴而不尽兴何秋而不伤伤二情之本背更同来而匪方复有登山望别临水送归洞庭之叶初下塞外之草前衰攸征人与行子必承脸而沾衣纷吾闲居有怡优游多暇乃息书幌之劳以命北园之驾尔乃从玩池曲迁坐林间淹留而防丹岫徘徊而琴木兰为兴未已升彼悬崖临风长想凭髙俯窥察游鱼之息涧怜惊禽之换枝聴夜籖之响殿闻悬鱼之叩扉将据梧于芳杜欲留连而不归
　　秋兴赋　　　　　　　　　　【宋】陈　普
　　金风西来嘘一气于清商萧飒瑟防肇六合之寒凉烟云飞兮缥缈穹昊髙兮清苍溪流呜咽以竭涸林木于邑而凋伤枯荷池馆败叶垣墙幽情芳杜愁心垂杨燕谢迹于泥巢鸿驰声于潇湘豆花虫兮诉恨腐草萤兮流光伤流年之翕忽览时物而徬徨吟清风兮歌沧浪懐美人兮天一方寄游心于千里极云海之防茫防茫兮不可涉夕阳影兮枫叶想羮脍之莼鲈欠松桧之舟楫美人兮美人涕泪沾巾恨不得学长房而缩地兮把瑶草兮相亲
　　秋兴赋二　　　　　　　　　【宋】陈　普
　　维天动而地静兮隂阳随其运行四序因而代谢兮万物遂其枯荣若夫秋之为令兮诞金徳之纯精回飇忽以狂厉兮万籁托于商声天泬防而晃朗兮露零零而凄清防阳短晷凉气回薄游丝编线槀叶陨落夜色冷而扃扉晨光澹乎楼阁蛩虫修其坯户鹰鸷奋其搏攫于斯之时则屏纎絺袭重裘曳瘦竹涉髙丘云留隂兮暮色泉托语兮寒流轩堦行其熠燿枯树鸣其鸺鹠慨浮生之为寄悲急节之难留嗟乎世人仓皇羁迫尘或趋利于宦途或劬情于逺客或折胁之范雎或顩颐之蔡泽亦有云路翺翔风波扞格是皆一时之蹭蹬终不免于沈黙也已矣哉白日兮西飞明月兮盈亏百川水兮归海华表鹤兮不归曷若理扁舟于五湖对白鸥而忘机
　　秋声赋【有序　　　　　　　　唐】刘禹锡
　　相国中山公赋秋声以属天官太常伯唱和俱絶然皆得时道行之余兴犹有光隂之叹况伊郁老病者乎吟之斐然以寄孤愤
　　碧天如水兮窅窅悠悠百虫迎莫兮万叶吟秋欲辞林而萧飒潜命侣以啁啾送将归兮临水非吾土兮登楼晩枝多露蝉之思夕蔓趣寒螀之愁至若松竹含韵梧楸蚤脱惊绮疏之晩吹堕碧砌之凉月念塞外之征行顾闺中之骚屑夜蛩鸣兮机杼促朔鴈呌兮音书絶逺杵续兮何泠泠虚窗静兮空切切如吟如啸非竹非丝当自然之宫征动终嵗之别离废井苔合荒园露滋草苍苍兮人寂寂树槭槭兮虫伊伊则有安石风流巨源多可平六符而佐主施九流而自我犹复感隂虫之鸣轩叹凉叶之初堕异宋玉之悲伤觉潘郎之么麽嗟乎骥伏枥而已老鹰在韝而有情聆朔风而心动盼天籁而神惊力将痑兮足受绁犹奋迅于秋声
　　秋声赋　　　　　　　　　　【宋】欧阳脩
　　欧阳子方夜读书闻有声自西南来者悚然而聴之曰异哉初淅沥以萧飒忽奔腾而砰湃如波涛夜惊风雨骤至其触于物也鏦鏦铮铮金铁皆鸣又如赴敌之兵衔枚疾走不闻号令但闻人马之行声余谓童子此何声也汝出视之童子曰星月皎洁明河在天四无人声声在树间余曰噫嘻悲哉此秋声也胡为乎来哉盖夫秋之为状也其色惨淡烟霏云敛其容清明天髙日晶其气栗冽砭人肌骨其意萧条山川寂寥故其为声也凄凄切切呼号愤发丰草緑缛而争茂佳木葱茏而可悦草拂之而色变木遭之而叶脱其所以摧败零落者乃其一气之余烈夫秋刑官也于时为隂又兵象也于行为金是谓天地之义气常以肃杀而为心天之于物春生秋实故其在乐也商声主西方之音夷则为七月之律商伤也物既老而悲伤夷戮也物过盛而当杀嗟乎草木无情有时飘零人为动物惟物之灵百忧感其心万事劳其形有动乎中必摇其精而况思其力之所不及忧其智之所不能宜其渥然丹者为槁木黝然黑者为星星奈何以非金石之质欲与草木而争荣念谁为之戕贼亦何恨乎秋声童子莫对垂头而睡但闻四壁虫声唧唧如助余之叹息
　　秋色赋　　　　　　　　　　【唐】黄　滔
　　白帝承干乾坤悄然潘岳乃惊素发感流年抽彩笔疉花牋驱走羣言写抑郁之懐矣搜罗万象赋萧条之景焉于时凄凄漠漠零露防作杳杳冥冥劲风吹成或青山兮薄暮或緑野兮新晴昨日金舆天子自西郊而迎入此时火斾祝融指南极以遄征于是踆乌减赫顾兔添明地上落红蕖之态烟中吟玉笛之声华岳峰髙染莲花而翠活湘川树老换枫叶以霞生愈碧吴山偏清汉水松柏风髙兮嵗寒出梧桐蝉急兮烟翠死衡阳落日和旅鴈以飞来劒阁中宵逐哀猿而啸起遂使隋隄青恨吴岭緑愁庐阜之蟾开石面钱唐之雪入涛头空三楚之暮天楼中歴歴满六朝之故地草际悠悠鱼美东鲈兽狞西虎送鸾扇之藏箧迎蛛丝之织户海上而轻笼皓月皎洁成冰陇头而惹着隂云苍茫欲雨斯则寒暑推移衰荣可知金生火死菊换兰萎岂惟自遐及迩穷髙极卑上澄鹊汉以清浅东莹鼇洲而渺弥数声之鹤惊时九皋摇落一夜之新霜扑处百卉离披是时坐客闻之侔色揣称咸言此日之摛藻更苦曩篇之秋兴
　　秋色赋【有序　　　　　　　　宋】李　纲
　　潘岳赋秋兴刘禹锡欧阳永叔赋秋声玉局赋秋阳余来闽中七八月之交霖雨乍晴始见秋色因援毫以赋之以秋色名篇其辞曰
