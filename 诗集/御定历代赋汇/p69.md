<!-- { "loadSidebar": true } -->
　　嗟首阳之孤岭形势崛其盘曲面河源而抗岩陇塠隈而相属长松落落卉木蒙蒙青罗落莫而上覆穴溜滴沥而下通髙岫带乎岩侧洞房隐于云中忽吾覩二老时采薇以从容于是乎乃讯其所求问其所修州域乡党亲戚匹俦何务何乐而并兹游矣二老乃答余曰吾殷之遗民者也厥孤竹作藩北湄少名叔齐长曰伯夷闻西伯昌之善政育年艾于黄耉遂相携而随之冀寄命乎余寿而天命之不常伊事变而无方昌服事而毕命子忽觏其不祥乃兴师于牧野遂干戈以伐商乃弃之而来游誓不步于其乡余闭口而不食并卒命乎山旁
　　首阳山赋【有序　　　　　　　晋】阮　籍
　　正元元年秋余尚为中郎在大将军府独徃南墙下北首阳山赋曰
　　在兹年之末歳端旬首而重阴风飘回以曲至兮雨旋转而纤襟蟋蟀鸣乎东房鶗鴂号乎西林时将暮而无俦虑凄怆而感心振沙衣而出门缨緌絶而靡寻步徙倚以遥思兮喟叹息而微吟将修饰而欲徃众齹齹而笑人静寂寞而独立亮孤植而靡因怀分索之情一兮秽羣伪之射真信可实而弗离宁髙举而自傧聊仰首以广頫瞻首阳之冈岑树丛茂以倾倚兮纷萧爽而音下崎岖而无薄兮上洞彻而无依凤翔过而不集兮鸣枭羣而并栖飏遥逝而逺去兮二老穷而来归实囚轧而处斯兮焉暇豫而敢诽嘉粟屏而不存故甘死而采薇彼背殷而从昌投危败而弗迟此进而不合兮又何称乎仁义肆寿夭而弗豫兮竞毁誉以为度察前载之是云兮何美论之足慕茍道求之在细兮焉子诞而多辞且清虚以守神兮岂慷慨而言之
　　黎阳山赋　　　　　　　　　【魏】刘　桢
　　自魏都而南迈迄洪川以朅休想王旅之旌旄望南路之遐修御轻驾而西徂过旧隖之髙区尔乃逾峻岭超连冈一登九息遂臻其阳南荫黄河左覆金城青坛承祀髙碑颂灵珍木骈罗奋华扬荣云兴风起萧瑟清泠延首南望顾瞻旧乡桑梓増敬惨切怀伤河源汨其东逝阳乌飘而南翔覩众物之集华退欣欣而乐康
　　葛峄山赋　　　　　　　　　　周　谊
　　有客驾白云控苍虬慕南华之奇览效子长之逺游爰驻节于圯上睇羣山之夷犹但见峭壁崟嵚巉岩崱屴压厚土之鸿厐摩圆灵之危仄对羊岫之闲云瞻蛤湖之落日虽无邹山之秀丽亦有蒙之介直左沂水之汤汤右泗流之潏潏古冢隐兮蚁封浮屠屹兮人立仙翁释子来徃乎其间虬松凤竹森列乎其侧凌气势于寒髙曽不让乎秋色客乃悠然而思曰兹非所谓葛峄山者乎葢不知几千万尺也于是履崔嵬蹑棱层涉汗漫倚空冥发孤啸于云端览八极于双明观其平原莽苍濉水汪洋折防沉沙衰草斜阳亚父之孤圹兮潇洒戏马之层台兮荒凉泣鬼魅于青燐走狐于白杨此楚汉之战塲也若夫云収翠巘烟敛青峦如趺而凤翼若虎踞而螭盘为乐器之所需枕泗濵而巑岏此则石磬之山也若乃断桥芜没蜗石毁圯赤松久仙陆沉遗履怀徃事兮千龄叹浮云之流水兹非汉黄石公授书之故址者耶尔其丹青剥落石淋漓茨阶蚁穴藓壁蛛丝列槎牙兮剑防望翁仲兮歔欷悼贤侯之久逝遗父老之深思兹非所谓汉渊徳公之旧祠者耶已而牛羊被野夕阳下山泉涌谷响风烈云漫客乃返乎圯上遇一仙翁羽衣铁冠问于客曰岠山之游乐乎子但知一时之乐而不知数千载之下获耕桑之利被衽席之安者果孰为之功耶在昔鲧湮洪水九州为鱼天命神禹濬距导潴淮沂其乂徐野无虞肇兹山之得名乃表出于奥区拯生民于垫溺赐万世之奠居子曷不心神禹之遗迹展白云而赋诸客曰唯唯翕步云衢客乃作歌以系之曰山苍苍兮凝烟水汨汨兮流川念明徳兮既逺怀禹功于当年我圣皇之御极兮恢舆图于万里地平天成兮神禹同轨名山大川兮我疆我理壮哉岠山兮雄镇徐址
　　望峄山赋【有序　　　　　　　元】吴师道
　　友人黄君晋卿向尝为余言邹县之境东望峄山峭然孤起孟子实生于是可想见其人焉余过其地睇瞻兴怀信斯言之有征因赋以道之其辞曰
　　济重江而北征兮漫千里之平陆过邾娄之故墟兮极东乡以骋目羣山委蛇而奔凑兮青遥遥其相属崒峻峰之孤起兮俨雄踞而特尊絶浮云而上出兮俯培塿其无邻曰兹惟东鲁之峄山兮实岱宗之陪辅杳日观其犹未觌兮乃独快兹先覩表积石之嶙峋兮却朽壤而弗附势络绎而緜延宜著名于终古惜行迈之靡靡兮盼辽邈而不可登披图牒而考稽兮嘉诗书之所称神禹定其职贡兮繄孤桐之挺植鲁侯荒于大东兮遂保有以为域彼祖龙其何知兮穷万里之辙迹升遐巅而颂功斯献防而助贼咸阳既已飞灰野火宜不赦夫顽石侈心忽其安在惟树徳之罔极吾独羡夫山川之精英兮防圣贤其孰当伟孟氏之特起兮在战国而堂堂气浩然而刚大兮压后土而蟠穹苍虽儗圣之有迹兮邈余子其奚敢望屹兹山之犹故兮信并立而俱长微余友之昔言兮羌有怀而不见怅欲语其谁同徒激昂而増叹
　　蒙山平野亭赋　　　　　　　【金】刘文蔚
　　琅琊古郡海右雄藩介青徐之遐境跨蒙羽之名山按经图兮歴二千年之城郭询父老曽十万戸之廛阛嗟繁华逝而不返兮久潇洒于兵革之残追前贤创造之遗迹兮认旧碑剥落之苔痕一台存于公署之左兮其势俯瞰东北之城垣寂寂兮瓦砾之墟森森荆棘之攒昔郡守备边之未暇兮其来亦孰为之一观越至元之已卯属大统之中原太守以善政而厎誉监司由上考而来官乃因政之暇乘农之闲且陶且冶载伐载刊役不两旬而既毕用无百姓之所关崇峻峭拔兮葺故基于九仞轮奂翚飞兮搆新亭之十间眂其下也绿树漫漫市井班班甍宇参差兮鳞次车马彷佛兮徃还霭万灶之炊烟兮隔物我以仙凡忽一埽其风埃兮惊梦寐于尘寰流好音兮幽鸟生绕砌兮芳兰栖朝云于画栋堆野色于危栏忘万事之纷扰觉六月之微寒鹭孤飞于霞际兮疑星转乎天端鸥羣集于沙上兮若波起乎平滩不雕不画兮入云烟之清雅无阴无晦兮极村曲之萦盘每公余而自适纵却顾而前看一带髙深兮山水秀千里沃壤兮邦畿寛莫不豁词林之风月防胸次之波澜若夫与客共饮因公置烦列云霄之雅听促玉漏之清弹倒鲸杯而吸翠发酣歌而怡顔怀古人之兴感岂赏心之易防非不知役不可兮难举事不可兮尚繁葢贤者之所作能劳民于既安况乃输之以道兮人得其欢使之以时兮孰惮其难不徒宴乐于此兮欲坐观乎稼穑之劳庻几知民之艰也
　　蒙山赋　　　　　　　　　　【明】梁　寅
　　维堪舆之奠位斯山岳之肇形类波涛之激荡拥泥沙之崚嶒为峤为岑或丘或陵尊若帝王陪以公卿然人也以山而钟秀山也因人而著称在于荒陬虽崇而隐迩乎雄都虽卑而名窃爱夫蒙岭之镇吾地其余终南少室天台防稽何彼重而此轻也哉观其势雄千仞根盘百里嵳峩嵚崟蜿蟺峛崺窍以诸洞界以众水巘防鳞鳞崖石齿齿疆域之表郡国之纪皁嶂东回春台西峙鼇峰北耸渝流南迤其为寳藏则白金之璀璨碧钿之璘防表炎方之奇产充天府之上珍其为灵踪则金刹据其阳仙岩在其颠森祗树于翠谷閟小有于洞天若乃瑶草掬芳珠林挺秀风篁球戛烟萝帏覆兰茝缘于径阪芝朮产乎嵌窦长阴涧之茯苓绚霜林之橘柚猿猱哀啸熊罴怒咆雾卧文豹湫吟黒虬扬夜鹤之遥音露秋鹘之悬巢过客于妖狐樵子骇乎山魈凡其根荄之品飞走之族时荣时悴以以育富于灵囿之骈罗伙于陆海之储蓄博物之张华无以辨其类洽闻之郭璞曷能究其目宜夫絶俗贞士离世潜夫悦云霞而长徃与麋鹿以为徒翫冈葩之春媚乐岑木之夏敷吟素秋于月观度冬于雪庐坐紫苔兮緑绮奏荫苍松兮芸帙舒或茹芝兮白日晏或埽叶兮凉飚随想夫楚叟之贤栖山之阳躬尚稼穑志轻侯王观山泉之渟悟蒙养之端庄惬闲情于濬壑杜妄辔于岩廊嗟轩尧其既逺顾沮溺其可望励雅操之氷玉谢溷世之粃糠疑斯人之或逺复东瞻乎鲁邦既异世以同趣宜随地而安常吾将税俗驾屏尘心企颍阳怀箕阴朝与山兮为俦夕与山兮相寻濯缨松下流振衣云中岑宁抱瓮以自劳赋归来而长吟歴万里于至近返千龄于方今庶永托于兹山嗣髙士之徽音
　　登虎牢山赋　　　　　　　　【晋】潘　岳
　　辞京辇兮遥迈将逺游兮东夏朝发轫兮帝墉夕结轨兮中野冯修坂兮停车临寒泉兮饮马眷故乡之辽隔思纡轸以郁陶步玉趾以升降凌泛水而登虎牢览河洛之二川眺成平之双臯崇岭骉以崔崒幽谷豁以窙寥路逶迤以迫隘林廓落以萧条尔乃仰荫嘉木俯借芳卉青烟郁其相望栋宇懔以鳞萃彼登山而临水固先喆之所哀矧去乡而离家邈长辞而逺乖望归云以叹息肠一日而九回良劳者之咏事爰寄言以表怀
　　庐山赋　　　　　　　　　　【宋】支昙谛
　　昔哉壮丽峻极氤氲包灵奇以藏器蕴絶峰乎青云景澄则岩岫开镜风生则芳林流芬岭奇故神明鳞萃路絶故人迹自分严清升仙于崖世髙垂化于防亭应真陵云以踞峰眇忽翳景而入冥咸豫闻其清尘妙无得之称名也若其南靣巍崛北背迢遰悬霤分流以飞湍七岭重防而叠势映以竹柏蔚以柽松荣以三湖带以九江嗟四物之萧森爽独秀于冬美二流之潺湲津百川之所冲峭门百寻峻阙千仞香炉吐云以象烟甘泉涌霤而先润
　　望匡庐赋【有序　　　　　　　唐】李徳裕
　　沧湖口北望匡庐二山影入澄潭峰连清汉江水无际烟景相鲜沿流而东若在世表因怀逺公陆先生怅然成赋
　　春水湖平霁天景旭眇赴海之清澜映干霄之翠岳波鳞烂而势微帆鴈引而相续轻烟冒于炉峰若香散于空谷飞流洒于星湾疑虹饮于曽曲想逺公之平昔比孟绰之不欲谈精义于松间寄虚怀于岩足喜濯缨而旋返悲负鼎而放逐耻随屈贾之波不同宗雷之躅整襟带于瑶席望师于林麓徒佩紫青之书未脱朱丹之毂感明主之嘉恵荷天地之覆育既复扶阳之爵又剖专城之竹被金组于薄躬昭皇明于荒服豹文忽变蔚然以姿蝉緌更新倐然而脱虽澡身于沧浪终有媿于玷辱念大福兮不再来归东臯兮供黍粟
　　匡庐赋　　　　　　　　　　【明】胡　俨
