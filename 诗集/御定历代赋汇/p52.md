<!-- { "loadSidebar": true } -->
　　孟秋七日夕户未扃余归自外见家人之在庭列时花与美果祈织女而丁宁乞天巧之付与恶心手之钝冥余既寝而弗顾又乌辨乎列星儿女前曰故事所传余千百龄何独守拙迷犹未醒遂起坐而叹曰吾试语汝汝其各聴夫芒忽之间变而有气气而有形形而有生生而有灵愚愚慧慧自然之经赋已定矣今返妄营则何异髙山之木兮不能守枝叶之亭亭欲戕而为牺象兮利涂饰乎丹青且复天巧与人巧将不同也天孙又安得此而辄私天之巧者总隂阳运四时悬日月星辰而不忒其璇玑鼓雷风雨雪而不失其施生万物死万物而物得其宜此天之所以任大巧而不亏人之巧者非他直心口手足也心巧于虑口巧于辞手巧于技足巧于驰亦各有极不可强为故虑之巧不过多智谋使尔多谋多智则精骛而魄离辞之巧不过多辩言使尔多言多辩则鲜仁而行遗技之巧不过多能艺使尔多能多艺则艺成而迹卑驰之巧不过多履歴使尔多履多歴则速老而筋疲如是则吾焉用而乞之吾学圣人之仁义尚恐没而无知肯乞世间之轻巧以汨吾道而夺吾之所持吾决守此而已矣尔勿吾疑
　　乞巧赋　　　　　　　　　　【元】杨维桢
　　杨子振衣内湢蹀足外庭龙火迫汜纎阿晶天髙无云仰见明星倬彼云汉复道其昂两宿东西脉脉相望已而童子有请于前者曰今夕七夕天女停织帝命嫔于河西而河鼓是匹神官役乌填者簉翼两旗既褰七襄攸轭是以人间之世穹楼开张杂组经纬果招灵蛛丝格瑞可寿可嗣可富可贵心开目明手便足利凡有所求靡不如意先生以拙累官曷不随而祠之乎杨子闻言将信将疑爰命童子舁峻几荐洁巵列果插竹绥仰叩灵匹俯沥凡辞再拜稽首称臣而晋告于天之孙曰切念微臣某实病至拙灵莫鍼神机莫抉冥心顽尸倥屼謇言赘行脔卷臲卼他人有心百慧横生举一反三推纵达衡算无遗防筹无不成臣独不然关聪塞明利在而趋害萌而背首鼠两端观望进退动辄得宜步无狼狈臣独不然手礓足碍周容以为度诡随以为迁鸢肩以立羔膝以前低颈出跨矫笑承拳破怒而嬉枘凿相便臣羞见之执方愈坚柔和熟软滑稽宛转突梯炙膏截截善谝移易是非售佞若蹇簧口电舌聴者舞抃臣欲效之喉若有键人之巧宦钻隙寻岐频要银艾时更色衣意匠所发随触其机右官左调我独差池特行兮遭媢皎志兮逢疑法吏蘖事以赇是非翻手升降我执弗依甘即曲罚以为世嗤彼实盗蹠乃名之为随夷凡此拙疾更仆不了窃闻天孙司天之巧幸逢欢旦仰瞻皎皎乞与余恩实臣防之再造也辞讫收声屏息俯伏以聴命寥廓中若有所令曰勗哉某我巧不可加于汝亦犹汝拙不可加诸人也相汝下民淫巧滋新至徳有世填填瞠瞠道术相忘野鹿标薪烦吿凟训巧于説言非以泄民之天者邪刑罗宪网巧于法术非以贼民之质者邪雕龙骋马巧于谭辩非以离民之欵者邪捶仁提义巧于文章非民以多方者邪谗魃贪巧于机械非沦胥民以败者邪是以知诈渐毒民极佻巧盱盱以为诞琐琐以为狡相诪相张相敓相矫世巧靡究帝心是懆我之所有岂自秘宝获罪于帝无所事祷勗哉某保尔之拙庶近大道杨子闻灵音覤而惧少焉怡而悟于是再拜稽首只承灵命退而引酒以自歌歌曰彼木者樗不才而自如兮彼兽者狙恃巧而卒自屠兮巧者自巧吾不知其巧愚者自愚吾不知其愚兮游无为兮为途休无用兮为居吾不知抱朴翁之徒还真子之徒兮
　　九月九日登凌嚣馆赋　　　　【宋】傅　亮
　　嵗九旻之暮月肃晨驾而北逝度回壑以停辕凌孤馆而逺憩何物惨而节哀又云悠而风厉悴緑蘩于寒渚陨丰灌于荒澨玩中原之芬菊惜兰圃之雕蕙旌竹柏之劲心谢梧楸之零脆尔乃流眄平隰落日还皋千感具盈在物同骚聆离鹍之栖响聴鸣林之浏飇彼游子之苦伤毎寤叹于我劳矧集悲而钟苦疚寸心其如忉眇天末以遥瞪怨故乡之阻辽
　　九日赋　　　　　　　　　　【明】俞允文
　　肇九旻之令节肃凄辰之始霜悴百卉于緑林敛万实于白藏于时律中无射日躔在房山榝凝丹禽华吐黄感灵钟于丰岭收帝借于神仓惟日月之并应数遘九而皆阳懿嘉名之宜久故髙防而荐觞或助术于彭祖或弥祸于长房或羞实以效新或餐服以致康若乃驾言龙山于兹飇馆登戏马之楚台弋翔鸿于沙苑咸宴凯而称诗悉钩竒而摛掞至如紫塞草白胡山气髙云物无扰上属澄霄觔竿精坚弓劲鹰豪狐兔鲜肥人马并骄弢千緷之赤羽勒万骑之黑貂或翔畋于广虚之野或校猎于莽苍之郊弥冈峦而掩格被川谷而横捎莫不致竒获以耀武聊割鲜而骋豪及夫兰闺少妇榆关疲客结离思之幽遐念佳期之永隔睇来鴈而増欷学裁鸳而掩泣寒声壮兮凄心脾夜被空兮月入室徒有地兮限南北欲授服兮无由得怆无由兮思弥深鍼缕列迹兮抽余心心之抽兮魂四溢魂四溢兮梦难集虽有刀尺兮忘畴昔或有放臣去国感平分以测景志士思名薄迅商而孤骞悇憛兮迍邅淹留兮蹇连繁隂积兮郁素川云瞀瞀兮蔽穷天怳踟蹰而延伫眇去楚而辞燕于是仆本畸人栖迟丘樊于焉逍遥聊以盘桓惊四序之改节悲倐忽之徂年想前踪之攸迈览穷达之异源超遐迥以畅志妙众虑而为言忧欢轧其相承兮心与迹犹未泯世固智寡而艰多兮孰云喻其萌秖之所先齐万族乃无累兮求周贾之冥筌庶凭化以无吝兮还吾反乎自然
　　授衣赋【以霜降此时女　　　　唐工云就为韵】李子卿
　　九月肃霜山静风落天髙气凉蟋蟀入兮堂户近鸿鴈飞兮天路长欲备嵗之无衣无褐始御冬而载载黄命妇女事为公子裳若乃田畯入室居人在巷警杀气之秋殒切严霜其夜降物藏于时人感于是虽懐有稔而及节亦念无衣而在此绩我丝麻具尔纨绮将备服之纁素岂徒事夫红紫则知王者之徳圣人之思礼法在矣古今以之事陈王业功当天时泽及周王之道歌得豳人之诗既而涤场穹窒熏鼠乗其农间以入室处爰邀载绩之功始命缝裳之女掺掺柔腕札札鸣杼天寒夜静既阅西邻之光月明更深齐度南轩之杵夫如是事合其制礼亦有序物响政方人知义所将前规不昧故斯事必举资尔绩而卒嵗是裳授余衣而穷冬可御方今四隩既宅九州攸同人悦物茂时和年丰男勤耕于稼穑女务绩于蚕工虽悦当今之化亦犹行古之风于是彼其之子各称其服此生之物咸得其羣念彼及此务穑劝分虽非后作抑有前云岂上帝之私我实下人之戴君客有闻而歌曰天之髙兮无不覆君之大兮无不祐生人殖物既庶且富尔在于时尔茅于昼霜始降兮女工就嵗时穷兮寒衣授
　　授衣赋【以霜降此时女　　　　唐工云就为韵】张　何
　　惟改嵗之典爰授衣于肃霜稽月令之前制得豳诗之首章夫其损益从时取其观古人象黄既绩可以为公子裳促机上之寒杼发桑间之懿筐零露既溥肃霜夕降聚于燎火无资于借人劝其功佣俾率于同巷尔其敦质素黜华靡翔葛屦之俭啬笑麻衣之浮侈裂素之洁既无取于流黄我朱孔阳复何为乎恶紫茍狸制之可识谅羔羊之在此且徳惟称服道在随时惜光隂之暮矣恐絺绤之凄其防斯蚕绩取彼狐狸既申之以杂佩又组之以素丝信物之美者惟君子宜之借如轻裘被服之客纎手缝裳之女昼翦绮纨夜调砧杵微芳发素袖举丝兮衣兮爰笑爰语莫不遵向晦以宴息乐盛隂之室处于戏圣实作则皇惟降衷礼章度数服制卑崇鉴羔袖之非类慎鹬冠之不衷岂可褎然充耳不念女工俾僭乱以陵上兴怨言于大东而已是以带裳表俭黻冕昭文袭缁衣之改造追补衮之清芬故能宜象服集纁将菲薄以为宝岂浮奢之足云有守道固穷至图未就卒嵗无褐忧心如疚四时迭运窃独悲此凛秋万物有托子何为乎岩岫空负悲哉之感徒为哿矣之富傥有弹冠之期不忘绨袍之旧
　　授衣赋【以霜风转厉游　　　　唐子未归为韵】周　存
　　二仪斡化兮四运环周大火中而退暑白露而成秋鸟去巢望云海以幽蛰旅鴈违漠指烟江而遨游农事云就妇功聿脩感虫鸣之促织念客恨之衣裘虑之云谁彼姝者子弄机杼以成绩秉刀尺以循理揣其脩短运纎手以俱营善乃规模敏惠心而独揆尔其上下有序度量有常咸循故以取制岂崇异而违方随贵贱以合则处素而有章伊四人之所授必九月之降霜彼美衣工献华服之楚楚彼都人士被狐裘之黄黄清霜既降商飇亦厉衰草萎庭坠叶流砌气萧瑟以増冷天泬寥而澄霁虽人将入室知所以戒寒而时或无衣则何以卒嵗是乃背豳风者无备遵月令者有继也若乃白日向昏愁云四展归鸟时聚断蓬孤转风生虚室之寒服念轻裘之善则晏平仲悔累年之未易桓将军授新衣而不遣也爰有别江山之墨客游他乡而未归惊嵗序之云暮恨筹谋之尚违矧夫摇落秋声凄切霜气巡阶除而不乐抚心曲而谁谓且士有知已而我独无人皆授衣而我独未因感时而増叹聊作歌以自慰歌曰秋霜落兮嵗已终秋鴈吟兮悲逺涳短褐不完兮忧思充庭树萧萧兮冷暮风
　　授衣赋　　　　　　　　　　【唐】李　观
　　穷秋之月寒露既降阳精既衰阴气初壮川流清迥天宇寥旷触物易悲幽懐难状于时鸟已逝白驹迅奔枯木尽落愁云正昏于是轻裘公子长缨王孙陨如雨之涕惊离忧之魂絶朱炎之盛夏想氷纨之微温匪一腋之克成赏千金而靡论则有征人之戍游客逺道萧条万里叶下如埽展转百年志何能保织絺未韤华发先老责颓光之不驻叹凉吹之云早系帛书于劲翮秩战马于征草兰闺少妇瑶琴徐系散凉风于幽幔流皓月于遥夕生不工于机杼意颇妙于刀尺忘其围带忖以畴昔青泥密封红牋泪滴庶因梦寐遂达行役则有如贤非贤烈心悢然茹菜郊墟被褐不全方覩飞砾振野游氛翳天海上断鴈林间独蝉使我踯躅不进扪心自怜忽偶翰林大夫扬睂奋须叱仆问曰几年业儒衣不完缕体无肌肤岂不为连蹇雌伏邅回守株今欲邀之以同袍策之以并驱审将焉如仆谓曰道之未行节曷可渝请俟天命汝无我虞









　　御定歴代赋彚巻十二
　　钦定四库全书
　　御定歴代赋彚卷十三
　　嵗时
　　大寒赋　　　　　　　　　　【晋】傅　
　　五行倐而竟骛兮四节纷而电逝暑往寒来兮十二月而成嵗日月防于析木兮重阴凄而转肃彩虹藏于虚廓兮鳞介潜而长伏若乃天地凛冽数极气否严霜夜结悲风昼起飞雪山积萧条万里百川咽而不流兮氷冻合于四海扶木顦顇于旸谷若华零落于蒙汜
　　寒赋　　　　　　　　　　　【唐】赵自厉
　　儒有讨混元搜绵祀既觌寒暑之终亦测兴伏之始觇风惊于一叶委时换乎千里寒之厥状自兹而起若夫大火宿藏青霜晨烈则蜀井烟闭涨海氛灭长河天浃缀珠崖而生氷幽朔地穷蒙飞沙而雨雪乃知苏武増感李陵愁絶聴胡笳以搅思俪汉庭之仳别及幽林风埽时物霜残柔条危劲奥室凄寒有美人兮心恍惚情
