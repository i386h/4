<!-- { "loadSidebar": true } -->
　　臣邦彦顿首再拜曰自古受命之君多都于镐京或在洛邑惟梁都于宣武号为东都所谓汴州也后周因之乃名为京周之叔世统微政缺天命荡杌归我有宋民之戴宋厥惟固哉奉迎銮舆至汴而止是为东京六圣传继保世滋大无内无外养如一含牙戴角莫不得所而此汴都高显宏丽百美所具亿万千世承学之臣弗能究宣无以为称伊彼三国割据方隅区区之霸言余事乏而三都之赋磊落可骇人到于今称之矧皇居天府而有遗美可不愧哉谨拜手稽首献赋曰
