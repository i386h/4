<!-- { "loadSidebar": true } -->
　　臣奉某日诏书曰惟元祀月正之三日将有事于南郊直端门而云出天锡余以云瑞是何祥而何吉臣稹稽首敢言其实陛下乗五位而出震迎五帝以郊天五方腾其瑞气故云五色以相宣排空乍直捧日初圆兽蹲而龙鳞熠熠鸟跂而鳯翼翩翩羽盖凝而轩皇暂驻风马驾而王母欲前影带其彩疑错绣之遥属光照乎物比摛锦之相连观之者无小无大观之日非烟若烟昔者卿云作歌于虞舜白云着词于汉武皆跂望而为言非仰观而遂覩今陛下徳至天地恩覃草莽当翠辇黄屋之方行见金枝玉叶之可数陋泰山之触石方出鄙髙唐之举袂如舞昭示于公侯卿士莫不称万歳者三竝美于麟鳯龟龙可以与四灵为五于是载笔氏书百辟之词曰郁郁纷纷维庆霄之云古之尧舜幸得以为君象胥氏译四夷之歌曰炜炜煌煌天子之祥唐有神圣莫敢不来王帝用愀然曰予何力泽未周于四海云胡为乎五色来尔羣后举尔众职因五行以修五事遵五常而厚五徳正五刑以去五虐繁五稼而除五贼苟顺夫人理之父子君臣则安知云物之赤黄苍黒进我辇辂就我钧陶虽有光华之万状不若丰穰于四郊凡百庶僚相趋而顾稍疑江上之奇果异封中之素补天者维欲抑之而不出簪笔者安可寝之而无赋越明日臣稹咏霈泽于鸡竿之前覩斯云散之为五彩之湛露
　　早秋望海上五色云赋【以余霞散唐成绮为韵】张　何
　　夫幽栖多暇乐道闲居坐文章之苑囿放精思以畋渔咏太冲之招隐讽相如之子虚觏兰凋而蕙歇伤夏巻而秋舒升重轩以徙倚目平海而踟蹰见五云之间出绕三山而忽诸映乌晶之曭朗涵蜃气之纡余光泛泛而逾净影离离而不疎懿夫腾碧海瑞皇家金柯玉叶兼杂花文璀璨光纷华况夫罗帏锦帐绕香车双虹宛转萦翠霞及夫倐而聚忽而散霓裳羽斾相陵乱倚长空浮迥岸宛若琼楼金阙横天半美人濯锦春江畔既而丛彩可望竒状难名羣象纠纷疑绮罗之绣出五色明媚若丹青之画成影沉波而海晏气羃岫而山晴嗤砀岭之光浅耻汾川之色轻壮瑞图之旧箓应乐府之新声似帝乡之迢递冀有司而见行悠悠帝国三千里不托先容谁衒美希君顾盼当及时无使霏微散成绮
　　春云赋　　　　　　　　　　【宋】田　锡
　　玉琯春回金门暖来柔先变栁繁已飘梅悦风和之日至赏云彩之朝隮其初升也秾荟蔚兮其少进也澹怡融兮依依然方触类以多曙蔼蔼然若含情而自迷有时散作雨飞春寒惨惨有时乱和烟起春隂凄凄或苍梧南北或梦泽东西或樊川与辋川或呉谿与越谿或宿林园随竹隂以笼径或沉村落伴桃花而满溪或祁祁出闗或溶溶映水或北渚萦住或东风吹起或涌如波骇积芳野兮千里或曳若练舒横碧天之半里江中令醉吟不足髙阁闲登王仲宣逺望有余危楼独倚叠叠连根磷磷浅文千状万态山隂水濆当青麦燕飞野色朝净或平芜雉过韶阳夕曛挂古木之横枝纎纎欲断覆孤村之半路融薄将分旭日未髙晴天尚早几片明灭兮残雪方消一脉轻鲜兮愁蛾澹埽上国美景五陵胜道覆梁王之水榭下绕落花映韩嫣之金丸逺沉芳草澹澹霏霏涵凝丽辉漠漠依依舒迟翠微野态不定幽容且竒浮泽国之岭头闲伤断梦生苏门之席上想满僊衣或汉世故宫雀喧空屋或梁朝古寺水映疎篱或阮籍啸台雨吹半日或严陵钓石鸟立多时或桑干战塲平沙莽或椒涂永巷羣阁参差伫立闲望纒緜动思想触石以初起旋浮空而散驰塞遥而归雁相逐天阔而残霞共飞余态遗姸思得杜陵昼品含毫写景讵征楚泽芳词
　　夏云赋　　　　　　　　　　【唐】刘元淑
　　崇山作镇峩峩秀絶暑气潜蒸夏云孤泄其稍进也间古木以深沉其上升也镂太阳而明灭其质散漫其光氛氲抱翠石而留影入明水以写文粲粲烂烂摩太虚而歴汉郁郁纷纷从皓景而横汾美其任运髙下与时消息似大道之无心同达人之有识时康则应伴雨足于一旬主圣乃浮变歌声于五色俄顷万里不资天地之功肤寸九霄岂假隂阳之力尔乃含精飘扬逐吹低举周游散适不常其所出塞逦迤暮为隂山之阵入梦婵娟朝是阳台之女别有孤陋沉沦文章日新既作凌云之赋未为天子之臣
　　夏云多竒峰赋　　　　　　　【明】钱文荐
　　客有依树而息影临流而赋诗者防追河朔游拟南皮碧沼暑退玉壶冰随羽觞罢举纨扇停挥聊移逺目忽覩灵竒于时似烟非烟如雾非雾絪缊而起庵蔼而聚合体则一柱孤擎分状则千岩悉具其为峰也髙参霄汉逺亘天涯峭乃崒嵂空则谽谺或擢根而连杪或敷叶而带葩或凌风而叠雪或映日而流霞着色浅澹布境幽遐纷纭竞赏煜煜争夸髣髴昆仑之五色依稀嵩少之三花至于緑萝径封青莲烟吐窈窕难测嵯峨易覩谁将地肺倒揷天府驱遣岂鞭斲雕宁斧则有误认王母之辇虚疑神女之台香馥郁以犹在态轻盈而忽来所以望气者思宝鼎于汾水求仙者慕银阙于蓬莱徒惜其残晖欲収异彩将散髙标半折连影中断势倾危其不支容黯黮以无见类舟覆矣凄惋同岳頺兮眷恋无怪乎防心者犹注想而凝眸惜景者遂兴咨而发叹也况其时值炎蒸气乖润湿倚崖树槁萦岫苔涩虽仰天而频望徒触石而罕出傥乗龙以髙飞庶施雨之徧及
　　秋云似罗赋【以兰亦堪　　　　唐采为韵】侯　喜
　　云之可观时惟佩兰映婺女而扇薄透姮娥而幔寒缥缈如画霏微似残乍逐乘槎之人讶鸳裾逺曳每映衔芦之雁谓燕幕遥防且晓雾如縠于今何在余霞成绮须防则改讵若我终日是似有时而待拟六铢而披拂伴仙女降衣临七夕以轻盈助牵牛纳采羃羃风引笼笼露涵染绛日而成蒨映青空而似蓝冰绡若无孰不比方而皆忝霓裳傥有谁谓裁缝而不堪吁嗟乎一言有以千秋只亦天网本疎春丝不敌今夕何夕是寻是尺如可求斯服之无斁
　　望云物赋【以察微表象书　　　唐物备年为韵】陈正卿
　　天道昭著灵台耸拔将治歴以明时必仰观而俯察谁敢俶扰曾不范围既七政以钦若亦四序而发挥寒暑有次启闭相依彼畴人以视逺类君子之表微维人有令维天有兆道在乎观法用不挠彼分至之复应生云物以缥缈俾占望以聿书将丰灾以是表夫其大观在上南正是掌审仁和之景色肃杀之气象授时莫愆行令靡爽举祀物以昭报顺禳祈之肸蠁若乃履端于绪以正厥初分职辨云既明于周典申命出日载列于虞书举春奉始积閠归余节应乎寒燠政令随乎惨舒是用敬授以崇只祓将举正以举中宁不轨而不物岂唯中台端立永望以肆将以见天地之心辨刚柔之位庶乎有典有则克明克类若夫春景载阳冬日已至望西成之平秩见南郊之敬致莫不参隂阳之则符璿玉之器审四时以成序察五云而有备备用先天实惟有年傥虚台之可颂庶无沗乎周篇
　　勤政楼视朔观云物赋【以天地交泰万唐国欢心为韵】彭朝曦
　　圣上以睿徳昭宣宸衷告蠲静以法地动而合天天何言哉每降鉴于明主君为政也亦仰观乎上是以鲁史荐书云之典礼经征视朔之篇于时防县升平朝廷无事辟朱楼于晓日垂紫旒于空翠至诚必应果呈证圣之祥至感必通遂有效明之瑞乍异色而抱日或神光而覆地是知昊穹成命必在于昌期象着明讵违于躔次万国来朝十月之交时当阳数气发隂爻晴色俯临逺接黒龙之水清辉四散仍萦彩鳯之巢臣窃观前代之君也居九重之深据四海之大遇皇天之隂骘属当时之交泰则必怠政理而不修唯升平而是赖今陛下则不然体至道以得一播元精以吹万发号施令必酌于故实垂范制法亦咨乎前宪古人云朔者苏也陛下视之所以苏息兆人云者运也陛下观之所以广运明徳人既苏而宁靖徳乃运而充塞犹储精而谷神尚克已而作则方将扬耿光于五圣布深仁于万国三事大夫抃而同欢上言曰陛下敦本弃末图易于难夫此视朔情深履端况式瞻于万象将布政于千官固可轶缇油而播美藏金匮而不刊然圣上方以无为作虑不宰为心鼓元气之槖调薰风之琴以致徳抚御以大明照临盛矣夫圣徳若此岂为臣之所能讴吟
　　南至郊坛有司书云物赋【以题　唐为韵】崔立之
　　唯皇动天辨方正位稽大明于北陆郊上于南至五夜祗肃载惟列祖之诚三日罔用表致斋之意于是乗法驾鸣和鸾玉漏声晓金波影残环卫俨以星拱簪裾列而云攒备肃肃之盛礼咸济济于灵坛大吕云门既六变而斯阅嘉栗防酒感百神而具欢矧器用陶匏借以包茅光逾泰畤馨迈周郊朱火炀烟逺浮于华盖酒明水近映乎长旓懿夫宇宙氛氲晴郊景曛宗伯司礼保章辨云荣光烛于九野佳气覆于六军飘飘飖飖郁郁纷纷足以昭上帝瑞吾君时谓唐时歌卿云之五色徳称虞徳咏南风之再薰是以惟圣惟寿可大可久既丰稔之足征复灾疠之何有既而旋天步回象舆大孝是展皇情未摅将欲超羲轩于上古方淳朴于太初俾时和俗阜涂謡史书土阶攸则而琼室靡居且虑乎贤哲尚屈所以敦于云物缅乎徳化未覃所以郊于国南祈动植之攸济匪娯乐而是甘然后景福来格无疆在兹笑竹宫之求应鄙宣室之受厘是以降哀矜之诏宣恻隠之慈布政施徳逮惸与嫠举沉沦于是日庶闻之于有司
　　南至郊祭司天奏云物赋【以题　唐为韵】郭　遵
　　惟肇祀于上必展礼于南至至者作故用其吉辰南则向明故就于阳位盖取诸吉土以父事天降皇车以尽敬奉苍壁以告防至诚遂通祯祥不能以自閟幽赞不昧云物于是乎昭宣及夫盛礼既毕大驾言旋兆人仰观于空际太史复奏于君前曰当此和煦静无纎氛照耀兮天垂爱景霏防乎山出祥云度青霄而匪徐匪疾向丹阙而乍合乍分应乎一阳之始焕乎五彩之文氤氲揺曳去来无际望之虽曰崇朝庆之知其嗣歳谁谓其有叶本乎触石而来谁谓其无心偏舒捧日之势岂非夫表王者之殊祉答泰坛之亲祭者也天子乃命百辟诏有司载笔以兹记事祝史叶其正辞国庆可征宁虞于水旱年丰有待先咏其京坻自跻仁寿之域肯继春秋之时且南正上言休征无咈肯比夫观台之望将为备于云物子月之祀隂阳始交岂比夫鲁史所纪啓蛰而乃郊我礼逾旧我祥靡究望歳而知歳之禳祀天而受天之祐五云八风之异寸眸遂占三百六旬之期一日可不然者何以炳焕图牒发挥草奏是知郊祀而汉武奚匹推歴而轩后懐慙照临之明兮将日月并出覆载之广兮与天地同参臣有覩盛仪而瞻瑞物愿齐圣寿于终南
　　南至云物赋【以题　　　　　　唐为韵】王　諲
　　于赫至化时惟大君推歴比夫轩后授人齐乎放勲北风戒节南至司分验律飞灰遥应乎悬炭登台视祲必在乎书云丽乎时方别色天敛残氛星连珠而晓日合璧而呈文众瑞咸集祯祥荐至云散黄光天浮喜气金柯郁郁而蔽野玉叶飘飘而委地回纪天表永无兵意灾沴靡作罢札瘥之虞水旱不行咏京坻之事得此先甲还同汉日之观报以丰年不假春秋之备于时帝在旸谷风后陪骖防玉帛而涂山有媿朝公卿而汾水懐慙佳气从龙遥连渭北非烟拂日俯对终南懿圣寿之与万美皇道而超三保章告其符祉太史视其簪绂应子月兮生一阳奏黄钟兮动万物乃明南至者日极之数视云物者歳占之故其在必书不常度庆瑞满于图牒献纳盈其府库鳯凰下于都铜雀栖于温树调玉烛而隂阳燮和抚黔首而时令大布日之方夕歳聿云暮才非瞽史未知天道之祥文似相如愿献凌云之赋
