<!-- { "loadSidebar": true } -->
　　若夫年临九域韶光四极解宇宙之严气起亭皋之春色况风景兮同序复江山之异国感大运之盈虚见长河之纡直蜀川风隔秦川今年节物异常年霜前栁叶衔霜翠雪里梅花犯雪妍霜前雪里知春蚤看栁看梅觉春好思万里之佳期忆三秦之逺道澹荡春色悠扬懐抱野何树而无花水何隄而无草于是仆本恨人平生自论怀书去洛抱劒辞秦惜良防之道迈厌他乡之苦辛忽逢邉改遥忆帝乡春帝乡迢递闗河里神皋欲暮风烟起黄山半入上林园灞斜分曲江水玉台金阙纷相望千门万户遥相似昭阳殿里报春归未央台上看春晖水精却挂鸳鸯幔云母斜开翡翠帏竞道西园梅色浅争知北阙栁隂稀敛态调歌扇回身正舞衣银蚕吐丝犹未暖金燕衔泥试学飞妾本幽闺学歌舞宁知汉代多巡抚前年斋祭谒甘泉今嵗笙箫祠后土桃花万骑喧长薄兰叶千旗照平浦见原野之秀芳忆山河之遂古长安路狭绕长安公子春来不厌看杏叶装金辔蒲萄缕玉鞍耸盖临平乐回笳出上兰上兰经鄠杜挥鞭日将暮白马新临御沟道青牛近出章台路章台接建章垂栁复垂杨草开驰马埓花满鬭鸡场南隣少妇多妖婉北里王孙驻行幰乍怪前春节迟预道今年寒食晩伤紫陌之春度惜青楼之望逺紫陌青楼照月华珠帷黼帐七香车蛾眉画来应几様蝉鬓梳时半欲斜恨雕鞍之届晩痛银箭之更赊行行避叶步步看花自狂夫之荡子成贱妾之倡家狂夫去去无穷巳贱妾春眠春未起自有兰闺数十重安知榆塞三千里榆塞连延玉闗侧云间沈沈不可识葱山隠隠金河北雾里苍苍几重色忽有驿骑出幽并传道春衣万里程龙沙春草遍瀚海春雪生疎勒井泉寒尚竭燕山烽火夜应明语道河源路逺逺谁知夫壻苦行行君于塞外多霜露为想春园起烟雾游丝生罥合欢枝落花自绕相思树春望年年絶幽闺离绪切春色朝朝丽邉庭羽书至都防新封万里侯将军稍定三邉地长斾犹衔埽云色宝刀尚拥干星气昨夜祁连驿使还征夫犹住鴈门闗君度山川成白首应知嵗序歇红顔红顔一别同胡越夫壻连征恨城阙羌笛唯横陇路风戎衣直照闗山月春色徒盈望春悲殊未歇复闻天子幸闗东驰道烟尘万里红析羽揺初日繁笳思晓风后骑犹分长乐馆前旌巳映洛阳宫洛阳宫城纷合沓离房别殿花初匝河阳别舎抵长河丹轮绀幰相经过戚里繁珠翠中闺盛绮罗鳯移金谷舞莺引石城歌向夕天津洛桥暮争驱紫燕黄牛度闲居伊水国旧宅邙山路武子新布金钱埓季伦欲偿瑚树复有西墉春务寡更值南津春望冩入金市而乗羊出铜街而试马叶抱露而争密花牵风而乱下锦障萦山罗帏照野司空令尹之博物二陆三张之文雅新年柏叶之樽上巳兰英之斚春来并是春何啻两违秦忽逢江外客复忆江南春罗衣乗北渚锦袖出东邻江邉小妇无形迹特怨狂夫事行役鳯凰山上花无数鹦鹉洲中草如积春江澹容与春期无处所春水春鱼乐春汀春鴈举君道玉门闗何如金陵渚为问逐春人年光几处新何年春不至何地不宜春亦有当春逢逺客亦有当春别故人风物虽同悲欢各异伦归去来春山恣闲放蕙畹兰皋行可望何为悠悠坐惆怅比来作客住临卭春风春日自相逢石镜岩前花屡密玉轮江上叶频浓髙平灞岸三千里少道梁山一万重自有春花煎别思无劳春镜照愁容盛年眇眇辞乡国长路遥遥不可极形随朗月骤东西思逐浮云几南北春蝶参差命俦侣春莺緜蛮思羽翼余复何为此方春长叹息防当一举絶风尘翠盖朱轩临上春朝升玉署调天纪夕憩金闺奉帝纶长卿未达终希达曲逆长贫岂剰贫年年送春应未尽一旦逢春自有人
　　愁阳春赋　　　　　　　　　【唐】李　白
　　东风归来见碧草而知春荡漾惚恍何垂杨旖旎之愁人天光清而妍和海气緑而芳新防翠兮阡眠云飘飘而相鲜演漾兮夤縁窥青苔之生泉缥缈兮翩緜见游丝之萦烟魂与此兮俱断醉风光兮凄然若乃陇水秦声江猿巴吟明妃玉塞楚客枫林试登髙而望逺痛切骨而伤心春心荡兮如波春愁乱兮如雪兼万情之悲欢兹一感于芳节若有一人兮湘水滨隔云霓而见无因洒别泪于尺波寄东流于情亲若使春光可揽而不灭兮吾欲赠天涯之佳人
　　惜余春赋　　　　　　　　　【唐】李　白
　　天之何为令北斗而知春兮回指于东方水荡漾兮碧色兰葳蕤兮红芳试登髙而望逺极云海之微茫魂一去兮欲断泪流颊兮成行吟清风兮咏沧浪懐洞庭兮悲潇湘何余心之缥缈兮与春风而飘扬思飘扬兮无限念佳期兮莫展平原萋兮绮色爱芳草兮如翦惜余春之将阑每为恨兮不浅汉之曲兮江之潭把瑶草兮思何堪想游女于岘北愁帝子于湘南恨无极兮心氤氲目眇眇兮忧纷纷披卫情于淇水结楚梦于阳云春每归兮花开花已防兮春改叹长河之流春送驰波于东海春不留兮时已失老衰飒兮情逾疾恨不得挂长绳于青天系此西飞之白日若有人兮情相亲去南越兮往西秦见游丝之横路网春晖以留人沈吟兮哀歌踯躅兮伤别送行子之将逺看征鸿之稍灭醉愁心于垂杨随柔条以纠结望夫君兮咨嗟横涕泪兮怨春华遥寄影于明月昔送君于天涯
　　春愁赋　　　　　　　　　　【唐】司空圗
　　芳滟滟兮翠緜緜泥晨霞兮泊晩烟郁情条以凝睇袅愁绪以伤年羣企胥恱幽栖自怜胜事而何人忘返赏心而与我相捐当其玉律惊春香风拂曙晴阳小苑之道绀霭青门之树绣毂相追金羁并骛携艳冶以争出指狭邪而共趣贪壮嵗之娯游惜繁华之易度岂知低摧上国寂寞良辰林幽莺吊院古苔新暗想歌钟之防出随车马之尘落日归卧悬琴叹频孤枕役故园之梦一宵惊白首之人江枫暮兮江水渌荡羁魂兮劳逺目倚兰棹兮雨霏霏歴苹洲兮衣馥馥千古兮此时此地愍输忠而见逐邉鸿下兮邉草生拥玉帐兮滞龙城折栁厌河梁之赠落梅传戍笛之声万里兮此时此日叹积雪之徒征莫不惨澹伤神回环萦虑念郢阙以回首忆帝乡之归路虽阳和之暗攻自眇黙而谁诉于是情驰天末黛敛闺中徘徊暖榭从靡芳丛燕泥滴滴而檐壊蛛网迷迷而帐空怜笙罢兴挑锦停功怨韶光之虚掷与长夜而还同若斯者固纷尔多状浩然莫穷彼人情之贸迁系植物之荣悴何深衷之委郁谢圜煦于天地萦心夜焚凝魄朝醉同垢衣之莫澣岂萱枝之可慰愿昭畅于春台雪胷襟之滞义
　　感春赋　　　　　　　　　　【宋】朱　子
　　触世途之幽险兮揽余辔其安之慨埋轮而絷马兮指故山以为期仰皇鉴之昭明兮眷余衷其犹未替抑重防于既申兮狥耕野之初志自余之既还归兮毕藏英而发春潜林庐以静处兮阒蓬户其无人披尘编以三复兮悟往哲之明训嗒掩巻以忘言兮纳遐情于方寸朝吾屣履而歌商兮夕又赓之以清琴夫何千载之遥遥兮乃独有防于余心忽嘤鸣其恱豫兮仰庭柯之葱蒨悼芳月之既徂兮思美人而不见彼美人之修嫭兮超独处乎明光结丹霞以为绶兮佩明月而为珰怅佳晨之不可再兮懐徳音之不可忘乐吾之乐兮诚不可以终极忧子之忧兮孰知吾心之永伤
　　晩春赋　　　　　　　　　　梁简文帝
　　待余春于北阁借髙燕于南陂水筛空而照底风入树而香枝嗟时序之回斡叹物之推移望初篁之傍岭爱新荷之发池石凭波而倒植林隠日而横垂见游鱼之戏藻听惊鸟之鸣雌树临流而影动岩薄暮而云披既浪击而沙游亦苔生而径危
　　初春赋　　　　　　　　　　【明】陈经邦
　　夫何四序之平运兮吾独感此初春伊幽朔之冬兮寒凛凛其切人羌寂寥而憭栗兮嗟旅恨之难陈幸隂阳之改序兮日月忽其移辰灿招揺之宵光兮杓已转而指寅勾芒一以揽辔兮柄遂谢夫欣阳春之归来兮嘉万象之重新条风吹柯以发萌兮蔚震气之东升铿淙淙以戛玉兮河乍泮而流声蛰应以啓坏兮潜鳞上而负氷鸿飘飘于紫塞兮纷呼侣而归征眺平原之宿莽兮惊野雉之羣鸣况乃朗鲜之淑景兮尤先丽乎神京试瞻上林与禁籞兮巳葱蒨其含荣云霏霏而去殿兮雪涣涣而融城水镜开兮泰液盈波滉瀁兮春光生横苍龙兮兀翠屏寒烟尽兮青山明隄欲舒兮杨栁洲欲变兮芷苹惟物华之如此兮爰一豫夫皇情当兹春之始至兮帅百辟以郊迎骖青虬之蜿蜒兮骋翠驾之軯防前蜚亷以啓涂兮后丰隆使奔扈穆东皇之下临兮俨女夷之并御芳菲菲其袭人兮气喣喣其四布袨服集而填闉兮观声喧以载路方銮和之旋轸兮太史又告之以协风讶土脉之愤发兮占农祥之正中召阳官以戒事兮飨鬯醴于斋宫乃析上帝兮乃祀先农黛耜躬推兮轩冕胥从又且开明堂之青阳兮政有仁而无肃始乗令以布和兮亦采风而考俗温诏务以寛大兮求幽枉之毕瞩有此渥泽与湛恩兮觉春晖之倍淑余既眷良辰以娯志兮聊逍遥而容与驰余驾于兰皋兮弭余节于杜渚览草木羣生有以自乐兮忘浮踪之在旅搴薜荔兮山之阿采茝蘅兮江之湄纫众芳兮自佩及此日兮迟迟折瑶华兮盈握将谁遗兮所思靉浮云兮千里姑独酌兮金巵惊遗凉之犹起兮迟隂谷之回姿欲歌阳春以召暖兮恐调迥而和希怅林红之未灿兮余将讯东皇与女夷愿氤氲之益洽兮普韶景于无私盈宇内皆春台兮试乐观万物之熙熙
　　蚤春赋【有序　　　　　　　　明】倪　谦
　　孟春者四时开辟之端生育之首天地交泰万物亨通古先哲后政令之所行罔不因时之宜故于是月下寛大之书行庆赐之典所以体好生之盛徳也肆惟皇上临御之四年为景泰癸酉时维初阳盛徳在木皇上既于元旦受万方之朝贺华夷毕集拜舞称庆固巳合人心之欢戴矣复于辛日祀上帝于南郊风尘屏息瑞日晴丽又有以致天心之昭格焉乃者涤垢掩瑕行庆施惠裁成辅相参赞两间四海臣民咸遂生育其法天体徳之心与古先哲后实同一揆是以和气薫蒸充塞宇宙条风应惠日暄妍庶草蕃庑物无疵疠鸟兽鱼鼈罔不咸若则自天降康丰年穰穰从可卜矣臣猥以菲材职司文翰伏覩盛美不胜忻忭谨拜手稽首而献赋曰
