<!-- { "loadSidebar": true } -->
　　昔之造相风者其知自然之极乎其逹变通之理乎上稽天道隂阳之运表以灵乌物象其类下凭地体安贞之徳镇以金虎成其气风云之应龙虎是从观妙之徴神明所通夫能立成器以占吉凶之先见者莫精乎此
　　乃搆相风因象设形蜿盘兽以为趾建修竿之亭亭体正直而无挠度径挺而不倾栖神乌于竿首俟祥风之来征
　　相风赋【有序　　　　　　　　晋】傅　咸
　　相风之赋葢以富矣然辞义大同唯中书张令以太史相风独无文饰故特赋之太仆寺丞武君宾树一竹于前庭其上颇有枢机插以鸡毛于以占事知来与彼无异斯乃简昜之至有殊太史相风张氏之赋非其至也辞曰
　　籊籊竹竿在武之庭厥用自然既修且贞插羽其首丹漆弗营经之营之不日而成
　　喜霁赋　　　　　　　　　　　魏文帝
　　乃命驾而言归啓吉日而北巡厌羣萌之至愿感上下之明神宻云兴之坱圠甘雨降以洒尘既洒尘而为涂惟平路之未晞激清风以漂潦发皎日之阳晖振余防而长驱忽临食而忘饥
　　喜霁赋　　　　　　　　　　【魏】曹　植
　　禹身逝于旸旰卒锡圭而告成汤感旱于殷时造桑林而敷诚动玉朝而云披鸣銮铃而日阳指北极以为期吾将倍道而兼行
　　时雨赋　　　　　　　　　　【晋】成公绥
　　两仪协合二气烟煴洪川起波名山兴云
　　隂霖赋　　　　　　　　　　【晋】成公绥
　　百川泛滥潢潦横流沈灶生鼃中庭运舟
　　月赋　　　　　　　　　　　【宋】周　只
　　二气理化精者能镜阳得一以朗旦月代终而夕映其状也气莹洁而昭逺质明润而贞虚弱不废照清不激污
　　怨晓月赋　　　　　　　　　【宋】谢灵运
　　卧洞房兮当何恱灭华烛兮弄晓月昨三五兮既满今二八兮将缺浮云褰兮收泛滟明舒照兮殊皎洁墀除兮镜鉴房栊兮澄澈
　　歳时
　　祓禊赋　　　　　　　　　　【汉】杜　笃
　　王侯公主暨乎富商同事伊雒帷幔黄于是旨酒嘉肴方丈盈前浮枣绛水酹酒醲川若乃窈窕淑女美媵艳姝戴翡翠珥明珠曳离袿立水涯微风掩壒纤縠低冕曳长裾坐沙渚谭诗书咏伊吕歌唐虞
　　禊赋　　　　　　　　　　　【晋】褚　爽
　　伊暮春之令月将觧禊于通川凌元巳之清晨遡微风之冷然川回澜以澄映岭插崿以霏烟轻霞舒于翠崖白云映乎青天
　　洛禊赋　　　　　　　　　　【晋】成公绥
　　考吉日简良辰祓除觧禊司防洛滨妖童媛女嬉游河曲或振纎手或濯素足临清流坐沙场列罍樽飞羽觞
　　春可乐赋　　　　　　　　　【晋】王　廙
　　春可乐兮乐孟月之初阳冰泮涣以微流土冒橛而解刚野暄卉以挥緑山葱蒨以发苍
　　大暑赋　　　　　　　　　　【魏】陈　琳
　　土润溽以歊蒸时淟涊以溷浊温风郁其彤彤譬炎火之陶烛
　　述夏赋　　　　　　　　　　【晋】傅　
　　四月惟夏运臻正阳和气穆而扇物麦含露而飞芒清徴泛于琴瑟朱鸟感于炎荒鹿解角于中野草木蔚其条长
　　秋思赋　　　　　　　　　　【魏】繁　钦
　　何晏秋之憯凄处闲夜而怀愁风清凉以激志兮树动叶而鼓条云朝隮于西泛兮遂濆薄于丹丘潜白日之隂兮翳朗月于重幽零雨蒙其迅疾黄潦汨以横流
　　秋夕哀赋　　　　　　　　　【晋】夏侯湛
　　秋夕兮遥长哀心兮永伤结帷兮中宇屣履兮闲房听蟋蟀之潜鸣覩游鴈之云翔寻修庑之飞檐览明月之流光木萧萧以被风阶缟缟以受霜玉机兮环转四运兮骤迁衔恤兮迄今忽将兮涉年日往兮哀深歳暮兮思繁
　　秋晴赋　　　　　　　　　　【宋】袁　淑
　　是月也声晷合朝夜分霆收耀虹戢文炎都塞埃旻防涤氛曳悲泉之凝雾转絶垠之严云
　　秋夜长赋　　　　　　　　　【宋】谢　琨
　　秋夜长兮虽欣长而悼速送晨晖于西岭迎夕景于东谷夜既分而气髙风入林而伤緑燕翩翩以辞宇鴈邕邕而南属
　　秋夜长赋　　　　　　　　　【宋】苏　彦
　　晨晖电流以西逝闲宵漫漫其未央牛女隔河以延伫列宿双景以相望轻云飘霏以笼朗素月披曜而舒光时禽鸣于庭栁节虫唫于戸堂零叶纷其交萃落英飒以散芳覩迁化之遒迈悲荣枯之靡常贞松隆冬以擢秀金菊吐翘以凌霜
　　秋怀赋　　　　　　　　　　【宋】伏系之
　　于是景防肃澄风髙木敛凄气夕衰零露晨湛泽收润而草枯叶骤坠而庭掩鴈偕来以希阳燕游逝而投险岂微物之足怀伤颓龄之告渐
　　悲秋夜赋　　　　　　　　　【宋】何　瑾
　　欣莫欣兮春日悲莫悲兮秋夜伊秋夜之可悲増沈怀于逺情叹授衣于豳诗感萧瑟于宋生天寥廓兮髙褰气凄肃兮厉清燕泝阴兮归飞鴈怀阳兮寒鸣霜凝条兮漼漼露霤叶兮泠泠
　　七夕赋　　　　　　　　　　【周】庾　信
　　月先上羊灯次安覩牛星之曜景视织女之阑干于是秦娥丽妾赵艳佳人窈窕名燕逶迤姓秦嫌朝妆之半故怜晚饰之全新此时并舍房栊共往庭中缕条而贯矩鍼鼻细而穿空
　　地理
　　西道赋　　　　　　　　　　【晋】潘　尼
　　异山河之岨阨倦关谷之盘纡车低徊于潜轨马侘傺于险涂狗肘还勾羊角互戾葂窟连投十数亿计石子之涧坎埳之穴支体为之危竦形骸为之疲曳此亦行者之艰难羇旅之困敝若其名坂则羊肠美人成皋黄马回波激浪飞沙飘瓦马则顿踬狼傍虺隤黄牛则体疲力竭损食防肤尳蹄穿领摩髋脱躯
　　巫咸山赋【有序　　　　　　　晋】郭　璞
　　葢巫咸者实以鸿术为帝尧医生为上公死为贵神岂封斯山而因以名之乎
　　伊巫咸之名山崛孤停而杰峙体岑峭以隆頽冠崇岭以峻起配华霍以助镇致灵润乎百里尔乃寒泉悬涌浚湍流带林薄丛笼幽蔚隐霭八风之所归起游鸟之所喧防潜瑕石扬兰茝回翔鹓集凌鷮鹪翳禽鸟栖阳以晨鸣熊虎窟隂而夕防
　　济瀍谷赋　　　　　　　　　【晋】胡　济
　　嘉髙冈之崇峻兮临谷以逺览仰髙丘之崔嵬兮望清川之澹澹尔乃渉重险陟榛薄倚春木临幽壑深谷豁以窈蔼髙峰郁而岝防
　　梁田赋　　　　　　　　　　【晋】夏侯湛
　　嬉于夷宁之广陆步于大野之长京察田畴之疆畔观游雉之逸形
　　岭表赋　　　　　　　　　　【宋】谢灵运
　　若乃长山款跨外内乖隔下无伏流上无夷迹麕鹿望冈而旋归鸿鴈覩峰而返翮既陟麓而践坂遂升降于山畔顾后路之倾巘眺前磴之絶岸看朝云之抱岫听夕流之注涧罗石綦布怪谲横越非山非阜如楼如阙斑采类绣明白若月萝蔓絶攀苔衣流滑
　　贞女峡赋　　　　　　　　　【陈】江　緫
　　倦辛苦于岭表遂沈沦于海外迹飘飖于转蓬情缭绕于悬斾骇兹峡之珍怪伫竒峰而矖瞩或逦迤而四成乍防防而五曲含照曜之烛银滴潺湲之膏玉山苍苍以坠叶树索索而揺枝澄碧源之见底耸翠壁以临危
　　望海赋　　　　　　　　　　【晋】孙　绰
　　若乃惟馨陈祈祝不愧言或适于东或归于西商客齐畅潮流往还各资顺势双帆同悬倐如骕骅背驰拏如交集轻轩
　　渉江赋　　　　　　　　　　【晋】曹　毗
　　迄赵屯歴彭川修岸靡靡莞苇芊芊紫莲被翠波而抗英碧椹乗天岸而星悬百籁夕奏山精夜然狂飚萧瑟以洞骇洪涛突兀而横峙尔乃江豨澎濞夜火煇焕凌错吐飚骇鲸喷澜采蜂于是泛波文鱼于是登岸
　　观涛赋　　　　　　　　　　【晋】曹　毗
　　伊山水之辽迥何秋月之凄清瞻沧津之腾起观云涛之来征尔其势也发源溟池回冲天井洒拂沧汉遥铄星景伍子结誓于阴府洪湍应期而来骋汨如八风俱臻隗若昆仑抗岭
　　望涛赋　　　　　　　　　　【晋】伏　滔
　　若夫金只理辔素月告望洪涛于是鬰起重流于是电骧起沙渟而迅迈触横门而克壮灌江津而砰磕鼓赤岸而激扬郁律烟腾隗兀连罡重叠巘而隐天竦洄澼而起涨
　　长谿赋　　　　　　　　　　【宋】谢灵运
　　潭结緑而澄清濑杨白而载华飞急声之瑟汨散轻文之涟罗始镜底以如玉终积岸而成沙
　　恱曲池赋　　　　　　　　　【宋】谢　庄
　　北山兮鸢柏南谿兮赪石赪岸兮若虹黛树兮如昼暮云兮十里朝霞兮千尺步东池兮夜未久卧西牕兮月向山引一息于魂内扰百绪于眼前
　　井赋　　　　　　　　　　　【晋】王彪之
　　考五材之物化寂冥感而资静水带地而壤润月流天而宵炯燧钻木而发火益穿坤而搆井摹羲之灵爻仰东宿之飞景步土脉测水泉方栏结辘轳悬下沈瓶而互汲飞纤绠而幽牵于是杳黄垆之邃鲜润下之洁澄澜恬以清渟泠朗以寥戾协太隂以化液体上善以流惠
　　冰赋　　　　　　　　　　　【晋】顾凯之
　　激厉风而贞质仰和景而融晖清流离之光彻邈云英之巍巍尔乃连緜络幕乍结乍无翕然灵化得渐巳麤缃白随川方圆随渠义刚有折照壶则虚托形超象比朗珠一综理而常全经百合而弥切转若惊电照若澄月积如累空泮若堕节临坚投轻应变缕裂琼碎星流精练清越若乃上结薄映下镜长泉灵葩随流含馨扬鲜
　　都邑
　　冀州赋　　　　　　　　　　【汉】班　彪
　　夫何事于冀州聊托公以游居歴九州而观风亦哲人之所娱望常山之峩峩登北岳而髙游建封坛于岱宗瘗玉于此丘徧五岳与四渎观沧海以周流
　　反都赋【有序　　　　　　　　汉】崔　骃
　　汉厯中絶京师为墟光武受命始迁洛都客有陈西土之富云洛邑褊小故略陈祸败之机不在险也
　　建武龙兴奋旅西驱虏赤睂讨髙胡斩铜马破骨都收翡翠之驾据天下之图上帝受命将昭其烈潜龙初九真人乃发上贯紫宫徘徊天阙握狼弧蹈参伐陶以乾坤始分日月观三代之余烈察殷汤之遗风背崤函之固即周洛之中兴四郊建三雍禅梁父封岱宗
　　登楼赋　　　　　　　　　　【晋】孙　楚
　　有都城之百雉加层楼之五寻从明王之登游聊暇日以娱心鸣鸠拂羽于桑榆游鳬濯翅于素波牧竖吟啸于行陌舟人鼓枻而扬歌百僚云集促坐华台嘉肴满俎旨酒盈杯谭三坟而咏五典释圣哲之所裁
　　平乐市赋　　　　　　　　　【晋】成伯阳
　　惟市之由兴自炎帝之所创聚货财以利用等厮事之莫尚尔乃巷列千所罗居百族街衢相望连栋接屋则有目语额瞬动颐塞鼻谈智于尺寸之间窥窬于分毫之利
　　典礼
　　借田赋　　　　　　　　　　【魏】曹　植
　　营畴万亩厥田上上竒栁夹路名果被园司农实掌是谓公田
　　借田赋　　　　　　　　　　【宋】任　豫
　　瞻望圭景咫尺三川缅彼帝借百有余年映至徳于盛位俪列晷于微辰纡汾阳以昩旦信尧心而禹勤史奉载耜之礼民奏举趾之歌膏壤千亩与式既同区势平易畎陌修通提携丘泽眺岭面松
　　文学
　　赋体　　　　　　　　　　　　梁武帝
　　草回风以照春木承云以含化芳竞飞于阳和花争开于日夜乐万类之得所岂此心之云舍欣分竹其厉精慙戎车之屡驾
　　赋体　　　　　　　　　　　【梁】任　昉
