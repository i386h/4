<!-- { "loadSidebar": true } -->
　　繄日临于营室兮开六合之朗晴呈山川之秀丽兮发草木之光荣散瑞霭之氤氲兮布和气之澹荡表盛世之休徴兮信丰年之气象惟斯时为何时兮属勾芒之御辰斡一元之气机兮囘八荒之蚤春睠龙精之戒旦兮正青阳之司摄提指乎孟陬兮玉律中乎太蔟既配仁于四徳兮复属木于五行乾坤坱圠以无垠兮动植乐育于生成漏暖信于梅枝兮见天心之来复窥韶光于栁眼兮验百卉之囘緑划残澌之已泮兮増太液之清波翛积雪之尽融兮郁琼岛之嵯峨鴈嗷嗷以思归兮羌呼羣于水曲鸟嘤嘤以将鸣兮欲迁乔于幽谷蛰虫闯其啓户兮纷蠕动而翾飞潜鳞跃以上氷兮竞鼔鬛而扬鬐探上林之桃杏兮含无穷之芳意况御苑之蜂蝶兮亦联翩其游戏感万物之畅达兮乗淑气以陶镕想春光之九十兮塞宇宙之冲融仰圣皇之御极兮迈唐虞之盛徳亶体元而居正兮茂对时而育物开明堂以布政兮居青阳之左个乗鸾辂而驾苍龙兮庆赐行而播躬郊坛之祀事兮格精诚于昊苍修祖庙之肆享兮通肸蠁于先皇为万民而祈谷兮曰农事之当布悬象魏于观阙兮谨昭宣乎宪度施政教以顺序兮涣号令以维新运堪舆之妙用兮法造化之深仁恩波溢于海防兮祥光被乎四表惠溥及于鳏惸兮泽旁覃于胎夭在日月之所照兮及舟车之所通具颅圆而趾方兮孰不涵煦于覆帱之中顾微臣之肤陋兮徒窃禄而无补圣徳奚以名言兮惟颂歌而蹈舞歌曰震宫初动时孟阳兮木徳惟仁万彚昌兮惟圣天子开明堂兮流庆施惠法天常兮玉烛和调日舒长兮世跻春台俗醇厖兮河海清宴迈虞唐兮四夷宾服来享王兮小臣作颂肆揄扬兮伏愿圣寿亿载无疆兮
　　春色赋【以暖日和风春　　　　宋之色也为韵】田　锡
　　芳景晴空春曦暖融霁花天之一雨泠蕙径之来风宫阙参差晻霭朝烟之上山川明润森罗迟日之中总而赋之春之色也化工运丹青之笔真宰以天地为冶仙家乍至桃花映武陵之谿南国未归杨栁绕潇湘之野始言乎太簇之辰书曰王春北阙引青旂之仗东郊驰苍辂之轮和气倐来袭冕旒而尽恱朝阳既出丽藻火以交新迩后革隂迁阳更寒易暖暖袭物兮舒释阳为光兮布满明霞澹霭初发色于楼台清奏雅歌始均和于律管言其状也则明婉而融怡状其体也则暄妍而赩曦宫漏昼永天光日迟散棃花兮似雪垂栁线兮如丝古渡轻波望孤舟之去矣平芜落日惜晴山之逺而大都芳景之妍物华非一美梁王之苑囿阅汉家之宫室珠阁縻云金茎烁日竒树绮错幽禽锦质盈空兮嘉气晓浮映水兮晴云晩密丹帷翠屋因借草以絣罗宝马钿车遇看花以阗溢景丽何多情怡若何藻锦兮神化之巧融明兮时气之和美其近焉谓彚花而澹栁赋其逺者怜被山而带河称含笔以闲吟生于艳意宜倚楼之逺望流入横波唯有多士逢时观光上国金牓中太常之第玉阶谢帝皇之徳栁陌杏园花骢宝勒雪袍缀行桂枝新得观者如堵有以见满身春色
　　江南春赋　　　　　　　　　【唐】王　棨
　　丽日迟迟江南春兮春已归分中元之节为下国之芳菲烟羃歴以堪悲六朝故地景葱茏而正媚二月晴晖谁谓建业气偏勾呉地僻年来而和煦先遍寒少而萌茅易拆诚知青律吹南北以无殊争奈洪流亘东西而是隔当使兰泽先暖苹洲蚤晴薄雾轻笼于钟阜和风微扇于台城有地皆秀无枝不荣逺客堪迷朱雀之航头栁色离人莫听乌衣之巷里莺声于时衡岳鴈过呉宫燕至髙低兮梅岭残白逦迤兮枫林列翠几多嫰緑犹开玉树之庭无限飘红竞落金莲之地别有鸥屿残照渔家晩烟潮浪渡口芦笋沙邉野葳蕤而绣合山明媚以屏连蝶影争飞昔日呉娃之径杨花乱扑当年桃叶之船物盛一隅芳连千里鬬暄妍于两岸恨风霜于积水幕幕而云低茂苑谢客吟多萋萋而草夹秦淮王孙思起或有惜嘉节纵良游兰桡锦缆以盈水舞袖歌声而满楼谁见其晓色东皋处处农人之苦夕阳南陌家家蚕妇之愁悲夫艳逸无穷欢娯有极齐东昏醉之而失位陈后主迷之而丧国今日并为天下春无江南兮江北
　　立春出土牛赋【以平秩东作敬　唐授人时为韵】常惟坚
　　月周于纪水次于行其凛冽其气清英倐嵗隂之将尽复阳春之载萌知北陆之寒光向敛喜东郊之暖气先迎是以鴈思朔潜鳞或惊裂金火以取诸助气策土牛以示乃发生在望而宜蚤当晦朔而得平我皇于焉以设教贤相由是以持衡请循其本也太史告时有司选吉冬官蒇事牛人乃出将协地纪克符天秩约嵗时之俭泰示农耕之迟疾惟谷是登惟人是恤察前后之凖祈仓廪之实故知丑以牛为用牛以土为质合隂阳之妙防齐冬夏之秘术岂比夫作享昊天为牲茧栗而已哉于是时既斯得令无不通农祥而取正引丁壮而就功我疆我理自西自东以兹政行而化洽宜其人和而年丰徒观乎彼蛰将啓斯牛是作正我耒耜务我耕凿首巍巍以山耸角戢戢而林错制以红縻饰以丹雘出北陆以送寒伫西成而取获野人知五畆可树游子怀二顷负郭国之有令罔敢不敬一人布和万邦咸庆恩深草木泽浸翔泳考来今之规矩立振古之镜自得上行下效纷纷辉映然后鼎取新革去旧惟利是持惟时是授自可家给而人足无乃兵强而国富曽孙之稼克稔唐叔之禾乃秀不忤于物有利于人稽乎天文上列于乾象究诸地志下协于坤珍不独山川其舍曷云九十其犉夫如是物各遂其性农不夺其时仰崇丘之翼翼登春台而煕熙相陈力而久矣愿负重而来斯永怀种徳冀念兹而在兹
　　土牛赋【以示农耕之　　　　　唐蚤晩为韵】陈仲师
　　服牛是比合土成美将十钧之重斯得而一撮之多有以虽欲勿用泥蟠之质初分谁谓尔无块立之形酷似是月也采吕氏时令徴圬人巧指始辨涂附宁分脉起诚安媿乎角立复何劳于肉视然后遵土训啓人时戒晓而出迎春是资于以审先后之节有以占疾徐之期仰白榆之文慙其晥彼叶葱犗之色则而象之能首出于泥滓岂羣分于毫厘彼刍狗之列饰文绣以求媚泥龙之兴因舞雩而取类曷若标国典配田器比物以作则顺时以相示同乎非马契庄叟之至言偶彼真龙殊叶公之绘事质美埏埴巧逾覆篑那虞食角之患宁假荧蹄之异俾游刃者讶全之于目运斤者喜墁之在鼻且耒耜斯呈我则正春扈于农耕干戈既偃我则归郊马于嵗晩将物自然谅人情何逺必也擥红縻亲绀幰覩似是之足尚谓来思使畜疑之人犹将屡饭由是出五种命三农乃修故事于彼穷冬辟我疆则厥壤爰度考尔牧则其犉有宗今也物被殊私形分大造载之以厚地之徳奉之以先天之道时将敬授在三推播植之前物或肇牵察庶物生成之蚤其用则大其仪可考故曰如土委地者岂必以载牛为宝
　　土牛赋【以四声　　　　　　　唐为韵】阙　名
　　维土作稼维牛配坤将厎法于田赋故侔形于国门其听也非喘其视也非奔协东风之表庆俾南畆之司存戒期于彼发令于此知出者之在衢见观者之如市三之日可以于耜四之日可以举趾稽小大之聿修标逺近而称美为徳不殊建功能大思负轭之无亏岂蹊田之有害曽是独立农人咸集非刍茭之是仰岂鞭防之云及骍而且角异鲁国之山川花以为蹄同汉朝之井邑若乃择元辰司上春涂泥萃丹□陈牛从绳兮则正人从物兮惟新既牵之而不复亦系之而克驯其仪可采其迹难改奚中立而不倚若将行而有待假使越俗多方武侯专思或封泥作雨或刻木成器五谷以之惟丰三军以之不匮徒见机而有作匪应节而攸利岂如我以牛为名以土为质示菑畬之蚤晩验播植之舒疾在天成象望北陆而分区在地成形近东郊而律百王传而靡替九扈司而弗失等农祥于程度祈帝籍之充实
　　土牛赋　　　　　　　　　　【唐】阙　名
　　土牛所置惟民是利将立表以劝农胜陶冶而为器相牵之状或垂象而在天观出之期谅成形而在地所以无刍豢之损殊死生之类实大块之所资岂一撮之所致故乃用为恒典蒇其成事执农政之后先固防人以相示观夫出康庄之际当立春之期既合土而成象矣还服箱而似之诚鞭防而无用信耒耜之是持异彼土龙每因旱而方致同夫刍狗表至仁而无私若非农为国本曷能敬授人时原其事始诚则有以圗白巫以侔形每葱犗而在视宁同日夕与羣羊而下来谅在月穷惟御人之所指是以先春斯举农正是供察之者觉顺时而行令观之者知有事于上农既惟人而是瞻岂与骥而同皁足以符务农之政足以叶劝人之道立之于后讶春事之尚迟御之于前悟农功之在蚤令出惟行百姓昭明既有象而垂则表得时而亲畊立以示农岂忧燧尾之祸莫由而饭奚闻扣角之声事有开而必先义任重而致逺既遵之而为蚤方验之而知晩非同金锁入寒渚而无踪有异绀辕行借田而方垦夫然则土牛之出也可以为农政之本
　　土牛赋【以春祀牛设农　　　　宋作无忒为韵】文彦博
　　国家以上遵古典下示蒸民出土牛而应俾农事以知春块然不羣自取授时之制卓尔可象殊无引重之因原夫欲示农时爰陈春祀命圬人以备物俾司存而谋始遂合土以为牛非任重而服轨有典有则成形而既取坤为不欹不倾尚象而爰因脉起徒观夫寂然不动莫与之俦虽显逸风之状实非喘月之流在泥蟠而着美岂肉视以包羞俯以观之异伯阳之刍狗逼而察也殊葛亮之木牛于是当解冻之嘉辰乃立春之令节覩其仪之攸序见斯牛之遂设礼无违者俾三务之罔愆人必知之得四时之有别美哉土者五行之本牛者六畜之宗何莹蹄之成象假聚壤以为容爰殊木偶匪类泥龙用还非于荐庙义实本于劝农庖刃如投破块之虞是切歌或叩击壤之名可从五色爰资一毛靡落其用也待时而动其制也因人而作规模乍设想覆篑以无亏丹雘俄施谅衣缯而有若是何观形象以虽着考动静而则无耕耘自我以无爽先后因兹而不逾日土圭信方斯而异类翔风石燕实并此以殊途盛矣哉标祀典而聿修稽旧章而罔忒观其形虽类于角立赜其本爰符于土徳所以示诸溥率之民俾常勤于力穑者也
　　元日观上公献寿赋【以题　　　唐为韵】王　起
　　嵗移木徳春变铜浑观上公之献寿表南面之居尊赞以至诚俾天长而地久陈乎盛礼亦星列而雷奔所以上増景物所以下答湛恩岂徒阅夫济济而炫彼元元时也百辟无哗九宾有秩玉帛林防簪裾栉比声明叶于载阳天文宜于初吉于是紫殿昼皇舆出仰之如天就之如日献大君之寿善颂善祷觌元老之仪匪徐匪疾皤皤元老首出朝端仰紫宸而展敬囘黄阁而即安振冠劒之翼翼曳环佩之既进退而有度亦容止而可观将奉一人之庆而为万国之欢逺映珠旒旁临霜仗赫赫在下明明在上奉觞而进持盈有俯偻之容祝寿而旋庆赐被鸿恩之畅应千年而莫厚宅百揆而谁让祥光郁霭佳气葱茏时剡剡以趋履每兢兢而鞠躬拱北辰之尊不异乎台居列宿献南山之寿更闻其岳视三公既而天顔回眷竟酒毕献乾坤永固上下无怨礼循墙而巳退福如茨而咸劝则山呼万嵗徒称汉日之祥天锡九龄讵比周年之愿谅羲轩之道隆实伊容之徳建宜乎景禄克受赓歌不朽如冈如陵可大可久亦何待华封之祝然后増尧之寿
　　元旦观上公献寿赋【以题　　　唐为韵】阙　名
