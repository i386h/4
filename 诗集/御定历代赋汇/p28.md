<!-- { "loadSidebar": true } -->
　　焕彼景星丽于苍昊其隐也隂魄晦而氛雾作其见也夜景明而欃枪埽敷大信以何言抑殊祥而是考祥所以叶天经符帝道既表应而无欺亦照临而不私祚圣而徳斯至矣悬象而人皆仰之向晦且殊于中见在天宁比乎明夷垂至精而契至理荡荡而播巍巍不然出房孰称乎舜徳居翼何贵乎尧时今我皇齐七政以作则奉三无以御极上天防祥景星昭徳固云其道不逺孰谓其神不测晦明始见助皇化之惟明动息靡常类干健而不息应阳精乃三其数彰土徳乃黄其色既不孤而有邻信元吉而柔克时也云敛遥素天澄逺青纎尘不起防露斯零掩映孤月乘陵众星囘烛北辰似将朝乎帝座傍窥南极疑欲觐乎天庭激髙风以熠熠耿斜汉之荧荧青赤以辨其方合散以通其变连二气而初吐混三光而乍见否泰之运式孚天地之心可见景星之瑞也曷与为双俾具瞻于万邦景星之徳也配乎悠久粲荧煌于九有于以赞髙明于以示休咎察无声之载非我何知彰有道之邦非我何守不私其用胡继明于月晦之时克保其谦故腾辉于日入之后是时天鉴匪遥徳声孔昭焕赫緜古光扬圣朝岂徒并连珠而迈同色流碧落而耀青霄
　　天晴景星见赋【以有道之邦徳　唐星昭见为韵】陶　拱
　　我皇以化洽四夷徳应昌期能使嘉祥昭于国典景星耀于天维岂徒呈光芒而出矣遇精彩而见之于时穹正清白日初匿烂景星之效质绚佳气以竞色起青方者萦瑞彩以葱茏发赤位者统祥光而翕赩比懐珠而其状匪异等抱珥而其仪不忒懿吐黄以争光矧聚三而表徳莫不荧煌于碧汉焜燿于青霄照下土而乍朗掩繁星而自昭或半亏其形类蟾魄而当晦朔或中虚其状疑金环之在泬寥故徳为帝王之美作祥符之首信歴代之罕见既今辰而方有稽往牒之隠见验前经之休咎则天下和平域中殷阜佐朗月而其色惟盛临安邦而其美不朽所以呈祥帝室效祉天庭表我皇之道泰彰我君之徳馨岂比夫汉代称竒空闻乎中之日尧年纪异徒传乎入昴之星而巳乎则知天赞巨唐神依至道必着明于象实垂曜于苍昊叶妙理于上徳表鸿休于天造不然者何为效灵莫匹具美无双骇逺目于千里播英声于万邦是以绥厥黎庶垂诸史传徳非星而不着星非徳而莫见盖应运于英精亦叶时之灵变虽云瑞之众祥之多未可比兹星之独擅天晴景星见赋【以有道之邦徳　唐星昭见为韵】李　兰
　　君徳惟馨天文效灵于是廓氛雾埽青冥发彼嘉气浮兹景星南有光而霞赤东有色而烟青合彼气之郁郁浑此色之防防昭然在天明乎有徳仰其状而可嘉究其灵而莫测君有至道不间以韬光时无纎埃必在天而发色或出或处念兹在兹占莫知其常度出必应乎盛时所以当今夕而彰矣向青霄而仰之乘乎方色遵彼天逵泰阶正其位五星守其维然后见兹星之昭烛经彼天以逶迤晴空寥寥列星炫炫纷乎二气始若烟而非烟炯彼羣星初乍隐而乍见并我质之惟黄总彼气而成绚霏防类干吕之云辉赫如绕枢之电星气合防光华动揺二气之色交至三星之状孔昭曭朗惟明疑沐其云露光芒振曜若击夫天飚明丽太极遐映青昊呈贶遥对乎三台效祥何慙于五老克表王徳信由造在翼常瑞于尧年居房永叶乎舜道载美往牒今祥我邦观兹瑞之尤异知景福之攸降当其次天关歴牛斗既应道而昭格岂越度于前后出无常处向乐土以是临仰之弥髙登灵台而可偶是知景星之为徳也必得瑞一时光九有乃传芳而永久
　　景星见赋【以垂象含辉有　　　唐道则见为韵】阙　名
　　皇天有知明命不疑既何言而守黙亦悬象而髙垂彼星之见者下符睿哲上丽圆规将旌徳之治乱必审时而推移故行藏克叶乎道盈缩不失其宜于是稽其义观其象色焕炳光炯晃挂青汉粲粲其辉连白榆歴歴其状天以祚圣垂精而临下圣以应天凭至诚而感上覩其貌美天文之昭昭原其本知王道之荡荡盖以瑞本斯表祥光是含五纬知让七纪懐慙与时俱明兮皇化齐美将圣共出兮徳相参岂同夫入蜀而使臣应其二在户而诗人咏其三徒观其象髙而远质明而防如曙灯之欲灭若秋萤之不飞夜则出焉丽乾元以发彩昼而隐也让太阳而藏辉不然则安知国家无为无事垂拱垂衣乎我唐至徳可久立功不朽泽及四海化被九有繄彼景星契我元首俾千品万类仰而知其太平四夷八蛮瞻而慕乎圣后若然则其验可征其事可考伊星之叶圣如风之偃草其灵也在乎或出或处其应也彰乎有道无道彼汉祖之聚五星唐尧之感五老未若帝命是锡生灵载造天禄无疆鸿业永保者也原夫莫大匪天莫明匪徳天也惟徳是辅徳也惟天是则是以垂一星而呈万国其明孔彰其仪不忒至若云开天碧昭然可觌炳如金粟粲若银砾煌煌其明烂烂其色九霄静而载扬光芒千里望而不违咫尺客有观天文察时变惟景星之所在信有道而则见美盛徳之形容懐斯文而愿荐
　　星回于天赋【以数将已终嵗　　唐且更始为韵】冯　宿
　　天其运乎歳聿云莫彼星囘而斗建实维新而去故摄提克正无闻黍累之差悬象着明不忒隂阳之数仰观苍苍悠久且长一十二分终而复始二十八宿巡而有常各安其位各正其方每披云而见质恒耿汉而流光凌霜晰晰烛夜煌煌瞻彼星之囘复知改嵗之方将岂不以式遵晷度无失纲纪纵横其状逐青阳而左旋璀璨其容招揺而东指匝四气而为度临万户而可视圣人所以参象于躬考正极中天盖髙而道逺星且囘于歳终悠悠积气奕奕长空潜应歴以相授若循环之不穷且运故无穷时亦有替三光垂其极四序成其歳必当观大象以立规验周星而取制方今时惟行夏令无茍且帝感于天而克保休祥星囘于天而不次舍故得律应时贞昭囘上清星归其本歳亦将更遵旧纪而无谬反初元而作程则有博古之士学于太史观歳杪而星穷知有卒而有始于是征月令以挥翰谈天经而赋美
　　徳星聚赋【以贤人下防徳　　　唐星上聚为韵】何类瑜
　　惟徳星兮聚于中天伊贤人兮集于颍川人以文而防也星不言而信焉彼星惟徳彼人惟贤不然安得萃于中夜格于上猗欤陈氏徳必有邻展矣乾象应亦如神繄伊人之所感谅皇天之无亲盖以彰矣星辰旌乎逸人人也维何贤之众也星也维何灵之大者人之有感故昭昭而应上星之不谄亦煌煌而临下于是太史既奏颍川斯防贤之生兮五百年中贤之聚兮五千里内星见而粲粲烂烂人集而无小无大至若云开天碧迥然可觌接青汉之皎皎含白榆之歴歴参差其貌炳焕其色九霄列而再扬光芒万里视而不违咫尺既含曜而应物亦昭贤而表徳观夫天经嘒彼徳星禀阳髙逺垂象青防五纬不能乱其色七纪不能杂其形明丽乎天则髙而可仰光粲于夜亦烂而有灵且其贤者人之所重星者人之所仰伊贤之契星犹影之与响者也是故星垂天际应彼颍上克明克信不忒不爽拂皓月而火防防晴空而珠朗借如三星现而在戸五纬聚而表祚气冲斗而劔出客犯斗而槎度少防兴处士之忧荧惑感景公之惧曷若乎名实可久古今是慕也则那抑贤人之聚
　　老人星赋　　　　　　　　　【唐】郗　昂
　　鲁大夫登大库观上端北辰以正象望南极之穹天辨列宿之髙映见丈人之独悬色荧煌以夺目形皎洁而临边徳至而浮彩副时和而应躔尔其鸟司分苍龙御歴节春秋而隐见当丙丁而的皪且遗光以表庆亦应祉而纯锡故经曰其国泰其星明天垂象物与祯循晷度而靡替顺璇衡而则呈其座也一符帝者之一位其义也寿契烝哉之寿名武宵中侦西陆以凝质白藏气杪直南郊以散精夫有开必先无福不应若政事中律则嘉祥叶证五纬分影而交朗九月腾华而吐孕此乃王泽天瑞作恒星转耀而同焕布景揺辉以相薄初升穹昊月午而孤烛犹然未映疎林夜久而圆珠未落景贶繁集灵机众伙臣望气以敷奏君向阳而拱坐虽戬谷而自天实休征之在我骍芒下射灭草莽之飞萤紫焰旁融掩榆闗之流火老人彰矣成此干文老人出矣赞此明君书玉牒以垂范纪缃图而播芬自古为天官者莫不察时变纪殊尤唐昧擅誉于南楚史佚专美于西周宋则子韦遐鉴郑乃裨灶深求殷馗纵眺识曹公之肇迹李郃凝目知汉使之将游余非曩昔之羣彦媿懵学于前修徒循甘石之遗防愿献祐而归休
　　老人星赋　　　　　　　　　【唐】杨　炯
　　赫赫宗周皇天降休丽哉神圣皇天降命开纲布网发号施令河出图兮五云集天垂象兮三光映南极之庭老人之星煜煜爚爚煌煌荧荧秋分之旦见乎丙春分之夕入乎丁配神山之呼万歳符水徳之兆千龄晃如金粟粲若银烛比秋草之一萤状荆山之片玉浑浑熊熊悬紫贝于河宫晔晔暐暐曜明珠于汉水其光也如丹其大也如李稽元命之攸述按星经之所纪见则化平主昌明则天下多士经始灵台嵳峩崔嵬星则唐都讲艺气则王朔呈材昼观云物夜察昭回覩南郊之炳燿欣北极之康哉三公辅弼庶官文武献仙寿兮祝尧奏昌言兮拜禹瞻太霄而踊跃伏前庭而俯偻万人于是和歌百兽于焉率舞穆穆神皇受天之祥邈矣台州之北窅然汾水之阳贞明也者日月同光贞观也者天地为常有浑成之独立运元气之茫茫若夫大虹流渚金天当宁大电绕枢轩辕受图殷馗则黄星见楚雷焕则紫气临呉青方半月东井连珠辰极之齐七政泰阶之平六符虽前皇之盛徳又何以加于此乎至若甘露溢醴泉出蓂荚生嘉禾实鳯凰丹彩驺虞白质南海无波东风入律比夫皇穹之锡夀何足以谈其万一圣上犹复招列仙择羣贤日慎一日之又兵戈不起至徳承天臣炯作颂皇家万年
　　老人星赋　　　　　　　　　【宋】范仲淹
　　万夀之灵三辰之英其出也表君之瑞其大也助月之明但仰祥光莫辨皤然之象方资睿算斯垂耄矣之名皇家以大洽雍熙咸臻仁夀感垂象之丕变彰御图之可久爰假号于耆年实归美于元后南郊享处能无鼓缶之歌银汉经时谁是游河之友观夫落落位正荧荧影孤应春秋之出丙丁之隅视合壁之祥兮未异顾连珠之瑞兮若无象兹黄发永我鸿图想天上之宵征宁非钟漏顾人间之夕景岂恨桑榆是何上象着明昌时合偶歴数自延于人主名实何慙于国叟月轮遥覩安车之意宁无天驷傍瞻失马之嗟何有此盖君着明徳天陈瑞星防兹鼎盛荐乃椿龄増芳华于信史协休美于祥经每覩运行如纵心于黄道无差躔次疑尚齿于青足使歴象者考祥占天者改观挂碧空而的的度青宵而烂烂非时不见如四皓之避秦有道必居若二疎之在汉大矣哉名尊五福位列三光发天文之炳焕符帝徳之悠长北阙前瞻独呈祥于有烂南山俯映共献夀于无疆士有仰而赋曰天之象兮示观君之位兮善建用赞天灵之数允协华封之愿又何必周王之梦九与嵩岳之呼万者也
　　查客至斗牛赋　　　　　　　【唐】何类瑜
