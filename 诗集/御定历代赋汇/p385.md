<!-- { "loadSidebar": true } -->
　　伊庭中之竒树有木兰之可悦外烂烂以凝紫内英英而积雪芬芳兮谢客之囊旖旎兮仙童之节许蒲茸之窃比听兰芽之并列于是辞下土之卑湿歴上京之繁华耻衒价于豪门乃托根于贫家资幽人之赏豫有好事之称嗟一旦逐客程逺君门路赊削闺籍与印组岂独留乎此花噫人屡遐弃花犹得地分苑之余荫向藩房而吐媚授简多暇攀条属思持香草以予比效骚辞而我寄感此生之百忧何斯物之足贵悲夫客馆长吟山城夕阴想馨香之不改叹欢晏之难寻凭归梦于飞翼冩商歌于素琴歌曰光景兮愁暮别离兮易久真宰兮无党贞心兮不朽诚知异日重滋田氏之荆但恐相逢共叹桓公之栁
　　扶桑赋　　　　　　　　　　【唐】朱　邺
　　木临大壑名曰扶桑厌洪波之万里在青帝之一方受浩气以生成那伦众木挺仙才之秀丽能戴朝阳尘外风吟天涯雨泣山晴而瑞气初动海晩而潮防乍湿几千嵗月标下界之无双迥拔荣枯倚髙空而独立雾折烟融孤光在东长迎旭日先得春风吾将原太极之意考真宰之功不产竒异安分混同物欲明焉我则与三才并起田云化矣我则与大朴无穷卓出古今莫逾贞固当乾坤之上位瞰鱼龙之要路至若玉漏声残银蟾影度收人间之暝色未遍羣山耸海底之红轮先经此树露戢云惊珠悬焰生虽淩厥炽寜夺兹荣岂若常材随大匠之雕刻自如良辅契吾君之圣明巢之者不可得其窥蠧之者不可得其噬阳乌象择木之状晴虹作挂弓之势名大天下身髙水际掩彩翠于蟠桃病亏盈于月桂非海也不足以容其大非日也不足以升其髙叶茂而云垂霁景根深而龙撼惊涛卑沃焦于尺土微邓林以秋毫巨影倒空而漠漠寒声吹夜以飇飇灵境难寻人寰罕测性欺霜雪心藏正直故能齐众甫而据沧溟永佐东君之德
　　建木赋　　　　　　　　　　【唐】阙　名
　　广都有建木焉大五千围生不知始髙八千尺仰不见巅过雷电遗云烟倚白日摩青天靡蟠桃于度索之上毫若木于沧海之边斯未足竒者天收寸云日在午位明白宇宙光皎烛秘枝枝攒太虚外青叶叶积元气间翠无一防之影落之于地故自当玉京之要得天下之中左右仙翁前后玉童润璚露飗祥风五云翼之而斐亹八景含之而玲珑帝或自天而降天寜假羽翼帝或自地而还地不乗虚空以我有飞陆之力以我有太阶之功必我之由忽乎遂通如此见其真宰之意生巨材而不易上帝之心寄巨材而亦深不然奚至是哉俗人生代重叠诡谲其或不闻闻之或不信境之絶信之或不往往之或不到智之劣自非天付洞微神与明哲树杳杳而何在身纷纷而巳灭士有以广都为帝王之宅以建木为台阶之臣自谓未达仰慕斯人髣髴云霄徘徊风尘若巨材之一见希谒帝之有因
　　豫章赋　　　　　　　　　　【唐】敬　括
　　东南一方淮海维扬爰有乔木是名豫章根坎窞篲天纲郁四气焕三光矗缩云耸离披翼张一擢而其秀颖发七年而其材莫当懿夫倚荆衡连楚越回合湘沅之浦芬敷吴防之阙黯彭蠡而烟垂汨沧浪而吹发清辉艳艳朝洒阳台之云翠影亭亭夕皓巫山之月尔其孤榦直指交茎乱倾绀叶烟緑朱华日明掩蓂灵之光价夺若木之芳荣卉不暇植蔓不及萦总此众美畴之与京其下则啼飞猱逐暴武突兀鹿麌爪牙钩拏盘游其下盖难胜数其上则陆鸿渐谷鸎迁孔翠曳曳鸾鹄翩翩翼翳日声闻天巢集其颠动盈百千嗟乎不囷不轮有典有则【原本阙四字】其材也直空怀寳以自弃谅斧斤之未识日者龙宫是搆鹊观云修罄山林之木应榱桷之求何独不见千金而留为媒绍也阙为出处也幽为尔不任大为贤而致尤今丛木之所忽吾亦为之心忧借如将赵括于上军秩长卿于下令良骥为盐车所伏谷松为山苗所映以曼倩而等侏儒尚俳优而轻雅正虽物情之共尔故君子之攸病向若廓君之林池充君之苑囿膏泽既沐鸿休亦覆门栁不可齐华庭梧不能独秀已矣夫用之则哲抑之则沈随取舍之攸措何栋梁之所任梓匠之瞻望靡及江潭之嵗月空深谁当徙植天池畔终冀成君桃李阴
　　散木赋　　　　　　　　　　【唐】孙　柲
　　窅窅冥冥至道之精视之无见听之无声伊散木其何识乃冲用而保生夫其措迹隐深寓形偏寂青崿右耸红溪左辟潄滴沥之飞泉枕嵌岩之古石将含休以处顺不祈禄而自适故其榦也閜砢盘魄虫穿鸟剥其节大兮不可以为桷拥肿轮囷抱蠧生津其轴解兮不可以为轮空心兮若丧拳枝兮不申理不中于规矩才岂任乎斧斤似支离之有疾固哀骀之入真日者秦构凤皇汉营鳷鹊崇临海之殿丰冠山之阁穷宇内之瓌寳尽域中之蘅薄虽片善之必收故散木之不作用能以损之益居贞而晦不恃而成不有而大白云至止杂萝薜以成帷清风来兮协笙竽而吹籁异鹊宵集祥鸳晓防隐士挂瓢仙人倚盖不逆于物夫何于害及夫郊暄淑气景媚风烟夭桃变兮秾李发乍扬芳以竞妍既乎寒露朝变凝霜夜结□梨剥兮橘柚摧澹无情兮何折动息无挠荣枯任节道将契于撄寜德以庶于朗澈与夫五柞三槐仁賔君子东吴豫章西蜀萧杞文杏耸于千寻木兰香于十里皆虬蟠鳞接重葩叠叶杳蔼芊眠拂日摩天根柢深固表里岩泉并恃材而丧质咸为名而夭年是知明不若昧语不如默为善者离其道立行者阴其德社栎入梦而几亡野桑因言而自刻岂若圣知双遣形神两忘委不才以居寂任无用以为祥郁郁于纯冥之界落落于无何之乡与天地而长久吸日月之明光蒙子休闻而叹曰吾且逍遥其旁
　　再生桧赋　　　　　　　　　【唐】温　岐
　　桧有再生之瑞天符圣运之兴挺松身而鳞皴迥出布柏叶而杳蔼相承隋道既穷则没身于乱土唐朝将建故发德于休征原夫日将兴而幽暗皆明君应期而纎微必表生于枯朽证受命于败德之时长则繁华示寳祚于延庆之兆想夫拔陈根而已茂耸脩榦以方妍淩朝而还宜宿露向晩而尤称新烟以状而方生荑之枯杨若此以理而喻易叶之僵栁昭然效殊祥以示后愿众瑞而居先嘉其擢本傍荣抽条迥秀歴朱夏而弥盛冒霜雪而不朽应昌业于龙潜之际岂曰无心彰圣德于虎视之前孰云虚受徒观夫载光紫府效祉皇家竦亭亭之柯叶擢郁郁之辉华可以播之于万古可以流之于四遐是知歴数归唐祯祥啓圣何厚地之朽木报上天之明命残阳未落宫庭之林薮忽生明月初悬玉砌之桂华复盛矧夫贞节独异髙标自持散芳气而微风乍动入重阴而宿鸟犹疑盖天所赞也亦神以化之客有生遇明时身防至德穷胜负于朕兆慕休祥于邦国敢献赋以扬荣遂布之于翰墨
　　手植桧赋　　　　　　　　　【元】祝　尧
　　繄孔庭之乔木兮自夫子之文章象三林以毓秀兮开万叶以流芳根诗书之正脉兮表吾道之昌长昔阙里之微言兮称后雕之松栢惟若木之柏叶松身兮固手之而不能释谅因材以栽培兮在人物以如一元气防乎其根兮集条理而大成日月拂乎其枝兮掲文明而上行映尼山之正色兮纷苍翠之曾敷承泗波之余泽兮润渗漉而不枯云风歘霍而经庭兮差芳气之袭予八音噌吰以砰磕兮忽升堂而惊顾凤飘飖以衔图兮遥千载以来下麒麟有时而出兮或迟兹而游豫彼春秋之风雨兮超震凌以自掲后七雄之斩艾兮曽不足动其一髪金石嫓乎其坚刚兮纵百秦而何焚神左右以扶持兮知未丧于斯文吾闻孔坛之杏兮配斯文以永久何兹桧之鼎峙兮亦兹杏之不朽信圣人之于万物兮无一物而不仁茍仁心一有所寓兮自当与天地而长春建深根而不拔兮矻儒家之柱石今将指天地为期兮寿皇图于箕翼北极建杓而秉持兮奎璧灿然而成行扶桑昭晰以警晔兮条风发乎震方皇览乎六艺之芳润兮熈文运以再昌录孔氏之子孙兮揽庭秀而不敢忘访故家而爱其木兮当百倍乎甘棠命青阳使发敷兮起朱融使楙鬯戒颢收以来杀兮警神冥以孳养谓英材之并育兮待栋梁以为用矧先圣之亲植兮诚有土之所重嗟七十子面承挈提兮各抱材而有施何梁木之既坏兮余乃不得与兹桧而同时幸壁藏之亡恙兮瞻墙仞以有基托余阴以延伫兮结芳条而遐思衣前后之襜如兮恍洋洋而在斯虽朽质之莫雕兮亦求柯而为则喜斯道之有依兮遂游歌而不息歌曰桧之根兮轮囷桧之节兮嶙峋自周及元吾不知其几春桧之古兮有神桧之今兮有灵维元继周益将开千万亿载之文明
　　黄杨树子赋【有序　　　　　　宋】欧阳修
　　夷陵山谷间多黄杨树子江行过絶险处时时从舟中望见之郁郁山际有可爱之色独念此树生穷僻不得依君子封殖备爱赏而樵夫野老又不知甚惜作小赋以歌之
　　若夫汉武之宫丛生五柞景阳之井对植双桐髙秋羽猎之骑半夜严妆之钟凤盖朝拂银牀暮空固已葳蕤近日的皪含风婆娑万户之侧生长深宫之中岂知绿藓青苔苍崖翠壁枝蓊郁以含雾根屈盘而带石落落非松亭亭似柏上临千仞之盘薄下有惊湍之濆激涧断无路林髙暝色偏依最险之处独立无人之迹江已转而犹见峯渐回而稍隔嗟乎日薄云昏烟飞露滴负劲节以谁赏抱孤心而谁识徒以窦穴风吹阴崖雪积叹山鸟之嘲哳袅惊猿之寂歴无游女兮长攀有行人兮暂息节既晩而愈茂嵗已寒而不易乃知张骞一见须移海上之根陆凯如逢堪寄陇头之客
　　枸杞赋【有序　　　　　　　　宋】史子玉
　　史子分教劒庠之明年目眚逾月废巻默坐客有告之曰兹土之宜杞根实繁产诸泮林尤腴而美揆之本草明目养神盍试其味寻命僮仆则取之不竭食之既厌而昏者开翳者鲜矣于是作而叹曰是物也不假种植沾濡雨露芬敷自荣其功效足以回光返照如此况出于辅之翼之长之养之者岂不足以备明时之采择哉有感而为之赋曰
