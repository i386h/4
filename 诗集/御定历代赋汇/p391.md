<!-- { "loadSidebar": true } -->
　　吉祥草酷似兰而疎秀海国有其种率云十岁一花然鲜有见者余过僧智传之室见一本紫茎而花茎才二寸缀花数十似瑞香而敛小近翫之有香气传且谓余曰种且十五年矣今才一开感系之余赋以自广睠灵姿之幽絶蔓天竺之化城挺纎疎之竒植负吉祥之嘉名孰化滋于下土亶见擢于衲僧方其根移露本盆壅春膏拟紫茎之逞瑞伉兰蕙于亭皋然而朝培夕溉十有五朞春风秋露日以披滋卒深韬而重发何坚忍而舒迟谅得天之独厚不骤悦于时宜半世之力深乃舒英而扬晖噫嘻江路微暖野梅漏枝骀荡未透宫杨绾丝木俟夏而丛緑叶迎秋而飘飞含英之本丽土之支孰不聴造化之鼓舞侯气母之推移肯耐静于寒暑不跂荣于既萎噫嘻越之学请三十年文公之伯十九载而迍邅彼长沙之谊乏宁志于初嵗玉楼之贺无静心于早慧一发泄而辄衰万不成而败继余尝感人事于河清之期悟城非于鹤归之世三窃桃而人未知年屡变海而怅其东逝蹇美草之感余起余衷之缪计尚深根以需荣傥来时之未艾谅就木之叹妇又安能访此花之开闭
　　庭莎赋【有序　　　　　　　　　唐】萧頴士
　　天寳十载予以史臣推择待诏阙下僻直多忤连岁不偶未选叙求参河南府军事府尹裴公以予浮名枉顾遇焉而尹之外姻或绾纪纲之局怙势矜权求府僚降礼于已予清慎自守不能附防爰逝我陈嫌怒遂构又同官多贵游右戚酒食之防丝竹之娱无间旬朔予人质鄙野雅不之好常愿鸥鸟为俦江海是处往岁久游剡中将遂终焉朝防迫召故不获展着白鹇赋以寄斯意至是郁悒弥用増想防阶之下蹊有莎草故参军宋之问徙于伊川而植焉结根五纪緜羃庭际广累万步髙树十余间以杂果隂蔽其上俗吏往来必凌践之叹其禀山野之姿而托非其所以就窘迫因而赋曰厌公门之窘束玩纎草于兹亭奚卑弱之斯极岂雨露之愆灵尚含和以顺时随春夏之凄清轩房洞啓广阶脩直槐杨蔽亏桃李对植横层隂之冥宻缀繁英之翕赩既髙低以异姿亦浓淡而殊色胥徒牒诉杂沓乎其侧游尘浮烟蒙翳而不息虽萧飒以自得亦喧卑而见逼宜夫坐莽浪之野带江湖之涘托根山阿揺颖绿水芊緜靃靡连亘乎十数里何推迁而连防缪产莳于庭隅忧好尚之倾夺见芟夷于难除既无心于宠辱又奚议于亲疎承斚沥之甘润蔽衣衿之曳娄虽为幸于斯日谅禀性之云殊闻哲王之布泽迨萧苇而霑铺茍一类而失所犹纳隍之在予矧皇穹之播气陶庶彚于灵枢曷兹卉之攸托惨终年而莫舒吾将徴宰物之至理聿归问于虚者焉
　　青苔赋【有序　　　　　　　　梁】江　淹
　　余凿山楹为室有苔焉意之所之故为是作云
　　嗟青苔之依依兮无色类而可方必居闲而就寂似幽意之深伤故其处石则松栝交隂泉雨长注絶磵俯眎崩壁仰顾悲凹崄兮惟流水而驰骛遂能﨑屈上生斑駮下布异人贵其贞精道士悦其迥趣咀松屑以髙想捧丹经而永慕若其在水则镜带湖沼锦匝池林春塘秀色阳鸟好音青郊未谢兮白日照路贯千里兮绿草深乃生水而揺荡遂出波而沉淫假青条兮总翠借黄花兮舒金游梁之客徒马疲而不能去莬园之女虽蚕饥而不自禁至于脩台广庑幽阁闲楹流黄以织琴瑟且鸣户牖秘兮不可见履袂动兮觉人声乃芜阶翠地绕壁点墙春禽鸣兮兰茎紫秋虫唫兮蕙实黄昼遥遥而不暮夜永永以空长零露下兮在梧楸有美人兮欷以伤若乃崩隍十仭毁冢万年当其志力雄儁才图骄坚锦衣被地鞍马耀天淇上相送江南采莲妖童出郑美女生燕而顿死艳气于一旦埋玉玦于穷泉寂兮如何苔积网罗视青蘪之杳杳痛百代兮恨多故其所诣必感所感必哀哀以情起感以怨来魂虑断絶精念徘徊者也彼木兰与豫章既中绳而获夭及薜荔与蘪芜又懐芬而见表至哉青苔之无用吾孰知其多少
　　青苔赋【有】序　　　　　　　　【唐】王　勃
　　吾之旅游数月矣憩乎荒涧覩青苔焉縁崕而上乃喟然而叹曰嗟乎苔之生于林塘也为幽客之赏苔之生于轩庭也为居人之怨斯择地而处无累于物也爱憎从而生遂作赋曰
　　若夫桂洲含润松崕秘液绕江曲之寒沙抱岩幽之古石泛逥塘而积翠萦修树而凝碧契山客之寄情谐野人之妙适及其瑶房有寂琼室无光菲微君子之砌蔓延君侯之堂引浮青而泛露散轻緑而承霜起金钿之旧感惊玉筯之新行若夫弱质緜羃纎滋布濩措形不用之境托迹无人之路望夷险而齐归在髙深而委遇惟爱憎之未染何悲欢之诡赴冝其背阳就隂违喧处静不根不蔕无华无影耻桃李之暂芳笑兰桂之非永故顺时而不竞每乗幽而自整
　　青苔赋　　　　　　　　　　【唐】杨　烱
　　粤若稽古圣皇重晖月光开博望之苑辟思贤之堂华馆三袭雕轩四下地则经省而书坊人则后车而先马相彼草木兮或有足言者吁嗟青苔今可得而闻也借如灵山偃蹇巨壁崔嵬画千峰而锦照图万壑而霞开王孙游兮山之隈披薜荔兮践莓苔怅容与兮徘徊一去千年兮时不复来至若圎潭冩镜方流聚玉苔何水而不清水何苔而不绿渔夫游兮汉川曲歌沧浪兮濯吾足桂舟横兮兰枻触浦溆邅回兮心断续别有崇台广厦粉壁椒涂梁木兰兮椽瑇瑁草离合兮树瑚白露下苍苔芜暗瑶砌涩琼铺有美人兮向隅应门闭兮踟蹰心震荡兮意不愉顔如玉兮泪如珠请循其本也见商羊兮鼓舞召风伯兮电赴占顾免兮离毕星雷阗阗兮雨冥冥皓兮荡兮见潢污之满庭倐兮忽兮视苔藓之青青尔其为状也羃防緜宻浸滛布濩彬駮兮长廊夤縁兮古树肃兮若逺山之松柏汛兮若平郊之烟雾春澹荡兮景物华承芳卉兮借落花岁峥嵘兮日云暮迫寒霜兮犯危露触类而长其生也蕃莫不文阶兮镂瓦碧地兮青垣别生分类西京南越则乌韭兮绿钱金苔兮石髪苔之为物也贱苔之为徳也深夫其为让也每违燥而居湿其为谦也常背阳而即隂重扃秘宇兮不以为显幽山穷水兮不以为沉有达人巻舒之意君子行藏之心惟天地之大徳匪予情之所任
　　浮萍赋　　　　　　　　　　【晋】夏侯湛
　　步长渠以游目兮览随波之微草纷漂潎以澄茂兮羌孤生于灵沼因纎根以自滋兮乃逸荡乎波表散圆叶以舒形兮发翠绿以含缥防脩鱼之华鳞兮翳兰池之清潦既淡澹以顺流兮又雝容以随风有纒薄于崖侧兮或逥滞乎湍中纷上下其靡常兮漂往来其无穷仰熙阳曜俯凭绿水渟不安处行无定轨流息则宁涛扰则动浮轻善移势危易荡似孤臣之介立随排挤之所往内一志以奉朝兮外结心以絶党萍出水而立枯兮士失据而身枉覩斯草而慷慨兮固知直道之难爽
　　浮萍赋　　　　　　　　　　【唐】常　衮
　　居洪泉而不根植者惟浮萍而已矣不懐芳以贾害不衒色以标美动不忤物卑以安已乗流则游得坻则止如识变而知时似委命而顺理故能无幽不涉无逺不寻随长汀而自泛值惊浪而不沉既不迁其清浊亦何避乎浅深可以明逍遥之意可以警滞着之心然而推移河海凌厯隈澳溜缓则去迟水急则浮速秋遇枫浦与坠叶而齐奔春渡桃源共落花而相逐披拂丹草揺演青苹出入经其潭洞髙下归其奫沦择利而行有似见机之士不常厥所同乎漂梗之人歌曰大江之水东西流别有孤萍朝夕浮莫言此中长泛泛终当结实触王舟
　　浮萍赋　　　　　　　　　　【唐】赵　昂
　　泛泛者萍乗流匪宁殊源比影异沼均形初苒弱兮碕岸乍连延兮广汀映池则草色同翠照日兮苔光共青霞凝兮片片成玉月上兮处处疑星入门自媚秾李徒矜其妖艳取足为乐行潦岂小于沧溟观其枯华有时动静无必习坎斯止遇亨则逸安卑取顺契君子之用心扬波随流岂渔翁之能诘每托邻于藻荇不混迹于蓬荜与菡萏而相鲜向莓苔而如失寔幽赏之可嘉何寓游之足匹夫物之云云纠纒谁分茨处墙兮或不才而见弃兰生幽也终以香而自焚惟兹萍矣独擅其美谦能居下知则乐水鉴擥芳于楚客宁见羞于彞簋象虚舟而不系或倏往而忽来类至人之无心更出生而入死噫欤植匪深根长无固蔕将舎之而不芟翦岂见用而能种艺鄙朝菌之暂荣笑匏之长系空慙雨露之恩窃愧陶钧之恵愿同蒹葭比玉而见珍托陋质于池塘之际
　　水藻赋　　　　　　　　　　【唐】郭元超
　　游子行迈登晋山之孤岳翠谿皛以沦涟红嶂赫兮崩驳尔其云崖委溜风壑鸣泉苔彬彪以冒石藻漫莽兮山川于以采藻于彼行潦沼沚之毛污潭之草靃靃靡靡泛泛悠悠乍夤縁于春水或羃防于春洲观其往往萦散离离无畔防娟岛屿晔晔江汉碎流月于澄波隐孤云于断岸生不择所长亦无丛不资润于微露不惧威于劲风纎茎璀璀宻叶茸茸宿银塘之白鹭矫清水之文虹则知乗流则游遇坻则植柔而能全弱而能直其为隐也不居髙而处卑其为谦也常韬光而晦色嗟茂族之无托愿贞芳之见移生君之铜沼泛君之瑶池杂青莲与翠荇偶杜若与江蓠生于水人不知岁岁年年幽涧垂
　　瓦松赋有【序　　　　　　　　唐】崔　融
　　崇文馆瓦松者产于屋霤之上千株万茎开花吐叶髙不及尺下才如寸不载于仙经靡题于药録谓之为木也访山客而未详谓之为草也验农皇而罕记岂不以在人无用在物无成乎俗以其形似松生必依瓦故曰瓦松杨烱谓余曰此中草木咸可为赋其辞曰
　　賔馆兮沉沉明月髙兮重海深试一望兮上栋下宇开阳阖隂彼美嘉族依于夏屋煌煌特秀状金芝兮产霤厯厯空悬若星榆而种天苯防丰茸青防芊眠葩条郁毓根柢连拳间青苔而裛露陵碧瓦而含烟春风揺兮郁起冬雪糅兮苍然讵充采掇罕任雕镌桐君莫赏梓匠难甄用匪适于时要必滥闻于俗传慙魏宫之乌韭恧汉宫之红莲观其众开荣列虚心独洁髙宁我慕无木未之五寻卑以自安类石蒲之九节进不必媚居不求利芳不为人生不因地其质也菲无忝于天然其隂也薄才足以自庇望之常见其表寻之罔得其秘肃穆承华堂皇不赊绳悬麦穂户刻菱花竹篬筤而众色树连理而相加芙蓉发池兮照烂日及悬霤兮纷葩彼懐寳以遇赏此不材而见嗟虽有慕于阶闼亦无混于泥沙已矣哉不学悬萝附柏直蓬倚麻固将含美恶以同贯齐是非于一家乱曰少阳之地兮于何不春博望之苑兮莫匪正人纎根弱植兮生君之馆荷施霑恩兮为人所翫物不谢生不知其荣惟愿圣皇千万夀但知倾叶向时明
　　瓦松赋　　　　　　　　　　【唐】阙　名
　　式观图籍幽山穷野闻卉木之名焉考神农之尝者根茎可验洪纎不舍惟瓦松兮阙书何昔人兮智寡原其所托髙而又雅抽形先寄于鹤楼耸质更资于鸳瓦旖旎芬葩含风接霞既当春而吐叶亦淩秋而点花异山苗之极秀状涧松兮抽芽髙居壤霤匪杂泥沙向朝阳兮发荣经夕露兮増华常在危檐心必直讵欲牵风影暂斜小大殊品髙卑异盼离离兮若星榆之昭灼煜煜兮疑石蒲之防蒨既乏栋梁之用宁怯镌雕之变岂比夫桂山上兰谷中长幽隐兮销馥为芬芳兮败丛奚若兹物之独茂无忧患兮养蒙
　　转蓬赋【以本根一断随　　　　唐风所之为韵】蒋　防
