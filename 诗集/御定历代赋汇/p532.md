<!-- { "loadSidebar": true } -->
　　寜海县赋【有序　　　　　　　宋】储国秀
　　孙兴公作天台赋信耳闻而任臆度寜海其东麓也事或湮没而弗着独一丹丘存旧名而临海天台交有之莫订其实余家寜邑盖五世其山川里社之所人物土产之所钟有亲见非剽闻有谂知非臆度也矧夫皇舆塘钱塘邑在五百里甸服中声敎濬涤精彩呈露月异而嵗不同顾以千百年徃事槩观得乎暇日繙故书因命子墨赋之词之浅薄虽不谐金石声以取誉于时原古备今聊以补前赋所未及云
　　有客自东都来问于桃源主人曰吾行天下周览山川九土之别扬州台岳未发于神秀六朝之都建邺寜海罕着于名贤堪舆闇而弗耀图谍佚而无传子居是邦愿闻其所以然主人曰客亦知夫天施地生之有消长古徃今来之有更禅者乎以吴越为蛮索春秋之所同贬以台眀为瓌富词人之所深羡惟晋太康吾邑始显截囘浦而置郡析章安而为县初宅白峤声迹嵗逺旋卜海游规模日浅今迁治于广度得形局而恢展背乌石之岧嶤腰玉带而囘转桥亭横界乎两街市门旁达于四靣祠应三台之顷临井象七星之分建方祥符之奉帝真新皇祖之登御殿藩府之仪式崇十节之侯谒见乃绍兴之定庠掲四敎之堂扁屏门阓之嚣諠俨丽泽之渊祝圣则放生池之记复出励贤则释褐坊之题壮观祭社有坛以重先农之祈报登陆有亭以隆过客之賔饯尔乃六卿冠盖之都防千室弦歌之敷阐方畿之繁邑非邾小而滕褊其山则东有帽尖盖苍之絶巘西有桑洲桐岩之卓峰岘城矗立于南鄙天门昂峙于北封三十六雷当其肘一十六窟蟠其胸跨古岫而上寮斗盖梁宣王之旧游幸逾摘星而入瑞云又佛昙猷之谂经从垝桥之虹石梁杳通苍苍葱葱仙岩之峰洞天几重穹穹窿窿竒龙勍虎崄怪巃崧云情雨状变现洪蒙康乐思登而泥武文举愿从而迟踪其海停纳万流宗长四渎控直港于稽鄞引大洋于温福出乌﨑通鸭緑睎日本睇旸谷合镇都而为五十二海屿者有三十六马筋滉漾之乡汇闾尾而吸长川黄渡湍激之势架修梁而接平陆缑城以北厥壤既隩叹亭之旧筑浮门之曲厥聚惟簇陈长城之故族一日再潮阳徃隂复千艭万艘东奔西逐元舆观之而难言子虚赋之而不足其野则有郊坰原隰溪涧洞潭其平如掌兮通适其峻无涯兮叵探视涓流而过坂兮为砩为甽望朝氛而竟野兮为雾为岚风挟飓而震逺雨拖浪而荡炎居甿安之而生聚神物凭之而隠潜尔乃培厚而百家集渊深而万有涵姜畦富于松坛黄社蔬圃利于后洋溪南苔脯擅竒于古洞茶笋毓瑞于宝岩峡石蓣奴魁蹲鸱而软滑栲溪楮友方剡藤之莹纎九顷莲芡得水泽之富三洋椒漆冝土性之咸竹蕃于筀筋淡苦木盛于槠樟松杉其卉则萱蕉葵蒲艾蓼芦蒹而洒然秀出者惟荪珥兰簪其果则李柰榴栗桃杏梅柟而磊然饤座者惟香橙乳柑其田谷则籼秫总总而利获于海涂者相倍蓰其陆种则麻菽穟穟而嵗收于山货者常二三药物志于筼窗者大半菊种谱于南塘者相参厥草芊芊兮长重脂之羜厥桑黝黝兮登五熟之蚕凿埳则梅村之沙成铁熬波则长亭之土成盐以至惟错之珍所产者多鲈脆鳘肥螺珍防柱蛎牡鰕魁望潮章巨蟳含膏而团脐防凝油而塞肚鮻通黄而粲金相柔白而悬银缕新妇臂婉而凝脂老妪帔长而曳组旧总谓之鱻鲜贱不论于分数若夫涝涨而河豚生汐退而弹涂聚防沫浮鲗黒喣鼇车攒蚝山防修带如箆斑鹿赪虎鳒目之比如瞪魦觜之铦于锯防梅之輭如束鮨苖之多于黍鲳枫叶之僄轻鳢竹夹之癯露加之鲯鳗鲚鱽之党类蚌蛤蛏防之俦侣水经失于登载尔雅昧于记注名不周知品不殚举于是术逞詹公巧兼任父随搜收于缗罾賸堆贮于鼎俎又有鲤鲫细鳞鮎鳅吐哺蛙蟹产于畴堘鳝鼈穴于沙渚濈濈湡湡洋洋圉圉虽水族之殊科亦海物之同与矿石涸于蛇盘之丘石首发于洋山之屿工师钻坚而脔分舟人冒险而渔取磨砻磢砌以供百家之常需胶鳔鱐鲭以通四方之贩贾此虽方物之所冝抑亦他邦之鲜伍而况东南正气界截海邦霞崌月屿钟英孕芳曩以去天之辽邈超然避地而退藏至屈氏子庐于湫水之浒梅长者栖于鳯山之冈曰铁场则有若张少霞之药鼎曰桐柏则有若葛稚川之丹房虽啓灵而著述迄铲彩而埋光伟宋徳之当天同文轨于殊方崇姬孔而抑耼释业文防而变工商越嘉治祐宣之熙洽聮周王罗李之骞翔赫名第而起晦辟井社以劚荒迨六飞之度南广仁泽之延袤东西王两族之望左右许一门之秀疏学殖之根源竞贤路而辐凑乡贡之家比比乎连甍桥门之彦翩翩而结绶或骞华于童习晚恩或擢頴于宗英世胄或文武科之踵升或内外优之叠奏或能流光于宦业匪徒角胜于文囿尔乃白屋公卿青云步骤乌台骑省之出入虎节菟符之先后重典选于春闱侈归荣于昼绣簪笔素以对天光典枢衡而应台宿等而上之来者靡究更有尚清修而立门户轻进取而安里廛泥滓名位胶漆林泉防陶篇而杜什藐岛瘦而郊寒防庵文防襄阳之耆旧阆风诗侣江西之源或辟野堂而讲学或储墨藏之遗编或守柴桑之庐而厌仕或结香山之社而逃禅信君子之行藏表乡里而率先士得师于庠塾农勤身于桑田工执艺而精良商通货而贸迁举乐道而懐徳知委顺以安天于是俗化明表里正有事生事亡之合于理有为妇为母之一于敬守义者却婚于崔卢笃敎者媲贤于陶孟兹阳倡而隂和犹宫动而商应若蔡贵嫔则垂国史之懿范若汪李氏则着郡记之贤行厥惟风敎所闗非但室家相庆亦或厌世味之甘辛悟法身之清浄传祖逺之衣鉢擅上方之名胜惟此旧俗安于遐陬不从军而走马不带刀而卖牛仅守田园之业以纾衣食之谋彼钱氏之僭窃奄全浙而诛求递逢迎而加赋苦椎肌乎何尤独陈长官如鲁中牟厯上书而争诋寜委身于系囚直挽回其毒手得轻损于苖头迨夫钱俶纳土而后皇政优游闵赤子之雕惫从寛典而抚优由是嵗月久雨露周主意渥宿瘼瘳立县渚之镇以警乡落之狗鼠设临门之寨以壮屯衞之貔貅寛税敛于经典弛酤于糟丘免身丁而生齿有滋蕃之益行义役而乡邻无紏决之讐遂百年之聚族漙一同而防休又况气数干于定理矩矱系于操修赤城经行之日着拙斋生徒之云稠寓黉舍而象绘备烝尝于春秋植公道之赤帜屹砥柱于中流后生宗之而自励末俗闻之而不偷且夫自有邑里以来希见兵革之事袁晁狂徒竟殱于十二保桥吕囊残党随扑于清泉山寺二难既消寸鐡不试晏然娲葛之居民真若仙佛之乐地子来几日谈何容易客再拜曰吾侪小人麤明大义兹固道聴而涂説或俗殊而政异敢将狂夫之言以发主人之意海濒斥卤旱干无备三日不雨则田折而枯焦一谷失收则民憔悴而狼狈枯富家之储赢仰客舟之米至此合推广社仓之成规以为凶年之久利万户酒酤沈湎荒恣大家造年计以縻谷细民乏朝炊而求醉是虽郡国之委输终亦县家之枵匮此合稍复发卖之通规以贮公私之元气官弱民强谁实谁祟治邑者悸惮而不问摄事者茍且而不治此安得闗中司马洛阳康节之复生以主乡邦之公议余亦言外之散人或干狂谋而出位主人矍然起而谢之曰客固咎吾之不言而未知吾所欲言之志就厯叙于篇中以备观风者之所采
　　小函谷闗赋　　　　　　　　【明】李元畅
　　闗为前守吴公国伦所筑盖重地也题咏者备矣而赋独阙李子补焉词曰
　　嵗在重光协洽蚩尤氏为祟乃迫上帝下欃枪降獝狂钟为妖虏来自东方虎视我髙郡鲸吞我电阳蚕食我邻宇麅奔我彊场鬼燐青野骨白阵云黒战日黄时则有太守如羊开府其人者轻裘缓带一鼓殱之而累卵之城固若金汤太守曰未吾闻劒逾蜀破崤入秦亡重闗之设有土者可废而不讲乎于是矕城以北得天险岩岩类函谷者虽小而足以守国乃召虞人庀材公倕削墨许少施巧秦成效力跨峻坂以啓扉因断礐而衡阈一丸可封万夫莫敌前抱啼猿之峭壁石路线牵缀以卧龙之粤宅盘谷旋既临深而履险惧身坠而目魂黯销以失度足趦趄而不前山河争百二之雄壮门户总四八之喉咽当其空林叫狐深莽匿貔司疆举燧猛将弯弧则斯地也貔貅屯而雾暗鼙鼓急而风呜悲笳咽而月落髙垒出而烟孤田文不能以宵遁郭丹奚自而买符若乃运际熙平岭海澄清旌旗昼巻刁斗夜停则斯地也可以命东山之屐可以赌别墅之枰可以泊赤壁之棹可以奏流水之声可以张笔阵列酒兵嗟乎世不常治险不在地有徳则依无徳则弃独不观于函谷之故事乎以贙而踣秦鹿以袤博而兴汉龙信地利之易失而人和为难攻是故善守者壮干城于仁义坐樽俎而折冲不锁钥而固不保障而雄客有度闗而伤于衷者歌曰洪涛激兮古木重云霞深兮瘴疠空安得泰寜兮齐昊穹西出兮岂无老氏东还兮谁识终童
　　荆湖山川人物赋【有序　　　　明】韩　杨
　　赋者敷布其义而宣敭其事也荆湖为南土钜藩山川遐旷民物众多欲以寡陋敷而敭之末免挂一漏万特録以附门人暇日观荆湖山川人物之槩庶知其一二君子见之幸毋诮焉辞曰
