<!-- { "loadSidebar": true } -->
　　蠢尔微虫有兹尺蠖每循涂而不殆靡由径以或跃惧速登之易顚固将前而复却所以仲尼赞易取譬乎屈伸老氏立言用嘉乎柔弱吾尝考画卦之深旨见观象之有以盖美其时行则行时止则止宁鳬趋以鸿渐不麏惊而鹊起知进知退造防微于圣人一往一来达消长于君子物有以小而喻大事可去彼而取此至若春日迟迟品彚熙熙知时应附叶寻枝每委顺而守道不躁进于多岐自中规而中矩非载驱而载驰其行也健而不息其气也作而不衰曲乎形类彤弓之弯矣隆乎脊状柷敔以陈之岂比乎虫张网而役役蚁循磨而孜孜者哉懿夫微物尚有伸兮有屈胡彼常流但好刚而恶柔茍克巳以为用奚反身而自求得不观所以察所由验人事之倚伏考星躔之退留自然寒暑相推而岁功及物日月相推而大明烛幽者也其或昧其机循其迹不知我者谓我进寸而退尺探诸妙赜诸神知我者谓我在屈而求伸异蜂虿之毒唯思螫人等龙蛇之蛰实可存身夫如是则蛙黾怒而受式非度徳者螳蜋奋而拒辙岂量力也未若尺蠖兮慎行止明用舎予将帅之庶悔吝而盖寡
　　蚯蚓赋　　　　　　　　　　【唐】东方虬
　　惟隂阳之播气实万类以呈形有微虫之禀质应甲子而湿生雨欲垂而乃见暑既至而先鸣乍逶迤而鳝屈或宛转而蛇行内乏筋骨外无手足任性行止物击便曲徒进退而皓首竟不知其所欲东西诘屈南北夤縁上食尘块下饮渊泉应轩辕土徳之王入蔡邕劝学之篇其体甚微其用至専墐泥涂以自保触盐滋而罔全岂造化之赋命信归之于自然
　　蚯蚓赋　　　　　　　　　　【元】任士林
　　大块噫气人籁比竹而善鸣者则有羣物以旁以注以胷以臆以脰以翼类不足而足也彼却行之微息示土徳于帝初进不吸风露之枝退不登鼓吹之车误中断于斤劚而蠕动之自如何壮声之激发而止作之谁欤时则緑雨围隂碧云漏晴江月流清得意自鸣人闯之而复寂夜中分而既停何其异也予不听之以耳而听之以心而听之以气也嗟夫夫人之声生于所感感生所遇耳目心志其具也喜怒哀乐其枢也故发若机括振若金石感之者形开入之者心趯是以饭牛扊扅九歌五噫安知非溺丧而不知归者邪彼且委形于天委和于壤聊以呻吟其天倪不足系人间之俯仰童子曰吁含化以濡不如抱枯含声以吷不如冬结彼固妄鸣之子亦妄听之矣
　　蜗牛赋【有序　　　　　　　　唐】马吉甫
　　甲辰岁夏五月余寓居官舎时雨初止有蜗牛蠢蠢縁堂砌而上恐致践履之祸因命稚子移于墙隂乃潜角缩殻而有自卫之意退为赋云
　　蕤宾仲月逆旅孤亭薄宦春罢门闲昼扄云漫漫兮雨冥冥荷蕖红兮苔藓青巻隂风于北幌闲皓月于南櫺观蜗牛之蕃育何诡错之殊形若乃顺隂而起背阳而化夤縁于草木萦委于台榭傍庭庑以徐回循墙隅而乱下纤角内奋宁交触氏之兵坚殻外围终结野人之舎阙爪牙兮自达无羽翼兮相借本忘情于蚌守亦何惮于鸱吓故其投迹多闲冥心寡欲进不奔竞退非饮啄吸大道之淳精体中庸之止足匪徇物而无悔恒居冲而守朴升清流兮不为宠顿黄污兮不为辱岂螺识之可量何蜺智之能较借如海蛤无胫江有灵懐珠胎以自伐韬玉兆以先形蜋之捕也后黄雀而宁惧鱼之贪也前翠竿而不惊观万夫而恕己防千载而作程乃知无用之为用求生而丧生
　　蜉蝣赋【有序　　　　　　　　晋】传　咸
　　读诗至蜉蝣感其虽朝生暮死而能修其翼可以有兴遂赋之
　　有生之薄是曰蜉蝣育微微之陋质羌采采而自修不识晦朔无意春秋取足一日尚又何求戏停淹而委余何必江湖而是游
　　蚍蜉赋　　　　　　　　　　【晋】郭　璞
　　惟洪陶之万殊赋羣形而遍丽物生微于昆虫属莫贱乎蝼蚁淫淫奕奕交错往来行无遗迹骛不动埃迅雷震而不骇激风发而不动虎贲比而不慑龙劒挥而不恐乃吞舟而是制无小大与轻重因无心以致力果有象乎大勇出竒胶于九眞流赪液其如血饰人士之丧具在四野而交结济齐国之穷师由东山之髙垤感萌阳以潜出将知水而封穴伊斯虫之愚昧乃先识而似哲
　　蚍蜉赋【有序　　　　　　　　　唐】李徳裕
　　此郡多蚍蜉余所居临流寔蕃其类或聚于袵席或入于盘盂终日厌苦而不知可御之术因戏为此赋令稚子和之
　　惟江潭之下国况幽居于泽畔何蝼蚁之微物亦有徒而凌乱或泮散于经笥或夤縁于食案余乃戏而问之曰尔能居厚地而漏山阿无乃处吾身而为大患蚁不能言词以臆宣其旨曰我禀形于造化亦一气之所甄尝济齐师之乏曽闻妫徳之羶覩封穴而知雨验寸壤而得泉以时术而不息故学者得而称焉戴粒而游若巨鼇之冠神岳绕磨而行如日月之丽青天若乃依垤縁壁淫淫奕奕其聚无声其行无迹值晏温而出游当祁寒而入隙迅雷作而靡骇微雨洒而自适生虽琐细亦有行藏止若羣羊之聚进如旅鴈之翔乘其便也虽鳣鲸而可制无其势也虽蛭螾而不伤今愿悔过戢于垣墙岂敢同青蝇之防白污君子之衣裳
　　御定歴代赋彚巻一百三十九
　　钦定四库全书
　　御定歴代赋彚巻一百四十
　　鳞虫
　　蓼虫赋　　　　　　　　　【汉】孔　臧
　　季夏既望暑往凉还逍遥讽诵遂居东园周旋览观憩乎南蕃覩兹茂蓼纷葩吐荣猗那随风緑叶厉茎爰有蠕虫厥状似螟羣聚其间食之以生于是寤物托事推况乎人幼长斯蓼莫或知辛膏粱之子岂曰不云茍非徳义不以为家安逸无心如禽兽何逸必致骄骄必致亡匪唯辛苦乃丁大殃
　　青蝇赋　　　　　　　　　　【晋】传　咸
　　幸从容以闲居且游心于典经览诗人之有造刺青蝇之营营无纤芥之微用信作害之不轻既反白而为黒恒懐蛆以自盈秽美玉之鲜洁蠧嘉肴之芳馨满堂室之薨薨孰闺宇之得情
　　憎苍蝇赋　　　　　　　　　【宋】欧阳修
　　苍蝇苍蝇吾嗟尔之为生既无蜂虿之毒尾又无螡蝱之利嘴幸不为人之畏胡不为人之喜尔形至眇尔欲易盈杯盂残沥砧几余腥所希秒忽过则难胜苦何求而不足乃终日而营营逐气寻香无处不到顷刻而集谁相告报其在物也虽微其为害也至要若乃华榱广厦珍簟方牀炎风之燠夏日之长神昏气蹙流汗成浆委四支而莫举眊两目其茫洋惟髙枕之一觉冀烦歊之暂忘念于尔而何负乃于吾而见殃寻头扑面入袖穿裳或集眉端或沿眼眶目欲瞑而复警臂巳痹而犹攘于此之时孔子何由见周公于髣髴庄生安得与胡蝶而飞扬徒使苍头丫髻巨扇挥飏咸头垂而腕脱每立寐而顚僵此其为害者一也又如峻宇髙堂嘉宾上客沽酒市脯铺筵设席聊娯一日之余闲乃尔众多之莫敌或集器皿或屯几格或醉醇酎因之没溺或投热羮遂丧其魄谅虽死而不悔亦可戒夫贪得尤忌赤头号为景迹一有沾污人皆不食奈何引类呼朋摇头鼓翼聚散倐忽往来络绎方其宾主献酬衣冠俨饰使吾挥手顿足改容失色于此之时王衍何暇于清谈贾谊堪为之太息此其为害者二也又如醯醢之品酱臡之制及时月而收藏谨缾罂之固济乃众力以攻钻极百端而窥觊至于大胾肥牲嘉肴美味盖藏稍露于罅隙守者或时而假寐才稍怠于防严巳輙遗其种类莫不养息蕃滋淋漓败壊使亲朋卒至索尔以无欢臧获懐忧因之而得罪此其为害者三也是皆大者余悉难名呜呼止棘之诗垂之六经于此见诗人之博物比兴之为精宜乎以尔刺谗人之乱国诚可嫉而可憎
　　憎蝇赋　　　　　　　　　　【宋】孔武仲
　　方盛夏之慆慆兮气蕴蕴以熏心斥纤絺而不御兮将释履而投簪切于身而犹若此兮又况乎外物之相侵而是时也有曰蝇者或形小于乌豆或衣蓝而冠赭其来无端其聚而积汝腹何贮汝足何歴縁眉目与口吻又自恃其羽翼吐舌捋髭并肱交蹠暂却复还以千为百是可憎矣吾将数之若夫亲朋之防处景物之佳时傧芳樽以晤语援柔毫以赋诗酒未行而巳醉膳甫至而先知浮于泉沉李于水清尘埃以洒埽洁槃箸以湔洗而乃防面牝牡公遗溲矢宵漏初息晨光白微皓露凝草清风涤衣幸视听之萧散巳薨薨而四飞饱食方休炎晖正午偃匡牀以假寐防华榱而逃暑忽伺便而投隙集体同于飞蛊我坐尔至我行尔随扇不暇执拂不暇施虽有躯之七尺曽众寡之莫知四序之间可畏者夏汝司其昼螡司其夜嗟方寸之甚小为百烦之所舎乃曰人于万物是亦一虫纷然杂处大小相攻今则暂存之气息至秽之形骸外有蚤虱内有蛲蛔盖与生以终始非有时而去来舎此不思而惟蝇是责则我亦褊矣何异拔劒而逐之哉
　　怜寒蝇赋　　　　　　　　　【明】骆文盛
　　吁嗟乎寒蝇尔胡为乎有生繄气序之流易歘凉飚之袭楹念尔类之尚繁顾非时而营营岂弱质之能久谅寒威之莫胜尔乃僵矣其形凄矣其声既跄于飞复蹶于行方缩缩以憔悴遂奄奄而伶俜防汚莫施其技攻钻曷见其能或沿几而莫起或触棂而辄仆障不施以曷入麈未挥而先堕进退踡局将焉攸措吁嗟乎寒蝇睠言尔寒能无尔怜感念畴昔忽复长叹方夫太昊司辰祝融挥鞭赤日在地炎威赫然尔于斯时气适志便跷足洋洋鼓翼翩翩翕兮类征豗矣羣喧逐汚湛秽醉醲饱羶弗召以合袪之莫殚恣意一时贻患百端吁嗟乎寒蝇讵知物从化迁时不可常惟暑尔乘寒宜尔藏庶知止而不殆或自逭于丧亡尔乃淹留濡滞自掇其殃独不见夫蝠游以夜枭鸣于晦妖狐乘昏尸虫伺寐盖有所肆尚有所避也岂趋就之懵懵能自逃于顚踬哉吁嗟乎寒蝇始予尔怜亦终尔患念死灰之复然将殒枝之再蔓矧羸豕之蹢躅惟易繇之明鉴爰命童子攘臂执绋尔扑尔摧用殄厥类靡令孑遗羌除恶之务尽弗自嫌于乘危庶防乎庭宇虚静帏幄褰开俟南风之景延当时物之葳蕤絶扰攘于尔辈欣四体之悠哉
　　螡赋　　　　　　　　　　　【晋】傅　选
　　水与草其渐茹育兹孽而为螡咮鋭于秋毫刺锯利于芒锥无胎卵而化生抟两翼而能飞肇孟夏以朋起迄季秋而不衰众繁炽而无数动羣声而成雷肆惨毒于有生乃餐肤以疗饥妨农功于南亩废女工于杼机
　　螡赋　　　　　　　　　　　【明】杨　愼
　　有物于此孕于丹鷆氏于白鸟育于朱陵殷于丰草翾翾以作状薨薨以成象昭昭以相避冥冥以相向阁阁防防据以为营郁郁彬彬窃以为名霡霂昡雨丰隆混声贞女弃骼壮士挫精公子不知筮诸灵蓍灵蓍曰计之喙噆肤之利利在三宵羣嬉羣嚣醉血不醳疾毙于掌防蓍颂喻寡征诸玉瓦玉瓦曰仙鼠聚粮萑苇之乡伏鼈攸戕利距森张何彼皇皇不见肃霜瓦辞难读讯诸射覆射覆大夫曰烟火其屯镫烛其喜焦螟以为巢蠛蠓以为使芸而来零栗而逝秋风夕起斯害也巳公子喻矣是曰螡理
　　后螡赋　　　　　　　　　　【明】杨　愼
