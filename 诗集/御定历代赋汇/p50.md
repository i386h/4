<!-- { "loadSidebar": true } -->
　　宿雨初霁大火西流凉生暑退物华始秋李子与客登凝翠之阁游泛碧之斋览谿山之胜槩嗟草木之变衰天髙气清迥无纎埃月出夜凉孤光满懐李子慨然顾谓客曰此古之所谓秋色也客曰愿先生赋之李子曰唯唯少隂用事金王火囚天地始肃万物以收故其见于气者寂寞憭栗沈寥萧瑟薄寒中人怆怳凄恻托物赋象是为秋色悲哉秋之为色也漠兮无形肃兮无声非赤非白非黄非青爽气无朕潜来满盈窅窅悠悠夺人目精尔乃桂影扶疎冰轮皎洁澹然如水皓然如雪风露凄凉星河明灭冷浸空庭蛩螀韵咽此秋色之在月也夜气既除清晴昼宣扫去氛祲静无云烟万里凝碧穹隆虚圆苍茫杳霭不可殚言此秋色之在天也蒲栁先衰梧桐早脱飘零委落色瘁香歇惟兰菊之芬芳与松筠之茂密露冷风髙不改其节此秋色之在草木也水落石出境寂云闲清波如席逺峰如鬟烟林映带浦屿回环优哉游哉吾方自适于其间此秋色之在溪山也客曰美则美矣愿先生少进之李子曰隂阳相摩日星争骛孰主张是春与秋兮代序彼春之色一气藏兮下腾上降品物昌兮韶光骀荡百卉芳兮譬犹美女耀新妆兮被服纎丽绣襦裳兮温然可亲象姬姜兮彼秋之色一气清兮天地揫敛万宝成兮风霜髙洁兆严凝兮譬犹烈女懐幽贞兮铅华不御体端诚兮肃然可敬有典刑兮春之色近乎令而秋之色近乎介是以君子惟秋是贵或感其声或悲其气铺张比兴曲尽其态从而赋之于是乎在客曰美则美矣愿先生少进之李子曰秋金气也天地之所以肃杀也其犹介胄之士凛然有不可犯之色者邪秋义气也天地之所以闭固也其犹节槩之士毅然有不可夺之色者邪秋日烈烈其朝廷之士骨骾之臣正色以率下者邪秋霜言言其忠义之士社稷之臣厉色以赴难者邪洒然萧然犹山林髙蹈之士恬澹寂莫有无求之色也睟然俨然犹盛徳之士正容悟物有不可亲疎之色也若夫广大清明不言而令行无为而物成则若黼座当阳颙颙卬卬朝廷正而天下治刑政修而中国强所谓天子穆穆而凄然似秋者其几是欤客曰至矣尽矣不可以有加矣请辞而退
　　乐清秋赋　　　　　　　　　【明】杨　慎
　　皇天平则成四时兮窃独乐此清秋无宋玉之悲懐兮匪江淹之离愁澹吾虑以抚景兮遁炎威于金祛赫曦之焰焰兮追凉飑之飕飕屏羽扇而箧藏兮御纨素之轻柔聴琅玕之朝坠兮玩金波之夕流桂连蜷于山阿兮兰猗靡于岩陬既葳防其可懐兮又芬蒀以绸缪嘉华黍与膏稷兮获万宝于西畴虽四壁之徒立兮欣人足而我优謇不乐而胡为兮攒百虑以挐忧命一觞而孤斟兮奚吴歈兮秦讴慕漆园之斥鷃兮畅逍遥以优游赋印段之蟋蟀兮庶蹶蹶而休休
　　感凉赋　　　　　　　　　　【晋】傅　咸
　　践朱明之中月暑郁隆以肇兴赫融融以弥炽乃沸海而焦陵兽窜伏于幽林兮鸟垂翼而弗升汗珠陨于玉体兮粉附身而沾凝于是景云晨敷曜灵潜光隂气聿升凯风载扬忽轻箑于坐隅兮思暖服于兰房
　　临秋赋　　　　　　　　　　　梁元帝
　　火歇兮秋气生风起兮秋潦清览时兴而自得聊飞辔而娱情遵二条之广路背九仞之髙城尔乃登长坂息余骥揽笔舒情沈吟属思草色杂而香同树影齐而花异遥峰迢递萦沙防絶云出山而相似水含天而难别
　　感秋赋　　　　　　　　　　【明】吴伯
　　维四时之代运兮嗟去日兮苦多对秋色之萧条兮怜吾生兮蹉跎于时商风入律冷露濡天流隂淡日落叶哀蝉偶疎雨兮滴滴或斜月兮娟娟时凭防兮送目尽平野兮如烟尔乃公子行乐绮堂列燕锦瑟髙张红妆初荐烧银烛兮将残视明星兮有烂叹为乐兮及时念流光兮易换覩兰秀兮菊芳怅可懐兮不见盖忽忽兮伤心亦泪落兮如霰至若荷戈黑山从军陇水边马思归征戌未已见胡骑兮数羣俄黄埃兮四起聴笳管兮屡吹懐玉关兮千里恐生入兮无时已魂消兮心死乃有孤身去国羇旅无家楚臣泽畔汉傅长沙白云起兮洞庭波秋鴈少兮夜猿多盼清华兮梦已絶卧沧江兮奈老何惟迁客兮多思因涕泗兮滂沱或乃素士穷经矻矻不置手冷一编霜流匝地当桐风之初来悲壮心之不遂矧白发兮先秋与蒲栁兮同弃毎踯躅兮徘徊闻蛩吟而长喟至如恩辞金屋宠谢长门苔封辇道院积黄昏惜此清光之一片兮不照君王之寸心彼雕虫之小技兮虚买价以千金恨团扇之见捐兮怨寻秋草以俱深又若良人逺别相见无期秋来漏永归梦偏迟拂碪杵兮长太息虑客子兮寒无衣制腰带兮准畴昔知今日兮是邪非夜凉兮人不知思君兮天之涯傥有胶漆义断寡鸾孤鹤中夜徬徨形影萧索感织女之渡河悔嫦娥之窃药何若从君于地下兮同夜台之寂寞下如桑濮之间溱洧之浒秋以为期将子无怒望车来兮何迟心摇摇兮南浦愁别院兮笙歌吊西陵兮风雨断肠兮不见啼痕兮可数是故秋令司隂秋气凝金逢秋必感有感必深宋玉抑郁而兴悲潘岳惆怅以长吟非嵗序之移人彼往哲其何心自古如此我亦流连泣下而沾襟
　　秋夜赋　　　　　　　　　　【晋】湛方生
　　悲九秋之为节物凋悴而无荣岭颓鲜而殒緑木倾柯而落英履代谢以惆怅覩摇落而兴情信皋壤而感人乐未毕而哀生秋月清兮何秋夕之转长夜悠悠而难极月皦皦而停光播商气以清温扇髙风以革凉水激波以成涟露凝结而为霜凡有生而必凋情何感而不伤茍灵符之未虚孰兹恋之可忘何天悬之难释思假畅之冥方拂尘襟于风散近滞于老庄揽逍遥之宏维总齐物之大纲同天地于一指等太山于毫芒万虑一时顿渫情累豁焉都忘物我泯然而同体岂复寿夭于彭殇
　　依韵和吕杭早秋赋　　　　　【宋】田　锡
　　楚辞若曰洞庭始波兮木叶微脱今藻丽之所赋彼辞采之可夺秋之为状也湘天江兮昼清云土梦兮晴阔肃风日之澹白爽乾坤之虚豁蓐收其神少皞良辰天子居总章之左个载白其辂靡朱其轮诏扈随之有司与侍从之舆臣迎气也雨师洒西郊之道风伯清北阙之尘烦暑革故微凉鼎新当词臣之在列承睿睠之何频谓秋之可赋也月纪灵娥风清少女珠连五纬鳞差四序当暑往以凉回若露晞而霞举方朔之辨既逸君子之可称相如之文乃为时王之见许于是抽毫进牍以就位研精覃思乎多士増雅咏于新唱征博闻于旧史始沈郁以丽则终铿锵而绮靡逸韵金奏妍词锋起词云秋之可赏也初萧瑟于玉关旋澄晖于帝里律生素管以先变云耸竒峰而未已日居月诸景象何如桐叶潜零下玉栏兮金井桂花増丽鉴珠帘兮绮疏白露降兮庭芜已滋寒蝉鸣兮塞草未衰太史奏在金之日诗人称流火之时华皓兮潘安易感离骚兮宋玉何悲人虽其咨彼亦云嘻盖楚风之掩抑夫郢曲兮髙卑兰宇清兮风期自逺玉绳长兮日驭可縻当羲轩之景运乐尧舜之昌期皇猷有截圣理无遗歌事曰风而布义曰赋赋可金门而献之
　　暮秋赋　　　　　　　　　　【宋】张　耒
　　嗟余志之莫就兮哀天时之不予谋嵗冉冉以将暮兮无以荡吾之幽忧昔吾之既有知兮独信道而不顾鞭吾驹之不戒兮眇一世而独骛俨章甫以自好兮安知越人之异容恃所持之不欺兮谓彼此之情同夫何事物之故兮固少愚而老智彼善恶岂有违兮固系夫一世之贱贵指砾以为玉兮人皆知其不然众既讹而莫返兮事随信而名迁伪言实于众舌兮至宝贱于独知正无助者必危兮恶乘朋而或济决大河而东奔兮挽余舟而上泝嗟尔檝之几何兮蛟龙郁其方怒外既揆而度内兮考旧好之同异韬九袭以深藏兮固可死而不可试卷杜蘅之幽佩兮苞芳兰之翠衣畏久畜之不扬兮时窃陈以自戏怨所资之不售兮非达人之宏规彼废兴之有命兮何忧乐之足系奏吾曲之愤怨兮酌吾酒之冽清揽芳桂与秋菊兮聊以驻吾之頽龄吾又将之夫深山兮遂絶世而逺去身九浴而后衣兮口三涤而后咀纳氷霜于胸中兮荡焦鬲之宿汚求仙人之竒术兮与彭咸乎为伍彼君子之髙蹈兮曷急世之有知聊逍遥以卒嵗兮考天命而不疑
　　秋望赋　　　　　　　　　　【元】元好问
　　步裴囘而徙倚放吾目兮髙明极天宇之空旷阅嵗律之峥嵘于时积雨收霖景气肃清秋风萧条万籁俱鸣菊鲜鲜而散花鴈杳杳而遗声下木叶于亭皋动砧杵于芜城穷林早寒隂崖昼冥浓淡霏拂绕白纡青纷丛薄之相依浩霜露之已盈送苍苍之落日山川郁其不平瞻彼轘辕西走汉京虎踞龙蟠王伯所凭云烟惨其动色草木起而为兵望崧少之霞景渺浮丘之独征汗漫之不可与期竟老我而何成挹清风于箕颍髙巢由之遗名悟出处之有道非一理之能并繄南山之石田维景略之所耕老螭盘盘空谷沦精非云雷之一举将草木之偕零太行截天大河东倾邈神州于西北怳风景于新亭念世故之方殷心寂寞而潜惊激商声于寥廓慨涕泗之縁缨吁咄哉事变于已穷气生乎所激豫州之土复于慷慨击楫之誓西域之侯起于穷悴佣书之笔谅生世之有为宁白首而坐食且夫飞鸟而恋故乡嫠妇而忧公室岂有夷坟墓而剪桑梓视若越肥而秦瘠天人不可以偏废日月不可以坐失然则时之所感也非无候虫之悲至于整六翮而睨层霄亦庶几乎鸷禽之一击
　　秋风赋【有序　　　　　　　　元】郝　经
　　久在舍馆偶因秋风之起一时介佐三节人员皆为感怆故作是赋以激释云
