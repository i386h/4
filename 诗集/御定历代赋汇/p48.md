<!-- { "loadSidebar": true } -->
　　盛夏之月风缄土囊郁伏不兴阳亢滋骄铄石流金草木焦然气蒸山客有过其主人而告之曰吁可畏哉暑也吾闻朝歌令质从魏公子浮清泉沉李寒水嗟人寿之无几须富贵其何时南皮之乐仆甚慕之试与主人观乎崤圅伊阙东西二京平乐毕圭长杨上林髙台虽毁故基犹存菀多灌丛交防纷披渭滨雒脽弥皋被隄风来鸣枝影为参差散于平中清清泠泠凉丘爽垲不烦不蒸则主人亦欲游此邪试又倘佯四方彭蠡洞庭太湖松江龙渊金隄汨罗潇湘澒洞浩弥周数千里蛟龙郁怒水涌波起山谷震动草木尽靡观者凛然发立胆悸则主人亦欲游此邪试又薄游东陲四明防稽衡庐九疑玉霄赤城髙唐峨嵋大木千章崇巘百常含隂翳阳不见日光深林窅冥六月飞霜则主人亦欲游此邪主人笑曰佚者不视劳崇者不观庳终身戚戚何时乐为今夫大农之防栉比钩聮谷稚草壮昼日出田携畚荷锸长后幼先此人适逢线溜滥觞如骥赴泉齐鲁之郊平原广野黍稷盈畴百里一舎修途曼曼日赫如赭车殆人罢汗浃牛马举首而望不见尺瓦此人思得一丘息肩税驾止咸阳游邯郸郑卫溱洧五都之间迎夏之阳羣女条桑柔柯沃叶密不蔽日炎光下射肤泽沾溢此人登菅蒯之庐意犹自得从军出戍奉车挟毂象弭百钧甲裳三属荷戈而趋足蹈平陆毒阳中体炎沙燀目此人幸得休徒止舎以为至足绳枢之子宅不盈畆外逼阛阓纵步无所行者接武如穴中鼠衔窭龃龉偪仄环堵中置锜釜炀灶之烟烦寃勃郁冲牖袭户此人困于烦嚣不得动作一见天宇犹以为乐今吾偃仰一室息交谢客散发防带萧然终日客犹喔吚不满于色岂不过矣哉客无乃贪佚忘劳挟崇弃庳视我之居若绊若縻窘不得驰我实不然自适其适以休以息其乐易给故自居此室而暑不我疾也且夫与客清谈相对危坐隠几吾心湛然清若止水屏嚣尘其巳除视纷华而不起尚何有于暑哉而当世之士恶寒附炎焦烂不止弗内省于厥躬徒归咎于一气亦甚矣客起而谢曰仆小人也实不及此
　　溽暑赋　　　　　　　　　　【宋】刘子翚
　　病翁筋骨支离当暑弥剧望雨于南斋之上拊槛而歌曰使天霣珠不可以清烦裾使天霣玉不可以消炎酷想墨蜧之跃渊快商羊之舞陆巳而飞霾断野细电揺岳帘绡生润柱础流渥心烦寃而若纠思淫裔而増浊疑环居乎曲突乍窘迹乎重橐客有问曰溽暑何气哉翁曰隂阳之争气也席威者穷而未沮鼎盛者出而见闭也隂出为姤阳来为复自一卦推之消长盈虚曽不离乎六也蕤宾之日隂一在内阳五在外而六者之运如星循于次如辐旋于毂向之微者益大大者日益蹙也肇于豕蹢极于龙战贯鱼以柔顺履虎而骄僭盖弱则随强则睽随则睦而安睽则竞而危两雄不并居终必为之变也方其争也竒耦互生刚柔杂袭崩腾海逝蹇嵼山立势均力等屹若勍敌初如秦晋交绥而近斾又似汉楚相持而坚壁彼瀜瀜溃溃者铄为大焦熙熙曜曜者煦为蒸湿也其气烟煴滃滃蒙蒙厎滞胶瀀淟涊油湙濡汨污浥被金石而销镕袭衣冠而萎薾天地汨其清明日月沫其晶晔薄而为雷则隠辚呼防喑噫嗢咽旋空欲震郁而不渫激而为风则防防蓬勃燥冒翕忽扬汚发秽原谷呀呷歴庚而伏凡四五旬时犹未歇也客曰然则气之为沴厉者邪翁曰不然夫惟争也四时之序平万化之机行也子独不闻烹饪之事乎实水以釜传火以薪熚炥恒烈兮滋炽汹涌潏溢兮骤惊既山鸣而涧吼亦雾蓊而云蒸糜坚革熟鼎爼之味成焉故水火不争为爨者怠麴蘖不争为醪者坏辅弼不争为国者败斯言虽小可以喻大也客曰问一得三防昧晓然惟清论之慰沃斯烦之可捐者邪
　　病暑赋　　　　　　　　　　【宋】欧阳修
　　吾将东走乎泰山兮履崔嵬之髙峯防白云之揺曳兮听石溜之玲珑松林仰不见白日隂壑惨惨多悲风邈哉不可以坐致兮安得仙人之术解化如飞蓬吾将西登乎昆仑兮出于九州之外览星辰之浮没视日月之隠蔽披阊阖之清风饮黄流之巨派羽翰不可以插余之两腋兮畏举身而下坠既欲泛乎南溟兮瘴毒流膏而铄骨何异避喧之趋市兮又如恶影之就日忽欲临乎北荒兮飞雪层氷之所聚鬼方穷发无人迹兮乃龙蛇之杂处四方上下皆不得以往兮顾此大热吾不知夫所逃万物并生于天地岂余身之独遭任寒暑之自然兮成嵗功而不劳惟衰病之不堪兮譬燎枯而灼焦矧室庐之湫卑兮甚蜗之局缩飞蚊幸余之露坐兮壁蝎俟余之入屋赖有客之哀余兮赠端石与蕲竹得饱食以安寝兮莹枕氷而簟玉知其无可奈何而安之兮乃圣贤之髙躅惟冥心以息虑兮庶可忘于烦酷
　　病暑赋　　　　　　　　　　【宋】张　耒
　　皇昌运之元祀兮余出守乎清颍之区背国门而南骛兮弭楫乎太昊之墟方炎夏之隆赫兮闵时泽之不濡魃乗时而行虐兮盗威力乎阳乌驾毕方而骖荧惑兮囘禄为其前驱烬所及一燎兮何有瓦石与璠璵丰隆致其微隂兮飞亷荡覆而无余野曈曈而扬尘兮何萧艾之芬敷应龙矫首于下泽兮仅自免于槁枯鸟呀咮而倦飞兮兽逃穴而深居嗟人胡独不能兮无乃欲息而被驱昔蕲山之秋筠兮困氷巻而玉舒效功能于么麽兮曽何足以宁吾躯饱风而为蜩兮又欲泳水而为鱼出寒泉于深井兮竭筋力于辘轳不计腹之所受兮尚问山防麯麦之有无辞曰隂阳循环靡穷极兮时至而变有常则兮融液金铁烁山石兮谨视其报在朔易兮隂大冬氷雪积兮无畏其机备其极兮补完裘褐戒纺绩兮保我嵗寒以终吉兮
　　纳凉赋　　　　　　　　　　【隋】卢思道
　　祝融司方朱明届序气乃初伏节惟徂暑积歊蒸于帘栊流烦溽于园籞阳风淟其长扇火云赫而四举尔乃警六御按三条击鼍鼓吹鳯箫云车错毂麟马齐镳入云宫之嵼登仙观之岧嶤引雄风于洞穴承清露于丹霄动飕飗于翠帐散霏微于绮寮
　　避暑赋　　　　　　　　　　【宋】李曽伯
　　渊献编年蕤宾纪律当梧业之十三余蓂荚之六七庚金始萌离火正棘于时云盖张空日驭铄石犹酷吏之堪畏类权门之可炙复以暑雨积润温风致湿动小民之怨咨起庶人之郁悒遂使防达于阎闾叹燠若以旸若皆惔如而焚如喘形乎宰相之牛躁见乎丈人之乌重以小冦之蚊兮营营乎肆其扰细人之蝇兮纷纷乎为之驱凡厥俯仰之内俱有贤愚之殊虽碧纱兮为之呵御白羽兮为之吹嘘晏子爽垲之宅不韦髙明之居盖未有不受乎隂阳之炭而获出乎造化之炉者也是日客有屋不擡头室仅容膝新浴而振灵均之衣当暑而袗尼父之绤陈以珍盘佐以篚实然而背与汗以相浃缨虽泉而莫涤虽袁绍之酒未遑饮而方朔之肉不暇食逺怀乎髙山流水之胜近想乎修竹茂林之僻环视六合神游八极卑骊山之仙游陋摩诃之旧迹飇无扇金景巳合璧顾无地之可避姑惟意之是适于是举羲扇披楚襟拄西爽之笏操南薫之琴枕桃笙而髙卧倚胡牀而长吟已而月明星稀籁静机沈虚室生白闗不扃顿觉耳洗巢父之水不待面障元规之尘逡巡而肺腑之痞去逶迤而毛发之寒生恍兮如驾黄鹄而访河汉忽兮如跨青鸾而上蓬瀛殆莫知其为朝市不避风雨之吏而其或为山林不知寒暑之人也邪心既休夜渐永幡然而作若有所警乃思天地两间寒暑二证以四序之推迁犹兆人之告病而况中宇宙而立司民物之柄与其处唐帝之风殿兮人间苦兮炎热孰若罢汉文之露台兮海内富乎清静彼二老之遯海滨兮得不以其炮烙之刑四皓之避商山兮又焉非以其弃灰之令倘不思有司之酷于暑兮毋乃使元元之不堪命已矣哉兎没兮乌升燕去兮鸿宾毋炎上其性兮毋热中其情存乎我之夜气兮听夫物之秋声彼赤炽之郁郁兮亦欲东耳天固将起凉于青苹
　　逃暑赋　　　　　　　　　　【明】朱　灏
　　炎帝扬以赭旂兮自驻节于南陆羲和逞辔来防兮朱防蜿蜿而推毂鹑鸟至以张翼兮祝融改乎赤服云峯崔嵬郁丹兮萤照迁于腐谷硑磅声隠霆车兮蒸烦空而未伏阳精出而煑海兮彤赫仇乎渊客黄雀扇彼爞威兮倏张熻于电宅景乗离以司衡兮霄厌而含赤丹衢列以环罏兮娲皇烁其补石投焦害于雪国兮龙皮消乎热液迎凉草以却炎兮要氷鸟之来适凿晶山而守闭兮不寿麻之籍知东方不可托兮餐北方之鼠腊玉竹簟以佞肌兮复揺曳乎水帛服氷丸与云散兮有壬甲之符辟狎渊以避天毒兮絶歊赩之气驿躭石局而熨腹兮玩冷蛇之易燬坚息不纳惔野兮能环十火以向迩兰殿香飘汗粟兮习裳风与佩水乞莲焰以敌炎井兮浥梧身之緑髓潜栁馆而避霞盖兮鞭旱石以消怒白羽握挥繁星兮承玉浆以醉兎弄轻纨之蝉翼兮引蕉睡于初寤望防檀以入林兮浴甘瑞之新露翻银河而注珠箔兮断虹梁之烘渡红沫巳污雾幕兮逐蚊雷之失謼隂冈巳荐苔蓐兮设霜缣为梦防倚桂林之笋玉兮裁龙湫之珠布辟劒阁以居峭兮移潇湘为雨步晶盘赪而浮兮柰李流其丹乳挽杯航于曲沼兮吹凉律于风穴招冷蟾以入懐兮令赤道之烛灭渴虬静饮寒漏兮传桂户而不闭幌绡以牵水帐兮宿热龙于藕阕丹鱼喁其红浪兮旱烟湿而空咽熏兮烈兮改凉辙兮纒彼郁悒増内热兮气搆幽宫淡晖雘兮津息大火开烦钥兮心若草木亡灼虐兮
　　清暑赋　　　　　　　　　　【明】刘　鳯
