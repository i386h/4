<!-- { "loadSidebar": true } -->
　　东平赋　　　　　　　　　　【晋】阮　籍
　　夫九州有方圆九野有形势区域髙下物有其制开之则通塞之则否流之则行壅之则止崇之则成邱陵污之则为薮泽逶迤漫衍绕以大壑及至分之国邑树之表物四时仪其象隂阳畅其气傍通回荡有形有徳云升雷动一叫一黙或由之安乃用斯惑若观夫隅隈之缺幽荒之涂沕漠之域穷野之都竒伟谲诡不可胜图乃有徧游之士浩养之雅凌惊飇蹑浮霄清浊俱逝吉凶相招是以伶伦游凤于昆仑之阳邹子噏温于黍谷之隂伯髙登降于尚季之上羡门逍遥于三山之岑上遨圃下游邓林凤鸟自歌翔鸾自舞嘉谷蕃殖匪我稷黍其阨陋则有横术之场鹿豕之墟匪修洁之攸丽于秽累之所如西则首仰阿甄傍通戚蒲桑间濮上淫
　　荒所庐三晋纵横郑卫纷敷豪儁凌厉徒属留居是以强御横于戸牖怨毒奋于牀隅仍欲而作慝岂待久而发诸厥土惟中刘王是聚髙危临城穷川帯宇叔氏防族实在其湄背险向水垢污多私是以其州闾鄙邑莫言或非殪情戾虑以殖厥资其土田则原壤芜荒树艺失时畴亩不辟荆棘不治流潢余溏洋溢靡之东当三齐西接邹鲁长涂千里受兹商旅力间为率师使以辅骄仆纎邑于焉斯处川泽捷径洞庭荆楚遗风过焉是径是宇由而绍俗靡则靡观非夷罔式导斯作残是以其唱和矜势背理向奸尚气逐利因畏惟愆其居处壅翳蔽塞窕邃弗章倚以陵墓帯以曲房是故居之则心昏言之则志哀悸罔徙易靡所寤懐其外有浊河萦其溏清济荡其樊其北有连冈崺﨑□山陵崔巍云电相竿长风振厉萧条太原其南则浮汶湛湛行潦成池深林茂树蓊郁参差羣鸟翔天百兽交驰虽黔首之不淑兮傥山泽之足弥古哲人之攸贵兮好政教之有仪彼真之所寳兮乐寂寞之无知咨闾阎之散感兮因回风以扬声瞻荒榛之芜秽兮顾东山之葱青甘丘里之旧言兮发新诗以慰情信严霜之未滋兮岂丹木之再荣北门悲于殷忧兮小弁哀于独诚鸥端一而慕仁兮何淳朴之靡逞彼羽仪之感志兮矧伊人之匪灵时悃以遥思兮飇飘飖以欲归钦丕游于陵颠兮举斯羣而竞飞物修化而神乐兮寜遐观之可追乗松舟以载险兮虽无维而自絷骋骅骝于狭路兮顾蹇驴而弗及资章甫以游越兮见犀光而先入被文绣而贾戎兮识旃裘之必袭奉淳徳之平和兮孰斯邦之可集将言归于美俗兮请王子与俱游潄玉液之滋怡兮饮白水之清流遂虚心而后巳兮又何懐乎患忧重曰嘉年时之淑清兮美阳春以肇夏托飔飇而载行因形骸以成驾遵间维而长驱兮问迷罔于菀风云兴而四周兮寒雨沦而下降忽一寤而丧轨兮蹈空虚而遂征扶揺蔽于合墟兮咸池照乎増城欣煌熠之朝显兮喜太阳之炎精冯虚舟以逞思兮聊逍遥于清溟谨真之谌训兮想至人之有形绣靡覩其纷错兮虑弥逺而度逼并旋轸于畎浍兮若空桑之可即言淫衍而莫止兮心緜緜而未息集舒诰以鉴戒兮赐众诲之难测神遥遥以抒归兮畏双环之在侧咨禽鸟之不羣兮悼悠悠之无极感藜藿之易修兮摄左右之相誉惧从风而永去兮托颛顼于鲋隅虽琴瑟之毕存兮岂声曲之复舒虑遨游以觌竒兮彼上腾其焉如纷晻暧以乱错兮漫浩瀁而未静理都缪而改据兮竦端委而自整制规矩以仪衡兮占我以观省眺兹舆之所彻兮实斯近而匪逺岂三千之无问兮将一往而九反顾杲日之初开兮驰曲陵而饰容时零落之飘飖兮试枯菀之必从释辽遥之阔度兮习约结之常契巡襄城之闲牧兮诵纯一之遗誓被风雨之沾濡兮安敢轩翥而游署窈悄悄之眷贞兮泰恬淡而永世岂淹留以为感兮将易貌乎殊方乃择髙以登栖兮永欣欣而乐康
　　洛阳懐古赋【有序　　　　　　宋】邵　雍
　　洛阳之为都地居天地之中有终天之王气在焉予家此治平嵗防秋乗雨霁与殿院刘君玉登天宫寺三宝阁洛之风景因得周览惜其百代兴废以来天子虽都之而多不得其久居也故有懐古之感以通讽谕君玉好赋以赋言
　　秋雨霁日色清景方出秋益明何幽懐之能快唯髙阁之可慿天之空廓风之轻泠览三川之形胜感千古之废兴乃眷西北物华之妍云情物态一气茫然拥楼阁以髙下焕金碧之光鲜当地势之拱处有王居之在焉惜乎天子居东都此邦若诸夏不防要于方来不号令于天下声明文物不此而出道徳仁义不此而化宫殿森列鞠而为茂草园囿棊布荒而为平野銮舆曽不到者三十余年使人依然而叹曰虚有都之名也噫夏王之治水也四海之内列壤惟九而居中者实曰豫州荆河之北此为上流周公之卜宅也率土之滨建国为万而居中者实曰洛阳瀍涧之侧此唯旧邦迄于今日二千年之有余因兴替之不定故靡常其厥居我所以作赋者阅古今变易之时述兴亡异同之迹追既失之君王存后来之家国也噫太昊始法二帝成之三王全法参用适宜伊六圣之经理实万世之宗师我乃谓治民之道于是乎大尽矣逮夫五霸抗轨七雄驾威汉之兴乗秦之敝曹之擅幸汉之衰始鼎立而治终豆分而隳晋中原之失守宋江左之画畿或走齐而驿魏或道陈而经隋自元魏廓河南之土植六朝之风物李唐蟠关中之腹孕五代之乱离其间或道胜而得民或兵强而慴下或虎呑而龙噬或鸡狂而犬诈或创业于艰难或守成于逸暇或覆餗而终焉或苞桑而振者故得陈其六事虽善恶不同其成败一也其一曰大哉徳之为大也能润天下必先行之于身然后化之于人化也者效之也自人而效我者也所以不严而治不为而成不言而信不令而行顺天下之性命育天下之生灵其帝者之所为乎其二曰至哉政之为大也能公天下必先行之于身然后教之于人教也者正之也自我而正之者也所以有严而治有为而成有言而信有令而行拔天下之疾苦遂天下之生灵其王者之所为乎其三曰壮哉力之为大也能教天下必先丰府库峙仓箱鋭锋镝峻金汤严法令于烈火肃兵刑于秋霜竦民听于上下慴夷心于外荒其霸者之所为乎其四曰时若伤之于随失之于寛始则废事久则生奸既利不能胜害故狂得以疾贤是必薄其赋敛欲民不困而民愈困省其刑罚欲民不残而民愈残所致之之道失其本矣其五曰时若任之以明専之以察始则烈烈终焉缺缺既上下以交虐乃恩信之见夺是必峻其刑罚欲民不犯而民愈犯厚其赋敛欲国不竭而国愈竭盖致之之道失其末矣其六曰水旱为沴年嵗丰虚此天地之常理虽圣人不能无盖有备而无患不得中者加以寛猛失政重轻逸权不有水旱而民已困而况有水旱兵革焉所谓本末交失不亡何待天下有成败六焉此之谓也君天下者得不用圣帝之典谟行明王之教化士可杀不可辱民可近不可下上能抚如子焉下必戴其后也仲尼所以陈革命则抑为人之匪君明逊国则杜为人之不臣定礼乐而一天下之政教修春秋而罪诸侯之乱伦删诗以扬文武之美序书以尊尧舜之仁赞大易以都括与六经而并存意者不可以地之重易民之教不可以民之教悖天之时必时教之各备则居地而得宜是故知地不可固有之也君上必欲上为帝事则请执天道焉中为王事则请执人道焉下为霸事则请执地道焉三道之间能举其一千古之上犹反掌焉则是洛之兴也又何计乎都与不都也如欲用我吾从其中
　　吴兴赋　　　　　　　　　　【元】赵孟頫
　　猗与休哉吴兴之为郡也苍峰北峙羣山西迤龙腾兽舞云蒸霞起造太空自古始双谿夹流繇天目而来者三百里曲折委蛇演漾涟漪束为碕湾滙为湖陂渟皎澈百尺无泥贯乎城中缭于诸毗东注具区渺渺漭漭以天为隄不然诚未知所以受之观夫山川暎发照朗日月清气焉钟冲和攸集星列乎斗野势雄乎楚越神禹之所奄宅自汉而下往往开国洎晋城之揽秀据实沿流千雉面势作邑是故歴代慎牧必抡大才选有识前有王谢周虞后有何栁顔苏风流互暎治行同符皆所以宣上徳意俾民欢娱况乎土地之所生风气之所宜人无外求用之有余其东则涂泥膏腴畞钟之田宿麦再收秔稻所便玉粒长腰照筥及箱转输旁郡常无凶年其南则伏虎之山金盖之麓浮图标其巅兰若栖其足鼓钟相闻飞甍华屋衡山絶水鲁史所録盘纡犬牙陂泽相属蒹葭菰芦鸡头荷华菱苕鳬茨萑蒲轩于四望弗极乌可胜数其中则有鲂鲤鲦鲿鍼头白小鲈鳜脍余鼋鼍鼈有蛟龙焉长鱼如人歕浪生风一举百钧渔师来同网罟笭箵罩汕是工鸣榔鼓枻隠然商宫巨细不遗噞噞喁喁日亦无穷其西则重冈复岭川原是来其北则黄龙瑶阜之洞玲珑长夀之坞悬水百仞既髙且阻谽谺嵚崟崴磊碅磳怪石万数旅乎如林其髙陵则有杨梅枣栗樝梨木橘柚夏孕枇杷冬华槐檀松柏椅桐梓漆之属文竿緑竹篠簜杂遝味登爼豆材中宫室下逮薪槱无求不得其平陆则有桑麻如云郁郁纷纷嘉蔬含液不蓄长新陆伐雉水弋鳬鴈舟楫之利率十过半衣食滋殖容容衎衎既乐且庶匪教伊慢于是有搢绅先生明先圣之道以道之建学校立庠序服逢掖戴章甫济济多士日跻于古乃择元日用量币尊酒陈簠簋选能者秉周礼赞者在前献者在后雍容俯仰周旋节奏成礼而退神人和右当是之时家有诗书之声戸习廉耻之道辟雍取法列郡观效诚不朽之盛事巳或者难曰自古论著之士曷尝不识人物纪风俗哉夫人才者济时之具而风俗者为治之质也今子徒捃摭细碎排比货食髙谈不切炫燿自饰莫大于斯二者顾乃畧而弗录虽文夺组绣声谐金石窃为子不取也仆应之曰否子独不闻夫子之言乎十室之邑必有忠信今年且千载地且千里人物之富胡可殚纪史册毕书可无赘矣若乃风俗之隆污在为政者之所移易又弗可得而定着也夫吴虽介在江左尝被至徳之风矣且吾闻之风行而草偃日中而表正上行下效置邮传命譬若季子为守言游为令以仁义为化礼乐为政镇以不贪之寳喻以不言之信即刑可使不用俗可使益盛方将还敦朴于上古考休祥于庶征今美则美矣又可遂以为定乎于是难者唯唯逡巡而失意
　　南溟竒甸赋【有序　　　　　　明】丘　濬
　　伏读太祖髙皇帝御制文集其劳海南卫指挥敕有曰南溟之浩瀚中有竒甸数千里地居炎方多热少寒是时琼郡入职方仅再朞其地在炎天涨海之外荒僻鄙陋而我圣祖即视之以畿甸而褒之以竒之一言岂无意哉谨按文集若干巻其中劳天下军卫诏敕何啻百数大率叙其邉徼险逺将领勤劳征戍艰苦而已未始有襃美其疆域若此者噫圣人之心与天通物之美恶必豫有以知其后之所必然于千百载之前则夫吾郡之在今日民物繁庶风俗淳美贤才彚兴无以异乎神州赤县之间且复俊迈竒诡迥异常俦有由然哉濬世家于海南北学于中国偶有所见谨拜手稽首而为之赋曰
