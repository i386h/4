<!-- { "loadSidebar": true } -->
　　茫茫太始厥初生山下根坤轴上薄间擢草木而为发涌金银而发顔含阳吐雾祗包鬼闗三浮瀛海五镇人寰鸟飞翻兮不极猿狡黠兮难攀峰复峰兮崒嵂涧又涧兮潺湲吾独怪夫南斗元精西江洪秀割为此山肖形惟陋荣脉不分首脊相瞀侧瞰无林平观失岫合类釡鬵分侔饤饾灵草避而不生雰霞举而莫就巨灵擘之不能离始皇鞭之不能走吾得諡之曰顽异古初之所授有如鼇岫春过莲崖雨徧树合疑屏花开似面樵客徃而路迷羽人来而目时维此山頽然不变如彼朱门繁华相扇季路原思不离贫贱又若凛秋劲冬千山其空桂枝葱蒨松盖牢笼霰雪加而如怒瀑泉激而生风时维此山诎然匑匑如彼乱世干戈相雄黄公绮季保其童防至若两孤竒絶庐岳怪伟翠扑云端绣铺谷里逺喻连衡近同压垒千岩仰之若附庸万巘奔之若儿子嗟此山之不朝类海国之负恃彼万夫之仰观繄仁者而乐之相隂阳而卜宅奉牲璧而祷祈非亘地而淩轹百国即触天而云雨四陲茍其顽也类此复奚取于山为若夫刼火扬灰洪流灭木泽竭伊洛之源钟响铜山之谷壊碑沈沧海之濵跛羊上废台之麓则此山之坚完虽一毫而不缩有踞齿之雕虎暨修头之赤精日经营乎窟宅思咀嚼乎含生畏此山之发露乃歘尔而遐征彼蛟龙之跳波虽捧土而莫争立此山于堤岸类屹然之金城桑沃若而春美黍翼然而秋成合大气于胚腪配神功之无名吾不知在天地者防千万载岂夫人之所能轻方丈緜邈石闾杳冥吾将游六合而遄返求至道于山英
　　小湖山赋　　　　　　　　　【眀】杨守陈
　　要乐斋之庭有物焉埏埴所作煨烬所存体圆盖法乎干质厚实本乎坤色黯如漆腹空若樽中外刻镂作芙蕖文其名曰何黝莲之盆又有物焉出自昆山巉巗岝峉虎坐而垂头熊踞而盘蹠为岵为峐有洞有壑势欲轶云玉雪其色顶踵肥寛腰膂羸窄其名曰何玉壶之石盈盆注水置石于其间水则萍泛鳞泳石则蔓卉青殷渔涟漪于墀下滃烟霞于砌端不烦登渉剰足游观故合而名之曰此吾洞天之小湖山也客有见者莞尔语余此特一勺之水谓为何湖一拳之石谓为何山欤余曰此洞庭湖也即禹贡之所谓九江此泰山也即舜典之所谓岱宗客乃呿口揭唇两手交拍而大笑曰子何诞妄之甚哉夫洞庭之为湖也万壑所趋九水所汇包楚带吴绵亘八九百里吞若云梦者盖不知其防冲瀜弥瀺灂滂濞骇浪洪涛震薄无际日月出没乎其中云雷长育于其内节彼君山插天盘地峙其中流仅若螺髻十二其广且大莫之与比泰岱之为山也造化钟秀为五岳宗巃嵸崱屴上薄太空入归鸟于决眦生曽云于荡胸道羊肠而上者越四十余里然后至于天门之内日观之中犹未造乎絶顶然已视羣山如蚁封黄岘石壁马棚鸡笼凡若此类谷峪崖峰防嶙迣靡纚属纷从跨齐越鲁盘千数百里而青不穷其髙且大莫之与同子以勺水拳石为湖山固已不韪谓为洞庭泰岱又何诞妄至此余曰至大惟天与地同道凡万物不能似天地何者非小故礨空四海稊米中国者北海之若块视三山杯视五湖者大鹏之鸟然则洞庭之于勺水泰岱之于拳石相去安能以杪且物之小大定分固异然性有所偏亦有相制彼春阳之比炉火日月之比灯炬蛟龙之比蜈蚣犀象之比狸防此其小大之相悬固不可同年而语然而凛冬一炉救春阳之所不燠暗室一灯徧日月之所不烛蛟龙长万鳞也见蜈蚣则惊而缩犀象淩万兽也覩狸防则畏而伏以此见春阳日月之功尚小蜈蚣狸防之威尤大其可小勺水拳石而大洞庭泰岱也邪然此徒差厥形未槩以理殊不知天地与我并生万物与我同体何贵何贱孰逺孰迩举莛与楹西施与厉尘岳涓河彭祖殇子分虽万殊理则一耳故勺水即洞庭而拳石即泰岱其何分于彼此客乃敛容低首端拱而请曰此小湖山者惟天地大之而巳抑别有物亦大于此余曰方寸之地有湖山焉陋叔度之汪汪轶子车之岩岩岂惟至钜亦复至纎其大则天下莫能载虽毫未不足以定至纎之则其小则天下莫能破虽天下不足以穷至钜之域然其大其小无形无声离娄之目不得而明师旷之耳不得而倾尔安得而识之于是客若有惭长揖而去吾独立于湖山之前仍逍遥而容与
　　云石赋　　　　　　　　　【元】袁　桷
　　泗流回渊禹朝歩兮秉隂发竒灵鼇负兮玉质墨章浮帝都兮亷辨以清协磬濩兮坚刚洞虚积感兮磅礴太素屹空嵌兮静居泊如日仪以湛兮虚一阐图握九讃兮八方宣明二仪窍兮抱形介贞合窈兮絪絪緼緼道之奥兮肇称云吾将以观众妙兮
　　尘赋【有序　　　　　　　　　明】谢肇淛
　　司李于齐齐地善风时而风则时而尘也车尘马足之间为所困者盖嵗强半焉小人何知享其利者为有徳乃作尘赋病之矣
　　陈王徙封于鄄殷忧寡豫翠帱空揜朱弦弗御永夜徬徨揽衣待曙乃指轻銮肃柔辔敕朋尊出童骑曲盖翚飞属车鳞次肆遥瞩于平川吊遐踪于荒隧羡独鸟之依云怨枯枝之覆地于是残暑既徂劲飚徐引白雁时哀緑芜半陨妍曲再行良醑未尽尘埃西来袭裾围轸王乃酌犀盌褰鲛帷咏将车于周雅歌弹冠于楚辞顾谓仲宣为寡人赋之仲宣倚马而揖防袂而进曰臣闻苍莽既升湛浊斯凝臯壤圽结蓬块飞腾礼取鸣鸢同载庄喻野马为朋轩辕思辅而入梦栾子克敌而见称起云台而悼逝扬东海而表灵陈蔡之炊偶堕莱芜之甑相仍又闻黒水食于虵瀛洲输于橘叟遇清歌而能飞栖弱草而难寿丁约比夫两刼瞿昙譬之三有夫惟圣人和光而相同胡为乎扬堁奔轶而瞠乎若后若乃亢龙行天炽乌走阪时膏方屯烈景骄蹇劲榦催頽纎茎焦偃土耗斁而成灰气鬰怫而欲反于是云起天际风啸木末白砂空飞黄尘野合其为状也炎炎隆隆贸贸蒙蒙飘如曳练卷如惊龙突如雾起覆如纱笼初徘徊于马足既纠结于林丛俄旋转于广陌遂翳涨于层空霾川障海掩日韬红天黯澹而无色山凄迷而失容陵谷易位津原不通既随驷而没骭亦入轼而萦胸埋锦茵而漾漾沾银镫而重重令人耳目聋聩不知朝暮心意迷惑莫辨西东至乃精室幽踪香闺靓嫮帘巳垂而过隙扉长扄而窥户外凝罘罳内委箘簬上拥棼橑下盈巾屦散漫牀帷飞聚编素秘笥啓而夺鲜文镜悬而失故振衣者望而叹息膏沐者不胜拗怒其或选胜构防弭节探芳金屏既列绮席初张娇歌始荐妙舞载扬疑逺山之掩睇随飞花而扑觞防酒淤滓和羮秕穅杯盘倐其狼籍侍从为之苍黄若夫代马越车南辕北轭竭蹶名塲崩腾利籍晨履繁霜夜随残魄垢汗帀背蓬鬓覆额错趾荒原接臂长陌素衣已缁鬒发半白形营营而靡寜意皇皇而不释终槁死其未悔膏黄壤于疆埸瞻北邙之嵚望荒坟之露积麋龁草于洼陂狐嘷烟于隂泽翳陌上之红尘皆当年之翕赫方夫炎焰薫腾宵人望之而下拜及其陵谷变迁童子聚之以为食嗟千古而一揆孰求归其故宅乃作歌曰秋风起兮水扬波乐事短兮愁懐多浮云蔽白日士子当奈何又申歌曰川东逝兮晷西驰嵗方晏兮緑华衰君胡为兮不回首逐游尘兮能防时歌曲未终王涕霑臆涓人撒俎太仆旋轼无咎无誉与时消息
　　观海赋　　　　　　　　　　【明】王　亮
　　壮矣沧溟号之曰海浩荡弥漫谁为之宰包宇宙之无外兮纳山泽之趋奔岂昆仑之发源兮畴岷峨之派分昔浮图之所不能竟兮岂渔父之所得闻时乎云开雾霁月朗风清万里一色三光泻明罗七纬于波底容亿像于镜中长鲸巨蛟兮不知其凡防也如蚓之跃洿池鲐鲿鰋鲤兮畴得而为纪也如穅秕之浮太空鹏翼覆三山兮曽不足以当北溟之径寸鼇足戴六极兮差可云沧波之一尘艨冲巨舰横亘千寻兮若风中之一叶渔舟钓艇以万亿兮若天际之防氛举首而凝望兮忽而现岛树于有无之间极目而逺览兮恍焉见扶桑于河汉之濵初阳炅炅而直上兮紫云捧明珠而团寳盖晚霞灿灿而掩映兮翠羽篏金葩而砌玉鳞乃若天邉云靉水际波生荡漾而差池兮堆万顷之琉璃漾皱而文彧兮布千机之绮绫羣鸟瞰波光而翼舞兮舟人望清流而櫂轻其或飇翻浪涌鱼鬬螭争长涛云喷巨壑钟鸣顺风扬帆兮顷刻而千里至逆流鼔棹兮跬歩而万山腾吾不知其从何而来也畴若斯乎混礴而漰洪须臾飓息倐尔波平篙师拍手旅客懽声觉向来之怒号如浮烟之过空吾不知其从何而去也又若斯乎日朗而云红逮夫春阳燠暾积雨初晴神龙吐涎蜃气乃成瑶台贝阙兮参差而屭赑珍禽异兽兮羣飞而队行惚怳兮马童之舞鸾鹤苍茫兮神君之驾虬龙琪花万朶而齐开兮辉煌而夺目珠树千行而列翠兮葱鬰而峥嵘西媪赪顔而陈绮席兮仙姝鸟爪而奏璚笙宛矣七洲与三岛兮谲哉十二楼而五城盖嬴皇之所不能履也亦赤帝之所不得慿岂洪流之无知兮畴能尔乎诡怪而靡诘抑小海之有神兮故若兹乎变幻而效其灵墨客骚人兮挹清澜而词源弥瀚豪士瑰才兮观奇波而壮心若惊盖岂徒夸观涛之钜丽兮夫抑亦羡破浪之长风伟哉莫状其景色之竒也且也犹谭其器大之宏乎夫磊砢而戏波兮苍漭自若万棹争横而激水兮渤澥逾澄旱魃隆而赤地千里兮浩淼之波无涸滛涝纵而溪涧涨溢兮尾闾之浸不盈隘三江而失九河兮若垂丝而曳带藐洞庭而陋彭蠡兮直桮杓而瓶罂信乎观于海而难为水也乃孟子舆之言为有征嗟余生长于东海之濵也亦相忘于荡荡兮而难为名
　　南海赋　　　　　　　　　　【明】周　用
