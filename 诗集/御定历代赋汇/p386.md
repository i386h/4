<!-- { "loadSidebar": true } -->
　　当春用事肝怙势而骄厥火弥壮用弗利乎眸紫珍兮尘漫望舒兮云浮熨之平之濯之泠之计屡施而罔功书既展而复收其谁巧运乎金篦抑将乞诸其龙湫者也客莞尔而笑曰泮宫眈眈灵根萃止匪藻匪芹强名曰杞或云羊乳亦曰狗忌其效伊何未易殚纪于以安神于以轻体至于莹秋水之神而烂岩电之光则又其效验之细者也子居是间左抽右取不费一钱多取其数餐厥英还尔明为子之计不亦近而易行乎应之曰广文一寒饭嘲不足信如子言载采盈掬因以比离娄之目且不负将军之腹岂不鱼熊之兼得又何必空糜乎廪棣于是叱畦丁戒仆夫搜诸荆棘之场探诸榛莽之区丛然而遂油然而达或压枝以骈出或附趾而簪碧随取随足不耘不植蔓延布满夭矫瑰特有如蒙顶之苗而枪之始露有如楚畹之香而芽之方茁至若仙杖飞空髣髴骖鸾寿榦通灵时闻吠尨幸则髙人逸士袭其馨而挹其味不幸则樵夫野叟防之弃而斧之戕也于是小摘荐至大烹可期错落琉璃之碎青葱雨露之滋悯寒庖之屡空笑盛馔之莫知燎南山之煤罂西涧之水洁蠲瓦缶酌中火剂登俎过熟喷香雾之蒙茸举箸顿空觉余糁之滑美混甘苦而爽口逼寒凉而液齿知再饭之几如陋八珍之鲜味朝焉咀英暮焉如脆曾不论乎韭菘又何数乎莼豉殆不可无此君于一日又何拘乎去家之一思惜乎首阳之夫贪采薇而遂足商岩之老厌噉芝而遂止秦人之炙夫何太俗相如之渇胡不嗜此哉巳而心体舒逸神情爽垲涌真水于玉池炯夜光于银海客不予欺逊而谢之荷神农之知音怅离骚之偶遗虽则一草之微无庸多谈感物悟理斯有可观彼弗种而然矧种之者乎彼弗养而然矧养之者乎所以菁莪诵育才之乐棫朴歌官人之能行有枝叶可使莠乱苖之去仁在乎熟深惧茅塞子之心维杞维梓扶而养之一薰一莸疏而别之自本自根种而茂之孝弟忠信培而植之师友渊源灌而溉之先王遗言餍而饫之散柯布叶日积月长摩厉青冥直干霄汉股肱心膂无施不可如此则劒山之植物岂但收近效于眸子了焉而已哉
　　朽社赋【有序　　　　　　　　晋】张　华
　　髙柏桥南大道傍有古槐树盖数百年木也余少居近之后去行路遇之则巳朽意有缅然辄为之赋因以言衰盛之理云尔
　　伊兹槐之挺植于京路之东隅得托尊于田主据爽垲以髙居垂重阴于道周临大路之通衢飨春秋之祈报应丰胙于无射歴汉京之康乐逾丧乱之横逆朱夏当阳蓊蔼萧森征夫云防行旅归心輶轩停盖轻舆托阴吉人向风而袪袂王孙清啸而启襟晞甘棠之广覆褊乔木之无阴
　　枯树赋　　　　　　　　　　【周】庾　信
　　殷仲文风流儒雅海内知名代异时移出为东阳太守常忽忽不乐顾庭槐而叹曰此树婆娑生意尽矣至如白鹿贞松青牛文梓根柢盘魄山崖表里桂何事而销亡桐何为而半死昔之三河徙植九畹移根开花建始之殿落实睢阳之园声含嶰谷曲抱云门将雏集凤比翼巢鸳临风亭而唳鹤对月峡而吟猿乃有拳曲拥肿盘防反覆熊虎顾盼鱼龙起伏节竖山连文横水蹙匠石惊视公输目雕镌始就剞劂仍加平鳞铲甲落角摧牙重重碎锦片片真花纷披草树散乱烟霞若夫松子古度平仲君迁森梢百顷槎枿千年秦则大夫受职汉则将军坐焉莫不苔埋菌压鸟剥虫穿或低垂于霜露或撼顿于风烟东海有白木之庙西河有枯桑之社北陆以杨叶为闗南陵以梅根作冶小山则丛桂留人扶风则长松系马岂独城临细栁之上塞落桃林之下若乃山河阻絶飘零离别拔本垂泪伤根沥血火入空心膏流断节横洞口而欹卧顿山腰而半折文斜者百围冰碎理正者千寻瓦裂载瘿衔瘤藏穿抱穴木魅防睒山精妖孽况复风雷不感羇旅无归未能采葛还成食薇沈沦穷巷芜没荆扉既伤摇落弥嗟变衰淮南子云木叶落长年悲斯之谓矣乃歌曰建章三月火黄河千里槎若非金谷满园树即是河阳一县花桓大司马闻而叹曰昔年种栁依依汉南今防摇落凄怆江潭树犹如此人何以堪
　　病梨树赋【有序　　　　　　　唐】卢照邻
　　癸酉之嵗余卧病于长安光德坊之官舎父老云是鄱阳公主之邑司昔公主未嫁而卒故其邑废时有处士孙君思邈居之君道洽今古学有数术高谈正一则古之蒙庄子深入不二则今之维摩诘及其推步甲子度量乾坤飞炼石之奇洗胃肠之妙则有甘公洛下闳安期先生扁鹊之俦也自云开皇辛酉嵗生今年九十二矣询之乡里咸云数百岁人矣共语周齐间事歴歴如眼见以此参之不啻百嵗人也然犹视听不衰神形甚茂可谓聪明博达不死者矣余年垂强仕则有幽忧之疾椿菌之性何其辽哉于时天子避暑甘泉邈亦征诣行在余独卧兹邑阒寂无人伏枕十旬闭门三月庭无众木唯有病梨一树围才数握高仅盈丈花实顦顇似不任乎嵗寒枝叶零丁才有意乎朝暮嗟乎同托根于膏壤俱禀气于太和而修短不均荣枯殊质岂赋命之理得之自然将资生之化有所偏及树犹如此人何以堪有感于怀赋之云尔
　　天象平运方祗广植挺芳桂于月轮横扶桑于日域建木耸灵丘之上蟠桃生巨海之侧细叶枝连洪柯条直齐天地之一指任乌兔之栖息或垂阴万亩或结子千年何偏施之雨露何独厚之风烟愍兹珍木离离幽独飞茂实于河阳传芳名于金谷紫涧称其殊防光表其仙族尔生何为零丁若斯无轮桷之可用无栋梁之可施进无违于斤斧退无竞于班倕无庭槐之生意有岩桐之死枝尔其高才数仞围仅盈尺修榦罕双枯条毎只叶病多紫花凋少白夕鸟怨其巢危秋蝉悲其翳窄怯冲飇之摇落忌炎景之临迫既而地歇蒸雾天收耀灵西秦明月东井流星顦顇孤影徘徊直形状金茎之的的疑石柱之亭亭若夫西海夸父之林南海蚩尤之树莫不摩霄拂日藏云吐雾别有桥边朽柱天上灵查年年嵗嵗无叶无花荣辱两齐吉凶同轨宁守雌以外丧不修曝而内否亦犹纵酒高贤佯狂君子为其脗合置其忧喜生非我生物谓之生死非我死谷神不死混彭殇于一观庶筌蹄于兹理
　　浮查赋　　　　　　　　　　【晋】庾　阐
　　有幽岩之巨木邈结根乎千仞体洪钧以秀直挺瓌奇而特儁冠岑岭以高栖独雍容于岩峻混全朴于不才卓凌霄而絶韵故能纡余盘肌森萧頺靡阳飘飇结华裂水洒遗美贾于翠璧蹷悬根于朽坏曳洪波于海湄鼔长风而飘荡旦馺波而乗飞潦夕举浪而赴奔潮吹云雾而岀洞穴灌炎石而过沃焦江河不俄晷万里不一朝
　　海上孤查赋　　　　　　　　【唐】独孤授
　　沧州一望兮其伤实苦灵槎万里兮越在海浦何遭遇于圣日独埋没于重土岛屿云深风尘嵗古可为万乗之器郢匠未斵愿作浮海之桴鲁人无取不取其材又无良媒惊沙苦雾激电奔雷根柢折枝条摧势穷兀兮半隠青树色苍茫兮浑生绿苔波涛灌注同汨罗之洲渚川泽卑湿类长沙之浦隈钓客顿登渔翁往来自然形变为枯木心成于死灰谁怜在盘根之春当擢榦之日对上苑临温室植紫陌以独秀荫朱城而未出春风骤入花霏微而雪下晴烟四敛叶布濩而云密诚以负大厦之材济巨川之质何斧斤之为患使形骸而自失悲夫昔之繁华也如彼今之摇落也如此故知道不常泰亦不常否物有万生亦有万死事既同于纠纒庸讵识其终始彰周公之圣则大木斯拔表宣帝之兴则枯栁还起君无曰枯查委之泥沙试斲为仙枕荐于公寝必能梦华胥之神国安苍生之庶品君无曰散木弃之沟渎试剖为牺尊登诸庙门必能缩苞茅之醴酒降重天之渥恩济美前烈垂芳后昆愿君无弃于海上乗以登天朝至尊
　　落叶赋　　　　　　　　　　【唐】朱　邺
　　众木森沈嵗暮秋深日黯黯以斜度风悄悄而乱吟乔枝邈以架迥坠叶槭以辞林睠彼摇落夫何萧索形宛转而断连状徘徊以斜却枝稍高而飞逺条渐踈而阴薄透凉空以伴萤绕明月而惊鹊或散漫于原野或摇飏于楼阁尔其下自幽谷高陨山椒叶何树而不坠树何叶而不凋拥玉砌以初聚值金风而复摇浮于水中似孤舟之逺泛落于山际若断云之已飘悲夫处处园林纷纷相似觉絶漠之寒至聆洞庭之波起何夏茂而秋落何先荣而后死叶之致也既顺阴阳之宜叶之趣也诚叶盛衰之理愿归本而犹未嗟微脱而不已别有寂虑卧幽逸气无俦聊赏心以遐望乃触目而増愁见一叶之已落感四序之惊秋媿体物之逾拙思轧轧而空抽者也
　　落叶赋　　　　　　　　　　【明】汪　伟
　　大火既没玉衡回标着微霜于短草振修柯以轻飇丹鸟行宵以含景禽望社而违巢叹百卉之何知亦感时而早凋于是梧飘金井之牀木落洞庭之浦岸栁江枫前槐后栩碧者为丹坚者为窳望葳蕤兮朝霞听淅沥兮夜雨初恋条以犹涩终脱然而别去忽纷沓以争先渐悠扬而独下或既往而独还或已坠而更举颠倒自掷回旋效舞趋逺若避控空如捕逐水迢递随风容与惜连骈而异分欢邂逅而相聚无根蒂以焉托任飘泊其何所悲兴吊楚之骚人诗递深宫之怨女圆者如钱锐者如斧剡者如圭平者如楮龙鬬兮摧鳞鸟铩兮委羽填沟湮谷浮渠泛渚虽使首握筹子房借箸盖亦莫之能数也若乃严霜之晨皓月之夕深闺怀逺之妇戍边思归之客莫不感之増悲对之太息梦撩乱以难成思纷纠其如积爰有松柏凌寒不殷表秀色于踈林揭孤标于空山独心许兮幽人相与同兮嵗寒
　　观禁中落叶赋　　　　　　　【明】李梦阳
　　飇漻戾以肃肃兮廊宇静而萧条览宫树之陨零兮哀贵贱而并凋辞珍柯而永絶兮遘回风而吹举撼金铺以摵飒兮排紫闼而求侣为长飇之所接兮倏激响于青云袭日月之末耀兮攒玉阶而委身譬贱士之利宾效琛贽而熙载离乡土而逺适心萦思而摇斾忽兮若聚儵兮分散傥硕果之见知即萎离其何惋
　　伐寄生赋【有序　　　　　　　明】刘　基
　　余山居树羣木嘉果骈植人事错迕斤斧不修野鸟栖息粪其上茁异类日夕滋长旧本就悴余覩而悲之乃募趫捷腰斧凿升其巅剜条剔根聚其遗而燔之于是老榦挺立新荑濯如若疮疡脱身大奸去国斧钺之时用大矣哉作伐寄生赋
　　天生五材兮资土而成汝独何为兮附丽以生疣赘蛭嘬兮枝牵蔓萦瘠人以肥已兮偷以长荣状似小人之窃据兮谓城社之可凭观其阴不庇物材匪中器华不羞于几筵实不谐于五味来鸟乌之哤聒集虫豸以刺蚝果被之而实萎卉蒙之而本悴坛杏无所容其芬芳甘棠曷能成其蔽芾亶无庸而有害矧眶睫之可置尔乃建修竿升木末运斤成风以剪以伐脱纒牵于乔竦落纎蕤之骚屑剜藓肤以除根斆去毒而刮骨于是巨蠧既夷新荑载蕃迎春而碧叶云滃望秋而硕果星繁信知斧钺之神用宁能裕蠧而生患也耶嗟夫农植嘉谷恶草是芟物犹如此人何以堪独不闻夫三桓竞爽鲁君如寄田氏厚施姜陈易位大贾入秦伯翳以亡圉谋既售化为黄蠧凭木以槁木奸凭国以盗国鬼居盲而人殒枭寄巢而母食坚冰戒乎履霜羸豕防其躅踯谅前辙之昭昭何人心之自惑故曰非其种者锄而去之信斯言之可则
　　伐老栁赋【有序　　　　　　　明】杨守陈
　　翰林院之后庭有巨栁数章参天蔽日民之输廪米者欲暴之庭患栁阴之翳之也请余伐其最巨而尤老者余不可为之赋曰
