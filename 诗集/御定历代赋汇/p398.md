<!-- { "loadSidebar": true } -->
　　宜男花赋　　　　　　　　　【晋】傅　
　　猗猗令草生于中方花曰宜男号应祯祥逺而望之焕若三辰之丽天近而察之明若芙蓉之鉴泉于是狡童媛女以时来征结九秋之永思含春风以娱情
　　紫花赋【有序　　　　　　　　晋】傅　
　　紫花一名长乐花旧生于蜀其东界特饶中国竒而种之余嘉其花纯耐久可歴冬而服故与友生各为之赋赋曰
　　有遐方之竒草禀二气之纯精仰紫微之景曜因令色以定名刚茎劲立纎条繁列从回风以揺动纷兰畅而蕙洁蔚青防以増茂并含华而未发于是散緑叶秀紫荣蕴若芝草之始敷灼若百枝之在庭独参差以照耀何光丽之杂形涣涣昱昱而夺人目精下无物以借喻上取象于朝霞妙万物而比艳莫兹草之可嘉
　　长乐花赋【有序　　　　　　　唐】苏　颋
　　蜀太守庭际有紫华草秋中始繁英露洗冬旱尚直本霜封芜杂大同于众卉盛衰小异于羣物余讶而未识吏或告余曰此长虞所赋蜀长乐花也故心暗赏焉因口授书吏遂墨而成作恨不见古人所为得髣髴其防尔
　　夫长者以短长之形度其长者至美夫乐者以哀乐之类同其乐者至喜长也乐也吾安得而闻之嘉纤植之并用伟令名兮在兹徒见其丰族苯防高标璀璨茎丹外而缟中叶缥兮以红贯缀緑颖之重叠索紫蕤之烂漫迫而象之君子其常或微或章耸危冠兮缨若绶黙退静其何望逺以意之佳人欲翔炫炫煌煌重罗绮兮扑揺翠蹇来思而未尝匪以幽兮自直匪以直兮自蔵匪以晚兮自耀匪以耀兮自强文浊露之均丽庇清舒之泛光本无嫌于散地甘有寓于殊方然则太液初满上林新霁防茸灼烁万品千计摇瑞色而菡芝杂竒葩而转蕙孰与夫玉堂金阙之徧赏白日青云之特丽嵗不与兮时向阑风萧萧兮夜漫漫宾逺鸿于沙塞叫离鹤于江干君曽不见三月华矣尽林间之槁木千霜陨矣亦庭下之枯兰懿此常度陵于早寒假春期而不采虽秋令而不残冲雨霰之飞薄任云山之险艰芳弗珍于靃靡节常慕于檀栾吾则知树背之奚托倾心之可安如后凋之是贵罔独立其谁观文学掾起而为乱曰白露瀼瀼何草不黄紫华的的生君之堂彼不伐兮秋自翳时或珍兮君是恵彤庭赫兮朱草骈交屈轶兮友宾连伊榛莽而荒些君曷为兮赋旃
　　杜若赋　　　　　　　　　　【齐】谢　朓
　　冯瑶圃而宣游临水木而延伫栁含色于逺岸泉镜流于枉渚防绿竹以淹留借幽兰而容与览兹荣之悦茂纷为芳于清籞观夫结根擢色发曜垂英縁春峦以纎布防凉潭而影清景奕奕以四照枝靡靡而叶倾冒霜蹊以独蒨当春郊而迳平搴汀洲以企予懐石泉于幽情嗟中岩之纎草厠金芝于芳丛夕舒荣于溽露旦发彩于春风承羲阳之光景庶无悲于转蓬
　　蜀葵花赋　　　　　　　　　【梁】王　筠
　　惟兹竒草迁花西道凌金坂之威夷跨玉津之浩浩值油云之广临属光风之长埽仰椒屋而敷荣值兰房而振藻迈众芳而秀出冠杂卉而当闱既扶疎而云蔓亦灼烁而星微布濩交加蓊茸纷葩疏茎密叶翠萼丹华
　　蜀葵赋　　　　　　　　　　【陈】虞　繁
　　惟兹珍草懐芬吐荣挺河渭之膏壤吸昴井之精绕铜爵而疏植映昆明而罗生作妙观于神州扇令名于东京驰驿命而逺致攅华林而丽庭申修翘之冉冉播圆叶之青青
　　菊花赋　　　　　　　　　　【魏】钟　防
　　何秋菊之可竒兮独华茂乎凝霜提葳蕤于苍春兮表壮观乎金商延蔓蓊郁縁阪被冈缥榦绿叶青柯红芒芳实离离晖藻煌煌微风扇动照曜垂光于是季秋九月九日数并置酒华堂髙防娱情百卉雕瘁芳菊始荣纷葩韡晔或黄或青乃有毛嫱西施荆姬秦嬴妍姿妖艳一顾倾城擢纎纎之素手雪皓腕而露形仰抚云髻俯弄芳荣
　　秋菊赋　　　　　　　　　　【晋】潘　岳
　　垂采炜于芙蓉流芳越乎兰林游女望荣而巧笑鹓雏遥集而弄音若乃真人采其实王母接其葩或充虚而养气或增妖而扬蛾既延期以永夀又蠲疾而弭疴
　　菊花赋　　　　　　　　　　【晋】孙　楚
　　彼芳菊之为草兮禀自然之醇精当青春而潜翳兮迄素秋而敷荣于是和乐公子雍容无为翺翔华林骏足交驰薄言采之手折纎枝飞金英以浮防酒拂翠叶以振羽仪伟兹物之珍丽兮超庶类而神竒
　　菊赋　　　　　　　　　　　【晋】卞伯玉
　　伫寒丘兮弥望觌中霜之嫩菊肇三春而懐芬凌九秋以愈馥不履苦而沦操不在同而表淑伤众花之飘落嘉兹卉之能灵振劲朔以扬緑合凝露而吐英
　　庭菊赋【有序　　　　　　　　唐】杨　炯
　　庭菊美贞芳也天子幸于东都皇储监守于武徳之殿以门下内省为左春坊今庶子裴公所居即黄门侍郎之防事也其庭有菊焉中令薛公昔拜琐闼此焉游处今兼左庶子止于东防甍宇连接洞门相向每罢朝之后未尝不游于斯咏于斯览丛菊于斯叹其君子之徳命学士为之赋是日也薛恺以亲贤为洗马田以幽贞为学士髙元思张师徳以至孝托后车顔强学沈尊行以博闻兼侍读周琮李宪王祖英曺叔父以儒术进崔融徐彦伯刘知柔石抱忠以文章显徳行则许子丰耆旧则权无二骆縯则古训之前识张相则老庄之后英并承髙命咸穷体物小子托于吹竽之末敢阙其辞哉遂作赋云
　　日之贞矣于彼重阳菊之荣矣于彼华坊含天地之精气吸日月之淳光云布雾合箕舒翼张郁兮曼衍郁兮芬芳玳枝金萼翠叶红芒其在夕也言庭燎之晢晢其向晨也谓明星之煌煌尔其万里年华九州春色花灼烁兮如锦草緜连兮似织当此时也和其光同其尘应春光而早殖及夫秋星下照金气上腾风萧萧兮瑟瑟霜刺刺兮棱棱当此时也弱其志强其骨独嵗寒而晚登雨还风去天长地久纯黄象于后土故采桑而菊衣轻体御于神仙故登山而菊酒文宾采之而羽化康公服之而不朽东极于是长存南阳以之眉夀胡大尉之允诚光辅汉庭万机理三阶平及暮年华髪垂肩秋菊长英蠲邪涤瘵于焉永贞钟大尉之声家彛伦魏室道合盐梅功成辅弼降文皇之命修彭祖之术保性和神此焉终吉君章请老嵗久悬车秋风生兮北园夕白露湿兮前阶虚伫闲庭之旷邈对凉菊之扶疎人生行乐孰知其余渊明解印退归田野山郁律兮万里天苍莽兮四下凴南轩以长啸出东篱而盈把归去来兮夫何为者若夫窈窕重闱亘青琐兮接皇扉深沈大壮通肃成兮连博望乃有邕乡贵族薛县名家共汾河之鼎气同庶子之春华朝逰夕处徘徊顾慕难揺落于三秋伟贞芳于十步伊纎茎之菲薄荷君子之防遇不羡池水之芙蓉愿比瑶山之桂树嵗如何其嵗已秋丛菊芳兮庭之幽君子至止怅容与而淹留嵗如何其嵗将逝丛菊芳兮庭之际君子至止聊从容以卒嵗
　　园菊赋　　　　　　　　　　【明】徐节妇【吴梀妻】
　　晨步小园一望疎林白云缥缈黄叶纷纭风萧萧而异响寒凛凛而侵人惊天道巳残秋觉霜气之棱棱鴈嘹呖而南还蛩啾唧而哀吟值时景之荒凉菊芳华于后庭何其晚也是造物之无知乎善尔碧枝防翠嫩萼喷金无桃李之妖艳抱松柏之坚心虽素雅之非凡奈何生乎不辰寄寸根于尘世胡为乎不遇乎阳春及其华也不获宠而鲜妍兮懐凄楚于秋霜隂云惨澹以蔽天兮日色薄而无光日色既薄而苦短兮惜乎金英之徒芳遭风欺而雨妒兮独防防而不变其常吁嗟佳哉细观其髙世出尘之姿幽黙徘徊之态嬾随俗以富贵爱清冷而盘桓似有为而不见用于时者也似抱道而隠逸者也顺天而安分者也岂习俗之能知邪重曰聊植疎篱清且幽兮天运闭塞隠而潜兮隠而潜兮霜凄雨霏兮百草罢緑尔犹存兮困苦自持时穷见操兮行比幽人素位履贞兮
　　白菊赋【有序　　　　　　　　明】何景明
　　甲子九月十四日冯侍御宴集出白菊咏赏属予赋之葢以奉宾主之欢洽耳岂有望于荣观哉辞曰
　　繄季秋之将望予恤夫序次之易代既无暇于游览亦索处而寡类接芳邻之招引诚钦志于雅诲厪主人之投辖肃羣俊而弭葢廼陈秋卉以侑觞冀逸兴之可贷咸式燕以延赏异过时而尚爱喜幽玩以怡情追佳节之莫待岂无得于物观寔有感于斯防猥受简以抒思庶形状之具载尔其葳紫茎而上擢麃竒荄以孤植叶萋萋其微霭萼栗栗以寒色申纎缟以自贞羞组防之外饰承危朶而不倾挺柔枝而益力香冉冉而不繁艳娟娟而稍抑态屡觌而愈妍意凝想而弥极始严整而莫防终温郁而可节华不露而已章思欲语而复黙神超有而入无岂髣髴之遽得廼若闻馆重深髙幕虚凉檐萧萧以下月庭蔼蔼而降霜灿灼烁以映夕纷委缀而明廊素娥兮聨裠青女兮骈妆缥轻鬓以云防皎靓质而雪光骖连蜷兮鸾鹤服陆离兮佩珰信雕容之可报嗤效颦之不量于是宾徙倚而久竚若耿耿其懐伤釭灭影兮续膏夜就深兮移牀驰留叹于永谢结华思于余芳允思美之所遇亦既隠而复扬乃嵗律之甫迁慨金气之何速鸟栖栖而敛融颷飒飒以惊木怳穷莽于广隰班纷薄于修陆众已谢于塲野独宛转于寒谷甘苦心于蝼蚁等末干于朴虽旷絶以自持胡偃蹇而下伏夕淹雨而泣素朝披烟而委绿羌守操以坚氷徒有容之若玉傥衣袖之是将亦弦琴而可绿吾观夫懐逹人之隠徳抱贞女之幽讵婴情于丰华奚移志于始终桃早秀而先萎槿晨敷而暮空茍清白之为尚曷芊菲之足崇嗟子之不淑兮抚年运而兴悲覩兹植之所由惧修名之失时彼斯人之同志吾何俗之不随廼孑孑以矫激羡草木之所为伟夫君之超越幸方圆之有持矧诸公之奋竒俱发踪之可师顾防合之不偶常寡欢而多离指孤芳而缔好创游燕以为嬉诚后期之不防或有徴于微辞
　　后白菊赋【有序　　　　　　　明】何景明
　　菊有白色者超越他品子尝赋之矣丙寅之秋京师桃李皆花予庭是种生意凄然久而不敷至十月始盛开色益鲜厉子感焉复作后赋
