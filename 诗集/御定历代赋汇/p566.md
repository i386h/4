<!-- { "loadSidebar": true } -->
　　有韡者华婉如清扬菡萏为簪芙蓉为裳出五沃之上腴兮苞九疑之奇芳繄中通而外直兮洵笃实而辉光德可比于君子兮又奚逊夫国香羌托种于灵沼兮载移根于长乐挺翠盖之团团兮冒朱华之灼灼枝承蕤以婀娜兮何扬翘之磊落揉珠菂以成葩兮焕重英之出萼森濯颖于芝房兮俨敷荣于菌阁朝晞髪于扶桑兮若葵赤之常倾夕弄影于望舒兮象桂轮之载盈峩星冠于绛阙兮散霞标于赤城凤羽矫其翩翻兮蜃楼起而峥嵘恣意态之横出兮纷可炳于丹青彼新宫之嶻嶪兮固神灵之所宅薫风扇其淳和兮甘雨滋其芗泽卿云助其烂漫兮膏露増其的皪夫惟孕粹而种祥兮肆焜煌而舄奕乃其含芳桂掖流晔椒涂承恩辉于黼
　　幄兮分绣采于翟褕映画堂之甲帐兮迎紫罽之金舆灿荣光于华渚兮郁佳气于蓬壶宫伯忻忻而告瑞慈顔穆穆其欢愉何司花之特巧殆坤元之出符天子乃考祥图披灵契征素莲于王母遡石蕖于炎帝或一房而百子或一花而千岁兆多寿而多男允卜年而卜世于是羣臣效三呼之祝荐万岁之觞陈瓞椒聊之什咏竹苞松茂之章曰文子与文孙兮俾炽而昌曰圣母及圣皇兮俾寿而康如重台之积累共乾坤而久长臣拜手而作颂庸昭示于无疆颂曰瞻彼璇宫临紫极兮仙籞神池滙灵泽兮煜煜竒葩产禁掖兮緑叶朱华苞翠菂兮重英叠萼何赩赩兮地符山川帝申锡兮百世本支兆蕃硕兮慈龄圣算齐箕翼兮小臣献颂扬休德兮福禄万年子孙千亿兮
　　黄蜀葵赋　　　　　　　　　【唐】韩　偓
　　色配中央心倾太阳布叶近临于玉砌移根逺自于铜梁萼绿华未遇杨羲冠簪駊騀杜兰香喜逢张硕巾帔飘扬银汉之星机欲曙金台之漏箭初长动人妖艳馥鼻生香千里鹄雏滥得名于太液三秋菊蘂虚长价于柴桑向日微困迎风欲翔周昉神疲吮笔而深惭思拙江淹色沮擘牋而所恨才荒蝶翅堪憎蜂须可妒几多之金粉遭窃一防之檀心被汚何须逼视汉夫人之鸳寝多羞不待含情晋天子之羊车自驻激电寒暄跳丸乌得不淹留深劳顾慕懊恨张京兆唯将桂叶添眉怅望齐东昏却把莲花衬步骚人易老絶色多愁曷忍在绮窗侧畔唯当居绣户前头目断犹驻魂消未收映叶而似擎歌扇偎栏而若堕妆楼感荀粲之殷勤誓无缄着怨谢鲲之强暴未近风流清旦莺啼黄昏客散鹤颈兮长引猿肠兮屡断攀条立处林乌应笑于后栖欹枕看时梁燕或闻于长叹已而已而唯有醉眠于丛畔
　　菊赋　　　　　　　　　　　【明】俞允文
　　伊兹菊之贞丽挺庶类而擅奇含内美之醇精敷藻蒨之清仪翠叶掩以防荿紫茎翕其褷防迎上春而解作凌九阳而振蕤越流芳于秋坂托纤根于幽崖揉五色而相宣郁彪炳其陆离狎凤子来毛姬绣分苔径锦匝烟区影乱葱河之烛光摇苑之芝足使华林掩缛琪树韬姿晃雕霞之惊絶蔼繁星以纷菲矧夫爽籁凝阴凉飇送燠日短晷以向南雁违寒而度北露冷呉宫之草波増汉皋之曲人有愁而必尽物无微而不肃天泬寥兮弥髙木萧槭兮就剥彼晩荣于此时曽靡渝于兹菊匪负霜而沦操每叅露而逾馥值女几而蕃滋出甘津于濬谷纂嘉名于流记阅上药于丹箓若夫英頴考槃仙徒迈俗或餐英以充虚或撷蕊以佩服或咀实以引年或传葩以代祝或咽液以疗疴或沈醪以媚独故其为性也可以比德而延期其为芳也可以扬娥而表淑粤有南国大台中朝元辅览凤图以修文总虎贲而励武道无谢于佐殷日有临于生甫玩月之改律又朱明之徂暑欣年志之乐康省勋庸之丰伟而乃辟华堂涉芳圃登上客召真侣烝兰肴沃欢醑懿珍卉之能灵叶令人而煜炜莫不散赏以娯衷仰希曩哲之遗轨于是复有南园逸叟东海遐賔恭聆胜事缅想清尘慨服义之既阔慙酬德之无因遂命图于缣缟聊称歌而遣言歌曰金商戾兮被劲楚月华白兮蟋蟀入户清气乗兮轻袿举神恬愉兮美无度阳芳绚兮弥终古冝永御兮寿黄耉愿申颂兮承灵祜
　　菊花赋　　　　　　　　　　【明】张凤翼
　　南吕南音晩西方白帝深金风凄逺塞玉露湛髙林兰既摧而黯淡葮亦败而萧森枫有丹而尽瘁藕无碧而不沈唯郁郁之朱嬴冒羣阴而特起对凉月以分华傲严霜而纵蕊抽丽质于陂塘挺幽姿于峛崺乃有黄英白萼紫茎青柯葳蕤馝馞云布星罗或低枝而偃仰或振蔕而婆娑或含晶而色媚或似醉而顔酡于是越女燕姝宫妆乍理嬝娜临丛薄言掇只伸素手兮纤纤落芬葩兮蕊蕊横翠钿兮髙簪散芳馡兮未已若夫画堂别墅防乐嘉宾玳筵罗列防槛开陈嗅寒香兮引满恣懽赏兮陶真览秋光兮擅岂凡卉兮能伦故云母贞矣堕于空大夫荣矣拟于窃海棠神仙也而让其操芙蕖君子也而逊其节然则尔固燕山桂子之同盟庾岭梅花之与列夫宁广陵芍药之堪俦兴庆牡丹之可絜是以朱孺因而得道葛洪借以通灵均餐而寄愤元亮对而留连枕其花可以疗目酌其酿可以消瘨维尔精之妙用儗众彚其谁先于戏魏紫姚黄牵蜂引蝶尔独离嚣清秋晔晔蜀城之锦纶阁之薇人夸富贵尔独忘机都之桃隋堤之柳人竞繁秾尔独自守乃知趋炎非志冷淡维馨素娥趂色青女宜形催无庸于羯鼓防不假于金铃誓阳九而不易厯百战以亭亭尔真物杰也哉盖尝论社残亳柏方知麦秀之贤水老丰芑始见黍离之爱物理人情存亡向背人以尔耽隠士之遗吾喜尔抱忠臣之槩
　　鞠赋【有序　　　　　　　　　明】徐　渭
　　渭既赋牡丹滕子复申辞曰曩吾之庭牡丹春华菊英秋发吾子抽精于彼而絶响于此毋亦如吾所谓避其凉而趋其热者乎渭曰有是哉子之善戏而狎也乃笔不停缀词不及展遂赋曰
　　谁乎谁乎芒芴曷常春至丽日秋临抗霜彼亦何热此亦何凉惟付与之是听非知计之可详履子广庭覩兹烈芳繄名相之别数亦荄茎之异萌染不岀于五色维其变之莫量厯九秋而自如周数望而靡谢从顔色之中干永附蔕而不舍于时白帝司辰冽冽辛辛木叶下而草萎霜露降而雁征乃自圃畦迁尔广楹一则不足百尚有赢羣而不党矜而不争槩望若结伴而违俗单玩则各立而独行乗金令而始拆秉土气之正精虽杂采之并敷惟彼黄之盛荣谅盈庭而冒锦亦剖符而鋈金耀愈泽而不妖烈无吹而自馨方辞谢乎径涂处规埴而托身非瓦砾以为嘉存大朴之希声彼主人兮谁子怀髙廓兮心贞秉珪璋之洁白树文学之干旌则有幽人处士墨卿逸史候节序之髙朗知寒燠之迅驶弭盖于门肃队而至或移觞而就筵赋篇章而未已尔则不以物惊不以物喜挺危朶而愈劲舒正色而不媚匪铅华以事人多君子之枉戾岂无人而不芳亦胡庸以采佩当夫青阳发生桃李盛花名园如霰上国如霞嘤好鸟其载鸣将何物之不化胡尔类之自矜乃偃伏其萌芽迨寒气之始肃日驰骛乎南陆云惨澹而无光野何萌而不缩尔乃自耀其孤标眇贱同而贵独谓所性之若斯兮或未必其尽然夜不可以为夙兮晨不可以为昏茍荣悴之有时奚尔类之能专将推之而不后抑挽之而不前彼苍厚尔以迟莫又何辞乎末年纷后先亦何心兮避桃李之盛时抗素秋而挺茂兮终焉保其不衰至乃微霜袭宇惊飇振帷萼绀紫而不起叶比次而下垂阒闲宇兮无人怳星月之悬辉则有似乎贞女永絶乎夫君放臣怀国而酸悲尹子履霜于中野苏武啮雪于沙陲在颠沛而愈厉至九死其靡违外容色之雕伤实中心之永矢嗟主人之怀抱美材质之修嫮逾盛年而云迈稍凌夷乎末路茍苍苍之尔私兮又何病于迟莫日中昃而弥烈兮金粹精于融铸直守贞而罔渝于兹英其何负余假托以抒忱兮信毋必而毋固
　　聚八仙赋【有序　　　　　　　明】谢肇淛
　　斋中有卉色若茉丽一簇八花环列内向土人谓之聚八仙云郎仁寳杨用修皆所称未见者异而赋之灵芝罕根神瀵无源胡一茎之弱卉乃羣仙之聚焉尔其翠柎緑蕤劲柯柔荑绸缪荏苒葱蒨离披挺繁英之莫莫晻重幄而萋萋露华天气娥影华池云生朱树风飏璚枝恍三岛之瑶阙洵上真之所栖若乃玉质冰肤雪衣鹤羽绰约聨翩招邀伴侣金格青童藐姑处女蹑景步虚或三或五厌洞天以巢居辞淮南而木处于是竒香泛空道姿曜日俯灌灵根仰吸玉液乘风摇曳不啻太一之莲并坐欢猥何异商山之橘稽诸往古诹之殊域信神农之所未尝亦戎王之所靡植广陵之琼花逊其佳名甘泉之玉树慙而寡色固宜称场圃之殊珍敻亭亭而独立
　　桃赋　　　　　　　　　　　【宋】呉　淑
　　果实多品惟桃可佳夭夭其色灼灼其华或成仙而益寿或制鬼而祛邪或美后妃之德或报琼瑶之华惊蛰应气而斯盛农人为候而无差陟云台而临崖布绮游武陵而夹岸舒霞妒媢常闻于武女爱恶潜移于子瑕至若绥山刻木神荼索苇犯上既戒于文矦雪贱复闻于夫子神女尝食于二郎齐相亦杀乎三士昆仑以霜实称奇磅磄以寒英表异旄榹异状而同名侯白殊味而俱美别有绮叶金城之号紫文缃核之名虽云六果之下诚为五木之精髙丘餐胶而轻举师门食葩而道成复有棓羿之事畏汉之情冬霜林之茂朱夏豆实之英至于汉皇方朔潜偷僵李伤嗟于见累土偶哀怜于载浮樊氏竞术于灵变蔡诞托诈于仙游亦有种列三名实盈十斛太清渍花而疗疾抱朴服胶而絶谷或呪之而颒面或出之而剖腹岂若飨碧实于西游标嘉名于仙箓
　　樱桃赋　　　　　　　　　　　梁宣帝
　　惟樱桃之为树先百果而为荣既离离而春就乍苒苒而冬迎异羣龙之无首殊大器之晩成鸟才食而便堕雨薄洒而皆零未覩红顔之实空有荐庙之名等橘柚于檐户匹诸荐乎中庭异梧桐之栖凤愧緑竹之恒贞岂复论其美恶且耸干乎前櫺叶繁抽而掩日枝长弱而风生且得蔽乎羲赫实当暑之凄清
　　枇杷赋　　　　　　　　　　【明】薛宪章
　　皇有嘉植贻于富媪刚劲外挺坚贞内抱实玉颗兮弹丸叶金刀兮刚卯尔其舒华耀日擢頴凌霜褫素缟披黄裳剖雉膏截鵞肪荐雕俎侑玉觞抟瑞露咀琼浆陋道傍之苦李失召南之甘棠故夫千百缀枝十五并蔕荥荥水苍累累火齐兽有王孙兮朶颐而谛窥鸟有公子兮骇目而増逝酢失绿橙甘分丹茘皎齿咀兮犀欲动纤手剥兮蝉自蜕若夫渊材抱恨子京独叹冰水晶荧兮溶暖蔗霜璀错兮流寒瑚木难兮槎牙而丽网夜光明月兮凿落而走盘既乃移根上林投种下土琅玕周庐翡翠当户列亚夫之棨防植寄奴之葆羽巴橘宁论卭蒟奚取沾雨露以濡沃凌霜雪而径度若夫牡丹朝酣海棠夜睡卿云旖旎以零乱绯霞纷纭而翦制倏忽殒获须防沦替借儿女之戏玩发壮夫之深喟岂若游龙夭矫修蛇诘屈四时不雕凛贞松之操一朝而尽笑柔桑之菀匪光荣曷歇而德焉二三盖深固难迁而志则专一樛枝婆娑耸干兀律谢春红之灼灼含晩翠之郁郁者欤
　　茘支赋　　　　　　　　　　【明】林古度
　　吾闽佳果有茘支焉厯代称美百莫能先产既炎土生复炎天为树嘉荫为花细妍及其成实外赤中鲜累累若若红香满前其品果贵其质可怜众彼名号后人强镌杂沓琐屑茘不必然茘之为物别有自全勿翦勿伐匪原匪田厥根厥本亦风亦烟不知唐室取媚防娟致劳驿骑反以为愆非茘之过由人所牵君子终谅不倚不偏既充甘食亦奉华筵一切种类毕莫能贤虽足珍兮未敢自专世所尚兮桃枣成仙尔表尔里色味相兼粤酸蜀涩鼎足殊悬三都见侈万古难捐汉王唐张两赋争传予曷能赞亿万斯年
