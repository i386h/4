<!-- { "loadSidebar": true } -->
　　茘支赋　　　　　　　　　　【明】蒋德璟
　　若夫金防栗玉虎斑龙牙麝囊椰种黒叶绿纱蚶殻朱柹星毬鸡肝霞墩松蕾金线冰团牛心鹊卵净瓶蜜九夫固亚仆乎泸粤然犹闽囿之下丹也往者忠惠之书谴于方氏桥二百而为谶竟沦淹于铎里维铎及奕诞降嘉蕤延夀是孳祥井是汍移紫度绯法蓝心耻流观夫伏熸秋回百茘垂瀸黛葆扈云彤实射暹夜星昼烛圆盖方阵譬若火烽其木不炉又若琅玕万斛凤丸离离芸风气闻千步又若洛媛含辞未吐寒泉三尺渫浴天芳又若合德初出兰汤广上圎下皓肪中没又若冝主柔温无骨雾绡半劈醴津斯皬龙浆斯落又若吉云露珠一勺昶膜醴英又若水晶核焦封又若丁香应啜灰灭又若甜雪留芬射越弛服坠裾又若茵墀流汁入渠故其冬青春荣之性绛襦玉肤之状驳荦辬艳之妆蠲渴补髓之湩亮羣族之所伏嗟难得而覼况是以钗头盛鬋双髻奉襡玉娘鄣袂将军镯服其实者挹膏潄瓤为茘羡偓昔扶茘之宫积草之池金明摇风十不一易若乃洛阳置于岭南长安尽于巴蜀法部初哇明驼暗防抚酸苞而虚怜怅珠靥之已秃悝娇环之解笑固以瑊玏为结緑忠惠之书二产汰闽江之馤未若兹种羃防乎三十二之外重曰震气五滋狎猎的纚生代巧兮荅遝蚌胎谁其冠者繄延寿兮元鼎风堠宣和航瓦珍非质兮皇罕连賨愿登上林比禹橘兮
　　栗赋　　　　　　　　　　　【陈】陆　琼
　　四时逸盛百果元芳緑梅春馥红桃夏香何羣品之浮脆惟此质之久长外刺同夫拱棘内洁甚于冰霜伏南安而来清列御宿而悬房荐羞则椇榛并列加笾则菱芡同行金盘兮丽色玉俎兮鲜光周人以之战惧大官称于柏梁
　　橘赋　　　　　　　　　　　【宋】呉　淑
　　伊卢橘之夏熟沦璿星之粹精茂彼江浦繁兹洞庭扬州之贡蜀郡之英既逾淮而为枳亦渡江而作橙忠臣之心既申于楚相纯孝之感更见于王灵香皮赤实绿叶素荣交甫赠之而着美陆绩怀之而显名若夫雕饰是资芬芳足贵呉王纳贡单于荷赐交趾既为置守南越亦云有税阚泽抗表以除籍杨由占风于受馈庾亮之贡已称于同柢僧辩所陈更惊于共蔕别有箕山晓色罗浮晩香用之给客举以名堂江陵致富比之于千户庄周著论譬之于百王虞愿不取而道显桓俨系树而名扬亦有裂牙酸酢抚手华饰晏子侍坐而不剖严遵当赐而靡食代苦桃而已误梦黄衣而更失若夫违江洲之暖气处朔之寒色彼南土之不迁谅难成于甘实斯固百越所厌饫而尧舜不常食也
　　哀木奴赋　　　　　　　　　【明】呉　信
　　嗟木奴之有生实后皇之佳裔世受命于南国萃山川之灵异族蕃昌而奕叶本深固而难徙緜厚荫之不拔烂文章之有子岁贡膺所司之采擢登用得圣君之啓齿功侔旧勲之梅贵胜同年之李陪宴羣臣动寮采之怜食邑千户与封矦之拟其精色内白有屈子之颂称剖肤为用在神农之防咀及其托迹洞庭摄生甪里甘和光而同尘能屈身而养士顾予生之无能素志拙于经纪慨艺业之弗腆实赖奴而生理苍头莫若便了难比日爱敬逾外賔时保养如内穉病则砭之以鍼渴则饮之以水积累年调护之勤为百岁悠长之倚胡彼苍之不憗遗乃酷降兹之阴沴云层埋于白日雪丈积于厚地风势骄而凛冽土脉塞而扎厉俾奴寒不能禁冻不可避始僵体而裂肤渐垂头而丧气徒扶植之再三枉救治之百至祸横连于赤族泽竟斩于斯世种类无遗大小俱毙人触目而断肠家疚心而酸鼻饥曷仰食寒何从衣匪惟痛恻其无辜抑又渴思其风味乃歌楚些以招曰天道茫昧其难知兮世泽靡常信可疑兮春而祈寒候弗时兮生而肃杀令逆施兮弗义者亡理则宜兮奴德而义咎何罹兮吁嗟木奴情可悲兮
　　木槿赋　　　　　　　　　　【晋】傅　咸
　　览中唐之奇树禀冲粹之至精应青春而敷蘖逮朱夏而诞英布夭夭之纤枝发灼灼之殊荣红葩紫蔕翠叶素茎含晖吐曜烂若列星朝阳照灼以舒晖逸藻采粲而光明罄天壤而莫俪何菱花之足营
　　赋　　　　　　　　　　　【晋】张　载
　　羊骹虎掌桂枝蜜筩或表丹里呈素含红丰肤外伟緑瓤内酿甘柤夏熟丹柰含芳朱李零于桂浦蒲萄溃于椒牀虽兹肴之孤起莫斯之允臧超椰子于南海越橘柚于衡阳若乃防榔椰实龙眼茘枝徒以希珍难致为奇论实比德孰大于斯
　　逸句【附】
　　朱实赋　　　　　　　　　　【晋】潘　岳
　　焕若隋珠皎如列星
　　木槿赋　　　　　　　　　　【晋】夏侯湛
　　咨神树之修异实积阳之纯精蜿潜根以诞节据川壤以擢茎皎日升而朝华景逝而夕零逮明晨而繁沸若静夜之众星长茎攒起柔条列布濯灵柯于时雨滋逸采于丰露灼煌煌以炜炜独崇朝而达暮于是茂树苍苍纤枝翩翩潜光玉朗緑叶翠鲜
　　木槿赋　　　　　　　　　　【晋】卢　谌
　　览庭隅之嘉木羡朝华之可玩俯浸润于泉壤仰晞影于云汉
　　百合赋　　　　　　　　　　【唐】王　勔
　　荷春光之余煦托阳山之峻趾比蓂荚之能连引芝芳而自拟尔其布叶相从潜根必重示不孤于日用欣有叶于时雍嗤五叶之非偶陋三花之未浓亦藐兮不可长辰兮不可逢恐鶗鴂吟兮众芳晩幸左右之先容鸟兽
　　振鹭赋　　　　　　　　　　【唐】李德裕
　　有羣飞之振鹭顾俦匹而弄音始遵渚而乱下若涛起于清浔俄矫翼以归来疑霰集于平林散雪彩于江烟皎霜容于寒日映枫叶而暂见入芦花而还失
　　舞鹤赋　　　　　　　　　　【明】姚　绶
　　鹤傞傞而解舞匪委翅于凡禽俯坎水而引吭仰云霄以驰心宜翩翻而蹑武肯啁啾以谐音诧山香于览狎霓裳以幽寻杂干羽其无贰超羣鹭为既多裳逼乎墨卿缟衣乱夫铅华世乏人以抗衡时有娥而曷姱徐招摇于倒景遄奋迅于朝霞宛转而凌峰牵连而绕池抑为媒以求类故乗轩而久羁羌昂藏于举动昧今昨之崇卑幸无尘以沾汚嗟有羣而仳离于是寿拟千禩变皆七年性度豫地胎灵孕天髙足栖渚渥顶临泉神乘火精梦越蓬山既而归立华表不闯城郭人民已非感嘅荒落冀翺翔于太虚窥朕兆于冲漠色泥水而生防气秋金而畏灼忆孤屿之梅卉睇巢居之草阁喜鸿鶱之忽下惋鸾停之未跃掩冉低徊激烈頽摧瞻之若歇少焉若飞向人僮僮恋主依依平蔡功成浴沂咏归行行踽踽朝朝暮暮名号登仙光华载路青黄灭采洪纤逸步退将骏奔进留余趣赤壁顾笑青田忘形俾无后言式借先声方来倏去既纵复横断终希续疎且致密纷纭之间冺兹文质周折其旋弗遗纤悉将寻途而奚慕欲舍此而焉之势凌竞而憩息情歙歘以矜持爰致垂世之古赋亦或起宇之遐思于是时也走生仲达巾帼防耻受规老耼殆辱知止养六月而复升鸣三年而终拟信其然而然乎展命尔而尔耳孰骑谒于帝乡记脩词于仙里
　　笼鹤赋【有序　　　　　　　　明】程　诰
　　永宁介戎泸之间盖古蔺州也其地险隘民夷杂居俗陋肆悍嘉靖中泭溪子久稽斯土卫廨舍旁有孤鹤被絷于笼者见人辄伸颈长鸣若将欲翀举者予心悲焉窃感夫子居夷之义作笼鹤赋以自广云
　　余窃悲夫胎化之伟禽兮挺明迥之令姿禀阳刚之健质兮被霜雪之羽仪戴崇华之凝丹兮挟襳褷之縁缁年七九而形变兮时十二而声依性爽朗而内洁兮才逸赡以自资故其含精独立迹与道并洪髀修趾毛丰肉轻行依芳屿飞薄太清后尘擅其舞警露扬其音虽托名于禽鸟抱超旷之异心等遐龄于鹿耻为羣于家禽嗟命数之穷阨每拊膺而弗禁掩云罗之一目俯笼槛以迨今且其委身顺物逺害任智驯养闲暇栖跱简易动无惰容静无怠意何兹禽之野性能安然之逮系尔乃境遗寥阒日蹙喧卑长鸣如诉丧侣畴依思茂林之蓊荟罹寒暑之载移子离乡以逆旅臣去国而居夷彼明贤之坎防亦寄咏于式微矧羽族之宗长容永久而拘縻望海天之恢廓怅九皋之愿违枉轩车之每载匪予心之攸宜岂神容之可珍荷君子之明德虽垂盼于区区孰若曩时之自适顾昂然之介标与鸡鹜而竞食感在阴之鸣和哀母子之离隔念赤霄之脩阻奚宠辱之足惊叹羁孤以失所茍黙黙以丧生循庭除以顿距睇天步而寄声羡嵩缑之乔岳徒向慕而效诚类池鱼之圉圉想海逝而游行若乃金气已肃海燕告归风萧萧以凄紧月澄廓而流辉引圎吭以清唳鼓垂翅而安施幽士见之而感泣羇人闻之而増悲审生生之理足媿稻粱之秋肥恨识微之不先致负累于今日忖蹁跹之薄躯无怀寳而外饰何天壤之悬絶情惝怳而屡失窥池籞以散瞩怨影独而神辽结旷怀于絶徼冀一举而风飘傥隆恩于垂被啓锁钥而见超逮四翎之罔铩矫云际而游遨序文鹓而接翅媲防鸿之莫招谢时人而乃去适圃以逍遥
　　放部鹤赋　　　　　　　　　【明】沈朝焕
　　繄万品之陶蒸矫惟鹤其髙标易循占于和阴诗矢谏于鸣皋践嵩岳以散幽孕青田而唳为君子之化身作仙人之骐骥顶衔丹其孤承翼霍雪而双坠穷野马以广运干羊角而上至尔乃介性少疑厉响昂步举惟前轩趾不后顾中浏睨于罻罿望靥合于掩簿随俗宛转爰立府亭照影月白引吭烟青睹僚序而扇起闻朝铎而应声立必倚庑出不逾楹指规翔而自舞影节而未停或其阶树侨栖门卒仰给安无一枝食必数粒拾腥余而委荐頫汚渎而引吸触鼯而若惊与鸡鹜而同适虽假荣于致养徒违漠于见羁离昆阆之浮旷习尘之喧卑樊中之神不王而人间之迹非宜于是韬精火德结气金商塌羽仪而噍杀叫清露而彷徨既踯躅于龙跃复偃蹇于凤跄曳雕尾而自怜延脩颈而诉臆傥乞哀于主人愿放逐而未得宁骖王孙而嵩举兮岂慕髙衞芾而朱轩抑偶处子于辽沙兮焉能舞呉市而炫煜于众观指洪姱于烟际委鲜洁于云端守公庭而乍绁终遐举而孤翰愿賔鹏而侣雕每嗤鸳而搤鵩夸羞鸟而奋距度繁姿而游躅工吐纳于皋守千龄而未化抱清迥于蓬壶又何羡乎防戺之间华屋之下
　　放鸧赋【有序　　　　　　　　明】王廷相
　　鸧鹤类也海人以械致之铩其羽而货于市予求而畜之毛翮更生放之中野一旦秋风洒天翩然而翔童子报曰鸧逝矣乃作放鸧赋其辞曰
