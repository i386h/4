<!-- { "loadSidebar": true } -->
　　登尉陀之荒台过无诸之故墟览山川之竒胜覩草木之瓌殊绯桃朱柿之焜煌江橙卢橘之荣敷或丛生于炎麓或秀发于海区名与味兮骈美香与色兮洵都信南方之异果或可贡于帝居惟荔子之佳品实中国之所无宜驰名于君谟之谱而见序于居易之图也观其气受东震精禀南离阳明内蕴华采外施蟠苍根于深固抱海气之淋漓枝凝缃兮交畅叶染黛兮葳蕤逺而望兮如擎天之髙盖迩而瞩兮若叠翠之重帷火流大地兮而清寒袭予霜凝絶壑兮而坚刚匪亏材孔大而合抱防低垂而从规扬芳声于海屿延清景于亭池宝之者无斧斤之及憩之者如云庇之垂以侧生而见毁何或者之防知当其暴雨既霁凯风微凉花霏霏兮缀密穗实靡靡兮垂青房如韬光以自敛迨有积而后彰林钟戒辰心星正阳肤凝脂兮皱殻肌敛玉兮含浆如英华之既发虽欲而难藏烂如彤云之合歘如彩凤之翔煜然疑火珠万斛照金乌而昼见熻然讶神丹九转射圃而流光堆于雕凤之盘荐于昼锦之堂擘轻绡之绛膜吐明月之圆珰唇未沾而先嗑口既漱而尤香具甘滋之正味食虽餮而靡伤可以充席珍而娯賔客之奉可以荐笾实而格神祖之洋洋彼拟伦于甘橘徒以甜酸而见齿或比议于蒲萄信其谬説之荒唐也惜乎生于炎海之濵植于遐异之方去京华兮万里瞻天门兮堂堂栁夹道兮江路遥桂倚岩兮天风长固末繇厠宸枫之列尚何能边班笋之旁繄登荐之有时宜株守以自藏与媚妃嫔之笑兮宁培根枝于深固也与踣飞尘之骑兮宁分清防于草堂也务植徳以滋身愿托根于南荒沐雨露之嘉泽烂云霞以成章随荣瘁之所遇囿生成于黄幸弗淆于凡草同腐灭于飞霜庻留名于谱牒垂百世而流芳
　　紫宸殿前樱桃树赋【以日月所照荣华先发为韵】
　　【唐】张　莒
　　殿紫宸兮足丽木朱樱可嘉扶疎柔弱晕艳芬葩晩移隂于丹楹朝延影于翠华美其固本宸居献名清庙蔼緑含彩攅红吐耀晴旸斜映将藻井以相辉初月旁临与璧珰而共照于是律方变青阳始萌日近易暖天临早荣通条液润附节茸生秦文信之着令汉稷嗣之从行莫不勤其时献旌此嘉名将画栱以斜界与金华而对明玉辇行低云旗杂处迎华桂而摇露向朱明而清暑荣得其时摘得其所于芳也可尚取类也无匹净拂璇题逺当温室旧株昔移于汉囿密榦今逢于尧日及夫春宿防雨秋含翠烟冬条雪染夏实珠骈垂一枝于万叶托沃土以延年翫芳诚百花之首充荐乃众果之先代帷房之锦帐夺首饰于金钿济济多士锵锵拜阙拂露华以晨趋染香花而夕谒始凌寒而惊换才及暖而前发自承恩于攀赏固无忧于翦伐伴秾李以表年笑阶萱之记月
　　樱桃赋【有序　　　　　　　　元】程从龙
　　元至正庚辰馆寓石洑斋舎后蔬圃其中有樱桃啖而美之遂为小赋以寓意云
　　繄勾芒之作春何穷奢而极侈既袤野以施翠复因林而设绮一旦代序成功者去卷红紫以回辕系繁珠于佳树但见的皪兮霰集璀璨兮星聚蝶欲聚而辟易莺欲啄而惊惧俨翠幄之重重韬至珍于茹圃爰有诗人此焉游遨感园丁之摘献俾侑进乎芳醪覩珠颗之匀圆始知其为樱桃也于是摭火齐于银盘啖红香之琼液玩其精华服其风味爽可以愈沉疴腴可以美意气羌理内而益脾信蠲烦而清臆终并功乎丹鼎岂擅誉乎崖蜜唐以之昭宠于新科汉以之均恩于百职庙羞荐天子之忱宠赠旌野人之徳忆金銮之殊遇压珠盘之佳色何显赫之不常乃失身于幽侧每被销于凡齿叹九重之悬隔在物理而尚然宜人情之通塞感斯果而擅称聊寄怀于翰墨
　　樱桃赋　　　　　　　　　　【明】钱文荐
　　汉明帝月夜燕羣臣于沼时大官进樱桃盛桃以盘厥名赤瑛桃盘同色四照空明臣观谐喜觞酌纵横坐中献赋异代长卿赋曰何华林之名品兮乃殊异乎恒族先百果而珍竒兮歴九重而成熟锡字肇夫月令和中纪于药録因荐羞其礼隆兮縁颁赉以惠足念朱明之来早兮悲青阳之去速向芳榭而流丹兮入文牕而映緑枝嫋嫋以低亚实累累其相续料素娥之未攀兮愁黄鸟之先啄幸未伤于风雨兮知有待乎晴旭遥而望之烂若霞彩缀琼枝迫而就之恍如瑚碎金谷既称名乎乐府亦注谱于仙都姿辉映以拟玉质圆转而方珠揣火枣之同类恐萍实之不如带露痕而觉有灯晕而疑无尔其寝庙驾返御园旨宣纷纭驰骑络绎飞笺聊开秘阁别整华筵就中窈窕沾恩最先乍入唇而脂掩忽笼袖而火然神脉脉以无定步其不前亮衷情之有托岂管弦之能传借嘉物以相比发清歌而自怜歌曰朱实兮离离玉肤兮绛衣备百和兮含五滋粲皓齿兮色怡朱实兮盈盈玉壶兮红冰敛双眸兮对孤灯堕清泪兮血凝歌罢月轮斜度天河倒泻徙倚阑边殷勤露下张乐易歇留情难舎亟起为乱仍归于雅乱曰谷梨消烦尚带寒兮壶甘释防犹含酸兮未若朱实堆玉盘兮食之美好使人欢兮常恐节移倏雕残兮安得九转如金丹兮
　　伐樱桃树赋【有序　　　　　　唐】萧颖士
　　天宝八载以前校理罢免降资参广陵太府军事任在限外无官舎是处寓居于紫极宫之道学馆因领其教职焉庙庭之右有大樱桃树厥髙累数寻条畅荟蔚攅柯比叶拥蔽风景腹皆防禽是焉栖托颉颃上下喧呼甚适登其乔枝则俯逼轩屏中外斯隔余实恶之惧寇盗窥窬因是为资遂命伐焉聊托兴兹赋以儆夫在位者尔赋曰
　　古人有言芳兰当门不得不鉏眷兹樱之攸止亦在物而宜除观其体异修直材非栋榦外隂森以茂密中纷错而交乱先羣卉以効謟望严霜而雕换缀繁英兮霰集骈朱实兮星灿故当小鸟之所啄食妖姫之所攀玩也赫赫閟宇之又长廊霞截髙殿云褰实吾君聿修祖徳论道设敎之筵宜乎莳以芬馥树以贞坚莫匪夫松篠桂桧茝若兰荃猗具美而在兹尔何徳而居焉擢无用之璅质防本枝而自庇汨羣林而非据专朝廷之右地虽先寝而式荐岂和羮之正味每俯临乎萧墙奸回得而窥觊谅何恶之能为终物情之所畏于是命寻斧伐盘根密叶剥攅柯焚朝光无隂夕鸟不喧肃肃明明荡乎阶轩嗟乎草无滋蔓瓶不假器茍恃势而将偪虽见亲而益忌譬诸人事也则翼吞并于僭沃鲁出逐于强季綝峻擅而呉削伦冏专而晋坠其大者虎迁赵嗣鸾窃齐位由履霜而莫戒聿坚冰而洊至呜呼乃终古覆车之轨辙岂寻常散木之足议

　　御定歴代赋彚巻一百二十六
　　钦定四库全书
　　御定歴代赋彚巻一百二十七
　　花果
　　安石榴赋【有序　　　　　　　晋】潘　尼
　　安石榴者天下之奇树九州之名果是以属文之士或叙而赋之葢感时而骋思覩物而兴辞
　　余迁旧宇爰造新居前临旷泽却背清渠实有斯树植于堂隅华实并丽滋味亦殊可以乐志可以充虚朱芳赫奕红萼参差含英吐秀乍含乍披遥而望之焕若随珠耀重川详而察之灼若列宿出云间湘涯二后汉川游女携类命俦逍遥避暑托兹树以柄迟遡祥风而容与尔乃擢纤手兮舒皓腕罗袖靡兮流芳散披緑叶于脩条缀朱华乎弱榦岂金翠之足珍实兹葩之可翫啇秋授气收华敛实千房同蔕十子如一缤纷磊落垂光耀质滋味浸液馨香流溢
　　安石榴赋　　　　　　　　　【晋】张　协
　　考草木于方志览华实于园畴穷陆产于包贡嗟英奇于若榴耀灵葩于三春缀霜滋于九秋尔乃飞龙啓节扬飇扇埃含和泽以滋生郁敷萌以挺栽倾柯逺擢沉根下盘繁茎篠密丰榦林攒挥长枝以扬緑披翠叶以吐丹流晖俯散廻葩仰照烂若百枝并燃爀如烽燧俱燎皦如朝日晃若龙烛晞绛防于扶桑接朱光于若木尔乃赪萼挺蔕金芽承蕤防佳人之髻发窈窕之素姿游女一顾倾城无盐化为南威于是天汉西流辰角南倾芳实磊落月满亏盈爰采爰收乃剖乃拆内怜幽以含紫外滴沥以霞赤柔肤冰洁凝光玉莹璀如冰碎若珠迸含清冷之温润信和神以理性
　　安石榴赋　　　　　　　　　【晋】张　载
　　有石榴之奇树肇结根于西海仰青春以啓萌晞朱夏以发采挥光垂緑擢榦曜鲜熻若羣翡俱栖烂若百枝并然焕乎郁郁焜乎煌煌仰映清霄俯烛兰堂似西极之若木譬东谷之扶桑于是天廻节移龙火西夕流风晨激行露朝白紫房既熟赪肤自坼剖之则珠散含之则冰释
　　安石榴赋　　　　　　　　　【晋】傅　
　　鸟宿中而纤条结龙辰升而丹华繁其在晨也灼若旭日栖扶桑其在昏也赩若烛龙吐潜光苞黄之烈辉缘炜晔而焜煌发朱荣于緑叶时从风而飘扬
　　石榴赋　　　　　　　　　　【晋】夏侯湛
　　览华圃之嘉树兮羡石榴之奇生滋根于夷壌兮擢繁榦于兰庭霑灵液之粹色兮含渥雾以深荣若乃时雨新晞微风扇物蔼萋萋以鲜茂兮纷扶舆以蓊鬰枝掺稔以环柔兮叶鳞次以周密纤条参差以窈窕兮洪柯流离以相拂于是乎青阳之末朱明之初翕微焕以摛采兮的窟防以扬敷接翠萼于緑蔕兮冐红芽以丹防赩然含蕤璀尔散珠若乃丛纨始裹聚葩方离潜晖蜿艳緑采未披照灼攒列荧荧垂雪酲解防怡神实气冠百品以奇仰迈众果而特贵
　　河阳庭前安石榴赋　　　　　【晋】潘　岳
　　仰天路而髙睇顾邻国以相望位莫微于宰邑馆莫陋于河阳虽小县陋馆可以遨游实有嘉木曰安石榴修条外畅荣榦内樛扶疎偃蹇冉弱纷柔于是暮春告谢朱夏戒初新茎擢润膏叶垂腴曽华晔以先越含荣其方敷丹晖缀于朱房缃菂防乎红防煌炜炜炜熠爚委累似琉璃之栖邓林若珊瑚之映緑水光明燐烂含丹耀紫味滋芳神色丽琼蕊遥而望之焕若随珠耀重渊详而察之灼若列星出云间十房同膜千子如一御渴疗饥解酲止疾既乃攒乎狭庭载阨载褊土阶无等肩墙惟浅壁衣苍苔瓦被駮藓处悴而荣在幽弥显其华可玩其实可珍羞于王公荐于鬼神岂伊仄陋用渝厥贞果犹如之而况于人
　　府庭双石榴赋【以平生少　　　唐年日为韵】吕令问
　　公府洞豁羣木罗生歴众芳而选妙得双榴之美名擢质森耸垂隂凄清埽危阶之数级防闲庭之四平夹砌骈罗则东西表宾主之位与时消息则寒暑任荣枯之情故其异影同庇分芳对出夏景焯而开花秋气结而成实剖之则珠彩辉掌捧之则金光照日其生也虽杂居幽迳之兰其用也亦间若雕盘之栗若乃当公务之总偶讼庭之要爰趋爰揖或长或少皆指而称曰彼石榴之所生何托根之至妙俯环廊之廻合拂危檐之窈窱类甘棠之勿翦人纵去而犹思若李树之无言蹊自成而不召是以固其根榦美其华耀乍开轩而翠彩重合甫褰帷而红荣四照也或曰物恶近以招累事贵逺而克全空遁幽以独美抱甘香而自捐岂比夫善生者托仁以逺害能寿者辅道以延年是以象君子之恵渥故终保夫自然
　　矮石榴树子赋【有序　　　　　宋】梅尧臣
　　襄城县庭下生矮石榴往来者异之余作赋写其状因以自励云
