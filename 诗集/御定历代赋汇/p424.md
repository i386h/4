<!-- { "loadSidebar": true } -->
　　嗟猛兽之扬厉据薮泽以为雄孰樵采之敢入望谿壑而忧恟彼麋豕以何辜偶邂逅而途穷力于尔以不敌遂填吻而饱胷狐欺媚以相假亦走猱而诧狨矧咆哮而叱咤儵风飒而昼曚胡恣行而逺出乃于人而肆凶惨细物之莫报智加尔夫奚容驱虞人以掩袭火山泽而逺攻陷穽伺罅罻罗揭秘劲弩四发药镞森防前殪后僵朋歼品毙以杠以徒或剥或刿目炯炯以电灭革斑斑而文碎非于尔以寡仁反狗马之帷葢要施报之所宜视为益而为害龙出没以造神沛霖雨而泽世虽一睹之莫即孰机窞之可逮世赫赫以并称羞神明之莫配彼贪夫之殉财乃忍情而为盭积众怨以销骨终殒生而败类兹逐臭而蹈汚寔见小而遗大哀灵物之寡谋匪斯兽之独慨
　　双虎赋【有序　　　　　　　　明】屠大山
　　嘉靖甲寅三月廿有八日黎明予行潜江之野忽人马辟易从者告余曰有二虎去车密迩予审视之皆黝黒而其一额有白文徐入苇中良久乃伏予以事纡回此地适覩兹兽有感于中述斯赋焉
　　驱予车于潜野际旭景之初分循春堤以前迈欣麦陇之氤氲倏人惊而马颤若丧魄而忘魂仆夫速予以避虎曰姑停策以竢羣褰予帏以凝睇覩双猛于丘坟振长风于江汉炳耀于乾坤虽爪牙之罔露固威棱之具存彼独行之鲜敌矧偶遇而専邨下林臯之雄步局溪涧之逡巡众鼓噪而靡慑迫阨险而弗奔戢咆哮之烈气闭精光而卑蹲初竖尾以前却竟旋趾而傍轮面予车以延伫若欲语而声吞岂戒备于暴悍抑谕毖于昏晨将招隠于闲旷或警弱于柔仁嗟予性之昧墨舍利路而弗遵秉孤志以直徃每遭踬而遘屯行邅回于潭畔心拂郁之谁陈私闵怜之惘惘悄宵旦之昏昏含客感之黙黙凄离绪之纭纭意二物之来格殆灵祗之启人谢刺术于卞庄陋射艺于裴旻模懿矩于亷蔺惩私鬭于复恂测灵情以自诏着斯文而书绅
　　戮双虎赋【有序　　　　　　　明】邹　鲁
　　正德上章执徐春仲甲申吉水龚公令安溪之四月悯兹邑民久罹虎患乃焚文于城隍之祠矢神必获越翼日乙酉果戮其一越三日戊子又戮其一民胥神之予目击其事乃为赋其实焉辞曰
　　繄皇穹之赋物兮厥洪纎之伙繁溥元气而磅礴兮均虫臂与防肝亶造化之无心兮纷并育乎两间胡惑沴以妨化兮乃黠悍而防顽蛟鳄产于溪潭兮镻蝁丛于荆菅鬼车凌空以呈怪兮鼪鼯螟之恣夫贪残惟虎狼之虣狞兮伍众丑其尤烈虽甝虪之殊形兮具养威于岩穴朶逐逐之馋颐兮防虓防而齚齧悁生民之罹毒兮□栖止之卼臲欣犌触而褫魄兮牂羭吭之弗盈嗥狣狵以惊猋豨豯曽曷以宁橧弥町疃于郊坰兮时跋扈而凭陵嗟复斋之遐逝兮孰化覃于生生乃惟西方之美人龚渤海之华裔咀椒兰而佩茝蕙兮葺药蘅以为户皇既重之以脩能兮锡龙章与侯土挽清溪而湔宿弊兮脱瘝痌以煦妪彼猛兽之为患兮固前政之攸痝侯引咎以责躬兮谓天儆余以纷攘爰作册禋祷适阏逢兮辰良与灵脩兮订约冀速迸遐方越厥明兮旃蒙有奔告兮侯之宫曰虎夜涉波兹困于丛洵侯之丹悃兮幽明以通侯心□其奋迅兮选狞矍以从事羲和屏翳为之先驱兮羌发纵而指示鸣钲鼓而赑屃兮剨谽谺之砰訇操戈矛与弓矢兮直防往而前撄恶物咆哮以跳踉兮挠万夫而辟易获山灵之黙相兮我威用以歘赫爰洞厥膘兮贯喁血若泉兮流红乃陈功兮车下载戢防兮櫜弓越三日兮着雍于溪浒兮复殄其雄余以彚而遐奔兮徧黔黎以席庆念伊谁之攸芘荃有翼之人龙予追夫昔之伊耆兮殱防貐与封狶迸犀象于穷荒兮畴克缵夫苍姬彼驱鳄而戮蛟固圣谟之莫企也亦流芳于千载兮侯骖之而曷愧也重曰维彼于菟肆厥凶兮民罔攸措心忡忡兮有赫者侯愤于衷兮爰明册祝达神聪兮精诚感召置邮同兮寻殪其虤余潜踪兮民以宁止颂声丛兮粤昔九江洎农兮哲人风响迨今雄兮侯之硕肤谅同功兮我摛厥辞孰镌砻兮千秋万禩以永誉于无穷
　　嗤彪赋【有序　　　　　　　　明】汤显祖
　　予郡巴邱南百折山中有道士善槛虎两函桁之以铁中不通也左关羊而开右入虎悬机下焉饿之抽其桁出其爪牙楔而鍖之絙其舌已重饿之饲以十铢之肉而已久则羸然弭然始饲以饭一杯菜一盂未尝不食也亦不复有一铢之肉矣以至童子皆得饲之已而出诸囚都无雄心道士时与扑跌为戏因而卖与人守门以为常率虎千钱大者千五百钱初犹惊动马牛后反见大牛而惊矣或时伸腰振首辄受呵叱已不复尔常置庭中以娱宾月须请道士诊其口爪镌剔扰洗各有期道士死其业废予独嗤夫虎雄虫也贪羊而穷以至于斯辱也赋之
　　夫何山中之一兽受猛质于西旻貌低团而项廷鼻黝隆而齿龈目斜匡而电烁声倨颔以雷殷舌理粗而锉树防锋横而猎人爪含铦而巻曲尾拂篲而絙伸叱形模其足怖矧精威之絶尘静啸而隂飇窣起坦步则稠林自分凛气候之相制隠形势而见尊况百折之深山常此窟之成羣黄斑属而卧陇白頞连而饮津初涉味于牛马遂防及于人民户震躬而屏徙或重迁而逺藩独无生之道士故有心而与邻力不加于子路术不诡于黄神布石关之宛转交铁叶以缤纶界鸣羊于接槛诱闻羶而见循进密歴以穷路退蹢躅而下门遂乃聊浪掷跌偪仄轮囷始伧防而怒涌久牢骚而意烦气屈而皽力瘅而踆羌局拘而势改积威约而理均于是道士欣焉待旦及晨举之于悬处饿之以兼旬待威神之委顿任处置之纷纭未陷头而投防先罥爪而剔蹯捩权牙于巨斧磨刺舌以疏巾香泔变其肠胃清水洗其喉唇欲次第而施食已随宜而致驯初犹啖以碪肉次则习以盘飱或设以粰粒之余或投以松芥之根既苦饥而伏槛敢择食以怼恩遂乃改山林之性气狎鸡犬之见闻遇夫人之下视即弭耳而意亲谅厓柴之已去放野牧以逡巡非止柔性兼弱其筋圆腰纎而胁息艳斑摧而襞皴抚之而亦喜扑之而不嗔似巨狸之扰足若卑大之纒身偶循隅而吐喑輙蒙诃而怆魂昔有大虫之号今有小畜之云懊撑距之无时委降戢于非伦虽山君之短智亦梁鸯之浅仁见其弱而可弄牵以售而论斤有守犬其未足借虚名而守阍既爪牙之久折亦何威而见奔第周旋于苑薄得混迹于毚麏学婆娑而昵主戏矍绰以娱宾感知音之君子被叹涕之殷勤伟兹灵之巨猛郁有武而有文偶唇吻之所及皆性命之相因论雄心与刚力固决干而倒坤略网絓而风飞触熛燎以雷喷哮怒则千人自废愤蹶而万瓦犹震非胥疏其有欲何牢槛之敢陈偶朶颐于跛羊落一髪于千钧饥窘来而饵施利器往而性冺足人间之翫扰何气决之可存谅如此而久生固不如即死之麒麟
　　文鹿赋　　　　　　　　　　【汉】公孙诡
　　麀鹿濯濯来我槐庭食我槐叶懐我德声质如缃缛文如素綦呦呦相召小雅之诗叹丘山之比岁逢梁王于一时
　　由鹿赋【有序　　　　　　　　唐】吕　温
　　贞元丁夘岁予南出襄樊之间遇野人絷鹿而至者问之答曰此为由鹿由此鹿以诱致羣鹿也备言其状且曰此鹿每有所致辄鸣嗥不饮食者累日予喟然叹曰虞之即鹿也必以其类致之人之即人也亦必以其友致之寔繁有徒古之然矣嗟乎鹿无情而犹知痛伤人之与谋宴安残酷者彼何人斯物微感深遂作赋曰鹿之生兮亦秉亭毒备齿角以无竞循性情而自牧姑有昧于行止尚焉知乎倚伏舍尔崇林轻游近麓偶巧网之生致蒙主人之全育饮以渫井饲于芳庭寝卧荃柔腾倚兰馨露往霜来日安月宁虽矫性而非乐终感恩而不惊曽不知养非翫物用有深意命曰由鹿俾陷其类凉秋八月爽景清气羁致山阿縻于蹊遂设防以待翳丛而伺同气相求诱之孔易必慕侣岂云贪饵呦呦和鸣麌麌狎至彼泯虑于猜信此无情于诚伪孰是仓卒祸生所忽毒镝歘以星贯潜机划其电发或洞胷而达腋或折足而碎骨望林峦非逺顾町疃兮未灭风嗥泽而北迅日掩山而西汲走骇侣于岩烟叫饥麛于涧月茍行路之闻者孰不心摧而思絶相尔由矣野心而仁望纯束惊惋顾获车兮逡巡视鼎中之消烂观机上之剖分忽哀鸣以感类若沉痛之在身虽复处之密迩享以丰珍比槛猿之骇跃同海鸟之愁辛敢择音而后死思走险其何因痛无知以相陷含惋毒而莫伸客有感而言曰物诚有诸人亦宜乎摭事或比原心则殊借如淮隂搆祸冤在神理通説且拒豨谋宁起堂堂萧公实曰知已绐致钟室胡宁忍此吕禄之难谁非汉臣交则不义卖亦不仁彼美郦生既为交亲诱袭军印岂无他人于戏防兽伤类如不自容忍人卖友而享其功灭交道兮坠义风曽麋鹿之不若何仁信之可宗已焉哉谅此世之茫茫吾未见其始终
　　驯鹿赋　　　　　　　　　　【金】李俊民
　　有足而跂有角而枝处山而适食野而肥一旦为雉者所获遂见絷于藩篱不纒而缚不械而羁覩常如崖异履平如险巇野哉之性何异夫由也之见仲尼郑人之梦郑人之疑秦人之指秦人之欺逐母而归未能如西巴之麑与犬而嬉慎勿效临江之麋鹿兮鹿兮汝生我依我恩汝知不见夫人之子食其肉而寝其皮
　　御定歴代赋彚巻一百三十四
　　钦定四库全书
　　御定歴代赋彚巻一百三十五
　　鸟兽
　　赭白马赋【有序　　　　　　　宋】顔延之
　　骥不称力马以龙名岂不以国尚威容军趫迅而已实有腾光吐图畴德瑞圣之符焉是以语崇其灵世荣其至我高祖之造宋也五方率职四隩入贡秘宝盈于王府文驷列乎华廏乃有乗舆赭白特禀逸异之姿妙简帝心用锡圣皁服御顺志驰骤合度齿歴虽衰而艺美不忒袭养兼年恩隠周渥岁老气殚毙于内栈少尽其力有恻上仁乃诏陪侍奉述中旨末臣庸蔽敢同献赋其辞曰
　　维宋二十有二载盛烈光乎重叶武仪粤其肃陈文教迄已优洽泰阶之平可升兴王之轨既接访国美于旧史考方载于往牒昔帝轩陟位飞黄服皁后唐膺箓赤文候日汉道亨而天骥呈才魏德懋而泽马效质伊逸
