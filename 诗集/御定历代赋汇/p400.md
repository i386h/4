<!-- { "loadSidebar": true } -->
　　送菜园丁餽蓼一本予斥之曰水草琐品安用溷我蕙砌答曰迎秋彼自佳因姑植之及初秋霪霖都城几为泽国万室沈烟百卉腓萎而此物独便姢秀翘若矜得意葢水种喜水抑亦见所遭偶然感物慨时赋以见志云尔
　　水草琐品其名曰蓼依渚傍江沿池栖沼曾聨蘅杜之丛亦秀艾萧之表蔵朱颜于夏日舒巧笑于秋风金天増其爽气玉露浥其丰容微旉浅翠淡试疎红妆成顾影揺曳波中若夫邪溪草浅湘流水落曲溆逗鸳横江惊鹤莲冷而绿葢飘飖菱老而碧带苒弱罢吴歈之旧曲扬郢歌之新作江清如练片月中流过兰汀而荡桨倚蓼岸而维舟尔乃逞其秋姿婵娟可爱厌白苹之无色映丹枫而并醉斜度洛神之韤遥承交甫之佩或有南浦送别转眼胡越解缆停觞征帆乍灭临水悲秋肝肠欲絶同蓼虫之集苦对蓼花而洒血咄彼水草实轸人情宜亲君子餽自园丁逺辞岛屿近植檐楹赫日行天危根浅土憔悴枯焦如泣如诉疑水仙之爱惜驱波涛而入户匝旬霪雨万灶产鼃颓垣处处野哭家家岸迷牛马畦散桑麻况碧兰与红药能自保其芳华何斯蓼之得意反润泽而矜夸皇天兮何极菑沴兮孔棘剥髓兮椎膏蛇角兮虎翼哀我民兮不若苌楚之无知聊向蓼花而叹息

　　御定歴代赋彚巻一百二十三
　　钦定四库全书
　　御定歴代赋彚巻一百二十四
　　花果
　　梅花赋　　　　　　　　　　梁简文帝
　　层城之宫灵苑之中奇木万品庶草千丛光分影杂条繁干通寒圭变节冬灰徙筩并皆枯悴色落揺风年归气新摇芸动尘梅花特早偏能识春或承阳而发金乍杂雪而披银吐艳四照之灵舒荣五衢之路既玉缀而珠离且氷悬而雹布叶嫩出而未成枝抽心而挿故标半落而飞空香随风而逺度挂靡靡之游丝杂霏霏之晨雾争楼上之落粉夺机中之织素乍开华而傍巘或含影而临池向玉阶而结采拂网戸而低枝七言表柏梁之咏三军传魏武之竒于是重闺佳丽貌婉心怜早花之惊节讶春光之遣寒裌衣始薄罗袖初单折此方花举兹轻袖或挿鬓而问人或残枝而相授恨鬟前之太空嫌金钿之转旧顾影丹墀弄此娇姿洞开春牖
　　四巻罗帏春风吹梅落尽贱妾为此敛蛾睂花色持相比恒愁恐失时
　　梅花赋【冇序　　　　　　　　唐】宋　璟
　　垂拱三年余春秋二十有五战艺再北随从父之东川授馆官舍时病连月顾瞻圯墙有梅一本敷葩于榛莽中喟然叹曰斯梅托非其所出羣之姿何以别乎若其贞心不改是则可取也已感而成兴遂作赋曰
　　髙斋寥阒嵗晏山深景翳翳以斜度风悄悄以乱吟坐穷檐以无朋命一觞而孤斟步前除以踯躅倚藜杖于墙阴蔚有寒梅谁其封植未緑叶而先葩发青枝于宿枿擢秀敷荣冰玉一色胡杂还于众草又芜没于丛棘匪王孙之见知羌洁白其何极若夫琼英缀雪绛萼着霜俨如傅粉是谓何郎清香潜袭疎蕊暗臭又如□香是谓韩寿冻雨晩湿夙露朝滋又如英皇泣于九疑爱日烘晴明蟾照夜又如神人来自姑射烟晦晨昏阴霾昼閟又如通徳掩袖拥髻狂飇卷沙飘素摧柔又如緑珠轻身坠楼半含半开非黙非言温伯雪子目击道存或俯或仰匪笑匪怒东郭慎子正容物悟或憔悴若灵均或敧傲若曼倩或妩媚如文君或轻盈若飞燕口吻雌黄拟议难徧彼其艺兰兮九畹采蕙兮五柞缉之以芙蓉赠之以芍药玩小山之丛桂掇芳洲之杜若是物皆出于地产之奇名著于风人之托然而艳于春者望秋先零盛于夏者未冬已萎或朝苏而速谢或夕秀而遄衰曷若兹卉嵗寒特妍氷凝霜沍擅美专权相彼百华孰敢争先莺语方涩蜂房未喧独步早春自全其天至若栖迹隠深寓形幽絶耻邻市廛甘遯岩穴江仆射之孤镫向寂不怨凄迷陶彭泽之三径长闲曾无愔结谅不移于本性方可俨乎君子之节聊染翰以寄懐用垂示于来哲从父见而朂之曰万木僵仆梅英再吐玉立冰姿不易厥素子善体物永保贞固
　　梅花赋【有序　　　　　　　　宋】李　纲
　　皮日休称宋广平之为人疑其铁心石膓及观所着梅花赋清便富艳得南朝徐庾体然广平之赋今阙不传予谓梅花非特占百卉之先其标格清髙殆非余花所及辞语形容尤难为工因极思以为之赋补广平之阙云其辞曰
　　固阴沍寒草木冻枯惟兹梅之异品得和气而早苏尔乃结根蟠据擢干横斜发青枝于宿枿未緑叶而先葩素英剪玉轻蕊捶金绛蜡为萼紫檀为心藟方苞而露重梢半袅而云深凌霜霰于残腊带烟雨于疎林漏江南之春信折赠逺于知音此梅花之大略也若夫含芳雪径擢秀烟村亚竹篱而绚彩映柴扉而断魂暗香浮动虽逺犹闻正如梅仙隐居呉门丰肌莹白娇额涂黄俯清谿而防影耿寒月而飘香娇困无力嫣然欲狂又如梅妃临镜严妆吸风饮露绰约婵娟肌肤氷雪秀色可怜姑射神人御气登仙绛襦素裳步揺之冠璀璨的皪光彩煜然瑶台玉姬谪堕人间半开半合非黙非言温伯雪子目击道存或俯或仰匪笑匪怒东郭顺子正容物悟惟标格之独髙故众美之咸具下视羣芳不足比数桃李逊嫮梨杏推妍玫瑰苞羞芍药厚顔相彼百花孰敢争先莺语方蛰蜂蝶未喧独步早春自全其天至于功用已周敛华就质落英飘零结成青实钟曲直之真味得东方之正色傅説资之以和羮曹公望之以止渇用其材可以为栋梁采为药可以蠲热烦又非众果之所能髣髴也爰有幽人卜居梁谿艺松菊于三径署兰蕙之百畦丹桂团团緑竹猗猗植兹梅于其间庶嵗寒之相依嗅花嚼实侑此一卮颓然而醉不知天地之髙卑岂特泉石膏肓烟霞痼疾殆所谓未能忘情如草木聊托物以娯嬉者乎
　　梅花赋【有序　　　　　　　　宋】朱　子
　　楚襄王游乎云梦之野观梅之始花者爱之徘徊而不能舍焉骖乘宋玉进曰美则美矣臣恨其生寂寞之滨而荣此嵗寒之时也大王诚有意好之则何若移之渚宫之囿而终观其实哉宋玉之意葢以屈原之放微悟王而王不能用于是退而献赋曰
　　夫何嘉卉而信奇兮厉嵗寒而方华洁清姱而不淫兮专精皎其无瑕既笑兰蕙而易诛兮复异乎松柏之不华屏山谷以自娯兮命氷雪而为家谓后皇赋予命兮生南国而不迁虽瘴疠非所托兮尚幽独之可原嵗序徂以峥嵘兮物皆舍故而就新披宿莽而横出兮廓独立而增妍雾滃而四起兮川谷沍而氷坚澹容与而不衒兮象姑射而无邻夕同云之缤纷兮林莽杂其葳蕤曾予质之无加兮专皎洁而未衰方酷烈而訚訚兮信横发而不可摧纷旖旎亦何好兮静窈窕而自持徂清夜之湛湛兮玉绳耿而未低方娉婷而自喜兮友明月以为仪歘浮云之来蔽兮四顾莽而无人怅寂寞其凄凉兮泣回风之无辞立何久乎山阿兮步何踌蹰于水滨忽举目而有见兮恍顾盻之足疑谓彼汉之广兮羌何为乎人品既奇服之昡耀兮又绰约而可观欲一听白云之歌兮叹扬音之不可闻将结轸乎瑶池兮惧佳期之非真愿借阳春之白日兮及芳菲之未亏与迟暮之零落兮曷若充夫佩帏渚宫矧未有此兮纷草棘之縦横椒兰后乎霜雪兮亦何有乎芳馨俟桃李于载阳兮仓庚寂而未鸣私顾影而自怜兮淡愁思之不可更君性好而弗取兮亦吾命其何伤乱曰后皇贞树艳以姱兮洁诚谅清有嘉实兮江南之人羌无以异兮防独处廓岂不可召兮层台累榭静而可乐兮王孙兮归来无使哀江南兮
　　梅花赋　　　　　　　　　　【宋】杨万里
　　绍兴四祀惟仲之冬朝暖焉兮似春夕凄其兮以风杨子平生喜寒而恶热亦复重裘而厚幪呼浊醪而拍浮嗔麟定之未红已而月漏微明雪飞满空杨子欣然而叹曰举世皆浊滕六独清举世皆暗望舒独明滕也挟其清而不洿终嵗遯乎太阴之庭舒也倚其明而不垢当昼閟其广寒之扃葢工于相避而凝于不相平也今夕何夕惠然偕来皎连璧之迥映蹇欲逝兮裴徊吾独附冷火而拨死灰顾不诏二子之咍乎爰策枯藤爰蹑破屐登万花川谷之顶飘然若絶弱水而诣蓬莱适羣仙拉月姊约玉妃醼酣乎中天之台杨子揖姊与妃而指羣仙以问焉曰彼缟裠而侍练帨而立者为谁曰玉皇之长姬也彼翩若惊鸿矫若游龙者为谁曰女仙之飞琼也彼肤如凝脂体如约素者为谁曰泣珠之鲛人也彼肌肤若氷雪绰约若处子者为谁曰藐姑射之山之神人也其余万妃皓皓的的光夺人目香袭人魄问不可偏同馨一色忽一妃起舞而歌曰家大庾兮荒凉系子真兮南昌逢驿使兮寄逺耿不归兮故乡歌罢因忽不见旦而视之乃吾新植之小梅逢雪月而夜开
　　古梅赋【有序　　　　　　　　宋】呉龙翰
　　余家有古梅突兀富饶之旁枝榦连理而茂先曾伯叔大父聮武巍科曾大父尝作连理梅赋以见意余诗人也与梅为胶漆交梅而至古标格愈不凡敬依韵扁吾窝因为之赋其辞曰
　　忻故园之古梅兮灿瑚之宝树悬瑶台之明月兮的皪琼花玲珑玉蕊矧鹣比翼乎铁榦兮乃连理而荐瑞顾此杈枒兮其仰斯逆其偃斯醉其髙斯达其低斯跂鹤膝峥嵘切切交峙蛟背突兀奔腾之势或横枝照水如纫兰之湘累或半树粘雪如餐氊之汉使或荒山冲寒孤根回暖如采薇孤竹君之二子烈士忼慨羇臣顦顇茹铁筋骨镂氷肠胃乃导引其形躯兮如雾拥而云垂如鸿飞而虎踞故能曜其夜鹤之骨而枯其秋蝉之蜕也若余者与伊纳交庐其旁诏弟读书对亲奉觞呼吸清寒咽嚼清香而庶几泻吟笔之琳琅者乎
　　红梅赋　　　　　　　　　　【元】袁　桷
　　闲闲羽仙朝归绛都氷渟雪峙湛焉澄居寒圭之微影察众芳之荣枯草藏荄而永閟木脱叶以无徒彼阴阳之眇密曷能返乎虚于是天回景温机抉促吉云丰融美虹纚属睠炎洲之嘉植淟乎其忍此垢浊也俨蕊珠之扬灵贮初服于太素沐九芒之粹精蟠翠气以内防赪容耿以自持兮抱冲密而莫吐衣赤霜之羽袍曳文锦之灵佩弃明月之寒珰缀飞琼以为琲匪徇色以自夸表昭质之莫昧凛世坌之如焚赩微愠以却背惟深根固蔕之不可恃兮将求化以养晦繄炜炜之滑稽惧夫恶朱者之见毁鹄日浴以鷇离鹤舞丹而希寿念形色之莫践徒变幻以售万籁凝寂穆然长思绚此的皪申之以辞辞曰貌充心明道之腴兮葆光罙贞慎徳枢兮渥丹自持惟受初兮不烁不腾莫可渝兮时至神完吾其敷兮吾其敷兮物莫与俱兮
　　梅赋　　　　　　　　　　　【明】徐　渭
