<!-- { "loadSidebar": true } -->
　　蓉之精猎蕙草离秦蘅槩新夷被荑杨回穴衡陵萧条众芳然后徜徉中庭北上玉堂跻于罗帏经于洞房乃得为大王之风也故其风中人状直憯凄惏栗清凉増欷清清泠泠愈病析酲发明耳目宁体便人此所谓大王之雄风也王曰善哉论事夫庶人之风岂可闻乎宋玉对曰夫庶人之风塕然起于穷巷之间堀堁扬尘勃郁烦寃冲孔袭门动沙塸吹死灰骇溷浊扬腐余邪薄入瓮牖至于室庐故其风中人状直憞溷郁邑殴温致湿中心惨怛生病造热中唇为胗得目为防啗齰嗽获死生不卒此所谓庶人之雌风也
　　风赋　　　　　　　　　　　【晋】湛方生
　　有气曰风出自幽冥萧然而起寂尔而停虽宇宙之宏逺儵俄顷而屡经同神功于不疾等至道于无情胡马感而増思风母殒而复生起惨冬之潜蛰达青春之勾萌因严霜以厉威顺和泽以开荣故君徳喻其靡草风人假以为名及其猛势将奋屯云结阴洪气郁怫殷雷发音勃然鼓作拂髙凌深天无澄景岭无停林六鶂为之退飞万窍为之哀吟亦有飘泠之气不疾不徐飗飗微扇亹亹清舒王乔以之控鹤列子以之乘虚若乃春惠始和重褐初释遨步兰臯游眄平陌响咏空岭朗吟竹柏穆开林以流惠疎神襟以清涤轩濠梁之逸兴畅方外之宜适
　　风赋　　　　　　　　　　　【晋】陆　冲
　　爰太之遐始惟浮沉之剖分详乾坤之至徳莫风气之独尊配无形于大象化万品于烟煴释凝润于黄壤降霈泽于苍元生无常域潜无定栖擢昧聚发寻虚散归肆六合以骋迈括毫毛而徘徊引沈性于未萌挫发形于已就宣刚柔之流化导四气之灵若乃祝融司节炎精赫奕敛朱唇而长啸承音响而来薄猥熻熠以盈扉冽纒緜以结幕九域荡揺区宇挥霍
　　拟宋玉风赋　　　　　　　　【齐】谢　脁
　　起日域而揺落集桂宫而送清开翠帷之影蔼响行佩之轻鸣扬淮南之妙舞发齐后之姸声下鸿池而莲散上雀台而云生至于新虹明歳髙月照秋晬仪乃豫冲想云浮邹马之賔咸至申穆之醴已酬朝役登楼之咏夕引小山之讴厌朱邸之沉邃思轻举而逺游骕骦之马鱼跃飘□车而水流此乃大王之盛风也若夫子云寂寞叔夜髙张烟霞润色荃荑结芳出幽磵而泉冽入山戸而松凉眇神王于丘壑独起逺于孤觞斯则幽人之风也
　　风赋　　　　　　　　　　　【唐】郑磻隐
　　惟兹风之兴寂独妙而无形托万物以成象随八卦而立名大则宇宙普洽小则纤毫必经翕翕习习清清泠泠排春树而如动带秋蓬而似轻所以炎清顺夏劲厉随冬入金縢而彰圣道通兰台而表雌雄飘玉蕊于浓草零圭叶于衰桐吴范于帷内御列子于空中尔乃下振方舆上飞圆盖懐壮士之适秦悦髙皇之还沛乍靃靡于众卉时飕飗于丛籁若乃乘陵髙迥出入幽微揺寳钗于云髻动环佩于罗衣飘游丝以阴映舞轻雪以零飞铜乌迎而回翼胡马听而思归乍来复徃有声无象惊尘则白日昼昏卷雾则珠星夜朗萧瑟长松之下嘹唳髙楼之上送夕鼓而传音埽晨钟而成响出幽巷而揺拂击华堂而清敞浸淫迁延散漫聮緜送清声于琴上落细粉于牕前乍卷通天之雾时飘覆水之烟勃起则大木斯拔暂息则洪波肃然或动或静时来歘失聆之兮有闻察之兮无质形乃虚无体兼散逸虽含毫而搦管岂神仙之能述
　　云上之仙风赋　　　　　　　【梁】陶景
　　缥缈遥裔亘碧海而飏朝霞凌青烟而薄天际出龙门而激水度葱关以飞雪于是汉区动御月轨惊文浮虚入景登空泛云一举万里曽不浃辰此列子有待之风也若乃緜括宇宙包络天维周流八极回还四时气值节而动律位涉防而离箕徒见去来之绪莫测终始之期此太虚无为之风也
　　风不鸣条赋【以扇微和于五　　唐日之为韵】阙　名
　　柔条之杪兮低垂和风之起兮舒迟极柔而动揺斯易至和而音响则遗习习兮便人顺以防也嫋嫋兮不紊黙而识之风自南而薰条可结如线气引容裔色揺葱蒨穆若无闻蠢然可见中林静拂宁喧许子之瓢圆叶孤翻似动班姬之扇霁景相煦芳尘共飞条冉冉以顺动风徐徐而表微荡弱质以婀娜视之若有播清飚之溥畅听之则希观其谷兴隧出匪徐匪疾彼条畅而无声信木讷而可匹此焉表瑞既偶圣于万年于以应期恒不违于五日荏苒虚徐条风相于将坠而复举若卷而还舒契彼无言静入桃蹊之上示诸有徳潜来草偃之余细影中糅浮光上透示诸扇其微和岂将摧其独秀谐清净之理助发生之风如以讽俾圣教以无私条若以调配乐和而不奏飘以长逝翛然遂多煦大块而爰发泛柔木而惟和髣髴兮还同转蕙寂寥兮无挠静柯道合知微时方太古嫋其长而轻飏含其和而不吐暗起军营之柳取象于衔枚潜飘清庙之松同和于土鼓彼化鹏抟于九万此至人御于十五与夫不明之道兮曽何足数
　　风不鸣条赋【以天下和平　　　唐则如此为韵】陈　章
　　风之起兮不触而行条之应兮有动无声察微祥于生植表静理于承平轻揺而晓露初滴暗袅而春鸠转鸣入杨园而若舞拂花迳而如迎寂兮寞兮自南自北其去莫止其来可测方萦仙树万年之影稍垂爰报圣时五日之期不忒长养资于皇化沉潜契乎徳似有心于松柏之内上下依依类无言于桃李之间徃来黙黙嫩叶随转柔荑共舒飏丝光于空际惹絮影于春余听莫得闻讶繁柯之蔑尔视之不见惊叠萼之攒如倐自迩而通遐俄起彼而集此顺八方之若有若无调四序之宜时止则止由是轻才偃草细不扬波异秋吟之摧木同春扇于微和均习习之容宁比夫空穴而至絶萧萧之响谁谓其髙台则多散漫千林翺翔九野修通匪乱于疾徐溥畅必齐其髙下含其光也亦类于人焉静以化之乃符于王者片尘靡惊于厚地羣籁皆息于晴天对翩翩之鹖鸟任嘒嘒之鸣蝉感之深殊桂鸣于秦树害乎物鄙禾偃于周田我国家化将时茂徳与风传伫见倾梧之后栖仪凤于君前
　　快哉此风赋【有序　　　　　　宋】苏　轼
　　时与吴彦律舒尧文郑彦能各赋两韵子瞻作第一第五韵占风字为韵余皆不録
　　贤者之乐快哉此风虽庶民之不共眷佳客以攸同穆如其来既偃小人之徳飒然而至岂独大王之雄若夫鹢退宋都之上云飞泗水之湄寥寥南郭怒号于万窍飒飒东海鼓舞于四维固以陋晋人一吷之小笑玉川两腋之卑野马争飞抟羽毛而汗漫应龙所处作鳞甲以参差
　　东风解冻赋【以立春之日氷　　唐冻销释为韵】韦　充
　　三阳布万物新摄提建月勾芒御辰惟东风之解冻明下土而知春于是嗣木徳游水濵坼涸冱开奫沦始自震而发迹终习坎而成仁原夫其始也出大块乘新律度晴川经暖日积习习之淑气散峩峩之素质顺流而委想银河之渐倾逐吹以分讶瑶池之渐失飘然既至飒尔攸兴潜融积溜暗断轻氷自太蔟之气生功因入律悦中流而瓦解声若裂缯不疾不徐如考如击动轻澌于皎洁上游鳞于碛砾未分苹末疑冯夷之剖蚌胎稍辨波心若荆山之流玉液意同攻陷势若刳剔何虎啸之威方微信狐疑之心已释羊角既止蝉翼潜销表一歳发生之当三春啓蛰之朝鼓怒斯至徘徊遽飘圆折之时初疑破镜乱流之处尽若回潮斯以见寒暑不推迁屡急何一气之自噫信百川而皆及导仁为煦决滞之义则深以徳而和陷坚之功斯立当其晴流渐泮丽景初驰飘忽既及凝滞无遗状晓河云卷之初忽其明矣若太素气分之际难可辨之是知天地既春欣荣者众将以遂于羣性不独释于积冻然后驱飞防命羲仲俾风日之可游冀临川而必中
　　南风之薰赋【以悦人阜财生　　唐物咸遂为韵】张正元
　　昔者南风和醇明徳维新创五法而配夏感万物以如春不然者防何以得为典乐舜何以尊为圣人者哉其风乃周流遐裔荡涤庶物廓宇宙以澄清屏腐余之伊郁故表太平之至理卑寰宇之无咈也且顺而随时曰防气之相感曰咸合之宁间于幽林旷野散之何啻乎万壑千岩当其南正司辰朱明应节我风在徳何以验乎枯桑我风在仁何必于空穴物既斯悦薰不在乎噐人奚以钦物莫能同叶不在乎兰人何以结知执徳不回嘉祥有开始斯人之解愠倐仪凤以员来有孚颙若至徳休哉足以成天下之务畜天下之财今国家以义为利知风之自实皇猷之穆穆因皇道之易易竹帛之功斯在丝桐之音不坠夫如是未有灵瑞之不臻生成之不遂者也宁与夫蓬振尘惊飕飗凄清或败物者有坠或中人而丧精未若我皇内协正徳外和厚生在乎野而草自偃入乎林而条不鸣是则良哉元首克洽九有仰南风兮何翕尔而纯和幸得咏时康与俗阜南风之薰赋【以悦人阜财生　　唐物咸遂为韵】吴仲舒
　　歌南风之薰兮肇自前烈美凯风以时兮流乎俊哲澹澹荡荡生乎无间馥馥微微播于有截故功成作乐而上下昭著治定制礼而君臣有别吾亦乘日月之至明致中和之令节言而履之万国称庆动而法之千寮胥悦此所谓规模帝舜慰洽吾人操五弦之琴而八风从律征三代之乐而六气平均使天下霈然而有感穷海外飒尔而知春至于传之永久垂之不朽可以动萌芽可以荣林薮薰风之有徳也使国富以人安薰风之有惠也使时和而俗阜若乃燠佳气兮允塞埽祥烟兮乍开早绽青门之柳先惊上苑之梅晦入阳春之曲潜吹玉管之灰此亦韶年之丽景况有顺时而丰财或披襟而乍对或临水而轻拂承长养则芳气袭于一人阐煦妪则膏露霑于万物斯以发号施令前规后监三农以之协洽兆人以之无咸如此则典礼备麟凤至吾道不乐兮发身有时薰风自南兮万物咸遂物本无情因时而生百姓日用而不觉五音歳兆于未萌傥髙飚之借便顺下风而长鸣
　　南风之薰赋【以悦人阜财生　　唐物咸遂为韵】李夷亮
　　时之和兮道之至披南风兮舒以肆发于地鼓万物以生成登于天叶三光而能粹岂不以律有度而感应乐无声而大备郁郁也从四气之攸分熙熙然见羣芳之已遂若乃涉维夏背芳晨烝人巳乂率土惟淳云物必书识烟霞之改旧君臣有礼知动植之懐仁符化越洪钧式观风于我后终解愠于吾人伊昔虞帝君临忧劳是切将纳隍为己任垂大训于前烈援琴写操知庶政之惟和负扆居尊俾含生之是悦然后泽及幽岩九区克咸气扬湮郁四海无咈且攸叙于彛伦故无遗于一物国家敬授惟明稽古作程式宣其和以厚其生是以东作之勤不遗于帝力南风之咏屡起于皇情亹亹多士茫茫万有犹偃草而咸若沐薰风之自久惟徳斯硕惟财孔阜
　　南风之薰赋【以悦人阜财生　　唐物咸遂为韵】李　叔
