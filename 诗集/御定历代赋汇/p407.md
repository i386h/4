<!-- { "loadSidebar": true } -->
　　有矮石榴其髙倍尺中讼庭俪戒石访诸走胥云非封植忽此生荣三传嵗歴密叶如葢繁条如织葳蕤下垂疲软无力缃苞贮露累累仄仄下人俯视顚本可识雀愧卑栖而不肯集兮故啾唧以矫翼偃偃盘盘若屈若郁纫纫结结非曲非直榦不足攀隂不足息夫何挺质之可惑邪意为异与为妖与人以为异我不知其异曰殊众人之类类人以为妖我不知其妖曰乖众木之翘翘然而不生樊圃台榭游观之所产兹堂下其有以警而有以覩因形笺义庶将有补当革蔓衍之多枝无若輭柔之不举勿俾苞苴之流行勿使吏氓之轻侮勿淟涊以自抑勿犹豫而失处勿阘葺以接卑勿上下之不抚夫如是则异也妖也固弗取维戒惧斯主
　　蒲桃赋【有序　　　　　　　　魏】钟　会
　　余植蒲桃于堂前嘉而赋之命荀勗并作
　　美乾道之广覆兮佳阳泽之至淳览遐方之殊伟兮无斯果之独珍托灵根于圃植昆山之髙垠緑叶蓊郁暧若重隂翳羲和秀房陆离焜若紫英乗素波仰承甘液之灵露下歙丰润于醴泉緫众和之淑美体至气于自然珍味允备与物无俦清浊外畅甘旨内遒滋泽膏润入口散流
　　右史院蒲桃赋【有序　　　　　宋】宋　祁
　　癸酉之仲夏余受诏修书寓于右史院防绎多暇裵回堂除有蒲桃一本延蔓疎瘠垂实甚寡余且玩且唶以为省戸凝切禁廷敞闲人不夭摧禽不栖啄与平原槁壤有间匪灌丛宿莽所干而条悴叶芸不为时珍何邪得非地以所宜为安根以屡徙为危封植浸灌信美非愿因为小赋代其臆对云
　　昔炎汉之遣使道西域而始通得蒲桃之异种偕苜蓿以来东矜所从以至逺遂徧殖乎离宫去葱雪之寒乡托崤函之福地并万宝以均载歴千古而舒粹玩之可使蠲烦食之足以平志不由甘而取坏廼因少而获贵鄙柚苞之轻侻贱蔗境之尘滓粤何人斯殖我于兹托深严之秘署切轇轕之文榱培孤根以膏壤引柔蔓乎标枝泉石渠以蒙浸露金茎而并滋布凉影于月宫猎重葩于禁飔蔽风庐之岑寂隠肃唱而逶迟彼得地而逢辰宜欣欣以茂遂奚敷华而委质反惨惨而兹瘁乏磊砢于当年让纷华于此世是必野荄非曽掖之玩菲实异太官之味困枳橘之屡迁叹匏之徒系亦犹郁栁有性不愿桮棬之华海鸟取容非荣觞酒之馈胡不放之岩际归之垅隂上敷荣于樛木外结庇于缁林蒙烟沐雾跨野弥岑丰茸大徳之谷栖息无檎之禽保深根以庇本诫繁实之披心穷天年以善育奚斤斧之可寻乱曰阶药衒华堂萱争丽枝以万年为名木以五衢称瑞是皆托中涓以进孰荷钩盾之为地结赏心以自如非孤生之所冀
　　植橘赋　　　　　　　　　　【魏】曹　植
　　有朱橘之珍树于鹑火之遐乡禀太阳之烈气嘉杲日之休光体天然之素分不迁徙于殊方播万里而遥植列铜爵之园庭背山川之暖气处朔之肃清邦换壤别爰防防生处彼不雕在此先零朱实不御焉得素荣惜寒暑之不均嗟华实之永乖仰凯风以倾叶冀炎气之所怀飏鸣条以流响希越鸟之来栖夫灵徳之所感物无微而不和神葢幽而易激信地道之不讹既萌根而弗榦谅结叶而不华渐化而弗变非彰徳于邦家拊微条以数息哀草木之难化
　　橘赋【有序　　　　　　　　　晋】潘　岳
　　余斋前橘树冬夏再熟聊为赋云尔
　　嗟嘉卉之芬华信氛氲而芬馥既蓊葺而萎蕤且参差而橚矗已郁郁而冬茂亦离离而夏熟至如广命宾客歴览游观三清既设百味星烂炫熀乎玉案照耀于金盘故成都美其家园江陵重其千树既见称于陆言亦标名乎马赋
　　橘赋　　　　　　　　　　　【梁】吴　均
　　増枝之木既称英于緑地金衣之果亦委体于玉盘见云梦之千树笑江陵之十兰叶叶之云共琉璃而并碧枝枝之日与金轮而共丹若乃秋夜初露长郊欲素风赍寒而北来鴈衔霜而南渡方散藻于年深遂凝贞于冬暮
　　瑞橘赋【有序　　　　　　　　唐】李徳裕
　　清霜始降圣上命中使赐宰臣等朱橘各三枚葢灵囿之所植也臣伏以渡淮为枳由地气而不迁吹谷生黍信阳和之有感昔汉武致石榴于异国灵根遐布此西域柔服之应也魏武植朱橘于雀园华实不就乃吴人未格之兆也考于前史昭晰可知岂非天地同和羣物效祉去蛮夷之陋获近太阳感王化之威更承膏露草木尚尔况乎人心汉宣帝宫馆山泽意有所感必使近臣赋之臣幼学为文忝列枢近敢稽首而献赋曰美南州之嘉树受烈气于炎徳固一志于殊方遂不迁于上国贞枝凝碧蔚湘岸之夕隂华实变黄动江潭之秋色杂丹枫于溪畔映緑篠于岩侧翡翠以之列巢鹓鶵于焉栖息虽同霑于雨露窃自得于雕饰终获誉于皇明岂因人之羽翼感大钧之独运输造化之力思六合以同风采孤根而移植播元气以茂育谅英灵之不测逮乎霜飞文囿风落秦川金茎炫熀于朝日玉树青葱于霁天峩方壷之翠岛列灵沼之清涟上蔚柽松下秀荪荃赩朱草与屈轶华紫芝与宾连灵卉必植而嘉橘在焉碧叶独润金衣更鲜天汉之华星焜燿阆风之珠树粲然香若团于野露色疑炫于江烟既而大官献新奇果列筵非厥包之自逺何菲陋之莫传树隠方塘比丹萍之初实盘映皎月与赤瑛而共妍东鄙孤臣谬尘三事既乏和羮之用犹霑可口之味并食不割窃愧晏婴之知捧之以拜重感桓荣之赐度不朽于雪霜永酬恩于天地
　　洞庭献新橘赋【以湖海清和逺　唐人修贡为韵】可频瑜
　　洞庭之逺兮亘全椘而连巨吴路悠悠以穷塞波淼淼而平湖逺国之奥壤中华之外区风土所宜兮四方各异珍果斯出兮诸夏或无至于白商谢律改风落瑶林寒生穷海枇杷落而将尽荔枝摘而不待然后浮香外散美味中成照斜晖而金色带晓润而霜清圆甚垂珠琪树方而孰可味能适口玉果比而全轻在禹贡非他于周制则那充厥包于林下发使者于江沱襄橙不得而杂楚柚不得而和所献者皆叹其美所贵者不以其多嵗峥嵘而已晚路崎岖而自逺齐万物以坌入离本枝而不返其价可重其味可珍固緑蔕而未变施素锦而犹新若夕发于南国已朝奉于北辰匪雕餙以自媚实羽翼以因人献芹者既非其匹敌献桃者何足以等伦岂比夫江北则枳江陵则洲随樝棃而莫遂备职贡而无由同硕果而已矣望君门兮阻修美哉植物斯多结实兮众斯橘也栽则隔乎淮浦生则主乎云梦独专美于当今及嵗时而入贡
　　洞庭献新橘赋【以湖海清和逺　唐人修贡为韵】仲子陵
　　皇帝垂衣裳而治万国舞干戚而来九区包之橘柚至自江湖嵗以为常知方物之咸有时而后献表庭实之何无本其来则风秋洞庭霜落寰海元侯布敎下吏旁采碧林冬生大小异名已去霜蔕初辞緑茎然后盛以潇湘之竹束以江淮之菁背楚塞以西走望秦云而北征上方端想黙深居穆清扇鸿钧而不宰张大乐而无声阅彼要荒之贡得斯华实之英乃眀四目乃停九歌朱绂方来以彰其道泰硕果可食以表其时和时和在乎务本道泰在乎柔逺一果熟知百果之不荒一方来知万方之未晚橘之名也则珍橘之熟也惟新越彼千里献于一人丹其实体南方之正酸其味含木徳之纯足以附荔枝于末叶遗槟榔于后尘然出自荒陬升闻莫由烟波无巳嵗月空流岂知夫湮沉可逹职贡可修辞草泽以孤往入金门而见收物之因人也其则以众人之象物也岂不或中傥草木之可俦希成名于入贡
　　柑赋　　　　　　　　　　　【宋】谢恵连
　　嘉寒园之丽木美独有此贞芳质葳蕤而怀风性耿介而凌霜拟夕霞以表色指朝景以齐圆侔萍实乎江介超玉果于昆山倾子节兮湘之区承君玩兮堂之隅濯雨兮冐霜长无絶兮芬敷
　　枣赋　　　　　　　　　　【晋】傅　
　　有蓬莱之嘉树植神州之膏壤擢刚茎以排虚诞幽根以滋长北隂塞门南临三江或布燕赵或广河东既乃繁枝四合丰茂蓊郁斐斐素华离离朱实脆若离雪甘如含蜜脆者宜新当夏之珍坚者宜干荐羞天人有枣若出自海滨全生益气服之如神
　　枣赋　　　　　　　　　　　　陈后主
　　芳园列榦森梢繁罗蕊余茎少叶暗枝多复有奇树风间临月入夜影来未若丹心美实绛质嘉枝齐水华浮郑都彩垂鸡心日映羊角风吹羞金盘于氷水荐玉案于深杯此欢心之未巳方梦肠而屡回
　　茱茰赋　　　　　　　　　　【晋】孙　楚
　　有茱茰之嘉禾植茅茨之前庭歴汉女而始育阅百载而长生森蔓延以盛兴布緑叶于紫茎鹑火西徂白藏授节零露既凝鹰隼飘厉攀紫房于纤柯缀朱实之酷烈应神农之本草疗生民之疢疾
　　木赋　　　　　　　　　　【宋】何承天
　　美中州之嘉树表闲冶之丽姿结灵根以诞秀倾朝日以扬辉擢丛柯之冉冉布翠叶而葳蕤惟兹木之在林亦超类而独劭方朝华而繁实比沙棠而有耀当大厦之方隆愧微榦之纤挠岂隠朴以幸全固呈才而不效离用众而获宁永端巳以励操愿佳人之予投思同归以托好顾衞风之攸珍虽琼琚而匪报
　　槟榔赋【有序　　　　　　　　明】黎遂球
　　槟榔生于海外予粤人喜杂蒌叶蚬灰嚼之婚姻之约以表结言客粤者每不谙食且资嘲笑然攷食槟榔不惟予粤人也晋刘穆之微时尝造妻家已食毕求槟榔妻兄弟曰君尝苦饥何用此物及任丹阳尹召妻兄弟以金盘贮槟榔一斛赠之然则往故吴俗所贵何以云然予读书之暇作赋争之
　　美嘉实之贞烈含文采于炎方榦亭亭而直上枝扶举而疎张渉南海以流望见团葢之彷徉摘鲛人之明珠犹什袭而锦装牵异卉而荐叶朋翡翠于越裳准削以成瓣或如钱而掷筐疑獭髓与玉屑并资嚼而得浆拟漱石而砺齿胜含脂以为容于是集良耦邀上宾进鲤尾献猩唇调甘选脆嘉澹雪醇龙华代烛鸡人迟更觞羽倦而既醉徳味饱乎大烹却易牙而不顾视杜康以逡廵并牵裾与捧袂见微诚于华巾结方胜以象物翅则蜨而首螓香俨含乎鸡古液半饮而霞蒸酌腑脏之损益导元气以降升是以靡俗不珍无时不宜托吉士以为友比白茅而包之指摽梅以兴感伫斯焉之相遗陈果以穿鍼悬艾虎而续丝匪一端以调笑即怀袖以寄怡在凝寒而拥背或立月而露滋忽温霭而如醺惟丹丸之馥颐彼啮唇与唼舌乐并枕于低帷畅同心之兰言相吞吐而气佳笑贞士之苦节采松实而縁阿分藜藿之我安适晚食而婆娑咏素餐以不怍歌无酒而可酡从乐饥于衡门亦囘味以旨多况鼎养之罗列侑退食而委蛇
　　赋【有序　　　　　　　　　魏】刘　桢
　　在曹植坐厨人进植命为赋促立成其辞曰
　　布象牙之席薰玳瑁之筵凭彤玉之几酌缥碧之樽三星在隅温风节暮枕翘于藤流美逺布黄花炳晔潜实独着丰细异形圆方殊务扬晖发藻九采杂糅厥初作苦终然允甘应时湫熟含兰吐芳蓝皮蜜理素肌丹瓤乃命圃师贡其最良投诸清流一浮一藏析以金刀四剖三离承之以雕盘羃之以纤絺甘逾蜜房冷亚冰圭
　　赋　　　　　　　　　　　【晋】陆　机
