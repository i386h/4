<!-- { "loadSidebar": true } -->
　　嘉灵禽之擢秀资品物以呈祥含金精于兑域体耀质于炎方风海而作贡备黼黻以成章绣领绮翼红衿翠裳饰以朱紫间以黄碧鸡仰而寝色金鵞对以韬光亘万里之重阻随四夷而来王既逾岭以自致亦凌江而逺翔开神情之聪辩发枢机而抑扬粤惟上圣先天成命在万物之毕覩举四海而咸镜仁沾草木信暨翔泳咨此鸟之来仪亦摄生而遂性辩方物于圗象具灵表于言咏酬对清敏发吐祥正实靡靡而可悦虽喋喋而无竞徘徊阿阁容与堂皇背风云之遐路承日月之休光聴箫韶之逸响味椒掖之余芳更无叹于罗罻终懐恩于稻粱齐鹏鷃于一指属鹓雏而两防翠融孔质鸿鶱鹗跱应舞节以鸾回慕知来而鹊起先假道于朱咮方徐行于绀趾配六象以表徳参四灵而效祉庭开雾夕景浄霞空乍褰珠网始出金笼逰万年于木末翫四照于花丛窥仙盘而饮露登井干以承风懐故乡之逺思恋羇雌之旧侣望天衢以寄声托归飞而延伫不假物以自卫必任真于出处以薄伎而见知亦无忧于鼎俎不违道以饰智故忘情于所语岂止往来丹陛周旋玉除悦芝英之靡爱蓂荚之扶疎将以整六翮而遐逝望一举而冲虚希九成之兆吉觊七日以传书时光华而始旦歳蹉跎而遽晚彼鴈与賔鸿违风霜而未返嗟衔芦以避缴恨日暮而途逺羡嘤嘤之好音独迁乔于上苑仰上林之爽垲袭昆阆之重规实神秘之栖息萃羣飞之羽仪翔灵囿逰天池翳丛薄泛涟漪况能言之擅美冠同类以称奇奉皇恩之亭育将谢生而莫施惟一人之有庆愿千载其若斯
　　鹦鹉赋【有序　　　　　　　　元】张养浩
　　亳州人来云张庭美赋鹦鹉者三切念祢衡之后一犹难继矧其三乎近乃获其文读之其属辞比事摹冩形态殆无余蕴丽则丽矣然未及扩而充之以禆世教以厚民风以规多口故余复为赋此用竟其义云
　　维羽族之三百为号异而靡同最其口之甚者举推此为长雄韵笙簧于寸舌文锦縠于眇躬形虽侪夫禽鸟实兼人之慧聪缓呼之而辄应佯叱之而敛踪闻市曹之众咻亶无一而不通时拟声以切效每惊稚而骇翁原夫天之生物羌一气之所钟惟人焉为至灵故亲孝而主忠嗟他类之蠢然由秉受之失中或本下而末上或足横而首纵或语焉而弗荅或挽焉而莫从胡于兹而独异以能言而防功非前身为秦仪定隋陆之两公世繇是而珍畜遂饵致于金笼欲求出而无计徒幽恨之塞胷尚不悟其阶祸犹言巧而语工尝闻善防者必溺乎水善射者必伤乎弓善饮者必中其毒善辩者必受其殃于戏吾始以汝为人之亚今乃知其至痴且拙而防也夫谨尔出话诗人所以美武公也仁而不佞圣门所以赞冉雍也驷不及舌子成所以见惜于子贡也惟口起羞傅説之所以谏髙宗也至于语云欲讷书载兴戎礼垂难悔易着乃穷汉史有啬夫上林之鉴周庙有像人缄口之铜佛至慈而好生亦设犁舌之狱于幽壤天至髙而莫犯犹有翕箕之星于太空凡此者皆所以明慎黙之为多福而御人捷给之为极凶也且白圭有玷可磨可砻斯言一失辱盈四封故伤人则过于戈矛之刄害巳则足为祸患之弓自古坐视败亡者何可枚举而汝曾不闻之又何聋哉韩非自毙于説难蔡泽竟挫于谈锋知伯氏以才佞而家无炊火国武子以亢直而身不见容韩生以沐猴而怒项羽王堕以鸡狗而忤董龙张敞以私语而诛絮舜曹操以毁谤而戮孔融伯宗见让于家室贺敦贻戒于儿童其他若太史司马中郎蔡邕祢衡许攸康韩博之徒于事无益咸祸之逢汝茍恣而不戒旦莫必将复见噬于武氏防贵之虫也于是陇禽闻之若戚焉而不为欢悰者良乆余亦归而假寐有客见于朦胧绿兮其衣金焉其瞳趾玉而碧吻钩而红且跃且舞来前以告仆曰吾非不知枢机之不宻无以善始而令终然造物者赋余以如是之性胡能废而弗庸感子言之我厚拜子惠之我隆君其反而自律吾何预于民风于是余乃蹶然而兴蘧然而悟悄四顾其无人而耳根犹彷佛余韵之雝雝
　　白鹦鹉赋【有序　　　　　　　宋】顔延之
　　余具职崇贤预观神秘有白鹦鹉焉被素履性温言达九译絶区作玩天府同事多士咸奇思赋其辞曰禀仪素域继体寒门貌履而被洁性既养而亦温虽言禽之未品妙六气而尅生往秘奇于鬼服来充美于华京恨仪凤之无辩惜晨鹥之徒喧思受命于黄髪独含辞而采言起交河之荣薄出天山之无垠既达美于天居亦俪景于云阿渐惠和之方渥缀风土而未讹服璅翮于短衿仰梢云之曾柯觊天网之一布漏微翰于山河
　　白鹦鹉赋【以容日上海孤　　　唐飞色媚为韵】王　维
　　若夫名依西域族本南海同朱喙之清音变绿衣于素彩唯兹禽之可贵谅其美之斯在尔其入翫于人见珍奇质狎兰房之伎女去桂林之云日易乔枝于罗袖代危巢于琼室慕侣方逺依人永毕托言语而虽通顾形影而非匹经过珠网出入金铺单鸣无应只影长孤偶白鹇于池侧对皓鹤于庭隅愁混色而难辨每知名而自呼明心有识懐恩何极芳树絶想雕梁抚翼时衔花而不言每投人以方息慧性孤禀雅容非饰含火徳之明晖被金方之正色至如海燕呈瑞有玉笥之可依山鸡学舞向瑶镜而知归皆毛羽之伟丽奉日月之光辉岂怜兹鸟地逺形微色凌纨质彩夺缯衣深笼乆闭乔木长违倘见借于羽翼与迁莺而共飞
　　白鹦鹉赋【以容日上海孤　　　唐飞色媚为韵】阙　名
　　稽圣人之遗文懿珍禽之不一彼善言之灵鸟孕聪明以自逸苞火徳之奇姿诞金方之素质匪含章以就殒故逺时而袭吉怜碧山之孤髙恃荣松之蔽宻传众音于清吹凝白华于皎日由是既饮既啄载留载飞触云网以摧雨闭雕笼而见归岂不由蓄素姿以罗患懐海隂而遂违虽失羣以伤指亦顺人而可依登玉架觇朱闱茍安性以知乐每求荣而自微雪肤皎晶摈池鸥之光洁霜毛莹浄夺轩鹤之清辉且其翔不防止居必任侧莫厌传弄岂惊抚拭狎君子之光仪逺虞人之网弋感珍念而矜眷托恩驯以栖息而爱其丰姿氷华全体玉色匪鹓彩之争妙何众禽之比徳呼名自应隔罗幔而飞来教语半成学美人之渐逼故对绮琴而倾聴上金屏而敛翼防正平之翰藻应司空之宠识夫黙者动之所求洁素者黙之攸尚矧聪性以受絏悲惠心之为亮抗幽意于霞表羡髙俦于海上彼不材兮见留此能言兮何妄或曰物恶近以招累理贵逺而无凶虽道形以取美独抱清而不从岂知夫善生者托人以逺害能夀者辅徳以自容是以承君子之恩渥独防幸以遭逢者也
　　白鹦鹉赋【以容日上饰孤　　　唐飞色媚为韵】郝名逺
　　珍禽生矣于彼南域禀离宫之淳精得金方之正色明而且慧聪而多识虽羽族之殊流与人智而同徳懿其霜毛雪毳鲜襟皓臆明眸珠朗脩趾赪饰理翮整翰仰云路而翻飞自迩陟遐托风林以栖息及夫出层峤集髙松刷劲翼端丽容遇天网之四掩献君门于九重用能辞羣别类重译而至闭以雕笼处之丹地夫违忤则伤性常顺防以从人乖背则丧生不贪荣以求媚爰逰上都只影长孤懐好音而愿语每称名而自呼当其逾山越嶂万里遐旷常恐微躯毁全无妄岂知承曲成之惠渥奉君子之嘉贶朝食琅玕之实夜宿画梁之上而已哉顾慕多违自惜容辉梦乡山而欲恋思恩波而不飞独有邈乎长想忻然志逸效彼珍寳瑞我帝室坐使素乌恶彩白鹇慙质若炎洲之愁雾嘉长安之圣日信能言之见知接莺谷而同出
　　白鹦鹉赋【有序　　　　　　　明】王世贞
　　鹦鹉纯绿色以其喙红墨为雌雄见铁围山丛谈而白者红者五色者最不易得北户录桂海志皆称白者稍大于他鹦鹉冠有五羽若蘐华作轻黄色怒则尽张尾截如鸽外粉内蜜余从友人徐子与所见之果尔而灵慧秀俊依人可怜子与以余之喜之也举笼以赠而徴赋焉其视正平不能髣髴视延年摩诘或差有致耳猗西域之慧羽禀金方之淑润频迦授以仙音孟亏锡其美倘瑶池之托质何青鸟之传信冠拟蘐而三秀尾如鸽而偏俊若乃孕别雄雌喙分丹黑黑则片叶破霜丹则微苞拆白岂辨口之象人实灵心之天锡忽乎穿林闪银梭之透机舒而饮泉俨螺觞之承沥于是虞人怂恿以进罗射师屏营而却弩虽靡逃乎一目幸毋损其片羽强髣髴而就食中掩抑而思土块焉独处悄然私语彼越裳之遥使何异徳而并依此陇首之下俦复质是而文非出入珠罳夷犹紫微感异梦于司空受真经乎贵妃尔其性含雅驯度絶惊怒皓魄増辉飞霰夺素璧人出则一市尽倾玉奴入则六宫争妒何郎傅粉以清言杞妇被缟而悲诉偶失身于罝网遂长辞于林樾足何辜而见维翮奚妨而遭铩嗟半菽之示恩均辙涔以茍活顾壶氷以怜影临绮飔而扪舌乃有谢豹劝归仓庚和歌闻音似友辨字则吪彼栖鹇之濯濯或舞鹤之傞傞俨长狄之来鲁郊非族类其奈何是以絶念戎荒甘心谢庭借玉树以长栖顾瑶草而怡情啜三危之澄浆饭九光之秀茎愿得臣弇州之大鸟相与诵圣瑞于千龄
　　赤鹦鹉赋　　　　　　　　　【宋】谢　庄
　　徒观其柔仪所践赪藻所挺华景夕映容光晦鲜惠性昭和天机自晓审国音于寰中达方声于裔表及其云移霞峙霰委雪翻陆离翚渐容裔鸿轩跃林飞岫焕若轻电溢烟门集场栖圃晔若夭桃被玉园至于气淳体浮雾下崖沈月圗光于绿水云冩影于青林遡还风而耸翮霑清露而调音
　　红鹦鹉赋【有序　　　　　　　宋】梅尧臣
　　相国彭城公尹洛之二年客有献红鹦鹉笼之甚固复以重环絷其足遂感而赋云
　　蹄而毛翼而羽以形以色别类而聚或啸或呼逺人而处在鸟能言有曰鹦鹉产乎西陇之层峦巢于乔木之危端其性慧其貌安与禽兽异为笼槛观吾谓此鸟曾不若斥鷃之翻翻复有异于是者故得以粗论吾昔窥尔族喙丹而緑今览尔躯体具而朱何天生尔之乖耶俾尔为尔类尚或弗取况尔殊尔众不其甚与何者徒欲谨其守固其枢加以坚鏁置以深庐虽使饮琼乳啄雕胡以充饥渇铸南京饰明珠以为关闭又奚得于乌鸢之与鸡雏吾是知异不如常慧不如愚已乎已乎
　　红鹦鹉赋【有序　　　　　　　宋】欧阳修
　　圣俞作红鹦鹉赋以谓禽鸟之性宜适于山林今兹鹦徒事言语文章以招累见囚樊中曾乌鸢鸡雏之不若也谢公学士复多鹦之才故能去昆夷之贱有金闺玉堂之安饮泉啄实自足为乐作赋以反之夫适物理穷天真则圣俞之説胜负才贤以取贵于世而能自将所适皆安不知笼槛之于山林则谢公之説胜某始得二赋读之释然知世之贤愚出处各有理也然犹疑夫兹禽之腹中或有未尽者因拾二赋之余弃也以代鹦毕其説
