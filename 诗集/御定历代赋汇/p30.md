<!-- { "loadSidebar": true } -->
　　客有指白云而问于主人者曰山泽之隈沧海之湫滃然而升气虚以浮不足而行委蛇而风与水为偕匪蛟匪龙油然而兴伊谁蒸之沛然而雨伊谁注之御空而游谁其负之巻海而翻谁其怒之八表同昏谁其屯之一色晴昊又谁埽之乘风而驰姬满之八骏不能追也凝然而止刘秀之六军不能拟也填山隘谷风雨凄凄当是时也大块一气不知端倪怳然霁止干呈坤露于斯时也鳯翥鸾翔奇峰罗布映日而霞孰染其丹凝寒而霰孰结其丸变化俄顷不知其端若是者悬河之口长虹之笔不得而殚也子盍为我言之主人笑而应之曰子独不见夫水乎一之水一勺之多澄之为镜挠之为波渇者思饮垢者思涤渊之而清激之而白是岂足以尽夫水之迹哉迨夫天地之茫洋北溟之浩荡浸日月而不以为深载山岳而不以为广鹍鹏之所不至而舟檝之所不向百川注之而不溢尾闾泄之而不竭飓风振之而不揺太阳沸之而不热是以穷天地亘万古而不能磨灭者也而云实祖之子又不见夫风乎薰然南来百卉斯茂凄其西至悉斯以皱大王斯民有雌有雄觱发和畅有春有冬若是者岂足以尽夫风哉尔乃细入无内大充无限吸之而寒嘘之而温蓬然而起驰乎八极寂然而止不见其迹御寇之所御大鹏之所搏泠然而往倏然而还是其浩然而充乎两间者也而云实乘之且夫太阳之精其亘千里纬天而行周而成歳一北一南一寒一暑歳月日时由兹以起万物之生成二气之降升咸由于是尔乃入昧谷沦幽都载大地于一周出扶桑之东隅蒸水气而上征浮沆瀣于太虚此云之所以出渤澥起山谷而升天衢也请观夫五岳之巅四渎之濆水无日而不降云无旦而不兴恍惚变化纠错纷纭果孰宰而孰君之邪其有济于人也则为祥为庆时雨甘霖其有害于人也则为痴为瘴曰灾曰淫而云亦何尝容心哉言未既客矍然而起长跪而谢曰往者徒覩其形未究其理子发吾防至矣尽矣主人曰未也请为子歌之歌曰水为父兮风为马太阳蒸兮九之野出大壑兮浮苍天沛然而降兮油然而升去不知所归兮来不知所为倏而合兮忽而离乗吾车兮髙翔驾白螭兮骖鳯凰丰隆先驱兮应龙驭与尔游兮帝之乡
　　白云无心赋【以山川出云天　　唐实为之为韵】韦执中
　　英英白云合莫为质义则难究览之不一观其发虽有类于知机稽其理乃无心而自出盖造之潜运而神功之隂骘时止时行或徐或疾结自元气生乎羣山将离兮孰制而合既往兮孰召而还非欲恢自覆乎大荒之际焉知酌损不逾于肤寸之间徒见其纡余上汉缭绕飞天形不常而屡易居靡定而频迁谓变通之不倦将有志于必然斯乃生有于无假虚为实势乍分于逐火色暂渝于带日油油裔裔虽在空而可观杳杳防考攸往而无必触石苍野扬埃白泉不恒厥所有开必先揺飏萦空灭烟光于逺峤轮囷委地杂波景于遥川氤氤氲氲或聚或分其散也气其兴也云忽羡溢以洪舒若练之曳乍萦纡而交错如丝之棼所谓化于无象着于无为匪知咎于进退惟契道而推移夕随重隂则黯以霮防昼混阳景则焕然赫曦歘上腾而蓊蔚俄叠影以参差既有遇而必变则无心兮可知然则隂阳不测天实为之不然者雷何凭而隐隐雨何施而祁祁虽思虑而不假何巻舒以应时傥帝乡之可陟何自致兮在兹
　　白云无心赋【以山川出云天　　唐实为之为韵】阙　名
　　触石起于肤寸散逺天以逶迤既轮囷而合道澹揺曳以无为缀广莫以霜净凝太虚以缨垂出处靡恒同至人之无着巻舒罔究类君子之不羁翘玉叶以缭绕耀金柯而陆离其兆无质其形罕一匪润础以上升或从龙而迥出入房呈贶偶作瑞于殷王登封效祥谅无情于汉室影揺连于逺水光俯接于平川几徘徊以暂散倐迤逦而相连分至必书验其物而有则荆棘不别表兹性之无偏势出塞以缤纷色莹空以氤氲被漫漫之精气成英英之白云抱翠石以流彩入清池而写文或假势于重岭或隔阂于孤山挺奇峰于天末亘横阵于岩间顺细雨以低举随轻风而往还哂鱼鳞之覆地轻鹏翼以垂天诚莫察其所感亦安知其所然五色竞彰我则匪黄匪黑五方皆遍我则何后何先至矣哉信洁白之无心实敷华之不实云之容兮或明或暗云之体兮乍徐乍疾唐尧沉璧而受厘轩后纪官而修吉异哉近逺相追纡余葳蕤出苍梧以漠漠入帝乡以迟迟媿作凌云之赋思歌出谷之诗傥贤良以见举庶微才以应之
　　白云照春海赋【以鲜碧空镜　　唐春海为韵】姜公辅
　　白云溶溶揺曳乎春海之中纷纭层汉皎洁长空细影参差匝微明于日域轻文燐乱分炯晃于仙宫始而干门辟阳光积乃缥缈以从龙遂轻盈而拂石出穷峦以髙翥跨横海而逺摭故海映云而自春云照海而生白或杲杲以积素或沉沉以凝碧圆虚乍启均瑞色而周流蜃气初収与清光而激射云信无心而舒巻海宁有志于潮汐彼则澄源纪地此乃泛迹流天影触浪以时动形随风而屡迁入洪波而竝曜对緑水而相鲜时惟孤屿氷朗长汀云净辨宫阙于三山总妍华于一镜临琼树而昭晰覆瑶台而萦映鸟颉颃以追飞鱼从容以涵泳莫不各得其适咸悦乎性登夫爽嵦望兹云海云则连锦霞以离披海则蓄玫瑰之翠彩色莫尚乎洁白岁何芳于首春惟春色也嘉夫藻丽惟白云也赏以清贞可临流于是日纵观美于斯辰彼美之子顾曰无伦扬桂檝櫂青苹心遥遥于极浦望逺逺乎通津云兮片玉之人
　　白云起封中赋【以皇汉施徳介　唐丘告成为韵】髙　孚
　　客有遭逢汉昌从武帝而登岱覩白云之效祥曰此盖非常不飘不扬初起封中方郁郁以呈象稍浮山上乍英英而有光原初出之义也告成我皇我皇徳以静人威以平难廓清诸夏光启大汉俗既和兮考时巡礼既备兮登日观惟天辅圣无雨则其明征惟岳通出云所以幽赞不然者山有四岳胡独兴于此地有四极胡不普而施观耀质以流彩若无心而有知无心者何随车而动息有知者何表圣之功徳帝穆清以修祠云故清其容帝贞白以为心云故白其色岂徒然也君为万国所仰岳乃众云所届其垂思储精登封俯拜亦庶乎明神斯答景福攸介故夫是云也乘元气而出冠灵坛而浮不漠漠以四散直亭亭于上头祥光内朗瑞色旁流既表庆于兹日复增华于介丘此可以见其无疆之休者也且夫刻石者所以纪号泥金者所以昭告必徳之已升乃兹山之可造若齐桓僭侈秦帝骄暴纵倾国以修封岂嘉祥之云报美矣哉昼日斯清瑞云孔明絪缊萧索下应一人之感髣髴影响旁闻万歳之声彼入房彰于殷帝浮河表于周成岂可与兹而名哉山川出云赋【以维岳降神生　　唐甫及申为韵】李　曾
　　天地为大不能独生山川通气然后化成故云者气也感时而先出雨者施也凭云而后行亦由将有邦家神必生其贤智获其辅佐化乃洽于文明且触石爰分陵空可覩杂峰峦而势逸竒状掩山川而气腾雄怒变而可大随风散以飞扬用而有成从龙作为霖雨因知云之将出合君臣之道贤之将来为帝王之辅所以神致命于开周岳降神而生甫者矣天不我欺云出以时济旱灾而有望播膏泽而无私则臣既在兹君当以维黄彩有丰年之验青光表举贤之期岂独郁郁纷纷合嘉气以成庆朝朝暮暮向阳台而有思其为体也且多其为状也难及舒则杳而无际卷则涓液而竝入况至帝乡而散城邑随盖状以徐转对阵影而遥集君无谓轻虚而不真君无谓悠扬而不亲有以通天地而为化有以合隂阳之至神与道兴灭随时屈伸为君重隂覆万人于炎暑为君载雨涤四海之埃尘蔽亏穷巷绕山扉以升降回旋翠幄拂仙家而緜邈应贤为瑞愿浮色于落川改容非烟冀腾光于昆岳
　　五色卿云赋【以题　　　　　　唐为韵】李　恽
　　惟皇建极兮宪章前古于穆文明兮保又寰宇御时得一兮临人以五法天无私兮承天之祜至矣哉众兆融朗山川出云叶千年之休裕垂五色之氤氲萧索离披状虹辉之贯日徘徊揺曳疑鼎气之歊汾散作霞彩聚成锦文匪腾华于触石信呈瑞于明君其静也专其动也直既无散漫亦无消息逺而可视髙未能逼乗轻吹之霏微映朝阳而翕赩禀造化之元气挺自然之竒色英倐倏也祗可以理求纷溶溶兮固难乎智测若雾非雾有始有极转空不待于扶揺动日岂资于羽翼有道斯见无徳匪呈庶物皆覩应天之卿体鹄振而超越龙吟而化成则需为大矣可谓乎元亨利贞
　　五色卿云赋【以题　　　　　　唐为韵】阙　名
　　于穆圣唐建其皇极通三微而昊穹降祉禔万福兮隂阳不测答禧祥于一人见彩云之五色其为状也乃从龙以分气其为势也若抟鹏之垂翼荟蔚非触石而兴缥缈盈画工之饰葱翠炯晃萧索氛氲回合斐亹散聚分文转光风则动而愈出冲霁日则灿然皆分古之圅关紫气帝乡白云岂比澄鲜流庆作瑞吾君夫徳施者帝王之所崇云行者天地之所溥惟帝徳之动天谅卿云之飞吐光浮碧落夺虹彩于太虚影下清潭照锦色于曲浦将以发挥明时腾迈前古虽建官惟贤列爵惟五降及品彚莫不是覩缅彼瑞牒询夫物名则有甘露降黄河清狐九尾而来扰草三秀而敷荣若以匹敌莫之与京式昭圣理承应天卿是乃感夀以呈休应君以来附茍非至道则未期遇故汉主之祠后土也宝鼎见兮其色同昭轩辕之诛蚩尤也华盖防兮一形乃拊佳众圣于往昔亦效祉而斯覩式赞其羭恭命述赋
　　五色云赋　　　　　　　　　【明】屠　隆
　　五月既望遵湖而西驱车髙原饮马空陂娟娟者湖秀絶而孤緜亘千里映带城隅沙长水明沉鸥浴鳬青蒲照人緑波平铺乃税驾于河漘吊昔贤之遗迹余钦斯人兮髙旷俯太湖而叹息叹息自天俛仰今古何彼卿云烂焉以巨回合朗映皦日微吐蔽天者半厥色惟五厥状瑰丽黄杂组或如圭或如白珂或如灵芝或如玉禾或如绛绡或如紫紽或如文杏之叶或如含桃之颗或如秋原之草或如春湘之波澹修睂之连蜷呈冶态而婀娜又如万花竞开百鸟齐飞竒姿窈窕秀色离披威鳯之彩葳蕤锦鸡之翼差池屑屑霏霏纚纚褷褷纷乎若缬矗乎若髢又如仙人制锦借色云君濯彼天河五彩成文丹霞失丽明星载昏长天绀碧遥光深靓羣山并朗回浦独映芙蓉相鲜下烁紫荇大物矜炫变幻靡穷乍散乍合若澹若浓廓乎若启窅兮若蒙嗟此璀璨雕彼太素神乎巧哉天孙所妒何文章之绮靡恐大帝之是怒畴驱真宰泄秘抽东壁献图丹甲命篇掞河汉以布彩走五星于毫端振藻耀日鸿思写天彗妖虹而直上扪列缺而倒悬洵天章之巨丽何人工之能为相如么麽子云无竒锦心莫吐彩笔藏辉雕龙刻鳯之技黼黻藻火之形莫不销其文彩遁其精灵金阙洞开髙敞玉楼丹青错落栋宇雕锼阁道玲珑列仙出游引以雕舆夹以华辀霞裾成削环佩相纠纷朱幢而建紫盖嵌七宝而杂琳球朗焉翕赩六合精荧绘山川绚日星掩关门之紫气夺霞标于赤城有烂其光晔晔其英王母之所不能謡羣臣之所不能赓是诚乾坤之上瑞兆国家之文明砉焉神爽怳矣骨惊余安得蹑层云而上驰下覩大地之与蓬瀛聊申意于斯文怅独立而屏营
　　郊天日五色祥云赋【以题　　　唐为韵】元　稹
