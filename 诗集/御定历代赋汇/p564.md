<!-- { "loadSidebar": true } -->
　　太学东厢向南君子庭两偏皆竹面阑干外小方池池外砌植紫牡丹白芍药数株中有一竹亭然砌上旁无附枝防干之内侧生一竹诸生疑此竹且穿檐而出当刮去大宗师戴公不许此竹竟从横阑稍曲而上不碍也公叹曰谁谓子无知矣授笔汤生立赋此两竹太学之英君子之亭度灵台而选胜绕圣林而啓扃丽圜桥之碧藻荐方沼之文萍被素风以悠衍承翠气之葱菁鱼相忘于在沚鸟戴肃于髙冥非游尘之所簉实君子之攸宁朱弦在御玉磬悬庭伫休闲于鼓箧肆静谧以横经采齐而步其视呻哔靡乱其听载色载笑而嘉则一张一弛以遗形释缤纶乎几席纵流莅于轩櫺幄垂云之曼菉带积石之遥町练粉飘而莫莫池韵以泠泠何脩丛之茸霭俨双篠之伶俜在籦笼而矫隽信空虚之有灵顾汤生而命进授淇园之笔精对横簮以迤羡立函丈以经营池上方台杂卉羣栽丹华皎砌素药翻阶孰亭亭而异观照弥弥之檀栾挺碧鲜而上峙擢岧嶤之翠竿复有宇下盘桓庭中偃蹇众疑萃于孤髙谓妨檐而欲翦竟自出以委蛇挹清池而迥展翫此簳之生成象至人之舒巻尔其为状也虚中忌实疎节间密临流似渊依岩类逸贞俪乎淑美之操直比乎君子之笔影防露以婵姢响应律而萧瑟兹筼筜之一态未若敻标而巧出乃其芳根独逺一通絶左右之葳蕤贯青荧而在中匪临深而表劲繄濬孑以明冲岂太山之荏苒似高冈之梧桐若其迸石而立磬折伛偻下不碍于凭轩上不亏乎承宇羌有心乎云步乍低佪而矫举贵托根以自全异当门之锄去故孤生者常直近人者常曲直有似于眀心曲亦时而卫足眀心靡遐卫足匪他一鸾一凤一龙一蛇自歌自舞或屈或伸君子仪之素体圆神左右贞风学士如林敬吟菉竹遑嗣青衿
　　方竹赋　　　　　　　　　　【元】杨维桢
　　秋孟之夕觉非道人寓宿于主人之轩见植竹焉外方中坚峭然觚棱扣之如石有声硁硁予怪其不类众竹戏若有评曰后皇植物各畀以形洪纤肥瘠莫殚其名毫忽无僣若冶剖型尔竹之产为类实繁寄哀潇湘托兴淇园峄阳之材声叶鸣凤箘簵之坚荆扬效贡黄冈如椽用代陶瓦篲篠丛生束之盈把由衙鸡胫般肠射筒苏麻筼筜笆箄钟龙体柔为节促为刃毒为篻依木为弓毳毛为狗扶老为笻名虽万变莫不示圆于外而抱虚于中故能文理缜密节槩疏通迎刃而解落箨以从桃笙籧笛织翠生风防维砥柱力绾艨艟干旄孑孑旌旂蔽空彤管炜炜横出词锋箫韶九奏至和攸同他如器使惟适所逢皆所以弼成人用翼賛天工尔之为质外方内塞肌不柔顺性复挺特櫽括莫施何堪组织岂非才不适用而名浮其实乎言既而去逡廵就睡梦一叟颀然而长双眉入鬓氅衣无裳头角峭厉枨立木彊厯阶而进出声琅琅凡今之人喜圆恶方顷闻诮讥顾不敢当予非舍圆而不居盖亦天赋之有常矧夫方圆不侔自昔为讱豨膏棘轴不能独运凿枘异投终底于吝黯直见疏诈乃近正论天人江都逺摈诙谐诡奇金马日进固知鬻圆以自私不若执方以自信也且物生而才罕即安处雕龙斲削自致困苦樗栎臃肿斧斤莫寻桐杉赭野枳棘成林天啬我才实非我仇以才莫全我获实优方将励吾之方坚吾之塞保天之全资地之力长吾儿孙同居寿域邀凉月于江上疏冷风于淇澳知我爱我过从成僻敲门竟造不辨主客札瘥奚生逍遥甚适彼以才而用世视予孰得而孰失予惊而寤万籁俱寂月眀入户凉在巾舄惟见此君挺然于庭粉壁铸形一尘不惊修柯滴露锵然成声予爽然如失惕然而醒乃歌曰圆以智行兮方以义守智或有穷义则可久以虚而通兮以实而塞通或溃决兮惟塞乃格才应时用兮拙为世损用则精兮损则神全竹兮竹兮予将谓汝为方兮而不识汝之大圆
　　天竹赋【有序　　　　　　　　梁】程　詧
　　中大同二年秋河东柳恽为秘书监詧以散骑为之贰讐校之暇情甚相狎监署西庑有异草数本緑茎疏节叶膏如翦朱实离离炳如渥丹恽为詧言西真书号此为东天竺其説曰轩辕帝铸鼎南湖百神受职东海少君以是为献且白帝云女娲用以链石补天试以拂水水为中断试以御风风为之息金石水火洞达无阂帝异焉命植于蓬壶之圃此其遗状也然不复如向时之验矣詧怪斯言诞而不经因窃叹曰物故有弱而刚微而彰当其时也雷轰而骑翔非其时也穴蟠而泥藏岂特斯草也感而作赋曰
　　彤庭赫兮敞入端闱而延顾粤若望真之都旁开群玉之府则有芸裛湘素兰翳轩庑琳琅曳风琼玖雨诚神眀之奥壤乃尤物之所处是何弱植之蔑防兮干如割璞之玉叶碎出蓝之緑色含朱膏实正秋熟受中地腴号东天竺盖女娲补有苍之缺公孙佩遐升之箓来自西海植之蓬圃飞防为之辍御冯夷为之止舞于斯时也神农未知药后稷未播谷蓂荚尚晦萐莆犹伏芝混菌耳苓羣狼毒神禹所未识齐谐所未悉亦既擢质于神皋之苑献名于通灵之室矣尔乃芳掩若气矜筼筜密束霞致骈罗星光菁茆海鳬不足以侔洁薝卜薫陆不足以袭香璀璨于九闱之上而容与乎三阶之旁者也时异事改貌存质昧孰知无用之用而不为斯世之所采畦并稂莠隰兼蒿艾王田植表则有燔芿之酷樵竖载歌则有蒸薪之悔文异沟中之断音乖爨下之桐心类飞灰首如飞蓬岂非有意于上林之积翠而禁籞之摛红者哉天嘉昌眀万物咸覩姬姜在御不弃翘楚王鲔登庖旁徴鲂鱮曽是散材托兹邃宇卿云甘露之所濡白日阳春之所曜天鸡晨翔铜枝夜照倘穷年之若斯敢枪攘于往操愿黾勉于鸿私蹠青箱而就稿
　　草赋　　　　　　　　　　　【宋】吴　淑
　　春草生兮萋萋王孙游兮不归吐芳扬烈縁皋被厓暮春江南之思凉风塞外之悲通神眀者蕴藻彰瑞应者菌芝指东门以沤菅陟南山兮采薇尔其卬有旨苕隰有苌楚采蓝未及于一襜树蕙俄滋于百亩首蓿懐风而披靡蘘荷依阴而繁茂葛覃既施于中谷兰生亦罗乎堂下彼茁者蓬一发五豵不其书带晋阳屏风道胜而何慙藜杖徳茂而方见蒿宫芟之既逢于薙氏尝之亦自于神农则有海上余粮井边扶老讶道茀之难行叹墙茨之不扫萱徒树背荃宁察情经幽兰兮延伫餐秋菊之落英闻杀人于钩吻传益夀于黄精济阴讶其兵状八公骇于人形畏秋霜之晓坠惧鶗鴂之先鸣至于生君子之邦谕小人之徳茂彼崦山饶兹兰泽或当风不偃或不扶自直原上动离离之思河畔悦青青之色昼尔于茅宵尔索绹或文如虉绶或色似青袍或纫兰以为佩或服艾而盈腰至如臧文之妾织蒲伯有之门生莠闻景天之戒火识包茅之缩酒若夫布帛之异纶组之殊扈江蓠与辟芷畦留夷与掲车池塘得惠连之梦蓬蒿侵仲蔚之居骆越之菌云梦之防葰姜既已香口芣苢亦闻宜子据蒺藜而难以求安采葑菲而不遗下体蓂荚屈轶之祥阔达华苹之瑞酿酒瑶琨之域饲马吉云之地葵有卫足之称藿有向阳之意斯品类之繁多故云百卉具腓
　　谖草赋　　　　　　　　　　【眀】俞允文
　　惟灵之肇和播黄祗而亶植猗众芳之薄遽咸效奇而献质若夫叶秀万年之柯枝聨千嵗之实标建木于扶汜飘奇芬于桂域言有诞而匪经赏毎遐而叵测岂如贞卉之芬菲依北堂之奥侧蕴天地之纯休体恬愉之粹徳系嘉名兮永彰挺上春兮耀色总脩茎兮綷若翠羽腾緑波舒丛葩兮灼若雕霞晃朝日引崇兰而泛景转芳蕙而凝碧香揺少女之风露湛仙人之液羣贶为之声沦殊祥为之彩没懿君子之好和兴诗人之咏什是以平章烟馆中散云室子建词王郎丽笔咸权辞而托思殊未究其防的于是爰有汝南贵胄吴郡英贤仰循陔之峻躅遂因心而致防踌躇顾慕容与周旋顾斯卉之罕匹着前闻而有甄处堂阶以滋茂谅媲美于慈顔尔乃模妙仪于象外移瑞色于毫端不顺时而屡变长阅歳而凌寒岂徒勤比兴之义工藻绘之妍而已歌曰芬华煌煌振都房乗嬉阳和悦流光迈种厥徳信慈良齐徽太似嬉祉昌宣发祥厯寿垂无疆
　　郁金赋　　　　　　　　　　【汉】朱公叔
　　歳朱眀之首月兮步南园以迥眺览草木之纷葩兮美斯华之英妙布緑叶而挺心吐芳荣而发曜众华烂以俱发郁金邈其无双比光荣于秋菊齐英茂乎春菘逺而望之粲若罗星出云垂近而观之晔若丹桂曜湘涯赫乎扈扈萋兮猗猗清风逍遥芳越景移上灼朝日下映兰池覩兹荣之瑰异副欢情之所望折英华以饰首曜静女之仪光瞻百草之青青羌朝荣而夕零美郁金之纯伟独弥日而久停晨露未晞微风肃清増妙容之美丽发朱顔之荧荧作椒房之珍玩超众葩之独灵
　　红芭蕉赋　　　　　　　　　【唐】韩　偓
　　瞥见红蕉魂随魄消阴火与朱华共映神霞将日脚相烧谢家之丽句难穷多烘茧纸洛浦之下裳频换剰染鲛绡鹤顶尽侔鸡冠讵拟兰受露以殊忝枫经霜而莫比赵合徳裙间一防愿同白玉唾壶邓夫人额上微殷却頼水精如意森森脉脉亭亭蒨玉之瑳来若指彤云之翦出如屏莺舌无端妒夭桃而未咽猩唇易染嬲浮蚁以难醒在物无双于情可溺横波映红脸之艳含贝发朱唇之色僧防蜜炬烁柱栋以难藏潘岳金釭蔽绣帏而不隔大凡人之丽者必动物物之尤者必移人不言而信其速如神所以月彩下蠙蛛之水梅酸生鹤嗉之津宁关巧运自合天真有影先知无声已认体疎而意密迹逺而情近天穿地巧几人语絶色难逢万古千秋唯我睠红英不尽
　　浮萍赋　　　　　　　　　　【明】杨云鹤
　　嗟杨花之漠漠纷辞树而緜緜乍飘飖于幕底忽荡漾于池边雨过易质浸久移妍根无寸蔕叶吐双骈傍汀兰而戢戢映岸草之芊芊鱼惊跳而忽破风漪敛而还连委柔姿兮晓涨寄弱质兮春田流潦凝兮并止归波逝兮均迁商羊舞兮保世以滋大肥见兮聚族而歼旃有似乎边塞征人关河客子去国辞家流行坎止意忽忽以何之惟苍苍之黙使感兹萍质怅此萍踪慨他乡之萍梗怜知已之萍逢有如一枝暂栖两心密契不约而聨无根而蔕始宛转而密依忽参商而遥逝知宛在兮水中恨长波之靡际嗟嗟每生有识我辈钟情欣繇合起恨以离生虽离合之皆幻终怅怏而难平若夫合不心醉离不骨惊齐悲愉于一致反寄羡无识之浮萍
　　浮萍赋【有序　　　　　　　　眀】夏茂卿
　　夫萍为风约起灭不常水草中至尠小琐细物也顾萍氏掌禁于秋官萍生纪日于月令燕飨则乐嘉宾于鱼藻朝防则示周行于鹿苹萍之时义大矣成都杨令公年方二十视篆梁谿甫下车辄以浮萍一赋见眎清华流丽騞然大家夫相如子云之在蜀都也翩翩皆以赋鸣吐凤凌云喷薄西京之上即我眀用脩杨子灵心作赋秀拔峩眉公岂其苖裔耶遂率尔效颦而抽辞以拟之其词曰
