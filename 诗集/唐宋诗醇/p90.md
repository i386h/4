<!-- { "loadSidebar": true } -->
　　忽惊华构依岩出。乞与佳名到处传。此柏未枯君记取。灰心聊伴小乘禅。
　　原选者评。双。句。人所能道也。九朝。句。对法不测之至。九朝。施注谓自陈隋唐五代至宋也。
　　。孤山二咏序。曰。孤山有陈时柏二株。其一为人所薪。山有老人自为儿。已见其枯矣。然坚悍如金石。愈於未枯者。僧志诠作堂於其侧。名之曰柏堂。堂与白公居易竹阁相连属。
　　与述古自有美堂乘月夜归
　　娟娟云月稍侵轩。潋潋星河半隐山。鱼钥未收清夜永。凤箫犹在翠微间。
　　凄风瑟缩经弦柱。香雾凄迷著髻鬟。共喜使君能鼓乐。万人争看火城还。
　　原选者评。起二句。乃月夜恒有之景。写来却自引人入胜。鱼钥二句。夜归也。凄风二句。
　　乘月也。读之气和音雅。令人神游於时世之升平。觉诗中鱼钥凤箫弦柱髻鬟等。都无一字泛设。而以。万人争看。使君之归作结。又见为政风流。极一时之胜赏矣。
　　有美堂暴雨
　　游人脚底一声雷。满座顽云拨不开。天外黑风吹海立。浙东飞雨过江来。
　　十分潋滟金樽凸。千杖敲铿羯鼓催。唤起谪仙泉洒面。倒倾鲛室泻琼瑰。
　　原选者评。写暴雨。非此杰句不称。但以用杜赋中字为采藻鲜新。浅之乎论诗矣。且亦必有浙东句作对。情景乃合。有美堂在郡城吴山。其地正与海门相望。故非率尔操觚者。唐贤名句中惟骆宾王灵隐寺诗。楼观沧海日。门对浙江潮。一联。足相配敌。
　　。西清诗话。曰。少陵文自古奥。如九天之云下垂。四海之水皆立。其语磊落惊人。东坡有美堂诗云。天外黑风吹海立。盖出此也。
　　。容斋四笔。曰。东坡在杭州作有美堂会客诗。颔联云。天外黑风吹海立。浙东飞雨过江来。读者疑海不能立。黄鲁直曰。是盖为老杜所误。因举三大礼赋朝献太清宫云。九天之云下垂。四海之水皆立。以告之。二者皆句语雄杰。前无古人。坡。和陶。停云。诗有。云屯九河。
　　雪立三江。之句。亦用此也。登玲珑山
　　何年僵立两苍龙。瘦脊盘盘尚倚空。翠浪舞翻红罢亚。白云穿破碧玲珑。
　　三休亭上工延月。九折岩前巧贮风。脚力尽时山更好。莫将有限趁无穷。
　　原选者评。用红罢亚对碧玲珑。集内律诗每用此体。遂为后人开一门径。三休。九折。即是。山中岩亭之名故。紧接玲珑句为题正面结处。别作唤醒语。流韵悠然。
　　。临安图经。曰。玲珑山。两山屹起。盘曲九折。上通绝顶。名曰。九折岩。行百许步有亭。
　　下瞰百里。名。三休亭。
　　宿九仙山
　　风流王谢古仙真。一去空山五百春。玉室金堂余汉士。桃花流水失秦人。
　　困眠一榻香凝帐。梦绕千岩冷逼身。夜半老僧呼客起。云峰缺处涌冰轮。
　　原选者评。后四句磊砢妥帖。便入钱刘集中。亦称警策。
　　宿海会寺
　　篮舆三日山中行。山中信美少旷平。下投黄泉上青冥。线路每与猿狖争。
　　重楼束缚遭涧坑。两股酸哀饥肠鸣。北渡飞桥踏彭铿。缭垣百步如古城。
　　大钟横撞千指迎。高堂延客夜不扃。杉槽漆斛江河倾。本来无垢洗更轻。
　　倒床鼻息四怜惊。磑如五鼓天未明。木鱼呼粥亮且清。不闻人声闻履声。
　　原选者评。自行路而宿。自宿而天明。直记叙一时事耳。不闻人声。闻履声。写幽寂之致。
　　飒飒纸上。
　　。漫叟诗话。曰。尝见陈本明论诗云。前辈谓作诗当言用。勿言体。则意深矣。若东坡诗。
　　言冷则云。可咽不可漱。言静则云。不闻人声闻履声。之类。本明何从得此。
　　径山道中次韵答周长官兼赠苏寺丞
　　年来战纷华。渐觉夫子胜。欲求五亩宅。洒扫乐清净。学道恨日浅。问禅惭听莹。
　　聊为山水行。遂此麋鹿性。独游吾未果。觅伴谁复听。吾宗古遗直。穷达付前定。
　　食甫糟醉方熟。洒面呼不醒。奈何效燕蝠。屡欲争晨暝。不如从我游。高论发犀柄。
　　溪南渡横木。山寺称小径。幽寻自兹始。归路微月映。南望功臣山。云外盘飞磴。
　　三更渡锦水。再宿留石镜。缅怀周与李。能作。洛生咏。明朝三子至。诗律严号令。
　　篮舆置纸笔。得句轻千乘。玲珑苦奇秀。名实巧相称。九仙更幽绝。笑语千山应。
　　空岩侧破瓮。飞溜洒浮磬。山前见虎迹。候吏铙鼓竞。我生本艰奇。尘土满釜甑。山禽与野兽。知我久蹭蹬。笑谓候吏还。遇虎吾有命。径山虽云远。行李稍可并。
　　颇讶王子猷。忽起山阴兴。但报菊花开。吾当理归榜。
　　原选者评。一往平叙。不复作沈郁顿挫之势。后忽从山前见虎迹。发出议论。奇文蔚起。匪夷所思。
　　初自径山归述古召饮介亭以病先起
　　西风初作十分凉。喜见新橙透甲香。迟暮赏心惊节物。登临病眼怯秋光。
　　惯眠处士云庵里。醉倚佳人锦瑟傍。犹有梦回清兴在。卧闻归路乐声长。
　　九日寻臻阇黎遂泛小舟至勤师院二首录一首
　　湖上青山翠作堆。葱葱郁郁气佳哉。笙歌丛里抽身出。云水光中洗眼来。
　　白足赤髭迎我笑。拒霜黄菊为谁开。明年桑苎煎茶处。忆著衰翁首重回。
　　原选者评。此篇乃已至勤师院而作。承前一首结句。扁舟又截平湖去。欲访孤山支道林。
　　说来。但前首。东阁郎君。之句。殊嫌无著。不似此篇之开拓顿宕也。笙歌云水。一联。尤为卓立杰出。
　　九日舟中望见有美堂上
　　鲁少卿饮以诗戏之二首录一首
　　指顾云间数点红。笙歌正拥紫髯翁。谁知爱酒龙山客。却在渔舟一叶中。
　　原选者评。西湖志。曰。咸淳临安志。有美堂。钱氏初建江亭於此。当在吴山最高处。左江右湖。故为登临之胜。东坡有。舟中望见有美堂上鲁少卿饮处。诗。言舟中望见。则必西湖舟中也。旧志。言。堂在郡城内。又可见古城介。在吴山外矣。此堂故址当在吴山无疑。西湖游览志。载。有美堂在凤凰山者。误也。
　　次韵周长官寿星院同饯鲁少卿
　　琉璃百顷水仙家。风静湖平响钓车。寂历疏松奇攴晚照。伶俜寒蝶抱秋花。
　　困眠不觉依蒲褐。归路相将踏桂华。更著纶巾披鹤氅。他年应作画图夸。
　　宝山新开径
　　藤梢橘刺元无路。竹杖棕鞋不用扶。风自远来闻笑语。水分流处见江湖。
　　回观佛国青螺髻。踏遍仙人碧玉壶。野客归时山月上。棠梨叶战暝禽呼。原选者评。明隽清圆。兼得像外之趣。
　　和钱安道寄惠建茶
　　我官於南今几时。尝尽溪茶与山茗。胸中似记故人面。口不能言心自省。
　　为君细说我未暇。试评其略差可听。建溪所产虽不同。一一天与君子性。
　　森然可爱不可慢。骨清肉腻和且正。雪花雨脚何足道。啜过始知真味永。
　　纵复苦硬终可录。汲黯少戆宽饶猛。草茶无赖空有名。高者妖邪次顽忄广。
　　体轻虽复强浮泛。性滞偏工呕酸冷。其间绝品岂不佳。张禹纵贤非骨鲠。
　　葵花玉革夸不易致。道路幽嶮隔云岭。谁知使者来自西。开缄磊落收百饼。
　　嗅香嚼味本非别。透纸自觉光炯炯。秕糠团凤友小龙。奴隶日注臣双井。
　　收藏爱惜待佳客。不敢包裹钻权幸。此诗有味君勿传。空使时人怒生瘿。
　　原选者评。建茶。以比君子。草茶。以比小人。君子和且正者也。和故可爱。正故不可慢。
　　小人体轻而性滞。但有妖邪顽忄广而已。记。曰。其言明且清。易。曰。其言曲而中。诗兼有之。
　　。乌台诗案。曰。钱在秀州监税。旧曾作台官。始於秀州与之相见。后钱作诗。送茶来。某作诗谢之。草茶无赖。二句。以讥世之小人。若不谄媚妖邪。须顽忄广狠劣也。体轻性滞。二句。以讥小人体轻浮而性滞泥也。其间绝品。二句。以讥小人如张禹。虽有学问。细行谨饬。终非骨鲠之人也。收藏爱惜。四句。以讥小人有以好茶钻求富贵权要者。见此诗当大怒也。
　　。归田录。曰。腊茶出于建剑。草茶盛于两浙。两浙之品。日注为第一。自景祐以后。洪州双井白芽渐盛。近岁制作尤精。囊以红纱不过一二两。以常茶十数斤养之。用避暑湿之气。其品远出日注上。遂为草茶第一。
　　夜至永乐文长老院文时卧病退院
　　夜闻巴叟卧荒村。来打三更月下门。往事过年如昨日。此身未死得重论。
　　老非怀土情相得。病不开堂道益尊。惟有孤栖旧时鹤。举头见客似长言。
　　原选者评。善说无生。可知坐在立忘。未是西来大意。
　　除夜野宿常州城外二首
　　行歌野哭两堪悲。远火低星渐向微。病眼不眠非守岁。乡音无伴苦思归。
　　重衾脚冷知霜重。新沐头轻感发稀。多谢残灯不嫌客。孤舟一夜许相依。
　　南来三见岁云徂。直恐终身走道途。老去怕看新历日。退归拟学旧桃符。
　　烟花已作青春意。霜雪偏寻病客须。但把穷愁博长健。不辞最后饮屠苏。原选者评。令节羁情。孤灯遥夜。所感怆者深。而以温柔敦厚出之。依依脉脉。味以淡而弥长。
　　。容斋续笔。曰。今人元日饮屠苏酒。自小者起。相传已久。然固有来处。后汉李膺杜密。以党人同系狱。值元日於狱中饮酒曰。正旦从小起。时镜新书。晋董勋云。正旦饮酒。先从小者。何也。勋曰。俗以小者得岁。故先酒贺之。老者失时。故后饮酒。初学记。载。四民月令。云。正旦饮酒次第。当从小起。以年小者起先。顾况云。还丹寂寞羞明镜。手把屠苏让少年。方干云。才酌屠苏定年齿。坐中皆笑鬓毛斑。然则尚矣。东坡亦云。但把穷愁博长健。不辞最后饮屠苏。其义亦然。
　　古缠头曲
　　昆鸟弦铁拨世无有。乐府旧工惟尚叟。一生喙硬眼无人。坐此困穷今白首。
　　翠鬟女子年十七。指法已似呼韩妇。惊帆渡海风掣回。满面尘沙和泪垢。
　　青衫不逢湓浦客。红袖漫插曹纲手。尔来一见哀骀佗。便著臂躬井臼。
　　我惭贫病百不足。强对黄花饮白酒。转关濩索动有神。雷辊空堂战窗牖。
　　四弦一抹拥袂立。再拜十分为我寿。世人只解锦缠头。与汝作诗传不朽。
　　原选者评。亦为琵琶女子而作。却不规抚江州琵琶行。古有名作。须变调以胜之。并题目亦隐其名曰古缠头曲。特於结处表出作诗之意。以见实有其人与事。不是寓言十九也。白以排荡宛转入情。此以简净道炼入古。
　　惠山谒钱道人烹小龙团登绝顶望太湖
　　踏遍江南南岸山。逢山未免更流连。独携天上小团月。来试人间第二泉。
　　石路萦回九龙脊。水光翻动五湖天。孙登无语空归去。半岭松声万壑传。
　　原选者评。有横绝太空之概。洒豁襟抱。亦如听苏门长啸。响动林谷。
　　虎丘寺
