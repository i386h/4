<!-- { "loadSidebar": true } -->
　　余流细不数。远势竞相参。入峡初无路。连山忽似龛。萦纡收浩渺。蹙缩作渊潭。
　　风过如呼吸。云生似吐含。坠崖鸣窣窸。垂蔓绿毵毵。冷翠多崖竹。孤生有石楠。
　　飞泉飘乱雪。怪石走惊骖。绝涧知深浅。樵僮忽两三。人烟偶逢郭。沙岸可乘篮。
　　野戍荒州县。邦君古子南。放衙鸣晚鼓。留客荐霜柑。闻道黄精草。丛生绿玉磝。
　　尽应充食饮。不见有彭聃。气候冬犹暖。星河夜半涵。遗民悲昶衍。旧俗接鱼蚕。
　　版屋漫无瓦。岩居窄似庵。伐薪常冒险。得米不盈甔。叹息生何陋。劬劳不自惭。
　　叶舟轻远溯。大浪固尝谙。矍铄空相视。呕哑莫与谈。蛮荒安可驻。幽邃信难惭。
　　独爱孤栖鹘。高超百尺岚。横飞应自得。远飏似无贪。振翮游霄汉。无心顾雀羋。
　　尘劳世方病。局促我何堪。尽解林泉好。多为富贵酣。试看飞鸟乐。高遁此心甘。
　　原选者评。用险韵。作长律。尽如其意之所出。最称擅长。首二句虚笼以作起局。长江。
　　六句。又作总挈。其。入峡。十二句。峡中之景物也。绝涧。十二句。峡中之人事也。气候。八句。则言人居峡之陋。叹息。八句。则言己入峡之劳。至。独爱孤栖鹘。以下十二句。前六句写孤鹘横飞自得之乐。后六句写自己局束尘劳之态。两相对照。作开之势。知高超之乐。则知高遁之甘矣。章法明。如观远岫。列秀青青。
　　。太平寰宇记。曰。瞿塘峡在夔州府城东。旧名西陵峡。两岸对峙。中贯一江。滟滪堆当其口。乃三峡之门。巫峡在巫山县。明月峡在夷陵州悬崖间。白石如月。黄牛峡在夷陵州西。
　　。三峡记。曰。三峡连亘七百里。重岩叠嶂。隐蔽天日。非亭午夜分。不见日月。水经。云杜宇所凿。
　　出峡
　　入峡喜巉岩。出峡爱平旷。吾心淡无累。遇境即安畅。东西径千里。胜处颇屡访。
　　幽寻远无厌。高绝每先上。前诗尚遗略。不录久恐忘。忆从巫庙回。中路寒泉涨。
　　汲归真可爱。翠碧光满盎。忽惊巫峡尾。岩腹有穿圹。仰见天苍苍。石室开南向。
　　宣尼古庙宇。丛木作帏帐。铁楯横半空。俯瞰不计丈。古人谁架构。下有不测浪。
　　石窦见天囷。瓦棺悲古葬。新滩阻风雪。村落去携杖。亦到龙马溪。茅屋沽村酿。
　　玉虚悔不至。实为舟人诳。闻道石最奇。寤寐见怪状。峡山富奇伟。得一知几丧。
　　苦恨不知名。历历但想像。今朝脱重险。楚水渺平荡。鱼多客庖足。风顺行意王。
　　追思偶成篇。聊助舟人唱。
　　原选者评。险境发以雄词。须看其意思闲暇萧散处。
　　神女庙
　　大江从西来。上有千仞山。江山自环拥。恢诡富神奸。深渊龟鳖横。巨壑蛇龙顽。
　　旌阳斩长蛟。雷雨移苍湾。蜀守降老蹇。至今带连环。纵横若无主。荡逸侵人寰。
　　上帝降瑶姬。来处荆巫间。神仙岂在猛。玉座幽且闲。飘萧驾风驭。弭节朝天关。
　　倏忽巡四方。不知道里艰。古妆具法服。邃殿罗烟鬟。百神自奔走。杂沓来趋班。
　　云兴灵怪聚。云散鬼神还。茫茫夜潭静。皎皎秋月弯。还应摇玉珮。来听水潺潺。
　　原选者评。徐徊神境。仿像仙踪。不袭用玉色。并页颜及望帷褰帱一切猥琐漫亵之语。范成大。巫山图。及。巫山高。二诗。 力辨。何不缘轼诗。巫山。神女。二作为证耶。
　　。吴船录。曰。下巫峡三十五里。至神女庙。十二峰皆在北岸。前后映带。不能足其数。所谓阳台。高唐观在来鹤峰上。亦未必是。神女之事。据宋玉赋。本以讽襄王。后世不察。一切以儿女子亵之。今庙中石刻引。庸城记。瑶姬。西王母之女。称云华夫人。助禹。令鬼神斩石疏流。有功见纪。今封妙用真人。
　　巫山
　　瞿塘迤逦尽。巫峡峥嵘起。连峰稍可怪。石色变苍翠。天工运神巧。渐欲作奇伟。
　　坱轧势方深。结构意未遂。旁观不暇瞬。步步造幽邃。苍崖忽相逼。绝壁凛可悸。
　　仰观八九顶。俊爽凌颢气。晃荡天宇高。奔腾江水沸。孤超兀不让。直拔勇无畏。
　　攀缘见神宇。憩坐就石位。巉巉隔江波。一一问庙吏。遥观神女石。绰约诚有以。
　　俯首见斜鬟。拖霞弄修帔。人心随物变。远觉含深意。野老笑吾旁。少年尝屡至。
　　去随猿猱上。反以绳索试。石笋依孤峰。突兀殊不类。世人喜神怪。论说惊幼稚。
　　楚赋亦虚传。神仙安有是。次问。扫坛竹。云。此今尚尔。翠叶纷下垂。婆娑绿凤尾。
　　风来自偃仰。若为神物使。绝顶有三碑。诘曲古篆字。老人那解读。偶见不能记。
　　穷探到峰背。采斫黄杨子。黄杨生石上。坚瘦纹如绮。贪心去不顾。涧谷千寻缒。
　　山高虎狼绝。深入坦无忌。洪濛草树密。葱茜云霞腻。石窦有洪泉。甘滑如流髓。
　　终朝自盥潄。冷冽清心胃。浣衣挂树梢。磨斧就石鼻。徘徊云日晚。归意念城市。
　　不到今十年。衰老筋力惫。当时伐残木。牙蘖已如臂。忽闻老人说。终日为叹喟。
　　神仙固有之。难在忘势利。贫贱尔何爱。弃去如脱屣。嗟尔若无还。绝粮应不死。
　　原选者评。带阜缨峦。屯云积气。析之。则句炼字琢。合之。则悠悠乎与颢气以俱。而莫得其涯。
　　。入蜀记。曰。巫山峰峦上入霄汉。山脚直插江中。议者谓。太华衡庐皆无此奇。然十二峰者不可悉见。所见八九峰。惟神女峰最为纤丽奇峭。宜为仙真所托。
　　荆州十首录三首
　　南方旧战国。惨澹意犹存。慷慨因刘表。凄凉为屈原。废城犹带井。古姓聚成村。
　　亦解观形胜。升平不敢论。
　　朱槛城东角。高王此望沙。江山非一国。烽火畏三巴。战骨沦秋草。危楼倚断霞。
　　百年豪杰尽。扰扰见鱼虾。
　　柳门京国道。驱马及春阳。野火烧枯草。东风动绿芒。北行连许。邓。南去极衡。湘。
　　楚境横天下。怀王信弱王。
　　原选者评。俯仰陈迹。怀古者所同。悲壮慷慨。则唐贤得意笔也。
　　嘉祐庚子。轼侍其父洵自荆州游大梁。此诗当在。郑州西门。作之前。
　　太白山下早行。至横渠镇。书崇寿院壁
　　马上续残梦。不知朝日升。乱山横翠幛。落月澹孤灯。奔走烦邮吏。安闲愧老僧。
　　再游应眷眷。聊亦记吾曾。
　　原选者评。次联是早行景色。妙从首句。残梦。二字生出。故日月字不嫌杂见。王世贞之论似密实疏。
　　。艺苑卮言。曰。刘驾。马上续残梦。境颇佳。下云。马嘶而复惊。遂不成语矣。苏子瞻用其语。下云。不知朝日升。亦未是。至复改为。瘦马兀残梦。愈坠恶道。
　　留题延生观后山小堂
　　溪山愈好意无厌。上到巉巉第几尖。深谷野禽毛羽怪。上方仙子鬓眉纤。
　　不惭弄玉骑丹凤。应逐嫦娥驾老蟾。涧草岩花自无主。晚来蝴蝶入疏帘。
　　原选者评。三句观后之景。四句小堂之景。唐时。文安。浔阳。平恩。邵阳。永嘉。永安。义昌。安阳诸主皆先后丐为道士。筑观在外。玉真师事道士史崇元。此诗中。二联较之李义山。不逢萧史休回首。莫见洪崖又拍肩。之句。更为语隐而意微。
　　石鼻城
　　平时战国今无在。陌上征夫自不闲。北客初来试新险。蜀人从此送残山。
　　独穿暗月朦胧里。愁渡奔河苍茫间。渐入西南风景变。道边修竹水潺潺。
　　原选者评。挥霍如意。五六一联。深沈雄健。景中有情。苍茫。二字。俱读从上声。前人所未有。此自轼诗创用。唐人如韩诗读。张王。为去声。白诗读。目龙目忽。为上声。后人不审所出。遂谓前贤自我作古。恐不尽然耳。
　　赵次公曰。石鼻寨即武成镇也。战国。指言蜀与魏也。诸葛亮作此城以拒郝昭。自北来而入蜀者。至此渐入山。故曰。试新险。自蜀来而趋京。洛者。至此已出山。故曰。送残山。
　　自此地前往宝鸡为入西南矣。
　　病中。大雪数日。未尝起。
　　观虢令赵荐以诗相属。戏用其韵答之三首
　　经旬卧斋阁。终日亲剂和。不知雪已深。但觉寒无奈。飘萧窗纸明。堆压檐板堕。
　　风飙助凝冽。帏幔困掀簸。惟思近醇醲。未敢窥璨瑳。何时反炎赫。郤欲躬臼磨。
　　谁言坐无毡。尚有裘充货。西邻歌吹发。促席寒威挫。崩腾踏成径。缭绕飞入座。
　　人欢瓦先融。饮隽瓶屡卧。嗟予独愁寂。空室自困坷。欲为后日赏。恐被游尘涴。
　　寒更报新霁。皎月悬半破。有客独苦吟。清夜默自课。诗人例穷蹇。秀句出寒饿。
　　何当暴雪霜。庶以蹑郊。贺。
　　原选者评。和韵诗峻拔浏利。如弹丸脱手。是大苏所长。
　　岁晚相与馈问。为馈岁。酒食相邀。呼为别岁。至除夜。达旦不眠。为守岁。蜀之风俗如是。
　　余官於岐下。岁暮思归而不可得。故为此三诗以寄子由
　　馈岁
　　农功各已收。岁事得相佐。为欢恐无及。假物不论货。山川随出产。贫富称小大。
　　寘盘巨鲤横。发笼双兔卧。富人事华靡。彩绣光翻座。贫者愧不能。微挚出舂磨。
　　官居故人少。里巷佳节过。亦欲举乡风。独唱无人和。
　　别岁
　　故人适千里。临别尚迟迟。人行犹可复。岁行那可追。问岁安所之。远在天一涯。
　　已逐东流水。赴海归无时。东邻酒初熟。西舍彘亦肥。且为一日欢。慰此穷年悲。
　　勿嗟旧岁别。行与新岁辞。去去勿回顾。还君老与衰。
　　原选者评。即古诗。所遇无故物。焉得不速老。意。而畅言之。顿挫淋漓。有对此茫茫。百端交集之概。
　　守岁
　　欲知垂尽岁。有似赴壑蛇。修鳞半已没。去意谁能遮。况欲系其尾。虽勤知奈何。
　　儿童强不睡。相守夜欢哗。晨鸡且勿唱。更鼓畏添挝。坐久灯烬落。起看北斗斜。
　　明年岂无年。心事恐蹉跎。努力尽今夕。少年犹可夸。
　　原选者评。前六句比。中六句赋。结句犹可夸者。非幸词。正以见去日苦多。而盛年之不再也。此与。别岁。一首。佳处不减魏武短歌。
　　和子由论书
　　吾虽不善书。晓书莫如我。苟能通其意。常谓不学可。貌妍容有矉。璧美何妨椭。
　　端庄杂流丽。刚健含婀娜。好之每自讥。不谓子亦颇。书成辄弃去。缪被旁人裹。
　　体势本阔落。结束入细麽。子诗亦见推。语重未敢荷。迩来又学射。力薄愁官笴。
　　多好竟无成。不精安用夥。何当尽屏去。万事付懒惰。吾闻古书法。守骏莫如跛。
　　世俗笔苦骄。众中强嵬马我。钟。张忽已远。此语与时左。
　　原选者评。论书实自道其所得。端庄。刚健。一联。及。体势。结束。一联。宛然见轼书法也。中间插入学射一段。轩然波起。凌厉无前。
