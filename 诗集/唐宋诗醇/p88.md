<!-- { "loadSidebar": true } -->
　　青山断处塔层层。隔岸人家唤欲譍。江上秋风晚来急。为传钟鼓到西兴。
　　试院煎茶
　　蟹眼已过鱼眼生。飕飕欲作松风鸣。蒙茸出磨细珠落。眩转绕瓯飞雪轻。
　　银瓶泻汤夸第二。未识古人煎水意。
　　君不见昔时李生好客手自煎。贵从活火发新泉。
　　又不见今时潞公煎茶学西蜀。定州花瓷琢红玉。我今负病常苦饥。分无玉碗捧蛾眉。且学公家作茗饮。塼炉石铫行相随。
　　不用撑肠拄腹文字五千卷。但愿一瓯常及睡足日高时。
　　原选者评。独写煎茶妙处。於集中诸咏茶诗别出一奇。语不必深。而精采自露。此与。汲江。一篇在古近体中各推绝唱。
　　任居实曰。蔡君谟作。茶辨。辨水泉。煮饮等极为详备。有蟹眼。鱼眼。用汤之法。茶经。云。凡候汤有三沸。如鱼眼微有声。为一沸。四向如涌泉连珠。为第二沸。腾波鼓浪为三沸。则汤老。
　　赵次公曰。银瓶泻汤夸第二。此乃是寻常点茶时。先略倾瓶中汤方点。谓之第二汤也。
　　孙莘老求墨妙亭诗
　　兰亭茧纸入昭陵。世间遗迹犹龙腾。颜公变法出新意。细筋入骨如秋鹰。
　　徐家父子亦秀绝。字外出力中藏棱。峄山传刻典刑在。千载笔法留阳冰。
　　杜陵评书贵瘦硬。此论未公吾不凭。短长肥瘦各有态。玉环飞燕谁敢憎。
　　吴兴太守真好古。购买断缺挥缣缯。龟趺入座螭隐壁。空斋昼静闻登登。
　　奇踪散出走吴越。胜事传说夸友朋。书来乞诗要自写。为把栗尾书溪藤。
　　后来视今犹视昔。过眼百世如风灯。他年刘郎忆贺监。还道同时须服膺。
　　原选者评。轼论书大旨。不外前和子由所作云。端庄杂流丽。刚健含婀娜。二语。故每不取少陵。瘦硬通神。之说。此诗就亭中所列李。颜。二徐诸刻加之评论。轼之书。其源出於颜。徐。
　　诗中。细筋入骨如秋鹰。及。字外出力中藏棱。二句。非惟道古。乃其自道。盖直以金针度与人矣。
　　。复斋漫录。曰。山谷次韵子瞻和子由观韩干马。因论伯时画天马云。曹霸弟子沙苑丞。
　　喜作肥马人笑之。李侯论干独不尔。妙画骨相遗毛皮。翰林评书乃如此。贱肥贵瘦渠未知。
　　盖谓东坡尝作墨妙亭诗云。杜陵评书贵瘦硬。此论未公吾不凭。短长肥瘦各有态。玉环飞燕谁敢憎。意属此也。
　　轼。墨妙亭记。曰。熙宁四年十二月。高邮县孙莘老自广德移守吴兴。其明年二月。作墨妙亭於府第之北。逍遥堂之东。取凡境内自汉以来古文遗刻以实之。当是时。朝廷方更化立法。使得旁午。以为莘老当日夜治文书。赴期会。不能复雍容自得如故事。而莘老益喜宾客赋诗饮酒为乐。又以其余暇网罗遗逸。得前人赋咏数百篇。为。吴兴新集。其刻画尚存而僵仆断缺於荒陂野草之间者。又皆集於此亭。是岁十二月。余以事至湖。周览叹息。而莘老求文为记。
　　催试官考较戏作
　　八月十五夜。月色随处好。不择茅檐与市楼。况我官居似蓬岛。
　　凤咮堂前野橘香。剑潭桥畔秋荷老。八月十八潮。壮观天下无。鲲鹏水击三千里。组练长驱十万夫。红旗青盖互明灭。黑沙白浪相吞屠。
　　人生会合古难必。此景此行那两得。愿君闻此添蜡烛。门外白袍如立鹄。
　　原选者评。写月高朗。写潮雄奇。鲲鹏。组练。二语。可括枚乘。七发。观涛。一篇。
　　秋怀二首
　　苦热念西风。常恐来无时。及兹遂凄凛。又作徂年悲。蟋蟀鸣我床。黄叶投我帏。
　　窗前有栖服鸟。夜啸如狐狸。露冷梧叶脱。孤眠无安枝。熠耀亦有偶。高屋飞相追。
　　定知无几见。迫此清霜期。物化逝不留。我兴为嗟咨。便当勤秉烛。为乐戒暮迟。
　　海风东南来。吹尽三日雨。空阶有余滴。似与幽人语。念我平生欢。寂寞守环堵。
　　壶浆慰作劳。裹饭救寒苦。今年秋应熟。过从饱鸡黍。嗟我独何求。万里涉江浦。
　　居贫岂无食。自不安畎亩。念此坐达晨。残灯翳复吐。
　　原选者评。前作感怆。后作乃导以冲和。起乎悲。止乎乐。盖犹是优游卒岁之旨。
　　梵天寺见僧守诠小诗。清远可爱。次韵
　　但闻烟外钟。不见烟中寺。幽人行未已。草露湿芒屦。惟应山头月。夜夜照来去。
　　原选者评。峭艹
　　倩 高洁。韦柳遗音。
　　。竹坡诗话。曰。余读东坡。和梵天寺僧守诠。诗。尝喜其清绝过人。晚游钱塘始得诠诗。
　　云。落日寒蝉鸣。独归林下寺。柴扉夜未掩。片月随行屦。时闻犬吠声。更入青萝去。乃知其幽深清远。自有林下一种风流。东坡虽欲回三峡倒流之澜。与溪壑争流。终不近也。
　　。湖土需杂记。曰。梵天寺石幢。高建皆镌吴越名号。其寺之伽蓝乃东坡也。禅家取东坡。溪声便是广长舌。山色不离清净身。二语。以为见道。不若其题梵天五古。色相俱空。已臻上乘。其成佛当不在灵运下也。矧伽蓝乎。冷斋夜话。曰。东吴僧惠诠。徉狂垢污。而诗语清婉。尝书一诗於湖上山寺壁。东坡一见为和其后。诠竟以此诗知名。
　　次韵孔文仲推官见赠
　　我本麋鹿性。谅非伏辕姿。君如汗血马。作驹已权奇。齐驱大道中。并带銮镳驰。
　　闻声自决骤。那复受絷维。谓君朝发燕。秣楚日未奇攴。云何中道止。连蹇驴骡随。
　　金鞍冒翠锦。玉勒垂青丝。旁观信美矣。自揣良厌之。均为人所劳。何必陋盐辎。
　　君看立仗马。不敢鸣且窥。调习困鞭箠。仅存骨与皮。人生各有志。此论我久持。
　　他人闻定笑。聊与吾子期。空阶卧积雨。病骨烦撑持。秋草上垣墙。霜叶鸣阶墀。
　　门前自无客。敢作扬雄麾。候吏报君来。弭节江之湄。一对高人谈。稍忘俗吏卑。今朝枉诗句。粲如凤来仪。上山绝梯磴。堕海迷津涯。怜我枯槁质。借润生华滋。
　　肯效世俗人。洗刮求瘢痍。贤明日登用。清庙。歌缉熙。胡不学长卿。预作。封禅词。
　　原选者评。起处八句。以我与君并说。为双提之势。谓君朝发燕。以下言孔也。空阶卧积雨。以下自言也。而中以。人生各有志。四句联络上下。缨带有情。此是一篇关键处。至於。候吏报君来。以下。不过叙述赠答之因。体势故应尔尔。
　　汤村开运盐河。雨中督役
　　居官不任事。萧散羡长卿。胡不归去来。滞留愧渊明。盐事星火急。谁能恤农耕。
　　薨薨晓鼓动。万指罗沟坑。天雨助官政。泫然淋衣缨。人如鸭与猪。投泥相溅惊。
　　下马荒堤上。四顾但湖泓。线路不容足。又与牛羊争。归田虽贱辱。岂失泥中行。
　　寄语故山友。慎勿厌藜羹。
　　原选者评。职役之劳与夫妨农病民之实。历历如绘。所以指陈得失。有。国风。小雅。之遗。其云羡长卿而愧渊明特托言耳。
　　。乌台诗案。曰。是时卢秉提举盐事。擘画开运盐河。差夫千余人。某於大雨中部役。其河只为般盐。既非农事。而役农民。秋田未了。有妨农事。又其河中间有涌沙数里。意言开得不便。自叹泥雨劳苦。羡司马长卿居官而不任事。又愧陶渊明不早弃官归去也。农事未休。而役夫千余人。故云。盐事星火急。谁能恤农耕。又言。百姓已劳苦。不意天雨。又助官政之劳民。转致百姓疲敝。役人在泥水中。辛苦无异鸭与猪。又言某亦在泥中与牛羊争路而行。若归田。岂至此哉。故云。寄语故山友。慎不可厌藜羹而思仕宦。以识开运盐河不当。又妨农事也。
　　是日宿水陆寺。寄北山清顺僧二首录一首
　　草没河堤雨暗村。寺藏修竹不知门。拾薪煮药怜僧病。扫地焚香净客魂。
　　农事未休侵小雪。佛灯初上报黄昏。年来渐识幽居味。思与高人对榻论。
　　原选者评。杳迥合。如坐虚白。而闭重玄。
　　。竹坡诗话。曰。东坡游西湖。於僧舍壁间见小诗云。竹暗不通日。泉声落如雨。春风自有期。桃李乱深坞。问谁所作。或告以钱塘僧清顺。即日求得之。一见甚喜。而顺之名出矣。
　　朱寿昌郎中少不知母所在。刺血写经。
　　求之五十年。去岁得之蜀中。以诗贺之
　　嗟君七岁知念母。怜君壮大心愈苦。羡君临老得相逢。喜及无言泪如雨。
　　不羡白衣作三公。不爱白日升青天。爱君五十著彩服。儿啼却得偿当年。
　　烹龙为炙玉为酒。鹤发初生千万寿。金马诏书锦作囊。白藤肩舆帘蹙绣。
　　感君离合我酸辛。此事今无古或闻。长陵朅来见大姊。仲孺岂意逢将军。
　　开皇苦桃空记面。建中天子终不见。西河郡守谁复讥。颍谷封人羞自荐。
　　原选者评。前十二句称述本事。於离合情状曲折。无不尽矣。然读之。但觉情余於词者。以有。嗟君。怜君。羡君。爱君。等字为之点睛。便俱是作诗之旨。与传记体裁迥别也。感君离合。二句。忽念及今无古有。作一转轴。以下遂历陈古事。不复再加论断。截然而止。此格尤为创见。然正是汉魏人遗意。低手不能为。亦不敢为也。七言转韵。古诗凡转韵之首句。未有不用韵者。七言音节自不可与五言一例。尝考。杜陵全集。其中亦有三。四首出韵者。若。醉时歌。之。先生有道出羲皇。哀江头。之。忆昔霓旌下南苑。等句是也。此诗。不羡白衣作三公。句无韵。盖亦如少陵之偶一有之。而自来诗人。从无论及於此者。何也。
　　司马温公。日录。曰。朱寿昌父任谏议大夫。寿昌母素微。生寿昌岁余遣出之。因是不知所在。寿昌既长。求之不得。乃弃官寻之。刺血书忏。以散与人。至是得之於同州。迎以归。钱子飞知永兴军。奏其事。乞加旌赏。故召之。寿昌以同母弟妹皆在同州。乃折资授河中通判。
　　。东轩笔录。曰。司农少卿朱寿昌。在襁褓。所生母被出。治平中。弃官入关中寻访。得於陕州。苏子瞻作诗序。且讥切世之不养者。李定见之大惋恨。会为中丞。劾轼作诗讪谤。将至不测。赖上保持之。止黜为黄州团练副使。
　　和致仕张郎中春昼
　　投绂归来万事轻。消磨未尽只风情。旧因莼菜求长假。新为杨枝作短行。
　　不祷自安缘寿骨。深藏难没是诗名。浅斟杯酒红生颊。细琢歌词稳称声。
　　蜗卜居心自放。蝇头写字眼能明。盛衰阅过君应笑。宠辱年来我亦平。
　　跪履数从圯上老。逸书闲问济南生。东风屈指无多日。只恐先春鸣。
　　原选者评。集中七言长律甚少。此体在唐。如杜白诸公亦不多见。以其伤气也。是作格度浑成。音调谐美。录此一首。以见才大无所不可耳。
　　画鱼歌
　　天寒水落鱼在泥。短钩画水如耕犁。渚蒲拔折藻荇乱。此意岂复遗鳅鲵。
　　偶然信手皆虚击。本不辞劳几万一。一鱼中刃百鱼惊。虾蟹奔忙误跳掷。
