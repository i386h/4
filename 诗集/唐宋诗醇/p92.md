<!-- { "loadSidebar": true } -->
　　莫邪当自跃。岂复烦炉炭。便应朝秣越。未暮刷燕馆。胡为守故丘。眷恋桑榆暖。
　　为君叩牛角。一咏南山粲。
　　二公再和亦再答之
　　寒鸡知将晨。饥鹤知夜半。亦如老病客。遇节尝感叹。光阴等敲石。过眼不容玩。
　　亲友如抟沙。放手还复散。羁孤每自笑。寂寞谁肯伴。元达号神君。高论森月旦。
　　纪明本贤将。汩没事堆案。欣然肯相顾。夜阁灯火乱。盘空愧不饱。酒薄仅堪盥。
　　雍容许著帽。不怪安石缓。虽无窈窕人。清唱弄珠贯。幸有纵横舌。说剑起慵懦。
　　二豪沈下位。暗火埋湿炭。岂似草玄人。嘿嘿老儒馆。行看富贵逼。炙手借余暖。
　　应念苦思归。登楼赋王粲。
　　雪后书北台壁二首
　　黄昏犹作雨纤纤。夜静无风势转严。但觉衾裯如泼水。不知庭院已堆盐。
　　五更晓色来书幌。半夜寒声落画檐。试扫北台看马耳。未随埋没有双尖。
　　城头初日始翻鸦。陌上晴泥已没车。冻合玉楼寒起粟。光摇银海眩生花。
　　遗蝗入地应千尺。宿麦连云有几家。老病自嗟诗力退。空吟冰柱忆刘叉。
　　原选者评。尖叉韵诗。古今推为绝唱。数百年来。和之者亦指不胜屈矣。然在当时。王安石六和其韵。用及诸。天夜叉。交戟叉头。等字。支凑勉强。贻人口实。即轼谢人见和。因再用韵二诗。亦未能如原作之精采。方回谓再和尤佳者。非也。至于。玉楼银海。典故流传。其说不一。
　　盖皆得自传闻。而所称作道书者。究无人知其出何道书。方回称是。黄庭。一种。亦臆度语耳。
　　轼尝读道藏千函。有诗纪其事。要之。玉楼为肩。银海为目。必作如是解。诗意乃通。若集中诗。尚有。雪中过淮谒客。诗云。万顷穿银海。次韵仲殊雪中游西湖。诗云。玉楼已峥嵘。
　　则又不当与此一例解也。
　　。石林诗话。曰。诗禁体物语。此学者类能言之。欧公聚星堂雪诗举此。令坐客皆阁笔。但非能者耳。若能者。则出入纵横。何可拘碍。郑谷。乱飘僧舍茶烟湿。密洒歌楼酒力微。非不去体物语。而气格如此之卑。苏子瞻。冻合玉楼寒起粟。光摇银海眩生花。超然飞动。何害其言玉楼银海。
　　。苕溪渔隐丛话。曰。蝗遗子于地。若雪深一尺。则入地一丈。麦得雪。则资茂而成稔岁。此老农之语也。东坡皆收拾人诗句。殆无余蕴矣。
　　方回曰。坡知密时作。年二十九岁。偶然用韵甚险。而再和尤佳。或谓坡诗律不及古人。
　　然才高气雄。下笔前无古人也。观此雪诗。亦冠绝古今矣。虽王荆公亦心服。屡和不已。终不能压倒。侯鲭录。曰。东坡作雪诗。后见荆公云。道家以两肩为玉楼。目为银海。是使此事否。坡退曰。惟荆公知此出处。
　　次韵章传道喜雨
　　去年夏旱秋不雨。海畔居民饮咸苦。今年春暖欲生蝝。地上戢戢多於土。
　　预忧一旦开两翅。口吻如风那肯吐。前时渡江入吴越。布阵横空如项羽。
　　农夫拱手但垂泣。人力区区固难御。扑缘鬃毛困牛马。啖啮衣服穿房户。
　　坐观不救亦何心。秉畀炎火传自古。荷锄散掘谁敢后。得米济饥还小补。
　　常山山神信英烈。扌为驾雷公诃电母。应怜郡守老且愚。欲把疮痍手摩抚。
　　山中归时风色变。中路已觉商羊舞。夜窗骚骚闹松竹。朝畦泫泫流膏乳。
　　从来蝗旱必相资。此事吾闻老农语。庶将积润扫遗孽。收拾丰岁还明主。
　　县前已窖八千斛。率以一升完一亩。更看蚕妇过初眠。未用贺客来旁午。
　　先生笔力吾所畏。蹙踏鲍。谢跨徐。庾。偶然谈笑得佳篇。便恐流传成乐府。
　　陋邦一雨何足道。吾君盛德九州普。中和。乐职。几时作。试向诸生选何武。
　　原选者评。古语时情。错杂写来。可谓博诞空类。至结穴推本盛德。寓规於颂。尽遣奇词。
　　奥旨俱归。雅颂之音。
　　惜花
　　吉祥寺中锦千堆。前年赏花真盛哉。道人劝我清明来。腰鼓百面如春雷。
　　打彻凉州花自开。沙河塘上插花回。醉倒不觉吴儿咍。岂知如今双鬓摧。
　　城西古寺没蒿莱。有僧闭门手自栽。千枝万叶巧剪裁。就中一丛何所似。
　　马瑙盘盛金缕杯。而我食菜方清斋。对花不饮花应猜。夜来雨雹如李梅。
　　红残绿暗吁可哀。
　　原选者评。语不斫削。似无意求工。而颓放处。正复滔滔清绝。
　　送春和子由
　　梦里青春可得追。欲将诗句绊余晖。酒阑病客惟思睡。蜜熟黄蜂亦懒飞。
　　芍药樱桃俱扫地。鬓丝禅榻两忘机。凭君借取。法界观。一洗人间万事非。
　　原选者评。酒阑。句是赋。蜜熟。句是比。对句却从上句生出。作手大家。即一属对。不易测识如是。
　　方回曰。酒阑病客惟思睡。我也。情也。蜜熟黄蜂亦懒飞。物也。景也。芍药樱桃俱扫也。景也。鬓丝禅榻两忘机。情也。一轻一重。一来一往。所谓四实四虚。前后虚实。又当如何下手。至此则知击风捕影未易言矣。坡妙年诗力颇宽。至晚年乃神妙流动。
　　西斋
　　西斋深且明。中有六尺床。病夫朝睡足。危坐觉日长。昏昏既非醉。踽踽亦非狂。
　　褰衣竹风下。穆然中微凉。起行西园中。草木含幽香。榴花开一枝。桑枣沃以光。
　　鸣鸠得美荫。困立忘飞翔。黄鸟亦自喜。新音变圆吭。杖藜观物化。亦以观我生。
　　万物各得时。我生日皇皇。
　　原选者评。日见耳闻。具有万物。各得其所气象。昔人称渊明为古闲淡之宗。此则升堂入室矣。
　　寄刘孝叔
　　君王有意诛骄虏。椎破铜山铸铜虎。联翩三十七将军。走马西来各开府。
　　南山伐木作车轴。东海取鼍漫战鼓。汗流奔走谁敢后。恐乏军兴污资斧。
　　保甲连村团未遍。方田讼牒纷如雨。尔来手实降新书。抉剔根株穷脉缕。
　　诏书恻怛信深厚。吏能浅薄空劳苦。平生学问只流俗。众里笙竽谁比数。
　　忽令独奏。凤将雏。仓卒欲吹那得谱。况复连年苦饥馑。剥啮草木啖泥土。
　　今年雨雪颇应时。又报蝗虫生翅股。忧来洗盏欲强醉。寂寞虚斋卧空甒。
　　公厨十日不生烟。更望红裙踏筵舞。故人屡寄山中信。只有当归无别语。
　　方将雀鼠偷太仓。未肯衣冠挂神武。吴兴丈人真得道。平日立朝非小补。
　　自从四方冠盖闹。归作二浙湖山主。高踪已自杂渔钓。大隐何曾弃簪组。
　　去年相从殊未足。问道已许谈其粗。逝将弃官往卒业。俗缘未尽那得睹。
　　公家只在霅溪上。上有白云如白羽。应怜进退苦皇皇。更把安心教初祖。
　　原选者评。始陈政令之弊。继悼饥馑之臻。而中以诏书恻怛。吏能浅薄为词。可谓立言有体。后言已不能如孝叔之高蹈。盖其志在救时。有未肯挂冠神武者。特诗中不可以显言。乃以雀鼠太仓故。作惭谢故人之语。温厚和平。与诗人之旨宛合。一切讥诮躁妄之词。其不可同年而语。明矣。
　　。乌台诗案。曰。此诗。君王有意。四句。为是时朝廷遣使诸路点检军器。及置三十七将官。多张皇不便也。南山伐木。十句。以讥讽法令。屡变事目烦多。吏不能辨也。况复连年。
　　十二句意。言近日饥馑蝗虫之甚。以讥讽政事缺失并新法不便之所致也。又言。酒食无备。斋厨索然。以讥讽新法减削公使太甚也。公事既多。旱蝗又甚。公使窘迫。所以言山中故人寄语令归。某贪禄未能。便挂衣冠而去也。又云。自从四方冠盖闹。归作二浙湖山主。以讥讽近日提举官所至。苛碎生事。故刘述乞宫观归湖州也。施元之曰。刘孝叔名述。神宗擢侍御史知杂。数谕事剀切。会与王安石争狱事不合。出知江州。逾岁提举崇禧观。东坡亻卒杭。与刘孝叔会虎丘有诗纪事吴兴六客堂。孝叔其一人也。此诗首言征伐之意。熙宁三年十一月。诏京畿河北京东西路置三十七将将官。遂与州郡长吏争衡。故云。联翩三十七将军。走马西来各开府。又立保甲法。令诸州籍保甲聚民而教之。禁令苛急。往往去为盗。郡县不敢以闻。故云。保甲连村团未遍。五年立方田均税法。诏司农以条约。并式颁之天下。岁以九月。委令佐分地计量。乃书户帖。连庄帐付之。以为地符。故云。方田讼牒纷如雨。七年吕惠卿建手实法。使民自上其家之物产。而官为注籍。奉使者至析秋毫。
　　天下病之。至八年十月乃罢。故曰。尔来手实降新书。又曰。平生学问止流俗。者。是时。安石凡议其新政者。皆以流俗谓之也。
　　邵长蘅曰。资斧。资。字。当是。质。字之讹。质。与。锧。通。史记。范雎传。臣之胸不足以当椹质。而要不足以待斧钺。又一语。无效请伏斧质。又。石庆传。罪当伏斧质。又。汉书。梅福传。虽伏质横分。臣之愿也。诸本既讠为。资。旧注因并作资斧解。极无谓。
　　怀西湖寄晁美叔同年
　　西湖天下景。游者无愚贤。浅深随所得。谁能识其全。嗟我本狂直。早为世所捐。
　　独专山水乐。付与宁非天。三百六十寺。幽寻遂穷年。所至得其妙。心知口难传。
　　至今清夜梦。耳目余芳鲜。君持使者节。风采烁云烟。清流与碧巘。安肯为君妍。
　　胡不屏骑从。暂借僧榻眠。读我壁间诗。清凉洗烦煎。策杖无道路。直造意所便。
　　应逢古渔父。苇间自延缘。问道若有得。买鱼勿论钱。
　　原选者评。知其妙处难传。便是能识其全者。妙处既不可传。故令读壁间诗使自得之。又令直造意所便。以庶几所至有得耳。
　　祭常山回小猎
　　青盖前头点皂旗。黄茅冈下出长围。弄风骄马跑空立。趁兔苍鹰掠地飞。
　　回望白云生翠巘。归来红叶满征衣。圣明若用西凉簿。白羽犹能效一挥。
　　原选者评。此似规木无右丞。风劲角弓鸣。一诗。马立鹰飞。宛然。草枯鹰眼疾。雪尽马蹄轻。之句也。白云。红叶。亦是。千里云平。遗意。特其才大不露青蓝冰水之迹耳。结以谢艾自况。想见下笔时顾盼自雄。踌躇满志。
　　。乌台诗案。曰。知密州日。因祭常山回。与同官习射。放鹰作诗。意取西凉州主簿谢艾。
　　本是书生。却善用兵。意以自比。言圣朝若用某为将。不减谢艾也。
　　和文与可洋川园池三十首录七首湖桥
　　朱栏画柱照湖明。白葛乌纱曳履行。桥下龟鱼晚无数。识君拄杖过桥声。
　　横湖
　　贪看翠盖拥红妆。不觉湖边一夜霜。卷却天机云锦段。从教匹练写秋光。
　　原选者评。荷尽而水益光明。写得景色澄静。不似老杜。斫却月中桂。清光应更多。徒豪语耳。
　　蓼屿
　　秋归南浦蟪蛄鸣。霜落横湖沙水清。卧雨幽花无限思。抱丛寒蝶不胜情。
　　待月台
