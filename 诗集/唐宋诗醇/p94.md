<!-- { "loadSidebar": true } -->
　　簿书颠倒梦魂间。知我疏慵肯见原。闲作闭门僧舍冷。病闻吹枕海涛喧。
　　忘怀杯酒逢人共。引睡文书信手翻。欲吐狂言喙三尺。怕君嗔我却须吞。
　　君虽为我此迟留。别后凄凉我已忧。不见便同千里远。退归终作十年游。
　　恨无扬子一区宅。懒卧元龙百尺楼。闻道鹓鸾满台阁。网罗应不到沙鸥。
　　原选者评。自写疏慵潦倒。令人意恻。司马君实独乐园
　　青山在屋上。流水在屋下。中有五亩园。花竹秀而野。花香袭杖履。竹色侵盏斝。
　　樽酒乐余春。棋局消长夏。洛阳古多士。风俗犹尔雅。先生卧不出。冠盖倾洛社。
　　虽云与众乐。中有独乐者。才全德不形。所贵知我寡。先生独何事。四海望陶冶。
　　儿童诵君实。走卒知司马。持此欲安归。造物不我舍。名声逐吾辈。此病天所赭。
　　抚掌笑先生。年来效喑哑。
　　原选者评。言景如画。言情如话。令人神游其地。想见其人。时钱公辅在鄞县。建。众乐
　　堂。司马光赠以诗曰。使君如独乐。众庶必深颦。盖独乐之与众道本同然。此诗云。虽云
　　与众乐。中有独乐者。最得其意。儿童诵君实。走卒知司马。二句。以姓对字。唐贤所未有。然非无本也。刘越石诗云。宣尼悲获麟。西狩泣孔某。谢惠连诗云。虽好相如达。不学长卿
　　慢。正此诗所则亻效。其他史传所载。如。万事不理问伯始。天下中庸有胡公。甑中生尘范史云。
　　釜中生鱼范莱芜。之类。尤不胜指数矣。
　　。乌台诗案。曰。司马光在西京葺一园。名。独乐园。作诗寄之。此诗言。四海望光执政。
　　陶冶天下。以讥见任执政。不得其人。又言儿童走卒。皆知其姓字。终当进用。光意亦讥新法不便。终用光改变此法也。又言光却喑默不言。意望光依前上言。攻击新法也。
　　。渑水燕谈。曰。司马文正公高才全德。大得中外之望。士大夫识与不识。称之曰君实。下至闾阎亩犬亩厶。匹夫匹妇。莫不能道司马。公身退十余年。而天下之人日冀其复用於朝。子瞻独乐园诗。盖纪实也。
　　子由将赴南都。与余会宿於逍遥堂。
　　作两绝句。读之殆不可为怀。因和其诗
　　以自解。余观子由。自少旷达。天资近道。
　　又得至人养生长年之诀。而余亦窃闻其一二。
　　以为今者宦游相别之日浅。而异时退休相从
　　之日长。既以自解。且以慰子由云
　　别期渐近不堪闻。风雨萧萧已断魂。犹胜相逢不相识。形容变尽语音存。
　　但令朱雀长金花。此别还同一转车。五百年间谁复在。会看铜狄两咨嗟。
　　原选者评。二诗惟语语解慰。乃益见别恨之深。低回欲绝。
　　。冷斋夜话。曰。用事琢句。妙在言其用。而不言其名。此诗云。犹胜相逢不相识。形容变尽语音存。是用事而不言其名也。
　　苏辙。逍遥堂。诗序曰。辙幼从子瞻读书。未尝一日相舍。既壮。将游宦四方。读韦苏州诗至。那知风雨夜。复此对床眠。恻然感之。乃相约早退为闲居之乐。故子瞻始为凤翔幕府。留诗为别曰。夜雨何时听萧瑟。其後子瞻通守余杭。复移守胶西。而辙滞留於淮阳济南。不见
　　者七年。熙宁十年二月。始复会於澶濮之间。相从彭城。留百余日。时宿於逍遥堂。追感前约为作二小诗。
　　。容斋随笔。曰。东坡守彭城。子由来访之留百余日而去。作二小诗曰。逍遥堂後千寻木。长送中宵风雨声。误喜对床寻旧约。不知漂泊在彭城。秋来东阁凉如水。客去山翁醉似泥。困卧北窗呼不醒。风吹松竹雨凄凄。东坡以为读之殆不可为怀。乃和其诗以自解。至今观之。尚能使人凄然也。
　　过云龙山人张天骥
　　郊原雨初足。风日清且好。病守亦欣然。肩舆白门道。荒田咽蛩蚓。村巷悬梨枣。
　　下有幽人居。闭门空雀噪。西风高正厉。落叶纷可扫。孤童卧斜日。病马放秋草。
　　墟里通有无。垣墙任摧倒。君家本冠盖。丝竹闹邻保。脱身声利中。道德自濯澡。
　　躬耕抱羸疾。奉养百岁老。诗书膏吻颊。菽水媚翁媪。饥寒天随子。杞菊自撷芼。
　　慈孝董邵南。鸡狗相乳抱。吾生如寄耳。归计失不早。故山岂敢忘。但恐迫华皓。
　　从君好种秫。斗酒时自劳。
　　原选者评。垣墙任摧倒。以上。村落园林摹绘如见。昔人谓诗中有画。犹有所不能到。诗则无所不到也。然非具四通六明之力。亦岂能以达之。
　　初别子由
　　我少知子由。天资和而清。好学老益坚。表里渐融明。岂独为吾弟。要是贤友生。
　　不见六七年。微言谁与赓。常恐坦率性。放纵不自程。会合亦何事。无言对空枰。
　　使人之意消。不善无由萌。森然有六女。包裹布与荆。无忧赖贤妇。藜藿等大烹。
　　使子得行意。青衫陋公卿。明日无晨炊。倒床作雷鸣。秋眠我东阁。夜听风雨声。
　　悬知不久别。妙理难细评。昨日忽出门。孤舟转西城。归来北堂上。古屋空峥嵘。
　　退食误相从。入门中自惊。南都信繁会。人事水火争。念当闭阁坐。颓然寄聋盲。
　　妻子亦细事。文章固虚名。会须扫白发。不复用黄精。
　　原选者评。辙为轼题像赞。则云。人曰吾兄。我曰吾师。轼此诗亦云。岂独为吾弟。要是贤友生。想见兄弟间自相师友。极天伦之乐事也。至於不见。而恐放纵不自程。既见而使不善无由萌。读之令人凛然。若无此数句。而但有後幅叙述家常之词。即与凡俗何异。
　　赵次公曰。南都即南京也。时子由从张文定签书南京判。为此别也。
　　河复并序
　　熙宁十年秋。河决澶渊。注钜野。入淮泗。自澶魏以北。皆绝流而济。楚大被其害。彭门城下水二丈八尺。七十余日不退。吏民疲於守御。十月十三日。澶州大风终日。既止。而河流一枝。已复故道。闻之喜甚。庶几可塞乎。乃作。河复。诗。歌之道路。以致民愿而迎神休。盖守土者之志也。
　　君不见西汉元光元封间。河决瓠子二十年。钜野东倾淮泗满。楚人恣食黄河鳣。
　　万里沙回封禅罢。初遣越巫沈白马。河公未许人力穷。薪刍万计随流下。
　　吾君仁圣如帝尧。百神受职河神骄。帝遣风师下约束。北流夜起澶州桥。
　　东风吹冻收微渌。神功不用淇园竹。楚人种麦满河淤。仰看浮槎栖古木。
　　原选者评。赋古事以证时事。不更加论断。而於中间入题处提曰。吾君仁圣如帝尧。则知瓠子筑宫有不足道矣。更挽一笔云。神功不用淇园竹。以与前文相呼应。其沈雄雅健。要与瓠子二歌不同其音调。而同其气骨。
　　王宗稷。东坡先生年谱。曰。熙宁十年。徐州水患大作。七月十七日河决澶州曹村埽。八月二十一日。及徐州城下。先生治水有功。至十月五日。水渐退城。以全朝廷降诏奖谕。作河复诗。
　　黄河
　　活活何人见混茫。昆仑气脉本来黄。浊流若解污清济。惊浪应须动太行。
　　帝假一源神禹迹。世流三患梗尧乡。灵槎果有仙家事。试问青天路短长。
　　原选者评。黄河浑浑沧沧。从天而来。非此才笔。赋之不称。
　　韩干马十四匹
　　二马并驱攒八蹄。二马宛颈尾齐。一马任前双举後。一马却避长鸣嘶。
　　老髯奚官骑且顾。前身作马通马语。后有八匹饮且行。微流赴吻若有声。
　　前者既济出林鹤。后者欲涉鹤俯啄。最后一匹马中龙。不嘶不动尾摇风。
　　韩生画马真是马。苏子作诗如见画。世无伯乐亦无韩。此诗此画谁当看。
　　原选者评。韩子画记。只是记体。不可以入诗。杜子观画马图诗。只是诗体。不可以当记。
　　杜韩开其端。苏乃尽其极。叙次历落。妙言奇趣。触绪横生。真堪独立千载。
　　。容斋五笔。曰。韩公人物。画记。其叙马处云。马大者九匹。於马之中。又有上者下者。
　　马行者。牵者。奔者。涉者。陆者。翘者。顾者。鸣者。寝者。讹者。立者。龁者。饮者。溲者。陟者。
　　降者。痒磨树者。嘘者。嗅者。喜而相戏者。怒相者。秣者。骑者。骤者。走者。载服物者。载狐兔者。凡马之事。二十有七焉。马大小八十有三。而莫有同者焉。秦少游谓其叙事该而不烦。
　　坡公赋韩干十四马诗之与记其体虽异。其为布置铺写则同。诵坡公之语。盖不待见画也。
　　赠写御容妙善师
　　忆昔射策干先皇。珠帘翠幄分两厢。紫衣中使下传诏。跪奉冉冉闻天香。
　　仰观眩晃目生晕。但见晓色开扶桑。迎阳晚出步就坐。绛纱玉斧光照廊。
　　野人不识日月角。仿佛尚记重瞳光。三年归来真一梦。桥山松桧凄风霜。
　　天容玉色谁敢画。老师古寺昼闭房。梦中神授心有得。觉来信手笔已忘。
　　幅巾常服俨不动。孤臣入门涕自滂。元老侑坐须眉古。虎臣立侍冠剑长。
　　平生惯写龙凤质。肯顾草间猿与麞。都人踏破铁门限。黄金白璧空堆床。
　　尔来摹写亦到我。谓是先帝白发郎。不须览镜坐自了。明年乞身归故乡。
　　原选者评。许论此诗。似深实浅。诗以。射策干先皇。起。以。先帝白发郎。结。考嘉祐辛丑。轼应制科。其冬赴凤翔签判任。及治平甲辰还朝。不得复见仁宗。故中有。三年归来真一梦。之语。诗虽为妙善而作。而意则眷恋先皇。无句不是惓惓忠爱之忱。此即轼所谓发乎情。
　　止乎忠孝。而不仅止乎礼义者也。许诗话。曰。此诗美甚美矣。然不若。丹青引。微而显。得春秋之法。
　　哭刁景纯
　　读书想前辈。每恨生不早。纷纷少年场。犹得见此老。此老如松柏。不受霜雪槁。
　　直从毫末中。自养到合抱。宏才乏近用。千载自枯倒。文章余正始。风节贯华皓。
　　平生为人尔。自为薄如缟。是非虽难齐。反覆看愈好。前年旅吴越。把酒庆寿考。
　　扣门无晨夜。百过迹未扫。但知从德公。未省厌丘嫂。别时公八十。后会知难保。
　　昨日故人书。连年丧翁媪。伤心范桥水。漾漾舞寒藻。华堂不见人。瘦马空恋皁。
　　我欲江东去。匏樽酌行潦。镜湖无贺监。恸哭稽山道。忍见万松冈。荒池没秋草。
　　原选者评。老成凋谢。为世道之忧。不仅一人交情而已。此诗言之最为真切沉痛。按刁约齿长於轼者四十二年。而相与为友。忘年之义不同流俗。前有。寄题景纯藏春坞。诗云。白首归来种万松。又。和冈字韵赠景纯。诗。有。为翁栽插万松冈。之句。万松冈即在所居藏春坞前。是诗称此老如松柏。而结之以。忍见万松冈。非但不忘其居。亦缘其人实有卓尔贞松之操。故足悼也。
　　施元之曰。刁景纯。名约。丹徒人。少卓越。刻苦学问。能文章。始应举京师。与欧阳永叔。
