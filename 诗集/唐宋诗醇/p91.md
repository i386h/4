<!-- { "loadSidebar": true } -->
　　入门无平田。石路细穿岭。阴风生涧壑。古木翳潭井。湛卢谁复见。秋水光耿耿。
　　铁花绣岩壁。杀气噤蛙黾。幽幽生公堂。左右立顽矿。当年或未信。异类服精猛。
　　胡为百岁后。仙鬼互驰骋。窈然留清诗。读者为悲哽。东轩有佳致。云水丽千顷。
　　熙熙览生物。春意破凄冷。我来属无事。暖日相与永。喜鹊翻初旦。愁鸢蹲落景。
　　坐见渔樵还。新月溪上影。悟彼良自咍。归田行可请。
　　原选者评。作虎丘诗者。多是缘情绮靡。若此诗。则但见其幽折闲静耳。是非时会不同。
　　乃其命笔取材别开生径。观前此白居易於东武丘有。怪石千僧坐。灵池一剑沉。之句。於西武丘有。摇曳双红旆。娉婷十翠娥。之句。乌鹊黄鹂。红栏绿浪。唐时已极繁华艳冶矣。故知此诗是有意避喧。力求岑寂也。
　　赵次公曰。清远道士与沈恭子同游虎丘寺。有诗历论商周及近代二千年事。颜真卿为之刻石。又鬼诗云。青松多悲风。萧萧清且哀。白日徒昭昭。不照长夜台。李道昌为刺史奏其事。陆龟蒙。皮日休。松陵唱和皆及之。
　　常润道中有怀钱塘寄述古五首录一首
　　草长江南莺乱飞。年来事事与心违。花开后院还空落。燕入华堂怪未归。
　　世上功名何日是。樽前点检几人非。去年柳絮飞时节。记得金笼放雪衣。
　　原选者评。慨当以慷。忧思难忘。此诗结句。有。放鸽为寿。之自注。赵尧卿遂引唐。谭宾录。言。天宝宫中呼白鹦鹉为雪衣。此诗借呼鸽为雪衣。然考田汝成。西湖志。称。东坡有真迹云。杭州营妓周韶能诗。子容过杭。述古饮之。韶泣求落籍。子容曰。可作一绝。韶援笔立成曰。陇上巢空岁月惊。忍看回首自梳翎。开笼若放雪衣女。长念观音般若经。韶时有服衣白。一坐嗟叹。遂落籍。此诗寄述古。盖指此事。故曰。记得金笼放雪衣。雪衣。正用白鹦鹉事。不必借呼放鸽也。诗作如是解。与前后数诗。亦正相类。然轼自注。故作隐语。岂其避谤欤。
　　金山寺与柳子玉饮大醉卧宝觉禅榻夜分方醒书其壁
　　恶酒如恶人。相攻剧刀箭。颓然一榻上。胜之以不战。诗翁气雄拔。禅老语清软。
　　我醉多不知。但觉红绿眩。醒时江月堕。摵摵风响变。惟有一龛灯。二豪俱不见。
　　原选者评。豪放精悍。全是规仿颂酒之篇。
　　大风留金山两日
　　塔上一铃独自语。明日颠风当断渡。朝来白浪打苍崖。倒射轩窗作飞雨。
　　龙骧万斛不敢过。渔艇一叶从掀舞。细思城市有底忙。却笑蛟龙为谁怒。
　　无事久留童仆怪。此风聊得妻孥许。灊山道人独何事。夜半不眠听粥鼓。
　　原选者评。明日颠风当断渡。七字。即铃语也。奇思得自天外轩窗飞雨。写风浪之景。真能状丹青所莫能状。末忽念及山道人不眠而听粥鼓。想其濡墨挥毫。真有御风蓬莱。泛彼无垠之妙。
　　。冷斋夜话。曰。对句法。诗人穷尽其变不过以事以意以出处具备。谓之妙。如荆公曰。平日离愁宽带眼。迄今归思满琴心。又曰。欲寄荒寒无善画。赖传悲壮有能琴。乃不若东坡微意特奇。如曰。见说骑鲸游汗漫。也曾扪虱话酸辛。又曰。龙骧万斛不敢过。渔艇一叶从掀舞。以。鲸。为。虱。对。以。龙骧。为。渔艇。对。大小气焰之不等。其意若玩世。谓之秀杰之气终不没者。此类是也。游鹤林招隐二首
　　郊原雨初霁。春物有余妍。古寺满修竹。深林闻杜鹃。睡余柳花堕。目眩山樱然。
　　西窗有病客。危坐看香烟。
　　行歌白云岭。坐咏修竹林。风轻花自落。日薄山半阴。涧草谁复识。闻香杳难寻。
　　时见城市人。幽居惜未深。
　　原选者评。二作风格。清腴绝似韦柳。
　　无锡道中赋水车
　　翻翻联联衔尾鸦。荦荦确确蜕骨蛇。分畴翠浪走云阵。刺水绿针抽稻芽。
　　洞庭五月欲飞沙。鼍鸣窟中如打衙。天公不见老翁泣。唤取阿香推雷车。
　　原选者评。只是体物著题。触处灵通。别成奇光异彩。想当施手时。巨刃摩天扬。此之谓也。赋物得此。神力罕匹。
　　过永乐文长老已卒
　　初惊鹤瘦不可识。旋觉云归无处寻。三过门间老病死。一弹指顷去来今。
　　存亡惯见浑无泪。乡井难忘尚有心。欲向钱塘访圆泽。葛洪川畔待秋深。
　　原选者评。寄感叹於解脱。挽长老合作如是语。
　　听僧昭素琴
　　至和无攫羐。至平无按抑。不知微妙声。究竟从何出。散我不平气。洗我不和心。
　　此心知有在。尚复此微吟。
　　原选者评。是真识琴中意者。朱纟玄疏越。可以释躁平矜。
　　僧惠勤初罢僧职
　　轩轩青田鹤。郁郁在樊笼。既为物所縻。遂与吾辈同。今来始谢去。万事一笑空。
　　新诗如洗出。不受外垢蒙。清风入齿牙。出语如风松。霜髭茁病骨。饥坐听午钟。
　　非诗能穷人。穷者诗乃工。此语信不妄。吾闻诸醉翁。原选者评。能不为外垢所蒙。不待罢职而诗乃工也。惠勤先为欧阳所知。故又举。诗穷益工。之语以讽之。与序惠勤诗集同意。
　　游灵隐高峰塔
　　言游高峰塔。 食治野装。火云秋未衰。及此初旦凉。雾霏岩谷暗。日出草木香。
　　嘉我同来人。久便云水乡。相劝小举足。前路高且长。古松攀龙蛇。怪石坐牛羊。
　　渐闻钟磬音。飞鸟皆下翔。入门空有无。云海浩茫茫。惟见聋道人。老病时绝粮。
　　问年笑不答。但指穴藜床。心知不复来。欲归更彷徨。赠别留匹布。今岁天早霜。
　　原选者评。雾霏日出。未举足而景象既殊。古松怪石。及经行而应接不暇。渐闻钟磬音。
　　飞鸟皆下翔。十字。画出古寺清晨。登高览胜之妙。入门以后。但记一时与道人留连赠答。语尽便住。象外传神。正复无际。
　　邵长蘅曰。三国管宁常坐一木榻。积五十余年。未尝箕股榻上。当膝处皆穿。按穴藜床。
　　似用其意。故王注引此存之。
　　。志林。曰。灵隐寺后。高峰塔一上五里。上有高僧不下。三十余年矣。
　　新城陈氏园次晁补之韵
　　荒凉废圃秋。寂历幽花晚。山城已穷僻。况与城相远。我来亦何事。徙倚望云巘。
　　不见苦吟人。清樽为谁满。
　　原选者评。淡而能腴。王韦后。绝无仅有。
　　与毛令方尉游西菩提寺二首
　　推挤不去已三年。鱼鸟依然笑我顽。人未放归江北路。天教看尽浙西山。
　　尚书清节衣冠后。处士风流水石间。一笑相逢那易得。数诗狂语不须删。
　　路转山腰足未移。水清石瘦便能奇。白云自占东西岭。明月谁分上下池。
　　黑黍黄粱初熟后。朱柑绿橘半甜时。人生此乐须天赋。莫遣儿曹取次知。
　　原选者评。首作不露刻斫经营之迹。自成高唱。五六用毛玠方干贴二人姓。此本古法。少陵集中多有之。僧祖可谓毛令。是毛玠之后。或并疑方尉是方干后人。妄矣。次作。白云句。承。石瘦。来。明月。句承。水清。来。黑黍黄粱。池旁之所见也。朱柑绿橘。岭上之所植也。错杂写来。自然合拍。惟其才才而气雄。故虽清白黑黄等字。叠见不嫌其复。
　　张安国曰。案於潜县图经。毛君宝。同尉方君武与东坡。於熙宁七年八月廿七日。同游西菩提山明智院。石刻存焉。听贤师琴
　　大弦春温和且平。小弦廉折亮以清。平生未识宫与角。但闻牛鸣盎中雉登木。
　　门前剥啄谁叩门。山僧未闲君勿嗔。归家且觅千斛水。净洗从前筝笛耳。
　　原选者评。听颖师琴诗。曲中疾徐之节。听贤师琴诗。别传离合之神。两诗足以并峙。义海俗工。誉韩毁苏。复斋漫录。直以不学斥之。最堪砭愚击蒙。
　　。西清诗话。曰。三吴僧义海。以琴名世。六一居士尝问。东坡琴诗孰优。东坡答以退之。听颖师琴。公曰。此只是听琵琶耳。或以问海。海曰。欧阳公一代英伟。然斯语误矣。退之深得其趣。未易讥评也。东坡后有。听惟贤琴。诗。诗成欲寄欧公而公亡。每以为恨。客复以问海。海曰。东坡词气。倒山倾海。然亦未知琴。春温和且平。廉折亮以清。凡丝声皆然。何独琴也。又特言大小弦声。不及指下之韵。牛鸣盎中。雉登木概。言宫角耳。八音宫角皆然。
　　何独丝也。闻者以海为知言。余尝考今昔琴谱。谓宫者。非宫角者。非角又五调迭犯。特宫声为多。与五音之正者异。此又坡所未知也。
　　。复斋漫录。曰。元微之诗。尔生不我待。我愿裁为琴。宫弦春似君。君若春日临。商弦廉似臣。臣作旱天霖。盖取。史记。驺忌子闻齐威王鼓琴。而为说曰。大弦浊以春温者。君也。
　　小弦廉折以清者。相也。西清诗话。乃云。东坡。听惟贤琴。有。大弦春温和且平。小弦廉折亮以清。之句。至谓东坡未知琴趣。不独琴为然。殊不知亦取驺琴之事耳。可谓不学。
　　除夜病中赠段屯田
　　龙钟三十九。劳生已强半。岁暮日斜时。还为昔人叹。今年一纟泉在。那复堪把玩。
　　欲起强持酒。故交云雨散。惟有病相寻。空斋为老伴。萧条灯火冷。寒夜何时旦。
　　倦仆触屏风。饥鼯嗅空案。数朝闭阁卧。霜发秋蓬乱。传闻使者来。策杖就梳盥。
　　书来苦安慰。不怪造请缓。大夫忠烈后。高义金石贯。要当击权豪。未肯觑衰懦。
　　此生何所似。暗尽灰中炭。归田计已决。此邦聊假馆。三径粗成资。一枝有余暖。
　　愿君更信宿。庶奉一笑粲。
　　原选者评。除夜无聊。病中落寞。因得段书。遂一气写出。读。暗尽灰中炭。五字。尤觉黯然神凄。
　　。容斋五笔。曰。白乐天作诗述怀。好纪年岁。苏公素重乐天。故间亦效之。如。龙钟三十九。劳生已强半。岁暮日斜时。还为昔人叹。正引用其语。又。四十岂不知头颅。畏人不出何其愚。我今四十二。衰发不满梳。忆在钱塘正如此。回头四十二年非。行年四十九。还此北窗宿。吾年四十九。赖此一笑嘻。嗟我与君皆丙子。四十九年穷不死。五十之年初过二。衰颜记我今如此。白发苍颜五十三。家人强遣试春衫。先生年来六十化。道眼已入不二门。纷纷华发不足道。当返六十过去魂。我年六十一。颓景薄西山。结发事文史。俯仰六十逾。与君皆丙子。各已三万日。玩味庄重。便如阅年谱也。
　　乔太博见和复次韵答之
　　百年三万日。老病常居半。其间互忧乐。歌笑杂悲叹。颠倒不自知。直为神所玩。
　　须臾便堪笑。万事风雨散。自从识此理。久谢少年伴。逝将游无何。岂暇读城旦。
　　非才更多病。二事可并案。愧烦贤使者。弭节整纷乱。乔侯瑚琏质。清庙尝荐盥。
　　奋髯百吏走。坐变齐俗缓。未遭甘益鸟退。并进耻鱼贯。每闻议论余。凛凛激贪懦。
