<!-- { "loadSidebar": true } -->
　　武子虽豪华。未死神已泣。先生万金璧。护此一蚁缺。一年如一梦。百岁真过客。
　　君无废此篇。严诗编杜集。原选者评。通篇俱为戒杀而作。未死神已泣。一语。尤恻恻动人。中用郑余庆事。误作卢怀慎。艺苑雌黄。指摘之。然未足为此诗病也。
　　。许岂页诗话。曰。东坡赠季常诗戒其杀生。末云。君无废此篇。严诗编杜集。谓严武也。
　　工部集中有武倡和数首。
　　枯松强钻膏。槁竹欲沥汁。两穷相值遇。相哀莫相湿。不知我与君。交游竟何得。
　　心法幸相语。头然未为急。愿为穿云鹘。莫作将雏鸭。我行及初夏。煮酒映疏羃。
　　故乡在何许。西望千山赤。兹游定安归。东泛万顷白。一欢宁复再。起舞花堕帻。
　　将行出苦语。不用儿女泣。吾非固多矣。君岂无一缺。各念别时言。闭户谢众客。
　　空堂净扫地。虚白道所集。
　　原选者评。临别互相劝勉。匡其所不及。不徒作依依恋恋之词。同心之言。其谊古。其情深矣。
　　。缃素杂记。曰。世俗相传。古诗不必拘于用韵。余谓不然。如杜少陵。早发射洪县及字韵。诗。皆用。缉。字一韵。未尝用外韵也。又观东坡与陈季常。汁。字韵一篇诗。而用六韵。殊与老杜异。其他侧韵诗多如此。以其名重当世。无敢訾议。
　　。苕溪渔隐丛话。曰。黄朝英之言。非也。老杜侧韵诗何尝不用外韵。今若以一篇诗偶不用外韵。遂为定格。则老杜何以谓之能兼众体也。黄既不细考老杜诸诗。又且轻议东坡。尤为可笑。
　　郭祥正家。醉画竹石壁上。
　　郭作诗为谢。且遗二古铜剑
　　空肠得酒芒角出。肝肺槎牙生竹石。森然欲作不可回。吐向君家雪色壁。
　　平生好诗仍好画。书墙涴壁长遭骂。不瞋不骂喜有余。世间谁复如君者。
　　一双铜剑秋水光。两首新诗争剑铓。剑在床头诗在手。不知谁作蛟龙吼。
　　原选者评。画从醉出。诗特为醉笔。洗剔精神。读起四句。森然动魄也。句句癚绝。在集中另辟一格。
　　龙尾砚歌并引
　　余旧作。凤咮石砚铭。其略云。苏子一见名凤咮。坐令龙尾差牛后。已而求砚于歙。
　　歙人云。子自有凤咮。何以此为。盖不能平也。奉议郎方君彦德。有龙尾大砚。奇甚。谓余若能作诗。少解前语者。当奉饷。乃作此诗。
　　黄琮白琥天不惜。顾恐贪夫死怀璧。君看龙尾岂石材。玉德金声寓于石。
　　与天作石来几时。与人作砚初不辞。诗成鲍。谢石何与。笔落钟。王砚不知。
　　锦茵玉匣俱尘垢。捣练支床亦何有。况瞋苏子凤咮铭。戏语相嘲作牛后。碧天照水风吹云。明窗大几清无尘。我生天地一闲物。苏子亦是支离人。
　　粗言细语都不择。春蚓秋蛇随意画。愿随苏子老东坡。仁者不用生分别。
　　原选者评。前用解嘲。后更讽以通人之论。雄恣逸态。奇矫无前。集中凤口朱砚三铭。各以遒炼为工。不可无此。作荡氵矞之气。
　　次韵杭人裴维甫
　　余杭门外叶飞秋。尚记居人挽去舟。一别临平山上塔。五年云梦泽南州。
　　凄凉楚些缘吾发。邂逅秦淮为子留。寄谢西湖旧风月。故应时许梦中游。
　　同王胜之游蒋山
　　到郡席不暖。居民空惘然。好山无十里。遗恨恐他年。欲款南朝寺。同登北郭船。
　　朱门收画戟。绀宇出青莲。夹路苍髯古。迎人翠麓偏。龙腰蟠故国。鸟爪寄曾巅。
　　竹杪飞华屋。松根泫细泉。峰多巧障日。江远欲浮天。略彴横秋水。浮屠插暮烟。
　　归来踏人影。云细月娟娟。
　　原选者评。次第写景。不必作山曾郁屈之势。而斫削精洁。神彩欲飞。不独。峰多。江远。
　　一联。差肩杜老。
　　。西清诗话。曰。元丰中。王荆公在金陵。东坡自黄北迁日。与公游。尽论古昔。文字间即俱味禅悦。公叹息谓人曰。不知更几百年。方有如此人物。东坡渡江至仪真。赋此诗。公亟取读之。至。峰多巧障日。江远欲浮天。乃抚几曰。老夫平生作诗。无此二句。
　　送沈逵赴广南
　　嗟我与君皆丙子。四十九年穷不死。君随幕府战西羌。夜渡冰河斫云垒。
　　飞尘涨天箭洒甲。归对妻孥真梦耳。我谪黄冈四五年。孤舟出没烟波里。
　　故人不复通问讯。疾病饥寒疑死矣。相逢握手一大笑。白发苍颜略相似。
　　我方北渡脱重江。君复南行轻万里。功名如幻何足计。学道有涯真可喜。
　　句漏丹砂已付君。汝阳瓮盎吾何耻。君归趁我鸡黍约。买田筑室从今始。
　　原选者评。就两人境遇不同处。抒写尽致。而以道牙日就。作无聊解脱之词。觉满纸毫飞墨喷。一时怡然冰释。
　　豆粥
　　君不见滹沱流澌车折轴。公孙仓皇奉豆粥。湿薪破灶自燎衣。饥寒顿解刘文叔。
　　又不见金谷敲冰草木春。帐下烹煎皆美人。萍虀豆粥不传法。咄嗟而办石季伦。干戈未解身如寄。声色相缠心已醉。身心颠倒自不知。更识人间有真味。
　　岂如江头千顷雪色芦。茅檐出没晨烟孤。地碓舂秔光似玉。沙瓶煮豆软如酥。
　　我老此身无著处。卖书来问东家住。卧听鸡鸣粥熟时。蓬头曳履君家去。
　　原选者评。起伏开阖。气伟来奇。青莲无以过。
　　。苕溪渔隐丛话。曰。东坡于饮食作诗。赋以写之。往往皆臻其妙。如。老饕赋。豆粥诗。
　　是也。
　　秦少游梦发殡而葬之者。云是刘发之柩。
　　是岁发首荐。秦以诗贺之。刘泾亦作。因次其韵
　　君看三代士执雉。本以杀身为小补。居官死职战死绥。梦尸得官真古语。
　　五行胜己斯为官。官如草木吾如土。仕而未禄犹宾客。待以纯臣盖非古。
　　馈焉曰献称寡君。岂比公卿相尔汝。世衰道微士失已。得丧悲欢反其故。
　　草袍芦箠相妩媚。饮食嬉游事群聚。曲江船舫月灯毬。是谓舞殡而歌墓。
　　看花走马到东野。余子纷纷何足数。二生年少两豪逸。诗酒不知轩冕苦。
　　故令将仕梦发棺。劝子勿为官所腐。涂车刍灵皆假设。著眼细看君勿语。
　　时来聊复一飞鸣。进隐不须烦伍举。
　　原选者评。说得通透。使人心融神释。凡经史传记。百家之言。信手拈来。无不贯穿协合。
　　前古诗人。未尝有此。此所谓。诗到苏黄尽。也。
　　徐大正闲轩
　　冰蚕不知寒。火鼠不知暑。知闲见闲地。已觉非闲侣。君看东坡翁。懒散谁比数。
　　形骸堕醉梦。生事委尘土。蚤眠不见灯。晚食或奇支午。卧看氈取盗。坐视麦漂雨。
　　语希舌颊强。行少腰脚偻。五年黄州城。不蹋黄州鼓。人言我闲客。置此闲处所。
　　问闲作何味。如眼不自睹。颇讶徐孝廉。得闲能几许。介子愿奉使。翁归备文武。
　　应缘不耐闲。名字挂庭宇。我诗为闲作。更得不闲语。君如汗血驹。转盼略燕。楚。
　　莫嫌銮辂重。终胜盐车苦。
　　原选者评。为。闲。字下转语。转转无竭。是问是答。两无缚脱。以偈颂体入诗。自雪堂始也。
　　施元之曰。徐大正因其先君猷守黄州。始从公游。秦少游为作。闲轩记。
　　高邮陈直躬处士画雁二首
　　野雁见人时。未起意先改。君从何处看。得此无人态。无乃槁木形。人禽两自在。
　　北风振枯苇。微雪落璀璀。惨澹云水昏。晶荧沙砾碎。弋人怅何慕。一举渺江海。众禽事纷争。野雁独闲洁。徐行意自得。俯仰若有节。我衰寄江湖。老伴杂鹅鸭。
　　作书问陈子。晓景画苕霅。依依聚圆沙。稍稍动斜月。先鸣独鼓翅。吹乱芦花雪。
　　原选者评。色斯举矣。语隐而不发。前作更从未起时。见其意之先改。后作又于安翔徐徊处。见其意之自得。诗中画。画中诗。二难并矣。
　　次韵王定国南迁回见寄
　　土晕铜花蚀秋水。要须悍石相砻砥。十年冰蘖战膏粱。万里烟波濯纨绮。
　　归来诗思转清激。百丈空潭数鲂鲤。逝将桂浦撷兰荪。不记槐堂收剑履。
　　却思庾岭今何在。更说彭城真梦耳。君知先竭是甘井。我愿得全如苦李。
　　妄心不复九回肠。至道终当三洗髓。广陵阳羡何足较。只有无何真我里。
　　乐全老子今禅伯。掣电机锋不容拟。心通岂复问云何。印可聊须答如是。
　　相逢为我话留滞。桃花春涨孤舟起。
　　原选者评。盘空硬语。具体昌黎。
　　。王定国诗集叙。曰。定国以余故得罪。贬海上三年。一子死贬所。一子死于家。定国亦病几死。余意其怨我甚。不敢以书相闻。而定国归至江西。以其岭外所作诗数百首寄余。皆清平丰融。融然有治世之音。其言与志得道行者无异。幽忧愤叹之作盖亦有之矣。特恐死岭外而天子之恩不及报。以忝其父祖耳。孔子曰。不怨天。不尤人。定国且不我怨。而肯怨天乎。余然后废卷而叹。自恨其人之浅也。
　　。墨庄漫录。曰。王定国寄诗于东坡。答书云。新诗篇篇皆奇。老拙此回真不及矣。穷人之具。辄欲交割与公。魏道辅见而笑曰。定国亦难作交代。只是且权摄耳。
　　卷三十八
　　眉山苏轼诗七
　　泗州南山监仓萧渊东轩二首
　　其一
　　偶随樵父采都梁。竹屋松扉试乞浆。但见东轩堪隐几。不知公子是监仓。
　　谿中乱石墙垣古。山下寒蔬匕箸香。我是江南旧游客。挂冠知有老萧郎。
　　其二
　　北望飞尘苦画霾。洗心聊复寄东斋。珍禽声好犹思越。野橘香清未过淮。
　　有信微泉来远岭。无心明月转空阶。一官仓庾真堪老。坐看松根络断崖。
　　原选者评。有幽邃之趣。萧条高寄。尽得风流。前者结句用。老萧郎。亦本香山。能文好饮老萧郎。之句。容斋。引老元为例。而不引此疏矣。
　　。容斋。三笔曰。东坡赋诗。用人姓名。多以老字足成句。萧渊。东轩。云。挂冠知有老萧郎。寿州龙潭。云。观鱼并记老庄周。病不起赴会。云。空对亲春老孟光。看潮。云。犹似浮江老阿童。赠黄山人。云。说禅长笑老浮屠。元长老衲裙。云。乞与佯狂老万回。
　　。侍立迩英。云。定是香山老居士。赠李道士。云。知是香山老居士。蒜山亭。云。奇逸多闻老敬通。汶公东堂。云。一帖空存老遂良。次韵韶守。云。华发萧萧老遂良。游罗浮。
　　云。还须略报老同叔。赠辩才。云。中有老法师。寄子由。云。青山老从事。赠眼医。
　　云。忘言老尊宿。谢惠酒。云。青州老从事。谢饷鱼。云。谁似老方朔。赠吴子野扇。
