<!-- { "loadSidebar": true } -->
　　渔人养鱼如养雏。插竿冠笠惊鹈鹕。岂知白梃闹如雨。搅水觅鱼嗟已疏。
　　原选者评。时新法盛行。故即短钩画水以为喻所言。此意岂复遗鳅鲵。与。一鱼中刃百鱼惊。者。似皆指新法之病民。王。吕辈坏法乱制。岂异拔渚蒲而乱藻荇哉。其请罢条例司疏有云。造端宏大。民实惊疑。创法新奇。吏皆惶惑。正与诗意相同。而其绘事如画。笔端有神。虽寥峭短章。读其词如有千百言在腕下。
　　赵次公曰。鲵有二。有鲸鲵之鲵。有鱼子之鲵。此意岂复遗鳅鲵。言鱼子也。
　　邵长蘅曰。画。胡麦切。音义并同划。以钩划鱼。今三吴水乡往往有之。
　　游道场山何山
　　道场山顶何山麓。上彻云峰下幽谷。我从山水窟中来。尚爱此山看不足。
　　陂湖行尽白漫漫。青山忽作龙蛇盘。山高无风松自响。误认石齿号惊湍。
　　山僧不放山泉出。屋底清池照瑶席。阶前合抱香入云。月里仙人亲手植。
　　出山回望翠云鬟。碧瓦朱栏缥缈间。白水田头问行路。小溪深处是何山。
　　高人读书夜达旦。至今山鹤鸣夜半。我今废学不归山。山中对酒空三叹。
　　原选者评。道场山顶何山麓。总写四句。此下详於道场而略於何山。乃偏於详处。更作。出山回望。二语。摇荡入情。何山只缅怀高人之读书。不复模山范水。意尽而止。无往不以自然为工。
　　汪藻。何氏书堂记。曰。寺有何氏书堂。图记相承。以何氏为晋何锴。锴尝读书此山。后为吴兴太守。以其居为寺而名其山。
　　赠孙莘老七绝录三首
　　嗟予与子久离群。耳冷心灰百不闻。若对青山谈世事。当须举白便浮君。
　　天目山前渌浸裾。碧澜堂下看衔舻。作堤捍水非吾事。闲送苕溪入太湖。
　　乌程霜稻袭人香。酿作春风霅水光。时复中之徐邈圣。毋多酌我次公狂。
　　原选者评。前两作愤懑之词。以快利出之。后一首役使成语。如天造地设。前无古人。
　　。乌台诗案。曰。任杭州通判日。转运司差往湖州相度堤岸利害。因与湖州知州孙觉相见。作诗与之。某是时约孙觉并坐客。如有言及时事者。罚一大盏。虽不指言时事是非。意言时事多不便。不得说也。次首某为先曾言水利不便。却被转运使差相度堤岸。意言本非兴水利之人。以讥讽水利之不便也。
　　赵次公曰。天目山在湖州。按。乐史。寰宇记。湖州安吉县天目山。三万六千尺。而
　　。水经。浙江水出吴兴郡於潜县北天目山。按。王存。九域志。湖州南至杭州界首十五
　　里。故天目山於。寰宇记。则系之湖州。於。水经。则系之於潜。而於潜虽属杭州。与湖州接境。
　　先生亻卒杭。以开运盐河至湖。其言。作堤捍水非吾事。意谓於此可以为堤。而事不在己也。
　　王复秀才所居双桧二首录一首
　　凛然相对敢相欺。直干临空未要奇。根到九泉无曲处。世间唯有蛰龙知。
　　原选者评。石林诗话。曰。元丰间。苏子瞻系御史狱。神宗本无意深罪之。时相进呈。忽言。苏轼於陛下有不臣之意。神宗改容曰。轼固有罪。然对朕不应至是。卿何以知之。时相因举轼桧诗云。陛下飞龙在天。轼以为不知己。而求地下之蛰龙。非不臣而何。神宗曰。诗人之词安可如此论。彼自咏桧。何预朕事。时相语塞。章子厚亦从旁解之。遂薄其罪。子厚尝以语余。且以丑言诋时相曰。人之害物。无所忌惮。有如是也。
　　。苕溪渔隐丛话。曰。东坡在御史狱。狱吏问云。双桧。诗。根到九泉无曲处。世间惟有蛰龙知。有无讥讽。答曰。王安石诗。天下苍生待霖雨。不知龙向此中蟠。此龙是也。吏亦为之一笑。
　　法惠寺横翠阁
　　朝见吴山横。暮见吴山从。吴山故多态。转侧为君容。幽人起朱阁。空洞更无物。
　　惟有千步冈。东西作帘额。春来故国归无期。人言秋悲春更悲。
　　已泛平湖思濯锦。更看横翠忆峨眉。雕栏能得几时好。不独凭栏人易老。
　　百年兴废更堪哀。悬知草莽化池台。游人寻我旧游处。但觅吴山横处来。
　　原选者评。作初唐体。清丽芊眠。神韵欲绝。
　　风水洞二首和推节录一首
　　风转鸣空穴。泉幽泻石门。虚心闻地籁。妄意觅桃源。过客诗难好。居僧语不繁。
　　归瓶得冰雪。清冷慰文园。
　　原选者评。好景宜得好诗。乃偏以诗之难好。见其景之绝奇。工於翻案。
　　。西湖游览志。曰。风水洞。旧名恩德洞。上洞立夏清风自生。立秋则止。下洞流水潺潺。
　　大旱不涸。
　　自普照游二庵
　　长松吟风晚雨细。东庵半掩西庵闭。山行尽日不逢人。裛裛野梅香入袂。
　　居僧笑我恋清景。自厌山深出无计。我虽爱山亦自笑。独往神伤后难继。
　　不如西湖饮美酒。红杏碧桃香覆髻。作诗寄谢采薇翁。本不避人那避世。
　　原选者评。清幽之趣。微妙之音。司空图。诗品。中未曾道及。
　　新城道中二首录一首
　　东风知我欲山行。吹断檐间积雨声。岭上晴云披絮帽。树头初日挂铜钲。
　　野桃含笑竹篱短。溪柳自摇沙水清。西崦人家应最乐。煮葵烧笋饷春耕。
　　原选者评。絮帽。铜钲。未免著相矣。有。野桃。溪柳。一联。铸语神来。常人得之。便足以名世。
　　方回曰。东坡为杭亻卒时诗。熙宁六年癸丑二月。循行属县。由富阳至新城。有此作。三。四乃是早行诗也。起句十四字妙。五。六亦佳。
　　於潜女
　　青裙缟袂於潜女。两足如霜不穿履。觰沙鬓发丝穿柠。蓬沓障前走风雨。
　　老濞宫妆传父祖。至今遗民悲故主。苕溪杨柳初飞絮。照溪画眉渡溪去。
　　逢郎樵归相媚妩。不信姬姜有齐鲁。
　　原选者评。村妆野境。写出然自得。练响选和。可入乐府。
　　李厚曰。老濞。吴王濞也。杜牧之诗。老濞即山铸。后庭千娥眉。此指吴越王钱氏也。
　　赵次公曰。 沙鬓发丝穿柠。退之。月蚀。诗云。赤鸟司南方。尾秃翅沙。柠。当作
　　。杼。字书。柠。同。楮。字耳。於。丝穿。之下无义。说文。曰。杼。机之持纬者。丝穿杼。言鬓如丝之穿杼也。
　　僧清顺新作垂云亭
　　江山虽有余。亭榭著难稳。登临不得要。万象各偃蹇。惜哉垂云轩。此地得何晚。
　　天公争向背。诗眼巧增损。路穷朱栏出。山破石壁很。海门浸坤轴。湖尾抱云巘。
　　葱葱城郭丽。淡淡烟村远。纷纷乌鹊去。一一渔樵返。雄观快新获。微景收昔遁。
　　道人真古人。啸咏慕嵇。阮。空斋卧蒲褐。芒屦每自捆。天怜诗人穷。乞与供诗本。
　　我诗久不作。荒涩旋锄垦。从君觅佳句。咀嚼废朝饭。
　　原选者评。煅炼之工。字字创获。至。天公争向背。以下十二句。忽作排对。而风骨益觉峻耸。诗有排对。自晋有之。二陆颜谢已层见叠出。至於王褒庾信之篇。但略妍声病。即成唐律。
　　而诗体日趋靡曼矣。此作刻削傲岸。具体昌黎。若仅谓体格似少陵。氵美陂。西南台。等篇。则犹未尽其风力也。
　　。冷斋夜话。曰。西湖僧清顺。颐然清苦多佳句。尝有自题。北山垂云庵。诗云。久从林下游。颇识林下趣。纵然绿荫繁。不碍清风度。间於石上眠。落叶不知数。一鸟忽飞来。啼破幽绝处。坡与之游。甚多酬唱。
　　会客有美堂。周邠长官与数僧同泛湖往北山。
　　湖中闻堂上歌笑声。以诗见寄。因和二首。时周有服
　　霭霭君诗似岭云。从来不许醉红裙。不知野屐穿山翠。惟见轻桡破浪纹。
　　颇忆呼卢袁彦道。难邀骂坐灌将军。晚风落日元无主。不惜清凉与子分。载酒无人过子云。掩关昼卧客书裙。歌喉不共听珠贯。醉面何因作缬纹。
　　僧侣且陪香火社。诗坛欲敛鹳鹅军。凭君遍绕湖边寺。涨渌晴来已十分。
　　原选者评。山水清音。气韵自别。按。周邠原作见。咸淳临安志。结云。莫辞上马玉山倒。
　　已是迟留至夜分。前诗结语。盖答其意。
　　。漫叟诗话。曰。东坡最善用事。既显而易读。又切当若招持服人游湖不赴云。却忆呼卢袁彦道。难邀骂坐灌将军。天然奇作。
　　。庚溪诗话。曰。钱塘吴山有美堂。乃仁宗朝梅挚公仪出守杭上赐之诗。有曰。地有吴山美。东南第一州。梅以上诗名堂。士大夫留题甚众。东坡亻卒杭。因令笔吏尽录之。
　　卷三十四
　　眉山苏轼诗三六十二首
　　韩子华石淙庄
　　绛侯百万兵。尚畏书牍背。功名意不已。数与危机会。我公抱绝识。凛凛镇横溃。
　　欲收伊吕迹。远与巢由对。誓言虽未从。久已断诸内。区区为怀祖。颇觉羲之隘。
　　此身随造物。一叶舞澎湃。田园不早定。归宿终安在。彼美石淙庄。每到百事废。
　　泉流知人意。屈折作涛濑。寒光洗肝鬲。清响跨竽籁。我旧门前客。放言不自外。
　　园中亦何有。荟蔚可胜计。请公试回首。岁晚余苍桧。
　　原选者评。此盖嫉世之贪位冒禄者。轼通道藏。尝撰广成子解。故有取乎老庄知足不辱之旨。非为韩绛有手疏之词。遂顺其意而称道之也。
　　施元之曰。韩献肃公名绛。字子华。父忠宪公。名亿。平日尝语子弟。进取在於知足。宠禄不可过溢。以故子华服阕誓墓。年五十遽请谢事。最后手疏言。昔晋王羲之去郡不仕。尝自誓於父母墓前。朝廷以其誓苦。不复召之。臣今志愿虽与羲之颇殊。然誓於先臣墓前。则无异矣。区区之志。中外士大夫多有知者。即非臣今日轻有去就。妄干退闲也。章屡上。终不允。
　　后拜观文殿学士。元祐二年以司空检校太尉致仕。此诗多用子华表意。
　　立秋日祷雨灵隐寺同周徐二令
　　百重堆案掣身闲。一叶秋声对榻眠。床下雪霜侵户月。枕中琴筑落阶泉。
　　崎岖世味尝应遍。寂寞山栖老渐便。惟有闵农心尚在。起占云汉更茫然。
　　原选者评。祷雨而曰。百重堆案掣身闲。几与嵇康书中言性不耐烦。而以游山泽。观鱼鸟为乐者无异矣。有末二句一证出心事。遂觉满纸闲情。俱成警色。
　　病中游祖塔院
　　紫李黄瓜村路香。乌纱白葛道衣凉。闭门野寺松阴转。奇攴枕风轩客梦长。
　　因病得闲殊不恶。安心是药更无方。道人不惜阶前水。借与匏樽自在尝。原选者评。不须矜才使气。兴会所到。后人自百摹不到。笔底定有神力护持。
　　徐一夔曰。大慈定慧禅寺。唐寰中禅师之道场也。宋太平兴国中。寺以南泉。愿临济元无。著喜赵州。谂岩头。雪峰存。俱至兹山。与中禅师激扬宗旨。故又名祖塔院。元祐间。苏长公守桂。有诗见於家集。
　　柏堂
　　道人手种几生前。鹤骨龙姿尚宛然。双幹一先神物化。九朝三见太平年。
