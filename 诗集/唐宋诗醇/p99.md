<!-- { "loadSidebar": true } -->
　　撞钟履声集。颠倒云山衣。我来无时节。杖屦自推扉。莫作使君看。外似中已非。
　　原选者评。此与人皆苦炎分韵诗。体制不同。而精爽入神。虚明独照。并是杜诗所云。炯如一段清水出万壑。置在迎风含露之玉壶。者也。
　　与胡祠部游法华山
　　陂湖欲尽山为界。始见寒泉落高派。道人未放泉出山。曲折虚堂泻清快。
　　使君年老尚儿戏。绿棹红船舞澎湃。一笑翻杯水溅裙。余欢濯足波生隘。
　　长松搀天龙起立。苍藤倒谷云崩坏。仰穿蒙密得清旷。一览震泽吁可怪。
　　谁云四万八千顷。渺渺东尽日所晒。归途十里尽风荷。清唱一声闻。露薤。
　　嗟予少小慕真隐。白发青衫天所械。忽逢佳士与名山。何异枯杨便马疥。
　　君犹鸾鹤偶飘堕。六翮如云岂长铩。不将新句纪兹游。恐负山中清净债。
　　原选者评。扬袂风山。举袖阴泽。曲折清快。四字。即可移以评此诗。
　　赵次公曰。挽歌有。蒿里。薤露。之曲。言薤头露也。今先生却压。露薤。字。盖缘杜诗有。盈筐承露薤。句也。
　　赵阅道高斋
　　见公奔走谓公劳。闻公隐退云公高。公心底处有高下。梦幻去来随所遭。
　　不知高斋竟何义。此名之设缘吾曹。公年四十已得道。俗缘未尽余伊皋。
　　功名富贵皆逆旅。黄金知系何人袍。超然已了一大事。挂冠而去真秋毫。
　　坐看猿猱落罝罔。两手未肯置所操。乃知贤达与愚陋。岂直相去九牛毛。
　　长松百尺不自觉。企而羡者蓬与蒿。我欲赢粮往问道。未应举臂辞卢敖。原选者评。奔走。隐退。二语。道尽庸耳俗目矣。超然已了一大事。者。谓与佛慧为友也。长松百尺。二句。借比喻托出。高。字。与前不知。高斋。竟何义。句相叫应。
　　。冷斋夜话。曰。赵阅道休官归老。三衢作高斋居之。与钟山佛慧禅师为方外交。
　　赵夔曰。赵清献公。年未七十告老于朝。不许请之不已。元丰二年二月。加太子少保致仕。年七十二矣。退居于衢。有溪石松竹之胜。东南高士多从之游。朝廷有事。郊庙再起。公侍祠不至。其子山几通判温州。从公游天台雁荡吴越间荣之。山几提举浙东西常平。复侍公游杭。始公自杭致仕。杭人留公不得行。公曰。六年当复来。至是适六岁矣。杭人得公如见父母。以疾还衢。
　　予以事系御史台狱。狱吏稍见侵。
　　自度不能堪。死狱中。不得一别子由。
　　故作二诗授狱卒梁成。以遗子由二首
　　圣主如天万物春。小臣愚暗自亡身。百年未满先偿债。十口无归更累人。
　　是处青山可埋骨。他年夜雨独伤神。与君今世为兄弟。又结来生未了因。
　　柏台霜气夜凄凄。风动琅珰月向低。梦绕云山心似鹿。魂惊汤火命如鸡。
　　眼中犀角真吾子。身后牛衣愧老妻。百岁神游定何处。桐乡知葬浙江西。
　　原选者评。此时已无复生全之望。而词不怨怼。独恋恋于兄弟之间。预结来生。诗意极痛切深厚。轼有惠政于浙。末以朱邑奉尝桐乡。自喻固自信不疑也。
　　十二月二十八日。蒙恩责授检校水部
　　员外郎黄州团练副使。复用前韵二首
　　百日归期恰及春。余年乐事最关身。出门便旋风吹面。走马联翩鹊啅人。
　　却对酒杯浑是梦。试拈诗笔已如神。此灾何必深追咎。窃禄从来岂有因。
　　平生文字为吾累。此去声名不厌低。塞上纵归他日马。城东不斗少年鸡。
　　休官彭泽贫无酒。隐几维摩病有妻。堪笑睢阳老从事。为余投檄向江西。
　　原选者评。诗狱甫解。又矜诗笔如神。殆是豪气未尽除。在次首特为。诗笔如神。下一转语。城中不斗少年鸡。进乎道矣。
　　。行营杂录。曰。东坡直史馆神宗朝。以议新法不合补外。李定之徒媒孽其诗文。有讪上语。下诏狱。欲之死。上独庇之得出。
　　。孙公谈圃。曰。子瞻得罪时。有朝士卖一诗策。内有使墨君事者。遂下狱。李定。何正臣劾其事以指斥论谓苏曰。学士数有名节。何不与他招了。苏曰。轼为人臣。不敢萌此心。却未如何人造此意。一日。禁中遣冯宗道按狱。止贬黄州团练副使。过淮
　　朝离新息县。初乱一水碧。暮宿淮南村。已渡千山赤。 鼯号古戍。雾雨暗破驿。
　　回头梁楚郊。永与中原隔。黄州在何许。想像云梦泽。吾生如寄耳。初不择所适。
　　但有鱼与稻。生理已自毕。独喜小儿子。少小事安佚。相从艰难中。肝肺如铁石。
　　便应与晤语。何止寄衰疾。
　　原选者评。不必作坐愁行叹语。但写荒凉景色。而迁谪之感已是凄然言下。
　　梅花二首
　　春来幽谷水潺潺。的白乐梅花草棘间。一夜东风吹石裂。半随飞雪度关山。
　　何人把酒慰深幽。开自无聊落更愁。幸有清溪三百曲。不辞相送到黄州。
　　少年时。尝过一村院。见壁上有诗云。夜凉疑
　　有雨。院静似无僧。不知何人诗也。宿黄州禅智寺。
　　寺僧皆不在。夜半雨作。偶记此诗。故作一绝
　　佛灯渐暗饥鼠出。山雨忽来修竹鸣。知是何人旧诗句。已应知我此时情。
　　原选者评。境真则情味自深。欷歔欲绝。壁上之诗。乃潘阆所作。潘阆。夏日宿西禅寺
　　题。曰。此地绝炎蒸。深疑到不能。夜凉知有雨。院静若无僧。枕润连云榻。窗明照佛灯。浮生多贱骨。时日恐难胜。诗见。宋文鉴。今注苏诗者。多未引及此。
　　初到黄州
　　自笑平生为口忙。老来事业转荒唐。长江绕郭知鱼美。好竹连山觉笋香。
　　逐客不妨员外置。诗人例作水曹郎。只惭无补丝毫事。尚费官家压酒囊。
　　原选者评。方回曰。东坡元丰二年冬。责授检校水部员外郎黄州团练副使。本州安置。明年二月到郡。何逊。张籍。孟于三诗人皆水部。
　　定惠院寓居月夜偶出
　　幽人无事不出门。偶逐东风转良夜。参差玉宇飞木末。缭绕香烟来月下。
　　江云有态清自媚。竹露无声浩如泻。已惊弱柳万丝垂。尚有残梅一枝亚。
　　清诗独吟还自和。白酒已尽谁能借。不惜青春忽忽过。但恐欢意年年谢。自知醉耳爱松风。会拣霜林结茅舍。浮浮大甑长炊玉。溜溜小槽如压蔗。
　　饮中真味老更浓。醉里狂言醒可怕。闭门谢客对妻子。倒冠落佩从嘲骂。
　　原选者评。清游胜赏。一往作气象。澄鲜之语。忽念及欢意日谢。又说到。醉里狂言醒可怕。谪居中情绪若揭。
　　次韵前篇
　　去年花落在徐州。对月酣歌美清夜。今年黄州见花发。小院闭门风露下。
　　万事如花不可期。余年似酒那禁泻。忆昔扁舟泝巴峡。落帆樊口高桅亚。
　　长江衮衮空自流。白发纷纷宁少借。竟无五亩继沮溺。空有千篇凌鲍。谢。
　　至今归计负云山。未免孤衾眠客舍。少年辛苦真食蓼。老境安闲如啖蔗。
　　饥寒未至且安居。忧患已空犹梦怕。穿花踏月饮村酒。免使醉归官长骂。
　　原选者评。字字熔炼而出。食蓼啖蔗。尤为见道之言。次韵较原作。为更创获。长庆因继松陵倡和。犹当逊谢。何况余子。
　　轼作。王子立墓志。云。子立。子敏。皆从余学於吴兴。学道日进。东南之士称之。又云。
　　。予得罪於吴兴。亲戚故人皆惊散。独两王子不去。送予出郊曰。死生祸福。天也。公其如天何。返取予家。致之南都。二王于轼。情分如此。故切切念之。非直以对月酣歌。追怀胜游已也。
　　安国寺寻春
　　臣闻百舌呼春风。起寻花柳村村同。城南古寺修竹合。小房曲槛奇攴深红。
　　看花叹老忆年少。对酒思家愁老翁。病眼不羞云母乱。鬓丝强理茶烟中。
　　遥知二月王城外。玉仙。洪福花如海。薄罗匀雾盖新妆。快马争风鸣杂珮。
　　玉川先生真可怜。一生耽酒终无钱。病过春风九十日。独抱添丁看花发。
　　原选者评。寻春写烂漫之景。宜也。乃因看花而叹老。因叹老而忆年少。又因对酒而思家。
　　因思家而愁老翁。一句三折。含毫邈然。
　　。复斋漫录。曰。玉仙观在京城东南。宣化门七八里间。仁宗时。陈道士所修葺花木亭台。
　　四时游客不绝。东坡诗所谓。玉仙洪福花如海。是也。
　　寓居定惠院之东。杂花满山。
　　有海棠一株。土人不知贵也
　　江城地瘴蕃草木。只有名花苦幽独。嫣然一笑竹篱间。桃李漫山总粗俗。
　　也知造物有深意。故遣佳人在空谷。自然富贵出天姿。不待金盘荐华屋。
　　朱唇得酒晕生脸。翠袖卷纱红映肉。林深雾暗晓光迟。日暖风轻春睡足。雨中有泪亦凄怆。月下无人更清淑。先生食饱无一事。散步逍遥自扪腹。
　　不问人家与僧舍。拄杖敲门看修竹。忽逢绝艳照衰朽。叹息无言揩病目。
　　陋邦何处得此花。无乃好事移西蜀。寸根千里不易到。衔子飞来定鸿鹄。
　　天涯流落俱可念。为饮一樽歌此曲。明朝酒醒还独来。雪落纷纷那忍触。
　　原选者评。朱唇。二句绘其态。林深。二句传其神。雨中。二句写其韵。不染铅粉。不涉描摹。乃得是追魂摄魄之笔。倘中无写发。但一味作叹息。流落之词。岂复有此。
　　。容斋五笔。曰。白乐天。琵琶行。一篇。直欲抒写天涯沦落之恨尔。东坡谪黄州赋定惠院海棠诗有。陋邦何处得此花。无乃好事移西蜀。天涯流落俱可念。为饮一樽歌此曲。之句。其意亦尔也。或谓殊无一话一言与之相似。是不然。此真能用乐天之意者。何必效常人章摹句写。
　　而后已哉。
　　。苕溪渔隐丛话。曰。此诗词格超逸。不复蹈袭前人。元丰间东坡谪黄州寓居定惠院。院之东小山上有海棠一株。特繁茂。每岁盛开时。必为携客置酒。已五醉其下矣。故作此长篇。平生喜为人写。盖人间刊石者自有五六本。云轼平生得意诗也。
　　雨中看牡丹三首
　　雾雨不成点。映空疑有无。时於花上见。的白乐走明珠。秀色洗红粉。暗香生雪肤。
　　黄昏更萧瑟。头重欲相扶。
　　明日雨当止。晨光在松枝。清寒入花骨。肃肃初自持。午景发浓艳。一笑当及时。
　　依然暮还敛。亦自惜幽姿。
　　幽姿不可惜。后日东风起。酒醒何所见。金粉抱青子。千花与百草。共尽无妍鄙。
　　未忍污泥沙。牛酥煎落蕊。
　　原选者评。首作句句有雨在。次作言明日。此作言后日。又从雨中而想雨后之景。层见叠出。章法如列眉。
　　贺裳曰。雨中看牡丹。诗。依然暮还敛。亦自惜幽姿。二句。尤有雅人深致。
　　武昌铜剑歌并引
　　供奉官郑文。尝官於武昌。江岸裂。出古铜剑。文得之以遗余。冶铸精巧。非锻冶所成者。
　　雨余江清风卷沙。雷公蹑云捕黄蛇。蛇行空中如枉矢。电光煜煜烧蛇尾。
