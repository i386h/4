<!-- { "loadSidebar": true } -->
　　方回曰。全用徐孟二人饮酒事。以其泉下有灵。却笑厥孙不饮善滑稽者。
　　次韵和王巩六首录一首
　　平生我亦轻余子。晚岁人谁念此翁。巧语屡曾遭薏苡。廋词聊复托芎 。
　　子还可责同元亮。妻却差贤胜敬通。若问我贫天所赋。不因迁谪始囊空。
　　原选者评。俯视一切。交集百端。起二句。匪由作意所能得。
　　。志林。曰。昔为凤翔幕。过长安见刘原父。留吾剧饮。数日酒酣。谓吾曰。昔陈季弼告陈元龙曰。闻远近之论。谓明府骄而自矜。元龙曰。夫闺门雍穆。有德有行。吾敬陈元方兄弟。渊清玉洁。有礼有法。吾敬华子鱼。清修疾恶。有识有义。吾敬赵元达。博闻强记。奇逸卓荦。吾敬孔文举。雄姿杰出。有王霸之略。吾敬刘先主。所敬如此。何骄之有。余子琐琐。亦安是录哉。
　　因仰天太息。此亦原父之雅趣也。吾后在黄州。作诗云。平生我亦轻余子。晚岁人谁念此翁。盖记原父语也。
　　江上值雪。效欧阳体。限不以盐玉鹤鹭絮蝶
　　飞舞之类为比。仍不使皓白洁素等字
　　缩颈夜眠如冻龟。雪来惟有客先知。江边晓起浩无际。树杪风多寒更吹。
　　青山有似少年子。一夕变尽沧浪髭。方知阳气在流水。沙上盈尺江无澌。
　　随风颠倒纷不择。下满坑谷高陵危。江空野阔落不见。入户但觉轻丝丝。
　　沾裳细看若刻镂。岂有一一天工为。霍然一麾遍九野。吁此权柄谁执持。
　　世间苦乐知有几。今我幸免沾肤肌。山夫只见压樵担。岂知带酒飘歌儿。
　　天王临轩喜有麦。宰相献寿嘉及时。冻吟书生笔欲折。夜织贫女寒无帏。
　　高人著履踏冷冽。飘拂巾帽真仙姿。野僧斫路出门去。寒液满鼻清淋漓。
　　洒袍入袖湿靴底。亦有执版趋阶墀。舟中行客何所爱。愿得猎骑当风披。
　　草中咻咻有寒兔。孤隼下击千夫驰。敲冰煮鹿最可乐。我虽不饮强倒卮。
　　楚人自古好弋猎。谁能往者我欲随。纷纭旋转从满面。马上操笔为赋之。
　　原选者评。岩壑高。人物错杂。大处浩渺。细处纤微。无所不尽。可抵一幅王维。江干初
　　雪图。六一诗话。称。有进士许洞。尝会诸僧。分题出一纸约曰。不得犯此一字。其字乃山。
　　水。风。云。竹。石。花。草。霜。雪。星。日。禽鸟之类。诸僧皆阁笔。卢陵集。颖州雪诗。其序则曰。玉。月。梨。梅。练。絮。白。舞。鹅。鹤等字。皆请勿用。禁体物语。非是欧阳创之也。特以颍州宾主一时之盛。遂成佳话耳。
　　正月二十日。与潘。郭二生出郊寻春。
　　忽记去年是日同至女王城作诗。乃和前韵
　　东风未肯入东门。走马还寻去岁村。人似秋鸿来有信。事如春梦了无痕。
　　江城白酒三杯酽。野老苍颜一笑温。已约年年为此会。故人不用赋。招魂。
　　红梅三首录一首
　　怕愁贪睡独开迟。自恐冰容不入时。故作小红桃杏色。尚余孤瘦雪霜姿。
　　寒心未肯随春态。酒晕无端上玉肌。诗老不知梅格在。更看绿叶与青枝。
　　原选者评。不著意。红字。则泛衍。然一落色相。则又如涂涂附矣。石延年句。岂不精切。
　　而诗谓其不知梅格。知此者。可与言诗。
　　陈季常见过三首录二首
　　仕宦常畏人。退居还喜客。君来辄馆我。未觉鸡黍窄。东坡有奇事。已种十亩麦。但得君眼青。不辞奴饭白。
　　送君四十里。只使一帆风。江边千树柳。落我酒杯中。此行非远别。此乐固无穷。
　　但愿长如此。来往一生同。
　　寒食雨二首
　　自我来黄州。已过三寒食。年年欲惜春。春去不容惜。今年又苦雨。雨月秋萧瑟。
　　卧闻海棠花。泥污燕脂雪。暗中偷负去。夜半真有力。何殊病少年。病起头已白。
　　春江欲入户。雨势来不已。小屋如渔舟。濛濛水云里。空庖煮寒菜。破灶烧湿苇。
　　那知是寒食。但感乌衔纸。君门深九重。坟墓在万里。也拟哭途穷。死灰吹不起。
　　原选者评。二诗后作尤精绝。结四句固是长歌之悲。起四句乃先极荒凉之境。移村落小
　　景。以作官居情况。大可想矣。后人乃欲将此四句。裁作绝句。以争胜王韦。是乃见山忘道也。
　　贺裳曰。黄州诗尤多不羁。小屋如渔舟。氵蒙氵蒙水云里。一篇最为沉痛。
　　鱼蛮子
　　江淮水为田。舟楫为室居。鱼虾以为粮。不耕自有余。异哉鱼蛮子。本非左衽徒。
　　连排入江住。竹瓦三尺庐。於焉长子孙。戚施且侏儒。擘水取鲂鲤。易如拾诸途。
　　破釜不著盐。雪鳞芼青蔬。一饱便甘寝。何异獭与狙。人间行路难。踏地出赋租。
　　不如鱼蛮子。驾浪浮空虚。空虚未可知。会当算舟车。蛮子叩头泣。勿语桑大夫。
　　原选者评。分明指新法病民。出赋租者不如鱼蛮之乐也。忽又念及算舟车者。笔下风生凛凛。史记。平准书。述卜式之言。以结全篇曰。烹弘羊。天乃雨。不更益一字。而意已显。此诗结云。蛮子叩头泣。勿语桑大夫。亦不待明言其所以然。可称诗史。
　　吊李台卿并引
　　李台卿。字明仲。庐州人。貌陋甚。性介不群。而博学强记。罕见其比。好。左氏。有。史学考正同异。多所发明。知天文律历。千载之日可坐数也。轼谪居黄州。台卿为麻城主簿。始识之。既罢居於庐。而曹光州演甫。以书报其亡。台卿。光州之妻党也。
　　我初未识君。人以君为笑。垂头老鹳雀。烟雨霾七窍。敝衣来过我。危坐若持钓。
　　褚裒半面新。鬷蔑一语妙。徐徐步其澜。极望不可徼。却观原妩媚。士固难轻料。
　　看书眼如月。罅隙靡不照。我老多遗忘。得君如再少。纵横通杂艺。甚博且知要。
　　所恨言无文。至老幽不耀。其生世莫识。已死谁复吊。作诗遗故人。庶解俗子谯。原选者评。看书眼如月。数语可谓心折膺服矣。却先从人所共笑处为之写生传神。可笑
　　处实是可笑。可敬处实是可敬。写来俱不遗余力。洵称一人知已。
　　曹既见和复次其韵
　　造物本儿嬉。风噫雷电笑。谁令妄惊怪。失匕号万窍。人人走江湖。一一操纲钓。
　　偶然连六鳌。便为此手妙。空令任公子。三岁蹲海徼。长贫固不辞。一死实未料。
　　难将蓍草算。除用佛眼照。何人嗣家学。恨子儿尚少。嗟我与曹君。衰老世不要。
　　空言今无救。奇志后必耀。吟君五字诗。义重千金吊。收藏慎勿出。免使群儿谯。
　　原选者评。笑台卿者。多是偶然钓鳌之人。此诗要不专为台卿一人长太息也。
　　次韵孔毅父集古人句见赠五首录三首
　　羡君戏集他人诗。指呼市人如使儿。天边鸿鹄不易得。便令作对随家鸡。
　　退之惊笑子美泣。问君久假何时归。世间好句世人共。明月自满千家墀。
　　紫驼之峰人莫识。杂以鸡豚真可惜。今君坐致五侯鲭。尽是猩唇与熊白。
　　路傍拾得半段枪。何必开炉铸予戟。用之如何在我耳。入手当令君丧魄。
　　天下几人学杜甫。谁得其皮与其骨。划如太华当我前。跛欲上惊崷山卒。
　　名章俊语纷交衡。无人巧会当时情。前生子美只君是。信手拈得俱天成。
　　原选者评。集句诗创自北宋。著于石延年。而工于王安石。至黄庭坚则目之为百家衣。言如小儿文褓也。是匪富有胸中。岂能亲切贯穿。然终非诗家所贵。观此数诗所以誉之者。至矣。言外正自有意在。
　　。王直方诗话。曰。荆公始为集句。多者至数十韵。往往对偶。亲於本诗。盖以诵古今人诗多。或坐中率然而成始。可以为贵也。其后多有效之者。孔毅父尝集句赠东坡。
　　六年正月二十日。复出东门。仍用前韵
　　乱山环合水侵门。身在淮南尽处村。五亩渐成终老计。九重新埽旧巢痕。
　　岂惟见惯沙鸥熟。已觉来多钓石温。长与东风约今日。暗香先返玉梅魂。
　　原选者评。词旨温厚。意味深长。在集内近体诗中。更上一层。
　　陆游曰。昔祖宗以三馆养士。储将相材。及官制行罢三馆。而东坡盖尝直史馆。然自谪为散官。削去史馆之职久矣。至於史馆亦废。故云。新埽旧巢痕。其用事之严如此。而。凤巢西隔九重门。则又李义山诗也。
　　方回曰。东坡初贬黄州之年。即细雨梅花。关山断魂之时也。次年正月二十日。往岐亭见陈忄造季常是以为女王城之诗。又次年正月二十日与潘邠老等寻春。是以有。事如春梦了无
　　痕。之诗。又次年正月二十日尚在黄州。复出东门仍和此韵。乱山环合。四句。谓元丰官制行罢。废祖宗馆职。立秘书省以正字校书郎等为差除资序。而储士之意浅矣。观此等语。岂惟可以考大贤之出处。亦可见时事之更张。仁庙之所以遗燕安于后世者。何其盛。熙丰之政。所以大有可恨者。何其顿衰。坡下句云。岂惟见惯沙鸥熟。已觉来多钓石温。又可痛坡翁一谪数年。甘心於渔樵而忘返也。
　　南堂五首录一首
　　扫地烧香闭阁眠。簟纹如水帐如烟。客来梦觉知何处。挂起西窗浪接天。
　　邢居实曰。东坡此诗。尝题於余扇。山谷初读以为是刘梦得所作。
　　。齐安拾遗。曰。夏澳口之侧。本水驿。有亭曰临皋。郡人以驿之高坡。上筑南堂。为先生游息。
　　次韵孔毅父久旱已而甚雨三首
　　饥人忽梦饭甑溢。梦中一饱百忧失。只知梦饱本来空。未悟真饥定何物。
　　我生无田食破砚。尔来砚枯磨不出。去年太岁空在酉。傍舍壶浆不容乞。
　　今年旱势复如此。岁晚何以黔吾突。青天荡荡呼不闻。况欲稽首号泥佛。
　　瓮中蜥蜴尤可笑。跂跂脉脉何等秩。阴阳有时雨有数。民自天民天自恤。
　　我虽穷苦不如人。要亦自是民之一。形容虽是丧家狗。未肯弭耳争投骨。
　　倒冠落帻谢朋友。独与蚊雷共圭荜。故人嗔我不开门。君视我门谁肯屈。
　　可怜明月如泼水。夜半清光翻我室。风从南来非雨候。且为疲人洗蒸郁。
　　褰裳一和快哉谣。未暇饥寒念明日。
　　原选者评。先将旱势写得淋漓极致。以待下二章转阕。反覆详尽。清绝滔滔。呼作。快哉谣。不虚也。
　　去年东坡拾瓦砾。自种黄桑三百尺。今年刈草盖雪堂。日炙风吹面如墨。
　　平生懒惰今始悔。老大劝农天所直。沛然例赐三尺雨。造化无心怳难测。
　　四方上下同一云。甘不为龙所隔。蓬蒿下湿迎晓来。灯火新凉催夜织。
　　老夫作罢得甘寝。卧听墙东人响屐。奔流未已坑谷平。折苇枯荷恣漂溺。
　　腐儒粗粝支百年。力耕不受众目怜。破陂漏水不耐旱。人力未至求天全。
　　会当作塘径千步。横断西北遮山泉。四邻相率助举杵。人人知我囊无钱。
