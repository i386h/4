<!-- { "loadSidebar": true } -->
　　宛丘先生长如丘。宛丘学舍小如舟。常时低头诵经史。忽然欠伸屋打头。
　　斜风吹帷雨注面。先生不愧旁人羞。任从饱死笑方朔。肯为雨立求秦优。
　　眼前勃谿何足道。处置六凿须天游。读书万卷不读律。致君尧舜知无术。
　　劝农冠盖闹如云。送老虀盐甘似蜜。门前万事不挂眼。头虽长低气不屈。
　　余杭别驾无功劳。画堂五丈容旂旄。重楼跨空雨声远。屋多人少风骚骚。
　　平生所惭今不耻。坐对疲氓更鞭箠。道逢阳虎呼与言。心知其非口诺唯。
　　居高志下真何益。气节消缩今无几。文章小技安足程。先生别驾旧齐名。
　　如今衰老俱无用。付与时人分重轻。
　　原选者评。前后平列两段。末以四句作结。宛丘低头读书。而有昂藏磊落之气。别驾画堂高坐。而有气节消缩之嫌。其所齐名并驱者。独文章耳。而文章固无用也。中间以。画堂五丈
　　容旄。对。宛丘学舍小如舟。以。重楼跨空雨声远。对。斜风吹帷雨注面。以。平生所惭今不耻。对。先生不愧傍人羞。以。坐对疲氓更鞭。对。门前万事不挂眼。以。居高志下真何益。对。头虽长低气不屈。故作喧寂相反之势。不独气节消缩者难云自适。即安坐诵读者岂云得时。文则跌宕昭彰。情则欷歔悒郁。
　　。乌台诗案。曰。任从饱死笑方朔。肯为雨立求秦优。意取。东方朔传。侏儒饱欲死。
　　及。滑稽传。优旃谓陛楯郎。汝虽长何益。乃雨立。我虽短。幸休居。言弟家贫官卑而身材长大。所以比东方朔。陛楯郎。而以当今进用之人比侏儒。优旃也。读书万卷不读律。致君尧舜知无术。是时新兴律学。轼意非之。以为法律不足以致君於尧舜。今时又专学法律而忘诗书。
　　故言我读万卷书。不读法律。盖闻法律之中无致君尧舜之术也。劝农冠盖闹如云。送老盐甘似蜜。以讥新差提举官所至苛细生事。发摘官吏。惟学官无吏责也。弟辙为学官。故有是句。生平所惭今不耻。坐对疲氓更鞭。是时多徒配犯盐之人。例皆饥贫。言鞭此等贫民轼生平所惭。今不复耻矣。以讥讽盐法太急也。道逢阳虎呼与言。心知其非口诺唯。是时。
　　张靓。俞希旦作盐司。意不喜其为人。然不敢与争议。故毁诋之为阳虎也。
　　越州张中舍寿乐堂
　　青山偃蹇如高人。常时不肯入官府。高人自与山有素。不待招邀满庭户。
　　卧龙蟠屈半东州。万室鳞鳞枕其股。背之不见与无同。狐裘反衣无乃鲁。
　　张君眼力觑天奥。能遣荆棘化堂宇。持颐宴坐不出门。收揽奇秀得十五。
　　才多事少厌闲寂。卧看云烟变风雨。笋如玉箸椹如簪。强饮且为山作主。
　　不忧儿辈知此乐。但恐造物怪多取。春浓睡足午羓明。想见新茶如泼乳。
　　原选者评。句句奇辟。轼每以人事喻景物。笔端出奇无穷。真乃仁智之性。共山水效深矣。
　　雨中游天竺灵感观音院
　　蚕欲老。麦半黄。前山后山雨浪浪。农夫辍耒女废筐。白衣仙人在高堂。
　　原选者评。如古谣谚。精悍遒古。考天竺观音祈祷求雨见於史者。始自高宗绍兴。然张去华祷雨之事。已始自咸平初。灵感之额则赐於治平。此诗。辍耒废筐。之词似含嘲讽。集中有。杭州祷观音祈晴。祝文。盖自熙宁间习俗盛行矣。
　　咸淳。临安志。曰。后晋天福四年。僧道翊结庐山中。夜有光。就地视得奇木。命孔仁谦刻观音像。会僧勋从洛阳持古佛。舍利来。因纳之。顶间妙相具足。钱忠懿王梦白衣人求治其居。王感悟。乃即其地创佛庐。号。天竺看经院。咸平初。郡守张去华以旱迎大士。至梵天寺致祷。即日雨。自是遇水旱必谒焉。
　　六月二十七日望湖楼醉书五首录三首
　　黑云翻墨未遮山。白雨跳珠乱入船。卷地风来忽吹散。望湖楼下水如天。
　　放生鱼鳖逐人来。无主荷花到处开。水枕能令山俯仰。风船解与月羏回。
　　献花游女木兰桡。细雨斜风湿翠翘。无限芳洲生杜若。吴儿不识楚辞招。
　　七月一日出城。舟中苦热
　　凉飙呼不来。流汗方被体。稀星乍明灭。暗水光氵弥氵弥。香风过莲芡。惊枕裂鲂鲤。
　　欠伸宿酒余。起坐濯清云。火云势方壮。未受月露洗。身微欲安适。坐待东方启。
　　原选者评。惊枕裂鲂鲤。五字。警绝笔端。有风冷然。
　　宿临安净土寺
　　鸡鸣发余杭。到寺已亭午。参禅固未暇。饱食良先务。平生睡不足。急扫清风宇。
　　闭门群动息。香篆起烟缕。觉来烹石泉。紫笋发轻乳。晚凉沐浴罢。衰发稀可数。
　　浩歌出门去。暮色入村坞。微月半隐山。圆荷争泻露。相携石桥上。夜与故人语。
　　明朝入山房。石镜炯当路。昔照熊虎姿。今为猿鸟顾。废兴何作吊。万世一仰俯。
　　原选者评。别有一种清腴幽异之趣。无心刻琢。自造玄微。
　　自净土寺步至功臣寺
　　落日岸葛巾。晚风吹羽扇。松间野步稳。竹外飞桥转。神功凿横岭。岩石得巨片。
　　直渡千人沟。下有微流泫。冈峦蔚回合。金碧烂明绚。缅怀异姓王。负担此乡县。
　　长逢胯下辱。屡乞桑间饭。谁谓山石顽。识此稀世彦。凛然英气逼。屹起犹耸战。
　　他年万骑归。父老恣欢宴。锦绣被原野。金珠散贫贱。窦融既入朝。吴芮空记面。
　　荣华坐销歇。阅世如邮传。惟有长明灯。依然照金殿。
　　原选者评。写步至之景。琢句近六朝人风骨。后幅即事寄慨。正以不横使议论为高。
　　。五代史。曰。钱。字具美。杭州临安人也。以贩盐为盗。天复二年封越王。昭宗诏图形凌烟阁。升衣锦营为衣锦城。石鉴山曰衣锦山。大官山曰功臣山。 游衣锦城。宴故老。山林皆覆以锦。梁太祖即位。封吴越王兼淮南节度使。作还乡歌曰。三节还乡兮挂锦衣。父老远来相追随。牛斗无孛人无欺。吴越一王驷马归。游径山
　　众峰来自天目山。势若骏马奔平川。中途勒破千里足。金鞭玉革登相回旋。
　　人言山住水亦住。下有万古蛟龙渊。道人天眼识王气。结茆宴坐荒山巅。
　　精诚贯山石为裂。天女下试颜如莲。寒羓暖足来扑朔。夜钵咒水降蜿蜒。
　　雪眉老人朝扣门。愿为弟子长参禅。尔来废兴三百载。奔走吴会输金钱。
　　飞楼涌殿压山破。朝钟暮鼓惊龙眠。晴空偶见浮海蜃。落日下数投村鸢。
　　有生共处覆载内。扰扰膏火同烹煎。近来愈觉世议隘。每到宽处差安便。
　　嗟余老矣百事废。却寻旧学心茫然。问龙乞水归洗眼。欲看细字销残年。
　　原选者评。只是叙述径山事。奇文崛起纸上。如有金碧照耀。蹑杜陵之高踪。导渭南之先路。
　　。乌台诗案。曰。熙宁六年游径山。留题云。近来愈觉世议隘。以讥近日进用之人多是刻薄。议论偏隘。不少容人过失。故见山中宽闲之处为乐也。
　　。径山山门事状。曰。径山乃天目东北峰也。中有径路以通天目。故谓之径山。有大师讳法钦。吴郡昆山人。初隐此山。有素衣老人前致拜曰。我龙也。自师到此。吾属五百皆不安息。
　　我将挈归天目。愿舍此地为师立锡之所。师许之。乃请师登山绝顶。入五峰之间。中有大湫。
　　指谓师曰。吾家若去。此湫当涨留一穴水。慎勿堙之。我将时至卫师焉。今此一穴尚存。谓之。龙井。永泰中。师坐石屏下。见白衣儒士拜於前。自言。是天目巾子山人也。长安佛法有难。
　　闻师道行高邈。愿度为沙弥往救。师曰。汝有何术。曰。我诵俱胝观音咒。功力无比。师欲验之。乃曰。吾坐后石屏。汝能咒之令破否。曰。可。遂叱之。石屏裂为三片。今谓之。喝石。岩师知神异。为艹
　　雉 发。给衣。赐名惠崇。至京师与术士竞。惠崇告胜云。
　　夜泛西湖五绝
　　新月生魄迹未安。才破五六渐盘桓。今夜吐艳如半璧。游人得向三更看。
　　三更向阑月渐垂。欲落未落景特奇。明朝人事谁料得。看到苍龙西没时。
　　苍龙已没牛斗横。东方芒角升长庚。渔人收筒及未晓。船过惟有菰蒲声。
　　菰蒲无边水茫茫。荷花夜开风露香。渐见灯明出远寺。更待月黑香湖光。
　　湖光非鬼亦非仙。风恬浪静光满川。须臾两两入寺去。就视不见空茫然。
　　原选者评。五绝蝉联而下。体制从三百篇出。清苍突兀。三。四两作写景之妙。尤为脱尽恒蹊。昔陈思。赠白马王彪。诗。艺苑卮言。谓其体全仿。大雅。文王之什。至谢康乐。登临海峤。四章。文选。直合为一首。注亦更不分其一。其二。若此诗亦必作一首读。乃见其妙耳。监试呈诸试官
　　我本山中人。寒苦盗寸廪。文词虽少作。勉强非天禀。既得旋废忘。懒惰今十稔。
　　麻衣如再著。墨水真可饮。每闻科诏下。白汗如流沈。此邦东南会。多士敢题品。
　　刍荛尽兰荪。香不数葵荏。贫家见珠贝。眩晃自难审。缅怀嘉祐初。文格变已甚。
　　千金碎全璧。百衲收寸锦。调和椒桂酽。咀嚼沙砾碜。广眉成半额。学步归踔踸。
　　维时老宗伯。气压群儿凛。蛟龙不世出。鱼鲔初警淰。至音久乃信。知味如食椹。
　　至今天下士。微管几左衽。谓当千载后。石室祠高朕。尔来又一变。此学初谁谂。
　　权衡破旧法。刍豢笑凡饪。高言追卫乐。篆刻鄙曹沈。先生周孔出。弟子渊骞寝。
　　却顾老钝躯。顽朴谢镌锓。诸君况才杰。容我懒且噤。聊欲废书眠。秋涛舂午枕。
　　原选者评。熙宁五年。轼在杭州通判任。是年科场监试。故有呈试官及试院诸诗。此其第一作也。以自述起。以自述终。中间极论文章之变。嘉祐茁轧之习文变。而弊得欧阳修为之力返於古。逮王安石一变科举之法。是又变而之衰之候矣。括以二言曰。先生周。孔出。弟子渊。
　　骞寝。而自伤老钝。无与回澜。岂惟论文。实以慨世。
　　赵次公曰。卫玠。乐广。言其时尚虚无之学也。曹植。沈约。言时以诗赋为篆刻而不用也。
　　。石林诗话。曰。至和嘉祐间。场屋举子为文尚奇涩。读或不能成句。欧阳文忠公力欲革其弊。既知贡举。凡文涉雕刻者皆黜之。时范景仁。王禹玉。梅公仪等同事。而梅圣俞为参详官。及放榜。平时有声如刘辉辈。皆不预选。士论颇汹汹。然是榜得苏子瞻为第二。子由与曾子固皆在选中。不可谓不得人矣。
　　邵长蘅曰。先生以嘉祐六年辛丑中制科。入第三等。至熙宁五年壬子。在杭州监试。盖十二年矣。今十稔举成数云。
　　望海楼晚景五绝录三首
　　海上涛头一线来。楼前指顾雪成堆。从今潮上君须上。更看银山二十回。
　　横风吹雨入楼斜。壮观应须好句夸。雨过潮平江海碧。电光时掣紫金蛇。
