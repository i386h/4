<!-- { "loadSidebar": true } -->
　　李衍画。竹谱。曰。文湖州教东坡诀云。竹之始生。一寸之萌耳。而节叶具焉。自蜩腹蛇跗。至於剑拔十寻者。生而有之也。今画竹者。乃节节而为之。叶叶而累之。岂复有竹乎。故画竹必先得成竹於胸中。执笔熟视。乃见其所欲画者。急起从之。振笔直遂。以追其所见。如兔起鹘落。少纵即逝矣。坡云与可之教予如此。予不能然也。夫既心识所以然。而不能然者。内外不一。心手不相应。不学之过也。且坡公尚以为不能然者。不学之过。况后之人乎。
　　书李世南所画秋景二首录一首
　　野竹参差落涨痕。疏林欹倒出霜根。扁舟一棹归何处。家在江南黄叶村。
　　书鄢陵王主簿所画折枝二首
　　论画以形似。见与儿童邻。赋诗必此诗。定非知诗人。诗画本一律。天工与清新。
　　。
　　边鸾雀写生。赵昌花传神。如何此两幅。疏淡含精匀。谁言一点红。解寄无边春。
　　瘦竹如幽人。幽花如处女。低昂枝上雀。摇荡花间雨。双翎决将起。众叶纷自举。
　　可怜采花蜂。清蜜寄两股。若人富天巧。春色入毫楮。悬知君能诗。寄声求妙语。
　　原选者评。轼尝言。善画者。画意不画形。善诗者道意不道名。语本欧阳。古画画意不画形。梅诗咏物。无咏情之句。若此诗言。诗画一律。又与轼他诗所云。韩生画马真是马。苏子作诗如见画。以及。少陵翰墨无形画。韩干丹青不语诗。等句。互相印可。然彼犹曰。此诗此画谁当看。又曰。此画此诗今已矣。叹索解人不得也。岂若此诗直以诗画三昧举示来哲乎。次首言竹言花。言雀言蜂。又言花之枝。花之叶。花间之雨。雀之翎。蜂之蜜。浓淡浅深。得意兼能得格。
　　。王直方诗话。曰。论画以形似。六句。若论诗画于此尽矣。每诵数过。遍。殆欲常以为法也。
　　。漫叟诗话。曰。世有。青衿集。一编。以授学徒。可以谕蒙。若天诗云。戴盆徒仰上。测管讵知之。席诗云。孔堂曾子避。汉殿戴冯重。可谓著题。乃东坡所谓。赋诗必此诗。也。
　　。吕氏蒙童训。曰。东坡诗云。赋诗必此诗。定非知诗人。此或一道也。鲁直作咏物诗。
　　曲当其理。如。猩猩笔。诗。平生几两屐。身后五车书。其必此诗哉。
　　故李诚之待制六丈挽词
　　青青一寸松。中有梁栋姿。天骥堕地走。万里端可期。世无阿房宫。下建五丈旗。
　　又无穆天子。西征燕瑶池。才大古难用。老死亦其宜。丈夫恐不免。岂患莫己知。
　　公如松与骥。少小称伟奇。俯仰自廊庙。笑谈无羌夷。清朝竟不用。白首仍忧时。
　　愿斩横行将。请烹乾没儿。言虽不见省。坐折奸雄窥。嗟我去公久。江湖生白髭。
　　归来耆旧尽。零落存者谁。比公嵇中散。龙性不可羁。疑公李北海。慷慨多雄词。
　　凄凉五君咏。沉痛八哀诗。邪正久乃明。人今属公思。九原不可作。千古有余悲。
　　原选者评。比之於物。则松也。骥也。拟之於人。则嵇康也。李邕也。然而其身不见用。其言不见行。而死则其宜矣。明白道出。那得不千古余悲。
　　九月十五日迩英讲论语。终篇。赐执政讲
　　读史官燕於东宫。又遣中使就赐御书诗各一首。
　　臣轼得。紫薇花绝句。其词云。丝纶阁下文书静。
　　钟鼓楼中刻漏长。独坐黄昏谁是伴。紫薇花对紫薇郎。
　　翌日各以表谢。又进诗一篇。臣轼诗云
　　绣裳画衮云垂地。不作成王剪桐戏。日高黄伞下西清。风动槐龙舞交翠。
　　壁中蠹简今千年。漆书科斗光射天。诸儒不复忧吻燥。东宫赐酒如流泉。酒酣复拜千金赐。一纸惊鸾回凤字。苍颜白发便生光。袖有骊珠三十四。
　　归来车马已喧阗。争看银钩墨色鲜。人间一日传万口。喜见云章第一篇。
　　玉堂画掩文书静。铃索不摇钟漏永。莫言弄笔教行书。须信时平由主圣。
　　犬羊散尽沙漠空。捷烽夜到甘泉宫。似闻指挥筑上郡。已觉谈笑无西戎。
　　文思天子师文母。终闭玉关辞马武。小臣愿对紫薇花。试草尺书招赞普。
　　原选者评。叙记思私。切合时事。无不庄雅有体。烂漫之才。又於此等诗。见其诚敬之学。
　　。资治通鉴。曰。元祐二年秋。宴近臣於资善堂。出所书唐人诗分赐。
　　邵长蘅曰。按。年谱。先生以元祐元年自中书舍人为翰林学士知制诰。二年兼侍读通典。
　　唐置中书舍人六人。其内一人知制诰。天宝元年改中书为紫薇省。舍人为紫薇郎。
　　获鬼章二十韵
　　青唐有逋寇。白首已穷妖。窃据临洮郡。潜通讲渚桥。庙谋周召虎。边帅汉班超。
　　坚垒千兵破。连航一炬烧。擒奸从窟穴。奏捷上烟霄。诡异人图像。欢娱路载谣。
　　千诛非一事。伐叛自先朝。取道经陵寝。前期告庙祧。西来闻几日。面缚见今朝。
　　二圣临云陛。千官溢海潮。载囚车车历辘。失主马萧条。横拜如蹲犬。胡装尚衣貂。
　　理卿辞具服。译长舌初调。缓死恩殊厚。求生尾屡摇。慈仁逢太母。宽厚载唐尧。
　　赤手真擒虎。和羹未赐枭。藁街虚授首。东市偶全腰。因兽何须杀。遗雏或可招。
　　威声西振夏。武节北通辽。帝道有强弱。天时或长消。羌情防报复。军胜忌矜骄。
　　慎重关西将。奇功勿再要。
　　原选者评。鬼章之获在元祐二年。本集内奏议。有。论擒获鬼章称贺太速答刂子。又因。擒获鬼章。论西羌夏人事宜答刂子。又。乞诏边吏无进取及论鬼章事宜答刂子。又。乞约鬼章讨阿里骨答刂子。大旨欲使其部族与温溪心敛毡等合以讨阿里骨。而纳赵纯忠。然后许其请命自新。而深以将骄卒惰。后无以使为可。虑此诗先陈偏师。独克俘获丑虏之功。继述请命乞怜之状。终称放还不杀之德。至其归宿。乃曰。羌情防报复。则固后两答刂子意也。曰。军胜忌矜骄。则又前两答刂子意也。而又申言之。曰。慎重关西将。奇功勿再要。其所以为缉治边防。
　　整肃骄慢计者。剀切周详。诚一不二如此。
　　轼因。擒鬼章。论西羌夏人事宜答刂子。曰。夫阿里骨董毡之贼臣也。挟契丹公主以弑其君之二妻。董毡死。匿丧不发。逾年众定。乃诈称嗣子伪书鬼章温奚谷心等名。以请於朝。当时执政。若且令边臣审问鬼章等。以阿里骨当立不立。若朝廷从汝请。遂授节钺。阿里骨直汝主矣。汝能臣之如董毡乎。若此等无词。则是诸羌心服。既立之后。必能统一都部。吾又何求。
　　若其不服。则衅端自彼。爵命未下。曲不在吾。彼既一国三公。则吾分其思礼。各以一近上。使额命之鬼章等。各得所欲。宜亦无患。当时执政不深虑此。专以省事为安。因其妄请。便授节钺。阿里骨自知不当立。而忧鬼章之讨也。故欲借力於西夏以自重。於是始有解仇结好之谋。
　　而鬼章亦不平朝廷之以贼臣君我也。故怒而盜边。夏人知诸羌之叛也。故起而和之。此臣所谓前后致寇之由。明主不可以不知者也。
　　宋史阿里骨传曰。董毡病革。召诸酋领至青唐曰。吾一子已死。唯阿里骨母尝事我。我视之如子。今将以种落付之。诸酋听命。既嗣事。遣史修贡。元祐元年封宁塞郡公。二年遂逼
　　鬼章。使率众拒。洮州羌。结药密者。使所部怯陵来告。里骨执怯陵。结药密惧。携妻子南归。
　　鬼章又使其子结口瓦齿足入寇。八月鬼章就擒。槛送京师。寻赦之。听招其子以自赎。元祐三年里骨奉表谢罪。诏西河无复出兵。许贡奉如故。鬼章死。诏焚付其骨。
　　和王晋卿并引
　　元丰二年予得罪贬黄州。而驸马都尉王铣亦坐累远谪。不相闻者七年。予既召用。
　　铣亦还朝。相见殿门外。感叹之余。作诗相属。词虽不甚工。然托物悲慨。厄穷而不怨。泰
　　而不骄。怜其贵公子有志如此。故和其韵。欲使铣姓名。附见予诗集中。然亦不以示铣也。
　　铣字晋卿。功臣全斌之后云。
　　先生饮东坡。独舞无所属。当时挹明月。对影三人足。醉眠草棘间。虫虺莫予毒。
　　醒来送归雁。一寄千里目。怅然怀公子。旅食久不玉。欲书加餐字。远托西飞鹄。
　　谓言相濡沫。未足救沟渎。吾生如寄耳。何者为祸福。不如两相忘。昨梦那可逐。
　　上书得自便。归老湖山曲。躬耕二顷田。自种十年木。岂知垂老眼。对此金莲烛。
　　公子亦生还。仍分刺史竹。贤愚有定分。尊俎守尸祝。文章何足云。执技等医卜。
　　朝廷方西顾。羌卤骄未伏。遥知重阳酒。白羽落黄菊。羡君真将家。浮面气可掬。
　　何当请长缨。一战河湟复。
　　原选者评。似不经意而出。然句如坚城。而气极和厚。盖其老年诗境。造平淡如此。
　　刘克庄。西园雅集图跋。曰。本朝戚畹。惟李端愿。王晋卿二驸马好文喜士。世传孙巨源。三通鼓。眉山公。金钗坠。之词。想见一时风流酝藉。未几。乌台鞠诗案。宾主俱谪。
　　邵长蘅曰。唐书令狐为学士承旨。夜对禁中。撤金莲花炬。送还院。按先生时为学士。
　　尝召对便殿。宣仁撤御前金莲烛。送归院。或自述其事欤。
　　次韵刘贡父叔侄扈驾
　　玉堂孤坐不胜清。长羡枚邹接长卿。只许隔墙闻置酒。时因议事得联名。
　　机云似我多遗俗。广受如君不治生。共托属车尘土后。钧天一饷梦中荣。
　　和子由除夜元日省宿致斋三首
　　江湖流落岂关天。禁省相望亦偶然。等是新年未相见。此身应坐不归田。
　　白发苍颜五十三。家人遥遣试春衫。朝回两袖天香满。头上银幡笑阿咸。
　　当年踏月走东风。坐看春闱钅巢醉翁。白发门生几人在。却将新句调儿童。
　　次韵黄鲁直画马试院中作
　　少年鞍马勤远行。卧闻龁草风雨声。见此忽思短策横。十年髀肉磨欲透。
　　那更陪君作诗瘦。不如芋魁归饭豆。门前欲嘶御史骢。诏思三日休老翁。
　　羡君怀中双橘红。
　　原选者评。此格乃。禁脔。所谓。促句换韵。者。唐诗惟岑参有之。后人遂以此为。岑嘉州体。要其源固出於秦碑也。是须适然得之。不由作意。令转换承接。不可增减。方称人妙。此篇次韵自然。又且奇气勃窣。实较黄庭坚原唱为更胜。
　　余与李廌方叔相知久矣。领贡举事。
　　而李不得第。愧甚。作诗送之
　　与君相从非一日。笔势翩翩疑可识。平生谩说古战场。过眼终迷日五色。
　　我惭不出君大笑。行止皆天子何责。青袍白纟宁五千人。知子无怨亦无德。
　　买羊沽酒谢玉川。为我醉倒春风前。归家但草凌云赋。我相夫子非臞仙。
