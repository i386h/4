<!-- { "loadSidebar": true } -->
　　明年共看决渠雨。饥饱在我宁关天。谁能伴我田间饮。醉倒惟有支头砖。
　　原选者评。旱而得雨。因雨而筹及于破陂之漏水。思作塘以遮泉。由去年今年。而并预算明年。绝不为愁霖计者。三诗如各自成章。乃正其神明于断续合离之法。东坡先生年谱。曰。元丰壬戌。先生在黄州。寓居临皋亭。就东坡筑雪堂。自号东坡居
　　士。以东坡图考之。自黄州门南至雪堂。四百三十步。堂以大雪中为之。因绘雪于四壁之间无容隙。其名盖起于此。先生自书。东坡雪堂。四字以榜之。先生自临皋迁雪堂。在壬戌十月之后。和孔毅父诗云。去年太岁空在酉。乃指去年辛酉言之也。
　　天公号令不再出。十日愁霖并为一。君家有田水冒田。我家无田忧入室。
　　不如西州杨道士。万里随身惟两膝。沿流不恶溯亦佳。一叶扁舟任飘突。
　　山芎麦麴都不用。泥行露宿终无疾。夜来饥肠如转雷。旅愁非酒不可开。
　　杨生自言识音律。洞箫入手清且哀。不须更待秋井塌。见人白骨方衔杯。
　　原选者评。前两章言旱言雨已。各词意周浃。此章言甚雨。君家有田水冒田。我家无田忧入室。二句。情状已尽。下只就杨道士为言。与雨旱都不相值。张弛无所不妙也。杨万里独赏结二句。不须更待秋井塌。见人白骨方衔杯。谓其用杜诗。得翻案法。抑亦末矣。首作以饥人忽梦起。以。未暇饥寒念明日。结。次作云。饥饱在我宁关天。三作云。夜来饥肠如转雷。微作呼应之语。缨带无痕。
　　施宿曰。先生为杨道士书一帖云。仆谪居黄冈绵竹。武都山道士杨世昌子京。自庐山来过余。其人善画山水。能鼓琴。晓星历。通知黄白药术。可谓艺矣。又一帖云。十月十五日夜。
　　与杨道士泛舟赤壁。按次毅父韵第三首。载西州杨道士凡数联。因此帖知为世昌诗中又言善吹洞箫。其自庐山从公。盖壬戌之夏。前赤壁赋云。客有吹洞萧者。殆是杨也。
　　初秋寄子由
　　百川日夜逝。物我相随去。惟有宿昔心。依然守故处。忆在怀远驿。闭门秋暑中。
　　藜羹对书史。挥汗与子同。西风忽凄厉。落叶穿户牖。子起寻夹衣。感叹执我手。
　　朱颜不可恃。此语君莫疑。别离恐不免。功名定难期。当时已凄断。况此两衰老。
　　失涂既难追。学道恨不早。买田秋已议。筑室春当成。雪堂风雨夜。已作对床声。
　　原选者评。五言转韵。能一气旋折。笔愈转而情愈深。味愈长。此等诗。他人不能为。在集中亦惟与子由往复数章仅见之。
　　林子仁曰。怀远驿盖先生与子由应制京师时。尝寓于此。是岁嘉祐五年也。黄州东南三十里。地名沙湖。先生尝买田其间。故云。买田秋已议。
　　和蔡景繁海州石室
　　芙蓉仙人旧游处。苍藤翠壁初无路。戏将桃核裹黄泥。石间散掷如风雨。
　　坐令空山作锦绣。倚天照海花无数。花间石室可容车。流苏宝盖窥灵宇。
　　何年霹雳起神物。玉棺飞出王乔墓。当时醉卧动千日。至今石缝余糟醑。
　　山人一去五十年。花老室空谁作主。手植数松今偃盖。苍髯白甲低琼户。
　　我来取酒酹先生。后车仍载胡琴女。一声冰铁散岩谷。海为澜翻松为舞。尔来心赏复何人。持节中郎醉无伍。独临断岸呼出日。红波碧山献相吞吐。
　　径寻我语觅余声。拄杖彭铿叩铜鼓。长篇小字远相寄。一唱三叹神凄楚。
　　江风海雨入牙颊。似听石室胡琴语。我今老病不出门。海山岩洞知何许。
　　门外桃花自开落。床头酒瓮生尘土。前年开阖放柳枝。今年洗心参佛祖。
　　梦中旧事时一笑。坐觉俯仰成今古。愿君不用刻此诗。东海桑田真旦暮。
　　原选者评。石延年通判海州。使人以泥裹桃核弹掷山岭之上。一。二岁间。花发满山。诚为
　　胜举。诗援此说。入自首句。至。苍髯白甲低琼户。以上。皆言石事。继述旧游。而以和诗之意。
　　终焉舒展舂容。有大海回波生紫澜之妙。
　　施元之曰。蔡景繁名承禧。临川人。中嘉祐进士第。知雩都县。擢监察御史里行。后出为淮南转运副使。置使楚州。东坡谪黄。实在部内。独拳拳慰藉行部访之。东坡有答蔡景繁帖云。朐山临海石室。信如所谕。前某尝携家一游。时有胡琴婢就室中作。濩索。凉州。凛然有冰车铁马之声。婢去久矣。因公复起一念。若果游此。必有新篇。当破戒奉和也。又云。海上奇观恨不与公同游。大篇或可追赋。景繁往游。既赋诗。坡为属和。前所述皆指石曼卿。后车胡琴云云。皆帖中语意。又前年开阖云云。即所谓。婢去久矣。因公复起一念。用此帖为证。而诗乃粲然。
　　小饮公瑾舟中
　　青泥赤日午相烘。走访船窗柳影中。辍我东坡无限睡。赏君南浦不赀风。
　　坐观邸报谈迂叟。闲说滁山忆醉翁。此去澄江三万顷。只应明月照还空。
　　原选者评。酒坐剧谈。啸傲之概可想。
　　过江夜行武昌山上。闻黄州鼓角
　　清风弄水月衔山。幽人夜渡吴王岘。黄州鼓角亦多情。送我南来不辞远。
　　江南又闻出塞曲。半杂江声作悲健。谁言万方声一概。鼍愤龙愁为余变。
　　我记江边枯柳树。未死相逢真识面。他年一叶溯江来。还吹此曲相迎饯。
　　原选者评。已去之地。鼓角多情。新至之处。曲声悲健。妙是半杂江声。通彼我之怀。觉行役宵中。有声有色。
　　自兴国往筠。宿石田驿南二十五里野人舍
　　溪上青山三百叠。快马轻衫来一抹。倚山修竹有人家。横道清泉知我渴。
　　芒鞋竹杖自轻软。蒲荐松床亦香滑。夜深风露满中庭。惟见孤萤自开阖。
　　原选者评。孤萤开阖。之句。较。暗飞萤自照。更泠然善也。圆通禅院。先君旧游也。四月二十四日晚。至宿焉。
　　明日。先君忌日也。乃手写宝积献盖颂佛一偈。
　　以赠长老仙公。仙公抚掌笑曰。昨夜梦宝盖飞下。
　　著处辄出火。岂此祥乎。乃作是诗。
　　院有蜀僧宣逮。事讷长老。识先君云。
　　石耳峰头路接天。梵音堂下月临泉。此生初饮庐山水。他日徒参雪宝禅。
　　袖里宝书犹未出。梦中飞盖已先传。何人更识嵇中散。野鹤昂藏未是仙。
　　原选者评。诗简于题。题中之意。诗无剩语。题外之意。诗有余情。体赡律调。咀味无尽。
　　题西林壁
　　横看成岭侧成峰。远近高低各不同。不识庐山真面目。只缘身在此山中。
　　原选者评。能作如是语。始是认取真面目者。妙高峰三日不见。而见之别峰。与此参看。
　　黄庭坚曰。此老人于般若横说竖说。了无剩语。非其笔端有口。亦安能吐此不传之妙。
　　庐山二胜并引
　　余游庐山。南北得十五六奇胜。殆不可胜纪。而懒不作诗。独择其尤佳者作二首。
　　开先漱玉亭
　　高岩下赤日。深谷来悲风。擘开青玉峡。飞出两白龙。乱沫散霜雪。古潭摇青空。
　　余流滑无声。快泻双石硔。我来不忍去。月出飞桥东。荡荡白银阙。沉沉水精宫。
　　愿随琴高生。脚踏赤公。手持白芙蕖。跳下清泠中。
　　原选者评。写瀑布奇势迭出。曲尽其妙。此巨灵开山手。徐凝恶诗。诚不足道耳。
　　。庐山记。曰。山中瀑布十余处。香炉峰与双剑峰在瀑布旁。水源在五老峰顶。西入康王谷为水帘。东为开先之瀑布。
　　王注正讹曰。开先漱玉亭。王本讹作开元。题下注云。开元禅院旧传梁昭明太子之居。栖隐也。唐玄宗即位。始号开元。有拓隐桥。玄宗所作。按黄庭坚。开先禅院修造记略。曰。南唐中主。年少好文。无经世意。慕物外之名。问舍五老峰下。有野夫献地。买之万金。以为书堂。
　　及即位。以为寺。以野夫献地。为己有国之祥。故名开先。后迁洪都。盖尝弭节。故榻与画像存焉。又。山志。称。中主读书台在寺后。世以为李后主者误。以为梁昭明者尤误。开先寺本末甚明。无可疑者。王本既讹开先为开元。又讹南唐之玄宗为唐开元天宝之玄宗。又云唐玄宗即位始号。开元。其杜撰驳乃尔。梅溪何至是想。后人伪讠乇耶。栖贤三峡桥
　　吾闻太山石。积日穿线溜。况此百雷霆。万世与石斗。深行九地底。险出三峡右。
　　长输不尽溪。欲满无底窦。跳波翻潜鱼。震响落飞狖。清寒入山骨。草木尽坚瘦。
　　空濛烟霭间。氵项洞金石奏。弯弯飞桥出。潋潋半月彀。玉渊神龙近。雨雹乱晴画。
　　垂瓶得清甘。可咽不可漱。
　　原选者评。奇景以精理通之。发为高谈。结为幽艳。络绎间起。使人应接不暇。
　　。苕溪渔隐丛话。曰。三峡桥诗。清寒入山骨。草木尽坚瘦。此等语精研绝韵。真他人道不到也。
　　苏辙。栖贤僧堂记。曰。元丰三年。余过庐山。入栖贤谷。谷中多大石。岌丛相倚。水行石间。其声如雷霆。又如千乘车行者。震掉不能自持。虽三峡之险不过也。故桥曰。三峡。
　　。庐山前录。曰。过栖贤路稍崎岖。然不妨观山也。约十余里。至三峡桥。苏黄门所记。殆非夸词。自此行石衢。至玉渊亭。涧水披石。陡落汇为龙湫。雪溅雷吼。不减三峡。
　　岐亭并引五首录三首
　　元丰三年正月。余始谪黄州。至岐亭北二十五里山上。有白马青盖来迎者。则余故人陈慥季常也。为留五日。赋诗一篇而去。明年正月。复往见之。季常使人劳余于中途。余久不杀。恐季常之为余杀也。则以前韵作诗。为杀戒以遗季常。季常自尔不复杀。而岐亭之人多化之。有不食肉者。其后数往见之。往必作诗。诗必以前韵。凡余在黄四年。三往见季常。季常七来见余。盖相从百余日也。七年四月。余量移汝州。自江淮徂洛。送者皆止慈湖。而季常独至九江。乃复用前韵。通为五首以赠之。
　　昨日云阴重。东风融雪汁。远林草木暗。近舍烟火湿。下有隐君子。啸歌方自得。
　　知我犯寒来。呼酒意颇急。抚掌动邻里。绕村捉鹅鸭。房栊锵器声。蔬果照巾幂。
　　久闻蒌蒿美。初见新芽赤。洗盏酌鹅黄。磨刀削熊白。须臾我径醉。坐睡落巾帻。
　　醒时夜向阑。唧唧铜瓶泣。黄州岂云远。但恐朋友缺。我当安所主。君亦无此客。
　　朝来静庵中。惟见峰峦集。
　　原选者评。从呼酒说到径醉。醉而复醒。写出啸傲自适。颓然兀然。真不知何者是主。何者是客。
　　我哀篮中蛤。闭口护残汁。又哀网中鱼。开口吐微湿。刳肠彼交病。过分我何得。
　　相逢未寒温。相劝此最急。不见卢怀慎。烝壶似烝鸭。坐客皆忍笑。髠然发其羃。
　　不见王武子。每食刀几赤。琉璃载烝犭屯。中有人乳白。卢公信寒陋。衰发得满帻。
