<!-- { "loadSidebar": true } -->
　　越山千万云门絶髙僧貌古还名月清朝拂石行道归林下眠禅看松雪
　　登云门吴升亭【僧洪偃】
　　萧萧物候晩肃肃天望清旅人聊杖策登髙荡客情川源多旧迹墟里或新名宿烟浮始旦朝日照初晴逺行乏徒侣徐步寡逢迎信矣非吾托赏心何易并
　　杖防归若耶云门
　　杖策步前岭褰裳出外扉轻萝转防密幽径复纡威松髙枝影细山昼鸟声稀石苔时滑屣虫网乍黏衣涧傍紫芝晔岩上白云飞杉梓排烟去尚生寂弗归穷谷无还往攀桂独依依
　　游云门寺留题灵运上人房【吴奎】
　　云门入云深树密山转幽谿亭修竹里激激玉泉流仁智所遐想古今为胜游我来休沐至穷览殊难周金碧楼殿午寒香松桂秋清风动髙兴飘越不可收禅师索题诗捉笔事冥搜欲速驰思逺顷刻厯九州象外有真物惝怳难为求徒形陈熟言羞涩为尔留
　　云门寺【苏舜钦】
　　翠嶂环合封白云中有萧寺三为邻【云门梁武所作今分为三寺相连】老松偃蹇若傲世飞泉奔薄如避人苍猨啸断夜月古丹花开逼阳崖春盘桓数日不忍去舟出耶谿犹惨神
　　留题云门山雍熙院【谢景温】
　　耶谿欲尽山转青中有三寺山为屏秦峰表里植苍翠仰视万木相峥嵘雪霜洗尽尘土迹龙蛇蛰处烟氛生我携賔友事登览穿径已觉毛骨轻穷幽陟险兴不尽岩房留宿神逾清寒随隂谷一夜来酒力半酣如不胜狂歌出门步竹迳正见谿桥双月明幽泉乱出石窦响松风逺送哀猿声凌晨后岭纵俯仰长林翠阜何纵横献之旧地不可辨悬崖欲断石作坑五云散尽遗迹灭老僧至今传此名凭髙览古复太息翻嗟万事多废兴丈夫出处固未测我于山水心难萦区区世路虽可厌脱身向此诚独醒岂如乗兴事兹乐赏心不系穷与亨昔人避世非获已我今安学禽鸟情
　　同前【吴处厚】
　　三寺峙若鼎四山合如环偷携野人杖黙叩禅翁关草树冬不老云烟秋更闲飘飘物外兴又逐归禽还

　　会稽掇英总集巻七
　　钦定四库全书
　　会稽掇英总集巻八
　　宋　孔延之　撰
　　天衣寺
　　法华山在会稽南四十里晋义熙十三年僧昙翼栖此诵法华经颇有灵感【晋贤见】乃置寺因以为名梁天鉴中昭明太子送金缕袈裟红银缾瑠璃鉢各一副至会昌寺废大中复兴改寺额曰天衣山有十峯双涧崷崪澄澈颇快登览古今多有纪咏云
　　律诗
　　题法华山天衣寺【白居易】
　　山为莲宫作画屏楼台迤逦插青冥云生座底铺金地风起松梢韵宝铃龙喷水声连击磬猨啼月色闲持经时人不信非凡境试入关一夜聴
　　同前【元稹】
　　马踏红尘古塞平出门谁不为功名到头争似栖禅客林下无言过一生
　　游法华寺【李邕】
　　山势转深看更好岭霞谿雾没楼台异时花向隂崖发逺处泉从青壁来世界自知千古促贤愚悉被四时催须知此地堪终老七窍终成一寸灰
　　题法华寺【李绅】
　　花界无生地慈宫有相天化娥腾宝象留影閟金仙殿踊全身塔池开半月泉十峯排碧落双涧合清涟【寺前后有十峯回绕双涧合流】药草经行徧香灯次第燃戒珠髙腊防心印祖僧传【此寺僧律严肃持经皆承师教】缾识先罗汉衣存旧福田【寺有约法师水缾梁朝宫人所刺袈裟】幻身观火宅昬眼照青莲住学超真境依游渡法船化城殊百亿灵迹冠三千萧壁将沈影梁薪尚缀烟【寺有昭明太子画真人梁时薪火常在】色尘知有数劫尽岂无年龙喷疑通海鲸吞想漏川【寺有梁朝铜龙吐泉铜鲸饮流以注诸院】磬疎闻啓梵钟息见安禅指谕三车觉开迷五防纒教通方便入心达是非诠贝叶千花藏檀林万宝篇座严师子迅幢饬网珠悬极乐知无碍分身应有縁还将意功徳留偈法王前
　　法华寺【吴融】
　　寺在五峯隂穿縁一径寻云藏古殿暗石防小房深宿鸟连僧定寒猨应客吟上方应见海月出试登临
　　书法华寺上方禅壁【方干】
　　砌下松巅有鹤栖孤猨亦在鹤边啼卧闻雷雨归岩早坐见星辰去地低一迳穿縁应就郭千花掩映似无谿是非生死多忧恼此日防师为破迷
　　秦望山僧院【罗隠】
　　巉巉危岫倚沧洲闻説秦皇亦此游霸主巻依才二世老僧传锡已千秋隂崖水漱松根直藓壁苔侵画像愁各是病来俱未了莫将烦恼问汤休
　　宿法华寺【僧皎然】
　　心与空林共杳冥孤灯寒竹自荧荧不知何处小乗客一夜风前闻诵经
　　宿天衣寺【于良史】
　　春山多胜事赏翫夜忘归掬水月在手防花香满衣兴来无逺近欲去惜芳菲更望鸣钟处楼台深翠微
　　题法华山天衣寺【曽会】
　　十里湖光十里松松隂路到十髙峯看渡口随湖月楼聴云门度岭钟梁帝鉢含山雨润普贤台鏁藓花重谁人的是忘机子香稻寒蔬养瘦容
　　游天衣寺【赵諴】
　　世称幽景属金仙若是精蓝岂妄传涧涌双泉雷出地山围四面管窥天唐僧手泽神毫健梁帝宸恩宝器妍今日喜偿平昔志更逢闽客此安禅
　　古诗
　　游天衣寺【陆亘】
　　处世空旦夕探幽放情志长歌向闲云引客游古寺秦山倚寥廓髙鸟下苍翠凝隂向杉松界法齐天地疎钟逺僧舍深殿有猨戏警梵千谿中真禅寂无二寒泉耸毛发清露遣心累省虑因悟非劳神岂为贵超然静中见觉了愚胜智愿得栖烟霞书之谢名利
　　登秦望山【薛据】
　　南望秦望山极目大海空朝阳半旸谷晃朗天际红谿谷争喷薄江湖递交通而多鱼商叟不悟嵗月穷振缗迎早潮弭棹候逺风予本萍泛者乗流任西东茫茫无际帆栖泊何时同将寻会稽迹从此访任公
　　应天寺
　　即宝林寺也寺因山髙四十六丈周五百余步在山隂之东数十步逺望若形故曰山又吴越春秋云越王筑城已成怪山自生本琅琊东武县海中山一夕移来故名曰怪山里曰东武里起游台于上其东南为司马门立三层楼冠山之巅曰灵台所以灼又仰望天地怪也上有石井灵鳗时或见之干符中改为应天
　　律诗
　　宝林寺【李绅】
　　最深城郭在人烟疑借壶中到梵天岩树桂花开月殿石楼风铎绕金仙地无尘染多灵草室鉴真空有定泉应是法宫传觉路使消烦恼见青莲
　　再游应天寺圣母阁【钱倧】
　　越地灵踪多少处伽蓝难尚此楼台有时风掣浪声到半夜月排山势来极目烟岚迷逺近百般花木离尘埃可怜光景吟无尽知我登临更几回
　　登应天寺塔【潘防】
　　闲上应天寺里塔九层突兀入幽云下窥已觉红尘别低语犹疑碧落闻秦望山髙如髻簇照湖水濶若瓯分野人不管兴亡事空凭危栏到日曛
　　留题应天寺昭庆大师房【杜衍】
　　中懐无绊外縁闲深掩禅扉客到难胜境可曾飞锡去好山多只巻帘看昼升讲座天花落夜步吟轩海月残今日逢师堪论道归心愁思一时寛
　　赠应天寺昭浄法华
　　出俗皆言为息机性灵浄僻似师稀前山月落夜吟罢深院菊荒秋讲归谿雾鏁灯焰短雪风敲竹磬声微会期双阙重相见应换当年旧衲衣
　　题应天寺【齐廓】
　　宝势耸如飞檐牙照锦翚路盘危磴出僧触断云归万井分尘界千岩在目围浮生枉多事到此合忘机
　　同前【王昌符】
　　何事诗家称翦裁跨虚相继有楼台水涵春碧雨初霁山露晓青云半开宝塔礼终僧室静粉墙题罢使车回此时欲结香莲社只为陶潜醉不来【是日约会稽太博不至】
　　书应天寺壁【此山名飞来　张伯玉云自琅琊至】
　　城郭鏁山林自无尘土侵一峯来海上髙塔起天心世路有盈缩灵泉无浅深【塔西北楹下有石泉一嵗时无増减】使君今老矣闲处得闲吟
　　古诗
　　题宝林寺【徐浩】
　　兹山昔飞来逺自琅琊台孤岫形在深泉鳗井开越王屡登陟何相传词才塔庙崇其巅规模称壮哉禅堂清溽润髙阁无恢炱照耀珠吐月铿轰钟隠雷揆余久缨弁末路遭邅回一弃沧海曲六年稽岭隈逝川惜东驶驰景怜西頽腰带愁疾减容顔衰悴催赖居兹寺中法士多瓌能洗心聴经论礼足蠲凶灾永愿依胜侣清江乗度杯
　　飞来山【蒋堂】
　　有山昔飞来神怪安可测万壑鼓风雷千岩为羽翼胡为忽移徙到此无倾侧灵越得奇峯琅琊失遗迹烟云随而至杉篁古所植如何草创时偶作瞿昙宅闻之有苾蒭嵗久苦刓刻凿声响深崖火烬淬层壁【诘之州人云向有僧旦暮凿是山镌錾不絶又加以火灼醋淬岩崖都尽】平为土木基蔑有苍翠色金粟千亿身窣堵百余尺回廊尽复叠寸地无闲隙一聚红尘中万瓦青烟羃成彼有为善斯可长太息我试来寻山山形俱变易方念此崭絶安得如往昔不谓山之足下落言偃室知是骞翥时于兹堕岩石屹尔画疆畔其谁敢侵蚀随宜得形胜触目见崒小桂结浓隂清露有疎滴巾屦日可赏琴樽雅成饰多谢对幽岑亦足开烦臆若在只园闲岂更存余碧
　　天章寺
　　寺去山隂县西南二十五里乃晋王右军兰亭曲水之遗趾故书堂墨池间有存者至道中因中贵人奏请置寺以藏太宗仁宗御书于其上赐额曰天章云律诗
　　题天章寺【孙沔】
　　茂林修竹碧谿头梵宇深沈鏁翠帱从此崇山频企望朝阳髙处有松楸
　　泛照湖游天章【吴奎】
　　秦望奇峯北天章野寺东石桥跨惊濑云屋丽层穹片段磨礲密髙低结构雄盘基深凿岸飞势耸凌空逈却熙蒸日虗含自逺风谿山形胜聚川陆往来通竹影摇轩外松声逼坐中孤烟惹樵叟轻浪溅渔翁气象清无比登临杳莫穷直须图画看安得入神工
　　游天章寺道中【苏舜钦】
　　画鹢低飞湖水平回看楼阁满稽城人游鉴里山相映鱼戏空中日共明尽是荷风香不断忽逢谿雨气尤清蓝轝却上兰亭路猨鸟云萝伴此行
　　游天章寺【曾巩】
　　蓝轝朝出踏轻尘拂面栁色新曲水岂能留往事南湖空解照行人最宜灵运登山屐不负渊明漉酒巾老去飘零心未折暂须同醉海边春
　　同前【顾临】
　　京国久昬车马尘旧游重到乐如新谿山满眼换清骨樽俎开懐尽故人浩荡自然闲日月疎慵便欲褫冠巾吾侪用舍犹蝉蜕赢得湖南深访春
　　同前【陈舜俞】
　　峻岭崇巅千古在好风佳月逐时新簿书偶是山隂长觞咏聊同水曲人林雀不惊笻竹杖谿云欲傍接防巾官麤合有登临分更待岩花烂漫春
　　同前【许安世】
　　当时俯仰尚为陈千载重来感益新曲水已伤迷故迹崇山依旧对游人萦纡雪路联珠骑萧爽风亭岸角巾只恐瑶池归扈宴不能修禊见深春
　　题天章【刘诰】
　　逸少兰亭六百年别营楼阁奉金仙琅函帝赐三朝笔猊座僧谈二祖禅山怪有时浑露石地灵无处不通泉尘心未悟真如理空爇晨鑪一篆烟
　　入天章道中【叶防】
　　帝俞荒址创毗耶茂岭烟篁占一涯僧入定中观水月客来空际辩天花宸章飞动凌奎彩瀑溜清凉涨井华不省永和年景趣饫闻虚座演三车
　　古诗
　　泛照湖游天章【吴奎】
