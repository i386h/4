<!-- { "loadSidebar": true } -->
　　松叶重重覆径微黄昏谿上见人稀月明半寺客初到风动闲门僧未归山果经霜多自落水萤穿竹不停飞行人始得中宵卧又被钟声催着衣
　　同前【刘得仁】
　　上方僧又起清磬出云初吟苦晓灯暗露零寒草疎旧山多梦到流水送愁余寄寺欲经嵗慙无亲故书
　　同前【顾非熊】
　　夜香闻偈后岑寂掩柴扉照竹灯和雪看松月到衣草堂疎磬断山寺故人稀翻忆湘南雨春风独鸟归
　　同前顾【况】
　　野人爱向山中宿况在葛洪丹井西门前有个长松树半夜子规来上啼
　　同前【宋之问】
　　维舟入浄域作礼事尊经投迹虑消散为心自杳冥龛交大禹穴楼倚少微星沓嶂围兰若回谿抱竹庭觉花涂砌白甘露洗山青鴈塔鶱金地虹桥转翠屏人天宵合影神鬼昼潜形理胜常宗寂縁空日感灵入禅从鸽绕説法有龙聴劫累终期灭尘躬岂暂宁摇摇不安寐待月咏岩扄
　　忆云门
　　树闲烟不破谿静鹭忘飞更爱幽奇处斜阳艳翠微
　　赠云门灵一律诗【姚郃】
　　梵书钞律千余纸静坐焚香独受持童子病来烟火絶清泉漱齿过斋时
　　再游云门【方千】
　　岭头云向中起砌下泉从石上来僧老终无出山意岩猨涧鸟莫相猜
　　题灵一上人新泉【刘长卿】
　　东林一泉出复与逺公期浅涧春流处空山夜月时梦闲闻细响虑淡对清漪动静皆如此唯应道者知
　　送鲍侍御宿云门【严维】
　　小令遗踪在仙郎向夕过潭空观月定门静见云多竹色香烟染松声雨防和还闻上方磬后夜梵如何
　　陪独孤中丞游云门
　　絶壑开花界耶谿极上源光煇三石座登陟五云门深木鸣驺驭晴山耀武贲乱泉亲坐卧疎磬发朝昏苍翠新岚色莓苔积雨痕上方看度鸟后夜聴吟猨异迹焚香对新诗酌茗论归来还抚俗诸老莫攀辕
　　题云门一上人新泉
　　山下新泉出泠泠比法源落花才有响溅石未成痕独映孤松色殊分众鸟喧唯当清月夜观此啓禅门
　　游云门【赵嘏】
　　五云谿影里万虑淡凉天红叶斜堦日清风满寺蝉几多长道路一饷暂留连惜别疎钟去看山坐水边
　　同前【姚郃】
　　千重山崦里楼阁影参差未暇寻僧院先看置寺碑竹深行渐暗石穏坐多时古塔龙蛇善虚廊鸟雀痴云开上界近泉落下方迟为爱青桐叶因题满树诗
　　同前【元稹】
　　遥泉滴滴度更迟秋夜霜天入竹扉明月自随山影去清风长送白云归
　　同前【崔子向】
　　长松落落胜天台佛殿经半岭开郭里钟声山里去上方流水下方来
　　同前【杜牧】
　　云门寺前逢猛雨云黑山髙雨脚长曾向郊宫为近侍分明摐摐羽林鎗
　　再游云门宿空上人故院【马戴】
　　云门秋却入微径寂无人后夜中峯月空林对坐身寂寥寒磬断盥漱瀑泉新隠迹复谁见松枝拂石尘
　　再游云门访僧不遇【薛能】
　　数歇渡深水渐非尘俗闲泉声入秋寺月色徧寒山石路几回雪禅房又闭关不知双树客何处与云闲
　　招皇甫冉游云门【僧灵一】
　　湖南通古路来往意无涯欲识云门寺千峰到若耶春山子敬宅古木谢敷家自可长偕隠那言相去赊
　　陪元相公游云门【赵嘏】
　　松下山前一径通烛迎千骑满川红春云乍敛幽岩雨晓气初开大斾风小槛燕花容客醉上方看竹与僧同归来吹尽严城角路转横塘乱水东
　　同僚友游云门【张谓】
　　共许寻鸡足谁能惜马蹄长空尽云雨斜日半虹蜺帘外千峯转前万木低看花寻径逺聴鸟入林迷地与喧卑隔人将物我齐不知樵客意何亊武陵谿
　　宿云门东客院【萧翼】
　　路入山西更向西雨和春雪旋成泥风吹叠巘云头散月照平湖鴈影低拄杖负书寻逺寺倩童牵鹿渡深谿今朝独宿岩东院唯聴猨吟与鸟啼
　　留题云门
　　絶顶髙峰路不分烟岚长锁緑苔纹猕猴推落临崖石打破下方遮月云
　　宿云门香阁院【李襃】
　　香阁无尘雪后天石盆如月贮寒泉髙僧洗足南轩罢还枕蒲团就日眠
　　宿云门上方【秦系】
　　禅室遥看峰顶头白云东去水常流松间傥许幽人住不更将钱买沃州
　　泛若耶宿云门【于武陵】
　　谿船泛数里渐觉少炎晖映水花连影逢人鸟背飞深犹见白石凉好换生衣未得多诗句终须隔宿归
　　题云门【杨衡】
　　千峯白露后石壁挂残灯晓色海边日经声松下僧意闲门不闭年去水空澄稽首如何问森罗尽一乗
　　忆云门旧游送无着上人【朱放】
　　谁能愁此别到越会相逢长忆云门寺门前千万峰石牀埋积雪山路倒枯松莫学白道士无人知去踪
　　入云门五谿上作【许浑】
　　此谿何处路遥问白髭翁佛庙千岩里人家一岛中鱼倾荷叶露蝉噪栁条风急濑鸣车轴微波漾钓筒石苔萦棹緑山果拂舟红更就前谿宿村桥与剡通
　　云门寄陈丘二侍郎【僧灵澈】
　　年老心闲无外事麻衣草座亦容身相逢尽道休官去林下何曾见一人

　　会稽掇英总集巻六
　　钦定四库全书
　　会稽掇英总集巻七
　　宋　孔延之　撰
　　云门寺律诗【若耶谿附】
　　若耶谿在会稽东南北流入鉴湖欧冶子铸剑之所也战国防曰涸若耶以取铜是也徐浩尝云曾子不居胜母之闾吾岂游若耶之谿因改为五云谿游云门寺者必经是谿故附于此
　　寄云门亮师【卢象】
　　度常称支道林南山隠处白云深一去人间长不见千峰万壑树森森
　　同孔九泛若耶入云门【綦毋潜】
　　同君此谿曲托胜在烟霞潭影竹里动岩隂天际斜人言上皇代犬吠武陵家借问淹留日春风满若耶
　　寄灵一上人初还云门【郎士元】
　　寒山白云里法侣自招携竹径通城下松门隔水西方同沃州去不作武陵迷髣髴心知处髙峯是会稽
　　若耶谿【西施采莲欧　李绅冶铸剑所】
　　岚光花影绕山隂山转花稀到碧浔倾国美人妖艳逺凿山良冶铸鑪深凌波莫借临妆面莹锷当期出匣心应是蛟龙长不去若耶秋水尚沈沈
　　若耶春兴【僧皎然】
　　春生若耶水雨后漫流通芳草行无尽清源去不穷野烟迷极浦斜日起微风数处乗流望依稀似剡中
　　上已日与鲍侍御泛舟耶谿【刘长卿】
　　兰桡漫转傍汀沙应接云峯到若耶旧浦满来移渡口垂杨深处有人家永和春色千年在曲水乡心万里赊君见渔船时借问前洲几路入烟花
　　留题云门山雍熙院【钱惟演】
　　精舍依岩巘香林结薜萝崇台涵夕霭危阁架春波浄馔供蒲塞真诠译贝多几时辉昼锦松下驻鸣珂
　　同前【范仲淹】
　　一路入岚堆还惊禹凿开林无恶兽住岩有好泉来云阵藏雷去山根到海回莫辞登絶顶南望即天台
　　五云谿醉归【张伯玉】
　　每日谿头醉脸红归来庭院夕阳中依稀聴得家人语扶取五云谿上翁
　　若耶谿【陈舜俞】
　　十里澄谿谿上山谿光无际照山顔天嫌俗眼寻常见地借羣峰左右关蓬岛也应非海外琼壶争合贮人间维舟正欲踟蹰饮坐见苍烟羃翠湾
　　同前【钱公辅】
　　若耶谿出若耶山浪影溶溶入醉顔仙客曾因一箭赠樵风长到五云关数峯蘸碧轻清外双舸浮春上下间料得当年乗兴子为贪烟水宿前湾
　　游云门寺【赵諴】
　　竟夕雨声寒黎明日气暄峰峦添积润谿涧涨新痕钟鼔连三寺杉松共一村不须游赏徧丽句满清轩
　　古诗
　　宿云门寺【宋之问】
　　云门耶谿里泛舟路才通夤縁緑篠岸遂到青莲宫天香众壑满夜梵羣山空漾漾潭际月飕飕杉上风兹焉逸嘉遁数子今莫同凤归慨处士鹿化闻仙翁樵径谢村北学井何岩东永夜岂云寐晓景忽朦胧谷鸟啭尚涩源桃惊未红再来期春暮当造林端穷庶以踪谢客开山投剡中
　　游越中山水留云门【孟郊】
　　日觉耳目胜我来山水州蓬瀛若髣髴四野多泛浮碧嶂几千绕清源万余流莫穷合沓步孰尽派别游越水浄难汚越天隂易收气鲜无隠物目视逺更周举俗媚葱蒨连冬撷芳柔菱湖有余翠茗圃无荒畴赏异忽已还探奇始淹留永言终南山去矣销人忧
　　登云门山阁懐徐补阙【孟浩然】
　　我行适诸越梦寝懐所欢久负独往愿今来恣游盘台岭践苔石耶谿泛林湍舍舟入香界登阁憩栴檀晴山秦望近春水镜湖寛逺游伫应接卑位徒劳安白云无久滞沧海时来观故国渺天末良朋在朝端迟尔同携手何时方挂冠
　　入云门五谿上作【六言　顾非熊】
　　舟泊有时垂钓舟行不废闲吟沿山寺寺花树枕水家家竹林鸳鸯昼飞谿静鸜鹆夜转村深忽闻风动莲叶起见波间月沈
　　宿云门寺【白居易】
　　昨夜有风雨云奔天地合龙吟古石楼虎啸生岩閤幽意未尽懐更行三五帀
　　送灵澈还云门【韦应物】
　　我欢长在梦无心解伤别千里万里人只是眼中月
　　入若耶谿【崔颢】
　　轻舟去何疾已到云林境起坐鱼鸟间动摇山水影岩中响自荅谿里言弥静事事令人幽停桡向余景
　　宿道一上方院【王维】
　　一公栖太白髙顶出云烟梵流诸洞徧花雨一峰偏迹为无心隠名因立数传鸟来还语法客去更安禅昼涉松路尽暮投兰若边洞房隠深竹静夜闻遥泉向是云霞里今成枕席前岂惟暂留宿眠来将穷年
　　云门符公兰若最幽与薛八同往【孟郊】
　　谓余独迷方逢子亦在野结交指松柏问法寻兰若小谿劣容舟怪石屡惊马所居最幽絶所往皆静者密篠隂路傍清泉流舍下上人亦河间尘念都已舍四禅合真如一切皆虚假愿承甘云润喜得慧风洒依止此山门谁能斆丘也
　　酬綦母校书梦游耶谿见赠【储光羲】
　　校文在仙掖每有沧洲心况以北下梦游清谿隂春看湖口漫夜入回塘深往往缆垂葛出舟望前林山人松下饭钓客芦中吟小隠何足贵长年固可寻还车首东道惠然若南金以我采薇意传之天姥岑
　　奉同徐侍郎五云谿新亭重阳宴集【独孤及】
　　万峰苍翠色双谿清浅流已符东山趣况值江南秋白露天地肃黄花门馆幽山公惜美景肯为芳樽留五马照池塘繁弦催献酬风前孟嘉帽乗兴李膺舟骋望傲千古当歌遗四愁岂令永和人独擅山隂游
　　耶谿泛舟【孟浩然】
　　落景余清辉轻棹防谿渚澄明爱水物临泛何容与白首垂钓翁新妆浣纱女相防未相识脉脉不得语
　　春泛若耶留题云门寺【綦毋潜】
　　幽意无断絶此去随所偶晩风吹竹舟花路入谿口际夜转西壑隔山望南斗潭烟飞溶溶林月低向后生亊且弥漫愿为持竿叟
　　若耶春意【许景先】
　　越水正逶迤艳阳三月时中有婵娟子含怨望佳期鲜肤润玉泽微眄动蛾眉解佩遗中浦折芳懐所思彩色岂不重瓌艳难久滋一歌江南曲再使妾心悲
　　云门寺【僧灵澈】
　　湖边归鹤唳寥泬僧房半倚秦峰缺云生幽石何逍遥泉去疎林几呜咽天寒猛虎叫岩月松下无人空有雪千年像教人不闻烧香独为鬼神説
　　招道一上人居云门【僧道猷】
　　连峯数千里修林带平津云过逺山翳风至梗荒榛茒茨隠不见鸡鸣知有人闲步践其径处处见遗薪始知百代下故有上皇民开此无事迹以待疎俗賔长啸自林际归此保天真
　　题云门无侧道人房【僧皎然】
