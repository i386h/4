<!-- { "loadSidebar": true } -->
　　愁霖不肯已隂结弥二旬吾游欲及时秉烛出城门泛泛一画舫密坐环亲賔爽气忽侵袂重云稍逡巡俄顷万里晴鬼魅伏清晨日光涌水态照灼无涯垠轻烟缅以没微风飚然振菰蒲动幽响拨剌惊潜鳞浮沈戏鸥鹭荡漾开萍苹榜人发櫂歌渔翁理罾缗激越自成态萧洒何其真清辉不可状野思徒纷纭弭棹山之阿行行问吾民莓苔粘侧迳马足絶纎尘青谿曲折度茅屋经过频川涂斗开濶夷路夹松筠右转耸云构广除砻翠珉佛殿烁金碧标榜自玉宸修廊盘磴道等级华堂新最后敞髙阁扃藏帝室珍冥心一薰拂璨璨罗星辰大哉三圣笔天纵妙入神名家数几百较古谁为邻山头见塔影树杪排嶙峋直上遽登造爱奇忘艰辛秋容媚虚旷蔼蔼扬奇芬羣峰出圭角万象皆缕陈森爽翠欲滴苍茫寒袭人逺心穷碧海逸兴凌髙旻踌躇下烟麓盼眄行复询僧言王右军遗迹永和春兰亭有曩基墨池含漪沦书室閟灵像五亭余圆囷次第与探厯毕景颐厥因简累脱纷滓遗荣终幅巾逍遥自得埸此节固离伦愤耻以寄傲则非吾所遵凉飚拂修竹暮霭起长津缨佩顾为忝城郭宜尔亲回首已遥碧怳然尘世分
　　禹庙
　　在会稽东南十余里稽山之下禹尝会东南诸侯计功于此后没因焉少康立祠于陵所今有禹坟窆石犹存或曰梁时修庙欠一梁木夕有风雨漂至一木乃梅梁也
　　律诗
　　禹庙神座倾服金紫苹自到镇申牒礼司重加衮冕今因祈雨偶成八韵【薛苹】
　　玉座新规盛金章旧制非列城初执礼清庙重垂衣不覩千箱咏翻愁五稼微只将苹藻洁宁在饩牢肥徙市行应谬焚巫事亦违至诚期必感昭报意犹希海日明朱槛谿烟湿画旂回瞻郡城路未欲背山归
　　禹庙【李绅】
　　削平水土穷沧海畚锸东南尽会稽山拥翠屏朝玉帛穴通金阙架云霓秘文镂石藏青壁宝检封云化紫泥清庙万年长血食始知明徳与天齐
　　游禹穴【宋之问】
　　禹穴今晨到耶谿此路通著书闻太史链药有仙翁鹤往的犹挂龙飞剑已空石帆浮海上天境落湖中水底寒云白山边坠叶红归舟何虑晩日暮使樵风
　　题禹庙【钱倧】
　　千古英灵孰令论西来神宇压乾坤尘埃共鏁梅梁在星斗俱分剑独存蟾殿夜寒摇翠幌麝鑪春暖酹琼樽会稽山下秋风里长放松声入庙门
　　同前【张伯玉】
　　宝穴千峯下严祠一水傍夜声沧海近秋势越山长薄葬超前古贻谋启后王万灵何以报终古咏懐襄
　　同前【蒋白】
　　大禹归天后南惟此庙存屋腥龙挂影岩黑电烧痕夜祭云间火春鼙浪里门到今疏凿水敢不向东奔
　　泊禹祠【潘阆】
　　禹庙髙髙万木齐蟾蜍影里月光低山中不惯闻寒漏一夜猨惊与鸟啼
　　癸未嵗秋七月祷禹庙
　　万古稽山下森森大禹祠幽人来暗祷灵魄望潜知帝虑河频决民忧业旋移自慙无异策载拜泪双垂
　　访禹穴至阳明洞【张伯玉】
　　宛委山前舣画船攀萝渐入太霄边因寻大禹藏书穴深入阳明古洞天万壑秋光含细籁数峯寒玉立苍烟宝函金篆久稀濶欲就皇人讲数篇
　　禹穴【钱公辅】
　　一朶云根压众岚古传深坎自天錾藏书未必先王事好怪惟闻太史探洞府间来何寂寞龙髯垂处认防鬖近岩更剖知章字谩识奇踪意亦甘
　　题禹庙【齐唐】
　　削断龙门剑力闲遗祠终古鉴湖边昆墟到海曾穷地石穴藏书不记年春色门墙花滴雨晓光台殿水浮烟涂山万国梯航集告禅灵坛岂偶然
　　古诗
　　乱后经禹庙【庾肩吾】
　　金简泥新发龙门凿始通配天不失旧为鱼微此功秦皇观大海魏帝逐飘风去国嗟行迈频年任转蓬月上关山北乡临天汉东申胥犹有志荀息大懐忠待见搀抢灭归来松柏同
　　谒禹庙【宋之问】
　　夏王乗四载兹地发金符峻命终不易报功畴敢渝先驱总昌会后至伏灵诛玉帛空天下衣冠耀海隅旋闻厌黄屋更道出苍梧林表祠转茂山阿井讵枯舟迁龙喷壑田变鸟耘芜旧物森如在天威肃未除夷届瑶席玉女侍清都奕奕闺闼邃轩轩仗卫趋气青连曙海云白洗春湖猨啸有时荅禽言长自呼灵歆异蒸糈至乐匪笙竽茅殿今文袭梅梁古制无运遥日崇丽业盛荅昭苏伊昔力云尽而今功尚敷揆材非美箭精享愧生刍郡职昧为理邦空宁自诬下车霰已积摄事露行濡人隠冀多祐曷唯霑薄躯
　　同前【崔词】
　　惟舜禅功始惟尧锡命初九州方奠画万壑遂横疏受箓尝开洞过门不下车诸侯会玉帛沧海荐图书黙将遗世崇髙亦厌居耘田自有鸟濬泽岂为鱼家及三王嗣殷因百代如灵容肃清宇衮服闭荒墟枣径愁云暮松扉撤祭余叨荣陵寝邑懐古益踌躇
　　同前【益简】
　　九土昔沦垫八方抱殷忧哲王受洪范羣物承天休源委有所在勤劳会东州稽山何峻极清庙居上头律度非外事辛壬宁少留歌謡自不去覆载将何求灵长表逺绩经啓着宏猷孰敢备佐命天吴与阳侯功余玉帛茂实结松楸盖影庇风雨湖光摇冕旒质明箫鼔作通昔礼容修骍牢设旧物洿水配庶羞深沈本建极傲很亦思柔隂怪尚奔走灵徒如献酬怳疑仙驾动静见宿云收竹树依积润菰蒲托清流谬兹领百越忽复厯三秋丹恳谅可荐庶几无年尤
　　拜禹庙【元稹】
　　恢能咨岳日悲暮羽山秋父陷功仍继君名礼不讐洪水襄陵后元圭菲食由已甘鱼父子翻荷粒咽喉古庙苍烟冷寒庭翠柏稠马泥真骨动龙画活睛留祀典稽千圣孙谋絶一丘道虽污世载恩岂酌沈浮洞穴探常近图书即可求徳崇人不惰风在俗斯柔茭色湖光上泉声雨脚收歌诗呈志义箫鼔凟清猷史亦明勲最时方怒校酋还希四载术将以拯防刘
　　谒禹庙【徐浩】
　　畎浍敷四海川源涤九州既膺圭锡乃建洪范畴鼎革固天启运兴匪人谋肇开宅土业永庇昬垫忧山足灵庙在门前清镜流象筵陈玉帛容卫严戈矛探穴图书朽卑宫堂殿修梅梁今不壊松祏古仍留负责故乡近朅来申俎羞为鱼知造化叹凤仰徽猷不复闻夏乐惟余奏楚幽婆娑非舞羽镗鞳异鸣球盛徳吾无间髙功谁与俦灾淫破凶慝祚圣拥神休出谷鸎初语空山猨独愁春晖生草树栁色暗汀洲恩贷题舆重荣殊衣锦游宦情同械系生理任桴浮地极临沧海天遥过斗牛精诚如可谅他日寄冥搜
　　早谒禹庙【张伯玉】
　　晓出五云扃皎日丽初【阙】宿雾敛【阙】　　　　　　严祠欵灵閟拂衽天风散不聴
　　曹娥庙律诗
　　曹娥庙碑【僧贯休】
　　髙碑説尔孝终难弹指端思白浪间堪叹行人不回首前山山是苎萝山
　　同前【潘阆】
　　曹娥庙前秋草平曹娥庙里秋月明扁舟一夜曾无寐近聴潮声似哭声
　　同前【姚铉】
　　箫鼓声中浪渺弥古枫隂砌藓封碑行人到此自恭肃不似巫山云雨祠
　　同前【钱惟岳】
　　曹娥庙貌树丰碑千古行人诵色丝苦恨当年题八字不旌贤孝只旌辞
　　其二
　　寻尸抱柱两俱难二子留名满世间轻命一般同水溺尾生泉下复何顔
　　同前【史温】
　　曹娥庙貌枕江湄南北行人合孝思有智不争三十里千年黄绢一防碑
　　古诗
　　留题曹娥庙【萧辟】
　　屈平以楚死死浊不死清伍员以吴死死暗不死明死者人所难一死鸿毛轻壮哉二子为留得不死名曹娥以父死年龄童未成抱尸出洪澜非可二子并二子谏不从齐秦韩魏征娥若不之死父鳣与鲸二子死以介娥死以孝诚于今会稽人事之如事生娥若生尧时舜不妻女英娥若逢孔子娥名书孝经娥父若罹辜岂止为缇萦蔡邕不知娥但爱碑上铭我来拜祠下古木寒云横往往大江水犹作哀哀鸣安得娥有知为我神隂灵鼓此大江波注入四渎平洗濯天下心皆行娥所行

　　会稽掇英总集巻八
　　钦定四库全书
　　会稽掇英总集巻九
　　宋　孔延之　撰
　　杂寺观律诗
　　昌安寺【李绅】
　　寺深松桂无尘事地接荒郊带夕阳啼鸟歇时山寂寂野花残处月苍苍碧纱凝焰开金像清梵消声闲竹房丘垅渐平连茂草九原何处不心伤
　　龙宫寺【并序】
　　此寺摧毁积嵗正元十八年余为布衣东游天台故人江西观察使崔公以殿中谪官移治剡溪崔公座中有僧曰修真自言居龙宫寺起谓余言异日必当镇此为修此寺时以为狂易之言不之应僧相视久之而退至元和三年余以前进士为故薛苹常侍招至越中此僧已卧疾使门人相告曩日所言必当镇此修寺之记幸不见忘僧偶言寺有灵只相告尔予问疾而已不能对及后符其言而询其存没则僧及门人悉殂谢寺更頽毁唯荒墟余拱而已因召寺僧会真以俸钱为葺之累月而毕以成其往愿也
　　银地溪边遇衲师笑将花雨指潜知定观度生前事不道灵山别后期真相有无因色界化城兴灭在莲基好令沧海龙宫子长防金人旧浴池
　　山寺鱼池【此池微之所修戒其僧以防生之意及公垂至见其诗而笑之未几寺之僧果有罟于池中　元稹者公垂因形于诗云】
　　劝汝诸僧好防持不须垂钓引青丝云山莫厌看经坐便是浮生得道时
　　同前【李绅】
　　汲水添池活白莲十千鬐鬛尽生天凡庸不识慈悲意自江鱼入九泉
　　题宝相寺【孟浩然】
　　石壁开金像香山倚铁围下生弥勒见回向一心归松竹前庭古楼台世界稀多岚增气色余照发寒辉讲席邀谭柄泉堂施浴衣愿乗功徳水从此濯尘机
　　同前【僧南粤】
　　松径行才尽香城絶世尘倚岩开半殿凿石见全身钟鼓中天晓烟花上界春出门重稽首愿值下生晨
　　宿天柱观【僧灵一】
　　石室初投宿仙翁喜暂容花源隔水见洞府过山逢泉涌阶前地云生户外峯中宵自入定非是欲降龙
　　龙瑞宫
　　禹穴也三十六洞天之第十一曰阳明洞天大禹探书治水之所唐神龙中置懐仙馆开元中勅方士叶天师设醮而龙见因改今额
　　春分日投简阳明洞天作【元稹】
　　中分春一半今日半春徂老惜光隂甚慵牵兴绪孤偶因投秘简聊得泛平湖郡邑移仙界山川展画图旌旗遮屿浦士女满闉阇似木吴儿劲如花越妓姝牛侬惊力直蚕妾笑睢盱怪我携章甫嘲人托鹧鸪闾阎随地胜风俗与华殊跣足沿流妇丫头避役奴雕题虽少有鸡卜尚多巫乡味尤珍蛤家神爱事乌舟船通海峤田种绕城隅栉比千艘合袈裟万顷铺茭荼阗小市渔火隔溪芦日脚斜穿浪云根逺曳蒲欵风花气度新雨草芽苏粉壊梅辞萼红含杏缀珠薅余秧渐长烧后葑犹枯緑綟髙悬栁青钱密辫榆驯鸥眠浅濑惊雉迸平芜水浄王余见山空谢豹呼燕狂捎蛱蝶螟挂集蒲卢灭碧鹤新卵深黄鵞嫩雏村扉开白版寺壁耀頳糊禹庙才离郭陈庄恰半途石帆何峭峣龙瑞本萦纡穴为探符坼潭因失箭刳隄形弯熨斗峰势踊香鑪幢盖迎三洞烟霞贮一壶桃枝蟠复直桑树亚还扶鼈解称从事松堪作大夫荣光飘殿阁虚籁合笙竽庭狎仙翁麂池游县令鳬冥心除健羡扣寂入虚无冈踏飜星纪章飞动帝枢东皇提白日北斗下都骑吏裙皆紫科车幰尽朱地侯鞭社伯海若跨天吴雾喷雷公怒烟扬灶鬼趋投壶怜玉女噀饭笑麻姑菓实经千嵗衣裳重六铢琼杯传素液金匕进雕胡掌里承来露柈中钓得鲈茵生悲局促柯烂觉须臾稊米休言圣醯鸡益伏愚鼓鼙催暝色簪组防微躯遂别真徒侣还来出路衢题诗叹城郭挥手谢妻孥幸有桃源近全家肯去无
　　和【白居易】
