<!-- { "loadSidebar": true } -->
　　天寳甲午嵗夏四月宇文颢莅山隂令是日乡黄髪与胥徒洎众趋事于琴堂之下颙以待命公乃从容言曰自大朴既散大道既隠我先王始议于理盖失人而后有理失理而后及乱理之义其难乎不易方不变俗因施冝而己夫身违而心违心违而性违以至于夭官扰而吏扰吏扰而人扰以至于乱故缮性必先缮身心理人必先理官吏教之不明令长之过化之不率吏人之罪于是邑人闻之豪暴贪者肃焉而悛贫窭寡弱者熈焉而安故一年而成其佳政二年而号为乐土人吏乐安郊坰蓊欝澄湖之上清风穆然兹所以承其声懐其惠者相与如归然后以顺固以信齐一是以趣务举滞犹之勒若氷之释君子曰山隂之理得其由矣天下之政烦我政其静天下之理外我理其中身和则心和心和即性和性和则气和气和则隂阳和然后感其氤氲志不离徳不分官简则吏简吏简则人简人简则物简物简则天地简然后知其止足上不干下不黩和与简政之本欤噫古之化吏人俱及其次更及其下俱不及自太公灌坛仲尼中都言偃武城至宓不齐巫马期单父六百年间吏人犹及自西门豹史起邺至鲁恭中牟三百余年吏人更及自魏晋宋齐梁周隋四百余年吏人俱不及圣唐分职公复及之若磅礴而言普畅皆是则尧之屋不足封舜之刑不足用迁善逺罪何虑何思是理也其体宏哉石而刻之永鉴来者窦公衡记
　　歴山赋【有序　史馆王相】
　　余姚县人有与季父争田于县于州于转运使不直提防刑狱疑令余来直之将归闵然望厯山而赋之厯山在县西上虞县界中或曰舜所耕云
　　歴山之峩峩兮予汝耕之孰汝彊兮此匪予私云然兮谁汝使子人之子兮余师歴山之峩峩兮则维其常人之子兮云曷而亡云曷而亡兮我之思今孰继兮我之悲呜呼己矣兮来者为谁
　　题禹庙壁【刘彛】
　　皇祐二年秋予自闽由太末登天台川陆间行至郡凡数千里观山泽之可树植者或荒潴焉田畆之可浍者或漫灭焉自剡而西遇雨数日农田甚丰垂获而遭霖潦之害春夏斯民饥莩瘝未起者重困是水予心哀焉呜呼冝树殖而荒潴冻馁之源也冝畎浍而漫灭水旱之道也天地非不生且育然而吾民重罹饥困賛乎化育之道未至焉耳夜过鉴湖人指南山而告予曰禹庙也予具冠带瞻望内起恭肃不觉感者泣下既而欲志其事厥明次于防稽之门遂冩屋壁其歌曰地生财兮天生时圣贤之賛育兮或失其冝畎浍距川兮川距海水旱防至兮民无冻饥亩田是起兮帝载以熈万世永頼兮胡不践履而行之呜呼禹乎谁知禹心之増悲
　　永福院大像賛【沈遯】
　　浮屠之説传中州使人知真如寂灭之法然后中州承事佛为圣人事佛非佛心也佛名如来佛之生也以诸相为佛耶是相为妄以大身为佛耶是身无体然而非佛则不名为法是有生者所以登正觉成上道也佛示灭世以为灭也不灭不生一佛灭诸佛生诸佛灭故支提偷婆生人以土木为佛俨然佛也人以风火为身完然身也吾谓还之土木还之风火则是佛与我皆妄也故知我则知佛是以明慧之士以佛为一而愚者事分别也犹假以摄心所为有尽为有为法无尽为无为法者是己昔者钱氏有呉越之地事佛尤为最笃文穆王有子曰仪开府治于防稽公宫据卧龙之山仪亲以其女为尼者三人又出其私财数千万即卧龙之隂为佛庙名曰寳积仪自为文内佛蔵中呉越国既除忠懿王以其族归京师繇是寳积衰而其徒寖以防去日朘月壊大殿之外鞠为荆榛龙象号恻禽防攸居嘉祐六年长兴公来为是州既将大治学宫乃取寳积之旧殿以为孔子殿顾视其中则大像岿然在焉或谓公儒者必毁之公曰夫功难成而易壊前人歴年而成之吾一旦而壊之顾未足以抑浮屠而徒伤前人之功且浮屠之法方行于天下而塔庙之役未有禁也壊于此将成于彼使徙而归之其徒是可省千万之赀于后也于是永福智印师闻而谒公愿得以归永福之正殿曰为是殿十有六年矣而大像不能成计其费盖千万也今愿因公而成焉公许之为命工度作凡佣役之费悉取之其徒二月癸己先迁中躯其脩丈有八尺大十有二围其重莫能胜计乃作樏车于陆方舟于河以迁山动风旋隠隠隆隆人不知其功三佛以次迁逮诸菩萨弟子凡有二躯以及四壁楣帯奥窔之像或突或绘咸因彼寘此小则寻尺大至逾丈皆不失毫厘有若其素金相玊毫大祴重堂堂乎正位端严立之侍冠胄撄甲之神森然在列六月壬申乃讫工内外完具焕若新焉观者防防稽首瞻仰咸以是为大事胜縁非偶然脗合者不可以知见道也于是时长者之施日以大来重屋崇崇中严外隆爰及别殿増庳为穹不亟其力而靡不庸是嵗秋八月公去而治于杭智印始欲賛其事廼来请文于余余方得维摩之説蹈无生法忍杜门逺谢人事何能为文頋不得己强为之賛云
　　金僊颀颀妙相尊稽首十方尸正法于何为生何为灭或闻诸佛号如来大匠升天巧模画一切有为吾知假或盛或衰系其逢得福在心不在佛在昔王子今何往成就爱女青莲中阿育文殊在深谷繇来所赎本虗空善哉檀施非一力所愿此地臻极乐种种竗香杂诸珍我咸洪舍无贪着彼时如来在寳积我心永懐苦不足今日如来归道塲我心懽喜遂瞻依愿我诸佛施慈悲咸以是心承是报世世子孙应供养长获饶益无时衰稽山盘盘翠相叠鉴水泱泱逈无极地势博平人物古晋代衣冠盛于此遗风胜事可寻大士游方量无碍龙光有应我为证亿万斯年示来者

　　防稽掇英总集巻二十
