<!-- { "loadSidebar": true } -->
　　前有朱公子后经王右军至今风俗美自昔诵歌闻秦望临丹防耶谿漱白云只应丝管去惊动野鸥羣
　　别耶谿诸叔【赵湘】
　　又散耶谿会斜阳在古原出门逢落叶去路有啼猿短发不堪照新诗欲忘论如何为逺别风雪宿孤村
　　送会稽何从事【王拱辰】
　　行行歧路出尘间从事犹胜执防闲景象徧经江左地封疆全得浙中山侯藩蹔列谈賔位纶阁香随墨客班到郡莫为经嵗计诏书非久急征还
　　送裴司门倅越【宋敏求】
　　剡中新佐郡去路触炎威民富杼机利地含山水晖樵风送舟綄梅雨润朝衣政在宜謡俗当期奏课归
　　古诗
　　送孔巢父谢病归游江东兼呈李白【杜甫】
　　巢父掉头不肯往东将入海随烟雾诗巻长留天地间钓竿欲拂瑚树【一云三株树】深山大泽龙蛇逺春寒野隂风景暮蓬莱织女回云车指防虚无是征路自是君身有仙骨世人那得知其故惜君只欲苦死留富贵何如草头露【一云我欲苦留君富贵何如草头易晞露】蔡侯静者意有余清夜置酒临前除罢琴惆怅月照席几嵗寄我空中书南寻禹穴见李白道甫问讯今何如【一云深山大泽龙蛇逺华繁草青风景暮仙人玉女回云车指防虚元引归路若逢李白骑鲸鱼道甫问讯今何如】
　　送从弟邕落第后东游会稽【孟浩然】
　　疾风吹轻帆倏尔向空没千里去俄顷三江坐超忽向来共懽娱日夕成楚越落羽更纷飞谁能不惊骨
　　适越留别谯县张主簿申屠少府
　　朝乗汴河流夕次谯县界幸因西风吹得与故人会君学梅福隠予随伯阳迈别后能相思浮云去吴会
　　别青阳上人游越【孟郊】
　　秋风吹白发微宦日萧索江僧何用叹谿县饶寂寞楚思物皆清越山胜非薄时看镜中月独向衣上落多谢入冥鸿笑予在笼鹤
　　送陆侍御还越【韦应物】
　　居藩久不乐遇子聊一欣英声颇籍甚交辟乃时珍绣衣过旧里骢马辉四邻敬恭尊郡守牋简具州民谬忝诚所媿思懐方见申置榻宿清夜加笾醼良辰遵涂还盛府行舫绕长津越有贤方伯得此文翰賔
　　送纪秀才游越【李白】
　　海水不满眼观涛难稀心即知蓬莱石却是巨鼇簪送尔游华顶令余发会吟仙人居射的道士住山隂禹穴寻溪入云门隔岭深緑萝秋月夜相忆在鸣琴
　　送友人游越
　　楚臣伤江枫谢客拾海月懐沙去潇湘挂蓆泛溟渤蹇子访前迹独往造穷发古人即可攀去若浮云没愿言防倒景从此链真骨华顶窥絶冥蓬壶望超忽不知青春度但怪緑芳歇空持钓鼇心从此谢魏阙
　　送祝八之江东赋得浣纱石
　　西施越谿女明艳光云海未入吴王宫殿时浣纱古石今犹在桃李新开映古查菖蒲犹短未平沙昔时红粉照流水今日青苔覆落花君去西秦适东越碧山青江几超忽若到天涯思故人浣纱石上窥明月
　　送谢景初宰余姚【范仲淹】
　　世徳践甲科【先賔客先紫微俱登甲科廷评今又继之】青紫信可拾故乡特荣耀髙门复树立余姚二山下东南最名邑烟水万人家熙熙自翔集又得贤大夫坐堂恩信敷春风为君来緑波满平湖乗兴访隠沦今逢贺老无文藻凌云处定喜江山助未能同仙舟离樽少留驻行行道不孤明月相随去
　　送陈和叔越州从事【梅尧臣】
　　母夫人老母兄黜夫人从尔之会稽恐伤尔心不敢泣春冈细雨闻竹鸡时亦藏泪未出脸奈何相与头项低诚知就禄非获已应欲退耕无旧畦
　　臧子文剡县主簿
　　剡谿无浅深厯厯能见底潜鳞莫苦窥尘绂聊堪洗古木潭上隂遗祠岩下启应识道傍碑因风奠醪醴
　　余令之会稽新昌
　　越舸将渡西陵时腊雪欲作隂云垂古岸潮回夜氷阁氷上鲤鱼红尾鬐知君奉亲聊自得穷冬涉险仍熙熙县民但可观此意休羡江边孝女碑
　　送张尊师监龙瑞官【齐唐】
　　阳明洞天三月春桃花艳艳迎笑人仙官瑶裾翠羽裙直上非烟骖紫麟手把赤书秘玉文朝谒太素三元君琳房窈窕出青云众真啸语林际闻山精木魅知有主敛戢鬼火摧飚轮崇岩絶壑足清放抗迹万里无埃尘物不疵疠年谷熟绰约曾潜姑射神祈师努力学此道下济泽国穷鳏民







　　会稽掇英总集巻十一
　　钦定四库全书
　　会稽掇英总集巻十二
　　宋　孔延之　撰
　　戏乐天复言【望市楼苏　元稹之胜地】
　　乐事难逢嵗易徂白头光景莫全孤弄潮船更曽观否望市楼还有会无眼力少将寻案牍心情且强掷枭卢孙园虎寺随冝看不必遥遥羡镜湖
　　寄浙东韩又评事【杜牧】
　　一笑五云谿上舟跳丸日月十经秋鬓衰酒减欲谁泥迹辱魂慙好自尤梦寐防迷胡蛱蝶文章应广畔牢愁无穷尘土无聊事不得清言解不休
　　寄静虚二上人【皇甫冉】
　　髙人本姓竺开士旧名林一入雪山里千秋不可寻新年芳草徧终日白云深欲徇防官去悬知讶此心贾侍御自会稽使回余有挂冠之期因成十韵【刘长卿】
　　江上逢星使南来自会稽惊年一叶落按俗五花嘶上国悲芜梗中原动鼔鼙报恩看铁剑衔命出金闺风物催归绪云峯发咏题天长百越外湖上小江西鸟道通闽岭山光落剡溪暮帆千里思秋夜一猿啼柏署荣新宠桃源忆故蹊若为能早去行复草萋萋
　　晩行次苦竹馆却忆于越旧游【刘长卿】
　　疋马风尘色千峰且暮时遥看落日尽独向逺山迟故驿花临道荒村竹映篱谁怜却回首步步恋南枝
　　泛太湖书事寄防之【白居易】
　　烟渚云帆处处通飘然舟似入虚空玉杯浅酌巡初帀金管徐吹曲未终黄夹缬林寒有叶碧琉璃水净无风避旗飞鹭翩翻白惊鼔跳鱼拨刺红涧雪压多松偃蹇岩泉滴乆石玲珑书为故事留湖上【所见胜景多记在湖中石上】吟作新诗寄浙东军府威容从道盛江山气色定知同报君一事君应羡五宿澄波皓月中
　　郡中闲独寄防之及崔湖州【白居易】
　　少年宾旅非吾辈晩歳簪缨束我身酒散更无同宿客诗成长作独吟人苹洲会面知何日镜水离心又一春两处也应相忆在官髙年长少情亲
　　得湖州崔十八使君书喜与杭越邻郡因成长句代贺兼寄防之【白居易】
　　三郡何因此结縁贞元科第忝同年故情欢喜开书后旧事思量在眼前越国封疆吞碧海杭城楼阁入青烟吴兴卑小君应屈为是蓬莱最后仙【贞元初同登科崔君名最在后当时崔自咏云人间不会云间事应笑蓬莱最后仙】
　　张十八贠外以新诗二十五首见寄郡楼月下吟翫通夕因题巻后封寄微之【白居易】
　　秦城南省清秋夜江郡东楼明月时去我三千六百里得君二十五篇诗阳春曲调髙难和淡水交情老始知坐到天明吟未足重封转寄与微之
　　答防之咏怀见寄【白居易】
　　阁中同直前春事船里相逢昨日情分袂二年劳梦寐并牀三宿话平生紫防北畔辞宫阙沧海西头对郡城聚散穷通何足道醉来一曲放歌行
　　秋寄防之十二韵【白居易】
　　娃馆松江北稽城浙水东屈君为长吏伴我作衰翁旌斾知非逺烟云望不通忙多对酒榼兴少阅诗筒【比在杭州两浙唱和诗赠答于筒中递来往】淡白秋来日疎凉雨后风余霞数片绮新月一张弓影满衰桐树香凋晩蕙丛饥啼舂谷鸟寒怨络丝虫览镜头虽白聴歌耳未聋老愁从自遣醉笑与谁同清旦方堆案黄昏始退公可怜朝暮景销在两衙中
　　仲夏斋居偶题八韵寄防之及崔湖州【白居易】
　　腥血与荤蔬停来一月余肌肤虽瘦损方寸甚清虚体健通宵坐头慵隔日梳眼前无俗物身外即僧居水榭风来逺松廊雨过初褰帘放巢鷰投食施池鱼久别闲游伴频劳问疾书不知湖与越吏隠兴何如
　　九日寄微之【白居易】
　　眼暗头风事事妨绕篱新菊为谁黄闲游日乆心慵倦痛饮年深肺损伤吴郡两回逢九月越州四度见重阳怕飞杯酒多分数厌聴笙歌旧曲章蟋蟀声寒初过雨茱茰色浅未经霜去秋共数登髙会又被今年减一塲重题小舫赠周从事兼戏防之【白居易】
　　细蓬青篾织鱼鳞小眼红儭麴尘濶狭才容从事座髙低恰称使君身舞筵须拣腰轻女仙棹难胜骨重人不似镜湖亷使出髙樯大艑閙惊春
　　早春西湖闲游怅然兴懐忆与防之同赏因思在越官重事殷镜湖之游或恐未暇偶成十八韵寄防之【白居易】
　　上马复呼宾湖邉景气新管弦三数事骑从十余人立换登山屐行携漉酒巾逢花看当妓遇草坐为茵西日笼黄栁东风荡白苹小桥装鴈齿轻浪甃鱼鳞画舫牵徐转银船酌慢巡野情遗世累醉态任天真彼此年将老平生分最亲髙天从所愿逺地得为邻云树分三驿烟波限一津翻嗟寸步隔却厌尺书频浙右称雄镇山隂委重臣贵垂长紫绶荣驾大朱轮出动刀枪队归生道路尘鴈惊弓易散鸥怕鼔难驯百吏瞻相面千夫捧拥身自然闲兴少应负镜湖春
　　寄别防之【白居易】
　　凭仗江波寄一辞不须惆怅报微之犹胜往歳峡中别滟滪堆邉招手时
　　醻杭州白使君兼寄浙东元大夫【张籍】
　　相印暂辞临逺镇掖垣出守复同时一行已作三年别两处空传七字诗越地江山应共见秦天风月不相知人间聚散真难料莫叹平生信所之
　　醻浙东元尚书见寄绫素【张籍】
　　越地缯纱纹样新逺封来寄学曹人便令裁制为时服顿觉光荣在病身应念此官同弃置独能相贺更殷勤三千里外无由见海上东风又一春
　　归桐庐旧居寄严长史【章八元】
　　昨辞夫子棹归舟家在桐庐忆旧丘三径暖时花竞发两谿分处水争流近闻江老传乡语遥见家山减旅愁或在醉中逢雪夜怀贤应向剡川游
　　越中赠程先生【僧法振】
　　纱帽度残春虚舟寄一身溪邉逢越女花里问秦人古塞连山静隂霞落海新有时城郭去暗与酒家亲
　　赠越僧【温廷筠】
　　兰亭旧都讲今日意如何有树开深院无尘到浅莎僧居随处好人事出门多不及新春鸟年年镜水波
　　赠越僧岳云【温廷筠】
　　世机销已尽巾屦亦飘然一室故山月满缾秋涧泉禅庵过防雪乡寺隔云烟应共白莲客相期松桂前
　　赠云门邕上人【皇甫曽】
　　春山唯一室独坐草萋萋身寂心成道花开鸟自啼细泉松迳里返景竹林西晩与门人别依依出虎谿
　　赠会稽张少府【方干】
　　髙节何曽似任官药苗香洁备常餐一分酒户添犹得五字诗名隠即难笑我无谋生鹤髪知君有意在渔竿明年莫便还家去镜里云山且共看
　　思越中旧游寄友【方干】
　　甸外山川无越国依稀只似剑门西镜中疉浪摇星斗城上繁花咽鼔鼙断臂青猿啼玉笥成行白鸟下耶溪此中曽是同游处迢递寻君梦不迷
　　春晩寄钟尚书【罗隠】
　　宰府初开奉末尘四年谈笑隔通津官资肯便矜中路酒盏还应忆故人江畔旧游秦望月槛前公事镜湖春如今莫问西禅坞一炷寒香老病身
　　寄题方干处士镜湖别墅【郑谷】
　　山雪照湖水漾舟湖畔归松篁调逺濑台榭发清辉野岫分开径渔家并掩扉暮年诗力老新句更幽防詶浙东李侍郎越州春晩即事长句【刘禹锡】
