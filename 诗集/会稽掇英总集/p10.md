<!-- { "loadSidebar": true } -->
　　青春行已半白日坐将徂越国强仍大稽城髙且孤利饶盐煮海名胜镜澄湖牛斗天垂象台明地展图【天台四明二山名】瓌奇阗市井佳丽溢闉阇句践遗风霸西施旧俗姝船头龙夭矫桥脚兽睢盱乡味珍彭越时鲜贵鹧鸪语言诸夏异衣服一方殊练蛾眉婢鸣桹了角奴江清敌伊洛山翠胜荆巫华表双栖鹤联墙几防乌烟波分渡口云树接城隅涧逺松如画洲平葑似铺緑鍼秧早稻紫笋折新芦暖蹋泥中藕香寻石上蒲雨来萌尽达雷后蛰全苏栁眼黄丝纇花房红蜡珠林风新竹折野烧老桑枯带亸长条蕙钱穿短贯榆喧和生野菜卑湿长街芜女浣纱相伴儿烹鲤一呼山魈啼雉子林狖挂都卢产业论蚕蚁孳生计鸭雏泉岩雪飘洒苔壁锦漫糊堰限舟航路堤通车马途耶谿岸回合禹庙迳盘纡洞穴何因凿星槎谁与刳石凹仙药臼峯峭佛香鑪去为投金简来因挈玉壶贵仍招客宿健未要人扶闻望贤丞相仪形美丈夫前驱驻旌斾偏座列笙竽刺史旟飜隼尚书履曳鳬学禅超后有观妙造虚无髻里传僧宝环中得道枢登楼诗八咏置砚赋三都捧拥罗将绮趋跄紫与朱庙谋藏稷卨兵略贮孙吴令下三军整风髙四海趋千家得慈母六郡事严姑重士过三哺轻财抵一铢【婆沙论云他化自在天衣重一铢】送歌宛转嘲妓笑卢胡佐饮时炰鼈蠲醒数鲙鲈醉乡虽咫尺乐事亦须臾若不中贤圣何由外智愚伊余一生志俄尔百年躯江上三千里城中十二衢出多无伴侣归只对妻孥白首青山约抽身去得无
　　天华寺【吕夷简】
　　贺家湖上天华寺一一轩向水开不用闭门防俗客爱闲能有几人来
　　留题宝相寺【章得象】
　　天台四面翠如屏洞穴幽奇地最灵百尺岩中真像在千年涧畔古松青路傍断石留神迹【路傍断石如刀锯割截之状传云昔造佛者试锯之今谓之锯解峯是也】壁上遗文缺旧铭【建寺碑文乃刘勰所撰今壊缺不存但写之屋壁字已讹矣】我是丹丘仙郡守暂来犹似觉魂醒
　　同前【陈尧佐】
　　白云楼殿翠林间终日轩四面山却愧劳生多事客清凉分得片时闲
　　题翠峯院【范仲淹】
　　翠峯髙与白云闲吾祖曾居水石间千载家风应未坠子孙还解爱青山
　　题溪口广慈寺
　　越中山水絶纎尘溪口风光步步新求取会稽藏拙去白云深处亦行春
　　同前【叶清臣】
　　云中江树冷萧萧溪上僧归倚画桡谁为秋风乗兴去松先聴富阳潮
　　同前【钱彦逺】
　　寺跨长溪山四回杉松微径尽莓苔门前潮上不须看常恐尘埃随水来
　　同前【元绛】
　　云外轩切斗牛翛然三伏亦生秋青山屈曲无重数俱束溪光欵欵流
　　书用师庵【李昭述】
　　架泉龛石搆幽栖竹树隂森鏁翠微珍重支郎得髙趣一庵一榻自忘机
　　戒珠寺上方【苏舜钦】
　　跻攀出上楹叠势与云平日暮苍烟合秋来逺水明幽轩开极望疎磬落余清便有飞腾意俄嗟俗虑萦
　　大禹寺
　　鉴湖尽处众峰前古寺萧疎水石间殿阁北垂连禹庙松筠东去入稽山坐中岩鸟自上下吟久磎云时往还我厌区区走名宦未能来此一生闲
　　题妙喜庵【并序　蒋堂】
　　闰公者越之大士也今年秋于鉴湖中得有唐妙喜寺遗址结茅而居昔刺史李逊作记云云霞草树横在一目即其地也予嘉之乃以寺之昔名名其庵复赞道行形于鄙句云
　　禅公览古意徘徊偶结云庵向北来满目沧洲围野景一枝金防卓秋苔沙边水鸟衔花至月下渔人施供回或访稽山旧徒侣樵风应为送浮杯
　　九日蕺山戒珠寺戏呈僚友【张伯玉】
　　秦望山前晓鴈斜蕺山云外看黄花谁能蔕芥关心绪且插茱萸伴物华嵗计簿书宁有尽日生公事了无涯樽前况有兵防酒不待兵防酒亦赊
　　书大禹寺壁
　　萧寺禹祠傍人间白日长讽经闻海穴洗鉢动湖光台殿留风月烟云起栋梁游人晩回首松竹自苍苍
　　游戒珠寺【赵諴】
　　欲游城郭应难遍每访湖山亦自劳坐致眼前无限景僧房寄处蕺峰髙
　　留题崇法院【丁宝臣】
　　濒湖三寺倚峥嵘梵刹相髙对县城楼殿尽知随处盛山林独爱此中清翦开水末檐牙出凿破岩腰磴道成悟得祖师心印法禅僧遥指塔灯明
　　题天姥院【王琥】
　　十里松篁结昼隂倚空山翠乱花鍼琼台瑶瑟中天过碧洞苍龙午夜吟石磴雨干泉驻玉觚棱云断月移金桃花流水年年事谁免浮生白发侵
　　游龙瑞观【杨侃】
　　泛舟秋水一湖平入观松风数里清丹井有泉仙迹在玉书藏穴禹功成步虚夜月千峰静投简春霖万壑盈述记贺知章手笔题诗元相国声名结庐野客前谿住采术幽人絶顶行杉桧影侵山殿冷星辰光逼醮坛明降仙台畔看云过射的潭边聴鹤鸣樵客多闻逢异事洞天都不逺重城林间尸尘难到衣上烟岚暮自生不待照湖天子赐欲将长往换浮荣
　　游梅山寺
　　出郭尘路断登舟鹫岭通楼台花屿上钟梵水天中石磴斑春藓松门韵晩风莼丝惹轻檝云锦散瑶空竹迳连茶坞山亭对药丛却输湖畔叟朝夕访支公
　　过溪口广慈院【刁约】
　　赏徧林泉去未能却来溪口访岩僧为观逺景尤奇处更陟危亭最上层云吐前峰疑霈雨泉飞别涧旋凝氷陋容憔悴烦躬笔待结钱唐九老朋
　　同前【吴处厚】
　　数日髙陪使骑行青山好处屡逢僧坐禅庵邃云为屋会景亭髙石作层【会景院中亭名】大斾晩穿松壑雾瘦笻寒卓瀑泉氷此游不减白莲社慧逺宗雷共一朋
　　同前【僧显忠】
　　五马重来谿口寺惟将属吏与门僧盘云野径行千里送目危台上百层岩桧影寒犹带雪谿流声涩未销氷寻常地逺无因到空愧躬良二老朋
　　游梅山寺【僧仲休】
　　世续香灯演圣言再新华构称凭轩隂隂松色连僧阁飋飋波声入寺门飞鹭衔鱼离浅濑残云带雨渡遥村沃洲相较应相近树杪啼烟只欠猿
　　南明山宝相寺十五题【古律诗　僧显忠并序】
　　南明山者即齐僧防所隠石城也防始到夜闻钟磬仙乐之音时时现佛形象炜煜而可骇防繇是发私诚愿凿百尺弥勒像凡厯三生乃就其事则实乎本传因而始剙精蓝防续香火至唐季广明初经回禄前后缔构数四及武肃偏霸树阁三层至今在焉予今年秋受命尸于此以十方人为丛林居率从公也惜其东南之胜势此亦一焉而未见好事者与鬯发然欲其名之逺非歌咏不能伸之暇日因厯访其可尚得境物命为一十五题杂而赋之况前代未有作之者虽不足夸大亦庶几以自适尔时嘉祐五年嵗次庚子仲冬月十有八日碧斋序
　　三生像
　　胜域将垂迹先闻钟梵声术陁犹未降宣老已三生山接天门崄岩开月殿明善财何处去楼阁自峥嵘
　　三层阁
　　像身髙百尺阁道耸三层欲得亲瞻向还须最上登烟霞封宝墄星斗挂觚棱已自甘香火人间去不能
　　隠岳岩
　　融结自何时曾为几陵谷不见昔贤踪空遗此岩腹一径斸烟蓁千里老云木寻常人到稀虎豹暗栖宿
　　石城山
　　谿尽见石城寺在石城里崖缺露遥村门开对寒水况非雉堞成无以金汤比梵众此安栖俗驾来有几
　　白云庄
　　堪爱仙庄近翠岑杖藜时得去游寻牛羊数防烟云逺鸡犬一声桑柘深髙下闲田如布局东西流水若鸣琴更聴野老谈农亊忘却人间万种心
　　夹谿塘
　　南谿北谿深横塘截流过清影照人寒澄耀分鉴破沙明鸥鹭驯草密牛羊卧不见直钩翁狂歌遣谁和
　　柔亭
　　孤亭枕长谿谿光照庭槛无人弄潺湲终日对平淡猨鸟去难呼藤萝垂可擥薄暮众山昬霜风起葭菼
　　石狻猊
　　亭除两狻猊一仰复一俯告天与叩地似欲诉忧苦世传智顗死二兽来瞻覩逡巡化为石堙没在深土事怪固难诘但见形可取风雨駮苍苔万古万万古
　　齐相井
　　南明山足势欲尽正是新崖东脇隈不知泉自那峰出皆谓井因齐相开甘滑堪预郦经载渊渟疑俟桑苎来神蛟往往此潜蛰旱嵗莫测生风雷
　　齐相书堂【唐齐相顗曾隠于此】
　　异代终难问遗名不可穷山中丞相去林下学堂空映雪功休比冲天志莫同故基兰蕙满犹自起华风
　　白莲庵
　　谁将白莲子固向峰顶栽非学逺公社兼无陶令来去世迹何旷诛茅心已灰不知嵗月改但见此花开
　　石缝梅
　　根埋山骨几百载但怪生物偏有私春前受气地犹冷雪里暗开人未知自将孤石比坚性不与众木争芳姿惆怅无言为真赏栏杆独倚觉多时
　　锯解峯【其峯中裂状若锯解】
　　苍山巍不倚中裂势难图始铸隂阳锯谁开造化炉藤摇疑落屑树拆若分符漏出飞泉影长垂一带孤
　　仙髻峯
　　首出众峯间盘龙势孤耸云映鬓光浮月生梳影动可握谓新沐未巾疑乍拢幸免且斯理谁复慙种种
　　白鹇坞
　　朝看白鹇从坞出暮看白鹇从坞归森森緑树两峯下片片白云迎日飞因知野性恋山谷咫尺之间还见稀
　　古诗
　　游沈道士金庭馆【沈约】
　　秦皇御宇宙汉帝恢武功懽娱人事尽情性犹未充鋭意三山上托慕九霄中既表祈年观复立望仙宫宁为心好道直由意无穷曰余知止足是愿不须丰山嶂逺重叠竹树近防笼开襟濯寒水解带临清风所累非外物为念在空朋来握石体賔至驾轻鸿都令人径絶唯使云路通一举凌倒景无事适华嵩寄言赏心客嵗暮尔来同
　　宿南岩寺感兴【齐顗】
　　南岩寺本沧海任子钓台今尚在见説垂钩于此中犗牛作饵庄书载沧海竭任子殁波涛打处为岩窟不知任子何所之唯见钓台空防屼
　　游大禹寺回马上口占【张伯玉】
　　永日跻云峰向晩下秋巘却望碧城中楼台翠烟满前旌拥归骑缓辔徐驭穏旷望写予心平波海天逺顾予畴昔志本以锄犂挽敢望麋鹿资遘此云龙旦金门容窃步玉殿叨灵睠【某为先帝御史时登殿啓事】复此千骑来日逐纷华战平生知退意长畏嵗月晩行当引初服还把芰荷翦
　　初冬同晤贤二师登映发亭望会稽【杨蟠】
　　我有二林侣相邀步寒日超然人外游下见众山出木叶落已静乾坤久萧瑟浮云当空翻惨惨百鸟没欲辨越中岸青烟易为失山川何寂寥宫阙犹髣髴谁是古来者念之难再述功名遂尘埃岂复有其骨今我二三子永为傲时物篇章逢太平窈窕坐天末生理本无固愿言从此毕登临望前人世事安敢忽















　　会稽掇英总集巻九
　　钦定四库全书
　　会稽掇英总集巻十
　　宋　孔延之　撰
　　送别律诗
　　聴盛小丛歌赠崔侍御【并序】
　　李尚书夜登越城楼闻歌曰鴈门山上鴈初飞其声激切召至曰去籍之妓盛小丛也曰汝歌何善乎曰小丛是棃园供奉南不嫌女甥也所唱之音乃不嫌之授也今老且废矣时察院崔侍御自府幕而拜李公连夕饯崔君于镜湖之光候亭屡命小丛歌饯在座各为赋一絶句赠送之亚相为之首唱崔下句云独向柏台为老吏皆曰侍御凤阁中书即其程也何以老于柏台众请改之崔曰某但止于此任宁望九迁乎是年秋崔君鞫狱于谯中而终
　　诗【李讷】
　　绣衣奔命去情多南国佳人敛翠蛾曾向教坊聴国乐为君重唱盛丛歌
　　奉和【崔元范】
　　羊公留宴岘山亭洛浦髙歌五夜情独向柏台为老吏可怜林木响余声
　　同前【杨知至】
