<!-- { "loadSidebar": true } -->
　　其五曰臣以为胡夷兽心不与华同鲜卑最甚本邓艾茍欲取一时之利不虑后患使鲜卑数万散居人间此必为害之势也秦州刺史胡烈素有恩信于西方今令烈徃诸胡虽已无恶必且消弭然兽心难保不必其可乆安也若后有动衅烈计能制之惟恐胡虏适困于讨击便能东入安定西赴武威外名为降可动复动此二郡非烈所制则恶胡东西有窟穴浮游之地故复为患无以禁之也宜更置一郡于髙平川因安定西州都尉募乐徙民重其复除以充之以通北道渐以实边计议此二郡及新置郡皆使并属秦州令烈得专御边之宜
　　举清逺疏
　　臣闻先王之临天下也明其大敎长其义节道化隆于上清议行于下上下相奉人怀义心亡秦荡灭先王之制以法术相御而义心亡矣近者魏武好法术而天下贵刑名魏文慕通逺而天下贱守节其后纲维不摄而虚无放诞之论盈于朝野使天下无复清议而亡秦之病复发于今陛下圣徳龙兴受禅尧舜之化开正直之路体夏禹之至俭综殷周之典文臣咏叹而已将又奚言惟未举清逺有礼之臣以敦风节未退虚鄙以惩不恪臣是以犹敢有言
　　武帝诏报
　　举清逺有礼之臣者此尤今之要也
　　表
　　贺老人星表
　　老人星见体色光明嘉占元吉无量之祐隆克昌之祚普天同庆率土防欢
　　又
　　老人星见晖景光明圣主寿延享祚元吉自天之祐莫不抃舞
　　奏
　　诸官病奏
　　诸官有病满百日不差宜令去职优其礼秩既差而复用
　　议
　　正朔议
　　帝王受命应厯禅代则不改正朔遭变征伐则改之舜正月上日受终于文祖无改正之文唐虞正朔皆同明矣夏殷周革命乃改魏受汉禅亦已不改至于服色皆从其本唯节幡用黄大晋以金徳王天下顺五行三统之序矣
　　五祀议
　　礼大记云室中央中霤谓四霤之中也祭于漏井盖失之矣七祀之文皆云祀行而无井祭灶而不祭井于事则阙夫设祀者非唯报功而已亦神道设敎使民慎之幽明也臣以为帝之都城宜祭一门正宫一门正室一户井灶中霤亦各择其一正者祭之
　　序
　　赠扶风马钧序
　　马先生天下之名巧也少而游豫不自知其为巧也当此之时言不及巧焉可以言知乎为博士居贫乃思绫机之变不言而世人知其巧矣旧绫机五十综者五十蹑六十综者六十蹑先生患其丧功费日乃皆易以十二蹑其竒文异变因感而作者犹自然之成形阴阳之无穷此轮扁之对不可以言言者又焉可以言校也先生为给事中与常侍髙堂隆骁骑将军秦朗争论于朝言及指南车二子谓古无指南车记言之虚也先生曰古有之未之思耳夫何逺之有二子哂之曰先生名钧字徳衡钧者器之模而衡者所以定物之轻重轻重无凖而莫不模哉先生曰虚争空言不如试之易效也于是二子遂以白明帝诏先生作之而指南车成此一异也又不可以言者也从是天下服其巧矣居京都城内有地可以为园患无水以灌之乃作飜车令童儿转之而灌水自覆更入更出其巧百倍于常此二异也其后人有上百戏者能设而不能动也帝以问先生可动否对曰可动帝曰其巧可益否对曰可益受诏作之以大木雕构使其形若轮平地施之潜以水发焉设为女乐舞象至令木人击鼔吹箫作山岳使木人跳丸掷劔縁絙倒立出入自在百官行署舂磨鬬鸡变巧百端此三异也先生见诸葛亮连弩曰巧则巧矣未尽善也言作之可令加五倍又患发石车敌人之于楼边县湿牛皮中之则堕石不能连属而至欲作一轮县大石数十以机鼓轮为常则以断县石飞击敌城使首尾电至尝试以车轮悬瓴甓数十飞之数百步矣有裴子者上国之士也精通见理闻而哂之乃难先生先生口屈不对裴子自以为难得其要言之不已傅子谓裴子曰子所长者言也所短者巧也马氏所长者巧也所短者言也以子所长击彼所短则不得不屈以子所短难彼所长则必有所不解者夫巧天下之微事也有所不解而难之不已其相击刺必已逺矣心乖于内口屈于外此马氏所以不对也傅子见安卿侯言及裴子之论安卿侯又与裴子同傅子曰圣人具体备物取人不以一揆也有以神取之者有以言取之者有以事取之者有以神取之者不言而诚心先达徳行顔渊之伦是也以言取之者以变辩是非言语宰我子贡是也以事取之者若政事冉有季路文学子游子夏虽圣人之明尽物如有所用必有所试然则试冉季以政试游夏以学矣游夏犹然况自此而降者乎何者悬言物理不可以言尽也施之于事言之难尽而试之易知也今若马氏所欲作者国之精器军之要用也费十寻之木劳二人之力不经时而是非定难试易验之事而轻以言抑人异能此犹以已智任天下之事不易其道以御难尽之物此所以多废也马氏所作因变而得是则初所言者不皆是矣其不皆是因不用之是不世之巧无由出也夫同情者相妬同事者相害中人所不能免也故君子不以人害人必以考试为衡石废衡石而不用此美玉所以见诬为石荆和所以抱璞而哭之也于是安卿侯悟遂言之武安侯武安侯忽之不果试也此既易试之事又马氏巧名已定犹忽而不察况幽深之才无名之璞乎后之君子其鉴之哉马先生之巧虽古公输般墨翟王尔近汉世张平子不能过也公输般墨翟皆见用于时乃有益于世平子虽为侍中马先生虽给事省中俱不典工官巧无益于世用人不当其才闻贤不试以事良可恨也裴子者裴秀安卿侯者曹羲也武安侯者曹爽也
　　连珠序
　　所谓连珠者兴于汉章帝之世班固贾逵傅毅三才子受诏作之而蔡邕张华之徒又广焉其文体辞丽而言约不指説事情必假喻以逹其防而贤者微悟合于古诗劝兴之义欲使歴歴如贯珠易覩而可悦故谓之连珠也班固喻美辞壮文章丽最得其体蔡邕似论言质而辞碎然防笃矣贾逵儒而不艳傅毅有文而不典
　　华岳铭序
　　易称法象莫大乎天地天以髙明崇显而岳配焉地以广厚为基而岳体焉若夫太华之为镇也五岳列位而存其首三条分方而处其中故能参两仪以比徳协和气之絪緼故云行与雨施兴靁风以动物是以古先歴代圣帝明王莫不燔柴加牲尊而祀焉于虞书则西廵狩至于西岳而亲祭焉于礼则大司马掌其分域而大宗伯典其礼祀也
　　七谟序
　　昔枚乘作七发而属文之士若傅毅刘广世崔骃李尤桓麟崔琦刘梁之徙承其流而作之者纷焉七激七兴七依七欵七説七蠲七举之篇于时通儒大才马季长张平子亦引其源而广之马作七厉张造七辨或以恢大道而导幽滞或以黜瑰奓而托讽咏扬晖播烈垂于后世者凡十有余篇自大魏英贤迭作有陈王七启王氏七释杨氏七训刘氏七华从父侍中七诲并陵前而邈后扬清风于儒林亦数篇焉世之贤明多称七激为工余以为未尽善也七辨似也非张氏至思比之七激未为劣也七释佥曰妙哉吾无间矣若七依之卓轹一致七辨之纒绵精巧七启之奔逸壮丽七释之精密闲理亦近代之所希也
　　论
　　茍何论
　　以文王之道事其亲者其颍昌何侯乎其荀侯乎古称曽闵今日曽何内尽其心以事其亲外崇礼让以接天下孝子百世之宗仁人天下之命有能行孝之道君子之仪表也诗云髙山仰止景行行止令徳不遵二夫子之景行者非乐中正之道也
　　又
　　颍昌侯之事亲其尽孝子之道乎存尽其和事尽其敬亡尽其哀予于颍昌侯见之矣
　　又
　　见其亲之党如见其亲六十而孺慕予于颍昌侯见之矣
　　赞
　　汉髙祖画赞
　　赫赫汉祖受命龙兴五星协象神母告征讨秦灭项如日之升超从侧陋光据万乘
　　汉明帝画赞
　　肃矣孝明仗法任刑勤综万机察下以情未道治用致太平专信俗儒非礼之经
　　班媫妤画赞
　　斌斌媫妤履正修文进辞同辇以礼匡君纳侍显徳谠对解纷退身避害志邈浮云
　　明徳马皇后赞
　　明徳马后执履贞素光崇六行动遵礼度作后作母帝谘厥谋国赖内训家应显祚
　　古今画赞【信陵】
　　信陵魏雄虎视龙骧谋嬴奋骇雷动北彊
　　又【孙武】
　　孙武论兵实妙于神竒正迭用变化无形
　　太常赵咨画赞
　　天下信之如日月仰之如云雨仁风翔于路衢礼让行于士女时亮天工四门顺轨
　　杨阜赞序
　　君构潜谋以龙变应事机而虎发山西数郡获安者君克敌之勲也
　　箴
　　吏部尚书箴
　　明明王轨制为九秩君执常道臣有定职各有攸司乂用不慝贵无常尊贱不恒卑不明厥徳国用颠危昔舜举禹咎繇而俊乂在官汤举阿衡而不仁流屏且表正而象平日夕而景侧处喉舌者患铨衡之无常不患于不明故曰无谓隐微废公任私无好自专违众取怨是以古之君子无亲无疎纵心大伦修已以道道以身易贵好爵书慎官人官不可妄授职不可闇受能者养之致福不能者弊之招咎衡臣司书敢告左右
　　太子少傅箴
　　夫金木无常方圆应形亦有隐括习以性成故近朱者赤近墨者黒声和则响清形正则影直正人在侧徳义盈堂鲍肆先入兰蕙不芳傅臣司训敢告君王
　　铭
　　印铭
　　徃昔先王配天垂则乃设印章作信万国取象晷度是铭是刻文明慎密直方其徳本立道生归乎黙太上结绳下无荒慝
　　剑铭
　　道徳不修虽有千金之剑何所用之先王观变而服剑所以立武象也太上有象而已其次则亲用之铭曰光文耀武以卫乃国
　　栋铭
　　国有维辅屋有栋梁室之倾尚可柱也心之倾不可辅也
　　笔铭
　　韚韚彤管冉冉轻翰正色墨铭心冩言
　　镜铭
　　人徒鉴于镜止于见形鉴人可以见情
　　杖铭
　　杖正心安厥身以随不安则倾不贞则危
　　澡盘铭
　　与其澡于水宁澡于徳水之清犹可秽也徳之修不可尘也
　　灯铭
　　晃晃华灯含滋炳灵素膏流液炷亭亭丹水阳辉飞景兰亭
　　滴铭
　　铸兹灵体象自然含出源水有似清泉润彼墨染此弱翰申情冩素经纬羣言
　　席铭
　　闲居勿极其欢【左端】寝处母忘其患【右端】居其安无忘其危【左后】惑生于邪色祸成于多言【右后】
　　被铭
　　被虽温无忘人之寒无厚于已无薄于人
　　衣铭
　　衣服从其仪君子徳也衣以饰外徳以备内内修外饰礼有制也
　　裳铭
　　上衣下裳天地则也服从其宜君子徳也
　　冠铭
　　居髙无忘危在上无忘敬惧则安敬则正
　　履铭
　　戒之哉念履正无履邪正者吉之路邪者凶之征
　　龙铭
　　丽哉神龙诞应阳精潜景九渊飞跃天庭屈伸从时变化无形偃伏污泥上凌太清
　　灵蛇铭
　　嘉兹灵蛇断而能续飞不须翼行不假足上腾云霄下游山岳进此明珠预身龙族
　　拟金人铭作口铭
　　神以感通心繇口宣福生有兆祸来有端情莫多妄口莫多言蚁孔溃河溜穴倾山病从口入祸从口出存亡之机开阖之术口与心谋安危之源枢机之发荣辱存焉
　　诫
　　口诫
　　勿谓何有积怨致咎勿曰不传伏流成川蚁孔溃河流穴倾山
　　颂
　　魏徳颂
　　朱旗翳天甲炤路　戎车万驷逸骥千羣
　　设难
　　客难
　　振笔若天文运思若回云
　　诔
　　太仆厐侯诔
