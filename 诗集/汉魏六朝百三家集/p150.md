<!-- { "loadSidebar": true } -->
　　金灵运天符发圣征见参日月惟我皇体神圣受魏禅应天命皇之兴灵有征登大麓御万乘皇之辅若阚虎爪牙奋莫之御皇之佐赞清化百事理万邦贺神祗应嘉瑞章恭享礼荐先皇乐时奏磬管锵鼓渊渊钟锽锽奠樽俎实玉觞神歆飨咸悦康宴孙子祐无疆大孝烝烝徳教被万方
　　于穆我皇
　　【古雉子行古今乐録曰于穆我皇言圣皇受命德合神明也】
　　于穆我皇盛徳圣且明受禅君世光济羣生普天率土莫不来庭颙颙六合内望风仰泰清万国雍雍兴颂声大化洽地平而天成七政齐玉衡惟平峨峨佐命济济羣英夙夜干干万机是经虽治兴匪荒宁谦道光冲不盈天地合徳日月同荣赫赫煌煌曜幽防三光克从于显天垂景星龙鳯臻甘露宵零肃神祗祗上灵万物欣戴自天效其成
　　仲春振旅
　　【古圣人出行古今乐録曰仲春振旅言大晋申文武之敎畋猎以时也】
　　仲春振旅大致民武敎于时日新师执提工执鼓坐作从【晋书作起】节有序盛矣允文允武搜田表祃申法誓遂围禁献社祭允以时明国制文武竝用礼之经列车如战大教明古今谁能去兵大晋继天济羣生
　　夏苗田
　　【古临髙台行古今乐録曰夏苗田言大晋畋狩顺时为苗除害也】
　　夏苗田运将徂军国异容文武殊乃命羣吏选车徒辨其号名赞契书王军启八门行同上帝居时路建大麾云旗翳紫虚百官象其事疾则疾徐则徐回衡旋轸罢陈毙车献禽享祠烝烝配有虞惟大晋徳参两仪化云敷
　　仲秋狝田
　　【古远期行古今乐録曰仲秋狝田言大晋虽有文徳不废武事顺时以杀伐也】
　　仲秋狝田金徳常刚凉风清且厉凝露结为霜白藏司辰苍隼时鹰扬鹰扬犹尚父顺天以杀伐春秋时序雷霆振威曜进退由钲鼓致禽祀祊羽毛之用充军府赫赫大晋徳芬烈陵三五敷化以文虽治【晋书作安】不废武光宅四海永享天之祜
　　顺天道
　　【古石留行古今乐録曰顺天道言仲冬大阅用武修文大晋之徳配天也】
　　顺天道握神契三时示讲武事冬大阅鸣镯振鼓铎旌旗象虹霓文制其中武不穷武动军誓众礼成而义举三驱以崇仁进止不失其序兵卒练将如阚虎惟阚虎气陵青云解围三面杀不殄羣偃旌麾班六军献享蒸修典文嘉大晋徳配天禄报功爵俟贤飨燕乐受兹百禄嘉【晋书作寿】万年
　　唐尧
　　【古务成行古曲亡古今乐録曰唐尧言圣皇陟帝位徳化光四表也】
　　唐尧谘务成谦谦徳所兴积渐终光大履霜致坚冰神明道自然【晋书作成】河海犹可凝舜禹统百揆元凯以次升禅让应天厯睿圣世相承我皇陟帝位平衡正凖绳徳化飞四表祥气见其征兴王坐俟旦亡主【一作国】恬自矜致逺由近始覆篑成山陵披图按先籍有其证灵液
　　云
　　【古云行古曲亡古今乐録曰云言圣皇用人各尽其才也】
　　云起丘山祥气万里防龙飞何蜿蜿鳯翔何翽翽昔在唐虞朝时见青云际今亲游万【一作方】国流光溢天外鹤鸣在后园清音随风迈成汤隆显命伊摰来如飞周文猎渭濵遂载吕望归符合如影响先天天弗违辍耕综时【晋书作地】网解褐衿天维元功配二王芬馨世所稀我皇叙羣才洪烈何巍巍桓桓征四表济济理万机神化感无方髦才盈帝畿丕显惟昧旦日新孔所咨茂哉明圣徳日月同光辉
　　伯益
　　【古黄爵行古今乐録曰伯益言赤鸟衔书冇周以兴今圣皇受命神雀来也】
　　伯益佐舜禹职掌山与川徳侔十六相思心入无间【乐府作闲】智理周万物下知众鸟言黄雀应清化翔集何翩翩和鸣栖庭树徘徊云日间夏桀为无道密网施山河酷祝振纎网当奈黄雀何殷汤崇天徳去其三面罗逍遥羣飞来鸣声乃复和朱雀作南宿鳯凰统羽羣赤乌衘书至天命瑞周文神雀今来游为我受命君嘉祥致天和膏泽隆【一作降】青云兰风发芳气阖世同其芬
　　钓竿
　　【古钓竿行汉铙歌二十二曲无钓竿古今乐録曰钓竿言圣皇徳配尧舜又有吕望之佐以济天功致太平也】
　　钓竿何冉冉甘饵芳且鲜临川运思心微纶沈九渊太公寳此术乃在灵秘篇机变随物移精妙贯未然游鱼惊着钓潜龙飞戻天戻天安所至抚翼翔太清太清一何异两仪出浑成玉衡正三辰造化赋羣形退愿辅圣君与神合其灵我君逺略天人不足并天人初并时昧昧何芒芒日月有征兆文象兴三皇蚩尤乱生灵黄帝用兵征万方逮夏禹而徳衰三代不及虞与唐我皇圣徳配尧舜受禅即祚享天祥率土防祐靡不肃庶事康庶事康穆穆明明荷百禄保无极永泰平
　　晋正徳大豫舞歌二首
　　【宋书乐志曰晋荀朂典知乐事造正徳大豫之舞朂及傅张华又各造舞歌】正徳舞歌
　　天命有晋光济万国穆穆圣皇文武惟则在天斯正在地成徳载韬政刑载崇礼教我敷化臻于中道
　　大豫舞歌
　　于铄皇晋配天受命煕帝之光世徳惟圣嘉乐大豫保祐万姓渊兮不竭冲而用之先帝弗违防奉天时
　　晋宣武舞歌四首
　　【晋书乐志曰魏黄初改汉巴渝舞曰昭武舞景初又作武始咸熙章斌三舞皆执羽籥及晋改昭武舞曰宣武舞羽籥舞曰宣文舞】
　　惟圣皇篇　　　　　　　矛俞第一
　　惟圣皇徳巍巍光四海礼乐犹形影文武为表里乃作巴渝肆舞士剑弩齐列戈矛为之始进退疾鹰鹞龙战而豹起如乱不可乱动作顺其理离合有綂纪
　　短兵篇　　　　　　　　剑俞第二
　　剑为短兵其势险危疾逾飞电回旋应规武节齐声或合或离电发星骛若景若差兵法攸象军容是仪
　　军镇篇　　　　　　　　弩俞第三
　　弩为逺兵军之镇其发有机体难动徃必速重而不迟鋭精分鏄射逺中微弩俞之乐一何竒变多姿退若激进若飞五声协八音谐宣武象赞天威
　　穷武篇　　　　　　安台行乱第四
　　穷武者丧何但败北柔弱亡战国家亦废秦始徐偃既已作戒前世先王鉴其机修文整武艺文武足相济然后徳光大乱曰髙则亢满则盈亢必危盈必倾去危倾守以平冲则久浊能清混文武顺天经
　　晋宣文舞歌二首
　　羽籥舞歌
　　羲皇之初天地开元罔罟禽兽羣黎以安神农教耕创业诚难民得粒食澹然无所患黄帝始征伐万品造其端军驾无常居是曰轩辕轩辕既勤止尧舜匪荒宁夏禹治水汤武又用兵孰能保安逸坐致太平圣皇迈干干天下兴颂声穆穆且明明惟圣皇道化彰澂四海清三光万机理庶事康潜龙升仪鳯翔风雨时物繁昌却马降瑞祥扬侧陋简忠良百禄是荷眉寿无疆
　　羽铎舞歌
　　昔在浑成时两仪尚未分阳升垂清景阴降兴浮云中和合氛氲万物各异羣人伦得其序众生乐圣君三统继五行然后有质文皇王殊运代治乱亦缤纷伊大晋徳兼徃古越牺农邈舜禹参天地陵三五礼唐周乐韶武岂惟箫韶六代具举泽霑地境化充天防圣明临朝元凯作辅普天同乐胥浩浩元气遐哉太清五行流迈日月代征随时变化庶物乃成圣皇继天光济羣生化之以道万国咸宁受兹介福延于亿龄
　　晋鼙舞歌五首
　　【古今乐録曰晋鼙舞歌五篇一曰洪业篇当魏曲明明魏皇帝古曲关东有贤女二曰天命篇当魏曲大和有圣帝古曲章和二年中三曰景皇篇当魏曲魏厯长古曲乐久长四曰大晋篇当魏曲天生烝民古曲四方皇五曰明君篇当魏曲为君既不易古曲殿前生桂树】
　　洪业篇
　　宣文创洪业盛徳在泰始圣皇应灵符受命君四海万国何所乐上有明天子唐尧禅帝位虞舜惟恭已恭已正南面道化与时移大赦荡萌渐文教被黄支象天则地体无为聪明配日月神圣参两仪虽有三凶类静言无所施象天则地体无为稷契竝佐命伊吕升王臣兰芷登朝肆下无失宿民声发响自应表立景来附虓虎从羁制潜龙升【一作飞】天路备物立成器变通极其数百事以时叙万机有常度训之以克让纳之以忠恕羣下仰清风海外同懽慕象天则地化云布昔日贵雕饰今尚俭与素昔日多纎介今去情与故象天则地化云布济济大朝士夙夜综万机万机无废理明明降畴咨臣譬列星景君配朝日晖事业竝通济功烈何巍巍五帝继三皇三王世所归圣徳应期运天地不能违仰之弥已髙犹天不可阶将复御龙氏鳯凰在庭栖
　　天命篇
　　圣祖受天命应期辅魏皇入则综万机出则征四方朝廷无遗理方表宁且康道隆舜臣尧积徳逾太王孟度阻穷险造乱天一隅神兵出不意奉命致天诛赦善戮有罪元恶宗为虚威风振劲蜀武烈慴彊吴诸葛不知命肆逆乱天常拥徒十余万数来寇边疆我皇迈神武秉钺镇雍凉亮乃畏天威未战先仆僵盈虚自然运时变固多艰东征陵海表万里枭贼渊受遗齐七政曹爽又滔天羣凶受诛殛百禄咸来臻黄华应福始王凌为祸先
　　景皇篇
　　景皇帝聪明命世生盛徳参天地帝王道大创基既己难继世亦未易外则夏侯内则张与李三凶称【晋书作构】逆乱帝纪顺天行诛穷其奸宄遏【晋书作边】将御其渐潜谋不得起罪人咸伏辜威风振万里平衡综万机万机无不理召陵恒不君内外何纷纷众小便成羣防昧恣心治乱不分叡圣独断济武常以文顺天惟废立扫霓披浮云云霓既已辟清和未几闲羽檄首尾至变起东南蕃俭钦为长蛇外则慿吴蛮万国纷骚扰戚戚天下惧不安神武御六军我皇秉钺征俭钦起寿春前锋据项城出其不意竝纵竒兵竒兵诚难御庙胜实难支两军不期遇敌退计无施虎骑惟武进大战沙阳陂钦乃亡魂奔虏若云披天恩赦有罪东土放鲸鲵
　　大晋篇
　　赫赫大晋于穆文皇荡荡巍巍道迈陶唐世称三皇五帝及今重其光九徳克明文既显武又章恩洪六合兼济万方内举元凯朝政以纲外简虎臣时惟鹰扬靡顺不怀逆命斯亡仁配春日威逾秋霜济济多士同兹兰芳唐虞至治四凶滔天致讨俭钦罔不肃防化感海外海外来賔献其声乐竝称妾臣西蜀猾夏僭号方域命将致讨委国稽服呉人放命慿海阻江飞书告谕响应来同先王建万国九服为藩卫亡秦坏诸侯享祚不二世歴代不能复忽逾五百嵗我皇迈圣徳应期创典制分土五等藩国正封界莘莘文武佐千秋遘嘉防洪业溢区内仁风翔海外
　　明君篇
　　明君御四海听鉴尽物情顾望有谴罚竭忠身必荣兰出荒野万里升紫庭茨草秽堂阶扫截不得生能否莫相防百官正其名恭已慎有为有为无不成闇君不自信羣下执异端正直罹浸润奸臣夺其权虽欲尽忠诚结舌不敢言结舌亦何惮尽忠为身患清流岂不洁飞尘浊其源岐路令人迷未逺胜不还忠臣立君朝正色不顾身邪正不竝存譬若胡与秦胡秦有合时邪正各异津忠臣遇明君干干惟日新羣目统在纲众星拱北辰设令遭闇主斥退为凡民虽薄共【晋书作供】时用白茅犹可珍冰霜昼夜结兰桂摧为薪邪臣多端变用心何委曲便僻顺情指动随君所欲偷安乐目前不问清与浊积伪罔时主养交以持禄言行恒相违难餍甚谿谷昧死射干没觉露则灭族
　　晋铎舞歌
　　云门篇
　　【当魏太和时】
　　黄云门唐咸池虞韶舞夏夏殷濩列代有五振铎鸣金延大武清歌发唱形为主声和八音协律吕身不虚动手不徒举应节合度周其叙时奏宫角襍之以征羽下餍众目上从钟鼓乐以移风与徳礼相辅安有失其所
　　短歌行
