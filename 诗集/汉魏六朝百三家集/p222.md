<!-- { "loadSidebar": true } -->
　　癸卯岁十二月中作与从弟敬远
　　乙巳岁三月为建威参军使都经钱溪
　　还旧居
　　戊申嵗六月中遇火
　　己酉嵗九月九日
　　庚戌嵗九月中于西田获早稻
　　丙辰嵗八月中于下潠田舎获
　　责子
　　有防而作【并序】
　　蜡日
　　四时
　　饮酒二十首【有序】
　　止酒
　　述酒
　　拟古九首
　　杂诗十二首
　　咏贫士七首
　　咏二疏
　　咏三良
　　咏荆轲
　　读山海经十三首
　　拟挽歌辞三首
　　桃花源诗
　　联句










　　汉魏六朝百三家集巻六十二目録
　　钦定四库全书
　　汉魏六朝百三家集巻六十二
　　明　张溥　辑
　　陶渊明集
　　赋
　　感士不遇赋有序
　　昔董仲舒作士不遇赋司马子长又为之余尝以三余之日讲习之暇读其文慨然惆怅夫履信思顺生人之善行抱朴守静君子之笃素【一作素业】自真风告逝大伪斯兴闾阎懈亷退之节市朝驱易进之心怀正志道之士或潜玉于当年洁已清操之人或没世以徒勤故夷皓有安归之叹三闾发已矣之哀悲夫寓形百年而瞬息已尽立行之难而一城莫赏此古人所以染翰慷慨屡伸而不能巳者也夫导逹意气其惟文乎抚巻踌躇遂感而赋之
　　咨大愧之受气何斯人之独灵禀神智以藏照秉三五而垂名或击壤以自欢或大济于苍生靡潜跃之非分常傲然以称情世流浪而遂徂物羣分以相形密网裁而鱼骇宏罗制而鸟惊彼逹人之善觉乃逃禄而归耕山嶷嶷而怀影川汪汪而藏声望轩唐而永叹甘贫贱以辞荣淳源汨【一作恒】以长分美恶作以【一作纷其】异途原百行之攸贵莫为善之可娱奉上天之成命师圣人之遗书发忠孝于君亲生信义于乡闾推诚心而获显不矫然而祈誉嗟乎雷同毁异物恶其上妙算者为迷直道者云妄坦至公而无猜卒防耻以受谤虽怀琼而握兰徒芳洁而谁亮哀哉士之不遇巳不在炎帝帝魁之世独祗修以自勤岂三省之或废庶进徳以及时时既至而不惠无爰生之晤言念张季之终蔽愍冯叟于郎署赖魏守以纳计虽仅然于必知亦苦心而旷岁矧夫市之无虎三夫之献说悼贾傅之秀朗纡远辔于促界悲董相之渊致屡乗危而幸济感哲人之无偶泪淋浪以洒袂承前王之清诲曰天道之无亲澄得一以作鉴恒辅善而佐仁夷投老以长饥囘早夭而又贫伤请车以备椁悲茹而殒身虽好学与行义何死生之苦辛疑报徳之若兹惧斯言之虚陈何旷世之无才罕无路之不涩伊古人之慷慨病【一作痛】竒名之不立广结发以从政不愧赏于万邑屈雄志于戚防竟尺土之莫及畱诚信于身后动众人之悲泣商尽规以拯弊言始顺而患入奚良辰之易倾胡害胜其乃急苍旻遐缅人事无已有感有昧畴测其理宁固穷以济意不委曲而累已既轩冕之非荣岂緼袍之为耻诚谬防以取拙且欣然而归止拥孤襟以毕岁谢良价于朝市
　　闲情赋【有序】
　　初张衡作定情赋蔡邕作静情赋检逸辞而宗澹泊始则荡以思虑而终归闲正将以抑流宕之邪心谅有助于讽谏缀文之士奕代继作并同触类广其辞义余园闾多暇复染翰为之虽文玅不足庶不谬作者之意乎夫何瓌逸之令姿独旷世以秀羣表倾城之艳色期有徳于传闻佩鸣玉以比洁齐幽兰以争芬淡柔情于俗内负雅志于高云悲晨曦之易夕感人生之长勤同一尽于百年何欢寡而愁殷褰朱帏而正坐泛清瑟以自欣送纎指之余好攘皓袖之缤纷瞬美目以流眄含言笑而不分曲调将半景落西轩悲商叩林白云依山仰睇天路俯促鸣神仪妩媚举止详妍激清音以感余愿接膝以交言欲自往以结誓惧冒礼之为愆待鳯鸟以□辞恐他人之我先意惶惑而靡宁魂须臾而九迁愿在衣而为领承华首之余芳悲罗襟之宵离怨秋夜之未央愿在裳而为带束窈窕之纎身嗟温凉之异气或脱故而服新愿在发而为泽刷鬓于颓肩悲佳人之屡沐从白水以枯煎愿在眉而为黛随曕视以闲扬悲脂粉之尚鲜或取毁于华妆愿在莞而为席安弱体于三秋悲文茵之代御方经年而见求愿在丝而为履附素足以周旋悲行止之有节空委弃于牀前愿在昼而为影常依形而西东悲高树之多防慨有时而不同愿在夜而为烛照玉容于两楹悲扶桑之舒光奄灭景而藏明愿在竹而为扇含凄飚于柔握悲白露之晨零顾襟防以缅邈愿在木而为桐作膝上之鸣琴悲乐极以哀来终推我而辍音考所愿而必违徒契濶以苦心拥劳情而罔诉步容与于南林栖木兰之遗露翳青松之余隂傥行行之有觌交欣惧于中襟竟寂寞而无见独悁想以空寻敛轻裾以复路瞻夕阳而流叹步徙倚以忘趣色惨凄而矜顔叶变变以去条气凄凄而就寒日负影以偕没月媚景于云端鸟凄声以孤归兽索偶而不还悼当年之晩暮恨兹嵗之欲殚思宵夣以从之神飘飖而不安若冯舟之失棹譬縁崖而无攀于时毕昴盈轩北风凄凄防防不众念徘徊起摄带以伺晨防霜粲于素阶鸡敛翅而未鸣笛流远以清哀始妙密以闲和终寥亮而藏摧意夫人之在兹托行云以送懐行云逝而无语时奄冉而就过徒勤思以自悲终阻山而带河迎清风以祛累寄弱志于归波尤蔓草之为防诵邵南之余歌坦万虑以存诚憇遥情于八遐
　　辞
　　归去来辞【有序】
　　余家贫耕植不足以自给幼稚盈室缾无储粟生生所资未见其术亲故多劝余为长吏脱然有懐求之靡途防有四方之事诸侯以惠爱为徳家叔以余贫苦遂见用于小邑于时风波未静心惮远役彭泽去家百里公田之利足以为酒故便求之及少日眷然有归欤之情何则质性自然非矫厉所得饥冻虽切违已交病尝从人事皆口腹自役于是怅然慷慨深媿平生之志犹望一稔当敛裳宵逝寻程氏妹丧于武昌情在骏奔自免去职仲秋至冬在官八十余日因事顺心命篇曰归去来兮乙已嵗十一月也
　　归去来兮田园将芜胡不归既自以心为形役奚惆怅而独悲悟已往之不谏知来者之可追实迷途其未远觉今是而昨非舟遥遥以轻飏风飘飘而吹衣问征夫以前路恨晨光之熹防乃瞻衡宇载欣载奔僮仆欢迎稚子门三迳就荒松菊犹存携幼入室有酒盈罇引壶觞以自酌盼庭柯以怡顔倚南窻以寄傲审容膝之易安园日涉以成趣门虽设而常闗策扶老以流憩时矫首而遐观云无心以出岫鸟倦飞而知还景翳翳以将入抚孤松而盘桓归去来兮请息交以絶游世与我而相违复驾言兮焉求悦亲戚之情话乐琴书以消忧农人告余以春及将有事于西畴或命巾车或棹孤舟既窈窕以寻壑亦﨑岖而经丘木欣欣以向荣泉涓涓而始流善万物之得时感吾生之行休已矣乎寓形宇内复几时曷不委心任去留胡为遑遑欲何之富贵非吾愿帝乡不可期懐良辰以孤往或植杖而耘耔登东皋以舒啸临清流而赋诗聊乘化以归尽乐夫天命复奚疑
　　疏
　　与子俨等疏
　　告俨俟份佚佟天地赋命生必有死自古贤圣谁能独免子夏有言死生有命富贵在天四友之人亲受音防发斯谈者将非穷逹不可妄求寿夭永无外请故耶吾年过五十少而穷苦每以家弊东西游走性刚才拙与物多忤自量为已必贻俗患僶俛辞世使汝等幼而饥寒余尝感孺仲贤妻之言败絮自拥何慙儿子此既一事矣但恨隣靡二仲室无莱妇抱兹苦心良独内愧少学琴书偶爱闲静开巻有得便欣然忘食见树木交防时鸟变声亦复欢然有喜常言五六月中北窻下卧遇凉风暂至自谓是羲皇上人意浅识罕谓斯言可保日月遂往机巧好疎缅求在昔眇然如何病患以来渐就衰损亲旧不遗每以药石见救自恐大分将有限也汝辈稚小家贫每役柴水之劳何时可免念之在心若何可言然汝等虽不同生当思四海皆兄弟之义鲍叔管仲分财无猜归生伍举班荆道旧遂能以败为成因丧立功他人尚尔况同父之人哉颍川韩元长汉末名士身处卿佐八十而终兄弟同居至于没齿济北汜稚春晋时操行人也七世同财家人无怨色诗曰高山仰止景行行止虽不能尔至心尚之汝其慎哉吾复何言
　　记
　　桃花源记
　　晋太元中武陵人捕鱼为业缘溪行忘路之远近忽逢桃花林夹岸数百步中无杂树芳草【一作华非】鲜美落英缤纷渔人甚异之复前行欲穷其林林尽水源便得一山山有小口髣髴若有光便舍船从口入初极狭才通人复行数十步豁然开朗土地平旷屋舍俨然有良田美池桑竹之属阡陌交通鸡犬相闻其中往来种作男女衣着悉如外人黄发垂髫并怡然自乐见渔人乃大惊问所从来具答之便要还家设酒杀鸡作食村中闻有此人咸来闻讯自云先世避秦时乱率妻子邑人来此絶境不复出焉遂与外人间隔问今是何世乃不知有汉无论魏晋此人一一为具言所闻皆叹惋余人各复延至其家皆出酒食停数日辞去此中人语云不足为外人道也既出得其船便扶【一作于】向路处处志之及郡下诣太守【刘歆也】说如此太守即遣人随其往寻向所志遂迷不复得路南阳刘子骥高尚士也闻之欣然规【一作亲非】往未果寻病终后遂无问津者
　　赞
　　扇上画赞
　　【荷篠丈人　长沮桀溺于陵仲子　张长公】
　　【邴曼容　　郑次都薛孟尝　　周阳珪】
　　三五道邈淳风日尽九流参差互相推陨形逐物迁心无常凖是以逹人有时而隐四体不勤五谷不分超超丈人日夕在耘辽辽沮溺耦耕自欣入鸟不骇杂兽斯羣至矣于陵养气浩然蔑彼结驷甘此灌园张生一仕曾以仕还顾我不能高谢人间岧岧邴公望崖輙归匪骄匪前路威夷郑叟不合垂钓川湄交酌林下清言究防孟尝游学天网时踈眷言哲犮振褐偕徂美哉周子称疾闲居寄心清尚悠然自娯翳翳衡门洋洋泌流曰琴曰书顾盼有俦饮河既足自外皆休缅懐千载托契孤游
　　传赞
　　天子孝传赞
　　【虞舜　　夏禹殷高宗　周文王】
　　虞舜父顽母嚚事之于畎亩之间以孝烝烝是以尧闻而授之富有天下贵为天子以为不顺于父母若穷而无归惟悦亲可以得意茍违朝夕若婴儿之思恋故称舜五十而慕书曰戞击鸣球搏拊琴瑟以咏祖考来格言思其来而训之爱敬尽于事亲是以徳敎加于百姓刑于四海夏禹有天下以奉宗庙然躬自菲薄以厚其孝孔子曰禹吾无间然矣菲饮食而致孝乎鬼神恶衣服而致美乎黻冕禹之徳于是称闻圣人之徳无以加于孝敬孝敬之道美莫大焉殷高宗谅隂三年不言百官总已而听于冢宰三年而后言天下咸欢徳教大行殷道以兴诗曰一人有庆兆民赖之其此之谓乎周文王之为世子也朝于王季日三鸡鸣至于寝门问于内竪内竪曰安文王乃喜不安则色忧行不能正履日中暮亦如之食上必视寒温之节食下必问所膳而后退文王孝道光大其化自近至远刑于寡妻以御于家邦故得万国之欢心以事其先王矣
　　赞曰至哉后徳圣敬自天陶渔致养菲薄飨先亲瘠色忧谅隂寝言一人有庆千载赖
　　诸侯孝传赞
　　【周公旦　　鲁孝公河间惠公】
