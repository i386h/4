<!-- { "loadSidebar": true } -->
　　或擢茎以髙立似雕辇之翠葢或委波而布体拟连璧之攒防
　　鼈赋【有序】
　　皇太子逰于圃遂命钓鱼有得鼈而献之者令侍臣赋之
　　翩衔钓以振掉吁骇人而可恶既颠坠于岩岸方盘跚而雅步或延首以鹤顾或顿足而鹰距或曵尾于涂中或缩头于殻里若乃秋水暴骇百川沸流有东海之巨鼈乃负山而吞舟
　　朝菌赋序
　　朝菌者葢朝华而暮落世谓之木槿或谓之日及诗人以为舜华宣尼以为朝菌其物向晨而结建明而布见阳而盛终日而殒不以其异乎何名之多也
　　颂
　　释奠颂【有序】
　　元康元年冬十二月上以皇太子富于春秋而人道之始莫先于孝悌初命讲孝经于崇政殿实应天纵生知之量防言奥义发自圣问业终而体达至三年春闰月将有事于上庠释奠于先师礼也越二十四日丙申侍祠者既齐舆驾次于太学太傅在前少傅在后恂恂乎保训之道宫臣毕从三率备卫济济乎肃翼赞之敬乃扫坛为殿悬幕为宫夫子位于西序顔回侍于北墉宗伯掌礼司仪辨位二学儒官搢绅先生之徒垂缨佩玉规行矩步者皆端委而陪于堂下以待执事之命设樽篚于两楹之闲陈罍洗于阼阶之左几筵既布钟悬既列我后乃躬拜俯之勤资在三之义谦光之美弥劭阙里之教克崇穆穆焉邕邕焉真先王之徽典不刋之美业允不可替已于是牲馈之事既终享献之礼已毕释衣御春服弛斋禁反故式天子乃命内外羣司百辟卿士蕃王三事至于学徒国子咸来观礼我后皆延而与之燕金石箫管之音八佾六代之舞铿锵闛閤般辟俛仰可以澂神涤欲移风易俗者罔不毕奏抑淫哇屏郑卫逺佞邪释巧辩是日也人无愚智路无逺迩离乡越国扶老携幼不期而俱萃皆延颈以视倾耳以听希道慕业洗心革志想洙泗之风歌来苏之恵然后知居室之善着应乎千里之外不言之化洋溢于九有之内于熈乎若典固皇代之壮观万载之一防也尼昔忝礼官尝闻俎豆今厠末列亲覩盛美瀐渍徽猷沐浴芳润不知手舞口咏窃作颂一篇义近辞陋不足测盛徳之形容光圣明之遐度其辞曰
　　三元迭运五徳代徽黄精既亢素灵乃晖有皇承天造我晋畿祚以大寳登以龙飞宣基诞命景熈遐绪三分自文受终惟武席巻要蛮荡定荒阻道济羣生化流率土后帝承式丕隆曽构奄有万方光宅宇宙笃生上嗣继期挺秀圣敬日跻濬哲闳茂留精儒术敦阅古训遵道让齿降心下问铺以金声光以玉润如日之升如干之运乃延台保乃命学臣圣容穆穆侍讲訚訚抽演防言啓发道真探幽穷赜温故知新讲业既终精义既研崇圣重师卜日告奠陈其三牢引其四县既戒既式乃盥乃荐恂恂孔圣百王攸希亹亹顔生好学无违曰皇储后体神合机兆吉先见知来洞防济济二宫蔼蔼庶寮俊乂鳞萃髦士盈朝如彼和肆莫匪琼瑶如彼仪鳯乐我云韶琼瑶谁剖四门洞开云韶奚乐神人允谐蝉冕耀庭细佩振阶徳以谦光仁以恩懐我酒惟清我肴惟馨舞以六代歌以九成莘莘胄子祁祁学生洗心自百观国之荣学犹莳苗化若偃草博我以文我以道万邦蝉蜕矧乃俊造钻蚌莹珠剖石摛藻丝匪黄水罔方圆引之斯流染之斯鲜若金受范若埴在甄上好如云下效如川昔在周兴王化之始曰文曰武时惟世子今我皇储济圣通理缉熈重光于穆不巳于穆伊何思文哲后媚兹一人实副元首孝洽家邦光照九有纯嘏自晋永世昌阜防防下臣过充近侍猥蹑风云鸾龙是厠身藻芳流目玩盛事竭诚作颂祗咏圣志
　　后园颂
　　芒芒在昔悠悠结绳太朴未散化霑凝羲皇继踵三代相承五徳更王文质迭兴天命匪谌祐谦辅信乃眷我皇光有大晋应期纳祚天人是顺和气四充恵泽旁润神祗告祥四灵效质防龙升云仪鳯翳日甘露晨流醴泉涌溢华夏既宁八荒静谧人亦有言我何以休乃延卿士从皇以游长筵逺布广幕四周嘉肴惟芳防酒思柔岩岩峻岳汤汤流翔鸟鼓翼防鱼载浮明明天子肃肃庶官文士济济武夫桓桓讲艺华林肄射后园威仪既具弓矢斯闲恂恂谦徳穆穆圣顔赐以晏饮诏以话言黍稷既登货财既丰仁风潜运皇化弥隆征夫释甲战士罢戎遐夷慕义絶域望风无或慢易在始虑终无或安逸在盈思冲
　　箴
　　乘舆箴
　　易称有天地然后有人伦有父子然后有君臣传曰大者天地其次君臣然君臣父子之道天地人伦之本未有以先之者也故天生蒸人而树之君使司牧之将以导羣生之性而理万物之情岂以宠一人之身极无量之欲如斯而已哉夫古之为君者无欲而至公故有茅茨土阶之俭而后之为君有欲而自利故有瑶台琼室之侈无欲者天下共推之有欲者天下共争之推之之极虽禅代犹脱屣争之之极虽刼杀而不避故曰天下非一人之天下乃天下之天下安可求而得辞而已者乎夫脩诸已而化诸人出乎迩而见乎逺者言行之谓也故人主所患莫甚于不知其过而所美莫美于好闻其过若有君于此而曰予必无过唯其言而莫之违斯孔子所谓其庶几乎一言而丧国者也葢君子之过如日月之蚀过也人皆见之更也人皆仰之虽以尧舜汤武之盛必有诽谤之木敢谏之鼔盘杅之铭无讳之史所以闲其邪僻而纳诸正道其自维持如此之备故箴规之兴将以救过补阙然犹依违讽喻使言之者无罪闻之者足以自诫先儒既援古义举内外之殊而高祖亦序六官论成败之要义正辞约又尽善矣自虞人箴以至于百官非唯规其所司诚欲人主斟酌其得失焉春秋传曰命百官箴王阙则亦天子之事也尼以为王者膺受命之期当神器之运总万机而抚四海简羣才而审所授孜孜于得人汲汲于闻过虽廷争面折犹将祈请而求焉至于箴规谏之顺者曷为独阙之哉是以不量其学陋思浅因负担之余尝试撰而述之不敢斥至尊之号故以乘舆目篇葢帝王之事至大而古今之变至众文繁而义诡意局而辞野将欲希企前贤髣髴崇轨譬犹丘坻之望华岱恒星之系日月也其不逮明矣颂曰
　　元元遂初芒芒太始清浊同流黄错跱上下弗形尊卑靡纪赫胥悠哉大庭尚矣皇极啓建两仪旣分彞伦永序万邦已纷国事明王家奉严君各有攸尊德用不勤羲农已降暨于夏殷或禅或传乃质乃文太上无名下知有之仁义不存而人归孝慈无为无执何欲何思忠信之薄礼刑实滋旣誉旣畏以侮以欺作誓作盟而人始叛疑煌煌四海蔼蔼万乗匪誓焉凭左辅右弼前疑后丞一日万机业业兢兢夫出其言善则千里是应而莫余违亦丧邦有徴枢机之动式以废兴殷监不逺若之何勿徴且厚味腊毒丰屋生灾辛作璇室而夏兴瑶台糟丘酒池象筯玉杯厥肴伊何龙肝豹胎惟此哲妇职为乱阶殷用丧师夏亦不恢是以帝尧在位茅茨不翦周文日昃昧旦丕显夫德輶如毛而或举之者鲜故汤有慙德武未尽善下世道衰末俗化浅耽乐逸游荒淫沈湎不式古训而好是佞辩不遵王路而覆车是践成败之效载在先典匪唯陵夷厥世用殄故曰树君如之何将人是司牧视之犹伤而知其寒燠故能抚之斯柔而敦之斯睦无逺不怀靡思不服夫岂厌纵一人而玩其耳目内迷声色外荒驰逐不脩政事而终于颠覆昔唐氏授舜舜亦命禹受终纳祖丕承天序放桀惟汤尅殷伊武故禅代非一姓社稷无常主四岳三涂九州之阻彭蠡洞庭殷商之旅虞夏之隆非由尺土而纣之百尅卒于絶绪故王者无亲唯在择人倾葢惟旧白首乃新望由钓夫伊起有莘负鼎鼓刀而谋合圣神夫岂借官左右而取介近臣葢有国有家者莫云我聪或此面从莫谓我智听受未易甘言美疢尠不为累由夷逃宠逺于脱屣奈何人主位极则侈知人则哲惟帝所难唐朝旣泰四族作奸周室旣隆而管蔡不防匪我二圣孰弭斯患若九德咸受儁乂在官君非臣莫治臣非君莫安故书美康哉而易贵金兰有皇司国敢告纳言
　　论
　　安身论
　　葢崇德莫大乎安身安身莫尚乎存正存正莫重乎无私无私莫深乎寡欲是以君子安其身而后动易其心而后语定其交而后求笃其志而后行然则动者吉凶之端也语者荣辱之主也求者利病之几也行者安危之决也故君子不妄动也动必适其道不徒语也语必经于理不茍求也求必造于义不虚行也行必由于正夫然用能免或系之凶享自天之祐故身不安则殆言不从则悖交不审则惑行不笃则危四者行乎中则患忧接于外矣忧患之接必生于自私而兴于有欲自私者不能成其私有欲者不能济其欲理之至也欲茍不济能无争乎私茍不从能无伐乎人人自私家家有欲众欲并争羣私交伐争则乱之萌也伐则怨之府也怨乱旣构危害及之得不惧乎然弃本要末之徒知进忘退之士莫不饰才锐智抽锋擢颖倾侧乎势利之交驰骋乎当涂之务朝有弹冠之朋野有结绶之友党与炽于前荣名扇其后握权则赴者鳞集失宠则散者瓦觧求利则托刎颈之懽争路则构刻骨之隙于是浮伪波腾曲辩云沸寒暑殊声朝夕异价驽蹇希奔放之迹铅刀竞一割之用至于爱恶相攻与夺交战诽谤噂沓毁誉纵横君子务能小人伐技风頺于上俗弊于下祸结而恨争之不彊患至而悔伐之未辩大者倾国丧家次则覆身灭祀其故何邪岂不始于私欲而终于争伐哉君子则不然知自私之害公也然后外其身知有欲之伤德也故逺絶荣利知争竞之遘灾也故犯而不校知好伐之招怨也故有功而不德安身而不为私故身正而私全慎言而不适欲故言济而欲从定交而不求益故交立而益厚谨行而不求名故行成而名美止则立乎无私之域行则由乎不争之涂必将通天下之理而济万物之性天下犹我故与天下同其欲已犹万物故与万物同其利夫能保其安者非谓崇生生之厚而躭逸豫之乐也不忘危而已有其进者非谓穷贵宠之荣而借名位之重也不忘退而已存其治者非谓严刑政之威而明司察之禁也不忘乱而已故寝蓬室隐陋巷披短褐茹藜藿环堵而居易衣而出茍存乎道非不安也虽坐华殿载文轩服黼绣御方丈重门而处成列而行不得与之齐荣用天时分地利甘布衣安薮泽沾体涂足耕而后食茍崇乎德非不进也虽居高位飨重禄执权衡握机秘功葢当时势侔人主不得与之比逸遗意虑没才智忘肝胆弃形器貎若无能志若不及茍正乎心非不治也虽繁计防广术艺审刑名峻法制文辩流离议论絶世不得与之争功故安也者安乎道者也进也者进乎德者也治也者治乎心者也未有安身而不能保国家进德而不能处富贵治心而不能治万物者也然思危所以求安虑退所以能进惧乱所以保治戒亡所以获存也若乃弱志虚心旷神逺致徙倚乎不拔之根浮游乎无垠之外不自贵于物而物宗焉不自重于人而人敬焉可亲而不可慢也可尊而不可逺也亲之如不足天下莫之能狎也举之如易胜而当世莫之能困也达则济其道而不荣也穷则善其身而不闷也用则立于上而非争也舎则藏于下而非让也夫荣之所不能动者则辱之所不能加也利之所不能劝者则害之所不能婴也誉之所不能益者则毁之所不能损也今之学者诚能释自私之心塞有欲之求杜交争之原去矜伐之态动则行乎至通之路静则入乎大顺之门泰则翔乎寥廓之宇否则沦乎浑之泉邪气不能干其度外物不能扰其神哀乐不能荡其守死生不能易其真而以造化为工匠天地为陶钧名位为糟粕势利为埃尘治其内而不饰其外求诸已而不假诸人忠肃以奉上爱敬以事亲可以御一体可以牧万民可以处富贵可以居贱贫经盛衰而不改则庶几乎能安身矣
　　序
　　赠二李郎诗序
