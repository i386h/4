<!-- { "loadSidebar": true } -->
　　臣闻音以比耳为美色以悦目为欢是以众听所倾非假北里之操万夫婉娈非俟西子之顔故圣人随世以擢佐明主因时而命官
　　臣闻出乎身者非假物所隆牵乎时者非克己所最是以利尽万物不能叡童昏之心徳表生民不能救栖遑之辱
　　臣闻动循定检天有可察应无常节身或难照是以望景揆日盈数可期抚臆论心有时而谬
　　臣闻倾耳求音眡优听苦澄心徇物形逸神劳是以天殊其数虽同方不能分其慼理塞其通则并质不能共其休
　　臣闻遯世之士非受瓠之性幽居之女非无懐春之情是以名胜欲故偶影之操矜穷愈达故凌霄之节厉臣闻听极于音不慕钧天之乐身足于防不假垂天之云是以蒲密之黎遗时雍之世丰沛之士忘桓拨之君臣闻飞辔西顿则离朱与蒙瞍收察悬景东秀则夜光与碔砆匿耀是以才换世则俱困功偶时而并劭臣闻示应于近逺有可察托验于显微或可包是以寸管下傃天地不能以气欺尺表逆立日月不能以形逃臣闻有常音故曲终则改镜无畜影故触形则照是以虚己应物必究千变之容挟情适事不观万殊之妙臣闻柷敔希声以谐金石之和鼓踈击以节繁之契是以经治必宣其通图物恒审其防
　　臣闻目无常音之察耳无照景之神故在乎我者不诛之于己存乎物者不求备于人
　　臣闻放身而居体逸则安肆口而食属厌则充是以王鲔登爼不假吞波之鱼兰膏停室不思衔烛之龙臣闻冲波安流则龙舟不能以漂震风洞发则夏屋有时而倾何则牵乎动则静凝系乎静则动贞是以淫风大行贞女防冶容之诲淳化殷流盗跖挟曾史之情臣闻达之所服贵有或遗穷之所接贱而必寻是以江汉之君悲其坠屦少原之妇哭其亡簮
　　臣闻触非其类虽疾不应感以其方虽微则顺是以商颷漂山不兴盈尺之云谷风乘条必降弥天之润故闇于治者唱繁而和寡审乎物者力约而功峻
　　臣闻烟出于火非火之和情生于性非性之适故火壮则烟微性充则情约是以殷墟有感物之悲周京无伫立之迹
　　臣闻适物之技俯仰异用应事之器通塞异任是以鸟栖云而缴飞鱼藏渊而网沉贲鼔密而含响朗笛踈而吐音
　　臣闻理之所守势所常夺道之所闭权所必开是以生重于利故据图无挥剑之痛义重于身故临川有投迹之哀
　　臣闻图形于影未尽纎丽之容察火于灰不覩洪赫之烈是以问道存乎其人观物必造其质
　　臣闻通于变者用约而利博明其要者器浅而应是以天地之颐该于六位万殊之曲穷于五弦
　　臣闻情见于物虽逺犹踈神藏于形虽近则密是以仪天步晷而修短可量临渊揆水而浅深难察
　　臣闻虐暑熏天不减坚冰之寒涸隂凝地无累陵火之热是以吞纵之强不能反蹈海之志漂卤之威不能降西山之节
　　臣闻理之所开力所常达数之所塞威有必穷是以烈火流金不能焚景沉寒凝海不能结风
　　臣闻足于性者天损不能入贞于期者时累不能淫是以迅风陵雨不谬晨禽之察劲隂杀节不凋寒木之心
　　论
　　五等诸侯论
　　夫体国经野先王所慎创制垂基思隆后叶然而经略不同长世异术五等之制始于黄唐郡县之治创自秦汉得失成败备在典谟是以其详可得而言夫先王知帝业至重天下至旷旷不可以偏制重不可以独任任重必于借力制旷终乎因人故设官分职所以轻其任也并建五长所以其制也于是乎立其封疆之典裁其亲踈之宜使万国相维以成磐石之固宗庶杂居而定维城之业又有以见绥世之长御识人情之大方知其为人不如厚己利物不如图身安上在于悦下为己在乎利人故易曰悦以使民民忘其劳孙卿曰不利而利之不如利而后利之之利也是以分天下以厚乐而己得与之同忧飨天下以丰利而我得与之共害利博则恩笃乐逺则忧深故诸侯享食土之实万国受世及之祚矣夫然则南面之君各务其治九服之民知有定主上之子爱于是乎生下之体信于是乎结世治足以敦风道衰足以御暴故强毅之国不能擅一时之势雄俊之士无所寄霸国之志然后国安由万邦之思治主尊赖羣后之图身譬犹众目营方则天网自昶四体辞难而心膂获乂三代所以直道四王所以隆业也夫盛衰隆敝理所固有教之废兴系乎其人原法期于必凉明道有时而闇故世及之制敝于强御厚下之典漏于末折侵弱之衅遘自三季陵夷之祸终于七雄昔者成汤亲照夏后之鉴公旦目涉商人之戒文貭相济损益有物故五等之礼不革于时封畛之制有隆焉尔者岂玩二王之祸而闇经世之算乎固知百世非可悬御善制不能无敝而侵弱之辱愈于殄祀土崩之困痛于陵夷也是以经始权其多福虑终取其少祸非谓侯伯无可乱之符郡县非致治之具也故国忧赖其释位主弱凭其翼戴及承微积敝王室遂卑犹保名位祚垂后嗣皇统幽而不辍神器否而必存者岂非置势使之然欤降及亡秦弃道任术惩周之失自矜其得寻斧始于所庇制国昩于弱下国庆独飨其利主忧莫与其害虽速亡趣乱不必一道颠沛之衅实由孤立是盖思五等之小怨忘经国之大徳知陵夷之可患闇土崩之为痛也周之不兢有自来矣国乏令主十有余世然片言勤王诸侯必应一朝振矜逺国先叛故强晋收其请隧之图暴楚顿其观鼎之志岂刘项之能闚闗胜广之敢号泽哉借使秦人因循周制虽则无道有与共弊覆灭之祸岂在曩日汉矫秦枉大啓侯王境土逾溢不遵旧典故贾生忧其危晁错痛其乱是以诸侯阻其国家之富凭其士民之力势足者反疾土狭者逆迟六臣犯其弱纲七子冲其漏网皇祖夷于黥徒西京病于东帝是盖过正之灾而非建侯之累也然吕氏之难朝士外顾宋昌策汉必称诸侯逮至中叶忌其失节割削宗子有名无实天下旷然复袭亡秦之轨矣是以五侯作威不忌万邦新都袭汉易于拾遗也光武中兴纂隆皇统而犹遵覆车之遗辙养丧家之宿疾仅及数世奸轨充斥卒有强臣専朝则天下风靡一夫纵横则城池自夷岂不危哉在周之衰难兴王室放命者七臣干位者三子嗣王委其九鼎凶族据其天邑钲震于阃宇锋镝流乎绛阙然祸止畿甸害不覃及天下晏然以治待乱是以宣王兴于共和襄惠振于晋郑岂若二汉阶闼蹔扰而四海己沸孽臣朝入而九服夕乱哉逺惟王莽簒逆之事近览董卓擅权之际亿兆悼心愚智同痛然周以之存汉以之亡夫何故哉岂世乏曩时之臣士无匡合之志欤盖逺绩屈于时异雄心挫于卑势尔故烈士扼腕终委冦雠之手中人变节以助虐国之桀虽复时有鸠合同志以谋王室然上非奥主下皆市人师旅无先定之班君臣无相保之志是以义兵云合无救刼弑之祸民望未改而已见大汉之灭矣或以诸侯世位不必常全昏主暴君有时比迹故五等所以多乱今之牧守皆以官方庸能虽或失之其得固多故郡县易以为治夫徳之休明黜陟日用长率连属咸述其职而淫昏之君无所容过何恠其不治哉故先代有以之兴矣茍或衰陵百度自悖鬻官之吏以货凖才则贪残之萌皆如羣后也安在其不乱哉故后王有以之废矣且要而言之五等之君为己思治郡县之长为利图物何以征之盖企及进取士子之常志修已安民良士之所希及夫进取之情鋭而安民之誉迟是故侵百姓以利己者在位所不惮损实事以养名者官长所夙夜也君无卒嵗之图臣挟一时之志五等则不然知国为己土众皆我民民安已受其利国伤家婴其病故前人欲以垂后后嗣思其堂构为上无茍且之心羣下知胶固之义使其并贤居治则功有厚薄两愚处乱则过有深浅然则探八代之制几可以一理贯秦汉之典殆可以一言蔽矣
　　辨亡论上
　　昔汉氏失御奸臣窃命祸基京畿毒徧宇内皇纲弛紊王室遂卑于是羣雄蜂骇义兵四合呉武烈皇帝慷慨下国电发荆南权畧纷纭忠勇伯世威棱则夷羿震荡兵交则丑虏授馘遂扫清宗祊蒸禋皇祖于时云兴之将带州飚起之师跨邑哮之羣风驱熊罴之众雾集虽兵以义合同盟戮力然皆苞藏祸心阻兵怙乱或师无谋律防威稔冦忠规武节未有如此其著者也武烈既没长沙桓王逸才命世弱冠秀发招揽遗老与之述业神兵东驱奋寡犯众攻无坚城之将战无交锋之虏诛叛柔服而江外底定饬法修师则威徳翕赫宾礼名贤而张昭为之雄交御豪俊而周瑜为之杰彼二君子皆敏而多竒雅达而聪哲故同方者以类附等契者以气集而江东盖多士矣将北伐诸华诛鉏干纪旋皇舆于夷庚反帝座乎紫闼挟天子以令诸侯清天步而归旧物戎车既次羣雄侧目大业未就中世而殒用集我大皇帝以竒踪袭于逸轨睿心因于令图从政咨于故实播宪稽乎遗风而加之以笃固申之以节俭畴咨俊茂好谋善断束帛旅于丘园旌命交于涂巷故豪彦寻声而响臻志士希光而景骛异人辐辏猛士如林于是张昭为师傅周瑜陆公鲁肃吕防之畴入为腹心出作股肱甘宁凌统程普贺齐朱桓朱然之徒奋其威韩当潘璋黄盖蒋钦周泰之属宣其力风雅则诸葛瑾张承步骘以声名光国政事则顾雍潘濬吕范吕岱以器任干职竒伟则虞翻陆绩张温张惇以风议举政奉使则赵咨沈珩以敏达延誉术数则呉范赵达以禨祥协徳董袭陈武杀身以卫主骆统刘基强谏以补过谋无遗计举不失策故遂割据山川跨制荆呉而与天下争衡矣魏氏常借战胜之威率百万之师浮邓塞之舟下汉隂之众羽楫万计龙跃顺流鋭骑千里虎步原隰谟臣盈室武将连衡喟然有吞江浒之志一宇宙之气而周瑜驱我偏师黜之赤壁防旗乱辙仅而获免收迹逺遁汉王亦凭帝室之号帅巴汉之民乘危骋变结垒千里志报闗侯之败图收湘西之地而我陆公亦挫之西陵覆师败绩困而后济絶命永安续以濡须之冦临川摧鋭蓬龙之战孑轮不反由是二邦之将防气挫锋势衂财匮而呉莞然坐乘其弊故魏人请好汉氏乞盟遂跻天号鼎峙而立西屠庸益之郊北裂淮汉之涘东包百越之地南括羣蛮之表于是讲八代之礼搜三王之乐告类上帝供揖羣后武臣毅卒循江而守长棘劲铩望飚而奋庶尹尽防于上四民展业于下化协殊裔风衍遐圻乃俾一介行人抚巡外域巨象逸骏扰于外闲明珠玮寳耀于内府珍瑰重迹而至竒玩应响而赴輶轩骋于南荒冲輣息于朔野齐民免干戈之患戎马无晨服之虞而帝业固矣大皇既没防主莅朝奸囘肆虐景皇聿兴防脩遗宪政无大阙守文之良主也降及归命之初典刑未灭故老犹存大司马陆公以文武熙朝左丞相陆凯以謇谔尽防而施绩范慎以威重显丁奉离斐以武毅称孟宗丁固之徒为公卿楼贺邵之属掌机事元首虽病股肱犹存爰及末叶羣公既防然后黔首有瓦解之患皇家有土崩之衅厯命应化而防王师蹑运而发卒散于阵民犇于邑城池无藩篱之固山川无沟阜之势非有公输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之众战守之道抑有前符险阻之利俄然未改而成败贸理古今诡趣何哉彼此之化殊授任之才异也
　　辨亡论下
