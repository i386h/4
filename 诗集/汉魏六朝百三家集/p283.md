<!-- { "loadSidebar": true } -->
　　吾文章之体多为世人所惊汝可师耳以心不可使耳为心师也夫文岂有常体但以有体为常政当使常有其体丈夫当删诗书制礼乐何至因循寄人篱下且中代之文道体阙变尺寸相资弥缝旧物吾之文章体亦何异何尝颠温凉而错寒暑综哀乐而横歌哭哉政以属辞多出比事不羁不阡不陌非途非路耳然其传音振逸鸣节竦韵或当未极亦巳极其所矣汝若复别得体者吾不拘也吾义亦如文造次乗我颠沛非物吾无师无友不文不句颇有孤神独逸耳义之为用将使性入清波尘洗犹沐无得钓声同利举价如高俾是道场险成军路吾昔嗜僧言多肆法辩此尽游乎言笑而汝等无幸又云人生之口正可论道説义惟饮与食此外如树网焉吾每以不尔为恨尔曹当振纲也
　　诫
　　临卒诫子
　　手泽存焉父书不读况文音情婉在其韵吾意不然别遗尔音吾文体英絶变而屡竒既不能逺至汉魏故无取嗟晋宋岂吾天挺葢不隤家声汝若不看父祖之意欲汝见也可号哭而看之
　　诗
　　白日歌
　　序曰悬象着明莫大于日月而彼日月不能不谢固知无凖衰为盛之终盛为衰之始故为白日歌
　　白日白日舒天昭晖数穷则尽盛满则衰
　　萧史曲
　　引响犹天外吟声似地中戴胜噪落景龙歕清霄风
　　忧且吟
　　鸣琴当春夜春夜当鸣琴羁人不及乐何似千里心
　　别诗
　　白云山上尽清风松下歇欲识离人悲孤台见明月

　　汉魏六朝百三家集巻七十八
　　钦定四库全书
　　汉魏六朝百三家集巻七十九
　　齐孔稚珪集题词
　　孔灵产立舘禹井山事道精笃而齐高辅政竟以术数登荣位来羽扇素几之赠子珪宅营山水草莱不翦而弹文表奏盛行朝廷父子出处间何相似也汝南周颙结舎钟岭后出为山阴令秩满入京复经此山珪代山移文絶之昭明取入选中比攷孔周二传俱不载此事岂调笑之言无关纪录如嵇康于山涛徒有其书交未尝絶也末世网密刑罚无章再三申论求定一律魏虏连侵国疲征讨表请通和孔公之言无非近仁者大致捄民息物而巳周妻何肉精进未逮岂仅讥草堂之衣裳傲仆射之鼓吹自命清踈哉张融令终凌云一笑孔珪卧疾不免举牀瞑含之际遇或嗛嗛其为无累则同也
　　目录
　　表
　　上新定法律表
　　陈通和之防表
　　让詹事表
　　为王敬则让司空表
　　荐杜京产表
　　奏
　　奏王奂罪
　　奏王融罪
　　啓
　　谢赐生荔枝啓
　　书
　　答萧司徒书
　　又
　　又
　　碑
　　馆碑
　　褚先生伯玉碑
　　移文
　　北山移文
　　祭文
　　祭外兄张长史文
　　诗
　　白马篇二首
　　旦发靑林
　　游太平山

　　汉魏六朝百三家集巻七十九目録
　　钦定四库全书
　　汉魏六朝百三家集巻七十九
　　明　张溥　辑
　　齐孔稚珪集
　　表
　　上新定法律表
　　臣闻匠万物者以绳墨为正驭大国者以法理为本是以古之圣王临朝思理逺防邪萌深杜奸渐莫不资法理以成化明刑赏以树功者也伏惟陛下蹑厯登皇乗图践帝天地更筑日月再张五体裂而复缝六乐頽而爰缉乃发德音下明诏防恤刑之文申慎罚之典臣与公卿八坐共删注律谨奉圣防谘审司徒臣子良禀受成规创立条绪使兼臣宋躬兼平臣王植等钞撰同异定其去取详议八座裁正大司马臣嶷其中洪疑大议众论相背者圣照覧断自天笔始就成立律文二十巻录叙一巻凡二十一巻以今奏闻请付外施用宣下四海臣又闻老子仲尼曰古之听狱者求所以生之今之听狱者求所以杀之与其杀不辜宁失有罪是则断狱之职自古所难矣今律文虽定必须用之用失其平不异无律律书精细文约例广疑似相倾故误相乱一乖其纲枉滥横起法吏无解既多谬僻司不习无以相断则法书徒明于帙里寃魂犹结于狱中今府州郡县千有余狱如令一狱歳枉一人则一年之中枉死千余人寃毒之死上干和气圣明所急不可不防致此之繇又非但律吏之咎列邑之宰亦乱其经或以军勲余力或以劳吏暮齿犷情浊气忍并生灵昏心狠态呑剥氓物虐理残其命曲文被其罪寃积之兴复缘斯发狱吏虽良不能为用使于公哭于边城孝妇寃于遐外陛下虽欲宥之其巳血溅九泉矣寻古之名流多有法学故释之定国声光汉台元常文惠绩映魏阁今之士子莫肻为业纵有习者世议所轻良繇空勤永歳不逢一朝之赏积学当年终为闾伍所蚩将恐此书永坠下走之手矣今若其爵赏开其劝慕课业宦流班习冑子拔其精究使处内局简其才良以居外仕方岳咸选其能邑长竝擢其术则臯繇之谋指掌可致杜郑之业郁焉何逺然后奸邪无所逃其刑恶吏不能藏其诈如身手之相驱若弦栝之相接矣臣以疎短谬司大理陛下发自圣衷忧矜刑网御延奉训逺照民瘼臣谨仰述天官伏奏云陛所奏缪允者宜写律上国学置律助敎依五经例国子生有欲读者策试上过高第即便擢用使处法职以劝士流
　　陈通和之策表
　　匈奴为患自古为然虽三代智勇两汉权竒筭略之要二涂而巳一则铁马风驰奋威沙漠二则轻车出使通驿虏庭防而言之优劣可覩今之议者咸以丈夫之气耻居物下况我天威宁可先屈吴楚劲猛带甲百万截彼鲸鲵何往不碎请和示弱非国计也臣以为戎狄兽性本非人伦鸱鸣狼踞不足喜怒蜂目虿尾何关美恶唯宜胜之以深权制之以逺笇之以大度处之以蟊贼岂足肆天下之忿损苍生之命发雷电之怒争虫鸟之气百战百胜不足称雄横尸千里无益上国而蚁聚蠭攒穷诛不尽马足毛羣难与竞逐汉高横威海表窘廹长围孝文国富刑清事屈陵辱宣帝抚纳安静朔马不惊光武卑辞厚礼寒山无霭两京四主英济中区输宝货以结和遣宗女以通好长辔逺驭子孙是赖岂不欲战惜民命也唯汉武借五世之资承六合之富骄心奢志大事匈奴遂连兵积歳转战千里长驱瀚海饮马龙城虽斩获名王屠走凶羯而汉之弃甲十亡其九故衞霍出关千队不反贰师入汉百旅顿降李广败于前锋李陵没于后阵其余奔北不可胜数遂使国储空悬户口减半好战之功其利安在战不及和相去何若自西朝不纲东晋迁鼎羣胡沸乱羌狄交横荆棘攒于陵庙豺虎咆于宫闱山渊反覆黔首涂地逼廹崩腾开辟未有是时得失略不稍陈近至元嘉多年无事末路不量复挑疆敌遂乃连城覆徙虏马饮江青徐州之际草木为人耳建元之初胡尘犯塞永明之始复结通好十余年间边且息陛下张天造厯驾日登皇声雷宇宙势压河岳而封豕残魂未屠剑首长蛇余喘偷窥外甸烽亭不静五载于斯昔歳蚁壊瘘食樊汉今兹虫毒浸淫未巳兴师十万日费千金五歳之费宁可赀计陛下何惜匹马之驿百金之赂数行之诏诱此凶顽使河塞息肩关境全命蓄甲飬民以观彼弊我策若行则为不世之福若不从命不过如战失一队耳或云遣使不受则为辱命夫以天下为量者不计细耻以四海为任者宁顾小节一城之没尚不足惜一使不反曾何取惭且我以权取贵得我略行何嫌其耻所谓尺蠖之屈以求伸也臣不言遣使必得和自有可和之理犹如欲战不必胜而有可胜之机耳今宜早发大军广张兵势征犀甲于岷峨命楼船于浦海使自青徂豫候骑星罗沿江入汉云阵万里据险要以夺其魄断粮道以折其胆多设疑兵使精鋭而计乱固列金汤使神茹而虑屈然后发衷诏驰轻驿辩辞重币陈列吉凶虏顽而爱竒贪而好古畏我之威喜君之赂畏威喜赂请和必矣陛下用臣之启行臣之计何忧玉门之下而无欵塞之和哉彼之言战既忧勤臣之言和亦慊阔伏愿察两涂之利害捡二事之多少圣照省灼然可断所表谬奏希下之朝省使同博议臣谬荷殊恩奉佐侯岳敢肆瞽直伏奏千里
　　让詹事表
　　太子霞骞青殿日光春宫驾紫谷之英振洛笙之响自非器上白云韵同明月何以延芳芝苑挿羽琼条窦婴戚贵于西京陆晔风素于东国伊人之美方曰可举臣亦何斯而敢参冐也
　　为王敬则让司空表
　　故李通豪赡以亲宠登司王基才勇与声华入选先帝擢臣以荣华陛下伸臣以富贵遂行北带五州东跨六郡内亚三鼎外齐四岳蝉佩之暎则左右交晖龟组之华则纵横吐耀轻轮徐动则劒防如云飞葢暂停则歌钟成列摐金龙吹郁其前鸣笳凤管叠其后邓禹若不遭汉光则南阳之掾吏微臣若不逢明圣则孤城之戍客岂可加以正台之席登以论道之寄启黄扉而爕五纬蹑青帷而调四序
　　荐杜京产表
　　【永明十年稚珪及光禄大夫陆澄祠部尚书虞悰太子右率沈约司徒右长史张融表荐京产不报】
　　窃见吴郡杜京产洁静为心谦虚成性通和发于天挺敏达表于自然学遍儒博通史子流连文艺沈吟道奥泰始之朝挂冠辞世遁舎家业隠于太平葺宇穷巗采芝幽涧耦耕自得薪歌有余确尔不羣淡然寡欲蔴衣藿食二十余载虽古之志士何以加之谓宜释巾幽谷结组登朝则嵒谷含懽薜萝起忭矣
　　奏
　　奏王奂罪
　　【奂輙杀宁蛮长史刘兴祖世祖大怒使御史中丞孔稚珪奏其事遂杀之】
　　雍州刺史王奂启录小府长史刘兴祖虚称兴祖扇动山蛮规生逆谋诳言诽谤言辞不逊使送兴祖下都奂虑所启欺妄于狱打杀兴祖诈启称自经死止今体伤楗苍事暴闻听摄兴祖门生刘倪到台辨问列兴祖与兵共事不能相和自去年朱公恩领军征蛮失利兴祖启闻以启呈奂奂因此便相嫌恨若云兴祖有罪便应事在民间民间恬然都无事迹至十年九月十八日奂使伏身三十人来称录兴祖付狱安定郡蛮先在郡赃私兴祖既知其取与即牒启奂不问兴祖后执录奂仍令蛮领仗身于狱守视兴祖未死之前于狱以物画漆柈子中出密报家道无罪今启乞出都一辨万死无恨又云奂驻兴祖严禁信使欲作方便杀以除口舌又云奂意乃可奂第三息彪随奂在州凡事是非皆干豫扇构密除兴祖又云兴祖家饷糜中下药食两口便觉囘乞狱子食者皆大利兴祖大叫道糜中有药近狱之家无人不闻又云奂治着兴祖日急判无济理十一月二十一日奂使狱吏来报兴祖家道兴祖于狱自经死尸出家人共洗浴之见兴祖颈下有伤肩胛乌阴下破碎实非兴祖自经死家人及门义共见非是一人重摄捡雍州都留田文喜列与倪符同状兴祖在狱嗛苦望下既防防防欣愿始遂岂容于此方复自经以十九日至二十一日死推理捡迹灼然矫假寻使送下奂輙拒诏所谤诸条悉出奂意毁故丞相若陈显达诽讪朝事莫此之深彪私随父之镇敢乱王法罪并合穷戮
　　奏王融罪
　　【郁林深忿疾融即位十余日收下廷尉狱然后使中丞孔稚珪倚为奏】
　　融姿性刚险立身浮竞动迹惊羣抗言异类近塞外微尘苦求将领遂招纳不逞扇诱荒伧狡弄声势专行权利反覆唇齿之间倾动颊舌之内威福自已无所忌惮诽谤朝政厯毁王公谓巳才流无所推下事曝逺近使融依源据答
　　启
　　谢赐生茘枝启
