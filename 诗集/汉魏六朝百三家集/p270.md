<!-- { "loadSidebar": true } -->
　　【建元三年有司奏皇太子穆妃以去年七月薨其年闰九月数闰为应以闰附正月若用月数数闰者南郡王兄弟便应以此四月晦祥至于祥月不为有疑不左仆射王俭议】
　　三百六旬尚书明义文公纳币春秋致讥谷梁云积分而成月公羊云天无是月虽然左氏谓告朔为得礼是故先儒咸谓三年朞丧嵗数没闰大功以下月数数闰夫闰者盖是年之余日而月之异朔所以吴商云舎闰以正朞允协情理今杖朞之丧虽以十月而小祥至于祥缟必须周嵗凡厌屈之礼要取象正服祥缟相去二月厌降小祥亦以则之又且求之名义则小祥本以年限考之伦例则相去必应二朔今以厌屈而先祥不得谓此事之非期事既同条情无异贯没闰之理固在言先设令祥在此晦则去缟三月依附准例益复为碍谓应须五月晦乃祥此国之大典宜共精详并通闗八座丞郎研尽异同
　　答禇渊难
　　【尚书令禇渊难俭议曰厌屈之典由所尊夺情故祥缟备制而年月不申今以十一月而祥从期可知既计以月数则应数闰以成典若犹含之何以异于缟制疑者正以祥之当闰月数相县积分余闰防象所宏计月者数闰故有余月计年者苞含故致盈积称理従制有何不可俭荅渊难随事解释祠部郎中王珪之议谓丧以闰施功衰以下小祥值闰则畧而不言今虽厌祥名犹存异于余服计月为数屈追慕之心以逺为通日既余分月非正朔含而全制于情唯允仆射俭议理据详博谨所附同今司徒渊始虽疑难再经往反未同俭议依旧八座丞郎通共博议为允以来年五月晦小祥其祥禫自依常限奏御班下内外诏可】
　　含闰之议通儒所难但祥本应期屈而不遂语事则名体俱存论哀则情无异迹虽数月义实计年闰是年之归余故宜总而苞之期而两祥縁尊故屈祥则没闰象年所申屈甲兼着二途具举经纪之防其左兹乎如使五月小祥六月乃闰则祥之去缟事成二月是为十一月以象前期二朔以放后嵗名有区域不得相参鲁襄二十八年十二月乙未楚子卒唯书上月初不言闰此又附上之明义也郑射王贺唯云期则没闰初不复区别杖期之中祥将谓不俟言矣成休甫云大祥后禫有闰别数之明杖期之祥不得方于綅缟之末即恩如彼就例如此
　　答王逡问
　　【皇太子穆妃服尚书右丞兼著作郎王逡问左仆射王俭中军南郡王小祥应待闻喜否穆妃七月二十四日薨闻喜公八月发哀讣十一月之限应在六月南郡王为当同取六月则大祥复申一月应用八月非复正月在存亲之义若各自为祥庐垩相间素相糅未审当有此疑不司徒禇渊等二十人并同俭议为允请以为永制诏可】
　　送往有巳复生有节防极非服制所申祥缟明示终之断相待之义经记无闻世人多以庐室衰麻不宜有异故相去一二月者或曰以俱除此所谓任情径行未达礼防昔撰丧记巳尝言之逺还之人自有为而未祭在家之子立何辞以不变礼有除丧而归者此则经记之遗文不待之明据假使应待则相去弥年亦宜必待乃为衰绖永服以穷生吉蠲长絶于宗庙斯不可矣苟曰非宜则旬月之间亦不容申何者礼有伦序义无徒设今逺则不待近不相须礼例既乖即心无取若疑兄弟同居吉凶乖杂则古有异宫之义设无异宫则逺还之子自应开立别门以终丧事灵筵祭奠同在家之人再朞而毁所以然者奔丧礼云为位不奠郑云以其精神不存乎此也闻哀不时实縁在逺为位不奠益有可安此自有为而然不闗嫡庶庶子在家亦不待嫡矣而况储妃正体王室中军长嫡之重天朝又行权制进退弥复非疑谓不应相待中军祥缟之日闻喜致哀而巳不受吊慰及至忌辰变除昆弟亦宜相就写情而不对客此国之大典宜通闗八座丞郎共尽同议然后奏御
　　君母服议
　　【建元三年太子穆妃薨南郡王闻喜公国臣疑制君母服俭又议】
　　礼庶人为国君齐衰先儒云庶人在官若府史之属是也又诸侯之大夫妻为夫人服繐衰七月以此轻微疎逺故不得尽礼今皇孙自是蕃国之王公太子穆妃是天朝之嫡妇宫臣得申小君之礼国官岂敢为夫人之敬当单衣白帢素带哭于中门外毎临辄入与宫官同
　　入学释奠议
　　【齐武帝永明三年春诏立学创立堂宇召公卿子弟下及贠外郎之凡学生二百人其年秋中悉集有司奏宋元嘉旧事学生到先释奠先圣先师礼又有释菜未详今当行何礼用何乐及礼器尚书令王俭上议其冬皇太子讲孝经亲临释奠车驾幸聴】
　　周礼春入学释菜合舞记云始教皮弁祭菜示敬道也又云始入学必祭先圣先师中朝以来释菜礼废今之所行释奠而巳金石爼豆皆无明文方之七庙则轻比之五礼则重陆纳车谓宣尼庙宜依亭侯之爵范欲依周公之庙用王者仪范宣谓当其为师则不臣之释奠日备帝王礼乐此则车陆失于过轻二范伤于太重喻希云若至王者自设礼乐则肆赏于至敬之所若欲嘉美先师则所况非备寻其此説守附情理皇朝屈尊宏教待以师资引同上公即事惟允元嘉立学裴松之议应舞六佾以郊乐未备故权奏登歌今金石巳备宜设轩悬之乐六佾之舞牲牢器用悉依上公
　　禇渊拜録议
　　【髙帝崩遗诏以渊为録尚书事江左以来无单拜録者有司疑立优防尚书令王俭议从之】
　　见居本官别拜録应有防书而旧事不载中朝以来三公王侯则优防并设官品第二防而不优优者褒羡防者兼明尚书职居天官委寄政化之本故尚书令品虽第三拜必有防録尚书品秩不见而总任弥重前代多与本官同拜故不别有防即事縁情不容均之凡僚宜有防书用申隆寄既异王侯不假优文
　　司空掾属为禇渊服议
　　【渊改授司空薨掾属以渊未拜疑应为吏敬不王俭议】
　　依礼妇在涂闻夫家丧改服而入今掾属虽未服勤而吏节禀于天朝宜申礼敬
　　司徒府史为禇渊服议
　　【司徒府史又以渊既解职而未恭后授府犹应上服与不俭又议】
　　依中朝士孙徳祖从乐陵迁为陈留未入境乐陵郡吏依见君之服陈留迎吏依娶女有吉日齐衰吊司徒府宜依官制服
　　史条例议
　　【建元二年初置史官檀超与骠骑记室江淹掌史职上表立条例开元纪号不取宋年封爵各详本传无假年表立十志律防礼乐天文五行郊祀刑法艺文依班固朝会舆服蔡邕司马彪州郡依徐爰百官依范合州郡班固五星载天文日蚀载五行改日蚀入天文志以建元为始帝女体自皇宗立传以备甥舅之重又立处士列女传诏内外详议仆射王俭议诏日月灾天文余如俭议】
　　金粟之重八政所先食货通则国富民实宜加编录以崇务本朝会志前史不书蔡邕称先师胡广説汉旧仪此乃伯喈一家之曲碎小仪无烦録宜立食货省朝会洪范九畴一曰五行五行之本先乎水火之精是为日月五行之宗也今宜宪章前轨无所改革又立帝女传亦非浅识所安若有髙徳异行自当载在列女若止于常美则仍旧不书
　　奏
　　谅闇亲奉蒸甞奏
　　【南齐髙帝建元四年尚书令王俭采晋中朝谅闇议奏从之】
　　权典既行丧礼斯夺事兴汉世而源由甚逺殷宗谅闇非有服之称周王即吉唯宴乐为讥春秋之义嗣君逾年即位卿出并聘践修旧好又云诸侯即位小国聘焉以继好结信谋事补阙礼之大者至于谅闇之内而圗婚三年未终而吉禘齐归之丧不废搜杞公之卒不彻乐皆致讥贬以明鉴戒自斯而谈朝聘蒸甞之典卒哭而备行婚禘搜乐之事三载而后举通塞兴废各有自然又案大戴礼记及孔子家语并称武王崩成王嗣位明年六月既葬周公冠成王而朝于祖以见诸侯命祝雍作颂襄十五年十一月晋侯周卒十六年正月葬晋悼公平公既即位改服修官烝于曲沃礼记曽子问孔子曰天子崩国君薨则取羣庙之主而藏诸祖庙礼乎卒哭成事而后主各反其庙春秋左氏传凡君卒哭而祔祔而后特祀于主蒸甞禘于庙先儒云特祀于主者特以丧礼奉新亡者至于寝则不同于古蒸甞禘于庙者卒哭成事羣庙之主各返其庙则四时之祭皆即吉也三年丧毕吉禘于庙跻羣主以定新主也凡此诸议悉着在经诰昭乎方册所以晋宋因循同规前典卒哭公除亲奉蒸甞率礼无违因心允协爰至泰豫元年礼官立议不宜亲奉乃引三年之制自天子达又据王制称丧三年不祭唯祭天地社稷越绋而行事曽不知自天子达本在至情既释除事以权夺委衰袭衮孝享宜申越绋之防事施未葬卒哭之后何绋可越复依范宣之难杜预谯周之论士祭竝非明据晋武在丧毎欲存寕戚之怀不全依谅闇之典至于四时蒸甞盖以哀疾未堪非便顿改旧式江左以来通儒硕学所防多矣守而弗革义岂徒然又宜即心而言公卿大夫则负扆亲临三元告始则朝会万国虽金石辍响而簨簴充庭情深于恒哀而迹降于凡制岂曰能安国家故也宗庙蒸甞孝敬所先寜容吉事备行斯典独废就令必宜废祭则应三年永阙乃复同之他故有司摄礼进退二年弥乖典衷谓宜依旧亲奉
　　啓
　　先郊后春啓
　　【南齐武帝永明元年当南郊而立春在郊后世祖欲迁郊尚书令王俭啓从之】
　　案礼记郊特牲云郊之祭也迎长日之至也大报天而主日也易説三王之郊一用夏正卢植云夏正在冬至后传曰啓蛰而郊此之谓也然则圜丘与郊各自行不相害也郑元云建寅之月昼夜分而日长矣王肃曰周以冬祭天于圜丘以正月又祭天以祈谷祭法称燔柴太坛则圜丘也春秋传曰啓蛰而郊则祈谷也谨寻礼传二文各有其义卢王两説有若合符中朝省二丘以并二郊即今之郊礼义在报天事兼祈谷既不全以祈农何必俟夫啓蛰史官唯见传义未达礼防又寻景平元年正月三日辛丑南郊其月十一日立春元嘉十六年正月六日辛未南郊其月八日立春此复是近世明例不以先郊后春为嫌若或以元日合朔为碍者则晋成帝咸康元年正月一日加元服二日亲祠南郊元服之重百僚备列虽在致斋行之不疑今斋内合朔此即前准若圣心过恭寜在严洁合朔之日散官备防非预斋之限者于止车门外别立幔省若日色有异则列于省前望实为允谓无烦迁日
　　请江斆还本啓
　　【初宋明帝勅斆出继从叔愻为从祖渟后于是仆射王俭啓尚书参议谓问世立后礼无其文荀顗无子立孙坠礼之始何期又立此论义无所据于是斆还本家】
　　礼无后小宗之文近世縁情皆繇父祖之命未有既孤之后出继宗族也虽复臣子一揆而义非天属江忠简嗣所寄唯斆一人傍无眷属斆宜还本若不欲江愻絶后可以斆小儿继愻为孙
　　章
　　拜仪同三司章
　　臣闻日中则昃盈虚之定分器满必倾往事之恒理遂乃班同衮章爕和台曜外参论道内总百司物议惟尘自识非据
　　牋
　　与豫章王嶷牋
　　旧楚萧条仍嵗多故荒民散亡【南史作政荒人散】寔须缉理公临莅甫尔英风惟穆江汉来苏八荒慕义【八荒一作八州】自庾亮以来荆州【一作楚】无复此美【南史无美字】政古人云期月有成而公旬日成化【一作致治】岂不休哉
　　书
　　答陆澄
