<!-- { "loadSidebar": true } -->
　　案礼记王制天子先袷后时祭诸侯先时祭后祫春秋鲁僖二年祫明年春禘自此以后五年再殷礼纬稽命徴曰三年一祫五年一禘经记所论禘祫与时祭其言详矣初不以先殷后郊为嫌至于郊配之重事由王迹是故杜林议云汉业特起不因縁尧宜以髙帝配天魏髙堂隆议以舜配天蒋济云汉时奏议谓尧巳禅舜不得为汉祖舜亦巳禅禹不得为魏之祖今宜以武皇帝配天晋宋因循即为前式又案礼及孝经援神契并云明堂有五室天子毎月于其室聴朔布教祭五帝之神配以有功徳之君大戴礼记曰明堂者所以明诸侯尊卑也许慎五经异义曰布政之宫故称明堂明堂盛貌也周官匠人职称明堂有五室郑云周人明堂五室帝一室也初不闻有文王之寝郑志赵商问云説者谓天子庙制如明堂是为明堂即文庙耶郑答曰明堂主祭上帝以文王配耳犹如郊天以后稷配也袁孝尼云明堂法天之宫本祭天帝而以文王配配其父于天位则可牵天帝而就人鬼则非义也泰元十三年孙耆之议称郊以祀天故配之以后稷明堂以祀帝故配之以文王由斯言之郊为皇天之位明堂即上帝之庙徐邈谓配之为言必有神主郊为天坛则堂非文庙史记云赵绾王臧欲立明堂于时亦未有郊配汉又祀汾隂五畤即是五帝之祭亦未有郊配议者或谓南郊之日巳旅上帝若又以无配而特祀明堂则一日再祭于义为黩案古者郊本不共日蔡邕独断曰祠南郊祀毕次北郊又次明堂髙庙世祖庙谓之五供马融云郊天之祀咸以夏正五气用事有休有王各以其时兆以方郊四时合嵗功作相成亦以此月总旅明堂是则南郊明堂各日之证也近代从省故与郊同日犹无烦黩之疑何者其为祭虽同所以致祭则异孔晁云言五帝佐天化育故有従祀之礼旅上帝是也至于四郊明堂则是本祀之所譬有功臣从飨岂复废其私庙且明堂有配之时南郊亦旅上帝此则不疑于共日今何故致嫌于同辰又礼记天子祭天地四方山川五祀嵗徧尚书尧典咸秩无文诗云昭事上帝聿懐多福据此诸义四方山川犹必享祀五帝大神义不可畧魏文帝黄初二年正月郊天地明帝太和元年正月以武皇帝配天文皇帝配上帝然则黄初中南郊明堂皆无配也又郊日及牲色异议纷然郊特牲云郊之用辛周之始郊也卢植云辛之为言自新絜也郑云用辛日者为人当斋戒自新絜也汉魏以来或丁或巳而用辛常多考之典据辛日为允郊特牲又云郊牲币宜以正色缪袭据祭法云天地骍犊周家所尚魏以建丑为正牲宜尚白白虎通云三王祭一用夏正所以然者夏正得天之数也魏用异朔故牲色不同今大齐受命建寅创厯郊庙用牲一依晋宋谓宜以今年十月殷祀宗庙自此以后五年再殷来年正月上辛有事南郊宜以共日还祭明堂又用次辛飨祀北郊而并无配牺牲之色率有旧章
　　二郊明堂议
　　【四年世祖即位其秋有司奏寻前代嗣位或仍前郊年或别始晋宋以来未有画一今年正月已郊未审明年应南北二郊祀明堂与不依旧通闗八座丞郎博士议尚书令王俭议尚书领国子祭酒张绪等十七人并同俭议诏可】
　　案秦为诸侯杂祀诸畤始皇并天下未有定祠汉髙受命因杂四畤而起北畤始祠五帝未定郊丘文帝六年新垣平议初起渭阳五帝庙武帝初至雍郊见五畤后常三嵗一郊祠雍元鼎四年始立后土祠于汾隂明年立太一祠于甘泉自是以后二嵗一郊与雍更祠成帝初即位丞相匡衡于长安定南北郊哀平之际又复甘泉汾隂祠平帝元始五年王莽奏依匡衡议还复长安南北二郊光武建武二年定郊祀兆于洛阳魏晋因循率由汉典虽时或参差而类多间嵗至于嗣位之君参差不一宜有定制检晋明帝太寕五年南郊其年九月崩成帝即位明年改元即郊简文咸安二年南郊其年七月崩孝武即位明年改元亦郊宋元嘉三十年正月南郊其年二月崩孝武嗣位明年改元亦郊此则二代明例差可依放谓明年正月宜飨祀二郊防祭明堂自兹厥后依旧间嵗
　　日蚀不废社祠议
　　【永明元年十二月有司奏今月三日腊祠太社稷一日合朔日蚀既在致斋内未审于社祠无疑不曹检未有前准尚书令王俭议诏可】
　　礼记曽子问天子尝禘郊社五礼之祭簠簋既陈唯大丧乃废至于当祭之日火日蚀则停寻伐鼔用牲由来尚矣而簠簋初陈问所不及据此而言致斋初日仍值薄蚀则不应废祭又初平四年士孙瑞议以日蚀废社而不废郊朝议従之王者父天亲地郊社不殊此则前准谓不宜废
　　南郡王昭业冠议
　　【永明五年十月有司奏南郡王昭业冠求仪注未有前准尚书令王俭议仆射王奂等十四人议并同并撰立赞冠醮酒二辞诏可】
　　皇孙冠事厯代所无礼虽有嫡子嫡孙然而地居正体下及五世今南郡王体自储晖实惟国裔元服之典宜异列蕃案士冠礼主人元冠朝服宾加其冠赞者结缨郑云主人冠者之父兄也寻其言父及兄则明祖在父不为主也大戴礼记公冠篇云公冠自为主四加冕以卿为宾此则继体之君及帝之庶子不得称子者也小戴礼记冠义云冠于阼以着代也醮于客位三加弥尊加有成也注称嫡子冠于阼庶子冠于房记又云古者重冠故行之于庙所以自畀而尊先祖也据此而言弥与郑注仪礼相会是故中朝以来太子冠则皇帝临轩司徒加冠光禄赞冠诸王则郎中加冠中尉赞冠今同于储皇则重依于诸王则轻又春秋之义不以父命辞王父命礼父在斯为子君在斯为臣皇太子居臣子之节无専用之道南郡虽处蕃国非支庶之列宜禀天朝之命微申冠阼之礼晋武帝诏称汉魏遣使冠诸王非古正典此盖谓庶子封王合依公冠自主之义至于国之长孙遣使惟允宜使太常持节加冠大鸿胪为赞醮酒之仪亦归二卿祝醮之辞附准经记别更撰立不依蕃国常体国官陪位拜贺自依旧章其日内外二品清官以上诣止车集贺并诣东宫南门通牋别日上礼宫臣亦诣门称贺如上台之仪既冠之后尅日谒庙以宏尊祖之义此既大典宜通闗八座丞郎并下二学详议
　　公府长史朝服议
　　【后宋废帝元徽四年上议为沈俣之所驳遂寝】
　　春秋国语云貌者情之华服者心之文岩廊盛礼衣冠为大是故军国异容内外殊序而自顷承用毎有乖违府职掌人教四方是则臣居毘佐志在当官永言先典载怀夕惕案晋令公府长史官品第六铜印墨绶朝服进贤两梁冠掾属官品第七朝服进贤一梁冠晋官表注亦与令同而今长史掾属但着朱服而已此则公违明文积习成谬谓宜依旧制长史两梁冠掾属一梁冠并同备朝服中单韦舄率由旧章若所上蒙允并请班司徒二府及诸仪同三府通为永凖又寻旧事司徒公府领步兵者职僚悉同降朝不领兵者主簿祭酒中单韦舄并备令史以下唯着衣今府既开公谨遵此制其或有署台位者服为宜按令称谨有兼官皆从重官之例防内官为重其署台位者悉宜着位之服不在服之例若署诸卿寺位兼府职者虽三品而卿寺为卑则宜依公府元衣之制服章事重礼仪所先请台详服
　　又议
　　自顷服章多阙有违前凖近议依今文被报不宜改革又称左丞刘议按今文凡有朝服今多阙亡然则文存服损非唯铉佐用舍既久即为旧章如下防防寻皇宋受终毎因晋旧制律令条章同规在昔若事有宜必合惩改则当上闗诏书下由朝议县诸日月垂则后昆岂得因外府之乖谬以为盛宋之兴典用晋氏之律令而谓其仪为穨法哉顺违従失非所望于髙议申明旧典何改革之可论又左丞引令史之阙服以为铉佐之明比夫名位不同礼数异等令史从损或有权宜达官简畧为失弥重又主簿祭酒备服于王庭长史掾属朱衣以就列于是伦比自成矛盾此而可忍孰不可安将引令以遵旧台据失以为例研详符防良所未譬当官而行何强之有制令昭然守以无贰
　　帝后讳议
　　【建元元年太常上朝堂讳训仆射王俭议】
　　后讳依旧不立训礼天子诸侯讳羣祖臣既有従敬之义宜为太常府君讳至于朝堂榜题本施至极既迨尊所不及礼降于在三晋之京兆宋之东安不列榜题孙毓议称京兆列在正庙臣下应讳而不上榜宋初博士司马道敬议东安府君讳宜上榜何承天执不同即为明据其有人名地名犯太常府君及帝后讳者皆改宣帝讳同二名不偏讳所以改承明门为北掖以榜有之字与承并东宫承华门亦改为宣华云
　　冕旒议
　　依汉三公服山龙九章卿华螽七章
　　皇后迁祔祭奠议
　　【建元四年髙帝山陵昭皇后应迁祔祠部疑有祖祭及遣启诸奠九饭之仪不左仆射王俭议从之】
　　奠如大敛贺循云従墓之墓皆设奠如将葬庙朝之礼范云将窆而奠虽不称为祖而不得无祭
　　奠墓设虞议
　　【有司又奏昭皇后神主在庙今迁祔葬葬有虞以安神神既巳处庙改葬出灵岂应虞祭郑注改葬云从庙之庙礼宜同从墓之墓事何容异前代谓应无虞左仆射王俭议从之】
　　范云必有防车若不为其归神将安舎世中改即墓所施灵设祭何得不祭而毁也贺循云既窆设奠于墓以终其事虽非正虞亦粗相似晋氏修复五陵宋朝敬后改皆有虞今设虞非疑
　　皇大子妃服议
　　【建元二年皇太子妃薨前宫臣疑所服左仆射王俭议从之】
　　礼记文王世子父在斯为子君在斯为臣且汉魏以来宫僚充备臣之节具体在三昔庾翼妻丧王允滕宏谓府吏宜有小君之服况臣节之重耶宜依礼为旧君妻齐衰三月居官之身并合属假朝晡临哭悉系东宫今臣之未从官在逺者于居官之所属寜二日半仍行丧成服遗牋表不得赴
　　太子妃建铭旌议
　　【太子妃斩草乗黄议建铭旌仆射王俭议】
　　礼既涂棺祝取铭置于殡东大敛毕便应建于西阶之东
　　太子迎车驾议
　　【穆妃薨成服日车驾出临丧朝议疑太子应出门迎左仆射王俭议】
　　寻礼记服问君所主夫人妻太子嫡妇言国君为此三人为主丧也今銮舆临降自以主丧而至虽因事抚慰义不在吊南郡以下不应出门奉迎但尊极所临礼有变草权去杖经移立户外足表情敬无烦止哭皇太子既一宫之主自应以车驾幸宫依常奉既当成服之日吉凶不相干宜以衰帻行事望拜止哭率繇旧章尊驾不以临吊奉迎则惟常体求之情礼如为可安
　　太子妃旒翣议
　　【宋大明二年太子妃薨建九旒有司又议斩草日建旒与不若建旒应防旒及画龙升降云何又用防翣仆射王俭议从之】
　　旒本是命服无闗于凶事今公卿以下平存不能备礼故在凶乃建耳东宫秩同上公九命之仪妃与储君一体义不容异无縁未同常例别立凶旒大明旧事是不经详议率尔便行耳今宜考以礼典不得效尤从失吉部伍自有桁辂凶部别有铭旌若复立旒复置何处翣自用八
　　穆妃朔望设祭议
　　【有司奏穆妃卒哭后灵还在道遇朔望当须设祭否王俭议时议从之】
　　既虞卒哭祭之于庙本是祭序昭穆耳未全同卒吉四时之祭也所以有朔望殷事蕃国不行权制宋江夏王妃卒哭以后朔望设祭帝室既以卒哭除丧无縁方有朔望之祭灵筵虽未升庙堂而舫中即成行庙犹如桓及宋髙祖长沙临川二国并有移庙之礼岂复谓灵筵在途便设殷事耶推此而言朔望不复俟祭宋懿后时旧事不及此益可知
　　穆妃详议
