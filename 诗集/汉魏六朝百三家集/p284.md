<!-- { "loadSidebar": true } -->
　　绿叶云舒朱实星映离离昔闻今覩信西岷之佳珍谅东鄙之未识【艺文类聚　艺文此下云角昴兴而灵华敷大火中而朱实繁灼灼丹华吐日离离繁星着天七命析龙眼之房也　按王逸茘枝赋曰乃观茘枝之树其形色暖若朝云之兴森如横天之篲角亢兴而灵华敷大火中而朱实繁灼灼若朝霞之吐日离离如繁星之着天张景阳七命析龙眼之房剖椰子之殻稚珪启正用逸赋中语七命则景阳七命也艺文于其上既脱写王逸赋又以七命误连为一耳尺牍用逸赋四语为稚珪启而前启乃反不载葢繇袭艺文之误遂不加考】
　　书
　　答萧司徒书
　　稚珪启民蚤奉明公提拂之仁深防大慈引之训恩奬所驱性命必尽敢沥肝髓乞照神襟民积世门业依奉李老以冲尽为心以素退成行迹蹈善万之渊神期至顺之宅民仰攀先轨自絶秋尘而宗心所向犹未敢坠至于大觉明敎般若正源民生平所崇初不违背常推之于至理理至则归一置之于极宗宗极不容二自仰禀明公之训慿接明公之风导之以正乗引之以通戒使民六滞顿袪五情方旭廻心顶礼合掌愿持民齐敬归依蚤自浄信重律轻条素巳半合所以未变衣鉢眷黄老者实以门业有本不忍一日顿弃心世有源不欲终朝悔遁既以二道大同本不敢惜心廻向实顾言称先业直不忍弃门志耳岂不思乐方广勤志一乗况仰资明公齐礼道德加须奉诵明公清信至制浄住子序万门朗奥亿品宣言虽愿违心不觉醉更未测明公善诱之妙一至如此博约纷纶精晖照出欲罢尚其不能欲背何以免向而昔而前民固不敏而今而后斯语请事民之愚心正执门范情于释老非敢异同始私追寻民门昔尝明一同之义经以此训张融融乃着通源之论其名少子少子所明防同道佛融之此悟出于民家民家既尔民复何碍始乃迟迟执迹今輙兼敬以心一不空弃黄老二则归依正觉不期一朝霍然大悟悟之所导举自明公不胜踊跃之至谨启
　　又
　　事以闻复窃研道之异佛止在论极极未尽耳道以论极极在诸天佛乃鄙此不出三界斯则精粗逺近实有慙于大方矣然寻道家此教指设机权其犹仲尼外典极惟天地葢起百姓所见二仪而巳敎本因心取防万物用其所见顺而尊之当其尊地俱穷妙物故老子之槖籥维摩之无我合德天地易家有太极所以因物之崇天仍崇之以极妙而至极终有地固渊于于天表老子亦云有物混成先天地生已是道在天外稍不以天为道也何异佛家罗汉亦指极四果方至胜鬘自知有余地道之崇天极犹佛有罗汉果佛竟不止于罗汉道亦于天不息甫信道之所道定与佛道通源矣民今心之所归輙归明公所一向道家戒善故与佛家同耳两同之处民不苟舍道法道之所异輙婉輙入公大乗请于今日不敢复位异同矣服膺之至谨启下诚伏愿采其末悔亮其始位退自悔始自恭自惧谨启
　　又
　　十一月二十九日州民御史中丞孔稚珪启得示具懐甚有欣然理本无二取舎多途诤论云云常所慨也但在始通道则宜然斆而学者则未可君但广寻诸经不患沦滞其迹也比面别一二
　　碑
　　馆碑
　　夫朋白而侣青鸟启银函而讲金字者有道存焉故能大叩宗郁为物范则天地正六合照日月而导苍生神道无门阴阳不测是故赤松家石室之下神农行弟子之敬广成在崆峒之上轩辕禀顺风之礼洛浦笙飞之秀关山驾凤之英凡此之俦希世间出皆雍容以沐咸池或潇洒而开阊阖
　　褚先生伯玉碑
　　夫河洛摛宝神道之功既传岱华吐秘仙灵之迹可覩葢事详于玉牒理焕于金符虽防黙殊源显晦异轨测心观古可得而言焉是以子晋笙歌驭凤于天海王乔云举控鹤于都有羽化蝉蜕触影遯形神翥帝宫迹留剑杖游瑶池而不返宴圃而忘归永嘉恶道者穷地之险也欹窦遏日折石横波飞浪突云奔湍急箭先生攀途跻阻宿泄渉折而衡飚夜鼓山洪暴激忽乃崩舟坠壑一倒千仞飘地沦高飜透无底徒侣判其冰碎舟子悲其雹散危魂中夜赴阻相寻方见先生恬然安席铭曰关西升妙洛右飞英凤吹金阙箫鼓玉京絶封万古乃既先生先生浩浩唯神其道泉石依情烟霞入抱秘影穷岫孤栖幽草心图上志通大造
　　移文
　　北山移文
　　钟山之英草堂之灵驰烟驿路勒移山庭夫以耿介拔俗之标萧洒出尘之想度白雪以方絜干青云而直上吾方知之矣若其亭亭物表皎皎霞外芥千金而不盼屣万乗其如脱闻凤吹于洛浦值新歌于延濑固亦有焉岂其终始参差苍黄翻覆泪翟子之悲恸朱公之哭乍廻迹以心染或先贞而后黩何其谬哉呜呼尚生不存仲氏既往山阿寂寥千载谁赏世有周子儁俗之士既文既博亦亦史然而学道东鲁习隠南郭窃吹草堂滥巾北岳诱我松桂欺我云壑虽假容于江臯乃缨情于好爵其始至也将欲排巢父拉许繇傲百氏蔑王侯风情张日霜气横秋或叹幽人长往或怨王孙不游谈空空于释部覈于道流务光何足比涓子不能俦及其鸣驺入谷鹤书赴陇形驰魄散志变神动尔乃睂轩席次袂耸筵上焚芰制而裂荷衣抗尘容而走俗状风云凄其带愤石泉咽而下怆望林峦而有失顾草木而如防至其纽金章绾墨绶跨属城之雄冠百里之首张英风于海甸驰妙誉于浙右道帙长摈法筵久埋敲扑諠嚣犯其虑牒诉倥偬装其懐琴歌既断酒赋无续常绸缪于结课每纷纶于折狱笼张赵于往图架卓鲁于前录希踪三辅豪驰声九州牧使我高霞孤映明月独举青松落荫白云谁侣涧户摧絶无与归石迳荒凉徒延伫至于还飚入幕写雾出楹蕙帐空兮夜鹤怨山人去兮晓猿惊昔闻投簪逸海岸今见解兰缚尘缨于是南岳献嘲北陇腾笑列壑争讥攒峰竦诮慨游子之我欺悲无人以赴吊故其林慙无尽涧愧不歇秋桂遣风春萝罢月骋西山之逸议驰东臯之素谒今又捉装下邑浪拽上京虽情投于魏阙或假歩于山扄岂可使芳杜厚顔薜茘无耻碧岭再辱丹崖重滓尘游躅于蕙路污渌池以洗耳宜扄岫幌掩云闗敛轻雾藏鸣湍截来辕于谷口杜妄辔于郊端于是丛条瞠胆垒頴怒魄或飞柯以折轮乍低枝而扫迹请廻俗士驾为君谢逋客
　　祭文
　　祭外兄张长史文
　　惟君之德高明秀挺浩汗深度昂藏风领学不师古因心则睿筌蹄象繇糠粃庄惠吾与夫子分协芳金慿风共酒借月同吟
　　诗
　　白马篇二首
　　骥子局且鸣铁阵与云平汉家嫖姚将驰突匈奴庭少年鬬猛气怒髪为君征雄防摩白日长剑断流星早出飞狐塞晚泊楼烦城虏骑四山合胡尘千里惊嘶笳振地响吹角沸天声左碎呼韩阵右破休屠兵横行絶漠表饮马瀚海清陇树枯无色沙草不尝青勒石燕然道凯归长安亭县官知我健四海谁不倾但使强胡灭何湏甲第成当今丈夫志独为上古英
　　白马金具装横行辽水傍问是谁家子宿卫羽林郎文犀六属铠宝剑七星光山虚弓响彻地逈角声长宛河推勇气陇蜀擅威强轮台受降虏高阙翦名王射熊入飞观挍猎下长杨英名欺卫霍智防蔑平良岛夷时失礼卉服犯边疆征兵离蓟北轻骑出渔阳集军随日晕挑战逐星芒阵移龙势动营开虎翼张冲冠入死地攘臂越金汤尘飞战鼓急风交征斾扬转鬭平华地追奔扫鬼方本持身许国况复武功彰防令千载后流誉满旂常
　　旦发青林
　　孤征越清江游子悲路长二旬倐已满三千眇未央草杂今古色岩留冬夏霜寄懐中山旧举酒莫相忘
　　游太平山
　　石险天貌分林交日容缺阴涧落春荣寒岩留夏雪

　　汉魏六朝百三家集巻七十九
　　钦定四库全书
　　汉魏六朝百三家集巻八十
　　梁武帝集题词
　　梁武帝净业赋序即曹孟徳之述志令也孟徳奸雄善文自许西伯梁帝亦谬比汤武大言不怍夫长沙酷害樊邓兴兵势成骑虎延颈为难独无道既诛鼎新有主忽焉狐盗覆齐宗祀犹总师称朕妄拟南巢白旗则石勒胡人且笑曹马矣帝负龙虎之相兼文武之才史賛其恭俭庄敬艺能博学人君罕有惜羯寇滔天台城煨烬制防二百余巻五礼一千余巻通史六百巻后世无繇诵读今得其诏令书勅诸篇置帝王集中则魏晋风烈间有存者雕虫小伎壮夫不为尚幸见之朝廷未容以河中之水东飞伯劳数诗定帝高下也舍道归佛躬为教宗顾白衣所急首唱断肉耳据帝自序絶鱼肉断房室欲天下知其不贪其责贺散骑又云腰瘦二尺救物故也神器至重逆取顺守仅欲以黄羸菜味自救不臣为计短矣至今愚夫愚妇身盗贼而口素食即云销孽灭过率祖帝术也
　　目録
　　赋
　　净业赋【有序】
　　孝思赋【有序】
　　围棋赋
　　赋体
　　诏
　　遣使巡省诏
　　遣使巡行州郡诏
　　求谠言诏
　　令公卿入陈时政诏
　　令百司各陈损益诏
　　令所在条陈民患诏
　　令所在条陈时政诏
　　令郡县各陈时政阙失诏
　　命朝堂防议疑事诏
　　命尚书郎奏事诏
　　设谤木肺石二函诏
　　风闻奏事诏
　　用贤诏
　　旁求俊乂诏
　　旧族捜士诏
　　勿限年次诏
　　定梁律诏
　　申勅诸州讯狱诏
　　慎刑诏
　　赎刑诏
　　除赎罪之科诏
　　更开赎刑诏
　　赦诏
　　赦诏
　　停老少连坐诏
　　停祖父连坐诏
　　汝颍建州诏
　　恤新附诸州诏
　　禁止私利诏
　　开山泽常禁诏
　　清公田诏
　　原宥散失官物诏
　　通用足陌钱诏
　　抚流移诏
　　埋枯骨诏
　　罢京观诏
　　立晋安王为皇太子诏
　　祠南郊恩诏五首
　　改作南北郊诏
　　耕籍田诏
　　丰年恩诏
　　幸兰陵恩诏
　　推恩六亲诏
　　停贺瑞诏
　　罢祈祷诏
　　建学诏
　　遣皇子及王矦子弟入学诏
　　经术诏二首
　　问羣臣音乐诏
　　罢凤凰衘书诏
　　放遣后宫诏
　　禁止宫人纵观郊祀诏
　　南面诏
　　议洗匜诏
　　守视晋宋齐诸陵诏
　　差等品流诏
　　郊庙等令视散骑诏
　　散骑通直诏
　　尚书五都诏
　　牙像诏
　　出阿育王塔下佛舍利诏
　　代牲诏
　　荐蔬诏
　　手诏何防
　　徴何防为侍中诏
　　徴庾诜庾承先诏
　　臧盾兼领军诏
　　授江革临川王长史诏
　　拜范述曽大中大夫诏
　　拜何逺给事黄门侍郎诏
　　与陈庆之手诏
　　以伏暅为豫章内史诏
　　遣豫章王北伐诏
　　授武陵王扬州刺史诏
　　旌沈崇傃诏
　　旌甄恬诏
　　答徐勉修五礼诏
　　答陶景请解官诏
　　答陶景进防通记诏
　　与任昉诏
　　答刘之遴诏
　　答周正诏
　　赠栁庆逺诏
　　赠王茂诏
　　追封萧颖胄诏
　　赠范云诏
　　赠袁昻诏
　　赠蔡道恭诏
　　赠张惠绍诏
　　赠郑绍叔诏
　　赠冯道根诏
　　赠吕僧珍诏
　　赠昌义之诏
　　赠张策诏
　　追赠张籍诏
　　赠孔休源诏
　　赠萧子显诏
　　赠裴子野诏
　　赠顾协诏
　　赠周舍诏
　　又防周舍诏
　　赙陆云公手诏
　　赠丘仲孚诏
　　防何防诏
　　谥庾诜贞节处士诏
　　赠临川王宏诏
　　赠南平王伟诏
　　赠鄱阳王恢诏
　　改封南昌公为矦诏
　　齐世王矦降封诏
　　诏许慧诏
　　责萧昱诏
　　责西丰矦正徳诏
