<!-- { "loadSidebar": true } -->
　　来难云同有非甚碍尚不可以翫此而善彼岂况乎有无之至背而反得以相通者耶此是拘于所习以生此疑耳夫专翫笔札者自可不工于弧矢弧矢既工复翫笔札者何为不兼哉若封有而不向宗自是封者之失造无而去滞何为不可得背借不兼之有以诘能兼之无非惟钟胡愧射于更李羿养慙书于罗赵触类之踬始充巧歴之叹今请循其本夫凭无以伏有伏久则有忘伏时不能知知则不复辨是以坐忘日损之谈近出老庄数縁而灭经有旧説如此岂累之自去实无之所济且明为晦新功在火日但火日不称功于幽闇般若不言惠于愚蠢耳推此而往讵俟多云
　　慧琳问云三复精议辨防二家斟酌儒道实有怀于论矣至于去释渐悟遗孔殆庶防窃惑焉释云有渐故是自形者有渐孔之无渐亦是自道者无渐何以知其然耶中人可以语上久习可以移性孔氏之训也一合于道场非卜地之所阶释家之唱也如此渐絶文论二圣详言岂独夷束于教华拘于理将恐斥离之辨辞长于新论乎朂道人难云絶欲由于体理当谓日损者以理自悟也论曰道与俗反本不相闗故因权以通之物济则反本问曰权之所假习心者亦终以为虑乎为晓悟之日与经之空理都自反耶若其永背空谈翻为末説若始终相扶可循教而至不答维驎假知中殊为藻艶但与立论有违假者以旋迷丧理不以钻火致惑茍南向可以造越背北可以弃燕信燕北越南矣虑空可以洗心捐有可以祛累亦有愚而空圣矣如此但当勤般若以日忘瞻郢路而骤进复何忧于失所乎将恐一悟之唱更踬于南北之譬耶
　　孔虽曰语上而云圣无阶级释虽曰一合而云物有佛性物有佛性其道有归所疑者渐教圣无阶级其理可贵所疑者殆庶岂二圣异涂将地使之然斥离之叹始是有在辞长之论无乃角弓耶难云若其永背空谈翻与末説若始终相扶可循教而至可谓公孙之辞辨者之囿矣夫智为权本权为智用今取圣之意则智即经之辞则权傍权以为检故三乘咸蹄筌既意以归宗故般若为鱼兔良由民多愚也故教迂矣若人皆得意亦何贵于摄悟假知之论防明在有者能为达理之諌是为交賖相倾非悟道之谓与其立论有何相违燕北越南有愚空圣其理既当颇获于心矣若勤者日忘瞻者骤进亦实如来言但勤未是得瞻未是至当其此时可谓向宗既得既至可谓一悟将无同辔来驰而云异辙耶
　　论曰繇教而信有日进之功非渐所明无入照之分问曰繇教而信而无入照之分则是闇信圣人若闇信圣人理不闗心政可无非圣之尤何繇有日进之功【以下王衞军问答】
　　答曰顔子体二未及于照则向善巳上莫非闇信但教有可由之理我有求理之志故曰闗心赐以之二回以之十岂直免尤而已实有日进之功
　　论曰暂者假也真者常也假知无常常知无假又曰假知累伏理暂为用用暂在理不恒其知问曰暂知为假知者则非不知矣但见理尚浅未能常用耳虽不得与真知等照然宁无入照之分耶若暂知未是见理岂得云理暂为用又不知以何称知
　　答曰不知而称知者正以假知得名耳假者为名非暂知如何不恒其用岂常之谓既非常用所以交賖相倾故諌人则言政理悦已则犯所知若以谏时为照岂有悦时之犯故知言理者浮谈犯知者沈惑推此而判自圣已下无浅深之照然中人之性有崇替之心矣论曰教为用者心日伏伏累弥久至于灭累问曰教为用而累伏为云何伏耶若都未见理专心闇信当其专心惟信而已谓此为累伏者此是虑不能竝为此则彼废耳非为理累相权能使累伏也凡厥心数孰不皆然如此之伏根本未异一倚一伏循环无已虽复弥久累何由灭
　　答曰累伏者属此则废彼实如来告凡厥心数孰不皆然亦如来防更恨不就学人设言而以恒物为讥耳譬如药验者疾易痊理竗者吝可洗洗吝岂复循环疾痊安能起灭则事不侔居然已辨但无漏之功故资世俗之善善心虽在五品之数能出三界之外矣平叔所谓冬日之隂辅嗣亦云逺不必携聊借此语以况入无果无阻隔
　　颂
　　无量寿佛颂
　　法藏长王宫怀道出国城愿言四十八誓拯羣生净土一何妙来者皆清英頽年欲安寄乘化好晨征
　　赞
　　王子晋赞
　　淑质非不丽难以之百年储宫非不贵岂若登云天王子爱清净区中寔嚣諠冀见浮丘公与尔共缤翻
　　岩下见一老翁四五少年赞
　　【盛之荆州记初有采药衡山见一老翁四五少年对坐执书】
　　衡山采药人路迷粮亦絶过息岩下坐正见相对説一老四五少仙隠不可别其书非世教其人必贤哲
　　维摩经十譬赞
　　聚沬泡合
　　水性本无泡激流遂聚沬即异成貌状消散归虚壑君子识根本安事劳与夺愚俗骇变化横复生欣怛
　　焰
　　性内相表状非炎安知火新新相推移荧荧非向我如何滞着人终嵗迷因果
　　芭蕉
　　生分本多端芭蕉知不一含萼不结核敷华何由实至人善取譬无宰谁能律莫昵縁合时当视分散日
　　聚幻
　　幻工作同异谁复谓非真一从逝物过既往亦何陈谬者疑久近逺者皆自宾勿起离合情防无百代人
　　夣
　　觉谓寝无知寐中非无见意状盈眼前好恶迭【一作迷】万变既悟眇已往惜为浮物恋孰视婆娑尽宁当非赤县
　　影响合
　　影响顺形声资物故生理一旦挥霍去何因相像似羣有靡不然昧漠呼自已四色尚无本八微欲安恃
　　浮云
　　泛滥明月隂荟蔚南山雨能为变动用在我竟无取俄已就飞散岂复得攒聚诸法既无我何由有我所
　　电
　　倐烁惊电过可见不可逐恒物生灭后谁复覈迟速慎勿空留念横使神理恧发已道易孚忘情长之福
　　侍泛舟赞
　　泛鹢兮游兰池渚相委兮石参差日隠云兮月照林风辽冷兮水涟漪
　　和范光禄祗洹像赞三首
　　范侯逺送像赞命余同作神道希微愿言所属辄总三首期之道场
　　佛赞
　　惟此大觉因心则灵垢尽智照数极慧明三达非我一援羣生理阻心行道絶形声
　　菩萨赞
　　若人仰宗发性遗虑以定养慧和理斯附爰初四等终然十住涉求至矣在外皆去
　　縁觉声闻合赞
　　厌苦情多兼物志少如彼化城权可得宝诱以湼槃救尔生老肇元三车翻乘一道
　　铭
　　佛影铭
　　夫大慈物因感而接接物之縁端绪不一难以形检易以理测故已备载经传具着记论矣虽舟壑缅谢像法犹在感运钦风日月弥深法显道人至自祗洹具説佛影偏为灵奇幽岩嵌壁若有存形容仪端庄相好具足莫知始终常自湛然庐山法师闻风而悦于是随喜幽室即考空岩北枕峻岭南映滮涧摹拟遗量寄托青彩岂唯像形也笃故亦传心者极矣道秉道人逺宣意防命余制铭以充刋刻石铭所始寔由功被未有道宗崇大若此之比岂浅思肤学所能宣述事经徂谢永眷罔已辄罄竭劣薄以诺心许徽猷秘奥万不写一庶推诚心颇感羣物飞鸮有革音之期阐提获自拔之路当相寻于净土解顔于道场圣不我欺致果必报援笔兴言情迫其慨
　　羣生因染六趣牵纒七识迭用九居屡迁剧哉五隂巻矣四縁遍使转轮苦根迍邅迍邅未已转轮在已四縁云薄五隂火起亹亹正觉是极是理动不伤寂行不乖止晓尔长梦贞尔沈诐以我神明成尔灵智我无自我实承其义尔无自尔必袪其伪伪既殊涂义故多端因声成韵即色开顔望影知易寻响非难形声之外复有可观观逺表相就近暧景匪质匪空莫测莫领倚岩煇林傍潭鉴井借空传翠激光发冏金好防漠白豪幽暧日月居诸胡宁斯慨曽是望僧拥诚俟对承风遗则旷若有槩敬图遗踪疏凿峻峯周流步栏窈窕房栊激波映墀引月入窓云往拂山风来过松地势既美像形亦笃彩淡浮色羣视沈觉若灭若无在摹在学由其洁精能感灵独诚之云孚惠亦孔续嗟尔怀道慎勿中惕弱丧之推阐提之役反路今覩发防兹觌式厉厥心时逝流易敢铭灵宇敬告震锡
　　书帙铭
　　怀幽巻颐戢妙抱密用舍以造舒巻不失亮惟勤玩无或暇逸
　　七
　　七济
　　朝食既毕摘果堂隂春惟枇杷夏则林檎
　　诔
　　宋武帝诔
　　九有同悲四海等哀矧伊下臣思恋徘徊敢遵前典式述圣徽乃作诔曰
　　舜潜歴岩高晦泗渚龙德而隠风积乃举皇之遁世屯难方阻眷此区寰闵尔沦胥太元之季权戚携薄隆安之初主相防弱岳牧纠防朝廷纷错妖横乘隟蛟喷鲸跃既扰奥区遂斥帝防乱离斯瘼不后不先实赖明哲授手康旃纪度回薄余分成闰旧晋中微伪楚借衅蹑彼潜机整此英阵推亡必朽固存斯振卢循负险肆慝遐岭殄我江豫迫我台省民既揺荡国将迁鼎乘驺归辕式固皇境危济险弭难释殆虎骑骛隰舟师涨海倾穴寻巢穷幽测昧昔去洛汭息肩江沚世更十君年逾百祀国絶兴复家成桑梓荒黙莫恤頽国谁耻夏典载禹九道是行商诰述汤兼攻是并勤彼周流协此经营仗钺伐鼓赫赫明明乃敕众师竟执戎昭诲以三畧惠以六韬云撤周京席巻秦郊复礼前茔雪愧旧朝既清西闗将旋东道中□徐豫兼应燕赵业盛曩代惠侔大造泽及四海功格八表悠悠声教緜緜川陆北献氊裘南贡金竹髽首冠弁穿胸敛服寒宂欣日巢栖玩屋匪惟遐谭灵物偕就孰是人事自天所佑甘露芝草祥云瑞宿嘉禾连木素鸟皓兽昔之所感讴颂同音今之所应幽显一心宋克虞德晋犹唐钦曰总八纮于兹三龄四维开张九流昭明敦俭务素钦贤爱萌制规作训阐校修经礼乐已甄云雨未将陟井陉薄扫白登北朔渇望飞旌衡輣东岱灵迟玉牒金縢天地不仁苍生寡福已荷一遇弃我何速梁颠太頽甘殒以赎同轨毕至率土咸哀殊方均服栾栾素缞洒泪成雨响呌如雷史臣考卜高山开基贞无逺迁灵有期嗣皇擗摽羣后崩悲就云不戚痛百在兹惟祖之夕流火始变秋月未永飞漏急箭鸣箫哀噭金觞虚奠列驾长隧发辇华殿华殿既谢长隧是幸双葢踌蹰六闲引领攀援容貌眷恋俄顷哀哀百僚长辞含鲠奉教百朝执鞭三始从履五牧年歴十祀天光下济谬防眷齿愧微刀笔颇预游止垂幕待讲接筵餐理修曙朗夕登台泛沼匪月匪日无晏无早如何一旦缅邈穹昊徽容未逺圣灵超然收泪即路含戚何言风霜萧瑟山海苍茫地苦情矜节速心伤孰是幽哀实恋我皇情思如环蘐苏岂忘
　　宋庐陵王诔
　　事非淮南而痛深于中雾迹非任城而暴甚于仰毒托体皇极衔怨至尽岂惟有识伤慨故亦率土凄心葢出罔已之悲以陈酸切之事云尔诔曰
　　哀哀君王终仁且德在枉无言即辠有黙曽是忍虐古来一酷身微咎累痛逾酖毒何斯祸斯乃怨乃辱命如可延人百其赎矜急景之难留悼惊波之易沦自君王之防漠歴弥稔于此春聆鸣禽之响谷视乔木之陵云咸感节而兴悦独怀悲而莫申候射隼于高墉赫王典以正刑服二辜于北犴致九伐于南荆发酸痛于仁诏令宠赠于哀心布凄楚于帝言摅绸缪于皇音
　　昙隆法师诔
