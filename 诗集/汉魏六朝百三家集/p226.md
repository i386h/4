<!-- { "loadSidebar": true } -->
　　顔生称为仁荣公言有道屡空不获年长饥至于老虽留身后名一生亦枯槁死去何所知称心固为好客【一作各非】养千金躯临化消其寳裸何必恶人当解意表长公曾一仕壮节忽失时杜门不复出终身与世辞仲理归大泽高风始在【一作如】兹一往便当已何为复狐疑去去当奚道世俗久相欺摆落悠悠谈请从余所之有客常同止取舍邈异境一士长独醉一夫终年醒醒醉还相笑发言各不领规规一何愚兀傲差若頴寄言酣中客日没独何炳【一作烛当秉非】
　　故人赏我趣挈壶相与至班荆坐松下数酌巳复醉父老杂乱言觞酌失行次不觉知有我安知物为贵悠悠迷所畱酒中有深味
　　贫居乏人工灌木荒余宅班班有翔鸟寂寂无行迹宇宙何悠悠【一作一何悠非】人生少至百嵗月相从过【一作催逼非】髩边早已白若不委穷逹素抱深可惜
　　少年罕人事游好在六经行行向不惑淹留遂【一作□非】无成竟抱穷苦节饥寒饱所更敝庐交悲风荒草没前庭披褐守长夜晨鸡不肯鸣孟公不在兹终以翳吾情幽兰生前庭舍薫待清风脱然至见别萧艾中行行失故路任道或能通觉悟当念还鸟尽废良弓
　　子云性嗜酒家贫无由得时赖好事人载醪祛所惑觞来为之尽是谘无不塞有时不肯言岂不在伐国仁者用其心何尝失显黙
　　畴昔苦长饥投耒去学仕将养不得节冻馁固纒巳是时向立年志意多所耻遂尽介然分拂衣【一作终死非】归田里冉冉星气流亭亭复一纪世路廓悠悠杨朱【一作生非】所以止虽无挥金事浊酒聊可恃
　　羲农去我久举世少复真汲汲鲁中叟弥缝使其淳鳯鸟虽不至礼乐暂得新洙泗辍微响漂流逮狂秦诗书复何罪一朝成灰尘区区诸老翁为事诚殷勤如何絶世下六籍无一亲终日驰车走不见所问津若复不快饮空负头上巾但恨多谬误君当恕醉人
　　止酒
　　居止次城邑逍遥自闲止坐止高防下步止荜门里好味止园葵大懽止稚子平生不止酒止酒情无喜暮止不安寝晨止不能起日日欲止之营卫止不理徒知止不乐未信【一作知非】止利巳始觉止为善今朝真止矣从此一止去将止扶桑涘清顔止宿容奚止千万祀
　　述酒
　　重离照南陆鸣鸟声相闻秋草虽未黄融风久巳分素砾皛修渚南岳无余云豫章抗高门重华固灵坟流泪抱中叹倾耳聼司晨神州献佳粟西灵为我驯诸梁董师旅羊胜丧其身山阳归下国成名犹不勤卜生善斯牧安乐不为君平生去旧京峡中纳遗薰双陵甫云育三趾显竒文王子爱清吹日中翔河汾朱公练九齿闲居离世纷峩峩西岭内偃息常所亲天容自永固彭殇非等伦
　　拟古九首
　　荣荣窻下兰密密堂前栁初与君别时不谓行当久出门万里客中道逢嘉友未言心相醉不在接杯酒兰枯栁亦衰遂令此言负【一作时没身还朽非】多谢诸少年相知不忠【一作相非】厚意气倾人命离隔复何有
　　辞家夙严驾当往志无终问君今何行非商复非戎闻有田子春节义为士雄斯人久巳死乡里习其风生有高世名既没传无穷不学狂【一作驱非】驰子直在百年中仲春遘时雨始雷发东隅众蛰各潜骇草木从横【一作此非】舒翩翩新来燕双双入我庐先巢故尚在相将还旧居自从分别来门庭日荒芜我心固匪石君情定何如迢迢百尺楼分明望四荒暮作归云宅朝为飞鸟堂山河满目中平原转茫茫古时功名士慷慨争此场一旦百嵗后相与还北邙松栢为人伐高坟互低昻頽基无遗主游魂在何方荣华诚足贵亦复可怜伤
　　东方有一士被服常不完三旬九遇食十年着一冠辛苦无此比常有好容顔我欲观其人晨去越河闗青松夹路生白云宿檐端知我故来意取琴为我弹上惊别鹤下操孤鸾愿畱就君住从今至嵗寒
　　苍苍谷中树冬夏常如兹年年见霜雪谁谓不知时厌闻世上语结友到临淄稷下多谈士指彼决吾疑装束既有日巳与家人辞行行停出门还坐更自思不怨道里长但畏人我欺万一不合意永为世笑嗤【一作之非】伊懐难具道为君作此诗
　　日暮天无云春风扇微和佳人美清夜逹曙酣且歌歌竟长叹息持此感人多皎皎云间月灼灼叶中华岂无一时好不久当如何
　　少时壮且厉抚劒独行游谁言行游近张掖至幽州饥食首阳薇渇饮易水流不见相知人惟见古时丘路边两高坟伯牙与庄周此士难再得吾行欲何求
　　种桑长江边三年望当采枝条始欲茂忽值山河改柯叶自摧折根株浮沧海春蚕既无食寒衣欲谁待本不植高原今日复何悔
　　杂诗十二首
　　人生无根蔕飘如陌上尘分散逐风转此巳非常身落地为【一作流落成非】兄弟何必骨肉亲得欢当作乐斗酒聚比邻盛年不重来一日难再晨及时当勉励嵗月不待人白日沦西河素月出东岭遥遥万里辉荡荡空中景风来入房户夜中枕席冷气变悟时易不眠知夕永欲言无予和挥杯欢孤影日月掷人去有志不获骋念此懐悲凄终晓不能静
　　荣华虽久居盛衰不可量昔为三春蕖今作秋莲房严霜结野草枯悴未遽央日月还复周【一作有环周非】我去不再阳眷眷往昔时忆此断人肠
　　丈夫志四海我愿不知老亲戚共一处子孙还相保觞肆朝日罇中酒不燥缓带尽欢娱起晚眠常早孰若当世士氷炭满懐抱百年归【一作埽非】丘垄用此空名道忆我少壮时无乐自欣豫猛志逸四海骞翮思逺翥荏苒岁月頽此心稍巳去值欢无复娱每每多忧虑气力渐衰损转觉日不如壑舟无须臾引我不得住前涂当几许未知止泊处古人惜寸隂念此使人惧
　　昔闻长者言掩耳每不喜奈何五十年忽巳亲此事求我盛年欢一毫无复意去去转欲逺此生难【一作岂非】再值倾家持【一作时非】作乐竟此嵗月驶有子不留金何用身后置
　　日月不肯迟四时相催迫寒风拂枯条落叶掩长陌弱质与【一作兴非】运頽鬓早巳白素标挿人头前涂渐就窄家为逆旅舍我如当去客去去欲何之南山有旧宅代耕本非望所业在田桑躬亲未曾替寒馁常糟糠岂期过满腹但愿饱粳粮御冬足大布麤絺以应阳政尔不能得哀哉亦可伤人皆尽获宜拙生失其方理也可奈何且为陶一觞
　　遥遥从羁役一心处两端掩泪泛东逝顺流追时迁日没星与昴势翳西山巅萧条隔天涯惆怅念常飡慷慨思南归路遐无由縁闗染难亏替絶音寄斯篇
　　闲居执荡志时驶不可稽驱役无停息轩裳逝东崖沈隂拟薫麝寒气激我懐嵗月有常御我来淹巳弥慷慨忆绸缪此情久巳离荏苒经十载暂为人所羁庭宇翳余木倐忽日月亏
　　我行未云逺回顾惨风凉春燕应节起高飞拂尘梁邉鴈悲无所代谢归北乡离鹍鸣清池涉暑经秋霜愁人难为辞遥遥春夜长
　　嫋嫋松标崖婉娈柔童子年始三五间乔柯何可倚【一作柯条何滓滓又作华柯真可寄】养色含津气粲然有心理
　　咏贫士七首
　　万族各有托孤云独无依暧暧空中灭何时见余晖朝霞开宿雾众鸟相与飞迟迟出林翮未夕复来归【一作巳复归非】量力守故辙岂不寒与饥知音茍不存巳矣何所悲凄厉嵗云暮拥【一作短非】褐曝前轩南圃无遗秀枯条盈北园倾壶絶余沥闚灶不见烟诗书塞座外日昃不遑研间居非陈厄窃有愠见言何巳慰吾懐赖古多此贤以荣叟老带索欣然方弹琴原生纳决履清歌畅商【一作高非】音重华去我久贫士世相寻敝襟不掩肘藜羮常乏斟岂忘袭轻裘茍得非所钦赐也徒能辩乃不见吾心安贫守贱者自古有黔娄好爵吾不萦厚馈吾不酬一旦寿命尽敝服仍【一作蔽覆乃非】不周岂不知其极非道故无忧从来将千载未复见斯俦朝与仁义生夕死复何求袁安困积雪邈然不可干阮公见钱入即日弃其官刍藁有常温采莒足朝飡岂不实辛苦所惧非饥寒贫富常交战道胜无戚【一作厚非】顔至徳冠邦闾清节映西闗仲蔚爱穷居绕宅生蒿蓬翳然絶交游赋诗颇能工举世无知者【一作音非】止有一刘龚此士胡独然实由罕所同介焉安其业所乐非穷通人事固以拙聊得长相从昔在黄子防弹冠佐名州一朝辞吏归清贫畧难俦年饥感仁妻泣涕向我流丈夫虽有志固为儿女忧惠孙一晤叹腆赠竟莫酬谁云固穷难邈哉此前修
　　咏二疏
　　大象转四时功成者自去借问衰周来几人得其趣游目汉庭中二疏复此举高啸返旧居长揖储君傅钱送倾皇朝华轩盈道路离别情所悲余荣何足顾事胜感行人贤哉岂常誉厌厌闾里欢所营非近务促席延故老挥觞道平素问金终寄心清言晓未悟放意乐余年遑恤身后虑谁云其人亡久而道弥着
　　咏三良
　　弹冠乗通津但惧时我遗服勤尽嵗月常恐功愈微忠情谬获露遂为君所私出则陪文舆八必侍舟帷箴规向巳从讣议初无亏一朝长逝后愿言同此归厚恩固难忘君命安可违临穴罔迟疑投义志攸希荆棘笼高坟黄鸟声正悲良人不可赎然霑我衣
　　咏荆轲
　　燕丹善养士志在报强嬴招集百夫良嵗暮得荆卿君子死知巳提劒出燕京素骥鸣广陌慷慨送我行雄髪指危冠猛气冲长缨饮饯易水上四坐列羣英渐离击悲筑宋意唱高声萧萧哀风逝淡淡寒波生商音更流涕羽奏壮士惊心知去不归且有后世名登车何时顾飞葢入秦庭凌厉越万里逶迤过千城图穷事自至豪主正怔营惜哉剑术疎竒功遂不成其人虽巳没千载有余情【一作斯人久巳没千载有深情】
　　读山海经十三首
　　孟夏草木长绕屋树扶疎众鸟欣有托吾亦爱吾庐既耕亦巳种时还读我书穷巷隔深辙颇回故人车欢言【一作然】酌春酒摘我园中蔬微雨从东来好风与之俱泛览周王传流观山海图俯仰终宇宙不乐复何如玉台【一作堂非】凌霞秀王母怡妙顔天地共俱生不知几何年灵化无穷巳馆宇非一山高酣发新谣宁效俗中言迢递槐江岭是谓圃丘西南望昆墟【一作仑非】光气难与俦亭亭明玕照落落清瑶流恨不及周穆托乗一来游舟木生何许乃在峚山阳黄花复朱实食之夀命长白玉凝素液瑾瑜发竒光岂伊君子寳见重我轩黄翩翩三青鸟毛色竒可怜朝为王母使暮归三危山我欲因此鸟具向王母言在世无所须惟酒与长年逍遥芜皋上杳然望扶木洪柯百万寻森散覆旸谷灵人侍丹池朝朝为日浴神景一登天何幽不见烛粲粲三珠树寄生赤水隂亭亭凌风桂八榦共成林灵鳯抚云舞神鸾调玉音虽非世上寳爰得王母心自古皆有没何人得灵长不死复不老万嵗如平常赤泉给我饮员丘足我粮方与三辰游夀考岂渠央夸父诞宏志乃与日竞走俱至虞渊下似若无胜负神力既殊妙倾河焉足有余迹寄邓林功竟在身后精卫衔微木将以填枪海刑天舞干戚猛志故常在同物既无虑化去不复悔徒设在昔心良晨讵可待巨猾肆威暴钦防违帝防窫窳强能变祖江遂独死明明上天鉴为恶不可履长枯固巳剧鵕鹗岂足恃鸼鹅【当作防鴸】见城邑其国有放士念彼懐王世当时数来止青丘有竒鸟自言独见尔本为迷者生不以喻君子岩岩显朝市帝者慎用才何以废共鲧重华为之来仲父献诚言姜公乃见猜临没告饥渇当复何及哉
　　拟挽歌辞三首
　　有生必有死早终非命促昨暮同为人今旦在鬼録魂气散何之枯形寄空木娇儿索父啼良友抚我哭得失不复知是非安能觉千秋万嵗后谁知荣与辱但恨在世时饮酒不得足
