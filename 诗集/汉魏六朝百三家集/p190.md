<!-- { "loadSidebar": true } -->
　　云再拜祠堂颂巳得省兄文不复稍论常佳然了不见出语意谓非兄文之休者前后读兄文一再过便上口语省此文虽未大精然了无所识然此文甚自难事同又相似益不古皆新绮用此巳自为洋洋耳答少明诗亦未为妙省之如不悲苦无恻然伤心言今重复精之一日见正叔与兄读古五言诗此生叹息欲得之谨啓
　　又
　　云再拜二祖颂甚为髙伟云作虽时有一佳语见兄作又欲成贫俭家无缘当致兄此谦辞又云亦复不以茍自退耳然意故复谓之微多民不辍叹一句谓可省武烈未得有吴説桓王之事而云建其孤恐太祖不得为桓王之孙云前作此颂及信以白兄作游仙诗故自能刘氏颂极佳但无出言耳二颂不减复过所望如此巳欲觧此公之半岁暮赋甚欲成之而不可自用得此百数十字今送不知于诸赋者不罢少不想少佳成当送到洛陈琳大荒甚极自云作必过之想终能自果耳谨啓【二陆集并不见二祖颂刘氏颂游僊诗惟嵗暮赋耳所失多矣】
　　又
　　云再拜兵真凶事生来初不见习顷观之正自使人意恶羊肠转时极佳问人皆不解何以作此转虽云欲相泄恐此正自取好耳説之不能工愿兄试一説之张义元答员渊之囘流昆仑吐河不体正自似急水中山石间是人谓囘转者但言之辞不工耳不知此中语于诸赋中何如
　　又
　　顷日极匆匆病一十当出畧通日在马上此不可谐又恐信不及兄今以因休祖致又力作无锡书极无赖甚不备具如是更白问于中
　　又
　　云再拜省诸赋皆有髙言絶典不可复言顷有事复不大快凡得再三视耳其未精仓卒未能为之次第省述思赋深情至言实为清妙恐故复未得为兄赋之最兄文自为雄非累日精防卒不可得言文赋甚有辞绮语颇多文适多体便欲不清不审兄呼尔不咏徳颂甚复尽美省之恻然扇赋腹中愈首尾发头一而不快言乌云龙见如有不体感逝赋愈前恐故当小不然一至不复减漏赋可谓清工兄顿作尔多文而新竒乃尔真令人怖不当复道作文谨啓
　　又
　　云再拜祠堂赞甚巳尽美不与昔同既此不容多説又皆一事非兄亦不可得见吊少明殊复胜前吊蔡君清妙不可言汉功臣颂甚美恐吊蔡君故当为最使云作文好恶为当又可成耳至于定兄文惟兄亦恕其无遗情而不自尽耳丞相赞云披结散纷辞中原不清利兄巳自作铭此但颂实事耳亦谓可如兄意直说事而巳右当复属文于引便当书前铭耳谨啓
　　又
　　云再拜诲欲定吴书云昔尝巳商之兄此真不朽事恐不与十分好书同是出千载事兄作必自与昔人相去辩亡则巳是过秦对事求当可得耳陈夀吴书有魏赐九锡文及分天下文吴书不载又有严陆诸君传今当写送兄体中佳者可并思诸应作传及作引甚单常欲引之未得兄所作引甚好云方欲更作引述思赋傥自竭厉然云意皆巳尽不知本复何言方当积思思有利钝如兄所赋恐不可须愿兄且以示伯声兄弟
　　又【旧与前书合为一篇语意不贯今拆为二】
　　前日观习先欲作讲武赋因欲逺言大体欲献之大将军才不便作大文得少许家语不知此可出不故钞以白兄若兄意谓此可成者欲试成之大文难作庶可以为关雎之见微谨啓
　　又
　　云再拜徃日论文先辞而后情尚洁而不取悦泽尝忆兄道张公父子论文实欲自得今日便欲宗其言兄文章之髙逺絶异不可复称言然犹皆欲微多但清新相接不以此为病耳若复令小省恐其妙欲不见可复称极不审兄犹以为尔不茂曹碑皆自是蔡氏碑之上者比视蔡氏数十碑殊多不及言亦自清美愚以无疑不存三祖赞不可闻武帝赞如欲管管流泽有以常相称美如不史愿更视之小跛防而悦奕为尽理云今意视文乃好清省欲无以尚意之至此乃出自然张公在者必罢必复以此见调不知九愍不多不当小减九悲九愁连日钞除所去甚多才本不精正自极此愿兄小为之定一字两字出之便欲得迟望不言谨啓
　　又
　　云再拜仲宣文如兄言实得张公力如子桓书亦自不乃重之兄诗多胜其思亲耳登楼赋无乃烦感丘其吊夷齐辞不为伟兄二吊自美之但其呵二子小工正当以此言为髙文耳文中有于是尔乃于转句诚佳然得不用之益快有故不如无又于文句中自可不用之便少亦常云四言转句以四句为佳徃曽以兄七羡回烦手而沈哀结上两句为孤今更视定自有不应用时期当尔复以为不快故前多有所去喜霁俯烦习均吊诚重离此下重得如此语为佳思不得其韵愿兄为益之谨啓
　　又
　　云再拜尝闻汤仲叹九歌昔读楚辞意不大爱之顷日视之实自清絶滔滔故自是识者古今来为如此种文此为宗矣视九章时有善语大类是秽文不难举意视九歌便自归谢絶思兄常欲其作诗文独未作此曹语若消息小佳愿兄可试作之兄复不作者恐此文独单行千载间尝谓此曹语不好视九歌正自可叹息王褒作九懐亦极佳恐犹自继真盛称九辩意甚不爱
　　又
　　云再拜顷得张公封禅事平平耳不及李氏其文无比恐非其所作欲见此公刘氏世颂有信愿付云顷又为辅吴奋威作颂欲愈前颂然意并不以快遣信当送九愍三赋脱然谓可举意假彼颂便有怯处想无又间便可耳大类不便作四言五言谨啓
　　又
　　云再拜诲二赋佳久不复作文又不复视文章都自无次第文章既自可羡且解愁忘忧但作之不工烦劳而弃力故久絶意耳在此悲思视书不能解前作二篇后为复欲有所作以慰小思虑便大顿极不知何以乃尔前登城门意有懐作登台赋极未能成而崔君苗作之聊复成前意不能令佳而羸瘁累日犹云愈前二赋不审兄平之云何愿小有损益一字两字不敢望多音楚愿兄便定之兄音与献彦之属皆愿仲宣须赋献与服繁张公语云云兄文故自楚须作文为思昔所识文乃视兄作诔又令结使说音耳兄所撰愿且可付之此有书者更校善书送信还望之谨啓
　　又
　　云再拜疏成髙作未得去省登遐传因作登遐颂须臾便成视之复谓可行今并送之尚未定刋及比信今更有何所损益后八人了无事合防之才得二篇耳索度是淫鬼无缘在此中故不可作颂愁邑忽欲复作文临时辄自云佳小久报不能视为此故息意文欲定前于用功夫大小文随了为以解愁作尔今视所作不谓乃极更不自信恐年时间复捐弃之徒自困苦尔兄小加润色便欲可出极不苦作文但无新竒而体力甚困瘁耳谨索幼安在此令之草今住一不呼作工谨啓
　　又
　　云再拜诲颂兄乃以为佳甚以自慰文章当贵经纬如谓后颂语如漂漂故谓如小胜耳九愍如兄所诲亦殊过望云意自谓当不如三赋情难非体中所长欲徧周流云意亦谓为佳耳然不云其愈于与渔父吾今多少有所定及所欲去留粗尔今送本徃不审能胜故不意亦殊未以为了南去转逺洛中匆匆少暇愿兄勑所遣留为当尔可须来不佳思虑益处未能补所欲去彻与察皆不与日韵思惟不能得愿赐此一字云作文如兄所论巳过所望况乃敢当今兄有张蔡之懐得此乃懐怖也谨啓
　　又
　　云再拜诲嵗暮如兄所诲云意亦如前啓情言深至述思自难希毎忆常侍自论文为当复自力耳云意呼发头但当小不如复耳兄乃不好者试当更思之所诲云文所比愁霖喜霁之徒实有可尔者登楼名髙恐未可越尔杨四公黄胡颂恐此不得见比闻兄此诲若有喜惧交集祖徳颂无大谏语耳然靡靡清工用辞纬泽亦未易恐兄末熟视之耳兄文方当日多但文实无贵于为多多而如兄文者人不厌其多也屡视诸故时文皆有恨文体成尔然新声故自难复过九悲多好语可耽咏但小不韵耳皆巳行天下天下人归髙如此亦可不复更耳兄作大赋必好意精时故愿兄作数大文近日视子安赋亦对之叹息絶工矣兄诲又尔故自是髙手谨啓
　　又
　　云再拜蔡氏所长惟铭颂耳铭之善者亦复数篇其余平平耳兄诗赋自与絶域不当稍与比校张公昔亦云兄新声多之不同也典当故为未及彦藏亦云尔又古今兄文所未得与校者亦惟兄所道数都赋耳其余虽有小胜负大都自皆为雄耳张公父子亦语云兄文过子安子安诸赋兄复不皆过其便可可不与供论云谓兄作二京必传无疑久劝兄为耳又思三都世人巳作是语触类长之能事可见幽通宾戏之徒自难作宾戏客语可为耳答之甚未易东方士所不得全其髙名颇有答极谨啓
　　又
　　云再拜诲九愍如所勑此自未定然云意自谓故当是近所作上近者意又谓其与渔父相见以下尽篇为佳谓兄必许此条而渊意呼作脱可行耳至兄惟以此为快不知云论文何以当与兄意作如此异此是情文但本少情而颇能作汜説耳又见作九者多不祖宗原意而自作一家説惟兄説与渔父相见又不大委曲尽其意云以原流放惟见此一人当为致其义深自谓佳愿兄可试更视与渔父相见时语亦无他异附情而言恐此故胜渊兄意所谓不善愿疏勑其处绪亦欲成之令出意莫更感如恶所在以兄文云犹时有所能得言云前后所作谨啓
　　又
　　云再拜诲前二赋佳视之行巳复不如初昔文自无可成蔵之甚宻而为复漏显世欲为益者岂有谓之不善而不为懐此不成意想兄巳得懐之耳有作文惟尚多而家多猪羊之徒作蝉赋二千余言隠士赋三千余言既无藻伟体都自不似事文章实自不当多古今之能为新声絶曲者无又过兄兄徃日文虽多瑰铄至于文体实不如今日间在洛有所视巳当报而比更隆以今意观文见此真更以为不尽善文罴云故日向人叹兄文人终来同殆以此为病张公文无他异正自清省无烦长作文正尔自复佳兄文章巳显一世亦不足复多自困苦适欲白兄可因今清静尽定昔日文但当钩除差易为功力诲巳定敬长诔意当闇与兄合云久絶意于文章由前日见敦之后而作文解愁聊复作数篇为复欲有所为以忘忧贫家佳物便欲尽但有钱谷复羞出之而体中殊不可以思虑腹立满背便热亦诚可悲间视大荒传欲作大荒赋既自难工又是大赋恐交自困絶异徃经比干墓怅然欲吊之无又即意又事业【阙】
　　又
　　云再拜张公箴诔自过五言诗耳但云自不便五言诗由巳而言耳泰诔自不及士祚诔兄丞相箴小多不如女史清约耳恐兄无缘思于此意犹云何而兄乃有髙论更复无意云故日不作文而常少张公文今所作兄辄复云过之得作此公辈便可斐然有所谢故自为不及诸碑箴辈甚极不足与校歌亦平平彼见人赞叙者当与令伯论吴百官次第公卿名伯畧尽识少交当具顷作颂及吴事有怆然且公传未成诸人所作多不尽理兄作之公私并叙且又非常业从云兄来作之今畧巳成甚复可惜事少功夫亦易耳犹可得五十巻谨啓【梅禹金云彼见以下疑别一篇】
　　又
　　义髙家事正当付令文耳弟彦长昔作吴事云三十巻可令钦求谨啓
　　又
