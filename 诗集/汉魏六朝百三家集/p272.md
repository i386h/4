<!-- { "loadSidebar": true } -->
　　方轨并茂追情彦辅柔亦不茹刚亦不吐
　　南郊乐歌
　　髙徳宣烈乐
　　飨帝严亲则天光大舄奕前古荣镜无外日月宣华卿云流霭五汉同休六幽成泰
　　太庙乐歌
　　髙徳宣烈乐
　　悠悠草昧穆穆经纶乃文乃武乃圣乃神动戡危乱静比斯民诞膺休命奄有八夤握机肇运光啓禹服义满天渊礼昭地轴泽靡不怀威无不肃戎夷竭欢象来致福偃风裁化暅日敷祥信星含曜秬草流芳七庙观徳六乐宣章惟先惟敬是享是将
　　穆徳凯容乐
　　太姒嫔周涂山俪禹我后嗣徽重规叠矩肃肃閟宫翔翔云舞有享徳馨无絶终古
　　明徳凯容乐
　　多难固业殷忧啓圣帝宗纉武维时执竞起栁献祥百堵兴咏义虽祀夏功符受命逺无不怀迩无不肃其仪济济其容穆穆赫矣君临昭哉嗣服允王惟后膺此多福礼以昭事乐以感灵八簋陈室六舞充庭观徳在庙象徳是形四海来祭万国咸寜
　　齐白纻辞
　　阳春白日风花香趋步明月舞瑶裳情发金石媚笙簧罗袿徐转红袖扬清歌流响绕鳯梁如惊若思凝且翔转盼流精艳辉光将流将引鴈双行欢来何晚意何长明君驭世永歌昌

　　汉魏六朝百三家集巻七十五
　　钦定四库全书
　　汉魏六朝百三家集巻七十六
　　齐王融集题词
　　齐世祖禊宴芳林使王元长为曲水诗序有名当世北使钦瞩拟于相如封禅梁昭明登之文选黄金石斐然盈篇即词涉比偶而壮气不没焜燿一时亦有繇也竟陵王宗子长贤元长投许情分法门賛颂如埙如篪彼此之交谓以净照相得而伧楚入幕戎服灾身兰室栴崖岂宜若是夫南齐王业太孙坏之孝武多男西昌贼之设元长志遂竟陵当阳萧氏福祚可世世也谋败狱死天即恶捶车之躁其不祐齐则乆矣人但见王郎年未三十心热公辅并笑其断仗一举偾取瓦裂犹然成败之见乎元长狱中据答自云上甘露颂银瓮启及三日诗序接虏使语辞竭思称扬得非诽谤夫穰侯相印不可遽得终子云贾长沙才则我自有也又曷不少从容引分资成不朽哉
　　目录
　　赋
　　风赋
　　桐树赋应竟陵王教
　　疏
　　上北伐圗疏
　　议给虏书疏
　　请习校部曲疏
　　表
　　拜秘书丞谢表
　　为王俭让国子祭酒表
　　又
　　狱中据答表
　　策问
　　永明九年策秀才文五首
　　永明十一年策秀才文五首
　　启
　　求自试启
　　法门颂启
　　谢勑赐御裘等启
　　谢勑赐米启
　　谢竟陵王示法制启
　　谢竟陵王示扇启
　　谢竟陵王赐纳裘启
　　谢司徒赐紫鲊启
　　谢武陵王赐弓启
　　谢安陆王赐银鉢启
　　书
　　为竟陵王与隠士刘虬书
　　序
　　三月三日曲水诗序
　　颂
　　净行颂三十一首
　　皇觉辩德篇颂
　　开物归信篇颂
　　涤除三业篇颂
　　修理六根篇颂
　　生老病死篇颂
　　尅责身心篇颂
　　检覆三业篇颂
　　诃诘四大篇颂
　　出家顺善篇颂
　　在家从恶篇颂
　　沈冥地狱篇颂
　　出家懐道篇颂
　　在家懐善篇颂
　　三界内苦篇颂
　　出三界外乐篇颂
　　断絶疑惑篇颂
　　十种惭愧篇颂
　　极大惭愧篇颂
　　善友奬劝篇颂
　　戒法摄心篇颂
　　自庆毕故止新篇颂
　　大忍恶对篇颂
　　縁境无碍篇颂
　　一志努力篇颂
　　礼舎利寳塔篇颂
　　敬重正法篇颂
　　奉养僧田篇颂
　　劝请増进篇颂
　　随喜万善篇颂
　　回向佛道篇颂
　　发愿庄严篇颂
　　哀策文
　　皇太子哀策文
　　墓铭
　　豫章王墓铭
　　永嘉长公主墓铭
　　乐府
　　齐明王歌辞七首
　　明王曲
　　圣君曲
　　渌水曲
　　采菱曲
　　清楚引
　　长歌引
　　散曲
　　三妇艳诗
　　青青河畔草
　　同沈右率诸公赋鼓吹曲二首
　　巫山髙
　　芳树
　　临髙台
　　望城行
　　法乐辞十二首
　　本起
　　灵瑞
　　下生
　　在宫
　　四游
　　出国
　　得道
　　双树
　　贤众
　　学徒
　　供具
　　福应
　　少年子
　　江臯曲
　　思公子
　　王孙逰
　　阳翟新声
　　永明乐十首
　　奉和秋夜长
　　代五杂组
　　奉和两头纎纎曲
　　诗
　　赠族叔卫军
　　从武帝琅琊城讲武应诏
　　栖寺聴讲毕游邸园七韵应司徒教
　　杂体报范通直
　　别萧谘议
　　寒晩敬和何徴君防
　　和王友德元古意二首
　　奉和竟陵王郡县名
　　逰仙诗五首
　　春逰回文诗
　　侍逰方山应诏
　　奉辞镇西应教
　　饯谢文学离夜
　　和南海王殿下咏秋胡妻七首
　　琵琶
　　咏幔
　　药名
　　星名
　　奉和月下
　　咏池上棃花
　　咏梧桐
　　咏女萝
　　移席琴室应司徒教
　　抄众书应司徒教
　　自君之出矣
　　拟古二首
　　四色咏
　　离合赋物为咏
　　双声诗
　　聨句
　　阻雪连句遥赠和

　　汉魏六朝百三家集巻七十六目録
　　钦定四库全书
　　汉魏六朝百三家集巻七十六
　　明　张溥　辑
　　齐王融集
　　赋
　　风赋
　　奄兮日采之既移忽兮羣景之将驰靡轻筠之碧叶泛层松之翠枝总髙羽而萧瑟韵珠露之参差此烈士之英风长寥亮其如斯
　　桐树赋应竟陵王教
　　梧桐生矣于邸岫之层隈仪龙门而挿干伫鳯羽以抽枝从楚宫而留称借溜馆以翻声直不绳而特秀圎匪规而天成同嵗草以萎暮共辰物而滋荣岂逺心以自外宁有志于孤贞
　　疏
　　上北伐圗疏
　　臣闻情慉自中事符则感象构于始机动斯彰庄敬之道可宗防揖让其弥肃勇烈之士足贵应鼙铎以増思肇植生民厥详既缅降及兴运维道有征莫不有所因循而升皇业者也若夫膏腴既称天乙知五方之富皮币巳列帝刘测四海之尊异封禅之文则升中之典攸鬯叹舆地之圗乃席卷之庸是立伏惟陛下穷神尽圣总极居中偶化两仪均明二曜拯纲于颓絶反至道于清淳可谓区宇仪刑齐民先觉者也臣亦遭逢生此嘉运凿饮畊食自幸唐年而识用昏霾经术疎浅将薖且轴岂蕨与薇皇鉴烛幽天髙聴下赏片言之或善矜一物之失时湔拂尘防霑饰光价拔足草庐厠身朝序复得拜贺嵗时瞻望日月于臣心愿防巳毕矣但千祀一逢休明难再思策铅驽乐陈涓窃习战陈攻守之术农桑牧艺之书申商韩墨之权伊周孔孟之道常愿待诏朱阙俯对青蒲请闲宴之私谈当世之务位贱人微徒深倾欵方今九服清怡三灵和晏木有附枝轮无异辙东鞮献舞南辫传歌羗僰逾山秦屠越海舌象翫委体之勤輶译厌瞻巡之数固将开桂林于鳯山创金城于西守而蠢尔獯狄敢雠大邦假息关河窃命函谷沦故京之爽垲变旧邑而荒凉息反坫之儒衣乆伊川之被髪北地残民东都遗老莫不茹泣吞悲倾耳戴目翘心仁政延首王风若试驰咫尺之书具甄戎旅之卒徇其坠城纳其降虏可弗劳镞无待干戈真皇王之兵征而不战者也臣乞以执殳先迈式道中原澄瀚渚之恒流扫狼山之积雾系单于之颈屈左贤之膝习呼韩之旧仪拜銮舆之巡幸然后天移云动勒封岱宗咸五登三追踪七十百神肃警万国具僚璯弁星离玉帛云聚集三烛于兰席聆万嵗之祯声岂不盛哉岂不韪哉昔桓公志在伐莒郭牙审其幽趣魏后心存去汉德祖究其深言臣愚昩忖诚不足以知微然伏揆圣心规模宏逺既圗载其事必克就其功臣不胜欢喜
　　议给虏书疏
　　【虏使遣求书朝议欲不许融上疏请许之】
　　臣侧闻佥议疑给虏书如臣愚情窃有未喻夫虏人靣兽心狼猛蜂毒暴悖天经亏违地义逋窜烛幽去来豳朔绵周汉而不悛厯晋宋其逾梗岂有爱敬仁智恭让廉修慙犬马之驯心同鹰虎之反目设稾秣有储筋竿足用必以草窃关燧冦扰边疆宁容欵塞卑辞承衣请朔陛下务存遵养不时侮亡许其膜拜之诚纳裘之賮况复愿同文轨傥见欵遣思奉声教方致猜拒将使旧邑遗逸未知所寘衰胡余噍或能自推一令蔓草难鉏涓流泛酌岂直疥痒轻疴容为心腹重患抑孙武之言也困则数罚窘则多赏先暴而后畏其众者虏之谓乎前中原士庶虽沦慑殊俗至于婚葬之晨犹巾褠为礼而禁令苛刻动加诛轘于时獯粥初迁犬羊尚结即心徒怨困惧成逃自其将卒奔离资峙销阙北畏勍蠕西逼南胡民背如崩势絶防断于是曲从物情伪窃章服厯年将絶隠蔽无闻既南向而泣者日夜以觊北顾而辞者江淮相属凶谋嵗窘浅虑无方于是稽颡郊门问礼求乐若来之以文德赐之以副书汉家轨仪重临畿辅司传节复入关河无待八百之师不期十万之众固且提浆伫俟挥戈愿倒三秦大同六漠一统又虏前后奉使不专汉人必介以匈奴备诸觇获且设官分职弥见其情抑退旧苗扶任种戚师保则后族冯晋国总录则邽姓直勒渴侯台鼎则丘頽茍仁端执政则目凌钳耳至于东都羽仪西京簮带崔孝伯程虞蚪乆在著作李元和郭季祐上于中书李思冲饰虏清官防明根泛居显职今经典逺被诗史北流冯李之徒必欲遵尚直勒等类居致乖阻何则匈奴以毡骑为帷床驰射为糇粮冠方防则犯沙陵雪服左袵则风骧鸟逝若衣以朱裳戴以冕节其揖让教以翔趋必同艰桎梏等惧冰渊婆娑躃困而不能前巳及夫春草水生阻散马之适秋风木落絶驱禽之欢息沸唇于桑墟别醍乳于冀俗聴韶雅如防瞆临方丈若爰居冯李之徒固得志矣虏之匈族其如病何于是风土之思深愎戾之情动拂衣者连裾抽锋者比镞部落争于下酋渠危于上我一举而兼吞卞庄之势必也且棘寳荐虞晋疆弥盛大钟出智宿氏以亡帝略逺孚无思不服銮光幸岱匪暮斯朝臣请収籍伊瀍兹书复掌犹取之内府藏之外籝于理有惬即事何损若狂言足采请决敕施行
　　请习校部曲疏
　　臣每览史传见忧国防家捐生报德者未尝不抚巻叹息以为今古共情也然或以片言微感一飡小惠参国士之眄同布素之逰耳岂有如臣独拔无闻之伍过超非分之位名噐双假荣禄两升而宴安昃罢之晨优防旰食之日所以敢布丹愚仰闻宸聴今议者或以西夏为念臣窃谓之不尔其故何哉陛下圣明羣臣悉力顺以制逆上而御下指开赏黜之言微示生死之路方域之人皆相为敌既兵威逺临人不自保虽穷鸟必咏固等命于梁鹑困兽斯惊终并悬于厨鹿凯师劳饮固不待晨臣之寸心独有微愿自猃狁荐食荒侮伊瀍天道祸滛危亡日至母后内难兵力外虚谣言物情属当今防若借巫汉之归师骋士卒之余愤取函谷如反掌陵关塞若摧枯但士非素蓄无以即用不教民战是实弃之特希私集部曲豫加习校若防垂许乞监省拘食人身权备石头防卫之数臣少重名节早习军旅若试而无绩伏受面欺之诛用且有功仰詶知人之哲
　　表
　　拜秘书丞谢表
　　臣闻升离戒晨隂墙不照其景肤云停夕幽草或漏其津至如明兼就日泽深行雨不有圣德谁或其然所以钦至道而出青臯拾布衣而望朱阙懐禄仕在代耕期荣不谋入用岂悟特擢之例事均延祖置左之恩任光元干逾溢情涯普烛身表畏翘车而必让诫濡翼之愿辞既圣主谓其可施故愚臣黙思自勉
　　为王俭让国子祭酒表
