<!-- { "loadSidebar": true } -->
　　夫鉴之积也无厚而纳穷神之照心之径也有域而怀重渊之深余少而薄游身【缺】防方思俄然万里晩而自省谅非一涂
　　余菲薄以固陋受灵恩而不訾拖银黄之沃若剖金符之陆离舟未济而河广途方遥而马疲忽中寝而念厉魂申旦而九移昔受敎于君子逢知已之隆盻被名立之羽仪沾宦成之藻绚羌服义而不怠岂临岐而喻变势方迅于转圆理好旋于奔电援弱葛而能升践重冈而不信褆福之非已宁悔祸其如见大明廓以高临吹万忻而同悦跨神臯之沃衍奉英藩之睿哲承比屋之隆化踵芳尘之余烈怀龌龊之褊心无夸毗之诞节竟伊郁而不怡赖遐讨于先哲纷吾生之游荡弥一纪而厯兹自下车于江海渉靑春于是时睠崇冈而引领望大厦而长思虽曲街之委陋犹寤寐而见之况神交而通梦眇河汉于佳期尔乃眷言薄暮南眺悠然方整归辔愿受一防考华城之直陌相洛浦之廻阡连飞甍于故友接闲舘以怀仙临南塲以蓺藿寄北地而采莲睇微英之靃靃望水叶之田田乃翦山木不日为功非轮非奂去斵去砻夜索绹而绕绕旦乗屋而芃芃竹櫺﨑岖而经北绳闬窈窕以临东布菌萧于踈橑织菼乱于廻栊于是篱挿芳槿门拂长杨园桃春发窗竹夏凉晨露晞而草馥微风起而树香无芳菲以袭予空旖旎于都房恒离居以歳月庸销落而徒伤我闻时命有殖无迁徴事或在求理未甄譬丰草之区别随霜露而夭延背萱鲜于堂北尚幽幽而未捐苟外物以能感亦在应而无骞况朝霞之采可咽琼扉之餙方宣飬以虚白之气悟以无生之篇岂加璧之赠可动执珪之位能纒归来薄暮聊以永年
　　游后园赋
　　积芳兮选木幽兰兮翠竹上芜芜兮荫景下田田兮被谷左蕙畹兮弥望右芝原兮写目山霞起而削成水积明以经复于是敞风闺之蔼蔼耸云舘之迢迢周步檐以升降对玉堂之泬寥追夏德之方暮望秋清之始飚借宴私而游衍时寤语而逍遥尔乃日栖榆柳霞照夕阳孤蝉巳散去鸟成行惠气湛兮帷殿肃清阴起兮池舘凉陈象设兮以玉瑱纷兰籍兮咀桂浆仰微尘兮美无度奉英轨兮式如璋借高文兮清谈预含毫兮握芳则观海兮为富乃游圣兮知方
　　临楚江赋
　　爰自山南薄暮江潭滔滔积水褭褭霜岚忧与忧兮竟无际客之行兮歳已严尔乃云沈山岫风动中川驰波郁素骇浪浮天明沙宿莾石路相悬于是雾隠行鴈霜虚林迢迢落景万里生阴冽攅笳兮极浦弭兰鹢兮江浔奉玉鐏之未暮飡胜赏之芳音愿希光兮秋月庻永照于遗簪
　　七夕赋【奉防军命作】
　　金袛司矩火曜方流素钟登御夷律鸣秋朱光既夕凉云始浮盈多露之蔼蔼升明月之悠悠歩广阶而延睐属天媛之淹留嗟斯灵之淑景招好仇于服箱迈姮娥而擢质凌瑶华而擅芳厌白玉以为饰霏丹霞而为裳廻龙驾之容裔乱凤筦之凄锵腾烛光于西极命二妃于潇湘轼帝车而捐玦凌天津而上翔怅汉渚之夕涨忻河广之既梁临瑶席而宴语绵含睇而蛾扬嗟兰夜之难永泣防促而怨长忌纎阿之方驾吝长庚之末光抚鸣琴而修怳浩安歌而自伤歌曰清怆兮桂觞酬云幄静兮香风浮龙镳蹀兮玉銮整睠星河兮不可留分双袂之一断何四气之可周斯乃向像恍惚彷佛幽暧耳之无闻目之无缋故钟鼓闻而延予隠白日沈而季后对岂形气之所求亦理将其如昧君王壮思风飞冲情云上顾楚诗而纵辔瞻兰书而竞爽实研精之多暇聊余日之骀荡赋幽灵以去惑排视听而往哂阳云于荆梦赋洛篇于陈想乃澄心而闲邪庻绸缪于兹赏
　　拟风赋【奉司徒教作】
　　起日域而揺落集桂宫而送清开翠帐之影蔼响行佩之轻鸣扬淮南之妙舞发齐后之妍声下鸿池而莲散上雀台而云生至于新虹明歳高月照秋晬仪乃豫冲想云浮邹马之宾咸至申穆之醴巳酬朝役登楼之咏夕引小山之讴厌朱邸之沈邃思轻举而逺游骕骦之马鱼跃飘鉴车而水流此乃大王之盛风也若夫子云寂寞叔夜高张烟霞润色荃荑结芳出磵幽而泉冽入山户而松凉神玉于丘壑独起逺于孤觞斯则幽人之风也
　　高松赋【奉竟陵王敎作】
　　阅品物于幽记访丛育于秘经廵泛林之弥望识斯松之最灵提于岩以羣茂临于水而宗生岂榆柳之比性指防椿而等龄若夫修榦垂荫乔柯飞頴望肃肃而既闲即微微而方静懐风阴而送声当月露而留影既芊眠于广隰亦迢递于孤岭集九仙之羽仪栖五凤之光景固总木之为选贯山川而自永尔乃靑春受谢云物含明江臯绿草暧然巳平纷弱叶而凝照竞新藻而抽英陵翠山其如翦施悬萝而共轻至于星廻穷纪沙鴈相飞同云泱其无色阳光沈而减晖巻风飚之歘吸积霰雪之严霏岂雕贞于歳暮不受令于霜威若乃体同器制质兼上才夏书称其岱畎周篇咏其徂徕乃屈已以用构大壮于云台幸为玩于君子留神心而顾懐君王乃徙防兰室解佩明椒搴幽兰于夕阴咏耸榦于琴朝陵高丘以致思御风景而逍遥夷黻冕之隆贵懐汾阳之寂寥邈道胜于千禩蕴神理而自超夫江海之为大实涓浍之所归瞻衡恒之峻极不让壤于尘微嗟孤陋之无取幸闻道于清徽理弱羽于九万愧不能兮奋飞
　　杜若赋【奉隋王教于坐献】
　　冯瑶圃而宣游临水木而延伫柳含色于逺防泉镜流于枉渚荫绿竹以淹留借幽兰而容与览兹荣之悦茂蒶为芳于清籞观夫结根擢色发曜垂英缘春峦以纎布荫凉潭而影清景奕奕以四照枝靡靡而叶倾冒霜蹊以独蒨当春郊而迳平搴汀洲以企予懐石泉于幽情嗟中岩之纎草厠金芝于芳丛夕舒荣于溽露旦发彩于春风承羲阳之光景庻无悲于转蓬
　　野鹜赋【冇序】
　　有门人毙一野鹜因以为献予时命以登爼用待宾客客有爱其羽毛请予为赋其词曰
　　夫何罗人之伎巧荐江海之逸禽落摩天之迅羽絶归飞之好音碎文锦之丹臆裂雕绮之翠襟孤雏惊以靡翼饥雌叫而莫寻越沧流以逺致乃交留以兼金因阍寺以传请排邃户以重深贵敷袵以取爱愿登爼以甘心
　　表
　　为百官劝进齐明帝表
　　臣闻时乗在御必待先天之业神化为皇乃叶应期之运况复汤孙有绪纂尧惟德旧邦伫新复禹归祉大齐之权舆宝厯孕育前古昭假四海克酬三灵而嗣命疾威蕃鄙叛涣委裘御防彛鼎如忽陛下文思体道徇齐作圣翦应龙于冀州戮长蛇于沮水荣光之瑞昭回延喜之宝润色天睠爰发人谋咸赞伏愿陛下仰答灵祗宣景命诞受多方奄宅万国
　　为明帝让封宣城公表
　　如其悬旌灞浐刷马伊谷洒酒望属车之尘整笏侍升平之礼陛下訏谟览钦若宏图鉴臣匪躬共申彛训虽量能之请近遂微躬则长之风足轨来世
　　为明帝拜录尚书表
　　升降王阶拜扬休命六辔在手千里何偕司防天官之统尚书百僚之本之则庻绩惟凝替之则彛伦斯斁修身践言本慙五美果行育德未阶六正妄属负图之寄多谢五仁之绩操桧檝于龙津荷梓梁于云构无以辅位明堂遗像麟阁
　　章
　　为宣城公拜章
　　惟天为大日星度其象谓地益厚河岳宣其气斯冕旒所以贞观衮职所以代终慙下穆而上尊岂南征而北怨何以克咏九歌载宣七德铭彼旂常勒斯钟鼎
　　牋
　　辞隋王子隆牋
　　故吏文学谢朓死罪死罪即日被尚书召以朓补中军新安王记室叅军朓闻潢污之水愿朝宗而每竭驽蹇之乗希沃若而中疲何则臯壤揺落对之惆怅岐路东西或以呜唈况乃服义徒拥归志莫从邈若坠雨翩似秋蔕朓实庸流行能无属天地休明山川受纳褎采一介捜扬小善故得舍耒场圃奉笔兎园东乱三江西浮七泽契濶戎旃从容防语长裾日曵后乗载脂荣立府庭恩加顔色沐髪晞阳未测涯涘抚臆论报早誓肌骨不悟沧溟未运波臣自荡渤澥方春旅翮先谢清切藩房寂寥旧荜轻丹反溯吊影独留白云在天龙门不见去德滋永思德滋深惟待青江可望候归艎于春渚朱邸方开效蓬心于秋实如其簪履或存衽席无改虽复身填沟壑犹望妻子知归揽涕告辞悲来横集不任犬马之诚
　　启
　　为王敬则谢防稽太守启
　　臣本布衣不谋逺大折冲之勤不举燮理之义何阶常恐覆餗是贻咎征斯应陛下继厯圣统日月重光得以桓珪衮服拜奉歳时视濯献牲鞠躬郊庙而鸿恩妄假覆授龟符玉节迈于双璜表东侔于四履临边三事既谢张温颍川再抚亦慙黄霸
　　谢随王赐左传启
　　昭晰杀靑近发中汗恩劝挟防慈朂下帷朓未窥山笥早懵河籍业谢专门説非章句庻得既困而学括羽莹其防心家藏赐书籝金遗其贻厥披览神胜吟讽知厚
　　谢随王赐紫梨启
　　味出灵阙之阴防珍玉津之澨岂徒真定归美大谷慙滋将恐帝台妙棠安期灵枣不得孤擅玉盘独甘仙席虽秦君传器汉后推飡望古可俦于今何答
　　敎
　　为录公拜扬州恩敎
　　昔召南分陕流甘棠之德平阳好道深狱市之寄吾沗属负荷任总侯伯受饯元戎作牧中甸此地五都杂防四方是则而向隅之矜斯积纳隍之叹犹繁兴念下车无忘待旦有齐礼导德致之仁寿漏网之寛申在宥之泽
　　为东海饷诸葛处士敎
　　昔长孙东组降龙丘之节文举北辎髙通德之称所以激贪立懦式扬风范处士诸葛璩高风所渐结辙前修岂怀珠被褐韬玉待价将幽贞独往不事王侯者耶闻事亲有啜菽之窭就飬寡藜蒸之给岂得独享万钟而忘兹五秉可饷谷百斛
　　哀策文
　　齐敬皇后哀防文
　　惟永泰元年秋九月朔日敬皇后梓宫启自先茔将祔于兴安陵其日至尊亲奉奠明皇帝乃使兼太尉陈显逹设祖于行宫礼也翠帟舒阜堂启扉爼彻三献筵巻六衣哀子嗣皇帝怀蜃衞而延首想鹥辂而抚心痛椒涂之先廓哀长信之莫临身隔两赴时无二展旋诏左言光敷圣善其辞曰
　　帝唐逺胄御龙遥绪在秦作刘在汉开楚肇惟淑圣克柔克令清汉表灵曾沙膺庆爰定厥祥徽音允穆光华沼沚荣曜中谷敬始纮綖敎先穜稑睿问川流神襟兰郁元德韬光君道方被于佐求贤在谒无诐顾史式陈诗展义厚下曰仁藏往伊智十乱斯俟四敎防忒思媚诸姑贻我嫔则化自公宫逺被南国轩曜懐光素舒伫德闵予不祜慈训早违方年冲藐懐袖靡依家臻宝业身嗣昌晖寿宫寂逺清庙虚归呜呼哀哉帝迁明命民神胥悦干景外临阴仪内缺空悲故剑徒嗟金穴璋瓉奚献袆褕防设呜呼哀哉冯相告防宸驾长往贻厥逺图末命是奬怀丰沛之绸缪兮背神京之敞陋苍梧之不从兮遵鲋隅以同壤呜呼哀哉陈象设于园寝兮映舆于松楸望承明而不入兮度清洛而南游继池綍于通轨兮接龙帷于造舟廻塘寂其巳暮兮东川澹而不流呜呼哀哉借閟宫之逺烈兮闻纉女之遐庆始恊德于苹蘩兮终配祀而表命慕方纒于赐衣兮哀日隆于抚镜思寒泉之防极兮托彤管于遗咏呜呼哀哉
　　谥册文
　　齐明皇帝谥册文
