<!-- { "loadSidebar": true } -->
　　易体微逺实贯羣籍施孟异闻周韩殊防岂可専据小王便为该备【一作辅】依旧存郑髙同来説元凯传注超迈前儒若不列学官其可废矣贾氏注经世所罕习谷梁小书无俟两注存糜畧范率由旧式凡此诸义并同雅论疑孝经非郑所注仆以此书明百行之首实人伦所先七畧艺文并陈之六艺不与苍颉凡将之流也郑注虚实前代不嫌意谓可安仍旧立置
　　经义问答
　　曲礼问答
　　永明五年冬太子临国学亲临防试诸生于坐问少傅王俭曰曲礼云无不敬寻下之奉上可以尽礼上之接下慈而非敬今总同敬名将不为昧俭曰郑云礼主于敬便当是尊卑所同太子曰若如来通则忠恵可以一名孝慈不须别称俭曰尊卑号称不可悉同爱敬之名有时相次忠恵之异诚以圣防孝慈互举窃有微据礼云不胜丧比于不慈不孝此则其义太子曰资敬事君资爱事亲兼此二涂唯在一极今乃移敬接下岂复在三之义俭曰资敬奉君必同至极移敬逮下不慢而已太子曰敬名虽同深浅既异而文无差别弥复増疑俭曰繁文不可备设畧言深浅巳见传云不忘恭敬民之主也书云奉先思孝接下思恭此又经典明文互相起发
　　周易问答
　　太子问王俭曰周易乾卦本施天位而説卦云帝出乎震震本非天义岂相当俭曰干徤震动天以运动为徳故言帝出震太子曰天以运动为徳君自体天居位震雷为象岂体天所出俭曰主器者莫若长子故受之以震万物出乎震故亦帝所与焉
　　孝经问答
　　俭又谘太子曰孝经仲尼居曽子侍夫孝理宏深大贤方尽其致何故不授顔子而寄曽生太子曰曽生虽徳慙体二而色养尽礼去物尚近接引非隔宏宣规教义在于此俭曰接引非隔宏宣虽易去圣转逺其事弥轻既云人能宏道将恐人轻道废太子曰理既有位不容以人废言而况中贤之才宏上圣之教寜有壅塞之嫌
　　赞
　　竟陵王山居赞
　　升堂践室金晖玉朗亹亹大韶遥遥闲赏道以徳宏声由业广义重实归情深虚往濠梁在兹安事遐想
　　碑文
　　太宰文简禇彦回碑文
　　夫太上有立徳其次有立功此之谓不朽所以子产云亡宣尼泣其遗爱随武既没赵文懐其余风于文简公见之矣公讳渊字彦回河南阳翟人也微子以至仁开基宋段以功髙命氏爰逮两汉儒雅继及魏晋以降奕世重晖乃祖太傅元穆公徳合当时行比州壤深识臧否不以毁誉形言亮采王室毎怀冲虚之道可谓婉而成章志而晦者矣自兹厥后无替前规建官惟贤轩冕相袭公禀川岳之灵晖含圭璋而挺曜和顺内凝英华外发神茂初学业隆弱冠是以仁经义纬敦穆于闺庭金声玉振寥亮于区宇孝敬淳深率由斯至尽欢朝夕人无间言逍遥乎文囿之圃翺翔乎礼乐之场风仪与秋月齐明音徽与春云等润韵宇宏深喜愠莫见其际心明通亮用人必犹于巳汪汪焉洋洋焉可谓澄之不清挠之不浊袁阳源才气髙竒综覈精裁宋文帝端明临朝鉴赏无昧袁既延誉于遐迩文亦定昏于皇家选尚余姚公主拜驸马都尉汉结叔髙晋婚武子方斯蔑如也释褐著作佐郎转太子舎人濯缨登朝冠冕当世升降两宫实惟时寳具瞻之范既着台衡之望斯集出参太宰军事入为太子洗马俄迁秘书丞赞道槐庭司文天阁光昭诸侯风流借甚以父忧去职丧过乎哀防将毁灭有识留感行路伤情服阕除中书侍郎王言如丝其出如纶恪居官次智效惟穆于时新安王宠冠列蕃越敷邦教毘佐之选妙尽国华出为司徒右长史转尚书吏部郎执铨以平御烦以简裴楷清通王戎简要复存于兹太始之初入为侍中曽不移朔迁吏部尚书是时天步初夷王途尚阻元戎啓行衣寇未缉内赞谋谟外康流品制胜既逺泾渭斯明赏不失劳举无失徳绩简帝心声敷物聴事寜赠太子右卫率固让不拜寻领骁骑将军以帷幄之功膺庸只之秩封雩都县开国伯食邑五百户既秉辞梁之介又怀寝丘之志所受田邑不盈百井久之重为侍中领右卫将军尽规献替均山甫之庸缉王旅兼方叔之望丹阳京辅逺近攸则呉兴襟带实惟股肱频作二守并加蝉冕政以礼成民是以息明皇不豫储后幼冲贻厥之寄允属时望徴为吏部尚书领卫尉固让不拜改授尚书右仆射端流平衡外寛内直宏二八之髙谟宣由庚而垂咏太宗即世遗命以公为散骑常侍中书令防军将军送往事居忠贞永亮秉国之钧四方是维百官象物而动军政不戒而备公之登泰阶而尹天下君子以为美谈亦犹孟轲致欣于乐正羊职説赏于士伯者也丁所生母忧谢职毁疾之重因心则至朝议以有为为之鲁侯垂式存公忘私方进明准爰降诏书敦还摄任固请移嵗表奏相望事不我与屈巳宏化属值三季在辰戚藩内侮桂阳失图窥窬神器鼔棹则沧波振荡建旌则日月蔽亏出江派而风翔入京师而雷动鸣控于宗稷流锋镞于象魏虽英宰临戎元渠时殄而余党实繁宫庙忧逼公乃摠熊罴之士率不贰心之臣戮力尽规克寜祸乱康国祚于缀旒拯王维于巳坠诚由太祖之威风抑亦仁公之翼佐可谓徳刑详礼信义战之器也以靖难之功进爵为侯兼授尚书令中军将军给班剑二十人功成弗有固秉防挹改授侍中中书监防军如故又以居母艰去官虽事縁义感而情均天属顔丁之合礼二连之善丧亦曷以逾天厌宋徳水运告谢嗣主荒怠于天位强臣凭陵于荆楚废昏继统之功戡乱寜民之徳公实仰赞宏规参闻神筭虽无受脤出车之庸亦有甘寝秉羽之绩乃作司空山川攸序兼授卫军戎政辑睦既而齐徳龙兴顺皇髙禅深达先天之运匡赞奉时之业弼谐允正徽猷宏逺树之风声着之话言亦犹稷契之臣虞夏荀裴之奉魏晋自非坦怀至公永监崇替孰能光辅五君寅亮二代者哉大啓南康爰登中铉时膺土宇固辞邦教今之尚书令古之冢宰虽秩轻于衮司而任隆于百辟蹔遂冲防改授朝端迩无异言逺无异望帝嘉茂庸重申前册执五礼以正民简八刑而罕用故能骋绩康衢延慈哲后义在资敬情同布衣出陪銮躅入奉帷殿仰南风之髙咏餐东抒【一作野】之秘寳雅议于聴政之晨披文于宴私之夕参以酒徳间以琴心暧有余晖遥然留想君垂冬日之温臣尽秋霜之戒肃肃焉穆穆焉于是见君亲之同致知在三之如一太祖升遐绸缪遗寄以侍中司徒录尚书事禀玉几之顾奉缀衣之礼择皇齐之令典致声化于雍内平外成实昭旧职増给班剑三十人物有其容徽章斯允位尊而礼卑居髙而思降自夏徂秋以疾陈退朝廷重违谦光之防用申超世之尚改授司空领骠骑大将军侍中録尚书如故景命不永大渐弥留建元四年八月二十一日薨于私第春秋四十有八昔栁庄疾棘卫君当祭而辍礼晏婴既往齐君趋车而行哭公之云亡圣朝震悼于上羣后恇恸于下岂惟哀纒一国痛深一主而巳哉追赠太宰侍中録尚书如故给节羽葆鼓吹班剑为六十人谥曰文简礼也夫乗徳而处万物不能害其贞虚巳以游当世不能扰其度均贵贱于条风忘荣辱于彼我然后可兼善天下聊以卒嵗经始圗终式免只悔谁云克备公实有焉是以义结君子恵沾庶类言象所未形述咏所不尽故吏某甲等感逝川之无舍哀清晖之眇黙餐舆诵于丘里瞻雅咏于京国思卫鼎之垂文想晋钟之遗则方髙山而仰止刋石以表徳其辞曰辰精感运昴灵发祥元首惟明股肱惟良天鉴璿曜踵武前王钦若元辅体微知章永言必孝因心则友仁洽兼济爱深善诱观海齐量登岳均厚五臣兹六八元斯九内谟帷幄外曜台阶逺无不肃迩无不怀如风之偃如乐之谐光我帝典缉彼民黎率礼蹈谦谅实身干迹屈朱轩志隆衡馆眇眇元宗萋萋辞翰义既川流文亦雾散嵩构云頺梁隂载缺徳猷靡嗣仪形长怊怅余徽锵洋遗烈久而弥新用而不竭
　　连珠
　　畼连珠
　　盖闻王佐之才虽逺岂必见采于当时云之气徒盛无以自致于云间是故魏人指玉于外野和氏泣血于荆山
　　哀防
　　髙帝哀防文【并序】
　　降阶执礼泣血纒心感客台之罢御哀恭馆之不临仰神仪而邈絶视区物而凄隂俾兹良史敬修旧则敢图鸿规式扬至徳其辞曰
　　灵源遥裔肇惟商丘圣功寜夏贤识归周我皇踵武超冠前猷美风允迪徳音孔修月准敷仁日精表孝则地均和体天合炤外宏三至内隆七教水祀将倾干维晦象韦弁长袭鼓磬属响声化巳沦政刑遂往国圗靡缉民规载爽康世以徳拨乱资武威以雷霆润以风雨六术孔昭四义克举自东徂北遐方即叙功被河济化隆江汉帝谟仰式王维伫干改步藩屏来登翼赞绸缪总章因循阳馆昔在保衡君违斯政爰兹博陆亦鉴灵命效昏以忠登明资敬义焕金石功昭舞咏蠢尔荆汉悖乱人经谋连枢禁兵接神埛御奸以悳御宄以刑献捷宗寝饮至王庭政教云行徽猷天造山鉴紫璇苑茂朱草玉检腾晖金绳荐寳天镜既穆地维既肃遐迩一体表里禔福乃眷斯民昩旦抒轴兴文偃武纉禹旧服所向惟简所保惟贤居尊弥约无善不延胶章载缉风轨克宣上动清仪下达泉聴览闲日应物余景怡虑以文栖心以静鸿章晨映徽言夕永迹庇区服情深箕颍万防飧和百神受职梁甫欣仪云亭望式辅徳伊何奄捐民极嵩岳长倾宸晖斯昃机炤惟寂达鉴靡伤慎终敬始知微知章立言垂范玉润金相瞻仰遗式哀结流霜旋玉之皦镜动云旗之逶迤振哀笳于八极响清跸于咸池顾应夜而稍逺视机衡而长离风迟迟而怀暮日憯憯其若垂感衣冠于乔岳追弓剑之在斯悼丁年之薄祐诉穷心于两仪
　　皇太子妃哀防文
　　肇惟初职芳猷夙就翩翻礼园徘徊乐囿视秋齐明方春等茂伊宋之季天衢荐阻咨我储贰缔縃江浒卫女事齐樊姬赞楚美着嫔嗣徽音踵武数盈则反否极斯昌肃膺灵命经纬三光往仪衡馆来式椒堂训组咸事象服有章八演仰则六幽望景悠悠草昧如何不永方方委曜先秋落頴世有遗尘庭无余影呜乎哀哉遵三兆之嘉日迨九筮之灵期澄金波而映銮斾命飞亷而拂琼辎扬清笳于汉表动嘶挽于云基
　　诗
　　侍皇太子释奠宴
　　礼惟国干义实民端身由业澡世以教安金镕乃器水术伊澜渐芳则馥履冰固寒瞽宗务时頖宫善诱咨此含生跻彼仁寿淳移雅阙防兹永久逰艺莫师独学谁友三兆戒晨八鸾警旦风动嵩宫云栖参馆礼迈仁周乐超英汉神保爰格祝史斯赞郁鬯既终徳馨是与降冕上庠升宴东序槐宰金贞藩维玉誉时彦莘莘国胄楚楚
　　侍太子九日宴圃诗
　　明明储后冲黙其量徘徊礼乐优防风尚微言外融防神内王就日齐晖仪云等望本茂条荣源澄流洁汉称间平周云鲁卫咨我藩华方轶前轨秋日在房鸿鴈来翔寥寥清景霭霭微霜草木揺落幽兰独芳眷言淄苑尚想濠梁既畅防酒亦饱徽猷有来斯悦无逺不柔
　　赠徐孝嗣
　　婉婉游龙载游载东靡靡行云并跃齐踪无类不感有来斯雍之子云迈嗟我莫従嵗云暮止述职戒行崇兰罢秀孤松独贞悲风宵逺乗鴈晨征抚初遐想念别书情
　　春日家园
　　徙倚未云暮阳光忽巳收羲和无停晷壮士岂淹留冉冉【一作荏苒】老将至功名竟不修稷契匡虞夏伊吕翼啇周抚躬谢先哲解绂归山丘
　　春诗二首
　　兰生巳匝苑萍开欲半池轻风摇杂蘤细雨乱丛枝
　　其二
　　风光承露照雾色防兰晖青荑结翠藻黄鸟弄春飞
　　春夕
　　露华方照嵗云彩复经春虚闺稍叠草幽帐日凝尘
　　后园饯从兄豫章
　　兹夕竟何夕念别开曽轩光风转兰蕙流月泛虚园
　　失题
