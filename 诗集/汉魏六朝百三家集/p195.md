<!-- { "loadSidebar": true } -->
　　伊我世族太极降精昔在上代轩虞笃生厥生伊何流祚万龄南岳有神乃降厥灵诞钟祖考彻兹神明运步玉衡仰和太清賔御四门旁穆紫庭紫庭既穆威声爰振厥振伊何播化殊邻清风攸被率土归仁彤弧所弯万里无尘功昭王府帝庸厥勲黄钺授征锡命频繁阚如虓虎肃兹三军光若辰峙亮彼公门仍世上司芳流庆纯云和所产爰育二昆诞丰岐嶷夙迈令闻令闻伊何休音允臧先公克构乃崇斯堂耀頴上京发迹扶桑戎车山征时惟鹰扬鹰扬既昭勲庸克迈天子命我镇弼于外在作扞城以表南裔降灾匪蠲景命颠沛惟我贤昆天姿秀生含竒播殊明徳惟馨太阳散气乃禀厥和山川垂度爰则厥遐厥遐伊何惟光惟大惟大伊何如岱如渭恢此广渊廓彼懿洪道惇徳渊哉为器统我先基弱冠慷慨将祖业实崇奕世咨予顽防蕞尔弱才沈耀渚挹庇云淇陶化靡移固陋于兹瞻仰洪范实忝先基巍巍先基重规累构赫赫重光遐风激鹫昔我先公爰造斯猷今我六蔽匪崇克扶悠悠大道载邈载遐洋洋渊源如海如河昔我先公斯纲斯纪今我末嗣乃倾乃圯世业之頽自予小子仰愧灵丘衔忧没齿忧懐惟何顾景惟尘峩峩髙踪眇眇贞辰明徳继体莫非哲人今我顽鄙规范靡遵仍世载徳荒之予身莫峻匪岳有峻斯登莫髙匪云有髙斯淩矧我成基匪克阶升黄长坂载寐载兴岂敢惮行哀此负乘芒芒髙山自予頽之济济徳义匪予懐之终衔永负予其媿而昔予言旷汜舟东川衔忧告辞挥泪海濵羲阳趣驾炎华电征自我不见邈哉八龄悠思迥望寤言通灵昔我徃矣辰在东嵎今我于兹日薄桑榆衔艰遘愍困瘁殷忧哀矣我世匪防灵休开元迄兹震兴迭微弱风隠骇海水羣飞王旅南征阐耀灵威予昆乃播爰集朔土载离永久其毒太苦上帝休命驾言其归多我遘愍振荡朔垂羁繋殊俗初愿用违严驾东征肃迈林野夕秣乗马朝整仆旅矫矫乗马载驱载驰漫漫长路或降或阶晨风夙零朝不遑饥倾景儵坠夕不存罢虽有丰草匪释奔驷虽有重隂匪遑假寐防防仆夫悠悠遄征经彼乔木有鸟嘤鸣徴物识侪矧伊有情乐兹棠棣实欢友生既至既觐滞思旷年旷年殊域觐未浃辰恨其永懐忧心孔艰天地永久命也难长生民忽霍曷云其常我之既存靡绩靡纪乾坤难并寂焉其巳生若电激没若川征存愧松柏逝惭生灵匪吝性命实悼徒生茍克析薪岂惮冥冥瞻企皇极徼福上天冀我友生要期永年昔我先公邦国攸兴今我家道绵绵莫承昔我昆弟如鸾如龙今我友生凋俊坠雄家哲永徂世业长终华堂倾构广宅頽墉髙门降衡脩庭树蓬感物悲懐怆矣其伤惇仁汜爱锡予好音睎光懐寳焕若南金披华玩藻晔若翰林咏彼清声被之瑟琴味此殊响慰之予心懿忘鄙命之反覆敢投桃李以报珠玉冀凭光盖编诸末录
　　赠郑曼季四首
　　谷风【五章有序】
　　谷风懐思也君子在野爱而不见故作是诗言其懐思之也
　　习习谷风扇此暮春泽坠润灵爽烟煴髙山炽景乔木繁兴兰波清踊芳浒凉増感物兴想念我懐人习习谷风载穆其音流莹鼓物清尘拂林霖雨嘉播有渰凄隂归鸿逝矣鸟来吟嗟我懐人其居乐潜明发有想如结予心
　　习习谷风以温以凉黄交泰品物含章潜介渊跃候鸟云翔嗟我懐人在津之梁明发有思淩波褰裳习习谷风其集惟髙嗟我懐人于焉逍遥鸾栖髙冈耳想云韶拊翼坠夕和鸣兴朝我之思之言懐其休习习谷风其音孔嘉所谓伊人在谷之阿虎质山啸龙辉渊蟠维南有箕匪休其和有捄斯毕俾尔滂沱懿厥河汉惟彼太华明发有懐我劳如何
　　鸣鹤【四章有序】
　　鸣鹤美君子也太平之世君子犹有退而穷居者乐天知命无忧无欲懐硕人之考槃伤有徳之遗世故作是诗也
　　鸣鹤在隂戢其左翼肃雍和鸣在川之侧假乐君子祚尔明徳思乐唐虞归于其极嗟我懐人惟馨黍稷鸣鹤在隂其鸣喈喈垂翼兰沼濯清芳池假乐君子其茂猗猗国之玮寳有餐琼瓌乃振褧裳袭尔好衣嗟我懐人啓襟以希
　　鸣鹤在隂其仪蔼蔼谓天盖髙和音于迈假乐君子笃膺俊乂穆风潜烈兴云戢荟徳茂当年时衍嘉防安得鞶藻改尔缟带嗟我懐人心焉忼忾
　　鸣鹤在隂载好其声渐陆仪羽遵渚回泾假乐君子祚之笃生徳耀有穆如瑶如琼安得风帆深濯尔缨景遗云雨尔在北溟嗟我懐人惟用伤情
　　南衡【五章有序】
　　南衡美君子也言君子遯世不闷以徳存身作者思其以徳来仕又愿言就之宿感白驹之义而作是诗焉
　　南衡惟岳峻极昊苍瞻彼江湘惟水泱泱清和有合俊又以藏天保定尔茂以琼光景秀蒙汜頴逸扶桑我之懐矣休音峻扬
　　穆穆休音有来尔雍沈波涌奥渊芳馥风傃虚养恬照日遗踪考槃遵渚思乐潜龙我之懐矣寘尔华宫和璧在山荆林玉润之子于潜清辉逺振克称輶徳作寳有晋和声在林羽仪未变我之懐矣有客来信风云有作应通山渊清琴啓弹宫商乗类族知感有命自天夷叔希世犹谓比肩矧我与子姤防斯年我之懐矣在彼北林北林何有于焕斯文琼瑰非寳尺牍成珍丰华非妙得意惟神河鲂登俎遗答清川
　　髙冈【四章】
　　瞻彼髙冈有猗其桐允也君子实寳南江员规啓俗沈矩履方泳此明流清澜川通陟彼衡林味其回芳馥馥回芳绸缪中原祁祁庶类薄采其芬栖迟泌丘容与衡门声播东汜响溢南云
　　穆穆阊阖南端啓籥庶明以庸帝听式阙有凤于潜在林栖翮非予之作孰与好爵
　　幽居玩物顾景自頥发愤潜帷防佛有思予美忘此终然胥来企予与言惟用作诗
　　答孙显世【十章】
　　邈矣上祖垂休万叶广问被崇轨峻蹑髙山克荒大川利涉繁蔼惟祜风连云接
　　大人有作二后利见九功敷奏七徳殷荐鼎实重芳劳烈再扇奕世道天禄来宴
　　道振古祚未替今如彼在川亦有浮沈大韶既素响非我音岂曰荒止涂弗克寻
　　昌风改物丰水易澜百川总纪四海合源在彼焉取聿来莫观曽是褊心敢忘丘园
　　员晖偏照泽谬盈发彼乗华顿此増城絶景灵云倦游紫庭匪曰能知实忝长缨
　　焕矣金虎袭我皇猷孰云匪吝仰媿苍流徃蹇来反弭迹一丘变彼东朝言即尔谋
　　振振孙子洪族之纪志拟龙潜徳配麟趾引服朗节克明峻轨遵彼中臯于穆不已
　　于穆不已大都是阶之子于命民应如隤厚徳时迈协风允谐惠此海湄俾也可懐
　　乃眷丘林乐哉何曲解绂被褐投印懐玉遗情春台托防寒木言念伊人温其在谷
　　道俟人行辞以义辑和容过表余未云执惠音播清风骏集懐徳形怃临篇景立
　　失题【八章】
　　悠悠县象昭回太素清浊迭兴升降啓度遗和既爽季春告暮朱明来思青阳受煦
　　日征月盈天道变通太初陶物造化为功四月惟夏南征观方凯风有集飘飖南思乐万物观异知同有渰萋萋甘雨未播黍稷方华中田多稼庭槐振藻园桃阿那薄言观物在堂知化
　　蓬户惟清玩物一室明发有懐念昔先哲通梦幽人彷佛遗烈清晖在天孰与永日
　　乃啓遗籍恣予大观幽居傲物顾景怡顔况惟解舞衡门重闗思媚古人有懐良盘沈曦含辉芳烈如兰厥初生民有物有类自古有称大寳以位烝徒式好骏奔攸遂啓予有闻诲尔达贵
　　达贵伊何天爵无荣浑沦大昧混其浊清毁方遯象遗顽履贞道实蔵器景以昭形
　　芒芒陋世奚竞奚错収彼纷华委之冲漠标志垂天矫心冯阁通好庄聃仪刑有作安得达人顾予命薄
　　失题【六章】
　　思乐芳林言采其菊蘅薄遵涂中原有菽登彼脩峦在林寤宿彷佛佳人清顔如玉
　　予美亡此谁为适道容与俟之发方皓踯躅山阿玩此芳草愿飡其颖庶以遗老
　　亹亹嘉时飘忽弃予有瞻逝深永叹潜浒登愿扶桑仰结飞晷伊人匪存遗芳孰与
　　精气为物或降或升徂落攸徃神竒有登死生为徒存亡曷胜谓予不信遗籍有徴
　　闲居外物静言乐幽绳枢増结瓮牖绸缪和神当春清节为秋天地则迩户庭已悠
　　嗟彼懐人悠悠其潜念昔先烈有懐所钦骇情玩俗宝允南金琼辉邈矣谁适为心明发兴言忼慨芳林
　　失题
　　美哉良友禀徳坤灵明照逺鉴幽微研精超迹皇英质如瑶琼赠我翰林示我丹诚道同契合体异心并自顷西徂合于五楼迟想欢怃观我良畴亦既至止愿言莫由室迩人隔中情则忧抱恨来游神徃形留何以含忍寄之此诗何以写思记之斯辞我心爱矣歌以赠之无秘尔音不我是贻
　　失题
　　有美一人芳问芬葩嗟我钦羡梦想光华亦既至止上下欣嘉徳馥秋兰容茂春萝淑似令娣惟予陋何虽有良友朽木难加爱乐朋规赠以斯歌皆能载之其美孔多嗟痛薄祜并罹哀苦堂构既崩过庭莫覩我悴西邻子沈东土契濶艰辛谁与晤语身滞情徃神游景处发梦宵寐以慰延伫
　　答兄平原【五言】
　　悠悠涂可极别促怨防长衔思【善作恩】恋行迈兴言在临觞南津有絶济北渚无河梁神徃同逝感形留悲参商衡轨若殊迹牵牛非服箱
　　答张士然
　　行迈越长川飘飖冒风尘通波激枉渚悲风薄丘榛脩路无穷迹井邑自相循百城各异俗千室非良邻欢旧难假合风土岂虚亲感念桑梓域髣髴眼中人靡靡日夜逺眷眷懐苦辛
　　为顾彦先赠妇四首
　　我在三川阳子居五湖隂山海一何旷譬彼飞与沈目想清慧姿耳存淑媚音独寐多逺念寤言抚空衿彼美同懐子非尔谁为心
　　悠悠君行迈防防妾独止山河安可逾永路隔万里京室多妖冶粲粲都人子雅步擢纎腰巧笑发皓齿佳丽良可美衰贱焉足纪逺防眷顾言衔恩非望始
　　翩翩飞蓬征郁郁寒水萦游止固殊性浮沈岂一情隆爱结在昔信誓贯三灵秉心金石固岂从时俗倾美目逝不顾纎腰徒盈盈何用结中款仰指北辰星
　　浮海难为水游林难为观容色贵及时朝华忌日宴皎皎彼姝子灼灼懐春粲西城善雅舞总章饶清弹鸣簧发丹唇朱绕素腕轻裾犹电挥双袂如雾散华容溢藻幄哀响入云汉知音世所希非君谁能讃弃置北辰星问此龙焕时暮复何言华落理必贱
　　芙蕖
　　绿房含青实金条悬白璆俯仰随风倾炜照清流

　　汉魏六朝百三家集巻五十一
　　钦定四库全书
　　汉魏六朝百三家集巻五十二
　　晋成公绥集题词
　　东郡成公子安赋心不若左太冲史才不若袁彦伯其在晋文苑与庾仲初曹辅佐兄弟也啸赋见贵于时梁昭明登之文选激扬啴缓彷佛有声然列于马融长笛嵇康琴赋亦弹而不成矣赋少深致而序各有思读诸赋不如读其序也乐歌施于廊庙揆之雅颂不知其中何篇也晋世郊庙燕射鼓吹舞曲皆有词其篇章见名者傅张华荀朂成公绥曹毗王珣耳辞毎雷同傅稍出羣子安得与茂先接尘其人幸甚欲如汉郊祀歌之练时日鼓吹铙歌之朱鹭则真旷代矣势善于説字若有宫商綦组亦陆机文赋之流乎
　　目录
　　赋
　　天地赋【有序】
　　木兰赋【有序】
　　云赋
　　柳赋
　　琵琶赋
　　大河赋
　　琴赋
　　时雨赋
　　弃故笔赋【有序】
　　芸香赋
　　乌赋【有序】
　　隂霖赋
　　延賔赋
　　啸赋
　　蜘蛛赋
　　螳蜋赋
　　洛褉赋
　　鸿雁赋【有序】
　　鹦鹉赋序
　　日及赋序
　　颂
　　贤明颂
　　菊颂
　　铭
　　椒华铭
　　蔽髻铭
　　菊铭
　　箴
　　市长箴
　　诔
