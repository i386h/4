<!-- { "loadSidebar": true } -->
　　惟王建国【一作极】设官分职进贤兴功取诸【初学作时文】易直除其不蠲无敢反侧以德诏爵允臻其极
　　辨其可任以告于正掌其戒禁治其政令各脩乃职以听王命
　　左传诗
　　事君之礼敢不尽情敬奉德义树之风声昭德塞违不陨其名死而利国以为已荣兹心不爽忠而能力不为利防古之遗直威黜不端勿使能植
　　与尚书同僚诗
　　非望之宠谬加于已猥授非据奄司万里煌煌朱轩服骥骖騄晔晔初星肃肃臣仆晖光显赫众目所属斯之弗称匪荣伊辱质弱尚父受任鹰扬德非樊仲王命是将百城或违无能有匡一州之矜将弛其纲得意忘言言在意后夫惟神交可以长乆我心之孚有盈于缶与子偕老岂曰执手出司万【一作百】里牧彼朔濵服冕乘轩六辔既均威风先迈百城肃震
　　赠禇武良诗
　　爰暨于禇惟晋之祯肇振凤翼羽仪上京聿作喉舌纳言紫庭光赞帝道敷皇之明方任之重实在江扬乃授旄钺宣曜威灵悠悠遐迈东夏于征
　　赠崔伏二郎诗
　　英妙之选二生之授颙颙两城欢德之茂君子所居九夷非陋无狭百里而不垂覆人之好我赠我清诗示我周行心与道期诚发自中义形于辞古人辞谠岂不尔思
　　荅潘尼诗【并序】
　　司州秀才潘正叔识通才髙以文学温雅为博士余性直而处清论褒贬之任作诗以见规虽褒饰之举非所敢闻而斐灿之辞良可乐也答之虽不足以相训报所谓盍各言志也
　　贻我妙文繁春之荣匪荣期尚乃新其声吉甫作颂有馥其馨寔由樊仲其德克明授此瓦砾厠彼瑶琼贶非其喻闻宠若惊
　　荅栾诗【并序】
　　安乐令栾太傅钜平侯羊公辟未就而公薨后应司州之命举秀才博文通济之士余失和于府当换为防军司马赋诗见赠答之云尔
　　钜平作宰是贵是钦弓旌仍招嘉命胥寻鸾凤养仪戢翼幽林未附雅调以和韶音钜平遐逝厉志弥深肃肃京司清风裁迈乃延羣彦龙集凤防亦既斯降万里有頼声发响应好结倾葢
　　赠建平太守李叔龙
　　道兴化实在良守悠悠建平皇泽未流朝选于众乃子之授南荆注望心乎克副
　　赠何劭王济【并序】
　　朗陵公何敬祖咸之从内兄国子祭酒王武子咸从姑之外孙也竝以明德见重于世咸亲之重之情犹同生义则师友何公既登侍中武子俄而亦作二贤相得甚欢咸亦庆之然自恨闇劣虽愿其缱绻而从之末由厯试无效且有家艰心存目替赋诗申懐以贻之云尔
　　日月光太清列宿曜紫微赫赫大晋朝明明辟皇闱吾兄既凤翔王子亦龙飞双鸾逰兰渚二离扬清晖携手升玉阶竝坐侍丹帷金珰缀惠文煌煌发令姿斯荣非攸庶缱绻情所希岂不企髙踪麟趾邈难追临川靡芳饵何为守空坻槁叶待风飘逝将与君违违君能无恋尸素当言归归身蓬荜庐乐道以忘饥进则无云补退则恤其私但愿隆美王度日清夷
　　赠太尉司马虞显机
　　帝崇元淑妙选其属命之是佐增衮之缛
　　失题
　　奕奕恒山作镇冀方伊赵建国在岳之阳
　　失题【见初学露部】
　　零露濬江海飞尘崇山岳过谬佐台辅安能任鼎餗

　　汉魏六朝百三家集巻四十六
　　钦定四库全书
　　汉魏六朝百三家集巻四十七
　　潘尼集题词
　　史称潘正叔著论究人道之纲裁箴悬乗舆之鉴此二文者非徒龙甲鳯毛亦其生平所以自立也元康荐乱八王鬬争从父安仁一门罹酷正叔知几归扫坟墓后得封公显职寿终坞壁当安仁初任河阳赠诗祖道美其天姿刑僇之后树碑纪事増恸覆醢其于叔父情笃犹中郎也存没异路荣辱天壤逃死须臾之间垂声三王之际至今诵闲居者笑黄门之干没读安身者重太常之居正人物短长亦悬祸福泉下嘿嘿乌谁雌雄即有不平能更收召魂魄抗睂争列哉傅长虞防定九品正叔作诗规之其为人也无诡随其为文也无戏谑大致类然若琴有八分之书赋着琉璃之盌适文人余韵也
　　目録
　　赋
　　东武馆赋【有序】
　　西道赋
　　又
　　怀退赋
　　武库赋
　　钓赋
　　火赋
　　苦雨赋
　　琉璃椀赋
　　瑇瑁椀赋
　　扇赋
　　石榴赋
　　桑树赋
　　芙蓉赋
　　鼈赋【有引】
　　朝菌赋序
　　颂
　　释奠颂【有序】
　　后园颂
　　箴
　　乗舆箴【有序】
　　论
　　安身论
　　序
　　送二李郎诗序
　　铭
　　戴侍中铭
　　碑
　　益州刺史杨恭侯碑
　　给事黄门侍郎潘君碑
　　诗
　　七月七日侍皇太子宴圃
　　赠陆机出为吴王郎中令【六章】
　　答陆士衡
　　答傅咸诗【并序】
　　皇太子集应令
　　皇太子社
　　三月三日洛水作
　　赠河阳诗
　　赠侍御史王元贶
　　赠长安令刘正伯
　　赠陇西太守张正治
　　赠荥阳太守吴子仲
　　答杨士安
　　送卢景宣
　　迎大驾
　　逸民吟
　　释奠诗
　　送大将军掾卢晏
　　赠汲郡太守李茂彦
　　赠刘佐

　　汉魏六朝百三家集巻四十七目録
　　钦定四库全书
　　汉魏六朝百三家集巻四十七
　　明　张溥　辑
　　潘尼集
　　赋
　　东武馆赋【有序】
　　东武馆者葢东武阳侯之馆也俄而迁居谓余曰吾将老焉故有终焉之心而无移易之志子且为我赋之嘉大雅之洪操美明哲之保身惩都邑之迫险厌里巷之嚣尘慕古公之胥宇羡孟氏之审隣将迁居于爽垲乃投迹于里仁前则行旅四凑通衢交防水泛轻舟陆方羽葢后则崇山崔嵬茂林幽蔼弥望逺覧滉瀁夷泰表里山河出入襟带若乃濳流旁注飞渠脉散芙蓉映渚灵芝蔽岸于是逍遥灵沼游豫华林弯弓抚弹娱志荡心栝不空纵纶不茍沈游鳞双跃落羽相寻膳夫进俎虞人献鲜春醴九酝嘉豆百随波泝流乍往乍旋
　　西道赋
　　异山河之岨阨倦关谷之盘纡车低佪于濳轨马侘傺于险涂狗肘还勾羊角互戾葂窟连投十数亿计石子之涧坎埳之穴支体为之危竦形骸为之疲曵此亦行者之艰难覊旅之困敝若其名坂则羊肠美人成臯黄马回波激浪飞沙飘瓦马则顿踬狼傍虺頺黄牛则体疲力竭损食丧肤□蹄穿领摩髋脱躯
　　又
　　道深地狭坂峭轨长轮舆颠覆人马仆僵
　　懐退赋
　　伊畴昔之懐愤思天飞以逺迹望循涂而投轨遡翔风以理翮冀云雾之可凭希天路之开辟何时愿之多违奄就覉以服役困吴坂之峻岨畏盐车之严策嗟游处之弗遇奚郁悒之难任背宇宙之寥廓罗网罟之重深常屏气以敛迹焉游豫以娱心傅释板以亮殷望投竿而相姬穷独善以全质达兼利以济时聃安志于柱史由抗迹于嵩箕理殊涂而同归虽百虑其何思敢因虚以托谈遂逡廵而造辞
　　武库赋
　　若夫大刀寳劒旷世絶殊炼质于昆吾之灶定形于薛烛之罏
　　钓赋
　　抗余志于浮云乐余身于蓬庐寻渭濵之逺迹且游钓以自娱左援脩竹右纵飞纶金钩厉钜甘饵埀芬众鲲奔涌游鳞横集触饵见擒值钩被执长缴缤纷轻竿翕熠云往颷驰光飞电入曜灵未及惊策葢已获其数十且夫燔炙之鲜煎熬之味百品千变殊芳异气随心适好不可胜纪乃命宰夫脍此潜鲤名工习巧飞刀逞伎电剖星流芒散缕解随风离锷连翩雪累西戎之蒜南夷之姜醎酸调适齐和有方红麺之饭糅以菰粱五味道洽余气芬芳和神安体易思难忘
　　火赋
　　览天人之至周嘉火徳之为贵含太阳之灵晖体淳刚之正气先圣仰观通神悟灵穷物尽数研几至精形生于未兆声发于无象尽之不得其根听之不闻其响来则莫见其迹去则不知其往似大道之未离而元气之灏瀁故能博赡羣生资育万类盛而不暴施而不费其变无方其用不匮钻燧造火陶冶羣形恊和五味革变羶腥酒醴烹饪于斯获成尔乃狄牙典膳百品既陈和羮酋醳防酒醲醇烹鼋煑鼍灼臛鳞若乃流金化石铄鐡融铜造制戎器以戒不恭砥链兵械整饰军容四海康乂邉境无寇韬弓戢劒解甲释胄销镝为耒铸戈为耨战士反于耕农戎马放乎外廐及至焚野燎原一火赫曦林木摧拉沙粒并糜腾光絶览云散电披遂及冲风激扬炎光奔逸烟四合云蒸雾萃山陵为之崩弛川泽为之涌沸去若风驱疾如电逝芬纶纡转倐忽横厉萧条长空野无孑遗无隰不灰无坰不毙震响达乎八防流光烛乎四裔榛芜既除九野谧清荡枝瘁于凛秋来春而改生其扬声发怒则雷电之威也明照逺鍳则日月之晖也甄陶品物则造化之制也济育羣生则天地之恵也是以上圣人拟火以制礼郑侨据猛以立政功用关乎古今勲绩着乎百姓
　　苦雨赋
　　气触石而结蒸兮云肤合而仰浮雨纷射而下注兮潦波涌而横流岂信宿之云多乃逾月而成霖瞻中唐之浩汗听长霤之涔涔始蒙瀎而徐坠终滂沛而难禁悲列宿之匿景悼太阳之幽沈云暂披而骤合雨乍息而亟零旦漎漎以达暮夜淋淋以极明鼋鼍逰于门闼蛙虾嬉乎中庭惧二源之并合畏黔首之为鱼处者含瘁于穷巷行者叹息于长衢
　　琉璃椀赋
　　览方贡之彼珍玮兹椀之独竒济流沙之絶险越葱岭之峻危其由来也阻逺其所托也幽深据重峦之亿仞临洪溪之万寻接玉树以琼瑶邻沙棠与碧林瞻阆风之崔嵬顾圃之萧森于是逰西极望大防歴钟山闚烛龙觐王母访仙童取琉璃之攸华诏旷世之良工纂仪以取象准三辰以定容光映日曜圆盛月盈纎瑕罔丽飞尘靡停灼烁旁烛表里相形凝霜不足方其防澄水不能喻其清刚过金石劲励琼玉磨之不磷涅之不浊举兹椀以酬賔荣密坐之曲宴流景炯晃以内澈清醴瑶琰而外见
　　瑇瑁椀赋
　　有瑇瑁之竒寳亦同旅于介虫下法川以矩夷上拟干而规隆或歩趾于清源或掉尾于泥中随隂阳以濳跃与龙乎齐风包神藏智备体兼才高下斯处水陆皆能文若绮波背负蓬莱尔乃遐夷效珍越裳贡职横海万里逾岭千亿挺璞荒峦摛藻辰极光曜炫晃昭烂熻赩嘉斯寳之兼美料众珍而靡对文不烦于错采不假乎藻缋岂翡翠之足俪胡犀象之能逮
　　扇赋
　　夫器有经粗用有踈密安众以方为体五明以圆为质或托形于竹素或取固于胶漆方圆应于规矩制度由于防墨始显用于荒蛮终表竒于上国
　　石榴赋
　　安石榴者天下之竒树九州之名果是以属文之士或叙而赋之葢感时而骋思覩物而兴辞余迁旧宇爰造新居前临旷泽却背清渠实有斯树植于堂隅华实并丽滋味亦殊可以乐志可以充虚朱芳赫奕红蕚参差含英吐秀乍合乍披遥而望之焕若隋珠耀重川详而察之灼若列宿出云间湘涯二后汉川逰女携类命畴逍遥避暑托斯树以栖迟遡祥风而容与尔乃擢纎手兮舒皓腕罗防靡分流芳散披緑叶于脩条缀朱华兮弱干岂金翠之足珍寔兹葩之可翫商秋授气収华敛实千房同蔕十子如一缤纷磊落垂光耀质滋味浸液馨香流溢
　　桑树赋
　　从明储以省膳憇便房以偃息观兹树之特伟感先皇之攸植蔚萧森以四射邈洪佣而端直尔乃徘徊周览俯仰逍遥俛睨灵根上眺脩条洞芳泉于九壤含溢露于清霄倚増城之飞观拂绮窻之疏寮下迢逓以极望上扶疏而参差匪众鸟之攸萃相皇鸾之羽仪理有微而至显道有隠而应期岂皇晋之贞瑞兆先见而啓兹起寻抱于纎毫崇万篑于始基
　　芙蓉赋
