<!-- { "loadSidebar": true } -->
　　窃以庠均义重振古所崇资师道尊有来攸尚匪曰兰芷畴变入室之情不自朱蓝何迁素丝之质况臣仁慙富侣德谢润身识陋令经噐非匣重何以升坠道于殊年反斯文于遥日将使良玑修竹无増莹羽敬逊务时遂骞星嵗
　　又
　　臣闻修瓦方湛弱露霑而取覆悬衡纪正轻尘委而必移况臣才非应俗用乖知治取其集氷饮水旌悬轮骛方臣之念未足言矣
　　狱中据答表
　　囚实顽蔽触行多諐但夙忝门素得奉教君子爰自总髪迄将立年州闾乡党见许愚慎朝廷衣冠谓无舋咎过防大行皇帝奬育之恩又荷文皇帝识擢之重司徒公赐预士林安陆王曲垂眄接既身被国慈必欲以死自効前后陈伐虏之计亦仰简先朝今段犬羊乍扰纪僧真奉宣先敕赐语北边动静令囚草撰符诏于时即因启闻希侍銮舆及司徒宣敕招募同例非一实以戎事不小不敢承教续防军号赐使招集衔敕而行非敢虚扇且格取亡叛不限伧楚狡弄声势应有形迹专行权利又无赃贿反覆唇齿之间未审悉与谁言倾动颊舌之内不容都无彼此但圣主膺教实所沐浴自上甘露颂及银瓮启三日诗序接虏使语辞竭思称扬得非诽谤且王公百司唯贤是与高下之敬等秩有差不敢逾滥岂应訿毁因才分本劣谬被策用悚怍之情夙宵兢惕未尝夸示里闾彰曝逺迩自循自省并愧流言良由縁浅寡虞致贻嚣谤伏惟明皇临宇普天防泽戊寅赦恩轻重必宥首日旷期始防旬日一介罪身独婴宪劾若事实有徴爰对有在九死之日无恨泉壤
　　策问
　　永明九年策秀才文五首
　　问秀才高第明经朕闻神灵文思之君聪明圣德之后体道而不居见善如不及是以崆峒有顺风之请华封致乘云之拜或扬旌求士或设簴待贤用能敷化一时余烈千古朕夤奉天命恭惟永圗审聴髙居载懐祗惧虽言事必史而象阙未箴寤寐嘉猷延伫忠实子大夫选名升学利用賔王懋陈三道之要以光四科之首盐梅之和属有望焉
　　又问昔周宣惰千畆之礼虢公纳谏汉文缺三推之义贾生直言良以食为民天农为政本金汤非粟而不守水旱有待而无迁朕式照前经寳兹稼穑祥正而青旗肃事土膏而朱纮戒典将使杏花菖叶耕获不愆清甽冷风述遵无废而释耒佩牛相沿莫反兼贫擅富浸以为俗若爰井开制惧惊扰愚民舄卤可腴恐时无史白兴废之术矢陈厥谋
　　又问议狱缓死大易深规敬法防刑虞书茂典自氓俗浇弛法令滋彰胏石少不寃之民棘林多夜哭之鬼朕所以明发动容昃食兴虑伤秋荼之密网恻夏日之严威永念画冠缅追刑厝徒以百锾轻科反行季叶四支重罚爰创前古访逰禽于絶涧作霸秦基歌鸡鸣于阙下称仁汉牍二途如爽即用兼通昌言所安朕将亲览又问聚人曰财次政曰货泉流表其不匮懋迁通其有无既贝积寝缗□专用世代兹多销漏参倍下贫无兼辰之业中产阙洊嵗之赀惟瘼防隠无舍矜叹上帝溥临赐朕休宝命卬斜之谷开而出铜且有后命事兹镕范充都内之金绍圜府之职但赤仄深巧学之患榆荚难轻重之权开塞所宜悉心以对
　　又问治厯明时昭迁革之运改宪勑法审刑德之原分命显于唐官文条炳于邹説及嵎夷废职昩谷亏方汉秉素祗之征魏称黄星之验纷争空轸疑论无归朕获纂洪基思至道庶令日月休徴风雨玉烛克明之防弗逺钦若之义复还于子大夫何如哉其骊翰改色寅丑殊建别白书之
　　永明十一年策秀才文五首
　　问秀才朕秉箓御天握枢临极五辰空抚九序未歌至于思政明台访道宣室若坠之恻每勤如伤之念恒轸故恤贫缓赋省徭慎狱幸四境无虞三秋式稔而多黍多稌不兴两穗之謡无褐无衣必盈七月之叹岂布政未优将疲民难业登尔于朝是属宏议罔弗同心以匡厥辟
　　又问惟王建国惟典命官上叶星象下符川岳必待天爵具修人纪咸事然后沿才授职揆务分司是以五正置于朱宣下民不忒九工开于黄序庶绩其凝周官三百汉位兼倍厯兹以降游惰实繁若闲冗毕弃则横议无巳冕笏不澄则坐谈弥积何则可修善详其对又问昔者贤牧分陜良守共治下邑必树其风一乡可以为绩至有旦抚鸣琴日置醇酒文而无害严而不残故能出人于阽危之域跻俗于仁夀之地是以贾谊言天下之有恶吏之罪也顷深汰珪符妙简铜墨而春雉未驯秋螟不散入在朕前凑其智略出连城守阙尔无闻岂薪槱之道未为网罗之目尚简悉意正辞无侵执事
　　又问朕闻上智利民不述于礼大贤彊国罔圗惟旧岂非疗饥不期于鼎食拯溺无待于规行是以三王异道而共昌五霸殊风而并烈今农战不修文儒是竞弃本徇末厥弊滋多昔宋臣以礼乐为残贼汉主比文章于郑卫岂欲非圣无法将以既道而权今欲专士女于耕桑习乡闾以弓骑五都复而事庠序四民富而归文学其道奚若尔无面从
　　又问自晋氏不纲关河荡析宋人失驭淮汴崩离朕思念旧民永言攸济故选将开边劳来安集加以纳欵通和布德修礼歌皇华而遣使赋膏雨而懐賔所以关洛动南望之怀獯夷遽北归之念夫危叶畏风惊禽易落无待干戈聊用辞辩片言而求三辅一説而定五州斯路何阶人谁或可进谋诵志以沃朕心
　　启
　　求自试启
　　臣闻春庚秋蟀集相悲露木风荣临年共悦夫惟动植且或有心况在生灵而能无感臣自奉望宫阙沐浴恩私拔迹庸虚参名盛列缨剑紫复趋步丹墀嵗时归来夸荣邑里然无勤而官昔贤曽议不任而禄有识必讥臣所用慷慨愤懑不遑自安诚以深恩鲜报圣主难逢蒲栁先秋光隂不待贪及明时展悉愚効以酬陛下不世之仁若微诚获信短才见序文武更法惟所施用夫君道含臣术无隠翁归乃居中自见充国曰莫若老臣窃景前修敢蹈轻节以冒不媒之鄙式罄奉公之诚抑又唐尧在上不参二八管夷吾耻之臣亦耻之愿陛下裁览
　　法门颂启
　　伏以迦文启圣道冠百灵常住置言理髙万乘神仪挺发非望云就日所追睿识独尊岂生明弱言能企鹿苑金轮汲引以济俗鹤林双树显究竟以开氓惜乎只园灭影鹫岳沦光微辞既遥大义如缀自不宣防十地拥按九区岂有导觉水之塞源拯法云于落仭明公览四谛之必空悟三业之暂有应务屈巳则仁兼旦奭随方申道则慧一浄名驱率土于福林入苍黔于正术
　　谢勑赐御裘等启
　　云衣降授仙裾曲委荣振素里泽骇蓬心昔汉帝解裘不独前宠曹王褫带复降今恩
　　谢勑赐米启
　　臣无王阳之术计然之智不能负粟百里分地一防上亏温养自取饥切岂悟外恩横集天私妄委
　　谢竟陵王示法制启
　　翔慧烛于昏涂洒法水于尘路至夫澄心洗累之规庄情束影之制解网出界之训灭惑净照之防固以行首霜威字端风厉信可以糟滓五书糠氛百氏升罩耼周筲竿尼旦所谓窥七泽而狭潢污登太山而小天下
　　谢竟陵王示扇启
　　窃以六翮风流五明气重若比圎绡有兼玩实轻逾雪羽洁竝霜文子淑赏其如规班姬俪之明月岂直魏王九华汉臣百绮况复动制圣衷垂言炯戒载摹聴眎式范枢机
　　谢竟陵王赐纳裘启
　　降饰自尊埀荣及贱玉不纯曽波夺采南陆方永北风日壮无衣无褐发念圣衷而挟纩之问每流解裘之赐偏委
　　谢司徒赐紫鲊启
　　东越水羞实罄乘时之美南荆任土方挹鲊鱼之最
　　谢武陵王赐弓启
　　殿下摛藻蕙楼畅艺兰苑敷积玉于风筵叠连珠于月的兔围掩秀邺水惭竒融揖让未工滥陪升饮之赏操弧反正缪奉招贤之锡文韬镂景逸干捎云玩溢百龄佩流千载
　　谢安陆王赐银鉢启
　　素金之贵有访仙经镌刻可竒见符神鼎撤膳噐于珍羞之席降寳玩于箪瓢之门
　　书
　　为竟陵王与隠士刘虬书
　　玉烛登年金商在律炎凉始贸动静惟安勤味道腴幸遵雅尚岂不乐哉仆诚幸甚百姓一心众生不疾比屋可封将又何求但良书独拥善谈无析愿言之子实痗我心所以不逺千里尺书道意自淳清既辨浇漓代袭隠显之术参差黙语之途纷互或饰智以警愚或情以悟俗或秽巳以闇通或谬歌以明道屠牛驵马未足磷其坚佯狂如愚岂能缁其白官楚蕃魏人外之气逾邈入汉防梁区中之韵弥少及推其轻重品其得失则渊懐洞赏宁或符之仆夙养闲襟长慕出槩迹尘珪组心逸江湖未面自亲闻风如旧而回驾之念徒轸式闾之礼无阶固巳伫轴深衷倾筐遐路者矣君矫然独逺确乎难拔素志与白云同悠髙情与青松共爽宣习质文缁林枯而重防昭辨空有连河壅而复滔所谓忘言之人可论天人之际岂能鳯举鹤翻有心仪羣髙逾爱海比筞禅衢沾濠射之防游屈只鹫之法侣阐三乘于穷子发二谛于困防有是因也何其畅欤今皇风具穆至道被四海不溢五岳无尘胶序肇修经法敷广人贱玑璜家习礼让樵苏必时郊林全郁罿网有节鳞羽偕翔至于层山絶涧还带畿畎膏田沃野亘望庑防信可以招往隠沦栖集胜寄故文举筑室治城之阿次宗植援西山之趾葛洪考槃于海岫释逺肥遁于钟幽每践其遗踪辄深九原之叹若髙步可迁复何懐乎四子昔宣尼之见伯雪师利之徃维摩岂不知相忘之道哉谅有以也未叙之间为道自爱一二令凌琚之口具
　　序
　　三月三日曲水诗序
