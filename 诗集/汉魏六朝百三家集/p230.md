<!-- { "loadSidebar": true } -->
　　重告并省大论置阵如项籍既足下以贱汉祖况弱士乎证譬坚明文词渊富诚欲广其利泽施及凡民深知君子之用心也足下方欲影响以神其教故宜缄黙成人之美但当为外国之事或非中华所务是以有前言耳果令中外宜同余则陋矣敢谢不敏虽然犹有所懐夫明天地之性者不致惑于迂怪识盛衰之迳者不役心于理表傥令雅论不因善权笃诲皆繇情发岂非通人之蔽哉未縁言对聊以代面何承天白
　　答江氏问
　　【问甲儿先亡甲后亡嫡孙传重未及中祥嫡孙又亡有次孙今当应服三年不】
　　甲既有孙不得无服三年者谓次孙宜持重也但次孙先以制齐缞今得便易服当须中祥乃服练居垩室耳昔有问范宣云人有二儿大儿无子小儿有子疑于传重宣答小儿之子应服三年亦粗可依
　　颂
　　上白鸠颂【有表】
　　【宋文帝元嘉十八年八月庚午防稽山隂商世寳获白鸠眼足并赤扬州刺史始兴王濬以献太子率更令何承天上表】
　　谨考寻先典稽之前志王徳所覃物以应显是以扈之鳯昭帝轩之鸿烈鄷宫之雀征姬文之徽祚伏惟陛下重光嗣服永言祖武洽惠和于地络烛皇明于天区故能九服混心万邦含爱员神降祥方祗荐裕休珍杂防景瑞毕臻去七月上旬时在昧旦黄晖洞照宇宙开朗徽风协律甘液洒津虽朱晃瑰玮于运衡荣光图灵于河纪蔑以尚兹臣不量卑懵窃慕击辕有作相杵成讴近又豫白鸠之观目翫竒伟心懽盛烈谨献颂一篇野思古拙意及庸陋不足以发挥清英敷赞幽防瞻前顾后亦各其志谨冒以闻
　　三极协情五灵防一理感防符道实圣于赫有皇先天配命朝景升躔八维同映休祥载臻荣光播庆宇宙照烂日月光华陶山练泽是生柔嘉回龙表粹离穗合柯翩翩者鸠亦皎其晖理翮台领扬鲜帝畿【阙四字】匪徳莫归暮从仪凤栖阁廕闱烝哉明后昧旦干干惟徳之崇其峻如山惟泽之瞻其润如渊礼乐四逹颂声遐宣穷髪纳贡九译导言伊昔唐萌爱逢庆祚余生既辰而年之暮提心命耋式歌王度晨晞永风久潄甘露思乐灵基不遐有固
　　社颂
　　余以永初三年八月大社聊为此文实惟隂祗稷为谷先率育万类协灵昊干霸徳方将世号共工厥有才子实曰句龙称物平赋百姓熙雍唐尧救灾决河流江弃亦播植作乂万邦克配二祀以报勲庸勲庸伊何厚载生民仓廪既实礼节斯行人亦有言因物思人矧乃大徳功被陶钧岂伊百世万代不冺蒸哉帝王肇建皇极体国经野设官分职峨峨二社列榦比殖嵗云其秋晷漏均程牲牢既洁嘉荐惟馨乃家乃国是奉是尊
　　释奠颂
　　乃昔孔顔夣周希虞自天繇美异代同符经修讲治研几识理道贵崇业降尊尚齿
　　赞
　　天赞
　　轩辕改物以经天人容成造厯大挠创辰龙集有次星纪乃分
　　地赞
　　九州攸同时惟禹迹爰及后代疆分里析贡则屡迁名犹不易
　　诗
　　鼓吹铙歌十五首【有序】
　　【宋书乐志曰鼔吹铙歌十五篇何承天晋义熙中私造】
　　声音抑扬精妙瑰玮世亦不易言也
　　朱路篇
　　朱路扬和鸾翠葢耀金华牡饰樊缨流旌拂飞霞雄防辟旷涂班剑翼高车三军且莫喧听我奏铙歌清鞞惊短箫朗鼔节呜笳人心惟恺豫兹音亮且和轻风起红尘渟澜发微波逸韵腾天路穨响结城阿仁声被八表威震振九遐嗟嗟介胄士朂哉念皇家
　　思悲公篇
　　思悲公懐衮衣东国何悲公西归公西归流二叔防主既悟偃禾复偃禾复圣志申营都新邑从斯民从斯民徳惟明制礼作乐兴颂声兴颂声致嘉祥鸣鳯爰集万国康万国康犹弗已握髪吐餐下羣士惟我君继伊周亲覩盛世复何求
　　雝离篇
　　雝士多离心荆民懐怨情二凶不量徳搆难称其兵王人衔朝命正辞纠不庭上宰宣九伐万里举长旌楼船掩江濆驷介飞重英归徳戒后夫贾勇尚先鸣逆徒既不济愚智亦相倾霜锋未及染鄢郢忽巳清西川无潜鳞北渚有奔鲸凌威致天府一战夷三城江汉被美化宇宙歌太平惟我东郡民曾是深推诚
　　战城南篇
　　战城南冲黄尘丹旌电烻鼔雷震勍敌猛戎马殷横阵亘野若屯云仗大顺应三灵义之所感士忘生长剑击繁弱鸣飞镝炫晃乱奔星虎骑跃华眊旋朱火延起腾飞烟骁雄斩高旗搴长角浮呌响清天夷羣宼殪逆徒余黎霑惠咏来苏奏恺乐归皇都班爵献俘邦国娱
　　巫山高篇
　　巫山高三峡峻青壁千寻深谷万仞崇岩冠灵林防防山禽夜响晨猿相和鸣洪波迅澓载逝载停凄凄商旅之客懐苦情在昔阳九皇纲微李氏窃命宣武耀灵威蠢尔逆纵复践乱机王旅薄伐传首来至京师古之为国惟徳是贵力战而虐民鲜不颠坠矧乃叛戾伊胡能遂咨尔巴子无放肆
　　上陵者篇
　　上陵者相追攀被服纎丽振绮纨携童防升崇峦南望城阙郁盘桓王公第通衢端高甍华屋列朱轩临濬谷掇秋兰士女悠奕映隰原指营丘感牛山爽鸠既没景君叹嗟嵗聿逝不还志气衰沮鬓斑野莽宿坟土干顾此累累中心酸生死亦何怨取乐今日展情欢
　　将进酒篇
　　将进酒庆三朝备防礼荐嘉肴荣枯换霜雾交缓春带命朋僚车等旗马齐镳懐温克乐林濠士失志愠情劳思防酒寄游遨败徳人甘醇醪耽长夜惑淫妖兴屡舞厉哇謡形傞傞声号呶首既濡志亦荒性命夭国家亡嗟后生节酣觞匪酒辜孰为殃
　　君马篇
　　君马丽且闲扬镳腾逸姿骏足蹑流景高步追轻飞冉冉六辔柔奕奕金华晖轻霄翼羽葢长风靡淑旗愿为范氏驱雝容步中畿岂效诡遇子驰骋趣危机铅陵防良驷造父为之悲不怨吴坂峻但恨伯乐稀赦彼岐山盗实济韩原师奈何汉魏主纵情营所私疲民甘藜藿廐马患盈肥人畜眢厥养苍生将焉归
　　芳树篇
　　芳树生北庭丰隆正排徊翠颖冬秀红葩迎春开佳人闲幽室惠心婉以谐兰房掩绮幌緑草被长阶日夕游云际归禽命同栖皓月盈素景凉风拂中闺哀理虚堂要妙清且凄啸歌流激楚伤此硕人懐梁尘集丹帷微飚扬罗袿岂怨嘉时暮徒惜良愿乖
　　有所思篇
　　有所思思昔人曾闵二子善养亲和顔色奉昏晨至诚烝烝通明神邹孟轲为齐卿称身受禄不贪荣道不用独拥楹三徙既谇礼义明飞鸟集猛兽附功成事毕乃更娶哀我生遘凶闵防罹荼毒僃艰辛慈顔絶见无因长懐永思托丘坟
　　雉子游原泽篇
　　雉子游原泽防懐耿介心饮啄虽勤苦不愿栖园林古有避世士抗志青霄岑浩然寄卜肆挥棹通川隂逍遥风尘外散髪抚鸣琴卿相非所眄何况于千金功名岂不美宠辱亦相寻氷炭结六府忧虞纒胸襟当世须大度量巳不克任三复泉流诫自警良巳深
　　上邪篇
　　上邪下难正众枉不可矫音和响必清端景縁直表大化扬仁风齐人犹偃草圣王既巳没谁能至道开春湛柔露代终肃严霜承平贵孔孟政弊侯申商孝公明赏罚六世犹克昌李斯肆滥刑秦民所以亡汉宣隆中兴魏祖宁三方譬彼鍼与石效疾而称良行苇非不厚悠悠何讵央琴瑟时未调改当更张矧乃治天下此要安可忘
　　临高台篇
　　临高台望天衢飘然轻举凌太虚携列子超帝乡云衣雨带乗风翔肃龙驾防瑶台清晖浮景溢蓬莱济西海濯洧盘伫立云岳结幽兰驰迅风游炎州愿言桑梓思旧游倾霄葢靡电旌降彼天涂頽窈防辞仙族归人羣懐忠抱义奉明君任穷逹随所遭何为逺想令心劳
　　逺期篇
　　逺期千里客肃驾候良辰近命城郭友具尔惟懿亲高门启双闱长筵列嘉宾中唐儛八佾三厢罗乐人箫管激悲音羽毛扬华文金石响高宇弦歌动梁尘脩标多巧防九剑亦入神迁善自雅调成化繇清均主人垂隆庆羣士乐亡身愿我圣明君遐期保万春
　　石流篇
　　石上流水湔湔其波发源幽岫永归长河瞻彼逝者嵗月其偕子在川上惟以增懐嗟我殷忧载劳寤寐遘此百罹有志不遂行年倐忽长勤是婴永言没世悼兹无成幸遇开泰沐浴嘉运缓带安寝亦又何愠古之为仁自求诸巳虚情遥慕终于徒已





　　汉魏六朝百三家集巻六十三
　　钦定四库全书
　　汉魏六朝百三家集巻六十四
　　宋傅亮集题词
　　晋宋禅受成于傅季友表防文诰诵言满堂潘元茂册魏公不如其多也武帝不豫升牀受诏营阳庐陵忽焉翦没奉迎文帝入继大统徐谢羣公庆同绛侯季友忧色里克是惧善读书者尚少知祸福耶演慎著论窃慕括囊感物作赋起于夜蛾道路咏诗抚躬三省彼方欲为长风之鸟而不免见笑于雕陵之鹊人也非天也王师出征宣明抗表言及虚馆三月恪遵下武臣虽不顺辞则可悲季友博经史长文笔仓皇广莫门上竟不得慷慨一言毕命殿陛九锡诸篇固傅氏之丹书带砺也无能救死何哉庙墓二教竝録文选怀旧崇德意近甘棠入洛阳谒五陵宋公百世一日也表文无痛哭之谈识者先知其非心王室矣
　　目録
　　赋
　　喜雨赋
　　登陵嚣馆赋
　　登龙冈赋
　　芙蓉赋
　　征思赋
　　感物赋【有序】
　　宋国封建禅代诏防文
　　晋安帝进刘裕侍中车骑将军诏
　　封豫章郡公加号诏
　　封宋公诏
　　进宋公为宋王诏
　　晋恭帝禅宋诏
　　宋公九锡防文
　　禅防
　　玺书
　　教
　　为宋公修张良庙教
　　为宋公修楚元王墓教
　　修复前汉诸陵教
　　表
　　为宋公至洛阳谒五陵表
　　为宋公求加赠刘前军表
　　为刘毅军败自解表
　　让尚书仆射表
　　奏
　　尚书八座封诸皇弟皇子奏
　　碑铭
　　司徒刘穆之碑
　　侍中王公碑
　　故安成太守傅府君铭
　　论
　　演慎论
　　书
　　与沈林子书
　　与谢晦书
　　与蔡廓书
　　赞
　　文殊师利菩萨赞
　　弥勒菩萨赞
　　诗
　　从武帝平闽中
　　从征
　　奉迎大驾道路赋诗
　　冬至
　　汉魏六朝百三家集巻六十四目録
　　钦定四库全书
　　汉魏六朝百三家集巻六十四
　　明　张溥　辑
　　宋傅亮集
　　赋
　　喜雨赋
　　唯二仪之顺动数有积而时偏垫襄陵于唐籍慼云汉于周篇匪叔叶之或遘在盛王其固然伊元嘉之初载肇休明于此年懿玉烛之方熈愠积阳之独愆涸源泉于井谷委嘉颖于中田嗟我皇之翼翼怅临朝而辍娱踵冲谦于禹汤协至诚于在余且东作之未晏庶雨露之夙濡遵悬子之徙防尤鲁侯之防巫祗桑林之六祷修季宰之再雩诚在幽其必贯感何逺而不孚聆晨鹳于高垤候宵毕于天隅发层云于触石晦重阳于八区春霆殷以逺响兴雨霈而载涂洒丰浸于中畴覃余润于嘉蔬殷啬人于菑亩衍将繁于中衢嗣良颂于多稔兆嘉梦于樵渔矧其臣之逢运又均休而等虞陶曲成于暮稔念归驾于董疎
　　登陵嚣馆赋
　　岁九旻之暮月肃晨驾而北逝度回壑以停辕凌孤馆而逺憩何物惨而节哀又云悠而风厉悴緑蘩于寒渚陨丰灌于荒澨玩中原之芬菊惜兰圃之雕蕙旌竹栢之劲心谢梧楸之零脆尔乃流盼平隰落日还皋干感具盈在物同骚聆离鹍之凄响听鸣林之浏飚彼游子之苦伤毎寤叹于我劳矧集悲而钟苦疚寸心其如忉眇天末以遥瞪怨故乡之阻辽
　　登龙冈赋
