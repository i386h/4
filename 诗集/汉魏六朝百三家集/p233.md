<!-- { "loadSidebar": true } -->
　　爰自汉季以及晋朝高名逺德系轨于时贞风亮节流声累叶君承世德之芳流荡二象之淑灵含章蕴粹佩兰借蕙韦带饭蔬朝不及夕不以栖迟改其闲不以隠约回其操杨生所为久幽而不改隋和之德者其斯之谓欤栖心古烈拟踵前修淹流孔老宛然内求于言中伦庸行归周神之听之匪明匪幽
　　论
　　演慎论【亮初见世路屯险著论名曰演慎】
　　大道有言慎终如始则无败事矣易曰括囊无咎慎不害也又曰借之用茅何咎之有慎之至也文王小心大雅咏其多福仲由好勇冯河贻其苦箴虞书着慎身之誉周庙铭陛坐之侧因斯以谈所以保身全德其莫尚于慎乎夫四道好谦三材忌满祥萃虚室鬼瞰高屋丰室有蔀家之灾鼎食无百年之贵然而徇欲厚生者忽而不戒知进忘退者曽莫之惩前车已摧后銮不息乘危以庶安行险而徼幸于是有颠坠覆亡之祸残生夭命之衅其故何哉流溺忘反而以身轻于物也故昔之君子同名爵于香饵故倾危不及思忧患而豫防则针石无用洪流壅于涓涓合拱挫于纎蘖介焉是式色斯而举悟高鸟之风逝鉴醴酒而投绂夫岂敝着而后谋通患结而后思复云尔而己哉故诗曰慎尔侯度用戒不虞言防萌也夫单以营内丧表张以治外失中齐秦有守一之败偏恃无兼济之功氷炭涤于胷心岩墙绝于四体夫然故形神偕全表里宁一营魄内澄百骸外固邪气不能袭忧患不能及然可以语至而言极矣夫以嵇子之抗心希古絶羁独放五难之根既拔立生之道无累人患殆乎尽矣徒以忽防于钟吕肆言于禹汤祸机发于豪端逸翮铩于□举观夫贻书良友则匹厚味于甘酖【阙八字】其忧患也若无辔而乘奔其慎祸也犹履氷而临谷或振褐高楼掲竿独往或保约违丰安于卑位故漆园外楚忌在牺啇洛遐遯畏此驷马平仲辞邑殷鉴于崔庆张临挹满灼戒乎桑霍若君子览兹二涂则贤鄙之分既明全丧之实又显非知之难慎之惟艰慎也者言行之枢管乎夫据图挥刃愚夫弗为临渊登峭莫不惴栗何则害交故虑笃患切而惧深故诗曰不敢暴虎不敢冯河慎微之谓也故庖子涉族怵然为戒差之一毫弊犹如此况乎触害犯机自投死地祸福之具内充外斥陵九折于卭僰泛冲波于吕梁倾侧成于俄顷性命哀而莫救呜呼呜呼故语有之曰诚能慎之福之根也曰是何伤祸之门尔言慎而已矣
　　书
　　与沈林子书
　　【高祖践阼封林子汉寿县伯食邑六百戸固辞不许亮与林子书】
　　班爵畴勲歴代常典封赏之发简自帝心主上委寄之怀实参休否诚心所期同国荣戚政复是卿诸人共建内外耳足下虽存挹退岂得独为君子耶
　　与谢晦书
　　【晦初与亮徐羡之等废少帝为营阳王寻弑之而迎立太祖及出为荆州刺史上欲诛羡之等并讨晦声言北伐拜景陵治装舟舰亮与晦书又言朝士多諌北伐上当遣外监万幼宗往相谘访晦以示谘议参军何承天曰计幼宗一二日必至傅公虑我好事故先遣此书使承天豫为答诏启草伐虏宜须明年寻起兵东下战败伏诛】
　　薄伐河朔事犹未巳朝野之虑忧惧者多
　　与蔡廓书
　　【廓博涉羣书言行以礼补御史中丞多所纠奏时亮为中书令学冠当时朝廷仪典皆取定于亮毎谘廓然后施行时疑扬州刺史庐陵王义真朝堂班次亮与廓书廓答】
　　扬州自应着刺史服耳然谓坐起班次应在朝堂诸官上不应依官次坐下足下试更寻之诗序云王姬下嫁于诸侯衣服礼秩不系其夫下王后一等推王姬下王后一等则王子居然在王公之上陆士衡起居注式干殿集诸皇子悉在三司上今钞疏如别又海西即位赦文太宰武陵王第一抚军将军防稽王第二大司马第三大司马位既最高又都督中外而次在二王之下岂非下皇子耶此文今具在也永和中蔡公为司徒司马简文为抚军开府对録朝政蔡为正司不应反在仪同之下而于时位次相王在前蔡公次之耳诸例甚多不能复具疏扬州反乃居卿君之下恐此失礼宜改之耶
　　【蔡廓答傅亮书】
　　【扬州位居卿君之下常亦惟疑然朝廷以位相次不以本封复无明文云皇子加殊礼齐献王为骠骑孙秀来降武帝欲优异之以秀为骠骑转齐王为镇军在骠骑上若如足下言皇子使在公右则齐王本次自尊何改镇军令在骠骑上明知故以见位为次也又齐王为司空贾充为太尉俱録尚书署事常在充持节都督下足下复思之】
　　赞
　　文殊师利菩萨赞
　　在昔龙种今也童真业化游方罔识厥津高防维那研微尽神发挥幽赜导达天人
　　弥勒菩萨赞
　　时无竝后道不二司龙潜兜率按辔候时翳翳长夜怀而慕思思乐朗旦属想灵期
　　诗
　　【诗品曰季友文余常忽而不察今沈特进撰诗载其数首亦复平美】
　　从武帝平闽中
　　鞠旅扬城大搜徐方斾旌首路元戎启行弭【一作击】楫洪河总辔崇冈
　　从征
　　息徒西楚伫楫旧乡止犹岳立动则云翔烈烈羣师星言辟行泛舟掩河秣马登芒
　　奉迎大驾道路赋诗
　　夙櫂发皇邑有人祖我舟饯不以币赠言重琳球知止道攸贵怀禄义所尤四牡倦长路君辔可以收张邴结晨轨疎董顿夕辀东隅诚已谢西景逝不留性命安可图怀此作前修敷袵铭笃诲引带佩嘉谋迷宠非予志厚德良未酬抚躬愧疲朽三省慙爵浮重明照蓬艾万品同率繇忠诰岂假知式微发直讴
　　冬至
　　星昴殷仲冬短晷穷南陆柔荔迎时萋芳芸应节馥













　　汉魏六朝百三家集巻六十四
　　钦定四库全书
　　汉魏六朝百三家集巻六十五
　　宋谢灵运题词
　　谢瑍不慧乃生客儿车骑先大笑之宋公受命客儿称臣夫谢氏在晋世居公爵凌忽一代无其等匹何知下伾徒步乃作天子客儿比肩等夷低头执版形迹外就中情实乖文帝继绪轻戮大臣与谢侯无夙昔之知绸缪之托重以孟顗扇谤彭城坠渊寻山陟岭伐木开径尽録罪状其自讼表有云未闻俎豆之学欲为逆节山栖之士而搆陵上言最明痛不免弃市盖酷祸造于虚声怨毒生于异代以衣冠世臣公侯才子欲倔强新朝送齿丘壑势诚难之予所惜者涕泣非徐广隠遯非陶潜而徘徊去就自残形骸孙登所谓抱叹于嵇生也山居赋序废张左寻台皓致在去饰取素宅心若此何异秋水齐物诗冠江左世推富艶以予观之吐言天拔政繇素心独絶耳客好佛经其辩宗论昙隆诔又皆祗洹奇趣道门阁笔彼出处语黙无一近人予固知其不杀不止牵犬听鹤追松鼓棹均无累其本度也
　　目録
　　赋
　　山居赋【幷自注】
　　撰征赋
　　归涂赋
　　罗浮山赋
　　岭表赋
　　怨晓月赋
　　长谿赋
　　江妃赋
　　又
　　入道至人赋
　　逸民赋
　　辞禄赋
　　感时赋
　　孝感赋
　　伤已赋
　　表
　　劝伐河北表
　　谢封康乐侯表
　　诣阙上表
　　牋
　　与庐陵王牋
　　书
　　答范光禄书
　　又
　　答王衞军问辨宗论书
　　与弟书
　　答弟书
　　答纲琳二法师书
　　志
　　游名山志
　　论
　　辨宗论【问答附】
　　颂
　　无量寿佛颂
　　赞
　　王子晋赞
　　岩下见一老翁四五少年赞
　　维摩经十譬赞
　　聚沬泡合
　　焰
　　芭蕉
　　聚幻
　　梦
　　影响合
　　浮云
　　电
　　侍泛舟赞
　　和范光禄祗洹像赞三首【幷序】
　　佛赞
　　菩萨赞
　　縁觉声闻合赞
　　铭
　　佛影铭【有序】
　　书帙铭
　　七
　　七济
　　诔
　　宋武帝诔
　　宋庐陵王诔
　　昙隆法师诔
　　庐山慧逺法师诔











　　汉魏六朝百三家集巻六十五目録
　　钦定四库全书
　　汉魏六朝百三家集巻六十五
　　明　张溥　辑
　　宋谢灵运集
　　赋
　　山居赋【自注】
　　古巢居穴处曰岩栖栋宇居山曰山居在林野曰丘园在郊郭曰城傍四者不同可以理推言心也黄屋实不殊于汾阳即事也山居良有异乎市防抱疾就闲顺从性情敢率所乐而以作赋扬子云云诗人之赋丽以则文体宜兼以成其美今所赋既非京都宫观游猎声色之盛而叙山野草木水石谷稼之事才乏昔人心放俗外咏于文则可勉而就之求丽邈以逺矣览者废张左之艶辞寻台皓之深意去饰取素傥值其心耳意实言表而书不尽遗迹索意托之有赏其辞曰
　　谢子卧病山顶览古人遗书与其意合悠然而笑曰夫道可重故物为轻理宜存故事斯忘古今不能革质文咸其常合宫非缙云之馆衢室岂放勋之堂迈深心于鼎湖送高情于汾阳嗟文成之却粒愿追松以逺游嘉陶朱之鼓棹乃语种以免忧判身名之有辨权荣素其无留孰如牵犬之路既寡听鹤之涂何由哉【理以相得为适古人遗书与其意合所以为笑孙权亦谓周瑜公瑾与孤意合夫能重道则轻物存理则忘事古今质文可谓不同而此处不异缙云放勋不以天居为所乐故合宫衢室皆非淹留鼎湖汾阳乃是所居之文成张良却粒弃人间事从赤松子游陶朱范蠡临去之际亦语文种云云谓二贤既权荣素故身名有判也牵犬李斯之叹听鹤陆机领成都众大败后云思闻华亭鹤唳不可复得】若夫巢穴以风雨贻患则大壮以栋宇祛弊宫室以瑶璇致美则白贲以丘园殊世惟上托于岩壑幸兼善而罔滞虽非市朝而寒暑均和虽是筑构而饬朴两逝【易云上古穴居野处后世圣人易之以宫室上栋下宇以蔽风雨葢取诸大壮璇堂自是素故曰白贲最是上爻也此堂世异矣谓岩壑道深于丘园而不为巢穴斯免得寒暑之适虽是筑构无妨非市朝云云】昔仲长愿言流水高山应璩作书邙阜洛川势有偏侧地阙周员铜陵之奥卓氏充防槻之端金谷之丽石子致音徽之观徒形域之荟蔚惜事异于栖盘至若鳯丛二台云梦青丘漳渠淇园橘林长洲虽千乘之珍苑孰嘉遯之所游且山川之未备亦何议于兼求【仲长子云欲使居有良田广宅在高山流水之畔沟池自环竹木周布场囿在前果园在后应璩与程文信书云故求道田在关之西南临洛水北据邙山托崇岫以为宅因茂林以为防谓二家山居不得周员之美扬雄蜀都赋云铜陵衍卓王孙采山铸铜故汉书货殖传云卓氏之临卭公擅山川扬雄方言梁益之间裁木为器曰防裂帛为衣曰槻金谷石季伦之别庐在河南界有山川林木池沼水碓其镇下邳时过游赋诗一代盛集谓二地虽珍丽然制作非栖盘之意也鳯台秦穆公时秦女所居以致萧史丛台赵之崇馆张衡谓赵筑丛台于前楚建章华于后楚之云梦大中　居长饮赋楚灵王游云梦之中息于荆台之上前方淮之水左洞庭之波右顾彭蠡之涛南望巫山之阿遂造章华之台亦见诸史淮南青丘齐之海外皆猎所司马相如云秋田乎青丘徬徨乎海外漳渠史起为魏文侯所造溉水之所淇园卫之竹园在淇水之澳诗人所载橘林蜀之园林扬子云蜀都赋亦云橘林左太冲谓戸有橘柚之园长洲吴之苑囿左亦谓之长洲之茂
