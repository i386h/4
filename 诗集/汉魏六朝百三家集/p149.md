<!-- { "loadSidebar": true } -->
　　烝烝孝敬行着闺庭如兰之芳如金之贞在乱不回处暗斯明仁象春日威配秋霜慈恩雨施惠化风扬嘉善献亲疾恶若讐品定人伦清浊异流将继四祖世据削定天假其年主优其禄等勲伊吕比寿东岳
　　祝文
　　祝祖文
　　祖君自东百灵齐行翠盖翩翩象舆雕箱王予进驾骖服调良
　　服
　　魏武帝拟古皮弁裁缣帛为白帢以易旧服
　　白乃军容非国容也
　　魏尚书何晏好服妇人之服
　　此服妖也夫衣裳之制所以定上下殊内外也大雅云衮赤舄钩膺镂锡敬其文也小雅云有严有翼共武之服咏其武也若内外不殊王制失叙服妖既作身随之亡妹喜冠男子之冠桀亡天下何晏服妇人之服亦亡其家其咎均也吴妇人之修容者急束其髪而劘角过于耳盖其俗自操束大急而亷隅失中之谓也故吴之风俗相驱以急言论弹射以刻薄相尚居三年之丧者徃徃有致毁以死诸葛患之着正交论虽不可以经训整乱盖救时之作也
　　乐府
　　晋郊祀歌三首
　　【晋书乐志曰武帝受命防始二年诏郊祀明堂礼乐权用魏仪遵周室肇称殷礼之义但改乐章使传为之辞凡十九篇】
　　夕牲歌
　　天命有晋穆穆明明我其夙夜祗事上灵常于时假迄用其【一作冇】成于荐牡进夕其牲崇徳作乐神祗是听
　　迎送神歌
　　宣文蒸哉日靖四方永言保之夙夜匪康光天之命上帝是皇嘉乐殷荐灵祚景祥神祗降假享福无疆
　　飨神歌【三章】
　　天祚有晋其命惟新受终于魏奄有兆【晋书作黎】民燕及皇天怀柔百神丕显遗烈之徳之纯享其牡式用肇禋神祗来格福禄是臻
　　时迈其犹昊天子之祐享有晋兆民戴之畏天之威敬授人时丕显丕承于犹绎思皇极斯建庶绩咸熙庶几夙夜惟晋之祺
　　宣文惟后克配彼天抚宁四海保有康年于乎缉熙肆用靖民爰立典制爰修礼纪作民之极莫非资始克昌厥后永言保之
　　晋天地郊明堂歌六首
　　夕牲歌【天地郊明堂同】
　　皇矣有晋时迈其徳受终于天光济万国万国既光神定厥祥防于郊祀祗事上皇祗事上皇百福是臻巍巍祖考克配彼天嘉牲匪歆徳馨惟飨受天之祐神化四方【宋书作神和四畅】
　　降神歌
　　于赫大晋膺【晋书作应】天景祥二帝迈徳宣兹重光我皇受命奄有万方郊祀配享礼乐孔章神祗嘉飨祖考是皇克昌厥后保祚无疆
　　天郊飨神歌
　　整泰坛祀【晋书作礼】皇神精气感百灵賔蕴朱火燎芳薪紫烟游【一作起】冠青云神之体靡象形旷无方幽以清神之来光景照听无闻视无兆神之至举歆歆灵爽协动余心神之坐同欢娱泽云翔化风舒嘉乐奏文中声八音谐神是听咸洁齐竝芬芳烹牷牲享玉觞神悦飨歆禋祀祐大晋降繁祉祚京邑行【晋书作广】四海保天年【晋书作命】穷地纪
　　地郊飨神歌
　　整泰折竢皇祗众神感羣灵仪阴祀设吉礼施夜将极时未移祗之体无形象潜泰幽洞忽荒祗之出薆若有灵无逺天下母祗之来遗光景昭若存终防防祗之至举欣欣舞象徳歌成文祗之坐同欢豫泽雨施化云布乐八变声敎敷物咸亨祗是娱齐既洁侍者肃玉觞进咸穆穆飨嘉豢歆徳馨祚有晋暨羣生溢九壤格天庭保万寿延亿龄
　　又【初学记载】
　　结方丘祗国琛樽既享俎既歆敛检玉具鏖金楙百福底自古协万寿迄在今
　　明堂飨神歌
　　经始明堂享配匪解于皇烈考光配上帝赫赫上帝既髙既崇圣考是配明徳【乐府作堂】显融率土敬职万方来祭常于世假保祚永世
　　晋宗庙歌十一首
　　【南齐书乐志曰晋泰始中傅造祠庙夕牲昭夏歌一篇迎送神肆夏歌一篇登歌七庙七篇飨神歌二篇云登歌歌盛徳之功烈故庙异其文飨神犹周颂之有瞽及雍但説祭飨神明礼乐之盛七庙飨神皆用之】
　　夕牲歌
　　我夕我牲猗欤敬止嘉豢孔时供兹享祀神鉴厥诚博硕斯歆祖考降飨以虞孝孙之心
　　迎送神歌
　　呜呼悠哉日鉴在兹以时享祀神明降之神明斯降既祐飨之祚我无疆受天之祜赫赫太上巍巍圣祖明明烈考丕承继序
　　征西将军登歌
　　经始宗庙神明戾止申锡无疆祗承享祀假哉皇祖绥予孙子燕及后昆锡兹繁祉
　　豫章府君登歌
　　嘉乐肆庭荐祀在堂皇皇宗庙乃祖先皇济济辟公相予蒸尝享祀不忒降福穰穰
　　颍川府君登歌
　　于邈先后实司于天显矣皇祖帝祉肇臻本支克昌资始开元惠我无疆享祀【晋书作祚】永年
　　京兆府君登歌
　　于惟曾皇显显令徳髙明清亮匪兢柔克保乂命祐基命惟则笃生圣祖光济四国
　　宣皇帝登歌
　　于铄皇祖圣徳钦明勤施四方夙夜敬止载敷文敎载扬武烈匡定社稷恭行天罚经始大业造创帝基畏天之命于时保之
　　景皇帝登歌
　　执竞景皇克明克哲旁作穆穆惟祗惟畏纂宣之绪耆定厥功登此俊乂纠彼羣凶业业在位帝既勤止维天之命于穆不已
　　文皇帝登歌
　　于皇时晋允文文皇聪明睿智圣敬神武万几莫综皇斯清之虎兕【晋书作虵豕】放命皇斯平之柔逺能迩简授英贤创业垂统勲格皇天
　　飨神歌【二章】
　　曰晋是帝飨祀时序宗庙致敬礼乐具举惟其来祭普天率土牺樽既奠清酤既载亦有和羮荐羞斯备蒸蒸永慕感时兴思登歌奏舞神乐其和祖考来格祐我邦家敷天之下罔不休嘉
　　肃肃在位济济臣工四海来格礼仪有容钟鼓振管理舞开元歌永始神胥乐兮肃肃在位臣工济济小大咸敬上下有礼理管振鼔钟舞象徳歌咏功神胥乐兮肃肃在位有来雍雍穆穆天子相维辟公礼有仪乐有则舞象功歌咏徳神胥乐兮
　　晋四厢乐歌三首
　　【晋书乐志曰晋初食举亦用鹿鸣至武帝泰始五年使傅荀朂张华各造正旦行礼及王公上寿酒食举乐歌诗后又诏成公绥亦作焉傅造三篇一曰天鉴二曰于赫三曰天命】正旦大防行礼歌【四章】
　　天鉴有晋世祚圣皇时齐七政朝此万方
　　钟鼓斯震九賔备礼正位在朝穆穆济济
　　煌煌三辰实丽于天君后是象威仪孔防
　　率礼无愆莫非迈徳仪刑圣皇万邦惟则
　　上寿酒歌
　　于赫明明圣徳龙兴三朝献酒万寿是膺敷佑四方如日之升自天降祚元吉有征
　　食举东西厢歌【十三章】
　　天命大晋载育羣生于穆上徳随时化成
　　自祖配命皇皇后辟继天创业宣文之绩
　　丕显宣文先知稼穑克恭克俭足敎足食
　　既敎食之济艰难上帝是祐下民所安
　　天祐圣皇万邦来贺虽安勿安干干匪暇
　　乃正丘郊乃定冡社廙廙作宗光宅天下
　　惟敬朝飨爰奏食举尽礼供御嘉乐有序
　　树羽设业笙镛以间琴瑟齐列亦有篪埙
　　喤喤鼓钟鎗鎗磬管八音克谐载夷载简
　　既夷既简其大不御风化潜兴如云如雨
　　如云之覆如雨之润声敎所暨无思不顺
　　敎以化之乐以和之和而养之时惟邕熙
　　礼慎其仪乐节其声于铄皇繇既和且平
　　晋鼓吹曲二十二首
　　【晋书乐志曰武帝令傅制鼓吹曲二十二篇以代魏曲】
　　灵之祥
　　【古朱鹭行古今乐録曰灵之祥言宣皇帝之佐魏犹虞舜之事尧也既有石瑞之征又能用武以诛孟度之逆命也】
　　灵之祥石瑞章旌金徳出西方天降命授宣皇应期运时龙骧继大舜佐陶唐赞武文建帝纲孟氏叛据南疆追有扈乱五常吴宼劲蜀虏彊交誓盟连遐荒宣赫怒奋鹰扬震干威曜电光陵九天陷石城枭逆命拯有生万国安四海宁
　　宣受命
　　【古思悲翁行古今乐録曰宣受命言宣帝御诸葛亮养威重运神兵】
　　宣受命应天机风云时动神龙飞御诸葛镇雍梁边境安夷夏康务节事勤定倾揽英雄保持盈渊穆穆赫明明冲而泰天之经养威重运神兵亮乃震毙天下【晋书有安字】宁
　　征辽东
　　【古艾而张行古今乐録曰征辽东言宣帝讨灭公孙渊而枭其首也】
　　征辽东敌失据威灵迈日域公孙既授首羣逆破胆咸震怖朔北响应海表景附武功赫赫徳云布
　　宣辅政
　　【古上之回行古今乐録曰言宣帝圣道深逺拨乱反正网罗文武之才以定二仪之序也】
　　宣皇辅政圣烈深拨乱反正从天心网罗文武才慎厥所生所生贤遗敎施安上治民化风移肇创【一作造】帝基洪业垂于铄明明时赫戏功济万世定二仪定二仪云行【乐府作泽】雨施海外风驰
　　时运多难
　　【古拥离行古今乐録曰时运多难言宣帝致讨吴方有征无战也】
　　时运多难道敎痡天地变化有盈虚蠢尔吴蛮虎视江湖我皇赫斯致天诛有征无战弭其图天威横被廓东隅
　　景龙飞
　　【古战城南行古今乐録曰景龙飞言景帝克明威敎祚隆无疆崇此洪基也】
　　景龙飞御天威聪鉴察动与神明协机从之者显逆之者灭夷文敎敷武功巍普被四海万邦望风莫不来绥圣徳潜断先天弗违弗违祥享世永长猛以致寛道化光赫明明祚隆无疆帝绩惟期有命既集崇此洪基
　　平玉衡
　　【古巫山髙行古今乐録曰平玉衡言景帝一万国之殊风齐四海之乖心礼贤养士而纂洪业也】
　　平玉衡糺奸回万国殊风四海乖礼贤养士羁御英雄思心齐纂戎洪业崇皇阶品物咸亨圣敬日跻聪鉴尽下情明明综天机
　　文皇统百揆
　　【古上陵行古今乐録曰文皇统百揆言文帝始统百揆以敷太平之化也】
　　文皇统百揆继天理万方武将镇四隅英佐盈朝堂谋言协秋兰清风发其芳洪泽所渐润砾石为珪璋大道侔五帝盛徳逾三王咸光大上参天与地至化无内外无内外六合竝康乂竝康乂遘兹嘉防在昔羲与农大晋徳斯迈镇征及诸州为蕃卫功济四海洪烈流万世
　　因时运
　　【古将进酒行古今乐録曰因时运言文帝因时运变圣谋潜施解长蛇之交离羣桀之党以武济文审其大计以迈其徳也】
　　因时运圣策施长虵交解羣桀离势穷奔吴虎骑厉惟武进审大计时迈其徳清一世
　　惟庸蜀
　　【古有所思行古今乐録曰惟庸蜀言文帝平蜀封建万国复五等之爵也】
　　惟庸蜀潜号天一隅刘僃逆帝命禅亮承其余拥众数十万闚隙乘我虚驿骑进羽檄天下不遑居姜维屡寇边陇上为荒芜文皇愍斯民歴世受罪辜外谟藩屏臣内谟众士夫爪牙应指授腹心献【一作同】良图良图协成文大【一作乃】兴百万军雷鼓震地起猛势陵浮云逋虏畏天诛面缚造垒门万里同风教逆命称妾臣光建五等纪纲天人
　　天序
　　【古芳树行古今乐録曰天序言圣皇应厯受禅济大化用人各尽其才也】
　　天序厯应受禅承灵祜御羣龙勒螭虎济大化英隽作辅明明统万机赫赫镇四方咎繇稷契之畴协兰芳礼王臣覆兆民化之如天与地谁敢爱其身
　　大晋承运期
　　【古上邪行古今乐録曰大晋承运期言圣皇应箓受圗化象神明也】
　　大晋承运期徳隆圣皇时清晏白日垂光应箓图陟帝位继天正玉衡化行象神明至哉道隆虞与唐元首敷洪化百寮股肱竝忠良民大康隆隆赫赫福祚盈无疆
　　金灵运
　　【古君马黄行古今乐録曰金灵运言圣皇践祚致敬宗庙而孝道行于天下也】
