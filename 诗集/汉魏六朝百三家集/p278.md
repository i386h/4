<!-- { "loadSidebar": true } -->
　　维永泰元年九月朔日哀子嗣皇帝讳仰惟大行皇帝早弃万邦圣烈方逺式遵【一作尊】帝世俾鬯鸿猷咸以为无名以化则言繁莫宣其道有求斯应则影响庶图其功所以永言配命寄心宗极光昭令德允树风声伏惟大行皇帝合信四时齐明日月创保大于登庸通神防于受命因时以畅借九万而轻举天保既定运四海而高临及廼开物成务重维国纲风行草化心往如神左贤右戚内乐外礼辑五材以敎民申三驱而在宥用能盛德殷荐美善斯毕皇矣之业既孚蒸哉之道咸备景化方逺厌世在天龟筮告期逺日无改仰则前王俯询百辟累德称睿允极鸿名谨命某申奉太牢之奠谨上尊谥曰明皇帝庙号高宗天人允恊神其尚飨呜呼哀哉
　　墓铭
　　临海公主墓铭
　　长发有祥瑶台乃搆鸟归飞北音斯奏聿来徐土祯符爰授帝体灵柯秾华以秀饰馆东鲁言归景族有敎公宫无系车服既肃簪珥亦崇汤沐率礼衡门降情云屋彼月斯望在钓维缗瞻须配景望烛齐神霾华昆岫灭采上春慈纒云陛悲动外姻郁彼崇芒睠然城辇辎翟按辔龙旒徐转
　　新安长公主墓铭
　　氛氲长发时惟睿文诞兹明淑玉振兰芬誉宣女师德侔高行肃穆嫔风优游阃正抚事成箴临图作镜如何防黙方春委盛
　　海陵王昭文墓铭
　　中枢诞圣膺厯受命于穆二祖天临海镜显允世宗温文着性三善有声四国无竞嗣德方衰时唯介弟景祚云及多难攸启载驱軨辖高辟代邸庶辟欣欣威仪济济亦既负扆言观帝则正位恭已临朝渊嘿防思宝缔负荷非克敬顺天人高逊明德西光巳谢东旭又凉龙纛夕俨葆捝晨锵风揺草色日照松光春秋非我晚夜何长
　　郁林王墓铭
　　绿车旖旎翠防掩映癸贰戏良临祧弛盛毁德归桐叶尊居郑
　　祭文
　　祭大雷何周二神文
　　大过在运小雅尽缺琼镜日沦金车未晰周生电断神谟英冠正因部竒风敛云散晋德如燬功资叶赞山无猛鸷时旷忠贤流王于彘龟鼎忽焉忠肃布衣君亲自然驱狐上国斩鲵中川纷纶凯入氛氲配天
　　为随王东耕文
　　谷躔星景穑表蜡先八政奚首六府兹宣嗟非国登颂有年一夫或怠望歳谁天
　　为诸姊祭阮夫人文
　　婉娩嫔德幽闲媍性眄史箴陈诗陈咏嘉言足题清晖可映契阔未防音尘如昨中景遽倾芳木先落畴昔交觞享也虚荐带上先结握中遗扇迸泪失声潺湲如霰
　　乐府
　　齐雩祭歌八首
　　【南齐书乐志曰建武二年雩祭明堂谢朓造辞一依谢庄唯世祖四言也】
　　迎神【八章】
　　清明畅礼乐新候龙景练贞辰
　　阳律亢阴晷伏耗下土荐穜稑
　　宸仪警王度干嗟云汉望昊天
　　张盛乐奏云儛集五精延帝祖
　　雩有讽禜有秩膋鬯芬圭瓒瑟
　　灵之来帝阍开车煜燿吹徘徊
　　停龙轙徧观此冻雨飞祥云靡
　　坛可临奠可歆对甿社鉴皇心
　　【世祖】武皇帝【三章】
　　濬哲维祖长发其武帝出自震重光御防七德攸宣九畴咸叙静难荆衡凝威蠡浦
　　昧旦丕承夕惕刑政化一车书德馨粢盛昭星夜景非云晓庆衢室成阴璧水如镜
　　礼充玉帛乐被匏于铄在咏陟配于天自宫徂兆靡爱牲牷我将我享永祚丰年
　　青帝【三章】
　　营翼日鸟殷宵凝冰泮蛰昭
　　景阳阳风习习女夷歌东皇集
　　奠春酒秉青珪命田祖渥羣黎
　　赤帝【三章】
　　惟此夏德德恢台两龙在御炎精来
　　火景方中南譌秩靡草云黄含桃实
　　族云蓊郁温风扇兴雨祁祁黍苗遍
　　黄帝【三章】
　　禀火自高明毓金挺刚克凉燠资成化羣芳载厚德阳季勾萌逹炎徂溽暑融商暮百工止歳极凌阴冲泉流疏巳清原隰甸巳平咸言祚惟亿敦民保齐京
　　白帝【三章】
　　帝説于兑执矩固司藏百川收潦精景应金方
　　嘉树离披榆关命賔鸟夜月如霜金风方嫋嫋
　　商阴肃杀万宝咸巳遒劳哉望歳场功冀可收
　　黑帝【三章】
　　白日短夜深招揺转移太阴霜钟鸣防陵起星廻天月穷纪
　　听严风来不息望云黝无色曽冰烈积羽幽飞雪至天山侧
　　关梁闭方不廵合国吹飨蜡賔统微阳防终始百礼洽万祚臻
　　送神【五章】
　　敬如在礼将周神之驾不少留
　　跃龙鏕转金盖纷上驰云之外
　　警七曜诏八神排阊阖渡天津
　　有渰兴肤寸积雨防防又终夕
　　俾栖粮维万箱皇情畅景命昌
　　隋王鼓吹曲十首【以下五言】
　　【齐永明八年谢朓奉镇西隋王敎于荆州道作钧天以上三曲颂帝功校猎以上三曲颂藩德】
　　元防曲
　　二仪启昌厯三阳应庆期珪贽纷成序鞮译憬来思分阶赩组练充庭罗翠旗觞流白日下吹溢景云滋天仪穆藻殿万防寿皇基
　　郊祀曲
　　六宗禋配岳五畤奠甘泉整跸游九阙清箫开八埏锵锵玉銮动溶溶金障旋郊宫光巳属升柴礼既防福飨灵之集南岳固斯年
　　钧天曲
　　高宴颢天台置酒迎风观笙镛礼百神钟石动云汉瑶堂琴瑟惊绮席舞衣散威凤来参差鹤起凌乱已庆明庭乐讵慙南风弹
　　入朝曲
　　江南佳丽地金陵帝王州逶迤带绿水迢递起朱楼飞甍夹驰道垂杨荫御沟凝笳翼高盖疉鼓送华辀献纳云台表功名良可收
　　出藩曲
　　云枝紫微内分组承明阿飞艎遡极浦旌节去关河渺苍山色沉沉寒水波铙音巴渝曲箫鼔盛唐歌夫君迈惟德江汉仰清和
　　校猎曲
　　凝霜冬十月杀盛凉飚哀原泽旷千里腾骑纷往来平罝望烟合烈火从风廻殪兽华容浦张乐荆山台虞人昔有谕明明时戒哉
　　从戎曲
　　选旅辞轘轩弭节赴河源日起霜戈照风廻连骑飜红尘朝夜合黄沙万里昏寥戾清笳转萧条边马烦自勉辍耕愿征役去何言
　　送逺曲
　　北梁辞欢宴南浦送佳人方衢控龙马平路骋朱轮琼筵妙舞絶桂席羽觞陈白云丘陵逺山川时未因一为清吹激潺湲伤别巾
　　登山曲
　　天明开秀防澜光媚碧堤风荡飘莺乱云行芳树低暮春春服美游驾凌丹梯升峤既小鲁登峦且怅齐王孙尚游蕙草正萋萋
　　泛水曲
　　玉露霑翠叶金风鸣素枝罢游平乐苑泛鹢昆明池旌旗散容裔箫管吹参差日晩厌遵渚采菱赠清漪百年如流水寸心宁共知
　　江上曲
　　易阳春草出踟蹰日已暮莲叶尚田田淇水不可渡愿子淹桂舟时同千里路千里既相许桂舟复容与江上可采菱清歌共南楚
　　蒲生行
　　蒲生广湖边托身洪波侧春露惠我泽秋霜缛我色根叶从风浪常恐不水植摄生各有命岂云智与力安得逰云上与尔同羽翼
　　咏邯郸才人嫁为厮飬卒妇
　　生平宫阁里出入侍丹墀开笥方罗縠窥镜比蛾眉初别意未解去久日生悲憔悴不自识娇羞余故姿梦中忽彷佛犹言承燕私
　　鼔吹曲二首同沈右率诸公赋
　　芳树
　　早翫华池阴复影【一作鼔】沧洲枻椅柅芳若斯葳防纷可结霜下桂枝销怨与飞蓬折不厠玉盘滋谁怜终委絶
　　临高台
　　千里常思归登台临绮翼才见孤鸟还未辨连山极四靣动清风朝衣起寒色谁知倦游者嗟此故乡忆
　　同赋杂曲名【时为宣城守檀秀才诸君同赋】
　　秋竹曲
　　防娟绮窗北结根未参差从风既袅袅映日颇离离欲求枣下吹别有江南枝但能凌白雪贞心荫曲池
　　曲池之水
　　缓歩遵莓渚披衿待蕙风芙蕖舞轻带苞笋出芳丛浮云自西北江海思无穷鸟去能传响见我绿琴中
　　铜爵台同谢谘议赋
　　繐帷飘井榦樽酒若平生郁郁西陵树讵闻歌吹声芳襟染泪迹婵娟空复情玉座犹寂寞况乃妾身轻
　　永明乐十首
　　【南齐书乐志曰永明乐歌者竟陵王子良与诸文士造奏之人为十曲】
　　帝图开九有皇风浮四溟永明一为乐咸池无复灵民和礼乐富世清歌颂徽鸿名轶巻领称首迈垂衣朱台郁相望青槐分驰道秋云湛甘露春风散芝草龙楼日月照淄舘风云清储光温似玉藩度式如琼化洽鳀海君恩变龙庭长西北骛环裘东南尽龟象出车长洲苑选旅朝夕川络络结云骑奕奕泛戈船燕驷游京洛赵服丽有辉清歌留上客妙舞送将归实相薄五礼妙花开六尘明祥已玉烛宝瑞亦金轮生蔑萝性身与佳惠隆飞缨入华殿屣歩出重宫彩凤鸣朝阳鹤舞清商瑞此永明曲千载为金皇
　　有所思同王主簿赋
　　佳期期未归望望下鸣机徘徊东陌上月出行人稀
　　铜雀悲
　　落日高城上余光入繐帷寂寂深松晚宁知琴瑟悲
　　玉阶怨
　　夕殿下珠帘流萤飞复息长夜缝罗衣思君此何极
　　金谷聚
　　渠碗送佳人玉杯邀【玉台作要】上客车马一东西别后思今夕
　　王孙游
　　绿草蔓如丝杂树红英发无论君不归君归芳巳歇
　　诗
　　侍宴华光殿曲水奉勑为皇太子作【四言九章】
　　旁求邃古逖听鸿名大宝曰位得一为贞朱祶叶祉绿字摛英升配同贯进让殊声
　　大横将属防昌巳命国歩中徂宸居膺庆玺剑先传龟玉增映宗尧有绪复禹无竞
　　礼行郊社人神受职宝效山川鳞羽变色塞北靡丹徼南极浮毳驾风飞泳登陟
　　能官民秀利建天跗枵鹑列野营綘分区论思帝则献纳宸枢麟趾方定鹈翼谁濡
　　西京蔼蔼东都济济秋祓濯流春禊浮醴初吉云献上阴方启昔驾阳颍今帐云陛
　　嘉乐旧矣芳宴在斯载留神瞩有睟天仪龙精巳映威仰未移叶依黄鸟花落春池
　　高殿敞禁林稠密青磴崛起丹楼间出翠葆随风金戈动日惆怅清管徘徊轻佾
　　灞浐入筵河淇流阼海若来往觞肴防泝欢饫有终清光欲暮轻貂回首华组徐歩
　　登贤博望献赋清漳汉贰称敏魏两垂芳监抚有则匕鬯无方瞻言守器永愧元良
　　三日侍华光殿曲水宴代人应诏【十章】
　　羣分未辨类聚兹式天睠休明且求至德御繁实简制动惟黙官府百王衣裳万国
　　中叶遭闵副内多违悠悠灵贶爰有适归于昭睿后抚运天飞凝居中县神动外畿
　　悬象着明离光乃位我有储德徽猷渊备长寿察书龙楼廻辔重道上庠行遵儒肆
　　朝阳有干布叶萋萋思皇威矣鹓羽高栖出驰先辂入秉介珪瞻秦望井建鲁分奎
　　求贤每劳得士方逸有觉斯顺无文咸秩万箱惟重百锾载防屈草戒谀阶蓂纪日
　　文敎巳肃武节既驰荣光可照合璧如规载懐姑射尚想瑶池濯龙乃饰天渊在斯
　　作乐顺动实符时义上春初吉亦留渊寄红树岩舒青莎水被雕梁虹拖云甍鸟跂
　　高悬甲帐周褰黼帷长筵列陛激水旋墀浮醪聚蚁灵蔡呈姿河宗跃踢海介防跜
　　弱腕纎腰迁延玅舞秦筝赵瑟殷勤促柱降席连緌称觞接武稽首万年献兹多祜
　　天地既成泉流既清薄暮沾幸属奉文明将标齐配刻扫秦京愿驰龙漠饮马悬旌
　　三日侍宴曲水代人应诏【九章】
　　神理内寂机象外融遗情汾水垂冕鸿宫树以司牧匪我求防徒勤日用谁契功
　　往晦必明来硕资蹇于皇克圣时乗御辩宝厯载晖瑶光重践昭昭旧物熙熙迁善
　　当宁日昃求衣未明抵璧焚翠销剑隳城九畴式序三辟载清虞箴防阙蒙奏传声
　　丽景则春仪方在震重圣积厚金式琼润天爵必谐王臣咸荩譬诸华霍惟邦之镇
　　正朔葱瀚冠冕卭越争长明堂相超魏阙龟防南荐环裘西发巢阁易窥驯庭难防
