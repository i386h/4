<!-- { "loadSidebar": true } -->
　　朕闻先王之莅天下也王则大宝以尊德下则建侯以褒功是以成勲告就文命有圭之锡四海来王姬旦飨防之封夫翼圣宣绩辅德猷礼穷元赏宠章希世况明保冲昧独运陶钧者哉朕以不德遭家多难云雷作屯夷羿窃命失位京邑遂播蛮荆艰难卑约制命凶丑相国宋公天纵睿圣命世应期诚贯三灵大节宏发拯朕躬于巢幕回灵命于已崩固已道穷北面晖格八表者矣及外积全国之勲内累戡黎之伐芟夷彊妖之始蕴崇奸猾之源显仁藏用之道六府孔修之绩莫不云行雨施能事毕举谅已方轨于三五不容于典防者焉自永嘉丧师绵逾十纪五都分崩然正朔时暨唯三秦悬隔未之暂宾至令虏袭乱淫虐三世资百二之易守恃函谷之可闗庙筭韬畧不谋之日久矣公命世抚运阐曜威灵内硏诸侯之虑外致上天之罚故能仓兕甫训则许郑风偃钲钺未指则瀍洛雾披俾旧阙元阳复集万国之轸东京父老重睹司之章俾朕负扆髙拱而保大洪烈是用逺鉴前典延即羣谋敬授殊锡光啓壃宇乘马之制有陋旧章徽称之美未穷上爵岂足以显报懋功允塞民望藩辅王畿长辔六合者乎寔以公毎秉谦德卑不可逾难进之道以宠为戚是故降损盛制且有后命也自兹迄今洪勲弥邵棱威九河魏赵底服回辕崤潼连城冰泮遂长驱灞浐悬旍龙门逆虏姚系颈就擒百稔梗秽涤于崇朝祖宗遗愤雪于一旦涉禹之迹方行天下至于海外罔有不服功固万世其寜惟永岂金石雅颂所能赞扬寔可以告于神明勒铭嵩岱者已朕又闻之周道方逺则鸑鷟鸣岐二南播德则麟驺呈瑞自公大号初发爰暨告成灵祥炳焕不可胜纪岂伊素雉逺至嘉禾近归而已哉朕每仰鉴应俯察人谋进惟道勲退惟国典岂得遂公冲挹而久蕴盛防便宜敬行大礼允副幽显之望其进宋公爵为王以徐州之海陵东安北琅邪北东莞北东海北谯北梁豫州之汝南北颍川北南顿凡十郡益宋国其相国扬州牧领征西将军司豫北徐雍四州刺史如故晋恭帝禅宋诏【恭帝元熈二年六月亮承高祖密防讽帝禅位草诏请书帝欣然操笔曰桓之时重为刘公所延今日之事本所甘心乃书赤纸为诏】
　　夫天造草昧树之司牧所以陶钧三极统天施化故大道之行选贤与能隆替无常期禅代非一族贯之百王繇来尚矣晋道陵迟仍世多故爰暨元兴祸难既积至三光贸位冠履易所安皇播越宗祀堕冺则我宣元之祚永堕于地顾瞻区域翦焉已倾相国宋王天纵圣德灵武秀世一匡頽运再造区夏固以兴灭继絶舟航沦溺矣若夫仰在璿玑旁穆七政薄伐不庭开复壃宇遂乃三俘伪主开涤五都雕顔卉服之乡龙荒朔漠之长莫不回首朝阳沐浴泽故四灵效瑞川岳启图嘉祥杂遝休应炳着象表革命之期华裔注乐推之愿代德之符着乎幽显瞻乌爰止允集明哲夫岂延康有归咸熈告谢而已哉昔火德既微魏祖底绩黄运不竞三后肆勤故天之厯数寔有攸在朕虽庸闇昧于大道永鉴废兴为日已久念四代之高义稽天人之至望予其逊位别宫归禅于宋一依唐虞汉魏故事
　　禅策
　　咨尔宋王夫古权舆悠哉邈矣其详靡得而闻爰自书契降逮三五莫不以上圣君四海止戈定大业然则帝王者宰物之通器君道者天下之至公也昔在上叶深鉴兹道是以天禄既终唐虞弗得传其嗣符命来格舜禹不获全其谦所以经纬三才澄斥彞化作范振古垂风万叶莫尚于兹自是厥后歴代弥邵汉既嗣德于放勋魏亦方轨于重华谅已协谋乎人鬼而以百姓为心者也昔我祖宗钦明辰居其极而明晦代序盈亏有期翦商兆祸非唯一世曽是弗尅矧伊在今天之所废有自来矣惟王体上圣之姿苞二仪之德明齐日月道合四时乃者社稷倾覆王拯而存之中原芜梗又济而复之自负固不宾干纪放命肆逆滔天窃据万里靡不润之以风雨震之以雷霆九伐之道既敷八法之化自理岂伊薄施于民济斯黔庶固以义洽四海道威八荒者矣至于上天垂象四灵效徴图防之文既明人神之望已改百工歌于朝庶民颂于野亿兆抃踊倾伫惟新自非百姓乐推天命攸集岂伊在予所得独专是用仰祗皇灵俯顺羣议敬禅神器授帝位于尔躬大祚告穷天禄永终于戏王其允执其中敬遵典训副率土之嘉愿恢洪业于无穷时膺休祐以答三灵之眷望
　　禅宋玺书
　　葢闻天生蒸民树之以君帝皇寄世实公四海崇替系于勲德升降存乎其人故有国必亡卜年着其数代谢无常圣哲握其符昔在上世三圣系轨畴咨四岳以揖让惟先王之有作永垂范于无穷及刘氏致禅寔尧是法有魏告终亦宪兹典我世祖所以抚归运而顺人事乘利见而定天保者也而道不常泰戎夷乱华丧我洛食蹙国江表仍遘否运沦没相因逮于元兴遂倾宗祀幸赖神武光天大节宏发匡复我社稷重造我国家惟王圣德钦明则天光大应期诞载明保王室内纾国难外播宏畧诛大憝于汉阳逋僭盗于沂渚澄氛西岷肃清南越再清江湘拓定樊沔若乃永怀区宇思一声教王师首路则伊洛澄流棱威崤潼则华岳褰霭伪酋衔璧咸阳即序虽彞器所铭诗书所咏庸勲之盛莫之与二也遂偃武修文诞敷德政八统以驭万民九职以刑邦国思兼三王以施四事故能信着幽显义感殊方自歴世所宾舟车所暨靡不讴歌仁德抃舞来庭朕每敬惟道勲永察符运天之厯数实在尔躬是以五纬升度屡示除旧之迹三光协数必昭布新之祥图防祯瑞皎然斯在加以龙顔英特天授殊姿君人之表焕如日月传称惟天为大惟尧则之诗云有命自天命此文王夫或跃在渊者终飨九五之位勲格天地者必膺大宝之业昔土德告沴传胙于我有晋今厯运改卜永终于兹亦以金德而传于宋仰四代之休义鉴明昬之定期询于羣公爰逮庶尹咸曰休哉罔违朕志今遣使持节兼太保散骑常侍光禄大夫瞻兼太尉尚书宣范奉皇帝玺绶受终之礼一如唐虞汉魏故事王其允答人神君临万国时膺灵祉酬于上天之眷命
　　教
　　为宋公修张良庙教【义熈十二年高祖北讨军次留城经张良庙下令文选傅亮撰】
　　夫盛德不冺义存祀典微管之叹抚事弥深张子房道亚黄中照隣殆庶风云感蔚为帝师夷项定汉大拯横流固已参轨伊望冠德如仁若乃神交圮上道契商洛显默之际窅然难究渊流浩瀁莫测其端矣涂次旧沛伫驾留城灵庙荒顿遗像陈昧抚迹怀人永叹寔深过大梁者或伫想于夷门游九原者亦流连于随防拟之若人亦足以云可改构栋宇修饰丹青苹蘩行以时致荐抒怀古之情存不刋之烈主者施行【文选　在宋书作存作言渊流浩瀁作源流渊浩顿作残夷项二句书上下异永叹宴深作慨然永叹栋宇作榱桷】
　　为宋公修楚元王墓教
　　夫褒贤崇德千载弥光尊本敬始义隆自逺楚元王积仁基德启蕃斯境素风道业作范后昆本支之祚实隆鄙宗遗芳余烈奋乎百世而丘封翳然坟茔莫翦感逺存往慨然永怀夫爱人怀树甘棠且犹勿翦追甄墟墓信陵尚或不冺况瓞所兴开源自本者乎可蠲复近墓五家长给洒扫便可施行【冺宋书作絶】
　　修复前汉诸陵教
　　夫信陵之坟守衞无旷展季之垄樵苏有刑彼匹夫怀道列国陪犹见礼异世取贵隣邦汉高拨乱反正大造区宇道拯横流功高百代盛德之烈义在不泯
　　表
　　为宋公至洛阳谒五陵表【五陵晋文帝崇阳陵武帝峻阳陵宣帝高原陵景帝峻平陵及惠帝陵也】
　　臣裕言近振旅河湄扬旍西迈将届旧京威怀司雍河流遄疾道阻且长加以伊洛榛芜津涂久废伐木通径淹引时月始以今月十二日次故洛水浮桥山川无改城阙为墟宫庙隳顿钟虡空列观宇之余鞠为禾黍防里萧条鸡犬罕音感旧永怀痛心在目以其月十五日奉谒五陵坟茔幽沦百年荒翳天衢开泰情礼获申故老掩涕三军凄感瞻拜之日愤慨交集行河南太守毛修之等既开剪荆棘缮修毁垣职司既备蕃衞如旧伏惟圣怀逺慕兼不胜下情谨遣传诏殿中中郎臣某奉表以闻
　　为宋公求加赠刘前军表
　　臣闻崇贤旌善王化所先念功简劳义深追逺故司勲秉策在勤必记德之休明没而弥着故尚书左仆射前军将军臣刘穆之爰自布衣协佐义始内竭谋猷外勤庶政密勿军国心力俱尽及登庸朝右尹司京畿敷赞百揆翼新大猷顷戎车逺役居中作捍抚寜之勲实洽朝野识量局致栋干之器也方宣赞盛化缉隆圣世志绩未究逺迩悼心皇恩褒述班同三事荣哀既备宠灵已泰臣伏思寻自义熈草创艰患未弭外虞既殷内难亦荐时屯世故靡有宁嵗臣以寡劣负荷国重实赖穆之匡翼之勲岂唯谠言嘉谋溢于民听若乃忠规密谟潜虑帷幕造膝诡辞莫见其际事隔于皇朝功隠于视听者不可胜纪所以陈力一纪遂克有成出征入辅幸不辱命微夫人之左右未有宁济其事者履谦居寡守之弥固每议及封爵辄深自抑絶所以勲高当年而茅土弗及抚事永念胡宁可昧谓宜加赠正司追甄土宇俾忠贞之烈不泯于身后大赉所及永秩于善人臣契濶屯夷旋观终始金兰之分义深情感是以献其乃怀布之朝听所启上合请付外详议【竭书作端大猷作王化宁作寄既作兼泰作厚荐作结胜作称茅土作茅社伤作念夷作泰　忠规逺画虑密谟造膝诡词】
　　为刘毅军败自解表
　　遂令犬羊内侮兵纒紫极圣朝肝胆社稷几殆稽之典刑罪不容宥赖天祚有底冢宰灵武长虵翦毒丑类宵遯今畿甸告宁四封有截臣元衅大责既积朝野桑榆之效又无与立而圣恩含宥弛其徽墨偏私之讥既彰民听况可重荷岳牧之任复当推毂之重
　　让尚书仆射表
　　自皇基肇创豫班策勲纎善微绩未闻朝野百揆治枢摠贰殷要诚非庸臣所宜叨拟臣闻权衡既悬锱铢靡遁厉驽习骥终莫之近败驾伤锦备之前诰必将上増国垢下招私黩
　　奏
　　尚书八座封诸皇弟皇子奏
　　臣闻懿亲广树圣王所先明德竝建古之休典所以维城皇代盘石帝基内衞畿服外绥四海者也第某皇弟皇子等神姿颖哲大成俱茂地均鲁衞德兼庸贤显进徽号啓建疆宇道作屏光翰邦家竝可封郡王
　　碑铭
　　司徒刘穆之碑
　　公讳穆之字道和彭城人也公膺陶钧之秀范该生民之上操三变肇于弱容九德充于初迪文明在中柔顺畅于事业敬以直内义让洽于州党时元凶窜遁拥据荆沔乘舆播幸越蹈九江公率先羣后电发川湄奬怀本之众励思奋之士桓谦借累叶之资徐覆忸骤胜之锋习乱之徒若猬毛而起内怀根本之虞外通首尾之势公灵武独运奇谟内湛鞠旅陈众视险若夷飞云西泝则水截鲸鲵乘辕东指则陆殪长回累棊之危成维山之固丰功茂勲大造于王室淳风懿化永结于荆南铭曰二仪发挥川岳协灵外恢温雅内镜文明怀仁履顺蕴义居贞煌煌衮衣礼亦隆止翼翼素心亮终如始夷情升降一色愠喜训俭于物复礼克已
　　侍中王公碑
　　体亚黄中道及微管元勲盛德光于晋载于时运距无妄陵夷有渐至于兵纒象魏垒结四郊公以民望晋朝居疑间之际怀方履顺处艰以贞颠沛不能回其操彊御无以荡其守铄矣公侯乘和挺生识深冬潭文艶春荣爰初素履好是冲黙亦既端委振风育德
　　故安成太守傅府君铭
