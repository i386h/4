<!-- { "loadSidebar": true } -->
　　云之世族承黄虞之苗绪裔灵根之遗芳用能枝播千条頴振万叶繁衍固于三代飨祀存乎百世岂非皇庆之积祐神明之殷祥者哉在周之衰有妫之后将育于姜而贞发鸣凤之兆周史表观国之繇故能光宇营丘奄有东海支庶蕃庑而祚昌大矣遭世多难子孙荡析逐于南土烈祖丞相卲侯显考大司马武侯明徳叡哲沈雄特秀固上天所以继迹前期惠成顾者也是以有吴云兴而卲侯龙见遂风腾海堣电防荆楚运筹制胜底定经畧文徳光宣武功四克乃作台衡以御于王政天纲与先代比隆义问与前修接响固所谓汪洋浩浩不世出者哉武侯以光逺之度袭重规之范宣朗之明照曽晖之景故寅亮枢极则万物淳曜缉熙有邦而宇内恪居及至中叶乱曰虎臣绥援既集而大难时弭德济封域之内威扬函夏之表遂仍世作宰焜耀祖业车实袭轨裘不改带元勲昺于光国洪烈着于隆家考徳计功比之前代未有茂于此者也是以小子敢慕徽猷钦述芳烈虽不足以当朱之一唱发清庙之三叹盖尔臣子之遗恩罔极之所处也乃作颂曰
　　悠悠圣绪上帝是临世笃其猷于显徽音神风徃播福禄来寻灵根既茂万叶垂林繁盛海嵎頴宁汉隂既曰宁止芳祐允淑乃步斯淳降神有陆赫矣二公应期载育明明邵侯允哲允谋叡心昭徳淑问宣猷如日之升如川之至炎精既頽黄辉昺焕光宅海邦大造江汉王于出征二公斯难长驱致届九有有判咸黜防丑区域宁晏天禄未终大命有集卜食东夏元既袭聿来故宫作蕃旧邑公徒斯振帝旅凯入于变时雍神道经始肃肃九命永言徽止公拜稽首对天子猗欤盛欤邵侯有作我考纂戎爰究爰度逺除寻轨崇基式廓昭明有家祖庙奕奕中叶虎臣称乱西秦灵斾电挥伐鼓霆震防朝哀举征不浃辰遐风逺扫万里无尘有族斯祐念功在兹衮衣之宜遂作上司台光増朗方险载夷穆矣晖章有吴之旗我祖我考受言藏之晔晔藻裳再命同服騑騑四牡二世方毂分珪比瑞天秩底禄公堂峻趾华构重屋昔在二伊于殷有声在汉之兴亦曰韦平惟祖惟考履贞大亨邈彼披阳追踪阿衡骏惠雨施景润云行洋洋化功济其民风驰海表光被岳滨二后重规世有哲人肃雍硕响万载是振
　　张二侯颂【有序】
　　张氏之先盖少昊氏之苗裔也其在春秋晋徳方休而张老延誉爰暨有汉文成佐命于初基司空扬声于末叶流长祚逺世不乏侯辅吴将军文侯遭季末云扰遂避难于东有吴之兴实为谋主桓王即世援建太祖知命审于将萌先识镜于未兆遂作上将辅成王业立朝无不易之方正色有犯顔之亮固所谓蹇蹇王臣古之遗直者也奋威将军定侯明徳光逺轨量济文敏足以华国威畧足以振众重规继体而大业晖崇故休祚频繁宠灵仍世天秩之体弥彰而毁盈之心兹冲用能保宠固世考终硕问盖竹帛之所光宣咏歌之所揄扬也乃作颂曰
　　烈文逺祖肇自上皇金天淳曜遂济穷桑真人有作飞龙在天留侯载见阶云自渊即谋神造啓运妙有汉再命度邑于东其在中叶诞育司空邈矣唐陵有恭斯庸宁行盈止世笃天禄神之听思俾我戬谷繁过芳祐底之洪族洪族既昌再惠音徽于穆二侯仍世双飞堂堂辅吴仰抑奋威如龙之跃如凤之辉薄言戾止在彼紫微金卯纷若四海畔换文侯乃顾妙世达观逝彼涂方度兹江汉鸣飞遵海聿来有乱遭家不造殱我明圣桓后肇扬侯承末命皇大烝哉天保末定匪侯防度宗绪孰正帝整我旅外薄四荒命作惟师时惟鹰扬遂登上将亮彼大皇底邑胙土命珪有璋蹇蹇我侯明发宿夜袭彼遗直兴言有謩聿怀来忠王室之故猗欤定侯只服清曜奕奕琼范玉润淑貌渊徃蔵朗思来照曽是徽章再世被荷庸勲开国明道隆家苾苾其芬淑问扬和有蔚其文如林之华皇矣帝祚受言既崇女有行作合储宫条延延紫极頴衍皇灵舋舋定侯在盈思冲只宠戒益永懐慎终重光并曜播我芳风
　　赞
　　荣啓期赞
　　荣啓期者周时人也值衰世之季末当王道颓凌遂隠居穷处遗物求巳泝懐妙之门求意希微之域天子不得而臣诸侯不得而友行年九十被裘鼓琴而歌孔子过之问曰先生何乐答曰吾乐甚多天生万物惟人为贵吾得为人矣是一乐也以男为贵吾又得为男是二乐也或皆不免于襁褓而吾行年九十是三乐也夫贫者士之常也死固命之终也居常待终当何忧乎孔子聼其音为之三日悲常被裘帯索行吟于路曰吾着裘者何求带索者何索遂放志一丘灭景榛薮居真思乐之林利涉忘忧之沼以卒其天年荣华溢世不足以盈其心万物兼陈不足以易其乐絶景云霄之表濯志北溟之津岂非天真至素体正含和者哉友人有图其象者命为之赞其辞曰
　　芒芒至道天啓德心自昔逸民遁志山林邈矣先生如龙之潜夷明收察灭迹在隂傲世求已遗物自钦景遯琼煇响和絶音恋彼丘园研道之微思乐寒泉薄采春蕤鸣清泛抚节髙徽有圣戾止永言伤悲天造草昧负道实嘉于铄先生既体斯和熊罴作祥黄髪皤皤耽此三乐遗彼世华翼翼彼路行吟以游的的黻冕陋我轻裘永脱乱世受言一丘媚兹常道聊以忘忧
　　箴
　　逸民箴
　　余昔为逸民赋大将军掾何道彦大府之俊才也作反逸民赋盛称官人以美宠禄之华靡伟名位之大寳斐然其可观也夫名者实之宾位者物之寄穷髙有必颠之郄溢美有大恶之尤可不慎哉故为逸民箴以戒反正焉
　　浩浩太素制为两仪经始君臣朝有俊弼野有逸民各有攸届而后品物有伦在昔后帝齐物达观赏不假爵敎不示劝号諡莫设而生黎淳晏降迄中古黄象可观而唐文有焕乃雕乃藻太朴既散朴之既散万百熈心形为宠放神为利淫有翘者车命彼在林是故懐玉丧寳而被褐解襟恬亡智生与世或竞匪智无鉴匪心伊镜芒芒禹迹鞠为涂径惟是毎懐偏陂反正正反于宠既尸干禄相协厥居而丰其屋禄之既尸刑为尔司屋之既丰丧家于宫故非据之灾戒之在防人皆知存之为存而莫知得之为丧荣犹振頴坠若頽荒咎自専宠福在循墙是故保其安者常危而忘其存者不亡无休尔荣身寔亲名无谓尔崇神期好冲戒彼覆餗冐此栋隆慎微如显乃保身以终自古在昔逸民有作相彼宇宙方之委舄夫岂无不休而好是冲漠是故名利之灾至人攸恪谓予未信无宁监于桑霍天明既畏神道无亲善在求巳庆由积仁无念尔本聿修厥淳执盈如虚乃反天真逸民司正敢告官人
　　碑
　　泰伯碑
　　夫至仁至徳垂风垂化内修训范外陶氓俗百年之教淳道载凝而百年既终遗爱斯轸莫不肃防寝庙著名金石遗其后昆聿遵前典是以禹堂既毁増饰丹青尧碑载焚重覩刋勒泰伯膺庆二仪协灵七曜志轻天下慈深万物脱屣岐周克让之风斯举端委扬越衣冠之俗载成重以仲雍扬波延陵蹈节民习敦厚俗懐忠信忧深思逺千载遗风美哉洋洋致足观也昔沧洲遁迹箕山辞位志守幽优不越樽俎犹以称首髙节标名徃代岂若吾君之子义结民心狱讼载归讴歌屡请能舎玉舆之贵永袭皮冠之迹悠然独徃信无徳而称焉吴啓金车晋迁紫盖寔号帝郷爰是天邑若乃忠人入国凄怆生悲殉义希风懦夫立志
　　诔
　　吴故丞相陆公诔
　　惟赤乌八年二月粤乙卯吴故使持节郢州牧左都防丞相江陵郡侯陆公薨呜呼哀哉皇朝迭绍成命昊天圣王作矣世有哲臣观监在吴乃降斯神思皇我后应运对扬頴秀若华景逸扶桑龙辉紫极凤鸣玉堂举旗清阻奋钺夷荒悠结沈维峻极公纲将抚逺绩括地九围皇淳爽泰昊旻疾威生民如何哲人其頽登灵在天遗音播徽敢扬元勲表之素旂乃作诔曰
　　濬哲我祖时文峻徳粹纳真清休载式本承庆辉骏惠罔极申锡多祜本支千亿芳条达防灵根茂植根条伊何苗黄裔舜长发有祥贻我祚晋神明之绪实蕃瑰隽和音嗣世不替硕彦明鉴在下降命上我公初载天嘏之纯重光纳照璇玑授铨仰仪乔岳俯濯洪川清辉秀颖云翘映晨肇彼岐嶷允迪天真先心则智率意斯仁秉彛清昧体灵协神神休载铄九徳兼和挹晖茂朴丰淳镇华景峻凌髙源涌波造辰竦隆弥海廓遐光备既淳逸轨爰超闳网包荒景灵渥耀山林岳秀天光乃照穷化机神探赜众妙骇尘氛埃澄响清肖恢渊博量腾崄峻邵振纲宇表登轨絶蹈厥初蔵器栖蟠海岳披藻昆仑濯秀旸谷沈辉熈茂清尘熠铄含章在渊发挥龙跃时伏阳九承干之衰有皇于井玉轩徘徊爰兹赫奕需期云飞天步皇舆载见太微华堂诞基委虵自阶鼎辉既隮嘉命乃集和美未饪宰物下邑康年屡登惠风时协在防无颇于教斯辑金虎觌精戎车孔肆神器播越天人释位有命在兹帝思元帅委弁总干振翼虎噬威灵既授六军有序乃誓我众乃整我旅神干山立雄旗电举悬旌汜阳即戎江浒我后日敬上帝临予靖端夙夜匪宁匪处经始绵绵滂沱惟海乃干中军入作内辅公侯陟降在帝左右闗羽滔天作霾西土帝曰将军整尔熊虎赫赫明明皇舆出祖龙舟照渊旟旐映野铺敦江濆仍执丑虏荆南既集方崄未夷天子命我抚之西垂公侯戾止威神缉熙防刘作虐思辑子来妖旍北靡搴尔雄旗犷彼羣蛮祁祁遗黎柔逺能和薄言绥之方隅肃清烈文隽武舎爵明堂册勲天府天子曰咨我图乃功锡尔青土建侯于东开国名墟光宅海邦分圭作寳轩辂以庸既受帝祐公用加大驷铁孔阜元戎杳蔼淑旂飞藻绥章承盖振我辉灵四方于迈刘王负险寇我西隣公侯赫怒干戈啓陈金钺镜日云旗绛天凌冈襄岳沈维括渊元王陨难鲸鲵坠鳞戎漠时殪方域清尘曹休东逾我疆斯越帝简厥佐将命其杰乃俾我公啓行警伐江汉之浒天子授钺揖帝整旅隠尔霆发桓桓神诛震惊魏方我公矫矫虎视元戎截彼丑旅效此武功武功既彰天威薄曜灵武震华边垂清暴振旅凯入王假有庙假庙伊何本膺宠祚土田陪敦四牡载路出饯于郊此惟予顾礼嘉嵩髙乐和湛露改容肃至倾盖宠步鞶带翩纷珍裘阿那区宇惟宁繁遏帝祉于穆畴咨敷奏多士将庸元辅相维天子佥曰公侯宜有爰止绣裳缛藻衮带重紫遂虚上司命公登宰帝曰丞相朕嘉君徳以兹轩冕徃践乃职宣尔叡心维皇协极邦国若否四方尔式公拜稽首钦翼明圣乃御玑衡仰徽七政只恪丕显无易惟命巍巍天邑惟清四门公侯作弼焕炳星文重辉炽景协风烟煴百神秩祀兆献思淳克谐庶尹遂成帝勲时雍既济王途克广仪刑我度轨物垂象后遐施归崇防惠仰茂徳栖音广问沈响洪范逺迪猷洞深灵泽崇薮天险垂隂翰飞乐崄渊蟠泳沈泽丰泉丘润博云林遭世大过彛伦靡肃亹亹公侯思维雅俗发愤戎衣永言礼乐被分敦化荷戈思学体仁长物御礼熙国叡鉴擢微辉镜璞戒危膏粱收俊白屋五品时训民神攸铄我有焕文如曜如辰何以崇之匪阐伊人我有烈武如震如霆何以将之保大丰年思景业熙世登民克壮硕老秉钺河津祉祚勿引早世幽神仰慕遗徽寤辟忧殷呜呼哀哉永惟我公克明徳心纷蔼芳和被之惠林公侯没矣孰嗣徽音名存体逝徳懋形潜民之秉思好是讴吟呜呼哀哉惟帝念功宠命光大考諡典谟崇荣协泰安宫载考我公于迈轜轩啓涂先驱警斾哀风结舆遗思冯盖舎此休明即彼重蔼攀慕靡及永恋光爱呜呼哀哉
　　晋故散骑常侍陆府君诔
