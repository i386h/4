<!-- { "loadSidebar": true } -->
　　夫协理置论百家未见其是因心自了一已不患其踬而终莫相辨我若咸叹翻沦得拔竟知于谁冀行迹立则善恶靡徴欲声名传则薰莸同歇然意非身之所挫期出命之所限者目所亲觌见之若人矣慧心朗识发于髫辫生自豪华家赢金帛加以巧乘骑解丝竹秣絶景于康衢弄弦管于华肆者非徒经旬涉朔弥歴年稔而已谅赵李之咸阳程郑之临卬矣既而永夜独悟中饮兴叹曰悲夫欣厌迭来终归忧苦不杜其根于何超絶且三界回沈诸天倐瞬况齐景牛山赵武企隂催促节物逼迫霜露推此愿言伊何能久慨然有摈落荣华兼济物我之志母氏矜其心姊弟申其操遂相许诺出家求道一身既然阖门离世妻子长絶欢娱永谢岂唯向之靡乐判之盛年终古恩爱于今仳别矣旅舟南遡投景庐岳一登石门香鑪峯六年不下岭僧众不堪其操法师不改其节援物之念不以幽居自抗同学婴疾振锡万里相救余时谢病东山承风遥羡岂望人期颇以山招法师至止鄙人荣役前诗叙粗已记之故不重烦及中间反山成説欵尽遂获接栋重崖俱浥廻涧茹芝术而共饵披法言而同巻者再歴寒暑非直山阳靡喜愠之容令尹一进已之色实明悟幽微祛涤近滞荡吝澡垢日忘其疾庶白首同居而乖离无象信顺莫归徴集何縁晚节罹舋逺见参寻至止阻濶音尘殆絶值暑遘疾未旬即化诚存亡命也此行颇实有由承凶感痛寔百常情纸墨几时非以斯名葢钦志节追感平生自不能黙已故投怀援笔其辞曰
　　仰寻形识俯探理类采声知律拔茅观彚物以灵异人以智贵即是神明观鉴意谓爰初在稚慧心夙察吐噏芳华怀抱日月如彼兰苑风过气越如彼天倪云被光发求名约身规操束已傥或遇世曽未近似生以意泰意管生理孰是欢慰程郑赵李家畜金缯才练艺技骧首挥霍繁绮靡酒娱调促意妍服侈朝迫景曛夕忌星徙悠悠白日凄凄良夜年往欢流厌来情舍苦乐环回终卒代谢弃而更适生速名借谁能易夺何术推移精粗浑淆善恶参差即心有限在理莫规试覈众肆庶获所窥道家踬近羣流缺逺假名恒谁傍义岂反独有兼忘因心则善伤物沈迷羡彼驱遣变服京师振锡庐顶长别荣冀永息幽岭含华袭素去繁就省人苦其难子取其静昏之视明即愚成絶智之秉情对理斯湼吝既弗祛滞亦安拔子之矜之为尔苦节节苦在已利贞存彼以明闇逝以慈累徙欲以援物先宜济此发轸情违终然理是梁鸿携妻荷蓧见子鸡黍接人行歌通已于世曰高于道殊鄙始见法师独絶神理形寿易尽然诺难判乘心即化弃身靡叹怀道弥厉景命已晏矜物辞山终身旅馆呜呼哀哉魂气随之延陵已了鸢蝼同施漆园所晓委骸空野岂异岂矫幸有遗余聊给虫鸟呜呼哀哉缅念生平同幽共深相率经始偕是登临开石通涧剔柯疏林逺眺重叠近瞩岖嵚事寡地闲寻微探赜何句不研奚疑弗折帙舒轴巻藏拔纸襞问来答往俾日余夕沮溺耦耕夷齐共薇迹同心欢事异意违承疾怀灼闻凶懑悲孰云不痛零泪沾衣呜呼哀哉行久节移地边气改终秋中冬逾桂投海永念伊人思深情倍俯谢常人仰愧无待呜呼哀哉
　　庐山慧逺法师诔
　　道存一致故异化同晖德合理妙故殊方齐致昔释安公振风于闗右法师嗣沬流于江左闻风而悦四海同归尔乃怀仁山林隠居求志于是众僧云集勤修净行同法餐风栖迟道门可谓五百之季仰绍舍衞之风庐山之防俯传灵鹫之防洋洋乎未曽闻也予志学之年希门人之末惜哉诚愿弗遂永违此世春秋八十有四义熈十三年秋八月六日薨年逾从心功遂身亡有始斯终千载垂光呜呼哀哉乃为诔曰
　　于昔安公道风允被大法将尽頽纲是寄体静息动怀贞整伪事师以孝养徒以义仰如来宣扬法雨俯受法师威仪允举学不闚牖鉴不出戸粳粮虽御为苌楚朗朗高堂肃肃法庭既严既静愈高愈清从容音防优游仪形广演慈悲饶益众生堂堂其气亹亹其资角味道辞亲随师供奉三宝析微辨疑盛化济济仁德怡怡于焉问道四海承风有心载驰戒德鞠躬令声续振五浊暂隆道赞扬弥虐弥冲十六王子孺童先觉公之出家年未志学如彼邓林甘露润泽如彼琼瑶既磨既琢大宗戾止座众龙集聿来胥宇灵寺奚立旧望研几新学时习公之勗之载和载辑乃修什公宗望交泰乃延禅众亲承三昧众美合流可上可大穆穆道德超于利害六合俱否山崩海竭日月沈晖三光寝晰众麓摧柯连波中结鸿化垂绪微风永灭呜呼哀哉生尽冲素死増伤凄单絷土椁示同敛骸人天感悴帝释恸怀习习遗风依依余凄悲夫法师终然是栖室无停响途有广蹊呜呼哀哉端木丧尼哀直六年仰慕洙泗俯惮□筌今子门徒实同斯囏晨扫虚房夕泣空山呜呼法师何时复还风啸竹栢云霭岩峰川壑如泣山林改容自昔闻风志愿归依山川路邈心往形违始终衔恨宿縁轻微安养有寄阎浮无希呜呼哀哉





　　汉魏六朝百三家集巻六十五
　　钦定四库全书
　　汉魏六朝百三家集巻六十六
　　宋谢灵运集
　　目録
　　乐府
　　善哉行
　　陇西行
　　日出东南隅行
　　长歌行
　　苦寒行
　　豫章行
　　相逢行
　　折杨栁行二首
　　泰山吟
　　君子有所思行
　　悲哉行
　　防吟行
　　缓歌行
　　燕歌行
　　鞠歌行
　　顺东西门行
　　上留田行
　　诗
　　三月三日侍宴西池诗
　　述祖德诗二首【有序】
　　九日从宋公戏马台集送孔令
　　从游京口北固应诏
　　永初三年七月十六日之郡初发都
　　隣里相送至方山
　　过始寜墅
　　富春渚
　　七里濑
　　晚出西射堂
　　登池上楼
　　游南亭
　　游赤石进帆海
　　登江中孤屿
　　登永嘉緑嶂山诗
　　郡东山望溟海诗
　　游岭门山诗
　　石室山诗
　　登上戍石鼓山诗
　　行田登海口盘屿山
　　白石岩下径行田
　　斋中读书
　　命学士讲书
　　种桑诗
　　初去郡
　　田南树园激流植援
　　石壁精舍还湖中作
　　登石门最高顶
　　石门新营所住四面高山回溪石濑茂林脩竹于南山往北山经湖中瞻眺
　　从斤竹涧越岭溪行
　　过白岸亭
　　夜宿石门
　　南楼中望所迟客
　　庐陵王墓下作
　　还旧园作见顔范二中书
　　酬从弟惠连五章
　　登临海峤初发疆中作与从弟惠连可见羊何共和之四章
　　初发石首城
　　入东道路诗
　　道路忆山中
　　入彭蠡湖口
　　入华子冈是麻源第三谷
　　发归濑三瀑布望两溪
　　初往新安桐庐口
　　拟魏太子邺中集诗八首【幷序】
　　魏太子
　　王粲
　　陈琳
　　徐干
　　刘桢
　　应玚
　　阮瑀
　　平原侯植
　　石壁立招提精舍
　　过瞿溪山僧
　　七夕咏牛女
　　彭城宫中直感岁暮
　　岁暮
　　作离合
　　登庐山絶顶望诸峤
　　夜发石关亭
　　答惠连
　　初发入南城
　　东阳溪中赠答二首
　　送雷次宗
　　大林峯
　　柟溪诗
　　泉山诗
　　自叙
　　临终诗
　　汉魏六朝百三家集巻六十六目録
　　钦定四库全书
　　汉魏六朝百三家集巻六十六
　　明　张溥　辑
　　宋谢灵运集
　　乐府【康乐乐府多阙文姑从茂倩旧次】
　　善哉行【以下四言】
　　阳谷跃升虞渊引落景曜东隅晼晚西薄三春燠敷九秋萧索凉来温谢寒往暑却居德斯頥积善嬉谑隂灌阳丛凋华堕萼欢去易惨悲至难铄击节【乐府作激涕】当歌对酒当酌鄙哉愚人戚戚怀瘼善哉达士滔滔处乐
　　陇西行
　　昔在老子至【一作志】理成篇柱小倾大绠短絶泉鸟之栖游林檀是闲韶乐牢膳岂伊攸便胡为乖枉从表方圆耿耿僚志慊慊丘园善歌以咏言理成篇
　　日出东南隅行【以下五言】
　　柏梁冠南山桂宫燿北泉晨风拂幨幌朝日照闺轩美人卧屏席怀兰秀瑶璠皎洁秋松气淑德春景暄【阙】
　　长歌行
　　倐烁夕星流昱奕朝露团粲粲乌有停岂暂安徂龄速飞电頽节骛惊湍览物起悲绪顾已识忧端朽貌改鲜色悴容变柔顔变改茍催促容色乌盘桓亹亹衰期迫靡靡壮志防既慙臧孙慨复愧扬子叹寸隂果有逝尺素竟无观幸賖道念戚且取长歌欢
　　苦寒行【二首】
　　岁岁层冰合纷纷霰雪落浮阳减清晖寒禽叫悲壑饥爨烟不兴渇汲水枯涸
　　又【载初学记疑有阙文】
　　樵苏无夙饮凿冰煑朝飡悲矣采薇唱苦哉有余酸
　　豫章行
　　短生旅长世恒觉白日欹览镜睨頽容华顔岂久期茍无回戈术坐观落崦嵫【阙】
　　相逢行【乐府作惠连今从艺文作灵运】
　　行行即长道道长息班草邂逅赏心人与我倾怀抱夷世信难値忧来伤人平生不可保【一解】阳华与春渥隂柯长秋稿心慨荣去速情苦忧来早日华难久居忧来伤人谆谆亦至老【二解】亲党近防庇昵君不常好九族悲素霰三良怨黄鸟迩朱白即頳忧来伤人近缟洁必造【三解】水流理就湿火炎同归燥赏契少能谐防金防可宝千计莫适从忧来伤人万端信纷绕【四解】巢林宜择木结友使心晓心晓形迹畧略迩谁能了相逢既若旧忧来伤人片言代纻缟【五解】
　　折杨栁行二首
　　郁郁河边树青青野田草舍我故乡客将适万里道妻妾牵衣袂抆泪沾怀抱还拊幼童子顾托兄与嫂辞诀未及终严驾一何早负笮引文舟饥渇常不饱谁令尔贫贱咨嗟何所道
　　骚屑出穴风挥霍见日雪飕飕无久摇皎皎几时洁未觉泮春冰已复谢秋节空对尺素迁独视寸隂灭否桑未易系泰茅难重拔桑茅迭生运语默寄前晢
　　泰山吟
　　岱宗秀维岳崔崒刺云天岝崿既崄巇触石辄芊緜【乐府作千眠】登封瘗崇坛降禅藏肃然石闾何晻蔼明堂秘灵篇
　　君子有所思行
　　总驾越钟陵还顾望京畿踯躅周名都游目倦【一作眷】忘归市无阨【一作夹】室世族有髙闱密亲丽华苑轩甍饬通逵孰是金张乐谅由燕赵诗长夜恣酣饮穷年弄音徽盛往速露坠衰来疾风飞余生不欢娱何以竟暮归寂寥曲肱子瓢饮疗朝饥所秉自天性贫富岂相讥
　　悲哉行【陆士衡集亦载此诗误也陆别有一首】
　　萋萋春草生王孙游有情差池燕始飞夭袅桃【一作栁非】始荣灼灼桃悦色飞飞燕弄声檐上云结隂涧下风吹清幽树虽改观终始在初生松茑欢蔓延樛葛欣藟萦眇然游宦子晤言时未幷鼻感改朔气眼【一作心】伤变节荣侘傺岂徒然澶【一作缅】漫絶音形风来不可托鸟去岂为听
　　防吟行
　　六引缓清唱三调伫繁音列筵皆静寂咸共聆防吟防吟自有初请从文命敷敷绩壶冀始刋木至江汜列宿炳天文负海横地理连峯竞千仞背流各百里滮池溉稉稻轻云暧松杞两京愧佳丽三都岂能似层台指中天髙墉积崇雉飞燕跃广途鹢首戏清沚肆呈窈窕容【五臣作客】路耀防娟子自来弥世【一作年】代贤达不可纪勾践善废兴越叟识行止范蠡出江湖梅福入城市东方就旅逸梁鸿去桑梓牵缀书土风辞殚意未已
　　缓歌行
　　飞客结灵友凌空萃丹丘习习和风起采采彤云浮【一作流】娥皇发湘浦霄明出河洲宛宛连螭辔裔裔振龙旒【一作龙辀】
　　燕歌行【七言】
