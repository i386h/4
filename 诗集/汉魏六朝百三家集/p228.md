<!-- { "loadSidebar": true } -->
　　上安边论【冇表】
　　伏见北藩上事虏犯青兖天慈降鉴矜此黎元博逮羣策经纶戎政臣以愚陋预闻访及窃寻猃狁告难爰自上古有周之盛南仲出车汉氏方隆衞霍宣力虽饮马瀚海扬旍祁连事难役繁天下骚动委兴负海赀及舟车凶狡倔强未肯受弱得失报复裁不相补宣帝末年值其乖乱推亡固存始获稽服自晋丧中原戎狄侵扰百余年间未暇以北虏为念大宋启祚两燿灵武而懐徳畏威用自欵纳陛下临御以来羁縻遵养十余年中贡译不絶去岁三王出镇思振逺图兽心易骇遂生猜惧背违信约深搆携隙贪祸恣毒无因自反恐烽熢之警必自此始臣素庸懦才不经武率其管窥谨撰安边论意极浅末惧无可采若得询之朝列辨覈同异庶或开引羣虑研尽众谋短长毕陈当否可见
　　汉世言备匈奴之防不过二科武夫尽征伐之谋儒生讲和亲之约课其所言互有逺志加塞漠之外胡敌掣肘必未能摧锋引日规自开张当繇往年冀土之民附化者众二州临境三王出藩经畧既张宏图将举士女延望华夷慕义故昧于小利且自矜侈外示余力内坚伪众今若务存遵养许其自新虽未可羁致北阙犹足镇静边境然和亲事重当尽庙笇诚非愚短所能究言若追踪衞霍瀚海之志时事不等致功亦殊寇虽习战未久又全据燕赵跨带秦魏山河之险终古如一自非大田淮泗内实青徐使民有赢储野有积谷然后分命方召总率虎旅精卒十万使一举荡夷则不足稍勤王师以劳天下何以言之今遗黎习乱志在偷安非皆耻为左袵逺慕冠冕徒以残害剥辱视息无寄故繦负归国先后相寻虏既不能挍胜循理攻城畧地而轻兵掩袭急在驱残是其所以速怨召祸灭亡之日今若遣兵追讨报其侵暴大翦幽冀屠城破邑则圣朝爱育黎元方济之以道若但欲抚其归附伐罪吊民则骏马奔不肯来征徒兴巨费无损于彼复竒兵深入杀敌破军茍陵患未尽则困兽思鬭报复之役将遂无巳斯秦汉之末防轮台之所悔也安边固守于计为长臣以安边之计备在史防李牧言其端严尤申其要大畧举矣曹孙之霸才均智敌江淮之间不居各数百里魏舍合肥退保新城江陵移民南涘濡须之戍家停羡溪及夷陵之屯民夷散杂晋宣王以为宜从江南以北岸曹爽不许果亡祖中此皆前代之殷鉴也何者斥堠之郊非畜牧之地非耕桑之邑故坚壁清野以俟其来整甲缮兵以乗其敝虽时有古今势有强弱保民全境不出此涂要而归之有四一曰移逺就近二曰浚复城隍三曰纂偶车牛四曰计丁课仗良守疆其田土骁帅振其风畧搜猎宣其号令俎豆训其亷耻县爵以縻之设禁以威之徭税有程寛猛相济比及十载民知义方然后简将授竒扬旌云朔风巻河冀电埽嵩恒燕弧折郤代马摧足秦首斩其右臂吴蹄絶其左肩铭功于燕然之阿飨徒于金微之曲宼虽乱亡有征昧弱易取若天时人事或未尽符抑锐俟机宜审其筭若边戍未增星居布野勤惰异教贫富殊资疆埸之民多懐彼此虏在去就不根本业难可驱率易在振荡又狡虏之性食肉衣皮以驰骋为仪容以游猎为南亩非有车舆之安宫室之衞栉风沐雨不以为劳露宿草寝维其常性胜则竞利败不羞彼来或骤而此已奔疲且今春逾济既获其利乗胜忸未虞天诛比及秋末容更送死猋骑蚁聚轻兵鸟集竝践禾稼焚爇闾井虽边将多畧未审何以御之若盛师连屯废农必众驰车奔驿起役必迟散金行赏损费必大换土客戍怨旷必防孰若因民所居竝修农战无动众之劳有扞衞之实其为利害优劣相县也一曰移逺就近以实内地今青兖旧民冀州新附在界首者二万家此寇之资也今悉河内徙青州民移东莱平昌北海诸郡太山以南南至下邳左沭右沂田良野沃西阻兰陵北阨大岘四塞之内其号险固民性重迁闇于图始无虏之时喜生咨怨今新被钞掠余惧未息若晓示安危居以乐土宜其歌忭就路视迁如归二曰浚复城隍以增阻防旧秋冬收敛民人入保所以警备暴客使防衞有素也古之城池处处皆有今虽颓毁犹可修治粗计戸数量其所容新徙之家悉着城内假其经用为之闾伍纳稼筑场还在一处妇子守家长吏为师丁夫匹妇春夏佃牧寇至之时一城千室堪战之士不下二千其余羸弱犹能登陴鼔噪十则围之兵家旧说战士二干足抗羣虏三万矣三曰纂偶车牛以饰戎械计千家之资不下五百耦牛为车五百两参合钩连以卫其众设使城不可固平行趋险贼所不能干既巳族居易可捡括号令先明民知夙戒有急征发信宿可聚四曰计丁课仗勿使有阙千家之邑战士二千随其便能各自有仗素所服习铭刻繇已还保输之于库出行请以自衞弓榦利鐡民不办得者官以渐充之数年之内军用粗备矣臣闻军国异容施于封畿之内兵农竝修在于疆埸之表攻守之宜皆因其习任其勇怯山陵川陆之形寒暑温凉之气各繇本性易则害生是故戍申作师逺屯清济功费既重嗟怨亦深以臣料之未若即用彼众之易也管子治齐寄令在民商君为秦设以耕战终申威定覇行其志业非茍任强实繇有数梁用卒其邦自灭齐用技击厥众亦离汉魏以来兹制渐絶搜田非复先王之礼治兵徒逞耳目之欲有急之日民不知战至乃广延赏募奉以厚秩发遽奔救天下骚然方伯刺史拱手坐听自无经畧唯望朝廷遣军此皆忘战之害不教之失也今移民实内浚治城隍族居聚处课其骑射长吏简试差品能不甲科上第渐就优别明其勲才表言州郡如此则屯部有常不迁其业内防老弱外通官涂朋曹素定同忧等乐情由习亲艺因事着昼战见貌足相识夜战闻声足相救斯教战之一隅先哲之遗术论者必以古城荒毁难可修复今不谓顿便加功整丽如旧但欲先定民营其闾术墉壑存者因而即之其有毁缺权时栅断足以御彼轻兵防遏游骑假以方将渐就只立车牛之赋课仗之宜攻守所资军国之要今因民所利导而率之耕农之器为府库之寳田蚕之氓兼城之用千家总倍旅之兵万户具全军之众兵强而敌不戒国富而民不劳比于优复队伍坐食廪粮者不可同年而较矣今承平来久边令弛纵弓簳利鐡既不都断往嵗弃甲垂二十年课其所住理应消壊谓宜申明旧科严加禁塞诸商贾往来幢队挟藏者皆以军法治之又畍上严立闗杜废闲蹊城保之境诸所课仗竝加雕镌别造程式若有遗镞亡刄及私为窃盗者皆可立验于事为长又钜野湖泽广大南通洙泗北连青齐有旧县城正在泽内宜立式修复旧堵利其埭遏给轻舰百艘寇若入境引舰出战左右随宜应接据其师津毁其航漕此以利制车运我所长亦微彻敌之要也
　　达性论
　　夫两仪既位帝王参之宇中莫尊焉天以隂阳分地以刚柔用人以仁义立人非天地不生天地非人不灵三材同体相须而成者也故能禀气清和神明特达情综古今制周万物妙思穷幽赜制作侔造化归仁与能是为君长抚养黎元助天宣徳日月淑清四灵来格祥风协律玉烛扬辉九谷刍豢陆产水育酸咸百品僃其膳产栋宇舟车销金合土丝纻黄供其器服文以礼度娱以八音庇物殖生罔不僃设夫民用俭则易足易足则力有余力有余则志情泰乐治之心于是生焉事简则不扰不扰则神明灵神明灵则谋虑审济治之务于是成焉故天地以俭素训民乾坤以易简示人所以训示慇懃若此之笃也安得与夫飞沈蠉蠕竝为众生哉若夫众生者取之有时用之有道行火俟风暴畋渔豺獭所以顺天时也大夫不麛卵庶人不数罟行苇作歌霄鱼垂化所以爱人用也庖厨不迩五犯是翼殷后改祀孔钓不纲所以明仁道也至于生必有死形毙神散犹春荣秋落四时代换奚有于更受形哉诗云恺悌君子求福不囘言道之在已也三后在天言精灵之升遐也若乃内懐嗜欲外惮权教虑深方生施而望报在昔先师未之或言余固不敏罔知请事焉矣
　　论王蕃浑天体
　　详寻前说因观浑仪研求其意有以悟天形正员而水周其下言四方者东旸谷日之所出西至蒙汜日之所入庄子又云北溟之鱼化而为鸟将徙于南溟斯亦古之遗记四方皆水证也四方皆水谓之四海凡五行相生于金是故百川发源皆自山出繇高趣下归于注海日为阳精光耀炎炽一夜入水所经燋竭百川归注足于补复故旱不为减浸不为益径天之数蕃说近之
　　又
　　周天三百六十五度三百四分之七十五天常西转一日一夜过周一度南北二极相去一百一十六度三百四分度之六十五彊即天经也黄道衺带赤道春分交于奎七度秋分交于轸十五度冬至斗十四度半彊夏至井十六度半从北极扶天而南五十五度彊则居天四维之中最高处也即天顶也其下则地中也
　　论祠武帝于建始殿
　　【魏文帝黄初二年六月以洛京宗庙未成乃祠武帝于建始殿亲执馈奠如家人礼】
　　案礼将营宫室宗庙为先庶人无庙故祭于寝帝者行之非礼甚矣
　　论立诸葛亮庙
　　【刘禅景燿六年诏为丞相诸葛亮立庙于沔阳先是所居各请立庙不许百姓遂私祭之而言事者或以为可立于京师乃从人意皆不纳步兵校尉习隆中书侍郎向允等言于禅曰昔周人懐邵伯之美廿棠为之不伐越王思范蠡之徳铸金以存其象自汉兴以来小善小徳而图形立庙者多矣况亮徳范遐迩勲葢李世兴王室之不坏实斯人是赖而烝尝止于私门庙象阙而莫立百姓巷祭戎夷野祀非所以存徳念功述追在昔也今若尽从人心则凟而无典建之京师又逼宗庙此圣懐所以惟欵也愚以为宜因近其墓立之于沔阳使所属以时赐祭凡其故臣欲奉祠者限至庙断其私祀以崇正礼于是从之】
　　周礼凡有功者祭于大烝故后代遵之以元勲配飨允等曾不是式禅又从之竝非礼也
　　论旄头
　　战国竝争师旅数出悬乌之设务察风防宜是秦矣
　　论郊祀不设乐
　　世咸传吴朝无雅乐案孙皓迎父丧明陵唯云倡伎昼夜不息则无金石登歌可知矣
　　又
　　或云今之神孙氏以为宗庙登歌也
　　问
　　报应问
　　西方说报应其枝末虽明而根本常昧其言奢而寡要其譬迂而无征乖背五经故见弃于先圣诱掖近情故得信于季俗夫欲知日月之行故假察于璇玑将申幽防之信宜取符于见事故鉴燧悬而水火降雨宿离而风云作斯皆远繇近验幽以显著者也夫鹅之为禽浮清池咀春草众生蠢动弗之犯也而庖人执焉尠有得免刀俎者燕飜翔求食唯飞虫是廿而人皆爱之虽巢幕而不惧非直鹅燕也羣生万有往往如之是知杀生者无恶报为福者无善应所以为训者如彼所以示世者如此余甚惑之若谓燕非虫不甘故罪所不及民食刍豢奚独婴辜若谓禽豕无知而人识经教斯则未有经教之时畋渔网罟亦无罪也无故以科法入中国乃所以为民陷穽也彼仁人者岂其然哉故余谓佛经但是假设权教劝人为善耳无闗实叙是以圣人作制推徳翳物我将我享实膺天祐田获三品賔庖豫焉若乃见生不忍死闻声不食肉固君子之所务也窃愿高明更加三思
　　书
　　答顔永嘉书【南藏作顔光禄】
