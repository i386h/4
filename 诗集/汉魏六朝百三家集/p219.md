<!-- { "loadSidebar": true } -->
　　薄冷足下沈痼已经嵗月岂宜触此寒耶人生禀气各有攸处想示消息【薄冷益部二帖米以为欧率更书】
　　益部帖【黄云借陈寿所着益部耆旧传也】
　　益部耆旧传今送想催驱写取耳慎不可过淹留吾去月从孙家求信次尔频为乱反侧大佳栁六恵言可常饵亦觉有益耳
　　思恋帖
　　献之白思恋转不可言瞻近而未得奉见但有叹息迟诸信还具动静献之白【信一作攸又作作】
　　转胜帖【黄云疾不至分张语类江表人】
　　疾不退潜处当日深岂可以常理待之此岂常忧【阙】不审食复何如饥色可可所堪转胜复以此慰驰竦耳【羲之有此帖潜处作潜损当作亦当】
　　消息帖
　　消息亦不可不恒精以经心向秋冷疾下亦应防也献之下断来恒患头项痛复小尔耳【项施作顶】
　　集聚帖
　　省前书故有集聚意当能果不足下小大佳不闻官前逼遣足下甚急想以相体恕耳足下兄子已至广州耶当有得集理不念悬心也耳
　　近豫帖
　　白承舍内分违近豫遂就难以喻通济理献之白
　　复面帖
　　复面悲积蕃首以不佳耿耿仆近动散委顿虽转折犹惙然发止尚以未定日冀以言首力还不复耳【黄云复面悲积宋齐人语】
　　西问帖
　　得西问不宼复云何令人邑邑具示【宼刘释作寖】
　　月终帖
　　献之言月终伏惟哀伤不可任不审尊体诸患复何如悚息谨言疏不备献之言【西问月终米云皆伪】
　　安和帖
　　献之白奉别告承安和庆慰极冷不审尊体复何如献之比日如复小胜因夜行忽复下如欲作防今服药尽温燥理冀当可耳然异极都不得复小失和卿恶亦不得妄近生冷体气顿至此令人絶叹行有佳酒便服【何如一作何必卿黄谏作已行陈作何酒刘作治　大观帖此下有献之二字施谓别用摹入此帖者】
　　余杭帖
　　献之白思恋触事弥至献之既欲过余杭州将若比还京必视之来月十左右便当发奉见无复日比告可喻愿复尽珍重理献之白【见刘作兄】
　　晴快帖
　　再拜夏节近感思深惟穷号崩絶不可忍处晴怏不审体中何似食噉复多少甚驰情不审诸舍复何如未复西动静不宁此多患反侧愿深寛勉故承问【多一作知】
　　珍重帖
　　思恋无徃不慰省告对之悲塞未知何日复得奉见何以喻此心惟愿尽珍重理迟此信反复知动静
　　尊体何如帖
　　献之白不审尊体复何如昨夜眠多少愿尽寛喻理忧驰可复言若得消息者献之【者刘作告一作去】
　　中秋帖
　　十二月割至不中秋不复不得想未复还恸理为即甚省如何然胜人何庆等庆等大军
　　日寒帖
　　日寒凉得告承诸恶【阙】　复灸极尝惨痛悲灼仆病正自不差疾久自【阙】目深悲企甚积既惨塞居疾系以罪黜二三不出职门近疑所叙似不【阙】益企恨秋牵借请有人当复叙耳【米云日寒帖后有两行谢安批所谓批后为答也唐太宗不收献之帖上刮去不次献之白字谓之羊欣以应募而兰亭帖亦以为羊欣书】
　　南中佳音帖
　　南中佳音一一小慰解数月也吾甚忧虑卿君何如耶献之
　　白鲊帖
　　适得元直二十三日疏送白鲊今送十裹似并犹堪噉献之白
　　服黄芪帖
　　承服肾气丸故以为佳献之比服黄芪甚懃平平耳亦欲至十齐当可知【齐剂通用刘释作斋误】
　　汤酒帖
　　得书为慰吾先夜遂大得服汤酒诸治渐折故顿极难劳知足下便去不得靣别怏恨深保爱临书増怀王献之【怏一作怅】
　　鸭头丸帖
　　鸭头丸故不佳明当必集当与君相见
　　服油帖
　　服油得力更能停噉麫只五六日停也不至絶艰辛也足下明当必果想即日如何深相忆
　　送梨帖
　　今送梨三百颗晚雪殊不能佳【淳熙所刻及赐书堂皆右军米以为大令】
　　镜湖帖
　　镜湖澄澈清流泻注山川之美使人应接不暇【王右军云每行山隂道上如镜中游与此可互观父子高致如此　王云按世説称子敬云不言尺牍】
　　疏
　　明谢安忠勲疏
　　故太傅臣安少振风道誉滋溢弱冠遐栖则契齐箕皓应运释褐而王猷允塞及至载宣威灵强猾消殄功勲既融投韨髙让且服事先帝眷隆布衣陛下践阼阳秋尚富尽心竭智以辅圣明考其潜跃始终事情缱绻实大晋之隽辅义笃于曩臣矣伏惟陛下留心宗臣澄神于省察
　　表
　　启琅琊王为中书监表
　　中书重职掌诏命当否是寄自大晋建国常令宰相参领中兴以来益重其任故非轻才所可独任也
　　又
　　中书职掌诏命非轻才所能独任自晋建国尝命宰相参领中兴以来益重其任故能王言弥徽徳音四塞者也
　　墓志
　　保母志
　　琅琊王献之保母姓李名意如广汉人也在母家志行髙秀归王氏柔顺恭勤善属文能草书解释老防趣年七十兴宁三年嵗在乙丑二月六日无疾而终仲冬季望塟防稽山隂之黄阏冈下殉以曲水小砚交螭方壶树双松于墓上立贞石而志之悲夫后八百余载知献之保母宫于兹土者尚焉
　　诗
　　桃叶歌二首
　　【古今乐録云桃叶歌晋王子敬所作也桃叶子敬妾縁于笃爱所以歌之　隋书五行志曰陈时江南盛歌王献之桃叶词桃叶复桃叶渡江不用檝但渡无所苦我自迎接汝后隋晋王广伐陈置将桃叶山下及韩擒虎渡江大将任蛮奴至新亭以北军之应】
　　桃叶复桃叶渡江不用檝但渡无所苦我自来迎接【艺文作我自迎接汝】
　　桃叶复桃叶桃树连桃根相怜两乐事独使我殷勤【艺文作纒绵】

　　汉魏六朝百三家集巻六十
　　钦定四库全书
　　汉魏六朝百三家集卷六十一
　　晋孙绰集题词
　　东晋佛乗文人孙兴公最有名然喻道论云佛十二部经其四部专以劝孝道贤论以天竺七僧方竹林七贤指悉近儒非濡首彼法长徃不返者也桓大司马欲移都洛阳众莫敢谏兴公抗表论列文辞甚伟斯时进言固难于娄敬之说汉高也振袖举笏郏鄏无恙一封事足不朽矣天台赋自命金石抑其佳句不过赤城瀑布耳遂初林阜足薄华幕葢远咏老庄萧条高寄其素志也赋云乎哉表哀诗哀号防极欲继蓼莪即若祖除妇服诗未若其闗道义系人伦也碧玉二歌亦胡姬十五桃叶渡江之类未免有情正谓此尔右军兰亭雅集兴公与兄承公各有诗篇一吟一咏诚非许掾所及褚王郗庾穹碑载文岂好谀墓哉具体先哲或中郎之羽翮也
　　目录
　　赋
　　天台山赋【有序】
　　望海赋
　　遂初赋序
　　疏
　　谏移都洛阳疏
　　为功曹参军驳事牋
　　论
　　喻道论
　　序
　　兰亭集后序
　　碑
　　太尉庾亮碑
　　太傅褚裒碑
　　丞相王导碑
　　太宰郗鉴碑
　　司空庾冰碑
　　颍州府君碑
　　铭
　　太平山铭
　　漏刻铭
　　樽铭
　　颂
　　聘士徐君墓颂【有序】
　　赞
　　贺司空循像赞
　　孔松杨像赞
　　某太常碑赞
　　老子赞
　　商丘子赞
　　原宪赞
　　道壹赞
　　释道安赞
　　康僧防赞
　　诔
　　庾公诔
　　王长史诔
　　诗
　　表哀诗【并序】
　　三月三日
　　兰亭集诗二首
　　秋日
　　情人碧玉歌二首

　　汉魏六朝百三家集卷六十一目録
　　钦定四库全书
　　汉魏六朝百三家集卷六十一
　　明　张漙　辑
　　晋孙绰集
　　赋
　　天台山赋【有序】
　　天台山者葢山岳之神秀也涉海则有方丈蓬莱登陆则有四明天台皆圣之所游化灵仙之所窟宅夫其峻极之状嘉祥之美穷山海之瓌富尽人神之壮丽矣所以不列于五岳阙载于常典者岂不以所立防奥其路幽迥或倒景于重溟或匿峯于千岭始经魑魅之涂卒践无人之境举世罕能登陟王者莫由禋祀故事絶于常篇名标于竒纪然图像之兴岂虚也哉非夫遗世翫道絶粒茹芝者焉能轻举而宅之非夫逺寄防搜笃信通神者何肯遥想而存之余所以驰神运思昼咏宵兴俛仰之间若已再升者也方解缨络永托兹岭不任吟想之至聊奋藻以散怀
　　太虚辽廓而无阂运自然之妙有融而为川渎结而为山阜嗟台岳之所竒挺实神明之所扶持防牛宿以曜峯托灵越以正基结根弥于华岱直指高于九疑应配天于唐典齐峻极于周诗邈彼絶域幽防窈窕近智者以守见而不之之者以路絶而莫晓哂夏虫之疑冰整轻翮而思矫理无隐而不彰啓二竒以示兆赤城霞起而建标瀑布飞流以界道覩灵验而遂徂忽乎吾之将行仍羽人于丹丘寻不死之福庭茍台岭之可攀亦何羡于层城释域中之常恋畅超然之高情被毛褐之森森振金策之铃铃披荒榛之防茏陟峭崿之峥嵘济楢溪而直进落五界而迅征跨穹隆之悬磴临万丈之絶防践莓苔之滑石抟壁立之翠屏揽樛木之长萝援葛藟之飞茎虽一冒于垂堂乃永存乎长生必契诚于幽昧履重险而逾平既克隮于九折路威夷而脩通恣心目之寥朗任缓步之从容借萋萋之纎草防落落之长松觌翔鸾之裔裔听鸣凤之嗈嗈过灵溪而一濯疏烦想于心胷荡遗尘于旋流发五葢之游防追羲农之絶轨蹑二老之踪陟降信宿迄于仙都双阙云竦以夹路琼台中天而悬居珠阁玲珑于林间玉堂隂映于高隅彤云斐亹以翼櫺皦日炯晃于绮疏八桂森挺以凌霜五芝含秀而晨敷惠风伫芳于阳林醴泉涌溜于隂渠建木灭景于千寻琪树璀璨而垂珠王乔控鹤以冲天应真飞锡以蹑虚骋神变之挥霍忽出有而入无于是游览既周体静心闲害马巳去世事都捐投刃皆虚目牛无全凝思幽岩朗咏长川尔乃羲和亭午游气高褰法鼓琅以振响众音馥以扬烟肆觐天宗爰集通仙挹以玉之膏潄以华池之泉散以象外之説畅以无生之篇悟遣有之不尽觉渉无之有间泯色空以合迹忽即有而得释二名之同出消一无于三幡恣语乐以终日等寂黙于不言浑万象以防观兀同体于自然
　　望海赋
　　五湖同浸九江丛溉抱河含济吞淮纳泗南控沅湘西引泾渭洲渚迢递以疏属岛屿绵邈以牢罗植崔嵬之碣石搆穹隆之牂牁奥之府重仞之房鳞彚万殊甲产无方包隋珠衔夜光瑇瑁熠烁以泳游蟕蠵焕烂以映涨虚贝含素而表紫蠳螺络丹而帯缃青甲芬飚以微扇木杳以舒芳其卉木则渌苔石髪蔓以流绵紫茎菎综解以被渚华组依波而锦披翠纶扇风而绣举长鲸岳立以截浪虭防扬鬐以排流巨鼇赑屃以冠山乌鳠呼翕以吞舟鹏为羽杰鲲称介豪翼遮半天背负重霄举翰则宇宙生风抗鳞则四渎起涛考万川以周览亮天地之综纬弥纶八荒亘帯九地昏明注之而不溢尾闾泄之而不匮若乃惟馨陈祈祝不愧言或适于东或适于西商客齐畅潮流往还各资顺势双帆同悬倐如骕骅背驰挐如交集轻轩
　　遂初赋序
　　余少慕老庄之道仰其风流久矣却感于陵贤妻之言怅然悟之乃经始东山建五亩之宅帯长阜倚茂林孰与坐华幕击钟鼓者同年而语其乐哉
　　疏
　　諌移都洛阳疏
