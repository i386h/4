<!-- { "loadSidebar": true } -->
　　时方至其倐忽嵗既去其晼晚乐来日之有继伤頽年之莫纂览万物以澄念怨伯娣之已逺寻遗尘之思长瞻日月之何短升降乎阶际顾盻兮屏营云承宇兮蔼蔼风入室兮泠泠仆从为我悲孤鸟为我鸣
　　述思赋
　　情易感于己揽思难戢于未忘嗟伊思之且尔夫何往而弗臧骇中心于同气分戚貌于异方寒鸟悲而饶音衰林愁而寡色嗟余情之屡伤负大悲之无力茍彼涂之信险恐此日之行昃亮相见之几何又离居而别域观尺景以伤悲抚寸心而凄恻
　　大暮赋【有序】
　　夫死生是得失之大者故乐莫甚焉哀莫深焉使死而有知乎安知其不如生如遂无知耶又何生之足恋故极言其哀而终之以达庶以开夫近俗云
　　夫何天地之辽濶而人生之不可久长日引月而并陨时维嵗而俱丧知自壮而得老体自老而得亡顾黄垆之杳杳悲泉路之翳翳挫千乘犹一毫当何数乎智慧徒假愿于须臾指夕景而为誓忽呼吸而不振奄神徂而形毙顾万物而遗恨收百虑而长逝于是六亲云起姻族如林争涂淹泪望门举音敷幄席以悠想陈备物而虞灵仰寥廓而无见俯寂寞而无声肴饛饛其不毁酒湛湛而每盈屯送客于山足伏埏道而哭之扄幽户以大毕诉阙而长辞归无涂兮往不反年弥去兮逝弥逺弥逺兮日隔无涂兮曷因庭树兮叶落暮草兮根陈
　　感丘赋
　　泛轻舟于西川背京室而电飞遵伊洛之坻渚防黄河之曲湄覩墟墓于山梁托崇山以自绥见兆域之蔼蔼罗魁封之累累于是徘徊洛涯弭节河干伫盻留心慨尔遗叹仰终古以逺念穷万绪乎其端伊人生之寄世犹水草乎山河应甄陶以嵗改顺通川而日过尔乃申舟人以遂往横大川而有悲伤年命之倐忽怨天步之不几虽履信而思顺曾何足以保兹普天壤其弗免宁吾人之所辞愿灵根之晚坠指嵗暮而为期
　　又
　　生矜迹于当世死同宅乎一丘翳形骸以下沦兮漂营魂而上浮随隂阳以融冶托山原以为畴妍媸混而为一孰云识其所修必代以逺览兮夫何徇乎区陬
　　列僊赋
　　夫何列僊妙超摄生乎世表因自然以为基仰造化而闻道性冲虚以易足年缅邈其难老尔乃呼翕九阳抱一含元引新吐故云饮露飡违品物以长盻妙羣生而为言尔其嘉防之仇息宴游栖则昌客弄玉洛宓江妃观百化于神区觐天皇于紫微过太华以息驾越流沙而来归
　　凌霄赋
　　挟至道之容微狭流俗之纷沮飏余节以逺模风扶摇而相予削陋迹于分丘省游僊而投轨凯情累以遂济岂时俗之云阻判烟云之腾跃半天步而无旅咏凌霄之飘飘永终焉而弗悔昊苍焕而运流日月飜其代序下霄房之靡迄卜良晨而复举陟瑶台以投辔步玉除而容与
　　幽人赋
　　世有幽人渔钓乎渚弹云冕以辞世披霄褐而延伫是以物外莫得窥其奥举世不足扬其波劲秋不能雕其叶芳春不能发其华超尘防以絶绪岂世网之能加
　　应嘉赋【有序】
　　友人有作嘉遁赋与余者作赋应之号曰应嘉云傲世公子体逸怀遐意邈澄霄神夷静波仰羣轨以遥企顿骏羽以婆娑寄冲气于大象解心累于世罗袭三闾之竒服咏南荣之清歌濯下泉于浚涧泝凯风于巻阿指千秋以厉响俟寂寞之来和怀前修之彷佛觌幽人乎所过抱景以独寐含清风而寤语发兰音以清唱操玉怀而喻予于是葺宇中陵筑室河曲轨絶千途而门瞻百族假妙道以达观考贲而贞卜茍形骸之可忘岂投簮其必谷方介丘于尺阜托云林乎一木伫鸣条以招风聆哀音其如玉穷览物以尽齿将弭迹于余足
　　豪士赋【有序】
　　夫立徳之基有常而建功之路不一何则循心以为量者存乎我因物以成务者系乎彼存夫我者隆杀止乎其域系乎物者丰约唯所遭遇落叶俟微风以陨而风之力盖寡孟尝遭雍门以泣而琴之感以末何者欲陨之叶无所假烈风将坠之泣不足繁哀响也是故茍时啓于天理尽于民庸夫可以济圣贤之功斗筲可以定烈士之业故曰才不半古而功已倍之盖得之于时势也厯观古今徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勲神器晖其顾盻万物随其俯仰心玩居常之安耳饱从防之説岂识乎功在身外任出才表者哉且好荣恶辱有生之所大期忌盈害上鬼神犹且不免人主操其常柄天下服其大节故曰天可雠乎而时有袨服荷防立乎庙门之下援旗誓众奋于阡陌之上况乎代主制命自下裁物者哉广树恩不足以敌怨勤兴利不足以补害故曰代大匠斵者必伤其手且夫政由寗氏忠臣所为慷慨祭则寡人人主所不久堪是以君奭鞅鞅不悦公旦之举髙平师师侧目博陆之势而成王不遣嫌吝于怀宣帝若负芒刺于背非其然者欤嗟乎光于四表徳莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子怀忠敬而齿剑固其所也因斯以言夫以笃圣穆亲如彼之懿大徳至忠如此之盛尚不能取信于人主之怀止谤于众多之口过此以往恶覩其可安危之理断可识矣又况乎饕大名以冐道家之忌运短才而易圣哲所难者哉身危由于势过而不知去势以求安祸积起于宠盛而不知辞宠以招福见百姓之谋己则申宫警守以崇不畜之威惧万民之不服则严刑峻制以贾伤心之怨然后威穷乎震主而怨行乎上下众心日陊危机将发而方偃仰瞪眄谓足以夸世笑古人之未工忘己事之己拙知曩勲之可矜暗成败之有防是以事穷运尽必于颠仆风起尘合而祸至常酷也圣人忌功名之过己恶宠禄逾量盖为此也夫恶欲之大端贤愚所共有而游子徇髙位于生前志士思埀名于身后受生之分唯此而已夫盖世之业名莫大焉震主之势位莫盛焉率意无违欲莫顺焉借使伊人颇览天道知尽不可益盈难久持超然自引髙揖而退则巍巍之盛仰邈前贤洋洋之风俯冠来籍而大欲不乏于身至乐无愆乎旧节弥効而徳弥广身愈逸而名愈劭此之不为彼之必昧然后河海之迹堙为穷流一篑之衅积成山岳名编凶顽之条身厌荼毒之痛岂不谬哉故聊赋焉庶使百世少有寤云
　　世有豪士兮遭国颠沛摄穷运之归期当众通之所防茍时至而理尽譬摧枯而振败因天地以运动恒才而功大于是礼极上典服尽晖崇仪北辰以葺宇实兰室而桂宫抚玉衡于枢极运万物乎掌中伊天道之刚健犹时至而必諐日罔中而弗昃月何盈而不阙袭覆车之危轨笑前乘之去穴若知险而退止趋归蕃而自戢推璇玑以长谢顾万物而髙揖讫浮云以迈志岂咎之能集挤为山以自陨叹祸至于何及
　　浮云赋
　　有轻虚之艳象无实体之真形厚厥本初浮沉混并六律籥应八风时迈隂触石甘泽霶霈势不崇朝覆彼无外若层台髙观重楼叠阁或如钟首之郁律乍似寒门之寥廓金柯分玉叶散緑翘明嵓英焕鸾翔鳯翥鸿惊鹤奋鲸鲵泝波鲛鳄冲遁朱丝乱纪罗袿失领飞僊凌虚随风游聘有若芙蓉羣披蕣华总防车渠绕理玛瑙缛文
　　白云赋
　　摅神景于八幽合洪化乎烟煴充宇宙以播象协元气而齐勲发愤灵石擢性洪流兴曜曾泉升迹融丘盈八纮以余愤虽弥天其未泄岂假期于迁晷遇崇朝而倐忽红蘃发而菡蓞金翘援而合葩神收鬼化弼性违序鸟殊类而比栖兽异迹而同处蛟引翳而并濳龙攀鸿而双举鸾舞角以轩罢鸷企翮而延伫长城曲蜿采阁相扶耸瑶台之嶻嶭构琼闼之离娄雄虹矫而垂天翠鸟轩而扶日
　　鼓吹赋
　　原鼓吹之伊始盖禀命于黄轩播威灵于兹乐亮圣器而成文骋逸气而愤壮绕烦手乎曲折舒飘飖以遐洞巻徘徊其如结及其悲唱流音彷徨依违合欢嚼弄乍数乍稀音踯躅于唇吻舌将舒而复回鼓砰砰以轻投箫嘈嘈而微吟咏悲翁之流思怨髙台之难临顾穹谷以含哀仰归云而落音节应气以舒巻响随风而浮沉马顿迹而增鸣士嚬蹙而霑襟若乃巡郊泽戏野坰奏君马咏南城惨巫山之遐险欢芳树之可荣
　　又
　　宫备众声体僚君器饰声成文雕音作蔚响以形分曲以和缀放嘉乐于防通宣万变于触类适清响以定奏期要妙于丰防邈拊抟之所管务戞厯之为最
　　漏刻赋
　　伟圣人之制器妙万物而为基形罔隆而弗包理何逺而不之寸管俯而隂阳效其诚尺表仰而日月与之期鸟悬而八风以情应玉衡立而天地不能欺既穷神以尽化又设漏以考时尔乃挈金壶以南罗藏幽水而北戢拟洪杀于编钟顺卑髙而为级激悬泉以逺射跨飞途而遥集伏隂虫以承波吞恒流其如挹是故来象神造去犹鬼幻因势相引乘灵自荐口纳胸吐水无滞咽形微独蠒之绪逝若垂天之电偕四时以合最指昏明乎无殿笼八极于千分度昼夜乎一箭抱百刻以骏浮仰胡人而利见夫其立体也简而効绩也诚其假物也粗而致用也精积水不过一钟导流不过一筳而用天者因其敏分地者頼其平征听者假其察贞观者借其明考计厯之濳虑测日月之幽情信探颐之妙术虽无神其若灵
　　羽扇赋
　　昔楚襄王防于章台之上山西与河右诸侯在焉大夫宋玉唐勒侍皆操白鹤之羽以为扇诸侯掩麈尾而笑襄王不悦宋玉趋而进曰敢问诸侯何笑诸侯曰昔者武王览造扇于前而五明安众庶繁于后各有托于方圆盖受则于甫舍兹器而不用顾奚取于鸟羽宋玉曰夫创始者恒朴而饬终者必妍是故烹饪起于热石玉辂基于椎轮安众方而气散五明圆而风烦未若兹羽之为丽固体俊而用鲜彼凌霄之伟鸟播鲜辉之轻蒨隐九臯以鳯鸣游芳田而龙见丑灵而逺期超长年而久眄累怀璧于美羽挫千载乎一箭委曲体以受制奏双翅而为扇则其布翮也差洪细秩长短稠不逼稀不简于是镂巨兽之齿裁竒木之干宪灵朴于造化审贞则而妙观移圆根于正体因天秩乎旧贯鸟不能别其是非人莫敢分其真赝翩姗姗以微振风以埀婉妙自然以为言故不积而能散其执手也安其应物也诚其招风也利其播气也平混贵贱而一节风无往而不清诸侯曰善宋玉遂言曰伊兹羽之骏敏似南箕之啓扉垂皓曜之奕奕含鲜风之微微襄王仰而拊节诸侯伏而引非皆委扇于楚庭执鸟羽而言归属唐勒而为之辞曰
　　伊鲜禽之令羽夫何翩翩与反寒暑于一掌之末廻八风乎六翮之杪
　　桑赋
　　皇太子便坐盖本将军直庐也初世祖武皇帝为中垒将军植桑一株世更二代年渐三纪扶踈丰衍抑有瑰异焉
　　夫何佳树之洪丽超托居乎紫庭罗万根以下洞矫千条而上征岂民黎之能植乃世武之所营故其形瑰族类体艳众木黄中爽理滋荣烦缛緑叶兴而盈尺崇条蔓而层寻希太极以延峙映承明而广临革飞鸮之流响想鸣鸟之遗音唯厯数之有纪恒依物以表徳岂神明之所相将我皇之先识夸百世而勿剪超长年以永植
　　瓜赋
