<!-- { "loadSidebar": true } -->
　　客岁旅食鹭门，吾友郑毓臣上舍手两诗册见示，大抵东亚诸名士之作，题曰「师友风义录」；嘱不佞重为选校，将以寿之枣梨。嗟夫！海水群飞，黑风吹梦；此种零膏剩馥，往往流落人间。上舍乃能相印以心，不谋而合；为白香山广大教化主，亦复何惭！异时新罗国聘萧颍士为师、吐谷浑购温子升之集，不佞尤将拭目俟之！

　　猥授末简，枨触前尘；率肊序此，愿以质之同志者。

　　癸卯七月望日，鲲海逸民施士洁序；时侨鲤郡瀞謻。

　　师友风义录自序郑毓臣

　　乌虖！士生今日，亦何所取而言诗也耶？然士生今日，亦何所取而必不言诗也耶！鹏云少宅瀛海，习领乡先正绪论。比壮，而饥驱四方，车笠赓酬，亡虑千百。强岁以后，远涉榑桑之国，所闻所见诸诗人耳目间，灼然繁伙。鹏云鹭江市隐，虽不能诗，然一诵佳篇，辄心促其人；随手录庋，葆于拱璧。追念生平师友风义，寤寐历历；深恐一旦溘先朝露，良负故知。今幸同志者有陈槐庭、蔡惠如、家檠甫诸君子助予将伯，得以梓成斯集；非敢谓建安定霸、永明让功，第此数十年之苦衷，或藉是而一慰耳。盱衡时局，有志之士但为有用之学，固知虫吟碌碌，我辈贻讥；然鹏云以藐尔之躬，从诸君子后，厕名风雅之列，何幸如之！

　　昔王兰泉司寇有「湖海诗传」，张南山太守有「诗人征略」；鹏云不敏，亦窃附于王、张二公之义云尔。

　　偏远堂吟草序吴曾祺

　　余曩时读陶靖节诗而爱之，以为虽后人百方模拟而莫之能及。盖诗之为道博矣。要其大旨可得而言，大抵用意欲巧、敷词欲隽、结响欲高、运笔欲妙，以至于风骨之骞、气味之永。呜呼！尽之矣。是数者，苟有高才硕学之士，皆可以学而至；至于性情之用莫知其所以然者，则万不可强。靖节先生，其冲淡之致、夷旷之韵，素能遗弃万有而超然于埃■〈土盍〉之外；其为诗亦遂俯视一世，若其人之志尚。先已不类而欲袭取于万一，不其傎欤！

　　新竹香谷郑公，平生恬于荣利，于世俗所夸耀而叹诧之者漠然不以置怀。乙未之后，时事既变，因绝弃世务而专其力于诗。所居有北郭园具亭台竹木之胜，与诸名士吟咏其中；夙慕靖节为人，因取靖节诗语以颜其斋，即以名集。盖公之意量远矣！其所为诗多五、七言近体，不专用汉、魏风格。然其冲融凝远，能使矜者和、躁者静；与靖节之诗类而不类、不类而类，善读者自能辨之。

　　公之族子毓臣与余善，尝为余述公之志行甚悉；今又得读公之诗。盖公没已三年，公有贤孙伯端奉其尊甫之命，裒而辑之；其可读者尚可得若干篇，遗失者多矣。其任仇校之役者，公之同里诗人王君友竹，亦公生平所喜士也。伯端以序来属余，余因备论公作诗之旨其深契于古人者，以俟后之君子论定焉。

　　侯官吴曾祺谨序。

　　偏远堂吟草序江春霖

　　昔孔子删「诗」而不作序；诗之有序，昉自子夏。「风雅」变为「离骚」、「离骚」变为「古今体」，著录名家更仆难数，因序以传者殆鲜。盖诗之可传，视作诗之人品、学问；而所谓「一经品题，声价十倍」，亦必其人自有不可磨灭之处，乃相得而益彰；顾不专恃标榜也。

　　新竹郑君毓臣受其族侄伯端之托，以乃祖香谷先生所著「偏远堂吟草」索序。余闻先生事亲孝，家赀巨万，俭约类平人；而急公好义，挥金如土，地方倚以集事，不以私谒干有司：其敦品也如此。乙未割台而后，先生乃委家政于哲嗣擎甫，与二三知己于所居北郭园为真率之会，日夕游咏其中：其好学也又如此。堂曰「偏远」者，隐然以靖节自况；不以「诗」而曰「吟」者，比于行吟泽畔之逐臣；谓之「草」者，谦若属草未定，不欲以能诗自命也。先生之诗，岂藉序以传者耶！余不能诗似曾子固，而又不能如子固之能文；重以吴君翊庭有序在前，为阁笔者累日。既思世界维新，后生之士不难举圣经贤传而弁髦之，遑恤及祖父之诗稿；而余伏处家园，视当世之有权力者，曾不若燕雀之于鸿鹄。而伯端之求序，顾不于彼而于此。毓臣京师一别，不见七年；乃以一篇文字，不惮千里之遥相寻于寂寞之乡：是皆所谓「相与于无相与」者也，不可以不识也。于是乎书。

　　岁在癸丑冬十月，梅阳山人江春霖谨序。

　　偏远堂吟草序邱炜萲

　　诗能「穷人」之说，不知其所自防；庐陵欧九已辞而辟之矣。顾偏援宛陵梅氏为证，则辟之是也，而所以辟之者则非。今夫圣俞不犹是诗人之穷者耶？奈之何其以「不能穷人」之说进也！以余观于香谷郑君则不然。郑君之生，富寿康强，衣冠奕叶，备世五福；其见于陈、黄所为志传者已详。中更沧桑劫灰，三径未荒，松菊犹存。性本好文，积久日富；焚如、弃如之下，子若孙殷勤掇拾，尚得若干篇章，题之曰「偏远堂吟草」，视与家传、彝鼎、瑶琴、玉佩同珍，可谓知「继志承意」者矣。嗟乎！郑君使生世在千百年以前，得与北宋诸巨公同时逐队婆娑、相观而善，不且傲宛陵而愉庐陵哉？又何诗人「少达多穷」之足云。

　　今距君已三年，文孙伯端谋以遣稿付梓，藉永其传；复不远七千里外征序于余。余固穷者也，遇愈穷而诗愈不工；世无庐陵，方将无从请益，又安敢以论定他人之诗！顾伯端推委之诚，不可不答；遂率书其略如右，仍以俟诸世有知言之君子可也。

　　星洲寓公邱炜萲菽园莆诜。

　　偏远堂吟草跋陈衍

　　昔元遗山论诗，谓柳子厚晋之谢灵运、陶渊明唐之白乐天；而世人为诗学子厚、灵运者少，学渊明、乐天者多，殆以陶、白为易学也。实则为陶、白易粗易俚，视谢、柳之未学则已，学焉转无流弊者，更难也。然惟性情之作，陶、白易见，谢、柳难明；偏远堂诗专主「性情」，其学陶、白也固宜。其族侄毓臣属跋其后，率书数语还之。

　　癸丑十月，侯官陈衍。

　　偏运堂吟草跋王松

　　水田郑氏一门三贤，久为吾竹望族；风流文采，至今犹存。四方贤士大夫游其门者，咸啧啧称焉。岁丙戌，松方弱冠，得从诸先达后，入北郭园吟社；香谷先生一见，恨相知晚。自此晨夕过从，廿余年如一日。哲嗣擎甫观察又相与谈心促膝、纵论今古，情谊日挚如一家然。暇时辄向先生索诗文，代为抄存若干卷；惜于乙未春避乱遗失！沧桑以后，先生委家务于观察，而日与二三知己优游林下，藉诗酒以自娱；松又为抄存古今体诗若干首怂恿付梓，而先生固不欲以是传也。辛亥秋，先生归道山。今年，松亦抱疾就医台北，日与药炉为缘，笔墨荒废；近忽接先生文孙伯端司马来函，嘱为编梓先生遗集。松喜，力疾归竹，不敢以不文辞。

　　回忆先生在日，见司马赋性慷爽，每喜而顾松曰：『吾家数世膴厚，好施乐善；能积能散，方为贤子孙。吾孙能如此，君其善导之』！松以此言达之司马。呜呼！司马能体王父心，为善益力；良足尚已。松不敏，得见先生遗集付梓，欣幸何极！松于先生学行，原不敢赞一词；惟冀后此知人论世之士，自有月旦。兹特叙次生平感恩知己，以志不忘云耳。

　　癸丑巧节，乡后学王松拜撰于如此江山楼上。

　　科山生圹诗集序丘逢甲

　　有山张两翼而中尖，上出云表，曰鹞峰；冬常积雪，海上诗人所咏为「鹞峰晴雪」者也。其山脉西出，大甲、大安两溪之水夹之；有巍然起于东势角之西北者，钓神也。由是，连峰而西，而尽于海。连峰间，有逆回而卓峙、面大甲溪而东立者，是为锅都科山；以其山间之地如锅而有督——督者，中也。登其山，凡大甲溪以东及其两岸所有之烟峦云嶂，气象万千，怡心旷神；则谢君颂丞之生圹在焉。

　　昔唐之季世，司空图隐中条山之王官谷，预为生圹，时与亲友饮其间；所谓鸾台者，亦携之同游。自古畸人杰士身丁世变，无可如何，往往敛其悲歌感愤之思为放达过情之举；今复为君遇之矣。君自营生圹，无时月不往；春秋佳日，屡为高会。东山携妓，饶有先风；而哀乐过人，固非忘身世之感也已。自为歌诗张之，而遗民之能歌诗、凡与会与不与会者亦同而张之，裒然成集；此则表圣所无。以今况古，实为过之。乃遥从海上书来，索序于予。予与君乃世中表，以兄事君。自少及长，文义之赏析、道德之切■〈石靡〉、疾病之扶持、患难之奔走，交相许也、亦交相重也。沧桑已变，万事都非；回首旧游，有如梦寐。而所谓君之生圹者，其地之山也、水也、木也、石也，予皆能历忆而得之；而欲以斗酒只鸡、生前预为践约，已不可得也！

　　夫当台之初辟也，郑氏以区区岛国支先明残局，迹其志事，宁非英雄！乃已竭人谋，难支天壤；后有继者，旷不如前。不三百年而一变、再变，衣服、正朔荡然无存。其存者，壮而衰、衰而老、老而死；后生小子习其所见、安其所闻，犹是山川、犹是日月，谁复知九原之下尚有忠义之骨哉！惟君达人，知有不变者存，变也以常视之；有不死者存，死也以生视之：业已无可如何矣，以其不可知者待后之人，吾姑自隐焉。青山白云中，不号而笑、不哭而歌，为有托而逃耶？抑无聊之极思耶？

　　丛丛者山，荒荒者海；生刍未致，圆石预题。酒肉墦间，倡予和汝；吾且遥为之广「大招」曰：「魂兮归来」！

　　戊申四月，南武山人邱逢甲序于五羊城之越华书院。

　　小东山诗存序王树常

　　余友谢泽生，世籍广东，望族也。逊清咸、同间，其先大父经商台湾致富，遂居焉。其先君谢颂臣先生，幼读经史，为诸生冠。甲午之役，激为义愤，投笔从戎。无何，国师败绩，朝议割台。先生上书当轴，谓台湾民众均欲效死，请继续抗战；终不见纳。自是遂遯居林下，佯狂诗酒以娱晚年；并不时约良朋、携美妓，临生圹为诗酒之会，以解郁闷之气。当时因积威之下，诗稿多不敢存留。及泽生兄弟将游辽渖，乃于仓卒之余，书就所作诗百一十首以付远游之子。客岁八月十五，强敌受降，还我台、澎。泽生兄思及先君爱国之忱，不觉潸然泪下。爰议将所作诗付梓，以广流传，题名曰「小东山诗存」；并将同时友好邱、林诸先生唱酬诗附梓其中。先生爱国忠愤之气，当与诗稿常存焉；而泽生兄之孝思，亦可谓倍至矣。

　　付梓前，嘱为跋词。拟就后，并赋七律二首；尚望高明者有以教我也！

　　牧羊北海犹思汉，寄迹东山不帝秦；为慕首阳崇逸老，欲寻桃渡作渔人。故园茅屋容高卧，醇酒裙钗伴隐沦。志士于今有诗稿，蓬壶国社已荆榛！

