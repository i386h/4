<!-- { "loadSidebar": true } -->
　　西风烈烈吹海来，海波十丈喧晴雷；有客驱车过海涘，寂寞遗墟余一坏。一坏曾此埋忠骨，闻说首邱正旧穴；土人犹说庐军门，自是人心爱忠节。日暮狐狸不敢眠，想见荒坟血犹热；鬼神呵护百灵朝，万古罡风吹不消。魂归大海奔胥浪，气作山河壮胜朝。胜朝末造朝纲倒，先生立朝何矫矫！触邪意气见弹章（先生在兵部，有劾辅臣杨嗣昌、内臣田国兴等疏），活国奇谋留谏草。浙东半壁势难支，恸哭孤臣出视师。坏云惨惨迷残垒，落日萧萧卷义旗；七上援章粮不发，盘山关下战兵饥（隆武时，先生巡抚浙东，驻守温州；使其弟若骥扼守盘山关。粮尽，师遂溃）。钱塘潮落军飞渡，宿将劲兵散如骛；千金曾结贺君尧，一局残棋同力据。靖海营空水气腥，霞关兵撤闽事去；精卫心长可若何，剩水残山莽飞絮！年年航海欲何归，回头望断西陵树；海风瑟瑟吹扁舟，吹到东南天尽头。可怜清净无遗土，寂寂蓬蒿剩废邱！祇有丹心堪自许（先生遗命题其墓曰「有明自许先生之墓」），杜鹃声尽恨长留。留连海上云山好，潮去潮来何草草！年年蓬颗泣秋蛩，岁岁荒烟啼犵鸟；如助忠魂太息声，万古噫声托孤岛（先生有「岛噫诗集」）。我昔太武山前拜幽坟，女萝山鬼愁斜曛（公子饶研移柩归葬故乡，距北太武山十余里）；我今太武山中访遗碣，白日黄沙埋马鬣。两地精灵飒往还，海若、山魈气皆慑（公子既扶柩回籍，仍将旧圹筑成虚堆。后人利其吉兆，盗葬之，多不利）。此日沧桑感易生，此邦海气夜来腥；不如归去家乡好，桂旗兰楫纷相迎。吁嗟乎！昔悲公志把诗读，今抱遗书访孤躅；一掬寒泉未敢浇，再拜招魂歌此曲。此曲凄凉不忍听，隐隐灵涛起深谷；料得吟魂感不胜，秋坟夜夜哀音续。唱到伤心鸟亦啼，江花江草半凄迷；诗中满把千秋泪，掷付东流定向西。

　　和梁再卿参军赠韵

　　去年地主怅难亲，此日天涯话夙因；何幸枌乡栖凤羽，更从蓬岛识骚人（再卿尝从郭总戎金门镇军幕，时余客淡水，未及一晤；故云）！囊中风月吟情健，笔底波澜画意真。自笑钝根聊续尾，樗材合付灶间薪。

　　碧珊瑚轩夜坐书怀

　　漫拥皋比坐，迢迢夜色凉；故交悲异物，弟子话同乡（澎人，多原籍金门）。鸥侣来堪狎，鸦涂过亦忘；此邦珊网富，玉尺敢轻量！

　　枯坐同禅榻，周围少比邻；旦评更甲乙，岁守类庚申。静里观心妙，闲中得趣真；莫言荒学久，索句每翻新。

　　客至高谈久，盘餐不许奢；潮回鱼可买，市远酒难赊。架上催诗钵，门前问字车；相将俱不厌，藉此度年华。

　　一枕回清梦，萧然万虑澄。苍蝇朝集砚，黠鼠夜窥灯；机息先忘我，心枯欲学僧。翻云将覆雨，自叹一无能！

　　晨夕谁同数，闲吟首自搔。三间开讲幄，四壁撼狂涛；地僻山泉冷（澎岛泉味多咸，惟院中井水颇清冽），天空海月高。问奇谁载酒，道远驾车劳（澎地无肩舆，以耕牛驾车来往）？

　　搜奇穷岛屿，放眼海天宽；白石清堪漱（西屿海滨出文石，作五采纹；圆润可玩，但易碎耳），朱霞薄可餐（「西屿落霞」，为台郡八景之一）。琴挥三迭易，珊网一枝难（相传西屿海底，有珊瑚树）；寂寂高山意，孤弦莫浪弹！

　　老去豪情减，悠然托思深；青云浮世梦，白首故人心。宿草空杯酒，遗编剩断簪；何时重点校，海内证同音（台湾亡友吴修轩、林雪村诗稿零落，未付梓）！

　　此境真难境，尘缘一扫除；地偏堪避热，家远懒裁书。鸥鹭邀清梦，风涛绕客居；碧云何处是，西望一唏嘘！

　　与诸生蔡汝璧、黄卿云论文十首

　　提笔先将俗见除，时时心与古人居；目中早结千秋想，腕底还空万卷书。扬氏虫雕怜琑屑，义山獭祭快芟锄。何尝有意为文字，纸上汪洋自有余。

　　体制由来判古今，四诗、六义岂相侵；春华秋实原殊派，流水高山各赏音。但遇秦王堪击缶，未逢锺子莫弹琴！色丝五采须分辨，好把鸳鸯度绣针。

　　骊珠颔下觅来劳，千里相悬在一毫；但使观书心似镜，何难导窾笔如刀！画龙墨妙睛须点，审鹄神空目岂逃！安得麻姑借长爪，免教痒处隔靴搔！

　　美女开奁逞艳姿，自将花样见心思；浅深黛色开生面，浓淡妆痕问入时。斗巧连朝更凤髻，翻新几度织鸳丝；文人自擅工倕手，勿效东村强锁眉！

　　崆峒剑气倚天横，直跅扶桑作管城；万丈遥空自挥洒，千行着纸尽飞鸣。鵰盘大野风尘暗，马下长坡草木惊；叹息虫吟和蚓窍，笔头缠死费平生。

　　良将谈兵每自知，肯教负鼎冒阽危？大言漫恃横磨剑，小饮休夸倒接■〈罒上离下〉！背水功成终是幸，拔山力薄莫轻施！三枰两胜缘何故？孙子能军在用奇。

　　斗筲漫诩物能容，墙面终怜耳目封！蜂酿百花香始重，鸡收千跖味纔浓。杜诗、韩笔非无本，马勃牛溲总有庸。愿聚精金与顽铁，千秋同付一垆镕！

　　九转丹还岂易期，十寒一暴恐非宜！王郎腹里常存稿，杜老胸中每有诗。蒂落须从瓜熟后，渠成应待水流时；崎岖阅尽康庄见，此境方知乐不疲。

　　击钵吟成信有不？终嫌急就语多浮。枚皋速藻何曾妙，充国行军岂故留！良玉三烧磨不玷，精钢百炼化为柔。京都十载谈何易，终古鸿文压选楼。

　　耳目拘墟意气盈，白头牖下叹无成！蒲因节折长纔速，竹为心虚响始清。井底蛙窥天亦小，笼中鹤舞地难平。可知半世钻研苦，不及名流一夕评。

　　客中感怀

　　倦鸟方知返旧林，饥驱穷岛亦伤心！伯鸾梦阻齐眉案，司马囊虚卖赋金；无事看书聊遣日，有时得句懒成吟。敬通却扫平生愿，便学扶犁老圃寻。

　　心绪中年与世忘，尚余结习在青箱；嫁衣自谢新花样，压线还搜旧锦囊。冯妇下车凭客笑，灌夫骂座让人狂；杜门著述原初志，其奈星星鬓已霜！

　　己卯闰三月书别

　　春色依依老，春心故故迟；东风犹惜别，南浦况将离！又泛红沟棹，来探碧海枝；故人谁待我，惆怅度芳时！

　　澎海大风行

　　大风匝月不肯止，白浪如山险莫比；贾航郄顾未敢前，连朝米价随潮起。向也买米那得钱，今也有钱苦无米；泛舟之役今所稀，何况箕伯来张威。千畦扫尽无余技，千帆阻绝行难期；长官有惠何所施，呜呼！长官之惠远莫致！大风且霾阴曀曀，妇孺踯躅啼路隅；仰视沉沉天欲醉，少焉空中盐撤矣。

　　■〈卤戌〉雨叹

　　噫嘻乎悲哉！狂风刮浪吹为台，麒麟之飓挟火来；青青草树变焦赤，四野得雨翻成灾。想是雨师经此土，下视闾阎泪如雨；县知今岁纵有秋，也把脂膏付苛虎。不如一夜扫而空，使尔狼吞气为阻；吁嗟乎！狼吞之气当愧沮，奈此哀鸿集何所！

　　送澎湖蔡瑞堂别驾移任恒春八首

　　朔风吹无端，吹成离别意；骇浪迢迢流，此别忽已至。山色带愁烟，江草含别泪；安得呼石尤，且把征帆系！

　　西瀛斥卤地，生计靡所资；公部铜符至，慨然思远图。欲富以盐筴，欲教以诗书；惜乎用未竟，结念何由舒！

　　吏治既不竞，胥徒恣奸利；公烛其根株，斧柯不轻畀。谓官当自做，百虑求一是；彰瘅因之明，休风此暂被。

　　世变同颓波，士气日以下；豪右虎而冠，作横称健者。凛凛三尺法，棱棱无所假；为政有本源，但去其害马！

　　文献百余载，旧稿芜不清；公曰此治谱，搜采而有征。如何创其始，不使任其成；掩卷三太息，颓波何时平？

　　此地瘠苦区，公独怡然就；但愁草野饥，那计官吏瘦！来时冰一条，去日风雨袖；安得五色丝，愿学平原绣！

　　鲰生一书痴，咫闻何足侈；多公大雅心，说项自娓娓！情移海上琴，涸苏辙中水；小草虽无言，寸心何能已！

　　公来何其迟，公去何其速！区区父老心，骊歌因之托。愿公加餐饭，还为苍生福；不见岛中氓，「青天」日祷祝？

　　喜雨，贺洪别驾其诰

　　久凛条冰冷似秋，怀来万斛洒寒流；传家两袖清风在，解愠千重溽暑收。衣湿未妨归步缓，屣沾快踏滑泥柔；望公如岁公心慰，为有滂沱遍绿畴。

　　想见神前请命时，片言乍发泪交垂：臣今无状天宜鉴，民也何辜旱可悲！念本临渊常惴惴，澍应下尺莫迟迟！通天台畔临风疏，早动苍穹召雨师。

　　澎海奇石歌

　　西瀛碧海奇所锺，琪花铁树森珠宫；红沟、黑沟郁光怪，棱棱石骨波涛舂。天生神物不久秘，物色谁向风尘中！大苏好奇世无两，超超物外结真赏；一朝沧海来搜寻，遗珠紫贝价皆长。崭然片石生瀛壖，携出市上争揶揄；君顾之笑摩挲久，袖中东海言非诬。澎人最喜称「文石」，目前玩好竞珍惜；惜哉年久骨不坚，徒有其华无其实！可怜此石差足尚，曾在晶宫永宝用；一从真识拂尘埃，玲拢骨格留圆相。朝朝碧水浸窗前，岁岁名葩开几上；阅尽世态更沧桑，肯与泥沙付淘浪！君今横海麾戈船，风波万里消风烟；已看海上安盘石，声价还将介节传。我饮君酒识君意，再拜石兄为题识；他时仗钺罗群材，相士当如此石矣。但取其瑜匿其瑕，未必一拳非国器；嵚崎盘郁不求知，勿使路侧长废弃！若歌攻玉向他山，定有瑰材不胫至；磨砻沙砾发光华，有时钟鼎堪位置。石乎尔今得所与，宠以席珍堪贺汝！必逢佳士亦心倾，惟有石交共千古。古来名物几废兴，千金万镒须品评；安得郁林船上客，更增「金石录」中名！

　　新增澎湖四景，和鲍吉初别驾

　　篝火宵渔

　　绝岛潮回夜色清，满船风月钓竿轻；细鳞巨口谁分得，为有波心一点明。

　　负箕晨牧

　　一辈田头自负箕，争从牛后诱童儿；蠢然不解枯桐韵，也管人家灶下炊。

　　短镵劚草

　　泽畔离离露未干，短镵细细劚应难；天涯未必无香草，收拾筠笼仔细看。

　　挝鼓驱鱼

　　伐鼓声喧遏怒流，迢迢韵落海天秋；老渔雅有仁人意，故遣穷鳞识避钩。

　　送周仲翁参军还台湾（时周君以勘灾查赈至澎湖）

　　十载榕疆有治声，灾区历尽为苍生；救荒岂必无奇策（风灾下■〈卤戌〉雨后，当事不敢禀闻），履险由来仗寸诚。但使穷檐沾泽遍，不妨归棹载风清。使君只饮湖中水，莫怪僮奴怨「不情」！

　　不矜傲骨不求知，雅量虚怀亦我师。舟载郁林装转重，书搜赤雅发应迟。文章妙在关当世，阅历深来易感时。安得刺船随棹往，水仙一曲把情移！

　　壬辰季冬将之澎湖，留别里中亲友

　　尊酒论文日，谈心有夙盟；那堪冬日暮，又逐片帆行。瓦注文章贱，饥驱离合轻；冲寒怜薄翼，霜雪满天横。

