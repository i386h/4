<!-- { "loadSidebar": true } -->
　　货物偕来有易无，金钱珠玉本难输；社丁狡黠多谋利，垄断居奇贱丈夫。

　　和戎五利计筹深，其奈顽番类兽禽；反复难平锋镝事，要他不叛在「攻心」。

　　开元寺

　　台阳城北郑家园，树木阴森鸟雀喧；策士谋臣同憩息，祇今建寺号「开元」。

　　割台有感

　　军书旁午割全台，数日奇闻遍九垓；约议马关权相定，敕交燕埠使臣来。西清谏士图恢复，东土遗民欲挽回；太息淡江花锦地，尸横遍野哭声哀！

　　台乱有感

　　兵戈巨变起瀛东，拥立藩王志岂同！保险守分南北郡，调兵势隔马牛风。中朝将相唯和解，寰海编氓敢怨恫！锦绣江山成决裂，何堪回首问苍穹！

　　乙未八月有感

　　陆沈犹未睹神州，海外干戈动不休；正朔于今更凤历，蓬瀛从此判鸿沟。心伤禾黍频增感，变起沧桑孰解忧！太息中朝和议定，难将覆水挽回收！

　　乙未之冬，合家寄寓甘井外甥林水生家；因入城一行，爰赋五古十韵

　　出城已半载，束装回故里；十室九无人，存者惟妇女。兵燹兼疫疠，辗转沟壑死；妇兮哭其夫，母兮哭其子。霜风添悲酸，草木为萎蘼；门巷甚萧条，垣墉都倾圮。衣冠非旧制，第宅易新主；满目睹凄凉，疮痍何时起！生者不得归，死来长已矣；四野多哀鸿，嗷嗷叹靡止！

　　番社

　　凿齿文身地，彬彬俗化良；狉獉皆礼乐，鳞介亦冠裳。俗尚都新制，形容变旧装；可怜愚蠢甚，十室九空囊！

　　线西

　　闻道欃枪起，惊惶避线西；曾经三匝绕，始借一枝栖。久客悲戎马，深更梦鼓鼙。东方容易白，满树鸟声啼。

　　送杨吉臣兄赴东京五古二十韵

　　三策陈「治安」，汉廷传贾谊；千古称奇人，企慕形梦寐。君负磊落才，卓荦晚成器。闻说谒东京，呈材等天骥；鲸鱼扬长鬐，鹏鸟舒大翅。直言效长沙，慷慨谈时事。睹此蚩蚩民，辛苦已尝备；兵燹连疫疠，饥馑两洊至。大旱望云霓，恩膏期遍播；冀君请民命，生灵庶有裨！自顾老病身，俯仰抱惭愧；蒿目悲时艰，遭逢老壮志。又闻东海岛，花锦名胜地；山川与古迹，奇景呈佳致。海上涌神山，徐福扬舫去；三百童男女，养育广生聚。经载史册中，曾否真也未？君今履其境，阅历勿忘记！画图袖归来，足补齐谐志；赠我作卧游，玩赏豁胸次！

　　小春有感（四首录二）

　　丁酉之春，台湾县知事村上义雄迭遣通译三谷到家延访，委以嘱托之任；爰作七律四首以辞之。

　　纡尊降贵盛容仪，赏识风尘欲絷维；延聘频烦通译使，挽推迭费役场司。官资嘱托优崇极，士赍绅章宠锡施。下问蒭荛能不耻，草茅葑菲采无遗。

　　驰驱应召志虽伸，其奈庭闱有老亲！愿奉寿椿终百岁，聊当寸草报三春。幸逢龚遂为贤守，且许游岩作散人。驽拙病躯何补救，奚烦延揽费殷勤！

　　登定军寨有感

　　定军山上寨，圆顶屹雄峙；巍峨建雉堞，护卫保桑梓。世变辄遭乱，垣抒尽倾圮。回忆乙未秋，黑旗树营垒；徐、吴闻鸡舞，慷慨励将士（徐骧、吴汤兴二士把守）。大军天上来（日军从后山包抄），铳声响聒耳；弹丸如雨粒，傅城集如蚁。兵勇鸟兽散，蝥弧旗树起。登高试一望，窥见室家美。逃军无斗志，阻险奚足恃！春秋逢佳日，拾级足重履；满目尽草莱，残基藤废址。青山依旧青，丁壮沟洫死！

　　庚戌杨焕彩君菊花会

　　人各有所嗜，君独有花癖；庭前遍黄英，秋深呈佳色。当其盛开时，清芬扑鼻息；折柬招官绅，肆筵而设席。宾朋恒满座，杯盘多浪籍。杨君真娴雅，好花兼好客；觥筹既交错，时事谈竟夕。中原今战征，神州罹锋镝；创立新政府，旧邦思鼎革。回忆八旗军，百战能攻克。往年何威武，天下称无敌；此日何凌夷，遍地生荆棘！运会实使然，蓍龟亦莫测！把盏深咨叹，共浮一大白。

　　爱玉冻歌

　　台湾罾门溪边，有薜蔾绕藤树上，结实累累，垂浸该弯。适有樵夫汲水饮之，凉沁心脾。采归榨浆陈市上，令女爱玉卖之；人因呼曰「爱玉冻」云。

　　惟台、嘉之炎烈兮，近热带之中央；恨无方以辟暑兮，能消夏而生凉！聊薄言以采采兮，恒满贮夫筐筐；似罂粟之椭员兮，子密缀而中藏。劳纤手以揉擦兮，流玉液与琼浆。明亮恍惚水晶兮，寒冷不让冰霜；色欲同夫琥珀兮，料须配以鹅黄。饮渴人于暑路兮，散无异夫清凉；藉爱女以命名兮，留齿颊而芬芳。洵瀛东之特产兮，爰作歌以播扬。

　　郑鹏云

　　鹏云，字毓臣；新竹人，清台北府廪生。尝与同邑陈朝龙纂修「新竹县志」，并辑有「师友风义录」（序见本书「附录」）。

　　丁酉孟秋感怀七律

　　踏遍槐黄迹已陈，江湖落拓一闲身；功名有分三生定，时事如棋一局新。五度秋风曾老我，二分明月正怀人（谓吴澄秋、陈子潜诸广文均归籍应试）。瀛东多少观光客，桂籍留题亦宿因（谓嘉义黄采侯孝廉鸿藻）。

　　太平岩在鹭门之东，相传为先世延平郡王读书处，外镌有「石笑」二字；书此

　　志感

　　石不能言笑口开，读书深处有莓苔；草鸡莫问当年事，鲲海骑鲸去不回！

　　和周亦香广文赠句原韵

　　诗成珠玉句惊奇，别馆清樽唱和时；衣带鲲洋唯一水，春潮有信负归期。

　　留园雅集席上即事（二首录一）

　　东望瀛壖百感哀，骚坛韵事话文开；名园宴会群英集，料有新诗继「福台」（谨按张鹭洲（湄）「瀛壖百咏」末章云：『福台新咏萃群英，绝调音稀孰继声』！自注：『「东宁诗」一名「福台新咏」，四明沈光文、宛陵韩又琦、关中赵行可、会稽陈元图、无锡郑廷桂、榕城林亦丹、吴蕖、轮山杨宗城、螺阳王际慧前后唱和之作』。文开，光文字）！

　　舟过平户，吊前明延平郡王

　　已从金、厦据双门，还要骑鲸到七鲲；能使红毛归故物，敢将赤手抗中原。英风飒爽飞鸾岛（飞鸾岛，在平户延平郡王所生地），旧雨凄凉梦蝶园。三百年来明养士，如君纔算报君恩！  
　 
台湾诗钞卷十二

　　洪繻

　　洪繻

　　繻，本名攀桂，学名一枝，字月樵；清光绪乙未台湾沦日后，改名繻，字弃生；彰化人。着有「寄鹤斋诗集」、「古文集」、「骈文集」、「诗话」、「八洲游记」、「诗草」、「中东战纪」及「瀛海偕亡记」等书，都百余卷。民国十年，尝作大陆之游，乃选诗文集中无碍当轴之篇什辑成「寄鹤斋诗矕」及「文矕」各若干卷镌赠故国同好。「瀛海偕亡记」已刊列「文丛」第五九种，书末并就「诗矕」选诗二百三十三首作为「附录」。

　　蒿目行

　　岁在戊子月在酉，地上欃枪天篲帚；社鼠野孤哀嗷嗷，一队健儿负梃走。蛮烟细民无异志，只因新令掊克苟。新令之条行者谁？刘公铭传来抚守；自请住台过十年，剪除荆榛使财阜。去岁剿番剿不成，遂向民间增税亩。一方当园十数弓，丈量比前长八、九。累锱积铢算不遗，官乃与民争利薮；不为朝廷培本根，斲丧元气焉能久！区区弹丸何足言，坐视皇朝伤高厚；农夫商贾不聊生，纷纷痛心又疾首！浙东计亩为公田，南或呼箕北呼斗。传说昨日已打城，无乃跳梁成刍狗！揭竿作旗抢地呼，背负耰锄击土缶。肉食无心为苍生，脧削依然故见狃；古人不畜聚敛臣，此言真堪铭鼎卣。赤城千里如金瓯，无故寻端欲碎剖；不知祸水何时平？老范甲兵胸岂有！九重高远未曾知，万民泪落秋风柳！

　　催科役

　　门前咆哮鸣，屋后锒铛声；父老不敢出门视，催科到处鸡犬惊。催科狰狞如虎狼，催科震怒如雷霆；不为尔曹贿赂至，菽粟岂能生公厅！前者催科归业户，业户自知辛苦情；今者催科归我曹，我曹惟有醉饱行。某月某日下新令，新供、旧供火速清；老农闻此语，方知前日是太平。

　　门丁谣

　　我公在何处？我公在县厅。我公不解事，解事有门丁（一解）。能令我公嘉，能令我公怒；指挥不待公，我公殊不恶（二解）！我公下村乡，门丁能攘羊；鸾刀取其血，血是民汁浆（三解）。我公到城市，门丁能作豸；有角不触邪，触取巨象齿（四解）。公若欲催科，门丁张网罗；役夫且慢发，役夫货几何（五解）！公若欲谳狱，门丁几番促；促公复迟公，门包几车粟（六解）。门丁能作福，门丁能作威；小民一身肉，俱为门丁肥（七解）。我公能作官，门丁与有分；我公欲和事，请向门丁问（八解）！人生多得钱，不过作好官；我公钱如水，门丁钱如山（九解）。门丁利如锥，我公明如镜；门丁与我公，与钱同一命（十解）。门丁存善念，有时欲改恶；待公官休日，门丁恶不作（十一解）。我言告门丁，门丁仔细听！人间无刑书，天上有雷霆（十二解）！

　　汛地兵

　　斄牛不执鼠，虽大亦何为！驽马在厩中，虽多亦徒糜。养兵千百头，缓急供驱驰；在野为守望，在城为守陴。爱身不爱国，戴弁等行尸；居恒犹惴惴，何论危急时！深夜闻盗贼，剽掠在城池；女墙群酣睡，起立如醉痴。声东而击西，子行姑迟迟；自维为狐兔，何敢斗熊貔！秦人与胡越，肥瘠两不知。明朝在市井，哮阚威风施。

　　海关吏

　　陆行畏虎水畏波，恶知波向平地多！平地风波险而高，关吏时时张网罗；不论千艘与万艘，扬帆鼓棹逋逃。风晴浪静不得去，关吏悉索如老饕；溪壑填盈开一面，行人舟子唤奈何！昨日无风今鸣涛，千丈性命系于毛；地棘天荆无所往，嗟哉！漫山蔽海以为牢。

　　鹿港卡

　　津头整布帆，好风正东南；舟人不敢过，验船者二、三。偏隅一黑子，津吏亦眈眈。鹿港非隩区，征商有余馋；由斯观天下，遍榷何以堪！我到鹿津头，偶问鹿津吏：关津不惮繁，尔身有何利？自言利涉途，官一吏三、四；温饱在于斯，余乃为公事。乃知民之艰，半多吏所置；朝廷征其一，吏胥征其二。叹息古人贤，利薮在乎吏；一歌何易于，朝廷广恩意。

　　卖儿翁

　　男者奴、女者婢，田园稼穑生荆杞；昨日催科到闾里，求此不生死不死。老妻典尽御寒衣，老农卖尽耕春耜；今日家中已无余，所未尽者惟有子。欲别泣涟洏，欲往何处依；皤皤双白发，何日再生儿；出门得温饱，胜在家中饥；养子已无期，生儿复几时！旁人闻之心骨悲，老翁吞声前致辞：吾台前日经乐土，不知何人造崄巇！量尽田园增尽赋，地无膏腴民无脂。人事天灾一齐下，哀鸿嗷嗷何所之？重以役胥如貙虎，削脧不得须臾迟。我愿君心光明烛，烛尽逃亡田家屋；蜂虿不得生其毒，民虽頳尾无鱼肉。呜呼！此语天地为之哭。

　　纪灾行

