<!-- { "loadSidebar": true } -->
　　左侯相檄方伯沈吉田师冒险援台，舟次厦门；余倡集渔团，约吴春波军门护吾师所部湘军飞渡澎湖沟（师名应奎，后署台湾巡抚）

　　鱼龙夜啸答潮音，垂老苍茫海上琴；忧乐早存天下想，艰危何负秀才心（余幼时赴郡试，受师知。师以秀才辟帅幕，膺保荐；不一年，权署郡守。时发逆初平）！

　　客中书感，寄刘少彭丈、郭宾石同年并示六弟、十一弟，兼申台北之约

　　添饭加衣海上书，天涯风雨慰何如！虀盐情旧怀萧寺，莼脍秋深忆故庐；宦本无心奚论薄，交原古谊不妨疏。故山猿鹤如相问，舒卷闲云任太虚。

　　秋花亭馆目萧森，竹箨松鳞解作林；家室麤完儿女愿，田园娱老弟兄心。千金朽骨空怜骏，半爨焦桐始辨琴。呼马呼牛吾亦应，早从弦外觅知音。

　　不折花枝折柳枝，黄河秋老白云词；风怀如旧情难遣，皮骨空存恨可知！破浪乘风非少日，卖浆屠狗仗明时。朝来万里涛头望，目极澄江寄所思。

　　卖卜桥边识马周，鸢肩五十记平头；扶余倘祚虬髯汉，款段差从马少游。万卷藏书千日酒，五湖归计一扁舟。寒潭剑气冲牛斗，卧看星文百尺楼（台北剑潭）。

　　东渡遇洪荫之（熙）有赠

　　郭、秦同舟日，髯苏出狱年；天涯仍是客，胜侣尚如仙。风定涛还响，烟销月再圆。凭阑观海意，谁为障东川？

　　荆州纔识面，此愿慰生平；海上盟鸥鹭，筵边语燕莺。嫉蛾群诼息，磨蝎命宫成。卿月中宵迥，何愁贯索明（邵筱帅力为营救）！

　　一览九州岛尽，知交海外难；流亡图郑侠，鸡犬恋刘安（前从郑子衡、刘履臣处通讯）。盘错奇才出，汪涵雅量宽。珊瑚撑底纹，犹自贡心丹。

　　同渡澎湖漈，乘风破浪游。十年人健在，一砚祖贻谋（稚存太史曾孙）。指顾风云盛，回环岛屿浮；图经如可借，重与泛欧州。

　　开春连句，陪唐方伯官园燕集有呈

　　澜回高障百川东，天使旬宣物望隆；犹有闲情到诗酒，万家康乐岁时丰。

　　牡丹诗社试新茶（是日余馈新开牡丹，公谓可名「牡丹诗社」），燕寝凝香静不哗；丝竹后堂陪末座，彭宣原属旧通家。

　　诗牌斗罢响诗钟（诗钟为诗牌变格），刻烛传香兴未慵；宾客梁园尽骚雅，欢颜千万庇词宗。

　　东坡笠屐杖头钱，传遍江南燕子笺；酒社相逢半诗吏，惜阴权借养花天。

　　酝酿能开富贵春（院中牡丹待开），金铃香护展芳辰；百花魁首滋培远，乡国榕门有替人（令婿刘伯崇新得殿选）。

　　征南人说旧筹边（公出使越南，着「请缨日记」），诗律申严壁垒坚；屠罢鲸鲵闲袖手，登坛犹记马文渊。

　　华省翩翩五凤翔，满园桃李宴芬芳；文昌杂录登科记，佳话新传遍玉堂。

　　共祝慈云覆海东，板舆天眷日初红；欧阳门下酬恩地，画荻亲传语「教忠」。

　　吏部文章信有光，翱翔李、杜冠三唐；他邦他日征文献（公近修「台湾省志」），江汉朝宗接混茫。

　　风静重瀛海不波，渡江梅柳正笙歌；宵来不禁金吾钥，有约霓裳咏大罗（连夕约同方雨亭、周松荪两太史联诗）。

　　唐方伯邀同刘履臣、罗星伯、王进之、方雨亭、周松荪、翁安宇、郭宾石、王贡南、郑星帆、家仲良诸同人联诗钟

　　紫薇花里晓闻钟，夜半传笺兴尚浓；摩垒潜师攻背水，登坛飞将礼中峰。相看扬臂围诗虎，但豁双拳困酒龙。好拂笼纱旧尘壁，木兰斋饮悔前踪。

　　征南旧部壮长城，诗律严于百炼兵。高会直方金谷盛，群仙重聚玉堂清。一声震撼千军肃，五字推敲七步成。响答钧天鳌背月，是谁沧海掣长鲸？

　　台北再赠洪荫之

　　命宫磨蝎道心坚，薏苡、明珠谤偶然；纵酒未离名士气，栽花聊当美人缘。休论世上无余子，始信人间有漏仙。福养心源书养性，澄怀能契静中天。

　　茶榷感事

　　积雨翻成曀曀阴，海红拂槛影萧森。英雄漫作欺人语，勤俭终成弃妇吟。老大浮梁原错计，悲歌燕市有遗音。谁令肝腑戈矛起，惭愧平生取友心！

　　不信安刘是灭刘，白云苍狗总浮沤；先机邵子多神数（邵中丞），痛哭唐衢有泪流（唐方伯）。浪说太阿曾倒柄，可闻仙侣悔同舟？旁人啧啧诗清甚，持较梅花恐未修。

　　与家时甫太仆话旧

　　倦鸟知还认故林，戟门长揖遂初心。根深葛藟思寻斧，爨尾桐焦枉辨琴。一木支持撑广厦，异苔生长契同岑。崖州独下酬恩泪，八月孤寒合铸金。

　　赠陈仲英廉访（文騄）

　　湖山风月海山云，管领清时旧有闻（由扬州量移台北）；意气元龙高百尺，文章司马抗千军。苍生自昔怀霖雨，赤嵌如今靖海氛。时事艰难重回首，陇书何负北山文！

　　曾缔元方识季方，未容诗酒次公狂。能传祖砚光家乘，独守儒毡耻宦囊。明月一麾仙岛莅，清风两袖御屏扬。萧萧椰竹千村雨，行部歌春正早秧。

　　香稻柴门扫落红，归来门卷款青骢；仰瞻嵩岳尊名在，跌宕江山愧寓公！海国图经星拱北（修「台湾志」），瀛寰车辙水朝东（扩火车路）。将军尺地容长揖，低首龙门不负桐。

　　琴爨焦余附赏音，放翁团扇独沈吟（公赠诗扇）；得逢伯乐终昂骥，讵羡王良解获禽！一曲「沧浪」童子咏，万年梁栋匠人心。玉堂老凤留衣钵，福被东瀛惠士林。

　　台北七夕书感，调许豫生（贞干）

　　西风一雨阵风凉，甲洗天河夜有霜（豫生提调全台团防）；但祝绣軿连夕降，眼中儿女识汾阳（兼调郭宾石）！

　　早岁才名薄柳州，乞将余巧到楼头（豫生前科新得第）；年来坊锦翻花样，揽尽蛛丝万斛愁。

　　鸳鸯曾许度金针，枉费文人一夕心；香案祇今怀旧吏，不司符录但清吟。

　　星辉云锦掞天章，万丈光芒气吐长；八代起衰韩吏部，喜闻驱鳄胜驱羊。

　　味青斋以「乌衣镜影」见贻并系四律，戏酬十绝句

　　香稻柴门水隔津，画图省识唤「真真」；凭君一指天龙树，难向拈花索解人！

　　江城月落正霜钟，灯影南楼午梦慵；油壁香车松柏路，一帆天远话吴淞。

　　蝶移花影过东墙，忏尽尘心戒尽香；我亦沾泥同落絮，断无消息到王昌。

　　西风瘦煞卷帘人，分到寒香惬趣真！寄语柴桑肯来就，问花谁主更谁宾？

　　翠袖偎寒鹤守梅，镜中花影自徘徊；此身合把黄金铸，一纸人情薄秀才。

　　袖角裙边半着诗，风流还似蒋盘漪；国初诸老承平会，江汉春游感盛时。

　　鼙鼓渔阳阅岁华，天涯游子正辞家；伤心白傅离亭句，还向浮梁讯落花。

　　妙明心镜意珠圆，解语花开忿独蠲（宝珠事）；低首杜兰香一拜，最难消受是尘缘。

　　翻教一线隔情天，丈室维摩合咒莲；枉说皈依受黄教（黄莲初比部），色心长缚野狐禅。

　　铁汁同参戒行台，鬓丝禅榻未香灰；虀盐老去冰心在，不着天花悟本来。

　　与豫生夜话

　　无多邱壑傲华荣，庾、谢当年费较评（谢鲲答庾亮语：『一邱一壑，自谓过之』）；江月山风谁管领，一池吹绉不干卿！

　　螳臂争余蜗角名，蜉蝣撼树尚丁丁；南柯一觉成蕉鹿，有酒何妨作步兵。

　　乞得天孙贵寿无？蒙聋装就学胡涂；不教下马逢回纥，谁识汾阳是武夫（郭宾石）！

　　倦看北固感萧梁，时事何堪劫后伤！写就「郁离经」一卷，大名诸葛并南阳（台人呼刘小彭丈为「小诸葛」）。

　　苍兕频呼竟渡河，回车一雨洗琱戈；凤麟独下天骄拜，不数登坛马伏波（刘渊帅连日过访，畅谈戎机）。

　　天诏恩留奉使槎，鲲身鹿耳浪淘沙；貔貅万灶欢腾夜，卜式输财愿毁家（家时帅）。

　　雨夜江楼独坐，柬陈仲英廉访兼眛豫生

　　椰竹风潇潇，秋江愁怒潮；连旬盼晴霁，枯坐长无聊。掉头望山海，使我忘昏朝；云忙鸦骛乱，雨战蛟龙骄。江村瞑烟树，远戍沈寒谯；帆樯泊■〈氵义〉港，灯火出河桥。漠漠鹭田寂，茫茫雉堞遥：浅深米家画，泼墨明诗寮。检书消永昼，看剑话深宵。安得素心人，笠屐相过招；茶半香初圆，静坐忘清寥！

　　静云弟以余贱辰不家聚者二十载，今岁觞余于台北；为诗作答，并呈刘小彭丈、许豫生、郭宾石、黄声甫诸老

　　阿兄今日笑开眉，海外欢逢晋一卮。廿载家园添岁序，七旬老母庆期颐。陆机入洛依人日，季子多金慰嫂时。秋圃黄花论晚节，与君长此醉东篱。

　　重话艰难缔造年，杯分让水更廉泉；服畴忍忘先人力，肯构还欣后起贤。但愿家肥身自瘠，敢夸性定节弥坚！张华励志今犹昔，聊补蹉跎自乐天。

　　德聚星光照海州，渡江名士盛觥筹。长途逆旅羁羊叔，中岁功名负马周！揽镜氋■〈戎毛〉惭舞鹤，忘机活泼狎翔鸥。彭城风雨联床旧，黄杖还应寿子由。

　　干戈满地策筹边，予季商量尚慎旃；老骥昂头羞伏枥，游龙掉尾看腾渊。布衣昆弟多行乐，海国宾朋亦雅缘。莱采欢联依昼锦（弟晋衔，锡一品封），春晖长祝报恩年。

　　与豫生同影行乐图，各题四首

　　原无我相无人相，知是前身是后身；状出灵台心一片，庐山面目本来真。

　　脑满肠肥现宰官，打包行脚旧单寒；瓣香妙证参同契，色色空空自在观。

　　时局艰难语尚雄，出尘鹰隼健摩空；诗勋共策麒麟阁，飒爽英姿愧鄂公！

　　肝胆如今合向谁，笑谭浑忆旧须眉？信陵寂寂平原盛，多谢金闺补绣丝！

　　豫生将归，连夕过寓斋言别

　　缔缘沧海怅萍浮，话别忘机狎野鸥；半榻茶烟清爱夜，一帘花雨澹宜秋。异乡加饭相谆劝，中岁编诗仗去留。同是天涯叹劳燕，那堪天际问归舟！

　　豫生航海南归，戏为长句送之

　　海风扬尘振林谷，蟒甲番童解刳木；临崖招手涉大川，目送飞鸿渐于陆。东山瓜苦雨既零，赤舄公归毋乃速！火轮飙转扶桑东，鬼伯崛起驱鸿蒙；地雷轰天撼山岳，海军跳啸鸣沙虫。五百田横誓荒岛，手斫蛟鼍宵起舞；毁家纾难卜式贤，万牛椎尽千军犒（家时甫督办全台团练，兵事多赖君赞画）。帅幕军谘真人许，伏虎降龙等蛇鼠；指挥羽扇定三军，十万降番编义旅（生番归顺，愿效前驱）。七鲲环列红毛城，充国训农如训兵；屯田我亦供下走（余捐赀开大甲水圳，灌田数顷），甲溪万顷浮东瀛。他年共食太平福，凤山之凤鹿门鹿；归昌鸣盛挺险驯，万家春雨编椰竹。重开洛社身还健，海上桃花照清浅；绿杨移荫旧田头，双飞试认谁家燕！

　　刘渊亭副帅（永福）奉诏防台，林时甫星使连旬招陪板桥园燕集，酒酣述旧并示戎机，索余长句奉纪

