<!-- { "loadSidebar": true } -->
　　皇天降灾殃，发自倭人手；非彼能横行，天假为篲帚。雨膏二百年，时数丁阳九。或逢贪酷官，或遭跳梁丑；潢池有沸汤，小民受其咎：循环逾十秋，中辄生厄纽。曩岁刘公（铭传）来，台海经击掊；纷糅及山川，削脧穷林薮。一波未能平，一声狂鲸吼；汪洋日出方，突如来祸首。疆臣无瑰材，海天遭碎剖；烽火遍全台，间时燎薪槱。去冬台北城，忽有群雄纠；聚沙不成团，焚如付乌有。首从咸远扬，伤哉村童叟！兹夏斗六门，亦复空抖擞；彼族好扰人，乱丝益生绺。闻说据在山，巉岩鬼神守；彼族佩枪登，伤仆如坠缶。失利无如何，余怒及耕耦；旁近几十村，村村焚成黝。吾民居此间，如指在械杻；所望天好生，意外能运肘：俯提出妇孩，倒悬解耆耇！吾民饥渴深，时时瞻箕斗。骤雨不崇朝，暴雨不恒久；上天多变迁；云头灭苍狗。岂有爱憎心，此薄而彼厚！不过昏眚侵，太阳暂蒙垢。真人驱天骄，名王系组绶；献俘阙庙前，函头在左右。未知我今生，得此遭逢否？

　　老妇哀

　　出门逢老妇，白发蓬压眉。倭兵蹴之行，哀哀泣路歧；乞食不得饱，眼泪垂作糜！问妇何所苦？呜咽不成辞：有室无可归，残年丧子儿；一家八、九人，遭杀不胜悲。大者能扶耜，小者仅知饥。爱女倚房居，刺绣手牵丝；大妇在炊下，淅米肉如脂。一夕闻兵来，悚息泪交颐；聚泣共吞声，忽有兵人窥。闯入掠衣饰，索钱勒藏赀。刀枪交股下，大者死阶犀；回头视幼子，身首已分肌。女妇骇啼走，并命于一时。缕陈不及终，哭声已涟洏；更端问老妇，摇首不闻知。旁人纷纷说，甲乙亦如斯。甲家益酷死，馈倭为倭欺。遗下数顷田，芜秽草参差；复存数间屋，入夜栖鸢鸱。东家绝炊火，西舍游鹿麋；亦自倭人宿，连甍卧豺罴；破壁系鞍马，折门煮牺牲。行人不敢过，迂路且鞭笞。世衰人物贱，不死皆便宜；翘首望苍天，言之有余噫！叹息百年上，深赆朝四夷；民物皆丰贵，鸡犬亦雍熙。草野无知觉，听我吟哀诗。

　　兵火之后，旧时街衢但存瓦砾；感赋

　　惊天蓦地起兵戎，闾左繁华瞬息空；喧路鹳鹅同上蔡，失家鸡犬异新丰！蔓烟无复炊烟绿，烽火犹疑燹火红。旧日楼台何处认，乱堆残瓦夕阳中！

　　过兵燹地

　　五胡人马六朝书，赤壁青山半火余；一发中原无望处，年来天似小穹庐！

　　见无家人

　　黝尽楼台赭尽山，青青长有一天环；红颜白发齐流泪，卧在官郊野水湾。

　　闻人话北部警事感作

　　昔日大坪聚建儿，沿山沿海驱岛夷；风声鹤唳八公兵，篝火狐鸣五丈旗。义旗一扬一再起，三载东洋惊祸水；岛民虽被作牛羊，敌兵有时成蝼蚁。自从孤旅不可撑，梅子坑里为秦坑；敌人眼中无铁屑，酷毒暴政尽施行。粒粟寸丝难苟活，千家万家遭剥夺；十羊真有九人牧，一鸡长遭百刀割。环山蔽海无所逃，釜中燥蟹箝巨螯；残喘偷生不容喙，医疮剜肉竟焚膏！沧海横流时一泄，涓涓忽洒苌弘血。去冬北部鬼雄呼，四十人把倭人杀。一时视死如同归，五人之豪颜佩韦；况有同心数十辈，千秋义冢高巍巍。昔人愿近要离墓，如君之徒堪比数；恨予读书身手弱，闻风空式怒蛙怒！

　　绿林豪

　　东洋兵气森如霜，破敌无声如虎狼；一拳海上黑丸地，地窄不足供回翔。数辈弹压有余势，狰狞恶貌惊洪荒；谁知绿林多豪客，小丑不量出跳梁！昼在山场夜城郭，凌空蔽日如飞蝗；一指障目无泰山，劫夺民居穿营房。洋兵瑟缩不敢出，有如猛虎畏群羊；四围鸣炮声汹汹，两傍列炬光煌煌。小寇由来过大敌，正正旗鼓阵堂堂；入室横行无所惧，往复倒橐又翻囊。委蛇欲退不遽退，辄向营头鸣数枪；行人复说太坪山，白日出劫洋兵行。初谓一吼噤万窍，谁知满身生烂疮；南北烟尘复四起，兵且难在况善良！呜呼绿林客，恨不为国出宣力！

　　闻日军搜山感赋

　　乾坤长肃杀，海上战争多；番队日鸣炮，山民夜枕戈。炎昆糅玉石，覆卵扫巢窠。世界今如此，苍生且奈何！

　　闻难民逃居山内感赋

　　瘴雾杳层层，逃荒有客登。箐开今日路，崖断古时藤；穴树同林狖，穿岩比石鲮。天荆与地棘，何处汝飞腾？

　　囚人哀

　　惨惨新竹城，凄凄苗栗路；阴风四面来，颓云千里布。警吏夜缚人，如狼驱走兔；三五同一牢，百十同一捕。骈首就死期，悲情谁得诉！亦有为鬼雄，一瞑绝不顾。可叹「瓜蔓抄」，荆棘在跬步；毙木作标枝，生涯付草露！贷死有轻条，犴门长禁锢；仰首海东天，覆盆日为暮。长此黑漆乡，黡然不求寤；微尘一张眦，时时堪恐怖。逝者长可哀，存者一何慕！海山有鲸蜺，京观封无数；悲风散毅魂，何处五人墓？

　　见台湾保甲连坐法感题

　　商鞅死后无罪魁，今见东邦炀死灰；秦法每甘骈戮尽，苗刑又见罚锾来。朱儒处处埋坑坎，乌鬼家家养祸胎（人语朱儒，陆诗句也。乌鬼，杜诗注：一作姜神，一作豕也。盖放牛羊豕于路者，亦立有罚锾法）。竟岛拚将人物敝，鸡栖连栅不须哀！

　　援道殍志感

　　茕茕有老妇，委作道旁餧。无名登尺册（此地最忌无籍名之人），收容同有罪；保甲连坐条，斯言非汝绐。闻汝丈夫子，身材亦磊磈；避乱逢倭兵，竟作刀边醢！老妇无所依，流离成冗猥；身体罹残疾，病容日腲腇。视之怀为伤，赠之以货贿。茫茫天地间，转轮为苦海；沈溺彼何人，悲声有余欸！济物须乐施，厚费宜无悔；常持此寸心，聊以补真宰。

　　大扫除

　　壬寅夏四月，「土匪」大扫除；号令一朝下，万室为邱墟。当其设甘饵，信誓说降初；始作周、郑质，继藏盟府书：长待以不死，山泽任樵渔。服从一以久，杀机起籧篨；南北及中央，同日入周阹。一时敦杯酒，万口为臡葅。一、二勇决夫，枪火伏衣裾；作势与之敌，反噬不踌躇：木毙人亦摽，虽死异羊猪。余悉骈首戮，载出薄笨车。妇孺从流移，人弃室亦潴。南投、斗六间、杀气惨不舒；阴风扑人面，磷火遍里闾。哀哉归顺徒，不得求为鱼！

　　剧新百一诗

　　新政言难罄，聊为举一隅；岂能鱼漏网，长觉雉离孕。天地空亭毒，江山等弃繻；闾阎虚盖藏，郊邑伏■〈艹佳〉苻。律例繁兼猛，生谋有若无；千方图需索，百末责均输。抑勒将刑迫，吹求藉势驱；削脧吞弱肉，征榷尽锱铢。铸鼎欺编户，怀琛罪匹夫；明征同寇夺，暗取似穿窬。豢吏专苛敛，供军厉急需：虞衡山作贡，盐府海为枯；酒务重重酤，糖园处处租。一朝开市里，万井变官途。金币难三品，权量锢五都。风云惊发号，雷火骇严符；暮令朝旋改，前科后顿殊。衣冠皆獶杂，逻视总貔貙；侦伺穷幽隐，公私肆觊觎。死亡因细薄，陷溺在须臾；日日遭鞭挞，家家苦役徒。深文真刻酷，善政益模糊。检疫寒侵骨，焚尸痛切肤；牛羊登册籍，鸡犬禁逃逋。灾害伊谁恤？烦冤底处呼？秉威官长暴，立宪下民愚。黑界盆中戴，黎先机上屠；锄夷虽苟免，波累惨追捕。连坐商鞅重，坑降白起麤；杀机深北鄙，种类落东胡。耆旧沦舆皁，农工比隶奴；低徊思曩昔，彷佛隔黄、虞！

　　叩阍辞

　　海外之民同戴天，覆盆在顶天悬悬；天所覆载无颇偏，何为此地民颠连！乙、丙之际烽燧然，丁、戊之交民孔瘨。天魔对人舞跰跹，鱼羊食人血湔湔；杀人如篦如草菅，民居此间如拘孪：足如茧缚手如卷，如肉如醢在刀边。如獐如麋虎狼前，虎则咆哮狼流涎；耳雷鼻火涎如泉，磨牙抉爪为戈鋋。罗剎鬼国黑风旋，人肉为粮膏为餐；一餐未饱万骨攒，肩髀高于火焰山。浑沌无窍亦镵镌，况为血气何能全！不角不爪堪一叹，天骄肆虐群生孱；人类尽为异类残，何有飞走及彋彋！杀机所逞毒■〈雨上漫下〉■〈雨上漫下〉，蒸为疫疠及黄瘅；纷纷跕跕堕鸟鸢，死或僵仆病迍邅，病者死者郊遂迁。不然须遭鞭与挞，重则系缧年复年。或鸩而死即方便，讳死讳病泪涟涟！人间万户如禁烟，疫所不及亦苦旃；防病骈将无病牵，瓜蔓之抄果蔓延。我且翘首一问天：天纵彼暴何为焉？岂为气数天无权！古有大劫经三千，劫灰未满无可填，须将人类劫中煎。但是为劫何矫虔，祇将一岛付炎燀？东西之海何平平，中央一土独倒颠。文物之邦辱腥膻，伦类之祖一线绵；未知冥冥夫何言，高高下下皆陶甄。生人机械亦戋戋，天岂无力为转圜？何为坐视巨喙专！山有罴貙野有豻，狰狞头角行瞒跚。避地欲到天门难，仰空呼吁天阊关！

　　入市书所见

　　荔支上市新桃红，绿竹雨过笋坼丛；村家争趁挑菜节，街店初度卖鱼风。杖头挂钱拟沽酒，酒楼近在市门东。入市■〈敝〉■〈薛〉纔数步，捞虾卖浆如走兔；碎裂粥鼓折饧箫，蚝筐满地钱满路。蓬头乱发捉向官，皤叟啼哭黄童怖；青春白昼此何为，官役执鞭处处怒？旁人嘶声向我云：沿途贩卖例罚布；鞭扑尚觉施小惩，重则科条须禁锢。市上有门门有亭，小贩须从此中停；牟利之夫蝇头聚，公徒敛钱一一经。此钱为汝谋卫生（日本法：市上所敛税，谓为卫生费），民愚不知自犯刑。日斜市远无人过，肉味蝼漏鱼郁腥。我闻此故三叹息，营求锱铢比盗贼。年来斗米贵如珠，一寸之丝当尺璧；斥牛出犊充赋租，质子典衣供悉索。朝卖芋拳夕卖瓜，穿巷入街行蹜踖。天阴雀冻乌毕逋，空仓日日走饥鼯；门前门后锒铛呼，临江谁有千头奴？节食缩衣犹不足，可复酒家唤当炉？

　　洋关行

　　海风琅琅海天高，西油东布千百舠；载以宝筏三五篙，未到鹿门皆逋逃。关吏狞狞如鬼号，背上火枪腰铁刀；下水挽筏牵上岸，充作公货饶尔曹。商人瞠视两眼如巨鳌，泣诉不可得，关吏瞋尔言啰嘈：吮尔皮血监尔膏，东头有虎千百牢！

　　田野即事（三首录一）

　　官吏日扣门，敲扑驱种蔗。糖税归国家，糖利归会社；农户绝饔飧，啼饥穷日夜。农夫剧苦辛，为农难为稼；蔗田虽有收，贱估不论价。昨来大雨风，蔗苗况如赭；徙倚到东皋，嗷嗷盈四野。去年雨烂苗，今年风残稻；陂塘处处干，水租征更早。野田璺如龟，无禾亦无草；农夫畏出门，坐饿成枯槁。妇孺啼于床，牛羊号于皋；粒米贵如珠，况乃乏刍藁！荷鉏何处施？悠悠望有昊！

　　田亩叹

　　勺水不得濡，复欲征水租；水租犹尚可，地租急追呼。水租为公用，地租为国帑；厉行籍没法，不比偿宿逋。窃叹商鞅家，无此聚敛徒！丁户计口收，房屋亦征输；入市复算缗，锥末及锱铢：削脧将到骨，未止占剥肤。茫茫沧海桑，何日变膏腴！损失泣万家，我亩良区区（去年造铁路，所捐台湾田亩以亿万计）。

