<!-- { "loadSidebar": true } -->
　　旧栖梅鹤屋三间，云纵无心出岫难；敢说苍生聊慰望，不能霖雨且还山（台北亦置有田宅）。

　　淮南鸡犬亦登仙，得失由来怕问天；为计消闲何处好，大江风月不论钱！

　　英雄淘尽水朝东，风雨关河感慨同；到底倒骑驴背稳，纵然失路此山中。

　　绮罗春里谢铅华，压线年年恨转赊；尽有双蛾斗眉月，洛阳门对女如花（心畬近居对门）。

　　三貂雪霁水边城，只隔潮鸡一水程；好放双轮碾东海，天教沙线界沧溟。

　　杯酒能消万古愁，苍茫云影一沙鸥；凭栏高唱「江东去」，此是平生最壮游。

　　和同年方雨亭太史见赠原韵

　　笑踏金鳌顶上来（朝考第一），龙门詄荡倚天开；霓裳旧队先鸿唱，云路初梯展骥才。师友渊源参学案（校宝师遗集），文章光焰贯星台。同舟郭泰犹仙侣（郭宾石同年同寓台北），清浅蓬莱笑举杯。

　　赠易实甫观察

　　部州五大奇男子，一代诗才变雅多；晋室褒忠刘越石（君东瀛激扬刘渊帅），崖门吊古易秋河。辨奸着论存清议，正气扶轮独浩歌。目极燕云空涕泪，手攀遗柏诵蒿莪（君欲殉母，自号哭盦）！

　　题邱仙根水部（逢甲）「文信国潮阳和平里蚝墩遗碣诗」后

　　海东卅六沈荒岛，持较燕云涕泪多；他日褒忠蓍旧传，两朝诗字壮山河。

　　气留星岳炳乾坤，扛鼎龙文笔力存；剩有蚝珠照沧海，可无疑义谢公墩？

　　十年乡梦卖鱼湾（湾在龙岩信国公待渡处），一旅勤王待渡还；天为陆、张留后死，不随风雨驻崖山。

　　「成仁取义」语和平，一样丹心照汗青；补拓「指南」前后录（信国公在狱着），千秋衣带共留铭。

　　海上飘零使节槎，田横弧岛尽虫沙（君乙未在台统义师，余亦佐家太仆督办义团）；两河忠义难忘宋，垂泪中原问岳家。

　　激扬忠谠属师儒，道济韩潮信士夫（近掌教潮阳）；我亦从君分一席，天涯重写访碑图。

　　平原子弟语旌忠，残石摩挲气吐虹；横剑萧萧闾里侠，又添佳话到文公。

　　谚传驱鳄更驱蚝（俗传蚝不敢蚀碑字），唐、宋文章继楚骚；配食韩祠秋荐菊，后堂丝竹状元豪（台人称邱君有状元才）。  
　 
台湾诗钞卷九

　　梁成枬

　　黄遵宪

　　梁成枬

　　成枬，字子嘉，号钝庵；清广东三水人。光绪割台前后，尝两度游台。连横辑有「梁钝庵诗稿」（未刊），「序」及「书后」见「雅堂文集」（「文丛」第二○八种）。其中有「隘丁行」、「耕山行」二诗，已见连氏「台湾诗乘」（「文丛」第六四种）。

　　钓龙台歌

　　闽越王，安在哉？我来访古钓龙台。王台夫人寝殿开，寂寥常对古时梅。南台万屋瓦鳞鳞，当时海水未扬尘。王欲钓龙垂巨纶，谁缗之绳王夫人。钓龙囚在钓台井，井水千年碧逾冷；铁索锁龙波澜静，虎骨投龙雷雨猛。南越赵佗自椎髻，汉贤、我贤争较计；翻然高筑朝汉台，台成左纛犹称帝。此台无事且百年，歌舞欢娱汉六世。呜呼！楚、汉斗智斗力时，王为功狗出偏师；高天鸟尽免走死，王有材力将何施！钓龙一事盖儿戏，驯狮伏象王能为。方今瀛海长蛟螭，夺我南溟作饮池！奋鬣欲入王阶墀，王能磔死其皮。如王真是奇男儿，王与夫人知不知？

　　大湖感事

　　瓮盎堆人鲊，刀枪市鹿茸；贼难三箭定，山以一丸封。搏象应全力，从禽欲发踪；和番何草草，牛酒赏群凶？

　　旧种禾麻地，黄茅飒飒秋；狝猴攀树啸，蛟鲤见人羞。当径蛇生足，呼冤鬼戴头。数弓来拓土，落日不胜愁！

　　水长流吏

　　罗拜纷纷大小酋，建牙今在水长流；书名应署诸蛮长，划地公为小国侯。官职新加唐印绶，版图当入汉春秋。但令边徼无烽火，万迭青山足卧游。

　　丙申三月初九夜有感

　　尝胆君臣计若何？匆勿又是一年过。暮春三月今逾朔，去岁兹辰正议和。莫倚神灵趋铁马，会看荆棘没铜驼！腐儒一饱虽无策，偻目伤心自纵歌！

　　阿罩雾理主人残书

　　儒术今当厄，人言可废书；市中云有虎，门下叹无鱼！幸得残编在，应同敝裤储。蠹鱼轻拂拭，嗜好颇同余。

　　重午日入山由苗栗至大湖

　　溪行有深湍，山行无寸土；当暑践炎石，似鱼游热釜。对岭见深林，林深防猛虎；杀人饮其血，手把髑髅舞。

　　由大湖至罩兰，经八分林、校栗林各处，畏途也。

　　肩舆入深菁，蓬蒿四围合；尽日不逢人，山风惊飒飒。崔危猿跳啸，林密鸟呼答。佃屋半倾欹，逃亡两、三腊。

　　七月七日再入大湖作

　　客行惨淡无颜色，十年枉用开山力。巨蛇不拔山不摧，山瘴如烟山树黑；五、六月间蒸暑湿，大湖痞鬼家家入。饥鼠清宵绕案行，怪枭白昼当门立。瘴疠犹可，生番杀我！民为彼兽，山为彼囿；既择其肥，亦食其瘦。肥男瘦男为彼噬，鬼必搏膺诉天帝，坏门陷厕为大厉；不然或在彼膏肓，彼无医和那得制！岂知带血挟人头，况使骨肉成寇仇！鬼不仇番、仇骨肉，骨肉吞声惟暗哭。鬼家不敢招魂祭，或恐魂引凶番至；生为肉兮死为伥，闻所未闻真骇异！民视番，猛于官；官奉番，骄于子。番屠民，如屠豕；官闻知，惟充耳。山水毒淫乃如彼，豺虎纵横复如此；居民皇皇走折趾：「先先入山可已矣」！

　　台中县房里、大甲两溪

　　鸟嘴尖山（山名从俗称）何崿崿、白龙两缕排空落；卷尽泥沙入海波，弥迤盈眸石珞珞。千年水石恣击搏，水飞石立相为虐：有时水强挟石走，风雨声中猛虎作；有时石强水波怒，龙蛇拗触势尤恶。有时敌石潜师退，分道并侵争夺掠；飞沫怒流震万霆，巧乎有道难容脚。昔年乙酉初临渊、九、十月交水始涸：舟人捩柁舟如驶，急睨岸人抛缆索；岸人齐力身手好，一声邪许无前却。水推之行人力挽，不尔船同鱼纵壑。劳生何啻百经过，今日孤云竟何托！藤县中丞真好事，驻军大甲为筹度；谬谓投鞭足断流，岂知铸铁空成错！人谋不遂鬼谋空，徒峙神祠称锁钥。今年丁酉我重游，日本工师事绳削；积木高齐火焰山，一溪一溪成略钥。真从枕席过鲜水，差拟复道萦剑阁。万事始知难见巧，余生所见今非昨。寄书南北两飞鸿：行路虽艰难亦乐。

　　佃客

　　佃客结茅庵，邻家屋两三。快牛过子弟，健妇抵丁男。鸡犬■〈思〉簩竹，鱼虾钴钿潭。逃亡今略尽，寥落我何堪！

　　南湖至大湖，风雨阻归者四日

　　风雨挟山浮，千溪水乱流；势危防败屋，身寄欲沈舟。里舍同交尽，薪蒭独客愁。等闲为旅寓，何必厌勾留！

　　南湖西行经九份、鹿湖各山，纪之以诗

　　鬼啸与狨啼，青天蜀道危；云扶张臂石，雨益恶声溪。野屋家家树，山田步步梯。劳薪劳不息，悔不事幽栖！

　　南湖五六里人家

　　山中别有天，天上落飞泉；屋后千章木，门前几亩田。不贪何祸福，无患即神仙。试与停骖问，宁知魏、晋年！

　　九份为南湖山背，鸟道丛菁，过之懔栗

　　枉用飞泉注，无田可种苗。火沈樟脑鳌，风入苎麻寮。木石依山鬼，烟尘出洞獠。忽闻林密处，斧响有人樵。

　　鹿湖山外人烟渐密

　　逃空喜足音，飞鸟欲投林。午树垂云幕，秋秧出水针。我思谋野获，今悔入山深；口腹兹生累，徒为越鸟吟！

　　新开庄

　　剪棘诛茅旧筑堂，堂前潋滟水平塘；李衡奴婢三千橘，诸葛生涯八百桑。茧足连年歌兕虎，磨牙尽日走豺狼。伤心今作无家别，我比新庄是故乡。

　　赠田庐生

　　先生学书兼学剑，左手钩镡右铅椠；先生学剑且学诗，哦诗惊起帐下儿。学书学剑皆无用，惟有诗篇常讽诵。诵诗满腹不疗贫，肘后青囊足活人。葫芦墩市气落落，口自吟诗身卖药；诗味清新药味恶，置炭似冰燃不着。近市田中有故庐，卖药归来又读书；心氛世垢静扫除，白日晶晶照太虚。昔者韩康卖药为沈冥，徒有女子知姓名；今君卖药价不二，女子学诗求执贽。嵚崎历落不逢时，华发萧萧红粉师；男不封侯女不嫁，英雄末路足悲咤！

　　草髯书来，黑江松岛游历全岛，将枉道过存；赋诗以待

　　南州八月暑云蒸，问俗三台策短藤。使鲁无鸠思集雁，殴丛有雀畏飞鹰。昆冈枉令焚炎火，渤海何人理乱绳！愿采家烝秋实意，登高作赋未为能。

　　虎口营生自笑愚，求田问舍入南湖；膏肓泉石成真隐，倨强蛮夷号老夫。辽左管宁容作客，秦中随会未归孥。翠裾金辔何时过，勿诮空山斗酒无！

　　同人议钝翁主办广泰成垦事

　　亦知覆水苦难水，借箸聊为画一筹。有主青山如尔愿，无情白发上人头。莫疑枳棘栖鸾凤，好为儿孙作马牛！今日蚕丛犹待辟，不妨卧共少文游。

　　太平林钝翁葺茅高卧处，今为虎穴矣

　　为恋田庐寄此身，田庐何意久沈沦！苦思骨肉愁无梦，自失山林老更贫。倦马嘶声空识路，饥鹰侧翅紧随人。祇疑误入桃源里，未许渔舟再问津。

　　田家春日

　　正月播嘉种，初苗铺幂历；分秧二月间，水深泥滑汩。三月蓐田草，妻儿共筋力。野人岂知书，莫辨阴阳历；计日不无闲，荷锄欣有适。新茶又出市，入郭探时值；寄声谢邻老，社酒不遑吃！

　　牛衣曝前檐，鸡栅树后圃；菜花如雪白，沤田成沃土。田功少宽暇，人事又劳苦；输租入富家，输税入官府。闻有孟家女，力足支门户；夭桃叶正繁，媒妁凭邻姥。燕燕亦归来，双飞入衡宇。

　　东邻常闭门，远作殊方客；西邻为盗取，束缚求金帛。春阳有偏照，不得事阡陌；禾黍十亩田，桑榆一区宅。刺桐吐花红，新竹苞粉白。娇女马头蚕，小儿牛背笛。客来具鸡黍，浊酒娱今夕。

　　过此春风节，徙家及鸡狗；我田非筐箧，胡可挈而走！播获自高、曾，小人敢不守！清明告诸墓，易世能知否？身是晋陶潜，宅边仍五柳。今春较阴寒，丰歉卜邻叟。盘饤落花生，寿以番薯酒。

　　答幼春问讯之作

　　三叉河上望模糊，隐隐云端见大湖；草木不随人鲊腐，林菁时听鬼车呼。有如白水辞微禄，直为青山误老人。愁愧双鱼劳问讯，长贫今较一锥无。

　　秋霜入鬓已堪怜，旧事思量更黯然：父子纪、群交再世，主宾瑜、策话同年。毛锥无用垂疏秃，羽扇非时合弃捐，谁料不谈阿堵客，老来偏欲乞囊钱。

　　乞食茫然任所之，言词既拙计工诗；屈原泽畔吟多苦，庾信江南赋甚悲。归路渴思双马角，鬻身贱值五羊皮。不知七十虞奚老，尚有他时富贵为？

