<!-- { "loadSidebar": true } -->
　　清廷以台湾险远，欲墟其地。施琅不可，疏请留台湾为外蔽；诏可。疏曰：『台湾北连吴会、南接越峤，延袤数千里；山川峻峭，港道纡回：乃江、浙、闽、粤四省之左护。隔澎湖一大洋，水道四更。明季设水师标于金门所，出汛至澎湖而止，水道亦有七更。台湾一地原属化外，土番杂处，未入版图也；然其时中国之民潜至，生聚于其间者已不下万人。郑芝龙为海寇时，以为巢穴。及崇祯元年郑芝龙就抚，将此地税与红毛为互市之所；红毛遂联络土番、招纳内地人民，成一海外之国，渐作边患。至顺治十八年，为海逆郑成功所攻破，盘踞其地；纠集亡命，挟诱土番，荼毒海疆，窥伺南北，侵犯江、浙。传及其孙克塽六十余年间，无时不仰廑宸衷。臣奉旨征讨，亲历其地。备见野沃土膏，物产利溥：耕桑并耦，渔盐滋生；满山皆属茂树，遍处俱植修竹；硫磺、水藤、糖蔗、鹿皮以及一切日用之需，无所不有。向之所少者，布帛耳；兹则木棉盛出，经织不乏。且舟帆四达，丝缕踵至；饬禁虽严，终难杜绝：实肥饶之区、险阻之域。逆孼乃一旦懔天威、怀圣德，纳土归命；此诚天以未辟之方舆、资皇上东南之保障，永绝边海之祸患，岂人民所能致！夫地方既入版图，土番、人民均属赤子；善后之计，尤宜周详。此地若弃为荒陬、复置度外，则今台湾人民稠密、户口繁息、农工商贾各遂其生，一行徙置，安土重迁、失业流离，殊费经营；实非长策！况以有限之船、渡无限之民，非阅数年，难以报竣。使渡载不尽，苟且塞责，则该地之深山穷谷窜伏潜匿者实繁有徒，和土番从而啸聚，假以内地之逃军流民，急则走险，纠党为祟；造舟制器，剽掠滨海。此所谓「藉寇兵而斋盗粮」，固昭然较著者。甚至此地原为红毛住处，无时不在涎贪，亦必乘隙以图；一为红毛所有，则彼性狡黠，所到之处，善为蛊惑人心。重以夹板船只制作精坚，从来无敌于海外；未有土地可以托足，尚无伎俩；若既得数千里之膏腴有以依泊，必倡合党伙，窃窥边疆，逼近门庭。此乃种祸后来，沿边诸省断难晏然无虞；至时复勤师远征，两涉大洋，波涛不测，恐未易再建成效。如仅守澎湖而弃台湾，则澎湖孤悬汪洋之中，土地单薄，界于台湾，远隔金、厦，岂不受制于彼！是守台湾，即所以固澎湖。台湾、澎湖连为臂指，沿边水师汛防严密，各相犄角；声气关通，应援易及，可以宁息。况昔日伪郑所以得负抗逋诛者，以台湾为老巢、以澎湖为门户，四通八达，游移肆虐任其所之；我之舟师，往来有阻。今地方既为我得，在在官兵星罗棋布，风期顺利，片帆可至；虽有奸萌，不敢复发。臣业与部臣、抚臣会议，部臣、抚臣未履其地，去留未敢悬决；臣阅历周详，不敢遽议轻弃者也！伏思我皇上建极以来，仁风遐畅、威声远播，四海宾贡，万国咸宁；日月所照、霜露所坠，凡有血气者，莫不臣服。以斯方拓之土，奚难设守以为东南数省之藩篱。且海氛既靖，内地溢设之官兵尽可陆续汰减，以之分防台、澎两处。台湾设总兵一员、水师副将一员、陆师参将二员、兵八千名，澎湖设水师副将一员、兵二千名，通计兵一万兵，足以固守，又无添兵增饷之费。其防守总兵、副、参、游等官，定以三年或二年转升内地，无致久任；永为成例。在我皇上优尔重禄、推心置腹，大小将弁，谁不勉励竭忠！然当此地方初辟，该地正赋、杂饷，殊宜蠲豁。现在一万之兵食，权行全给；三年后开征，可以佐需。抑且寓兵于农，亦能济用；可以减省，无庸尽资内地之转输也。盖筹天下之形势，必求万全。台湾一地虽属外岛，实关四省之要害；无论彼中耕种，犹能少资兵食，固当议留；即为不毛荒壤、必藉内地挽运，亦断断乎其不可弃！惟去留之际，利害攸系。我朝兵力比于前代，何等强盛！当时封疆大吏狃于目前苟计之计，画迁五省边地以避寇患，致贼势愈炽而民生颠沛。往事不臧，祸延及今，致遗朝廷宵旰之忧。臣仰荷洪恩，天高地厚；行年六十有余，衰老浮生，频虞报称末由。熟审该地形势，而不敢不言。盖臣今日知而不言，至于后来万或滋蔓难图，窃恐皇上责臣以缄默之罪，又焉所自逭。故当此地方削平，定计去留，莫敢担承；臣思弃之必酿成大祸，留之诚永固边圉。会议之际，臣虽谆谆极道，难尽其词；在部臣、抚臣等耳目未经，又未能尽悉其概。是以臣会议具疏之外，不避冒渎，以其利害，自行详细披陈；伏祈睿鉴』！

　　人代茫茫似奕棋，回头渊实换邱夷；君看毛、李「平台序」，大笔淋漓彼一时。

　　安溪李光地「靖海纪序」曰：『韩淮阴指画东征形势及料楚、汉成败，如指诸掌；诸葛公校计孙、曹强弱，图荆、益之利，定鼎足之规，皆先握算于前而操券于后。司马仲达不足道也，然其平公孙渊量敌计期，不差时日。岳忠武对魏公定擒杨么，八日而捷书果至。盖古之重臣宿将，其于天下大势，一问要害，未尝不熟筹深晓，制其短长之策，故一旦应机近刃而解。此固非冒利趋险，迄无成谋，苟焉以国家民命为试者也。东南之苦海患六十余年，圣朝受命，恃其险远，踞岛屿、乘风潮出没为梗。自戊子以来，攻围破陷郡邑者三，跨有粤、闽边地旷日而后平者一。己亥之役，浮长江、犯金陵，则中原腹心为之震动；议者割弃沿海田庐延袤数千里而又岁资邻省军糈动百万计，盖毒生灵、縻国藏，不可胜数。此岂鳞介之伦，不以衣裳易者比哉！靖海侯施公，自其先任楼船，则以疏言贼可灭状；乘传陛陈，言之弥切。天未厌乱，留公宿卫十有余年而后出，竟其志；时异势殊，而公前二疏所陈者，无一不酬于后。自奉命专征至于受降献俘，筹划措置、连篇累幅，又无一不符于前。吾以是知公计之熟、料之明，知己知彼，算定而后战，故能役不逾时而成不世之功；所谓「上兵伐谋」者，于公见之矣。国家之难在用兵，用兵之事莫难乎沧波巨中与远夷争舟楫之利。珠崖、南交，汉、明所以屡征而不复；辽左、日东、唐，元所以倾师而不再：彼数君者，皆以远异穷兵，绩用弗底。今郑氏境内逸寇托足孤岛，为滨海无穷之忧。皇上悯恻残黎，赫然诛讨；天佑皇仁，风波助顺。而公以国贼家难、忠孝交逼于中，愤不顾身，义形颜色；仰仗皇上委托之专，无复疑贰掣肘，遂克受事，报宣威绝徼航海之勋，稽古莫及焉。然则公之智勇，盖公之诚为之。而皇上救民伐罪，内断于心，任公勿二；如议者举棋不定之口，其不溃成者几希耳。闽之人，取公前后章疏汇萃编刻而请序于余。余惟公之功，天子褒之、史氏纪之，其所以为百世戎臣师者，吾无缀乎尔。故复称道古今，以见远图之不可事、耀兵之非得已以及主之仁明、臣之忠孝，着厥成功之自。览是编者考闽事之终始，尚将有以论其世也』。

　　萧山毛奇龄「平台湾纪序」曰：『从来不世之功，必藉大文以传之；虎之诗、长舅之铭、韩吏部之碑，皆是也。独是循蜚以还，不臣海邦幅员虽长，渐被有限；而本朝于四征之余，凡衣麛■〈冫食〉兕、雕膺画颡之族，无不臣伏。祗此海中孤岛从古未经奉耕犁者，而戈船所届，即驱除而版籍之。然且逋逃四世，由明季迄今僭妄自大，举前朝孙、卢、陈、彭朝兴暮蔑者，且偷安因循至七、八十年之间，乃一旦破澎湖、捣台湾，由铜山、花屿抵将军大■〈山奥〉乘潮而入，斩将夺栅、燔其井而潴其穴，海外一方重申吊伐，自辰至戌，挥数世积逋之寇而平于七日之内，何其捷也！然则庙算之神与师武臣之力，其所宜铺张而诵扬者，岂顾问哉！惟是壬戌春奏凯京师，天子亲御端门受俘献醎，其时侍班诸臣徒橐笔立左右，不能歌咏其事以嬗于将来；但记诸「起居」，为圣朝「实录」采择。而倪君殿侯亲历行间，目睹旌竿之所及，辟易潮汐，且身当炮石，复能摩盾吮矢以志其始末。今读其文，不啻陈琳之草檄而韦皋之纪功也。则庙谟虽大，有载事而德益彰；版宇虽宽，得颂言而绩弥显。斯文果传，其有俾于圣世者岂浅鲜也！殿侯既以其文上之将军，将勒石海滨而复录其兼本以示世，因次其篇幅而属予为序；谨序』。

　　劫冷昆明世已非，古砖遗谶记依稀；东归鲸种无消息，把酒江天问落晖！

　　明崇祯庚辰，闽僧贯一居鹭门；夜坐，见篱外陂陀有光连三夕，怪之。因掘地，得古砖，背印两圆花突起，面刻古隶四行。其文曰：『草鸡夜鸣，长耳大尾；干头衔鼠，拍水而起；杀人如麻，血成海水。起年灭年，大甲更始；庚小熙皞，大和千纪』。凡四十字。郑氏败后，识者曰：鸡，酉字也；加「草」头、「大」尾、长「耳」、「郑」字也。干头，甲字也；鼠，子也：谓郑氏以天启甲子起海中也；灭年甲子，距前甲子六十年矣。庚小熙皞，寓年号也。此说详见「槎上老舌」一书并「池北偶谈」。

　　郑成功起兵时，有问善知识者；答曰：『乃东海大鲸也』。问何时而灭？曰：『归东即逝』。辛丑攻台湾，荷人先望见一人冠带骑鲸，从鹿耳门而入；随后，成功舟由是港进。癸卯，成功未疾时，辖下梦见前导称成功至；视之，乃鲸首者冠带乘马由鲲身东入于外海。未几，成功病卒；恰符「东归即逝」之语。「台湾志略」谓其子若孙皆鲸种，盖即指此。

　　玉带浮江迹又陈，空教麦秀怆顽民；惜君大志输鸿鹄，终是冈山养鸭人！

　　朱一贵，原名朱祖；在冈山养鸭。诡称海中浮玉带，为明代再造之符，遂起事；自称「义王」，号「永和」。旋为清师所灭。

　　过江今日牧猪奴，白刃横行意气麤；曾是藤牌好身手，虎伥蛇祟一何愚！

　　郑氏亡后，寓闽者多横行市井间，鱼肉小民。闻至同、光时，始敛迹。

　　三纪周星一剎那，国墟朝草竟如何！十重铁甲杨光远，天壤偏生此辈多。

　　明统既绝，伧荒辈觍颜媚敌矣。

　　女牛、鹑尾分星野，耳食纷纭类扣盘；却笑迂儒偏好事，强将蠡管测天官！

　　「旧志」谓台湾隶闽，宜从闽，以附于扬州；其星野属牵牛、婺女之分。而「诸罗志」则谓台湾原属岛彝，其次为鹑尾。二说皆依附离合之见，无实验云。

　　山连东野千余里，水接思明十一更；可怜阅惯兴亡事，齾齾粼粼不世情！

　　宋朱文公登福州鼓山占地脉，曰：『龙渡沧海，五百年后海外当有百万人之郡』。

　　福州五虎山，入海首皆东向；是气脉渡海之验。自厦门至澎湖，水程七更；自澎湖至台湾，水程四更（一更，凡六十里云）。

　　关潼、白畎两崔巍，万壑千峦此结胎；绝似吾闽浮海客，重洋遥长子孙来。

