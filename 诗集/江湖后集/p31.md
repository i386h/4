<!-- { "loadSidebar": true } -->
　　陈侯一榻悬千古贱子何能望入府门前谁者髙櫑具甚口美髯方快覩裙衣新失大云寺告诉天呉烦拆补隂风立我鐡户限起倒不供人笑侮迩来稍挫牙角勇一见何知肺肝吐绘衣君欲试华虫莺领吾方愧桑扈新篇直欲命骚仆寸舌宁当下齐虏已从雁荡歌贯休更向乌江怜项羽遥知笔下巻波澜乞与胸中洗尘土魏侯魏侯听我语醉里江山迭宾主呉歌一声落青蒲遮莫催归啼杜宇江南江北知何许万水千山话僧庑因君永嘉説谢客南海维摩堪泪雨樽前卜试鸜鹆舞一閧从渠较邹鲁
　　送别张长官东归
　　劝君少留持一觞三年一日才初长春风愔愔着桃李露雨沃沃开麻桑道傍箫鼓莫凄咽使君平生面如鐡裁量渠是台阁具坐使霜蹄困羁绁前生疮痏生潢池手披腹摩随所医州家徴财使家督灌输辇送无愆期诸郎自是丰年玉谁能待荒学储谷虚名作祟谨勿近介者得嫌同者俗臞庵先生室无邻晚年得君情更亲常时问政有寛猛独觉处世无缁磷何人幕府容疎懒忆君髙楼衣带缓朅来问讯池上鱼一笑相看喜无筭了知喜极还生愁独自情上小舟府中参佐足追送坐念长江天际流还家且种盐官枣垂栁当门乐华皓诏书定起尹翁涂珍重身名莫草草
　　上丁郎中【原注焴】
　　君家去天才三百君身去天无尺五忽忆泥功栈外山尽是杜老思君路而今西子媚回塘坐令猛士纡柔肠可能直下窥秦陇翻作呉儿时世妆
　　仲章薛公十一鹤季章李白诗百篇自我过都得二老颇觉闽蜀堪同川今来划逢丁将军秀杰万里来嶓岷箧中当自有行记幸借天壁开嶙峋
　　送舅氏行
　　迎面宾鸿去未多揽袪官栁不胜拖还家定笑扊扅曲上水初聴欸乃歌浊酒过隣通问讯青灯语夜惬平和机云也有谋东日可解沧浪理钓蓑
　　寄福清翅山舅陈梦实
　　路岐引人不作长野梅官栁禅风光看山看水入诗眼嵗月不觉须眉苍请从丈人开肺肠身非石人忘故乡五年江湖枕书睡梦随南去落翁堂亦知行坐歌白头池南隠几浴鳬双鳏孤肯复有羁旅石塘破寺魂悲凉毛锥不补万事裂存者各在天一方善和里地知防易辽东城郭空相望平生何用酷似舅政似嫫母颦施嫱儿时拊头祝文章只今未入崔蔡行三年一书愿见贳骨肉满县悲难当屋头荼防定过墙满窻日色文章香眼前欠甥颇念否我亦口挂蚝山旁烦将归意作泉下小待锦衣漫浴妆
　　北窻雅言寄朱仁叔
　　风日暖天大裘蝇飞打窻油北窻坟防髙于丘我欲发视劳牵抽把酒起望天门陬斜鸿书破半张纸枯荷网空散铅水机中挑出锦文诗泪满鸳鸯半身紫新愁波不穷后愁更随风美人如娇春何物可御冬古人已恨愁不足却遣今人送愁续轻将玉斧赠呉刚漏得寒光照孤宿素女为天拣退丝伶伦猛截孤生枝沙虫含寃射千载谁劝黄竹栽瑶池歌夜长歌夜短淮南桂枝香满满为君持酒夀金人少待露盘辞玉椀
　　飘风荆溪
　　船头月浑云不度转眼光隂遽如许江湖无地寄风威短蓑遗作胡旋舞还将老病入孤舟碧波为人生白头阑中五更鹅鸭乱老渔画肚起长筭
　　赠英徳风和尚
　　风师风狂无是处文采成龙或成虎向来打橛钉虚空今日入山还削鐻晴窻洗出烟岩秋休嗟李广不封侯见説行年今在坎老慵且作囚山囚
　　月华道中
　　善财平明白下床供君一鉢曹溪香山中老卢致无恙为我一洗醒而狂问君江行何所见邂逅今朝识山靣羣峰亦自不相知洼者欲逃危欲献洼逃危献知奈何小草逺志元同科时来随喜出云雨不来抱蔼休岩阿老人于山消厎物毕愿托身仍托骨接颐孤撑看未已万马崩腾过倐忽贵人只聴宫门镮何曽一叶吼氷滩转头便下贞阳峡岭猿举臂招人还归来海上亦不恶把酒持螯夸至乐明朝逺碧望林峦依旧朱栏照城郭
　　再赋薄薄酒
　　薄薄酒全吾天丑丑妇引吾年败缯麄布形骸便辛勤著书塞屋椽何如郭外二顷桑麻田折腰敛板髙鸢肩何如方床八尺供横眠左为剑铓右鼎耳劝君却步行相先斗量明珠埓编钱郿坞未就脐已燃十眉间坐争连蜎絶缨灭烛薰腥膻农家丑妇眉半栉白头惟有夫壻怜劝君酒薄君勿嗔尚方赐尊能杀人力微覆餗有明诫食鲑三九元非贫酒不薄人自薄妻不恶人自恶不如浊酒三杯呼丑妇共作原头赛神舞
　　续薄薄酒
　　薄薄酒胜斋蔬麄麄布胜无襦丑妻恶妾胜鳏孤叱涂呵道驱髙车何如醉归连臂行相扶巍冠束带商唐虞何如北窻散髪拥腹千爬梳金樽瓦盆酒如一食芹差可无雕胡名尧字孔相号呼百年蝼蚁同丘墟朝为卿相暮匹夫青黄蚤失沟中枯锥利未必贤椎愚左圆右方徒区区不如浊酒三杯对丑妇荆钗布裙相媚妩
　　次醉中歌
　　犊车油壁尘纷纷恨君不识如花人金鞭争道谁家郎出门三日香人牀春风酒面吹微鳞主人防钗留上宾洞房烛花尽意明为君拂弦驻欢情阵鸿尘声难安城乌夜啼诉春寒呉歈未终初日上璇题藻井知无恙请君衔杯莫问天茂陵刘郎初学僊人生百嵗俱可怜愿君流欢及盛年世间万事不如酒九环寳带时人有感君一曲寛百忧当时见人面色羞君不见墙东儒生食井李一生饮牛防让水
　　醉歌
　　得谁酿法乃尔佳连引数杯极口夸须臾忘物亦忘我是非荣辱不可加儿童相随拍掌笑阿翁醉也扶归家平生故人赵半刺遣骑折送园中花饮酒不待劝夜如何其月欲斜倒着接防自起舞笛声趁拍鼓三挝陶陶兀兀意有得小姬在傍双髻丫驱令磨墨具纸笔满幅大草飞龙蛇妇云汝醉当止矣明日酒醒不愧耶
　　谒卫防政
　　顷年投诗卫左史今年谒诗卫相公何方客子辟道路诗巻长邀石浦风先生官职泥土如万事尽付阿堵中天教权嬖表忠节剑首一吷毫毛空只今事业已如许愿闻当时北归语面对手画真自知十年絶口吾甚武谢安风流过王芙蓉王公窃其表从来雅志在东山角巾不为筝歌老古人进寸退一尺江草江花足自适功名时来不作难雷动风行本无迹百姓相惊当歴耳三江五湖作疮痏百年天地亦悠悠长镵老人泪如水侧傍湖脚淀山蓝出见轻鸥已不凡颇闻琳琅塞门内三笔六诗公所监何能撰杖阅诸子看公着帽淹防晷朱衣目前空复愁客有焦桐劳下指去家初无可葺墙独抱遗经天一方石浦倘为苍生起天衢日毂遥相望
　　短歌赠临安友人
　　素丝冲尘化为墨老人双鬓无由黒俗儿翻手候炎凉惟有君心比霜雪破窻草亢风雨寒梦游帝乡虎当闗枯鱼对酒泪溅俎雄剑夜吼铜花干二十辞家顔色故春心不语弦解语借君古镜施铅华含羞独泣罗房雨青天中开多不平少年裘马多流星千金无处买侠骨坐念嵗月空峥嵘
　　夜坐
　　来雁无消息寒蝉久寂寥鬓毛随日化吾意得诗消楼影三更淡天星防夜摇眼中无长物拄颊又明朝
　　倦夜
　　河津传五漏雾雨入千家白日鸣饥鼠深更歇怒蛙境空愁稍进诗短意能加客路多风雨深忧斗柄斜
　　赠得一禅师
　　旧时黄正父今日一浮屠四海谁知已三更忽撚须空山吼狮子暗壁于菟何日当吾眼藜牀淡尔臞
　　灯下叹
　　老马知涂益可羞寒灯冷砚照穷愁著书不望从儿读归舍何当与妇谋赤脚踏鲲真浪许短衣射虎恐长休何人得似襄阳守乞我苕湖十顷秋
　　次韩耕道赠别韵
　　一昨羊城别五僊驾言韶石叩钧天偏师政拟劘诗垒
　　浅濑那知滞酒船但使系书勤雁足敢思腾上竦鸢肩区区定取韩康笑卖药逃名却自然
　　病中用杜工部江村韵
　　早嵗纵横论九流中年往往爱清幽细观梦境皆争鹿静遣机心欲狎鸥池上贪闲临晋帖灯前抱病看呉钩山林钟鼎从天赋言志俱惭防与求
　　和开元寺省公韵
　　振锡浮杯定偶然茧窠谁见老蚕眠只知大胆嘲无本渠识前身是普贤师欲嬴粮趋建徳我惭观画访开先莫将幻境夸阳焰吐尽多生渇死涎
　　附省公作
　　莫辞委刺去蹁跹料得先生已醉眠打彻愁城休强酒压低诗社不言贤琴中有趣嗤陶令席下无人诮孝先想是逢人不肯出来临法防定流涎
　　至日记见简辅汉卿二首
　　满窻晴旭散轻埃报答生成只酒杯篇什正须今日用嵗时偏傍俗人来轻舠上藕泥初拭小巷争鱼臭不开试作横竿权土炭聊从夜半阳囘
　　枕上吟哦安意好新诗自觉鬼神扶遥传旧嵗无多子皆试新衣是早图天下自须胡伯始江东只在管夷吾乡山此际当治麦误矣为文效两都
　　贺郡守得江隂
　　检防诗篇方细读忽传新渥照澄江荣公铜虎非渠事旧忆河豚是此邦萧散盖公宜置舍风流谢守想临窻他时我得扁舟去直过凝香索酒缸
　　自笑
　　抱瓮终焉与世迷斵轮久矣叹吾衰江南未必无佳士海内何由得二儿不共施梁争折角却思陶谢与同时歌成未免傍人笑农马虽専技已卑
　　清明日湖上晚步
　　一百五日苦多雨二十四花能防风壮心欲与儿女竞
　　春事翻成冦盗空公私蛙合笙歌里客主山张圗画中作意后逰仍独醉西湖莫忘逺来翁
　　寄徳久舍人时将过呉门
　　昏花乱眼叹吾衰寳带忘腰羡子宜碓下谁明能行者瓮中聊觅永禅师醉乡欲结无为社刼火难烧见在诗忽忆扁舟洞庭路霜螯斫雪防橙丝
　　送王楚材往湖州聴读
　　短羽真成入殻游小儒踪迹欲谁求非闗古字诛扬子自是诸生欠沈犹百计千方元薄命双溪二水各宜秋此行试卜唐夫子防向芹邉问楚囚
　　赠玻瓈僧慧观长老
　　千年观一如三日客同居只道清淮近乌知浊世疎地穷初限橘水富巧藏鱼排闼风烟入观心视聴虚饭香鸦闯户茶熟水鸣除潮载支祁愤天闗禹贡书磬材徴古在石蕝表凶余董杏通邻堵秦过满车逰方孤雁去问法翠屏舒何日荆溪道诛蓬对结庐
　　晚霁湖邉独步
　　短短桃身尽着花微风细雨响芦芽一晴眼底皆新物蛱蝶成羣聚浅沙
　　题郁氏子床屏
　　歌舞教成王谢宅百年华屋防人居岂无藤葛垂隂地女转缫车儿读书
　　醉归
　　夜深霜月冷侵肤醉饮归来得自娯雾气水光同浩误看田野作江湖
　　次潮阳宁公诗韵三首【原注时欲往天台住方广院】
　　天外谁飘桂子风老夫鼻观已先通直须斩断年时话匹似西来叹不逢
　　十方无壁惯曽游一片孤云任去留莫话潮阳旧公案天台行色满檐头
　　竹枝抝折殊多事参取茶瓯未到前为报天台痴五百撞斋逻粥莫争先
　　送行者妙淙往青龙谒陈七官人
　　三生同聴寺楼钟峭芒鞋任所从莫向华亭觅船子赵州桥下有青龙
　　为竹奴解嘲用山谷先生韵
　　通身有眼更无肠好上臞庵师子床莫作緑衣颠倒想班姬陈后两凄凉
　　送霅川丁世卿宰舒之懐宁
　　长安乱叶舞征衣独把新诗送吏师自古才名谙宦拙迩来官事要儿痴
　　八公草木迎人处三老风沙上水时直使邉头行国寳少年白面且经维










　　江湖后集巻十九
　　钦定四库全书
　　江湖后集巻二十　　　　　宋　陈起　撰李龏
