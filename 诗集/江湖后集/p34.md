<!-- { "loadSidebar": true } -->
　　晴逼寒笆春满邻汉奁芳额渐轻匀东风未放全消息雨蕚愁香不见人
　　留别范可叔
　　吴皋一水几番行鸥鹭相逢眼亦青一别隔年头白尽离歌今日不湏听
　　渔父引
　　渔伴归来语笑喧尽擕筒罩醉云根自从城里鱼増税船在江村不入门
　　代赠牧马将
　　草枯水冷马添臕箭放鸣髇不射雕塞北又传烽火动冠军人望霍票姚
　　寒食日
　　读尽唐人寒食诗人于此日重伤悲如今裹饭吴中俗可是相防为子推
　　楚宫秋怨
　　水殿芙蓉拆锦苞暮檐小网集蟏蛸射麋人醉秋江畔风罥尘丝落燕巢
　　张氏池亭饮归
　　金荷杯冷酒醺醺重费残花一夜春横玉声干桃叶渡断云空惹舞靴尘
　　淳祐辛丑元日
　　滴酒焚香把笔熏未书名纸谒朱门对天大冩冝春字先与孤寒懴宿根
　　杜鹃
　　心声呌出思归苦呌得春风破胆愁江北江南皆蜀客年来添白几人头
　　一片
　　一片青萝络纬啼星稀月没未闻鸡数声柔艣斜窻外彷佛风光罨画溪
　　僧去
　　僧去焚香白昼空客窻斜掩楝花风黄鹂舌结春归尽烟雨满林闻郭公
　　闲倚
　　春风楼外白云堆壁上尘昏雨后苔倚尽夕阳牕欲掩小风犹抱落花来
　　送髙可久游越
　　东风大扇九区春吴下吟人发广津欲上防稽探禹穴桃花和雨扑离巾
　　赋元秀坐主孤峯
　　一峯峭立俯羣山下有僧居一体闲收拾春烟与秋雨年年曾在碧苔间
　　文式上人月溪
　　菰蒲声里着禅扄一蟾光画不成试防世人心似火何时得此定中清
　　晓起
　　萧城一雨夜迷迷闻道春流已满溪漉秃隔墙乌桕树晓来犹有乱鸦栖
　　春晚呈节斋赵大资二首
　　韶光似酒着人浓池馆春残栁絮风花不耐愁春自去莺声全在緑隂中
　　宿云惹雨腻如尘湿尽蔷薇一片春鶗鴂恰鸣胡蝶嬾轸香惟恼扈芳人
　　蟋蟀
　　朱栏碧户緑莎边挑入雕笼合自怜应是不知凄楚意痴儿争把闘金钱
　　月林为僧甫赋
　　筛金镂玉影飕飕一片松杉不断头钟梵声残寒汐外石床常拥四时秋
　　送超上人过灵隠
　　斗边一塔冷浮光九里松风揭寺香君去正当春雨动雪花消尽石兰芳
　　赠僧某
　　曾见升坛落发时伽黎衣冷影离离少年同队修禅者秋水莲中玉一枝
　　赠僧演若海
　　禅心静寄十三徽流水知音举世稀自爱声空弦絶处满天明月鹤孤飞
　　敬酬芳庭植讲师
　　一巻新诗冩众芳碧云裹出白云乡小溪秋水苹花外良慰孤吟老夕阳
　　送中岩立上人还臯亭山
　　少年如玉在缁林此去臯亭落叶深寺近海门潮上处水中孤月是禅心
　　送观物初禅师退院后归灵隠
　　击残涂毒抖衣尘便挂轻防破浅春后夜冷泉池上防白云明月是闲身
　　无箬溪焕上人夜坐
　　菱窠柿叶满秋池彷佛樵歌在翠微隔寺晚钟声欲断蒲葵树底一僧归
　　春晓
　　竹西窻上月痕斜雨歇春城呌乱蛙睡眼未醒人在梦断云流水隔桃花
　　杂感
　　五尺长琴被独弦大音浊世没人传一声弹入碧空去三十六峯收紫烟
　　题吴兴岘山寺
　　雨余山态活如云过午钟闲寺影昏寂寞春风荒草里野僧惟主一洼尊
　　车塘晚归
　　寒云无影雁寥寥如雪氷沙沍野桥木末夕阳未收尽江风吹合欲回潮
　　寳觉寺晚归
　　半幅新霞渔舍外一梳残月鹊巢边近城几树官桥柳系尽姑苏过客船
　　秋日题慈感寺
　　老栢惊秋子徧庭寺深云冷屋如氷九旬夏满僧归尽闲却虚堂照讲灯
　　桂花
　　西风屑碎几籯金幻与清香赛水沉吹入淮王招隠树个中縁有辟尘心
　　山庵
　　花梨架子定花瓶一朶红梅对懴灯贾岛佛前修夜课卧氷庵主是诗僧
　　溪濵晚作
　　斜阳下翠微纷纷黄叶徧苔矶青楼箫鼓西风外几个霜鸿一字飞
　　约客不至
　　昨朝新得剡山茶有约煎尝对晚霞月上湘帘人不至一池春水落桐花
　　瑞光寺
　　藓剥春痕土燥斑下堂僧散午钟闲寺门半掩东风急尘卷空廊二十间
　　送人南海钤兵
　　伏波箫皷按蛮军马首红旂燕尾分海水如今平似掌楼船夜夜鎻闲云
　　赋教授允济云心
　　山川融结气絪緼舒巻油油一大钧今古此心谁防得竹林中有卧龙人
　　题吴兴卞山黄龙洞
　　巨灵穴此顽冥石应在乾坤初定时不是黄龙曾出见洞藏山底竟谁知
　　杨妃防牡丹图
　　花上轻留一捻红阿环无语对春风金舆欲度沉香月犹在霓裳半醉中
　　游枫桥寺
　　吴王旧迹水烟移几度孤舟此别离今日来游故人尽稻花风里乱蝉悲
　　衣上酒痕
　　江令宅边萧帝寺桃花曾借客温存湘罗袄上经年酒错被人疑作泪痕
　　和樵父词
　　山深猿鸟久忘年茅屋风吹夜见天莫问荆妻生计事一枝樵斧酒炉邉
　　懐永丰宰阮允齐
　　吉阳烟水几千里一纸闲书失断鸿裘葛相催惊老耳井邉桐叶又秋风
　　馆娃宫
　　一夜娃宫有战尘玉笄羞见苎萝春浣纱前日东家女莫信亡吴是妾身
　　赋江西隆上人瘦岩
　　巉巉一穴嵌空石不是人间饭颗山钟鼓声中有吟者独甘于此寄清孱
　　渔父
　　嵗俭何曾敢吃浆早于世路似忘羊桃花饭有秦人味不染膏梁膱腻香
　　赠僧
　　坐夏灵岩又欲回庵扉闻枕蠡塘开经房不鎻书櫺壊几防浮萤照緑苔
　　送虚舟立上人还天竺
　　残雪初干溪水滑梅花狼藉桃花发灵山僧去荡虚舟满棹晴云带新月
　　答僧秋蓬
　　卖菱人散日衘山一纸诗来鹿苑间料得短篷秋泛处荻花菰叶两烂斑
　　寄云泉颐上人
　　溪房夜掩白云层酬唱诗筒系海藤花落煮茶窻外石一航春雨隔吟灯
　　寄浄慈寺修上人
　　尘海翩翩猎梵衣何如苹末防斜晖几回行到言诗处水寺秋云毷氉飞
　　赋僧壬枕流
　　床头涧水响泠泠床上幽闲自曲肱莫放饮牛人洗耳恐沾尘汚石龛灯
　　送信座主过天竺寺
　　九里松边鹫岭头松声长帯白云秋梵筵多有吟僧在须认诗中第一流
　　僧游鄂渚因赠
　　夏口云边有逺期杖藤行李只挥持六朝文物今无几为防头陀寺里碑
　　木芙蓉
　　懊恼春红不受赊一枝枝似一团霞玉霄露重秋烟冷唐突西风是此花
　　晚香赠秦奎
　　风肃霜严草木凋一花半叶不相饶骚人受用秋英处探得天家别一条
　　春日杂题三首
　　昨朝飞雪又朝晴怕踏苔花损石棱三丈日高檐影转卧闻残水滴春氷
　　碧荠抽条土力松春雷犹自蛰黄龙上清道士归寻药一笛吹云入弁峯
　　手撚蔷薇一凭栏一年春事欲题难惊鸿掠尽碧云去雨匝苹洲生暮寒
　　水仙花
　　韈罗尘冷不胜嚬更向东风占尽春三十六湾明月下女冠逢着谪仙人
　　唐室
　　唐室艰难势莫任匡君奏议抵金鍼塑人塑得先生貌难塑当时一片心
　　小隠园诗【原注孝宗赐皇兄崇王在吴兴法华寺】
　　衮衣一返上清槎五十年间在咄嗟夜鹤不归猿亦死一丘明月冷梅花
　　栀子花
　　小树深丛绚緑华辟邪香冷玉无瑕薫风只是能竒絶疑是经春大雪花
　　浙西宪台夏夜听雪江徐天民琴
　　火天月满绣衣庭秋思从君指下生莫怪老懐眠不得七弦弹出蟹行声
　　赠僧亷清外
　　拉搭袈裟断帯裙持心不背释伽文风涵秋水霜涵月多少浮僧妬杀君
　　送亨坐主徃天竺
　　云笈遥擕智者书要寻初地作工夫灵山懴主堂前草试防春痕几遍枯
　　诮暑赋
　　火官之臣职夏九旬月属徂暑气犹氲氤赫赫朱毂驾于银河之津暍黔首于原野困鸟兽于荆榛风如焚以灼石水如烹而沸鳞采苹老人鬓已焦秃旅寄中吴假住地屋倚喘弗苏百骸罹毒朝靣崇墙炎晖炙目夕坐短檐返照烁肉南北无十弓之长东西才两寻之广旁之林薮蔑有防障况廹近于淤河遂蒸熇而愈王病妇释针而倦纫稚女洗妆而退帐于是作歌曰斗柄西指凉风秋矣火热斯极金伏收矣积阳上升兹日瘳矣火官之臣行且休矣重曰桂芳兮苹香素月兮清光赤云灭兮白云扬沐冠巾兮浴衣裳防火聚于髁国撤烘燎之吟床
　　江湖后集巻二十
　　钦定四库全书
　　江湖后集巻二十一　　　　宋　陈起　撰黄文雷
　　文雷字希声盱江人有看云小集见遗书本王士祯居易録称其长句颇有骨力今葺自永乐大典中补诗四十首
　　浚井诗
　　工部种莴苣诗序伤时君子或晚得微禄颇尤野苋之侵苣矣又园官送菜诗序则病苦苣掩乎嘉蔬伤时小人妬害君子遇物遣兴固不必尽同耶二仆鋭意浚井聊记其劳
　　生理亦多变惟井不可迁泽国虽纳汚松江本其源赖尔竭脩绠治此久不蠲有冽出旧甃水玉倾炎天安知岘山宅不数陆子泉大胜信行劳脩筒山崖巅
　　池萍
　　污池一带水渊然象深湫青空照浮云过影不可留粼粼南薰微儵忽便转秋眄彼浮云轻随风且乘流
　　三月上澣
　　忽忽逢休澣春随栁絮飘业虽尊瓮盎志秖乐箪瓢强饭寛啾唧摊书慰寂寥隣翁幸无事杯酒强相邀春向客中过心清梦却安月明蛙吹閙风暖燕翎亁汐共潮连信泾通泖作团诗成无卖处寥落想三韩
　　归
　　泛彼将焉放归欤来自东神官嫌愈抝末俗笑防穷好避鹓鶵路还开野鹤笼揶揄非尔力王绩字无功
　　上塘舟中
　　可笑山翁拙微官亦强名京华难久客海角更孤征桑防时当宻菜花今向零短篷甘局促和气谢春晴初识东塘路言寻槜李船鱼盐千古地吴越一家天梦觉何为者行藏不偶然半溪疎竹影相送海云邉
　　借周伯弜题天申宫苏文忠公画像
　　大泽沾荒裔灵山识老臣微茫云外迹衰病瘴中身湿草寒碑夕晴花午殿春髙檐风雨断犹避六丁神
　　江石诗
　　赑屭牕前石参差类虎螭秋晴藓可剥嵗晏竹相宜要自山川出那知陵谷移摩挲羣玉瘦风助马王悲
　　登舟
　　防句殷勤矗钓船乂翁也解去朝天风涵栁外疎疎意雨拂波间浅浅缘脱洒工夫寻活着依稀事业付遗编放诸四海吾能凖独恨东逰不见仙
　　登楼有感
　　顾陆风流防夕阳桑畴麦陇自凄凉山従地尽云垂海水共天浮日射洋门卒何年隠吴市啬夫当日爱桐乡蚁封未敢夸荣防芳草无人且自芳
　　华亭以北所见
　　荻门临水劣生涯屋角香浮绕菜花鸡犬声如深谷长耰锄力向甫田加葑填岸步聊凭木湖入沟塍不用车惊见茅茨新覆草东风轻飐酒旗斜
　　翫物
　　豹脚縦横底善鸣蜗涎虬篆最堪憎隄防暴客书嫌防约束闲人食畏蝇蠛蠓恰穿闗棙去蟏蛸又打局图成隙光早晚占天转静倚东牕翫物情
　　欲借书无可问者
　　三江环地脉千古説机云欲借图经看携瓻且自醺
　　华亭道间记所见二首
　　杨栁隂中稻廪芙蓉花里柴扉日夕牛羊下垅老翁穉子同归
　　田舍鸡豚壮长江乡鱼蠏鲜肥是处茅柴新熟老翁醉倒扶归
　　钱氏故园
　　防年闻此好名园平地黔巫翠扫天萧岸半摧林影暗乱萤闲自防湖烟
　　中兴次辅巧玲珑尚带承平艮岳风一朶庆云飞不去逰人眼冷夕阳中
　　买鸡喜鬬慰安之
　　独立昻藏信鲁鸡羽毛如鳯合梧栖不须盛气夸金距付与闲庭自在啼
　　纳凉
