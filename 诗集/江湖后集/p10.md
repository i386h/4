<!-- { "loadSidebar": true } -->
　　石路萦纡水绕村酒帘深处见柴门横塘树宻鸠携妇老屋篱深犊有孙麦莟菜花成锦绣笋芽薤甲当鸡豚竹舆莫作追程去半似桃源欲细论
　　奉题蜀邸五云西岷峨保障
　　西望岷峨天一方谁教地险絶遐荒皇风已喜浑无外国势那须别有疆黄鹤盘空飞不过金牛拔地去何长汉庭四海皆臣妾一曲歌风未忍忘
　　小轩偶成
　　斋余宴坐息深深万法皆闲境防心轻浪飐荷珠溜玊晴曦穿竹翠笼金岸头舟楫人归语槛外菰蒲鸟去音谩説陶车并谢屐如如不动胜登临
　　村边以汤婆様惠示与诗俱来依元韵
　　惠中秀外更清便娅姹娇羞二八年无奈畏涂生袵席寜教寒夜折氷绵遣来勣妪知君状拟伴涪翁到晓天只恐甎花陶学士风流未老续胶
　　戏占
　　横塘雨过水初平浪影窥窻一孔明篱下触羝五鹿角林间反舌百禽声柳公权可送行客梅子真能寛渴兵谁道夏园如所有莲花端可傲张卿
　　比以拙诗戯调张籍不知作者已盈轴矣輙和两韵
　　展也虞朝庶绩熈合修厥贡暨熊貍兕容于野虽非地豹泽其文似识时毛革正须供有用血牙安事杀为嬉国侨惠政人谁犯虎聴多应谢子皮
　　虓虎宁如有知陆行端自触危机缚渠吕布还须急驱以王寻谩失威肯使黔驴呈短技直教猎骑合边围恶盈讵必分人兽猛获终擒自衞归【原注宋人请猛获于衞石祁子曰天下之恶一也云云衞人归之】
　　因防【原注古外切】来诗再赓元韵
　　组练横陈壮士貔想因羽舞去穷竒千山白髪存公道十日清吟费老诗待伴易销春有脚交光最胜月如眉只愁无着梅花处东绢平章付伯时
　　续诗之宠依韵以谢
　　莫搜险韵续貒貔雪景须知雪后竒日绚寒光庄净界梅将真色荐新诗试敲折竹煎茶舌旋覔遥岑出黛眉油幕输君谈笑乐圣杯正是一中时
　　题雪窦千丈岩
　　并海危峯驾六鼇招提深处緑周遭樛松直上睡龙起怒瀑飞来风虎嘷坐向亭空云作伴待看身与月争髙山灵意我酬清赏为酌氷泉读楚骚
　　思乡味戯成
　　隔篱野圈防眠犊带雨村舂鸡唤雏旋熟黄粱留客住满篘白酒倩人沽未谙旅况三分在早觉藜肠一半枯寄语吾乡谱鲜子【原注朱谦之有鲜谱】莫教辜负脆皮鲈
　　除夜求屠苏
　　椒盘为计定春前客里那知岁籥迁行路问闗穿履雪薄官羞涩看嚢钱媿无黄帝屠苏酒试谒渊明种秫田【原注徳化彭泽乡】令尹可人应拍手从教满意作新年
　　赠陈童子
　　前身端合是王充收拾羣经贮腹中书吻可能如布谷笔锋应不事雕虫看来眉目真兰茁揽取词章作绣筒归去莫夸童子技好寻芳躅到蟾宫
　　山行
　　山行心迹已双清骤见清溪眼为明鬼谷洞前符竹在观音岩下魶鱼行宗师宴坐空余石龙女分流不作声人影交横到林薄緑烟深处一猿惊
　　正月六日早行松山道
　　五更河鼓尚横陈小立晨光渐可人日出野鸡犹唱晓雪晴山鸟竞呼春溪筠拂袖霜花落石路支笻藓迹新惭愧明朝江国近买鱼沽酒祓征尘
　　送行诗
　　中年别意増怀抱昨夜秋声到客船流水孤村鸦好在平沙逺景雁依然惜无绣口供吟笔只有莼羮愧昔贤付与西湖林处士重阳健倒菊花前
　　半生霜鬓飘萍迹防度风餐系柳船舞咏未忘雩里在去来翻似贾胡然先生自是今和靖林下端能友士贤二畆孤山应更好瘦梅踈影小春前
　　山房秋日即事
　　雨后鸣湍走碧溪水声秋意恰相宜窥蝉螳臂方甲啄蚓鸡羣竞济师初月挂檐窻未觉新凉入牖簟先知西风早已催征棹管领莼鲈入梦思
　　失惊墙外已飘黄屈指秋来十日强暑防负顽犹出没风师未壮且翺翔橘包捧腹徴藏叶桂蕾呈身只欠香扫尽暮天疑浴罢半眉淡月画新妆
　　稻花经雨已脱白枫叶未霜先借绯入纻蚊牙千计巧挂檐蛛腹十分肥田翁看水擕锄去山妇临炊抱蔓归唯有诗肠无一事隔溪数尽暮鸦飞
　　晨兴散歩
　　软红销尽利名缰兴到湖山取次行万马拍堤春浪起一曝日晓峯横客中寝饭根尘寂雪后松篁意气生身是定僧无欠防惟余双鹤报寒更
　　僧居西畔鹤居南我向中边住此庵岁晚结交松莫逆老来知味菜分甘禅心每日闲中得世事新从梦里谙隐几空明香穗断净揩双目对晴岚
　　晚岁知非蘧伯玊前身作脱戒师兄青山不灼利名火白髪能销忿欲兵境对虚空全体现眼无拣择内心平晓窻醒寂闗何事到枕清钟一两声
　　食后闲歩
　　乞得闲身入钓台柳眉舒尽见桃腮山中歴日花开落物外交朋鹤去来更展书窻延竹影防翻隙地长梅栽春寒无頼欺霜履健倒应愁破緑苔
　　同黄制属自延寿寺雨过禅寂寺
　　箯【原注平声】舆掠雨到僧门带得清闲一二分素喜堂中无偃月朅来寺里作穿云赤心莫逆唯松友青眼相看有竹君烧叶更聮东野句纸窻锁隙晴曛
　　偶成
　　五物中间着一翁园防随分可支笻章施采服花妆露戛击鸣球竹啸风踈种宻栽观木渐浅流深浚养泉蒙眼前丘壑无佳句自哂诗肠苦未穷
　　祈晴行西湖上呈馆中一二同官
　　踏尽红尘挹翠峦江湖清梦入雕鞍蒙蒙薄雾浑疑雨恻恻踈风不是寒野菊频催花事早老枫初试叶声干恰知病骨宜清景恨不浮家学钓竿
　　晓色窥林半淡浓乱鸦飞去水漫空山横孤雾残霞外秋在微云踈雨中官事却能成胜赏诗坛端可防新功呉侬浪说西湖景蓬观今逢苏长公
　　偶于圃中问讯梅友老榦数枝疎花初放有足喜者率尔有作
　　洗出金滩锁骨沙种成老树竞槎牙氷霜歴尽肌生玊牕牖寒深影到纱旧岁枝头新岁景十分好处一分花谁言冷圃惟秋菊春意撩人乃尔邪
　　宿翠山
　　箯舆十里见青崭行尽松隂得翠岩万壑声中清磬出一峯髙处白云缄茶新煑鼎作鱼沫僧有可人能尘谈自觉灵山縁竟熟佛禅重问后三三
　　暖风依日佐山行几许春随屐齿生溪舞緑云苔出没田翻翠浪麦斜横闲中适意荣三事岁晚无年式耦耕一静可能销幻药剰开胷次着峥嵘
　　旌徳观
　　瀛丈移从弱水间君恩泮奂得跻攀茗香壶酒成三事中褐枝笻占独班境胜亦能充道胜官闲何似在家闲都犹有桃花在更向西湖访好山
　　緑蓑青笠惯菰蒲错认东湖处士居舟尾笑迎车后客渡头催买网中鱼水程趣戍半规日山意论交千巻书归去重楼试凝望恍曾云气矗凌虚
　　余识頔云岑已三十年晚居觉际又八载矣近因山行疑接谈麈偈语奉赠
　　嬾把无生话更参月移梅影到枝南身心识破梦中蝶头角老来春后蚕笑斸野泉畦露菊巧寻暖地圃霜柑蒲团睡足书遮眼贝叶丛间防孔耼
　　调云岑
　　戯将鹖弁慱缁衣般若丛中賸作痴鹅颈肯为罗隐笑鸡林能辨乐天诗好从休处求安逸莫向闲中覔住持觉际湖山最佳趣藕花洲渚菊东篱
　　因林治中近有捕虎之役调以拙诗
　　豺狼当道实堪嗔就乳于莵哭楚臣冯妇下车宜众说将军射石见心真渡河应避冯河勇搏兽终归舞兽仁他日朕虞须命益九官济济定相亲
　　余自东山往金峩住山戒师迎于中涂到上方泉石幽胜有心匠助天巧者因成数语以赠
　　一奁鸣瀑冩天绅怪石鲸奔欲化鳞灵隐飞来真相后【原注真相乃金峩寺类】老坡重证戒师身居山活计今成趣造物工夫总待人自喜爱闲逢胜絶杖藜端不负残春
　　赠谈命陈总属
　　弹铗朱门岁月过生涯安乐徧行窝谈天有口机闗别处世无心笑语多自是君平忠孝在其如曼倩滑稽何一防又作鸱夷去遥想江湖聴踏歌
　　三友
　　松号大夫交可絶梅为清客志相同英英鳯实卑余子楚楚龙孙过乃翁晚际一弓櫜素月署中千斛粜清风小轩正欲供晨坐付与遮拦晓日东
　　遣兴
　　舟车覆郤万变人雷动静两忘虫臂聴渠得失羊肠何异康荘
　　出市得鳜鱼成六言
　　长铗归来有鱼状似松江之鲈为向东坡传语醉卧黄公酒垆
　　观史有感
　　家令身危侯国计洛阳谗摈涕流书都门祖帐何功徳千古徽名説二疏
　　晚晴
　　濯翠筛红献晚晴为渠日脚防归程碧云四合如相妬才剰西边一缕明
　　觉际偶成
　　自愧端平村宰相今为安晚野堂翁君恩全付闲身世山水从容一笑中
　　覔桂花于夷陵宰
　　月圃仙人试道妆风流六一旧琴堂遥知鼻观盈秋馥乞与氷曹数粟香
　　东家竹屋最穷空不识檐花落雨中笑遣呉刚挥玊斧解令冷舍作蟾宫
　　谢送桂花
　　金阙真黄入靓妆仙葩何事到鳣堂只縁风雨要人甚窖取旃林百斛香
　　道眼如如了色空维摩方病散花中杜陵有酒勤相覔留竢清斋出梵宫
　　自嘲
　　我亦逢埸因作戯要令竿木自随身老僧不学靣壁观山偈随縁举似人
　　感事
　　退之硫黄药成疾伯仁金印恩为雠眼前世事尽如此十日峭寒春作秋
　　鳯栖方杖
　　矮伯老于周柱史瘦梅青似楚离骚推窻欲覔登山路无数青苔落鹳毛
　　晚景
　　斜照染成金色界嫩霞蘸出水红天个中买得皆真境不遣诗人费一钱
　　一岩
　　一岩洞空挂云山巧印穹苍半璧环只为广寒宫殿逺故留阙月在人间
　　虹出
　　轻红浅翠抺弓腰髙映斜阳跨碧霄半似一条琼玊带合成五色水晶桥
　　读虞美人草歌戯成
　　心似合驩因恨结眉如别柳为愁弯罇前舞影风能偃争奈当年力拔山
　　太史报彗星没
　　老彗妖芒欲爇天王良见迫为收鞭紫微一夜玑衡转甘雨祥风到野田
　　旌徳观
　　半生东甬数间屋一日西湖十首诗囘首风光少年客春山拥翠作蛾眉
　　调云岑
　　佛法方当恶剧时偃溪笑里袖钳锤不教管领千云衲打彻头闗更问谁
　　闻蝉
　　人行沌口三程路蝉作阳闗第四声待到日夕蝉歇处无端促织替渠鸣
　　纪龙井上所见
　　揺曳轻隂羃柳堤坳塘日暖漾鳬鹥无端崖下鸣榔发飞起一声过水西
　　梅
　　粉靣芳心碧玊裳特来宛作故山香征途不觉春如许更问兰芽几寸长
　　戯作窻蝇诗
　　曾记窻蝇古徳诗笑渠未有出头时蓦然撞破窻间纸透出虚空未是迟
　　清明有感
　　井泉槐火几清明白髪红顔管送迎荣落智愚千古恨一时分付子防声
　　观王导传作
　　江东老子惠之和九锡牛车愠葵婆不杀伯仁君信否澹然推分意如何
　　食豆荚
　　西风槭槭草虫鸣万荚丛中诧瑞蓂煑啖快输儿女吻燃萁不忍尚堆青
　　莲房洗砚
　　圆长已褪青云子芳软犹存緑玊房留伴陶共新浴要令毛颖沃清香
　　小憇上庵
　　竹边深静纳新晴瘦防徐行足力轻曲槛负墙尘不到游蜂时寄采花声
　　题东山上方
　　谢公雅志在东山一入黄扉不复还公去我来山属我为公偿却半生闲
　　题偃溪闻长老尧民击壤图
　　炊烟万井着僧居人在康衢画不如寄语偃溪洒淡墨图中添我一柴车
　　泊黄檀
　　夕阳茅屋占江干风敛炊烟作暮寒间看月光牛背上画图添我一樯竿
　　玊泉观鱼
　　金鳞玊翅舞涟漪雷雨休言变化迟尺水能开千里润看来端的是龙儿
　　谢童天老秋兰
　　楚畹春曾泛晓光直留雅艶到虹藏山中不把一枝到世外那闻千佛香
　　秋色追随入慧光肯擕幽卉问行藏深林未省炎凉态来为闲人特地香
