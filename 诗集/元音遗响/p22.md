<!-- { "loadSidebar": true } -->
　　艺兰十余亩种蕙连崇冈荷鉏理荒秽恒恐摧幽芳穆穆膏露滋飘飘灵风翔俟我将采刈佩服期不忘
　　其十六
　　晨兴步前除鬱彼佳树林上有好鸟鸣索羣扬哀音兴言念我友髙谊明断金如何久离别不得同夙心投袂出东郊浩歌盼西岑凄凄广陵散恻恻梁父吟丈夫贵壮健毋俾徒荒淫
　　其十七
　　磷磷涧中石萧萧松上雨美人采三秀嵗晏孰华予凄其念逺道薄暮澹延伫秋风怆我懐澄云日凝宇泠然参差发怅望大江浦帝子不我期中情竟何与所嗟顷筐意周道渺何许遗玦谩驰思沈忧忍终古
　　杂诗十首示宰献
　　夜中见明月临牖御清辉凉飊忽以起草树声自悲怫鬱暂延伫援琴不能挥繁愁尚何诉但觉双泪垂囘身入空房零露沾我衣离鸿亦何苦塌翼寒相依
　　其二
　　朝出北郭门暮登西郭山不见采薇人倚松但何言凉风振林薄密云翳冈峦凄凄鶗鴂鸣心事如波澜举世不尚异酺糟岂非难谅持独醒理尚友三闾贤
　　其三
　　洛阳昔云盛豪贵聨华裾甲第冠京邑田园极膏腴出则富车马入将倚金舆台舆被锦绣声价凌三衢一朝大运摧荆棘铜駞居烜赫不复见荣枯同翳如
　　其四
　　飞飞南来鸟薄暮无宿栖衔哀迅中野午夜声转悲壮志困冰雪萧条羽毛摧乾坤岂不广周道今无归枳棘富罗网泰山益巍巍托身忍云失失路诚不辞
　　其五
　　日暮懐所思涉江采芳泽飘飘兰蕙花春气满南国如何同心人言笑千里隔采之不成遗中道寘愉怿凄风忽悲鸣鶗鴂声恻恻恒恐芳意摧荣华不常得
　　其六
　　西城髙崔嵬华阁翼云起阑干倚霄汉户牖纳霞绮彼姝者谁子抱瑟中自理一弹振林木再响韵流水凄清囘宫商观者余涕泗谁能为赏音世乏钟期子
　　其七
　　驱车北邙道墓门鬱累累叹彼泉下人防防即长途松萝蔓荆棘狐兔凌丘隅千载不复生荣名竟何如人生信如寄日月宁居诸及时当惕厉毋俾同丘墟
　　其八
　　少小事游侠西游咸阳中金张不蹑迹赵李何能从走马逸絶景挽弧坠飞鸿心知不称意尚友来山东黄尘忽以起白日惊鸿蒙壮意竟何遂浮生成转蓬犹余固穷节不愧千夫雄
　　其九
　　朔风雨寒雪庭户飒以凄佳人闺中处日夕愁孤帏良人客燕赵嵗月久不归荣华恐难恃会合知何期思惟极长夜梦想若见之如何千秋懽梦觉忽尔违何能同飞鸾去住偕君飞引领意难释沈思涕沾衣鸣鸡夜将旦恻恻谁能知
　　其十
　　房星耀西极天马产渥洼龙媒世难得被策来中华伏枥器未展忽云轭盐车峨峨西蜀山九折道里赊日晏势頽迫束刍不云加弃掷道南谷长鸣若咨嗟谁能卒恵养犹可凌风沙
　　存诚斋
　　潜鳞泳渊深游翼摩髙苍积实塞天地流行极昭明寥寥太初人一气涵混茫成性善自持蕴真保其臧子观思无邪灵府何煌煌碧津湛华月太宇昭天光我愿沐咸池乗云憩扶桑逍遥卧松雪暨尔歌瑶章
　　送开学臣还河南
　　解绶违辟雍扬舲赴京洛长云惊嵗晏别我愧离索兴懐靡夷届饯宴悲执爵鴥彼盼飞翰髙驰已寥廓嵩丘古竒胜瑶华翳丛薄空谷归白驹从谁赋场藿纷吾梏形絷宿抱讵如昨怅望紫芝歌投情寄猿鹤
　　题丰城送别图为张叔通赋
　　秋旸散林木霁景生繁隂华蕋被汀岸轻云冠遥岑眷恋客游子登舻属江浔张筵俯洪流别鹄凄朱琴賔饮岂不尽举觞思烦襟广厦构梁栋多才美南金翰飞仰青防九万徴在今欢好良有极来鸿睇遗音
　　送王润之官陕西
　　逺宦入秦闗鸡鸣肃征袂咸阳秋莽苍古水咽清渭登临盼形胜立马慨兴废落日照终南行人在空翠凄凉乡国念惨淡游子意孰和庄舄吟遐思眇天外繄余契金石惜别劳梦寐何所更持情临分乏琼佩
　　送王贞念之官泉南
　　大厦揽羣材明庭集时彦皇恩暨东海宰牧恵遐县鹓鸾异栖棘刀尺旧裁练游刄恢有余审机中无卓鲁世所希龚黄眼中见纷吾契倾盖喜子勤觌面接爱畏暌离凝情迟祖饯江枫丹落日野菊黄逺甸孤帆天末杳惊雁云中断伫立思苍茫临风寄孤叹
　　钟山晓晴图为尚书生陈宗进赋
　　灵崖多幽姿朝日射翠微丹黄冒其颠绛气蔚以弥璨璨梵王宫朱甍俨崔嵬云光发天藻缀户纷陆离遐瞰极鸿蒙元和囿天倪琼英灼三秀玉树交春荑我愿酌石髓驾言候安期天门正鸣鳯菶菶梧桐萋
　　华峯晴翠图为牟铭赋
　　素抱白云志未谙林壑居闗山缅河华夙昔悲驰驱奔峭入天府断崖当空虚青防倚台髙仙掌开芙蕖及此劳梦寐凭轩疑画图林峦翳青苍赤气纷扶疎彷佛玉女祠霓旌曳云衢鳬舄如可借终期陟蓬壶
　　送钱仲宜入陜
　　仗劒事西游鸡鸣度函谷黄河骇奔浪三华时在目云霞烂仙掌旭日照髙陆停防望咸阳平芜际天緑悲凉过秦赋惆怅清渭曲百二壮山河兴亡成转烛我歌叹行迈秋气纷落木遗玦寄遥思懐人美如玉
　　镏季鹏山水图
　　杳杳丛桂咏悠悠紫芝歌青山岂不美嵗月良蹉跎寂寞异城曲萧条负防疴回峦倚空青崿嶂中嵯峨飞雾洒遥雨层林翳岩阿侧见涤烦抱愿言与经过牵迫缅途濯英想流波佳人邈何许迟暮思如何终期侣麋鹿独往依云萝
　　题陈思礼如在堂
　　大孝慕父母百年即崇晨黄泉邈难及鬱鬱何能伸惕想结沈愤呼天路无因升堂俨戚容帷箔悲流尘罔极恩难报忍云死吾亲肃肃见羮墙欬音日如闻菽水尚得奉肝肠以酸辛踯躅弗遑舍灵思怳缤纷永念膝下欢事亡终我身
　　皇甫志道双桂轩
　　嘉树日竞爽月华散秋林天香下层云圆影结繁隂延伫中林士徘徊尚友心虚堂耿中夕晤对成沈吟自闻燕山謡或契郄氏忱雨露日夜滋芳馨嵗年深希声虽寡和终竟有知音山人赋招隠行且投吾簪
　　送危于幰教授安庆
　　皎皎明月珠荧荧瑚树承恩出畿甸典教任文署长波驾征楫鲜袂望江路烟景际平芜空蒙见楚雨缅懐舒古城夙昔守王度遗烈俨威容孤忠共谁赋成家业旧振铎化澍相望极我思三山水云暮
　　送李端甫归覃懐
　　典教出中州趋庭忆河县长波泻天堑挂席过淮甸游云澹飞雨碧树鬱葱蒨岂不烦尔思临衢极深盼繁华贵知止道养沐殊眷日暮念游方升堂慰情恋论交我无晚结分诚婉娈怅望王屋云懐人梦中见
　　送李致周之广西
　　选秀诣公车承恩任民寄要章聿南骛谷旦伤解袂都门供帐设水驿邮籖备繁吹过行云惊飊速行斾苍梧眇遐嶂巨浸极荒裔孰起虞舜思聨绵九嶷翠随阳笑南雁局促辕下志同是肝肺存沧溟深别意
　　思故斋
　　至道日炳焕灵台本无私昭昭君子堂棣萼时相辉粤此尚持一居恒敢忘思静息冀有养动察无自欺蕴真含元和微莹存天彜觞豆日接爱肃雍应埙箎岂不念逸豫于焉勉夔夔般乐有圣训缉熙法前规永言相尔室式用陈抑诗
　　药石斋
　　美誉成疢疾嘉言信良规斋居借药石古训安敢违俯仰则先哲名保恒彜知非念行迈闻过慎所思善恶纷在鉴闲邪贵知几缅彼邪佞子撄心丧天倪谗谀一投隙令徳从磷缁屋漏尚不愧箴言求抑诗通山有嘉泽允矣君子思
　　黙斋
　　解知居化先葆真游物表嗒然吾丧我道在匪昏窅缅观四时运万象纷以兆天体竟何言神行日星皎伟兹顺性命灵府谢棼扰敛华杜徳机防踪却虚矫羌吾导壹气囊括中窈窕极览邻泰初无声契幽眇尚欲保静専因之寄要
　　题兰石
　　【缺】

　　拟古【十首】
　　窍凿混沌死人情迷至公忠信有不偶端行见途穷嘅尔七尺躯便娟难取容宿秉耿介节邪毗纷异同大庭何辽哉磊块烦心胸
　　其二
　　天地盗万物万物更盗之匪盗不成功东陵亦无时所以巢居子轩裳不能羁髙度跨世外澹然守无为桎梏有形内但为此人嗤
　　其三
　　万物本乎心天人理无违中和致位育举此臻雍熙遥遥三五人去我胡倐而巧伪滋变幻秉时蹈危机卓矣我尼父喟然欲居夷
　　其四
　　清商变炎候霜露凄庭芜嵗晏行且至微情莫能摅独坐念逺道鸡鸣夜将徂浮云莽空荒游子谁与居引领睇闗塞寸心岂云疎
　　其五
　　大钧运神气万彚各有形弱肉竟强食曷如无厥生吾观虎狼徒牙爪纷纵横麟鳯世乃稀孰云保休贞恻尔忆善类终悲枭獍行
　　其六
　　落落大宇内古今浩无穷人夀竟防何孰能观厥终万变日纷更羣行遂汚隆夷叔乃饥死佞壬恒取容我愿吸瑶翠后天老崆峒一观善恶定康哉返淳风
　　其七
　　畴昔登燕台南望缅江介黄云塞中区秋气薄恒岱所悲霜露迫眷此歳华改落叶日夜飞离兽翩翩迈鬱鬱孰得言愁思渺天外
　　其八
　　楩梓居邓林峥嵘山谷间中道夭斧斤多才实为患秦斯悲东门园绮走商顔防绣非不美为牺诚所惮惟彼樗栎夀浮云良可叹
　　其九
　　大道日昭昭物情无所遁圆方奠髙下布指知尺寸天经孰能昧挠我澄源溷心出妖孽生焦灼自成困廓尔保灵台兼山吾止艮
　　其十
　　势诈溺流俗翕张相雌雄栈栈荆棘场广术难我容傲志孰薮泽巢林仰髙风遗荣保精诚凭化观始终坤用了不秘气机妙相从守此岂云亢宁悲吾道穷
　　易水渡
　　朝发良乡城驱车经易水沙鸣风飞扬日晏云四起登临吊荆卿恻怆悼前轨尚想击筑情捐躯报知已畏天小事大为国资道揆曷展匹夫雄居焉图寸七燕丹事不成秦帝当世耻至今河流声鸣愤犹未已我行慕英侠悲啸哭山鬼死者不可生嗟哉田光子
　　涿州
　　抱介耻儇媚离尤滋慨慷扣阍道无由恻恻辞帝乡寒冬百卉腓驱马践严霜晨过涿鹿城惊飚恍沙场息徒用税驾遐眺临空荒羣山从西来千里横青苍倚劒事悲咤令人忆轩皇蚩尤今则亡战伐何茫茫落日笳皷发连营旌斾扬吾行竟何之流止嗟殊方
　　楼桑地故宅近庙
　　落景被层阿崇朝怅行迈停骖得遗庙瞻仰时再拜中堂神物凭古壁虫藓壊龙衮尚依然英风缅如在因思炎祚微四海叹横溃斯地产斯人含际光大凄其志兴复飞羽才敌忾天命茍不违曹瞒岂其对我来千载后感激鱼水会乔林动灵飊隂洞秘怪尚想楼桑存童童状车盖时危兵革浩往蹇昧前戒英杰孰可期陈词致深酹
　　真定城
　　客行抵燕南独夜车轧轧斜月耿流光繁星动天末逶迤出深壁彷佛见城阙击柝接耳闻哀笳向晨发维时重围解二镇兵祸结吞噬狥乃私边隅忍流血防虞此何谓国耻殊未雪感此意惘然悲歌激林樾
　　滹沱河
　　夙驾违镇都客行有前期蓬飞歳将晏恨恨临髙岐长河动我前夹岸流水澌需次向晨渡马鸣游子悲天寒野无人世梗道路疑岂无故乡懐辛苦曷得辞贫贱本吾分险艰庸自持嗟哉云台勲千载今得知
　　邯郸
　　访古慕英侠壮游过邯郸连山飞翠来马首如扬澜贯酒呼美人浩歌吊平原天空响云涛野阔凌孤翰忆昔致多士蛾眉去无难賔筵灿珠玑箫鼓清夜阑报効岂无人鶱翻济时艰蹇我匪脱頴懐贤邈难扳干戈浩纵横长路方漫漫感激讵有已登车摧肺肝
　　磁州市
　　髙原黯平芜霜重日色死客懐増悲辛行迈日靡靡汾阳跨邢卫鸡犬接闾里隐赈富人烟渔盐喜成市岐亭向朝泊接淅事薪水贯酒慰我徒停骖纵遐视侧闻西州事唇齿莫相倚列防满潼闗并吞讵能已
　　同陈仲宣临漳眺三台感赋
