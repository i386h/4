<!-- { "loadSidebar": true } -->
　　二五妙生成马图泄造人文肇羲画则象存易道吾观竒耦间至理极冲浩万化本一原先天岂云老发挥继三圣神明恣精讨九师何区区异论淆丑好
　　其四十五
　　书纪帝王道遗编火于秦嗟哉伏生传幸益孔壁文六体备明训昭昭条彜伦虽无百篇完终见至治因继述有成宪君行本诸身
　　其四十六
　　六义本情性于时见兴衰览之思无邪亦曰兴于诗删定有深意劝惩义无遗兹焉鉴善恶讽咏开民彜齐韩何専门毛郑徒栖栖至理自矛盾于今伤背驰
　　其四十七
　　鲁叟昔成经宪章垂万世圣人不得位于是见微意悄然事笔削有志文武治是非明天心褒贬达王事麟出岂非时允为春秋至
　　其四十八
　　仪礼备经制周官如合模大哉姬公言文武道在兹王泽日薫蒸渐摩洽肌肤百年礼乐兴万世昭良图谁云出隂谋蠡测徒区区
　　其四十九
　　负下未易居下流多谤议防谦不违则悔吝非已致在陈孔何歉居东旦无怼荣辱自外来中虚识明志自矜兆瑕衅妄想服忧悸折翼庸得飞伤行诚罔利所嗟负性险疲滑丧中虑乐善吾敢忘知非仰前智
　　咏懐【十二首】
　　夜中喟然叹抚瑟发孤愤交游徧海内零落殆已尽萧条感知已饮恨中自隠骐骥不用良秋霜蕙花殒怆愧激清歌衣沾涕徒抆
　　其二
　　把酒劝流景为余驻飞光促中多忧虞世故莽茫茫幽若黯霜露蒹葭睇青苍登髙望浮云不见鸣鸟翔块尔独伤处秋思凌八荒
　　其三
　　种莲洿池中根浅萌未树风波日潜骧华耀宁复吐鳬鹥伤铩翮怅怅独尔顾岂无荃与蘅嵗月逼霜露嗟我懐美人逍遥叹迟暮
　　其四
　　邪径捷轘辕康庄塞荆榛趋舍既异路谁能复随羣作苦念田家值兹伏腊辰酒酣仰天呼尽醉同比隣生世聊复尔委身亦奚论
　　其五
　　悬黎出寳匣烂然光满目宋人贵燕石按劒不尔蓄抱真方什袭待价斯韫匵举世无赏音何劳楚庭哭
　　其六
　　端居抱岑戚世故繁乃虑身卑动见尤悒欝谁与语出门瞰中泽鸿雁伤落羽寒风时悲号白日窘隂雾寂寞稻粱谋忧来泪如注
　　其七
　　大海渺无际敝舟驾洪流狂飊怒屏翳骇浪兴阳侯维楫中道失揺揺寸心愁所具本不素没身竟何尤
　　其八
　　世情靡如意忽忽若有亡欲学广成子沈忧焉可忘烈火燎中野洪流没川梁经途塞夔虚防室悲游光达生茍不然身命何能当
　　其九
　　昔我游邯郸悲歌上丛台黄云蔽原野秋色南中来怆怳吊陈迹繁华空绿苔平原君不见知已安在哉志士无蠖屈山林有遗材兴言惜往日千古余悲哀
　　其十
　　霜气肃大泽虞衡方有为缘山置罘罝遐迩宁逸飞列格掩狡兔弯弧坠鹍鸡披林践幽荒探薄穷险巇所中必翮羽流磻岂虚机焉见凌云雀飘飖极天涯
　　其十一
　　少年负长劒猛志厉秋霜独见絶众虑髙翔起遐方燕赵徧辙迹周秦慨兴亡河山鬱云飞壮观思悠扬及此悲局促鬓髪华已苍樊笼岂不念短翮情自伤
　　其十二
　　阔别慨参商懐思极令晨积愤莽胸臆所亲路无因嵗月不我与曜灵下西津零霜众芳歇鶗鴂徒悲辛杳杳念索处栖栖愧离羣髙山独有奏牙旷谁其人
　　寄复见心上人
　　杪秋靓遥夜木落中帷响揽衣不遑寐起视明月朗南云矫鸿雁候气凄以怆援琴伤我悰懐人叹河广忆昔奉末契萧闲诣方丈清谈霏玉屑了悟示天壤眷兹别离久尘务纷鞅掌年华感流迈身世悲俯仰时有东林思何能共来往
　　寄防季潭上人
　　华雨散白日法云徧空海菩提妙真相厯刼恒不改吾师探天根圆对朗如解澄源灭诸恼掩室时自在汨余游苦波智性日昏騃闗昧精进六入竞沈痗如何久离索执热孰云洒安得憇旃林西来擥芳茝
　　送严鹏飞助教告老囘桃县
　　解组适闲身萧条丘中赏故山跨梁宋秋色多榛莽囘车恋桑梓父老共来往伏腊倒樽盆髙歌递清响孤云眇嵩少一苇叹河广何所见相思长淮沙月朗
　　真意轩
　　鬱抱塞氷炭迷阳瘁吾神有生亦悬赘曷若陶吾真大化本自然天君絶纤尘中虚自闲豫畦町徒纷纭我屋此山下开轩缅青云松风行共逺流水春盈津理至情自适悠然太初民咄尔谁与此懐哉彭泽人
　　其二
　　寂感意弥旷雄观契天真大块斯噫气洪炉煽无垠谁将悟吹万一理通根匡坐对山月悲歌入寥旻
　　重闱堂为丁允共题
　　临川有孝子构堂署重闱誓报罔极恩养志思弗违念昔童竖日豺狼塞郊圻母姙父义死太母是为依提携风尘际仓卒将安归迨今幸树立深仰鞠育慈伯也奉祖母试吏旴水湄季也守桑梓事母竭甘肥各言遂厥志庶使行不亏我闻服髙义盛叹重歔欷勉哉慎所执始终无或渝观风倘相及请试陈兹辞
　　读刘伶传
　　刘伶好游山荷锸尝自随死必以礼殡殓乃所宜茍云旷达懐安用埋蔵为昼夜与寒暑如斯往复之暴骨弃中野铭勋树穹碑百年等尘土荣辱定焉如往哲或可作吾将议其微
　　赠别施伯晕
　　负疴卧衡宇过客陈苦辞政值九日胜遽兴千里思黄华适蓓蕾醁醑复淋漓称夀捧清酌怡顔舞斑衣于此不为乐居然就分携长涂积雾壅水陆罗蛟螭舟车一失守悔吝坐相推所以达识者临岐审先防鳯山际汉表旴水赴海涯囘顾山水会白云长在兹抚膺但延伫握手知能期去矣慎所趋勿为行子欺
　　交柯图为徐子真作
　　种植纪昌运维善为休徴相期树交柯居然家道兴真契果有验双盖供前楹儿孙日炽盛帑廪逾丰盈诗书列髙座青紫罗广庭朅来四百年世胄飘华缨奈何人事易刼火焚林坰当时古槠樟一旦成榛荆但见扫地赤不睹参天青空余风云合无复虬龙陞应念培植勤载使柯叶荣毋徒玩粉墨抚巻谩劳情
　　曽氏母挽謌辞
　　怕见陇云合忍歌薤露晞居然壅氛沴溘尔下慈闱令子効戎幕良人事幽栖一朝失所助两地同其悲涷雨洒长薄惊风荡交衢情来但感念谁不増歔欷
　　先泽斋巻为黄以实作
　　层构蹑云标偏楹跨风麓珎蔵百氏典巻巻自缄束重是前代人摩挲屡曛旭每常舒巻会凄惋辄盈目忆昔冠学初竒文贪积蓄柰何值变故一旦成荡覆寇火暨淫霖漂焚弃空谷焉知三十载编帙弗载瞩安得从尔游大观恣所欲风帘逆朝暾雨楹烧夕烛餍饫九流迷驰驱四库录匪惟娱识界且以慰曲感此复徒然相看反悲蹙挥毫写新咏鄙吝聊自沃
　　赠黄空明
　　髙士敦古学持心常了了体存虚初用彻品类表昭示显沈瞢若鉴灵台沼匪徒烛旷逺亦弗昧纎小轩农通内典诵説达清晓亲知多俊彦名闻着根杪忆昔南州翁引疴苦相扰一裁刀圭剂二竪顷刻剿载感厚意陈揄扬那肯少雄辞耸峥嵘妙札驰騕褭生平慕竒术芳躅无由绍闻此倍欣然临风首频矫愿言谐宿心行矣袭佳兆
　　歴山祖饯图赠别萧郎中之官陕西
　　素楮挥霭写此相思绪沙头一瓢酒酌别秋城暮长安豪侠地在昔矜王度画诺慎嘉猷庶防存畏慕挥手从此辞愿言保贞固虽无万里途何由重会遇漠漠秦川云离离歴山树贻尔慎巻舒岂为夸豪素
　　赠别孙思明
　　穴虫辨隂曀巢鸟惊早寒所以知微士不为异患干孙侯抱利器射防来吴关杨叶已百中错节试一刋春风动归兴慷慨懐悲酸稽首谢绛阙挂冠趋考槃方舟晚相遇意过平生欢倩论发幽赜脱跳盘中丸视彼昧防者孰能识其端浮云翳大壑短水翻长澜君归适欢会我往足忧艰岐路一分手壮懐良已弹钓水步清浅采山陟防岏斯游傥可遂酌酒开芳顔
　　斋居有感
　　遥遥万里道恨恨千古心人生驹隙间胡乃苦其身庭除滋碧草桑梓翳白云髙斋掩扉坐时闻檐铎声
　　对月
　　月光尔何荣覆地写我形我形无汚杂我心自清明愿得生翅翎九万随鹏程大风浩泠泠扶揺游太清
　　夏至闻蝉有感
　　昔嵗值兹晨闻蝉在齐郡已畏别期赊还忧日方永予今卧乡国妻子得相省却念平生言愁来愈难整
　　秋斋夜卧有感
　　俛黙抱愚拙空斋独掩扉清风入牕户明月下床帏念彼林居叟行行深夜归何言蹑髙躅徒使寸心违
　　夜游竹间忆髙士叶季文
　　竹里风月好独游深夜时月光与竹色鉴映无尘缁我心政如此清兴适在斯那得意中人复此同襟期
　　寄庐山陈汝言
　　林卧疏尘事闭门春草深东风偶然来披拂壁间琴感彼动中意予静者心坐看西日驰落景惜頽侵我本楚狂人望气江海隂南来托孤劒然诺唾千金岂不眷勲庸而甘与浮沈当世属大度志气尚难任皷刀矜余力叩角有知音何必蹈东海功成还旧林
　　夜思
　　痩骨榻痕清虚堂虫响小怊怅万古情朦胧一牕晓
　　古意
　　骊龙颔下珠光彩夺明月所适尽惛朦孤忱向谁雪
　　感遇
　　我有一寳劒锋芒照胆寒无人能识鉴留取自家看

　　元音遗响巻九
　　钦定四库全书
　　元音遗响巻十　　　　　　元　刘绍　撰
　　秋怀【十七首】
　　竟嵗寡欢绪时闲俯东轩秋风意萧瑟爱此寒荣妍晔晔浥朝露芳馨比荃兰飡英岂无志值此冰霜坚忽与念荣悴俛焉黙无言
　　其二
　　忽忽犬宇内殷忧日如麻十九不称情有懐浩无涯节至风物美孤芳澹清华辉林防愁悰起舞西日斜生死一夜旦大耋奚庸嗟
　　其三
　　万物付定命讵云忧贱贫举觞问青天孰若陶吾真夷叔饿首阳千载寂不闻终古今归尽念之独伤神
　　其四
　　缅俗结纡轸易初吾弗为临流采香薄日与佳人期举世厌芳草薫莸以同施抚襟怅余懐防驾临海涯闻有鲁连子千金弃如遗髙情倘可起携手斯与归
　　其五
　　少年厉猛志振翮慕髙翥奄忽歳月徂壮心无复豫力绵气就耗抚事日増虑枕险莫安寐忧虞惧前路凄其念华发僶俛惜驰骛犹有丘首思从谁叹迟暮
　　其六
　　大化日旋运羲娥去悠悠俛仰宇宙间身命谁能留迷复眚在已不耕宁有秋鸡鸣起为善思与大徳俦朝露竟防何怅然日増忧
　　其七
　　夙抱尚林壑浮荣非素谋一命已七载伐檀诚自羞晨出北郭门浩然思清秋黄虞翳榛莽落日驰耕丘惟余故乡念慷慨兴悲讴
　　其八
　　携手上濠梁慨然忆庄周鱼我不复辨达生亦悠悠但见飞鸟翔荒烟映寒流乌鸢啄腥腐鸾鳯声自由感此涕无已咄哉叹行休
　　其九
　　万象日昭著三光自无私古今何寥寥人道常相夷为善未有应为恶殆不疑昏昏昧灵台惨惨诚可悲黙尔重吾感天定人焉违
　　其十
　　全理日茫昧人情溺其私达生茍不然在世复防时秋酿比隣熟寒华满东篱称意且谋醉绿鬓终成丝
　　其十一
　　夜中起长叹仰视明月辉惊雀栖不定吾生亦何依弹劒拂秋莲含凄步前墀秋霜草华落嵗月讵我稽感往事难复念来情亦悲无将契理委顺斯不疑
　　其十二
　　擥涕以伫拟邈然懐太初洪荒不可模朴散今何如智诈日成伪荆榛塞庄衢羣邪沸汤火嗜欲戕乃躯语徳去以逺諐中匪良图云咸世无奏孰洗哇淫污
　　其十三
　　隂阳鼓灵籥日月如转丸窅窅神化运谁能测其端春旸美万物秋露凄以寒乗时变荣悴天道终何言
　　其十四
　　髙步视六合河山邈悠悠浮云西北来惨淡増我忧世乏稷卨俦皇皇将焉求乾坤妙阊阖元气浩不收经纶信有待明哲奚淹留自非遗世士何能守斯丘
　　其十五
