<!-- { "loadSidebar": true } -->
　　结髪事闺阃盟心同死生如何中弃捐不得长合并迩者被嘉命校艺赴吴城临岐重寄托肃穆候亲庭防甘毋或缺旦夕善寝兴斯情靡有违庶用慰徂征岂不恋兹爱所忧在国程自从分别来魂梦但怔营归途冒霜露果为二竖婴百药鲜一效良工徒折肱拊膺哭九京白日昧光晶苍旻胡不仁妾身独防防妇人失所天贵富何足荣生命虽云艰独生宁自经跂予慕髙躅感此双涕零时俗薄伦叙骨肉犹相轻何况合恩义焉识墨与绳夫有忠孝诚妇有义烈称清风播万古粲粲垂令名太史采篇什此辞良可徴
　　君子斋巻为邵文斌作
　　卜地结华构夙昔严兴居谅哉成徳士秉心恒晏如弃置尘俗累玩守圣贤书斯文未坠地小大任巻舒自匪不器资焉能识防微篇章契道真觞酌陶情娱晞髪暴旸谷潄齿临清渠放意横八区俛仰贵不渝徳业日已崇庶用复其初允矣君子与廓然霄壤俱
　　十一月十九日题
　　原上鸣脊鸰僶俛思急难如何二十载恂恂遘忧患防服明晓日菽水怡令顔谅哉致婉愉朂率无间言前除风雪交北堂霜露繁紫荆日萎絶华发萃九原陟岵独延伫复谁念覊艰载歌棠棣诗恻怆摧肺肝
　　梦二子【集庆城中寓所】
　　江水净篹篹鲤鱼俱遡游归鸿尽北向不为报安否前者附书去到家应一月空有上林期翻令消息絶昨梦中男至仍似昔时痴殷勤论家事十问九解頥稚子笑相语遥指江头路记得月圆时阿爷从彼去凄凄犹逆旅欵欵疑归家妻孥各会面欢笑还咨嗟觉来失所在摸索空宇中蓬屋荻为户飒飒来悲风人生寄百歳我今已过半俛仰梦幻间浩歌发长叹
　　题成和公义字説
　　成子有至性端居常晏如名言谨佩服肃穆古制初济物懐恵爱秉心无鉏铻温温春阳集蔼蔼众卉舒耕凿肆余暇还读案上书有时忽而笑掩巻重嗟吁得意任所遇焉知毁与誉荷锄蓺芳甸把钓临清渠客至供脱粟采掇园中蔬上堂具甘防炊黍脍鲜鱼且复自懽乐潇洒送居诸顾惭覊旅士学问靡所储安得从尔游讲习暂依于朂尔慎所趋慰我离索居
　　赠别魏士昭南游
　　积雪直川陆河流沍氷澌侨居已伤懐言别复此时我切桑梓念子志风云期出处虽殊致宠荣应自知惊飊荡六合曀曀隂霾垂羣动悉奔伏众卉纷攘披登陟一瞻眺白云在天涯朂尔慎所持以慰居者思
　　斗室诗【萧驿丞索赋甲寅二月济南堰头镇】
　　萧侯任天性脱畧违氛垢筑室清河濆容膝仅如斗竒懐旷缅邈广厦知何有月色净庭除波光揺户牖兴至即髙歌客来每沽酒篇章互酬答翰墨纷左右十年守一官不厌清尘后退食咏康衢那能计荣朽怡情步芳甸延目睇层阜澹然至人心外物信刍狗
　　云山深处图【金谿何氏索赋】
　　山色逗竒秀云光澹冲融斯游日成趣幽杳焉可穷乐意鱼鸟适旷懐猿鹤通读书长松下斸药林薮中体倦时一息闭闗保冲于焉谢簪绂即尔徂春冬羽客衒豪素挥洒写清风何当解尘鞅嵗晏逺相从
　　雪夜感懐
　　雪霰大如拳风吹堕檐端鏦铮迸万瓦令我心苦酸局蹐败絮中彻夜不成寐讥裁今昔事直欲回天地梁温有率土原宪无置锥凶残必轩翥忠信反离披感念五情热狂呼呌苍昊徒然宰化育不肯均覆焘那得写此曲逺寄云中人竒懐莫汝诉谁识明月珎忠贤啓壮图达士乗逸兴意适自为娱功成孰能并而我且僵卧栖栖无与俦何由共携手继此清夜游期尔各努力僶俛加飡饭时来倘会遇式副平生愿
　　杂言【四十九首】
　　大化运亭毒三光烛乾坤气机往复来一理妙屈伸咨尔万物育流形见陶甄纲维孰云是主宰道固神
　　其二
　　隂阳始清浊万物邈以分不有圣神作天工谁与陈盘古代主宰庖牺肇人文仰观则悬象近取譬乃身允矣立民禄财成尽经纶
　　其三
　　神农教耕稼所重在民食轩居垂衣裳端拱作民则休风扇五帝尧舜兴让徳举世跻雍熙曽何知帝力
　　其四
　　大禹拜昌言夙闻精一语帝鸿既以抑受命主中土吾闻圭锡明徳日斯普尚忆胼胝忧江流思万古
　　其五
　　桀纣弃成宪炰焚恣淫威有邦起仁人大旱兴云霓惟彼汤与武征诛适逢时南巢放独夫盟津铄王师扶义匪贪位奉天恤民痍犹闻夷叔议叩马以陈辞
　　其六
　　泰伯耻翦商泯踪去宗国文王有天命终不失臣职小心日寅畏羑里闻演易惟彼至徳称宣尼诚感激
　　其七
　　六籍着圣道昭昭日行空仲尼茍不作万古诚昏蒙吾观春秋成经世由至公斯志倘有遂兴周在其东梦奠岂虚垂百王仰休风
　　其八
　　力政弊强秦商斯废王道焚坑事诬天失鹿宜不保所悲炎刘兴制作徒草草当时去古近遗意尚可攷云何事茍简乱政乃循蹈遂令三王迹泯没如电扫安得起两生从之展懐抱
　　其九
　　八政先食货裕民为国基农桑茍不给礼义焉所施所以制民产先王有恒规一夫或失所虑患起细微鸿雁赋中泽王风始云衰相将念嗷嗷流冗斯可悲
　　其十
　　五典系彜伦降有恒性圣人日恭巳命教先庶政钦哉司徒职敷播始由敬振徳时在寛从容俾就正后来何茍简所好非所令三季嘅浇漓黎民罔兴行孰似返淳厐遐遵有虞盛
　　其十一
　　圣人继大寳心法传厥中一徳无过差千龄事攸同尧舜相揖逊殷周诛彼凶揆道本无异天行惟至公
　　其十二
　　九卦处忧患巽云以行权居变不失常时中义斯全窃柄事弗顺逐君成矫防谁云郑祭仲可与伊挚肩
　　其十三
　　礼乐化民具斯须难去身躬行本敬和制作谐天人鸣鸟以之至土风由是淳夸毗何卑卑经国徒虚文固陋昧常典哇淫丧天真
　　其十四
　　民则具君身形端影斯正圣神治天下所贵能尽性恢纲播范熙载凝庶政率土咸宅心祯祥播休咏宜彼皇极君自天成永命
　　其十五
　　易道首咸恒闗雎着风始人伦本夫妇外治由内理闺门尚雍睦淫辟罔干纪率礼斯蹈和王猷以成美伤哉牝鸡晨乃尔播奸宄孰复戒隂凝齐家先正已
　　其十六
　　天下亦大具匪容小力持无贤伥如瞽诡説焉足随防来昔造佞箕子早见累血化为碧周网不能支所以元首哲股肱克纲维赓歌戒丛脞万事良由隳
　　其十七
　　君徳本于学得师圣则然成昭与君畴千古光遗编我爱版筑士致君有名言惟学念素志进若渊泉愚闇基世祸瞽行成自専厥首用颠殒邦家徒弃捐
　　其十八
　　祖龙游沙丘秦鹿特竞获尉佗入南夷陈胜呼楚泽中原竟糜烂黔首罹锋镝世无隆准人谁与拯沈溺芒砀云气起长劒诚不忒扶义振三纲休光并四百云何千载下尚力不尚徳
　　其十九
　　贝锦进轻翾家邦逢酖毒触龙诚成佞桀恶弥以沃伤哉龙逄死松社走麋鹿殷鉴谅匪遥举行一何酷防来煽凶祸大圣遭僇辱玉马忽朝周谁云罄忠告尚忆都俞音天风鸣玉
　　其二十
　　诈力有时尽战争自遗患佳兵诚不祥其事乃好还秦人昔虎视项氏初入闗猛气詟六国雄风拔河山屠毒惨未已燎原恣凶残不戢竟自焚哀哀谁与怜
　　其二十一
　　立国本忠厚推恩王者心文景有遗爱休光到如今吾闻当时诏恻隠由中忱岂但足胜残田闾免呻吟斯意何寂寞民劳汔谁任
　　其二十二
　　分土古来有哲王务安边虚内以事外经邦道非然周雅咏薄伐汉兵出祁连天威岂不伸彼土终弃捐卓尔金城畧屯师丐留田持重实逺计武功信由全
　　其二十三
　　霸力见假仁足云辅衰季桓文世不尔周道其久坠恢功却荆楚搂合振凋明禁整頽纲朝王兴旷制遂令横溃时犹复识名义所嗟原本浅诡遇由小器功烈如彼卑谋为终徇利
　　其二十四
　　三季世下降贪淫日渐寖国风成僭差侈靡斯莫禁权奸务平夺安宴懐毒酖民情滋效尤展转益以甚伤哉贾生涕痛哭时连衽
　　其二十五
　　汉武喜开邉雄心事争逐凿空探河源因势縻近属大宛献神马玁狁潜北谷矣卫霍功天山继遐躅中原竟凋省已乃多欲不有轮台音民奚去荼毒
　　其二十六
　　九五位中正聪明不宜昏执疑来谗口持断开枉门所以负黼扆古来警君身翫彼履隂柔竪阉敢持钧犹豫弃刚断审言循伪真终焉丧贤傅汉元成不君
　　其二十七
　　懐宠足丧身饕淫自贻咎多车奔秦鍼窟室死伯有古来功名士器量随所受匪徳负浮荣焉能以持久黙观隂阳化消长顺常守知止曷不先终焉见臧否
　　其二十八
　　大鹏升天池翼若垂天云搏击九万里茫茫浑埃尘斥鷃日啁啾翺翔止荆榛腾跃不数仞亦云任其真情性不自适谁能安厥身
　　其二十九
　　造父昔善驭抑縦不穷马鸣鸾日有节辙迹遍天下贱工何拘拘挥棰不遑舍终焉尽马力奔伤解瓦哲人契斯理为治尚寛假艰虞惧衔橛绥抚道安雅亿兆奚可穷谁其戒东野
　　其三十
　　为治有大政米盐非所宜秦皇日衡书劳瘁诚可悲轩后皆垂拱有虞亦无为防龙时满朝皥皥臻雍熈
　　其三十一
　　扁鹊谓桓侯君疾在腠理于时用汤熨所患犹可靡桓侯不深信讳疾忌言已病至乃迎之无能救其死
　　其三十二
　　和氏识秦王又识楚王心三献乃见刖岂云遇知音我有太古瑟朱弦间徽金一弹降灵雨再鼓丹鳯吟师襄久不作子野亦已沈持之苍梧野日暮浮云深掩泣更延伫徘徊九嶷岑
　　其三十三
　　十五读诗书十六学劒术二十事荒游扬帆泛溪浡扶桑睇初晓水底见日出鳌抃动三山金光时灭没良游竟成梦局迹愧华发安得招鳯麟瀛洲看明月
　　其三十四
　　九达去榛伤险途冒风水穷达理之常所贵端厥履箪瓢乐顔巷帯索懽荣啓圣贤数有竒云何事奸宄乖张越常分负乗致防否哀彼幕上巢忘躯辈由已
　　其三十五
　　赏罚奉天心纲常日攸植武公据曲沃以孽戕宗国九伐有所施王诛讵容释云何东周君刑用乃尔辟一军俾为侯跋扈竟接迹嗟彼三晋封其来岂朝夕
　　其三十六
　　显道善天下韬行臧厥躬用舍奚与已畴能保厥中尧舜相授受素王走西东穷达亦自天于时嘅汚隆觖望匪正宣淫基祸防嗣宗何其愚乃尔悲途穷
　　其三十七
　　鼠玉本殊器方言偶云同懐璞过郑郊周人亦何蒙名实耻不符鳯凰异昆虫宵人负衅戾矫伪徒为恭哲匠有明鉴瑜瑕当类从
　　其三十八
　　严陵负孤介巢许见髙志光武昔下之东邻崇节义乃知风化原信自人主致茍能激頽风孰不耻汚秽
　　其三十九
　　太古去我逺登髙思凄其风云何茫茫飞羽时安之莽俯一气空荒旷无涯萧萧寒声来防波増我悲慷慨发孤咏凭虚振余衣
　　其四十
　　典午卑六经清谈贱名检纷纷饰庄老旷逺类行险滥觞自夷甫陶诞行莫掩神州竟陆沈千古有汚玷
　　其四十一
　　阳道贵日舒兴邦全士气哲人嘅云亡家国宜殄瘁伤哉党锢祸媒孽于汉世羣隂纷内讧排摈先所忌孰不戒履霜艰虞有前备弱龄不好弄兰畹结芳佩聿慕田子风凛然余节槩
　　其四十二
　　登髙盼神州观秀向嵩岱啸歌风云起懐古何慷慨年来桑田变嵗月怅斯迈流离阮籍途抚迹伤狭隘独夜发哀音凄其激天籁
　　其四十三
　　王业昔偏安孔明任开济鞠躬日尽瘁欲以报先帝方其事经畧谋画信前计焕矣渭上师奸雄诚慑气天心胡不祐志决身竟毙缅彼八阵存千秋余涕泪
　　其四十四
