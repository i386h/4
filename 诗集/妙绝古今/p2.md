<!-- { "loadSidebar": true } -->
　　楚子狩于州莱【狩冬猎也】次于颍尾【颍水之尾在下蔡西】使荡侯潘子司马督嚣尹午陵尹喜帅师围徐以惧吴楚子次于干谿【在谯国城父县南】以为之援雨雪王皮冠秦复陶【秦所遗羽衣也】翠被【以翠羽饰被】豹舄【以豹皮为履】执鞭以出仆析父从右尹子革夕【夕莫见】王见之去冠被舍鞭【敬大臣】与之语曰昔我先王熊绎【楚始封君】与吕伋【齐太公之子丁公】王孙牟【卫康叔子康伯】燮父【晋唐叔子】禽父【周公子伯禽】并事康王四国皆有分我独无有【四国齐晋鲁卫分珍宝之器】今吾使人于周求鼎以为分王其与我乎对曰与君王哉昔我先王熊绎辟在荆山【在新城沶乡县南】筚路篮缕以处草莽跋涉山林以事天子唯是桃弧棘矢以共御王事【桃弧棘矢以御不祥言楚在山林少所出有也】齐王舅也【成王母齐太公女】晋及鲁卫王母弟也楚是以无分而彼皆有今周与四国服事君王将惟命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也【四国陈蔡二不羮】又加之以楚敢不畏君王哉工尹路请曰君王命剥圭以为鏚柲【鏚斧也秘柄也破圭玉以饰斧柄也】敢请命【请制度之命】王入视之析父谓子革吾子楚国之望也今与王言如响国其若之何【讥其顺王心】子革曰摩厉以须王出吾刃将斩矣【以已喻锋刃欲自摩厉以斩王之淫慝】王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于只宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭德音【愔愔安和貌】思我王度式如玉式如金【金玉取其坚重】形民之力而无醉饱之心【言国之用民当随其力任如金冶之器随器而制形故言形民之力去其醉饱过盈之心○朱文公云家语贞观政要形皆作刑盖剖剥之意】王揖而入馈不食寝不寐数日不能自克以及于难仲尼曰古也有志克已复礼仁也信善哉楚灵王若能如是岂其辱于干谿【昭十二年】
　　晋韩起聘于郑宣子有环其一在郑商【玉环同工共朴自共为双】宣子谒诸郑伯【谒请也】子产弗与曰非官府之守器也寡君不知子太叔子羽谓子产曰韩子亦无几求【言所求少】晋国亦未可以贰晋国韩子不可偷也若属有防人交鬬其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何餍之有吾且为鄙邑则失位矣【不复成国】若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦锐乎【锐细小也】韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也【复重求也】今买诸商人商人曰必以闻敢以为请子产对曰昔我先君桓公与商人皆出自周【郑本在周畿内桓公东迁并与商人俱来】庸次比耦【庸用也用次更相从耦耕】以艾杀此地斩之蓬蒿藜藋而共处之世有盟誓以相信也曰尔无我叛我无强贾无或匄夺尔有利市寳贿我勿与知恃此质誓故能相保以至于今今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺【艺法也】郑鄙邑也亦弗为也【不欲为鄙邑事】侨若献玉不知所成敢私布之韩子辞玉曰起不敏敢求玉以徼二罪敢辞之郑六卿饯宣子于郊宣子私觐于子产以玉与马曰子命起舍夫玉是赐我玉而免吾死也敢不借手以拜【昭十六年】
　　梗阳人有狱魏戊不能断以狱上【上魏子舒】其大宗赂以女乐【讼者之大宗】魏子将受之魏戊谓阎没女寛【二子魏子之属大夫】曰主以不贿闻于诸侯若受梗阳人贿莫甚焉吾子必谏皆许诺退朝待于庭【魏子朝君退而待于魏子之庭】馈入召之【召二大夫食】比置三叹既食使坐魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食【言饥甚】馈之始至恐其不足是以叹中置自咎曰岂将军食之而有不足是以再叹【魏子中军帅故谓之将军】及馈之毕愿以小人之腹为君子之心属厌而已【属足也言小人之腹饱犹知厌足君子之心亦宜然】献子辞梗阳人【昭二十八年】
　　邾黒肱以滥来奔贱而书名重地故也【黑肱非命卿故曰贱】君子曰名之不可不慎也如是【是黒肱也】夫有所有名而不如其已【有所谓有地也言虽有名不如无名已止也】以地叛虽贱必书地以名其人终为不义弗可灭已是故君子动则思礼行则思义不为利回【回正心也】不为义疚【疚病也见义则为之】或求名而不得或欲盖而名章惩不义也齐豹为卫司寇守嗣大夫作而不义其书为盗【求名而不得也二十年豹杀卫侯兄】邾庶其莒牟夷邾黒肱以土地出求食而已不求其名贱而必书此二物者所以惩肆而去贪也【物事也肆放也齐豹书盗惩肆也三叛人名去贪也】若艰难其身以险危大人而有名章彻攻难之士将奔走之【攻犹作也奔走犹趋赴也】若窃邑叛君以徼大利而无名贪冒之民将寘力焉【尽力为之不顾于见书】是以春秋书齐豹曰盗三叛人名以惩不义数恶无礼其善志也【无礼恶逆皆数而不志记事之善者也】故曰春秋之称微而显婉而辨上之人能使昭明善人劝焉淫人惧焉是以君子贵之【昭三十一年】
　　国语
　　晋文公既定襄王于郏王劳之以地辞请隧焉【贾待中云隧王之葬礼阙地通路曰隧】王弗许曰昔我先王之有天下也规方千里以为甸服【规规画而有之】以供上帝山川百神之祀【以其职贡供王祭也】以备百姓兆民之用以待不庭不虞之患其余以均分公侯伯子男【其余向服之外地也】使各有宁宇以顺及天地无逢其灾害【顺天地尊卑之义也若相侵犯则有灾害】先王岂有赖焉【赖利也言无所利皆均分诸侯】内官不过九御【九御九嫔】外官不过九品【九品九卿】足以供给神只而已【言嫔与卿主祭祀也】岂敢猒纵其耳目心腹以乱百度亦唯是死生之服物采章以临长百姓而轻重布之王何异之有【轻重布之贵贱各有等也】今天降祸灾于周室予一人仅亦守府【仅犹劣也府先王之府藏】又不佞以勤叔父而班先王之大物以赏私德【班分也大物谓隧也】其叔父实应且憎以非予一人予一人岂敢有爱也【应犹受憎恶也言晋文虽当私赏犹非我一人】先民有言曰改玉改行【玉佩玉所以节行步也君臣尊卑迟速有节言服其服则行其礼以言晋侯尚在臣位不宜有隧也】叔父若能光裕大德更姓改物以创制天下自显庸也【改物改正朔易服色也】而缩取备物以镇抚百姓【缩引也备物隧之属】予一人其流辟于裔土何辞之与有【流放也言将放辟于荒裔复何陈辞之有乎】若由是姬姓也【谓文公未更姓而王】尚将列为公侯以复先王之职大物其未可改也叔父其茂昭明德物将自至【言有天下则隧自至】予敢以私劳变前之大章以忝天下【章表也所以表明天子与诸侯异物】其若先王与百姓何【言无以奉先王镇抚百姓】何政令之为也【何以复临百姓而为政令乎】若不然叔父有地而隧焉【自制地为隧也】予安能知之【所不敢禁】文公遂不敢请受地而还【西山曰愚按此篇要领在班先王之大物以赏私徳一语后云余敢以私劳变前之大章盖覆说此意也晋文公之于定襄王自以为不世之大功其请隧也盖骎骎乎窥大物之渐襄王目之曰私徳曰私劳所以折其骄矜不逊之意玩其辞气若优游而实峻烈真可为告谕诸侯之法】
　　公父文伯退朝朝其母其母方绩文伯曰以歜之家而主犹绩【言家有宠不当绩也】惧干季孙之怒也【季孙康子也】其以歜为不能事主乎其母叹曰鲁其亡乎使僮子备官而未之闻邪居吾语女【居坐】昔圣王之处民也择瘠土而处之劳其民而用之故长王天下夫民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也是故天子大采朝日与三公九卿祖识地徳【大采衮织也祖习也识知也】日中考政与百官之政事师尹维旅牧相宣序民事【宣偏也序次也】少采夕月与太史司载纠防天刑【纠共也防敬也】日入监九御使洁奉禘郊之粢盛而后即安【即就也】诸侯朝修天子之业命【业事也】昼考其国职夕省其典刑夜儆百工使无慆淫而后即安卿大夫朝考其职昼讲其庶政夕序其业夜庀其家事而后即安【庀治也】士朝而受业昼而讲贯夕而习复夜而计过无憾而后即安自庶人以下明而动晦而休无日以怠王后亲织紞公侯之夫人加之纮綖【说云紞冠之埀前后者昭谓紞所以县瑱当耳者】卿之内子为大带【卿之适妻曰内子大带缁带也】命妇成祭服【命妇大夫之妻】列士之妻加之以朝服【列士元士也既成祭服又加之以朝服也】自庶士以下皆衣其夫【庶士下士也下至庶人也】社而赋亊烝而献功【社春分祭社也事农桑之属也冬祭曰烝烝而献五谷布帛之功也】男女效绩愆则有辟古之制也君子劳心小人劳力先王之训也自上以下谁敢淫心舍力今我寡也尔又在下位朝夕处事犹恐忘先人之业况有怠惰其何以避辟吾冀而朝夕修我曰必无废先人尔今曰胡不自安【欲使我不绩而自安】以是承先君之官余惧穆伯之絶祀也仲尼闻之曰弟子志之季氏之妇不淫矣
　　叔向见韩宣子宣子忧贫叔向贺之宣子曰吾有卿之名而无其实无以从二三子吾是以忧子贺我何故对曰昔栾武子无一卒之田【上大夫一卒之田】其官不备其宗器【宗宗官器祭器】宣其德行顺其宪则使越于诸侯【越发闻也】诸侯亲之戎狄懐之以正晋国行刑不疚【疚病也】以免于难【免弑君之难】及桓子骄汰奢侈贪欲无艺【桓子栾书之子黡也】畧则行志【则法】假贷居贿宜及于难而赖武之德以没其身及懐子改桓之行而修武之德【懐子桓子之子盈也】可以免于难而离桓之罪以亡于楚【亡奔也】夫郤昭子【昭子郤至也】其富半公室其家半三军恃其富宠以泰于国其身尸于朝其宗灭于绛不然八郤五大夫三卿【三卿郤锜郤至郤犨又有五人为大夫】其宠大矣一朝而灭莫之哀也唯无德也今吾子有栾武子之贫吾以为能其德矣是以贺若不忧德之不建而患货之不足将吊不暇何贺之有宣子拜稽首焉曰起也将亡赖子存之非起也敢专承之其自桓叔以下嘉吾子之赐【桓叔韩氏之祖曲沃桓叔也○合求玉忧贫二事观之宣子盖多欲矣居则赖叔向以存其亡出则因子产以兔其忧而韩子卒称君子且令终焉人其可无法家拂士乎哉】
