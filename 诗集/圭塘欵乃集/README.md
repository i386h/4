<!-- { "loadSidebar": true } -->
　　钦定四库全书

　　集部八

　　圭塘欵乃集

　　总集类

　　提要

　　（臣）等谨案圭塘欵乃集二巻元许有壬及其弟有孚子桢倡和之诗也有壬至正集及圭塘小稿已别着録至正八年有壬既致仕归乃以赐金得康氏废园于相城之西凿池其中形如桓圭因以圭塘为名日携宾客子弟觞咏其间积成巨帙名之曰圭塘欵乃集共诗二百一十九首乐府六十六首中惟乐府十解为其客马熙所作余皆有壬有孚及桢之作既而桢如京师以其本示马熙熙复取而尽和之凡诗七十八首词八首别题曰圭塘补和附之于后其诗虽多一时适兴之什不必尽刻意求工而一门之中父子兄弟自相师友其风流文雅之盛犹有可以想见者焉集前有周伯琦序后有段天佑等八跋及赵恒陆焕然题诗各一首皆署至正庚寅辛卯甲辰丙午诸年惟末有洹濵一跋不着名字称此集江湖友人躬録装潢者二十八年南归展读外皆破碎兵后所存惟此本乃力疾补葺遗我子孙云云后题上章涒滩四月案上章涒滩为庚申岁实明洪武之十三年而丁文升跋内亦有从洹滨御史领归抄録语盖洹濵乃有孚别号而所谓江湖友人者即文升也

　　乾隆四十三年八月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●圭塘欵乃集原序

　　圭塘欵乃者御史中丞安阳许公与其季氏都司君可行其客马君明初及公之冢嗣国子上舍生桢闲居倡和之什也公谢事归相城于其第之西二里得康氏废园薙灌莽刬椔翳廓然一新既又凿池其中袤广以步计者千余深八尺形如桓圭双洲右枕孤岛左峙夷堤縁焉回垣缭焉导渠西北时其泄阏直坤有崇台西山在肘腋间缮完旧亭胜槩方献道在其南梁于道之半池清见底鱼泼刺可数于是泛池有舟涉川有桥芙蕖杨栁枣栗桑榆梅榴桃杏苍松翠竹繁花丰草周于池之中外盖培植踰年而后成燠凉炎冻虽异候而生意源源娱目畅怀无时或间惟二古桧岿然乃康氏故物公既甚爱之时杖履携弟若子会宾友觞咏其间以池之占胜居多故以圭塘名而此唱彼和宫商递宣少长同驩主宾相忘一草一木品题不遗故名其篇集曰欵乃若渔歌互答然亦谦辞也都司君遂自为引裒为巨帙或传至京师伯琦得而尽阅之诗古律五七言二百一十九乐府六十六总之二百八十有五其中惟乐府十解马明初所作余皆公与弟若子一家所作也嘻何其盛哉惟贤人君子有济世之伟业者必有絶世之高致葢识见预定于胷中行藏一安于所遇藴之丰则发之宏发之宏则藴之者益丰矣古昔游赏之迹若东山若緑野若平泉若辋川龙门其境未尝不胜也或时有未偶或志有未遂或地非其乡至于子弟之才美皆不见称于世眉山苏氏一门词藻盛矣然用世未竟间闗岭海莫年来归各谋侨居未闻有燕集游览之乐由是观之功名之际家庭之间有不得兼其美者多矣独安阳公以命世之贤际熙洽之运自处士时已负重望及居宰辅慨然以天下为已任迪德明谟培元气植善类正色立朝将三十年天下阴受其赐而不知也年方耳顺角巾东第坐对桑梓泊然韦布园林池亭泉石之胜既甲一方而棣蕚芝兰之辉映又英发杰出玩造化于品物畅情性于彝伦家传户诵如获亲炙天下之美昔人之所未得者遂兼有之然非受于天者厚固不能以具诸美非造于道者深亦不能以一朝享也孔子曰精义入神以致用也利用安身以崇德也用被于人德尊于已乐行忧违无施不可非义精仁熟如吾安阳公者不足以与于此伯琦从公游非一日辱知最深故于圭塘之咏推本而言之使知公者求公于乐山乐水之间而不可与流连光景忘世徇情者论也谨书于欵乃篇什之端以见安阳公一门文物之盛至正十年岁在庚寅七月既望鄱阳周伯琦叙

　　●钦定四库全书

　　圭塘欵乃集巻上

　　（元）许有壬等 撰

　　买陂塘　　有孚

　　买陂塘旋栽杨栁诗翁急欲知务平生想象江湖意几度鸡呜风雨鳬有渚直晚景桑榆才得烟霞屿先贤好语道锺鼎山林神仙宰相从昔不同趣　西池路天意而今都许佳人协律调吕浮沈愿入鸡豚社其奈香山佳句谁我醑又菊节相催先约修花谱犹今视古有洹水秋声林虑爽气壮观我西圃
　　买陂塘旋栽杨栁山中道士家务丰年城市秋偏好又近重阳风雨兰泛渚虽信美江山不似吾双屿孙儿学语说桑梓光阴松筠节操岁岁有驩趣　沙堤路身退功成天许非熊梦断占吕但教阶下人如谢解道春池新句尊有醑更不说传家事业光吾谱衣冠尚古有双桧亭台万荷池沼安我邵平圃
　　买陂塘旋栽杨栁平章风月专务归来温树无人问但听四窓荷雨圆作渚准拟似神仙瀛海烟波屿凭阑独语笑元亮谋生秫多菊在惟识酒中趣　东华路朝士从教推许庙堂议论如吕【谢学士序公文过集曰端承乏翰林亦尝得预庙堂大议公于事有不可辄危言极论画其后当何如莫道夷简不曾说来闻者为竦立】而今不说经纶话只办城西联句邻酒醑更乗兴相从香鼎并琴谱平生考古已散却黄金换回清福倚杖看为圃
　　买陂塘旋栽杨栁园亭尽有公务东山更理闲丝竹莫用苍生霖雨鸥鹭渚澹相对忘机不羡蓬瀛屿平生愿语便泉石膏肓烟霞痼疾始遂隐居趣　邯郸路老我头颅如许黄粱何日逢吕斜川便是桃源洞千载归来辞句巾漉醑笑琴亦无弦何处求新谱茫茫万古任沧海桑田白衣苍狗不到老农圃
　　买陂塘旋栽杨栁闲人有此忙务平泉緑野吾无羡仅着一蓑烟雨舟泊渚更把钓观鱼宛在池中屿掀髯自语待月到天心风来水面笑领此时趣　堤边路斸药邻翁相许阿蒙非复前吕西山如画花如锦专待公来寻句瓢挹醑听牧唱樵歌髙下从无谱何须说古只待漏东华软尘千尺应不到兹圃
　　买陂塘旋栽杨栁佳人屡辍斋务扁舟荡漾亭深处堪避片云踈雨明月渚有仙子凌波解佩留芳屿园丁亦语道四美俱全二难巧遇杯酒易成趣　升平相原与旌阳同许水云身世希吕归来却觅玄真子不和岳阳楼句斟桂醑怅瑶琴朱弦遗曲谁能谱谈今援古听无底诗囊有源诗派何必种芝圃
　　买坡塘旋栽杨栁不妨三月农务溪翁走报新痕涨昨夜西山雷雨将没渚有复道双洲缭绕通孤屿黄鹂对语正春色暄妍物华明媚好在浴沂趣　天涯路芳草茫茫如许蛮笺难写心吕碧云冉冉春波緑都是相思情句花共醑似梅与山矾臭味曽同谱堤阴树古要乱絮漫空柔条醮水慎勿折樊圃
　　买陂塘旋栽杨栁诗人何逊曹务水云乡里看云锦不羡落花红雨如顾渚脍鲜鲫银丝画舫萦回屿花娇欲语任潋滟荷觞淋漓宫锦痛饮是佳趣　虚闲地更有图书如许坑灰追笑嬴吕北窓一榻清风细读罢羲文章句姑置醑对避暑楼台名画宣和谱亭前桧古看黛色参天霜皮溜雨闲杀汉阴圃
　　买陂塘旋栽杨栁新来已见成务小山丛桂人如玉何用为云为雨懐北渚怅渺渺予懐目断游龙屿凭谁寄语正宋玉悲秋桓温种木妨我逺游趣　西风劲一鹗横空何许匆匆月又南吕崇台迥出云霄表好是登髙题句时载醑却不似香山泪落琵琶谱毋多让古有黄菊青松寒香晚节吾不负吾圃
　　买陂塘旋栽杨栁英雄颇识时务老臣正欲彰君赐未办万间风雨安石渚可无事争墩吾自安吾屿从人浪语且雪后观山镫前飞葢不动剡溪趣　西湖梦却要扁舟来许何时命驾如吕对梅浑似苏堤上追和逋仙佳句茶当醑有佳客相过刻烛论诗谱因评近古自昼锦归来观鱼轩后谁更问园圃

　　可翁和

　　明初赋摸鱼子寿予既次其韵而可行和之成什衰病技痒亦足为十首
　　买陂塘旋栽杨栁归来先是此务他乡故里都休校旧雨不如今雨鸿在渚笑尔尚南飞吾已安孤屿黄花解语道人老宜秋身安耐酒此正有真趣　銮坡路大手深惭燕许超腾又悖锺吕但求闲澹如元亮却恨诗多竒句倾緑醑底须按乐天池上霓裳谱休论往古有三日重阳约君同醉老子筑西圃
　　买陂塘旋栽杨栁闲官宜治闲务老天助我攻清澹两月不遭泥雨规别渚更累土为山留土分为屿乡人共语叹百岁陻芜一朝疏凿此去日成趣　江湖愿自是平生心许元英谁羡陈吕石渠细溜鸣琴筑清似我家诗句杯引醑便收拾松风写入丝桐谱区区学古愧窃禄无功投闲有分犹患不如圃
　　买陂塘旋栽杨栁年来于此承务凉台燠馆吾何有聊芘一时风雨洲映渚向一片烟波鼎峙嵯峨屿盘空硬语挽三峡词源千军笔阵不尽乐闲趣　当年志为国微躯曽许青云仍际干吕从知弱步难胜重梦断九天胪句时饮醑趂四序栽花缀作园池谱长歌吊古怅安得良田茫茫万顷种玉辟玄圃
　　买陂塘旋栽杨栁田园忙胜官务放鱼种藕常无暇移竹又当新雨由近渚驾一叶扁舟时复还吾屿花香鸟语况心上无萦眼前多景弦外有琴趣　尊罍小能费人间几许荷香惟欠仙吕天光云影清难写尽日捻须无句池作醑要醉上通明传取钧天谱西山翠古任列壑争讥攒峰竦诮难及野人圃
　　买陂塘旋栽杨栁尘凡皆与停务半生醉梦人间世翻覆几回云雨归有渚似真到三山缥缈红云屿忘懐笑语任白鹭惊飞苍苔不扫去此便无趣　斜川路宇宙茫茫何许绮园肯附诸吕悠然一见南山后便觉世多尘句持此醑论心事中间异姓还同谱迂踈好古因蓺菊栽松滋兰植蕙荒了种瓜圃
　　买陂塘旋栽杨栁散人不理他务栁栽近水应先緑底用等闲霖雨遵北渚看双桧蟠空倒影揺烟屿千言万语只今日投簪经年闭户便自得天趣　真男子报国谁如张许论交仍负嵇吕我今但要闲陶写幸免镂章雕句村瓮醑此真是交梨火枣传家谱庭空树古有野鸐时来衡门不锁清彻地仙圃
　　买陂塘旋栽杨栁归农未免多务一亭四序饶风景且说夜来春雨香湿渚爱新栁依稀敷影连三屿黄鹂不语怕曲几团蒲坐忘未定惊破静中趣　功名事却笑平生自许谁调阳律阴吕而今且向东君问旧句岂如新句开腊醑要醉唤石湖重缉寒梅谱荣枯自古趂九十韶华六旬余力终日醉吾圃
　　买陂塘旋栽杨栁清风净扫尘务栁阴已见疎成密又听緑荷敲雨鸥戏渚奈倐尔飜飞飞过崔嵬屿形神自语岂世事相萦机心未息物我不同趣　池亭小收敛风烟来许渔歌何愧锺吕水纹瓦影相娱悦髙咏退之佳句荷酌醑有一曲沧浪不犯人间谱悠悠振古问谁似吾侪攻迂习淡为水废场圃
　　买陂塘旋栽杨栁眼中已办归务栁成修干莲成实均沐老天恩雨怜小渚敢气象侵陵海上神仙屿神仙有语任涓滴蹄涔茫洋鲸浪各自适归趣　星星鬓镜里衰容如许西风又动商吕九原宋玉悲何及付与短歌长句瓢泛醑纵不到箕山也是曽通谱希贤信古看昼锦堂前霜天老月千载照韩圃
　　买陂塘旋栽杨栁田家小小成务一年清景君须记大胜草烟花雨氷冱渚把一片玻瓈围护琼瑶屿钩帘独语是天富贫家地输清供种种出竒趣　桑榆乐造物而今已许一竿自昔归吕圭塘欸乃烟波曲却属腐儒章句尊有醑是波若神汤世与诗同谱谁能复古且池上观梅炉中煨芋灯下治书圃

　　明初和【并序】

