<!-- { "loadSidebar": true } -->
　　逺公遁迹庐山岑开山幽居祗树林片石孤峯窥色相清池白日照禅心指挥如意天花落坐卧闲房春草深此外俗尘都不染惟余度得相寻【释氏通鉴晋逺公名慧逺庐山东林寺僧祗树林开山始创东林寺故曰开山祗树祗陀太子所施之园树也色相菩萨本经佛者有大神力身紫金色三十二相前智无穷无极清池白石清池以喻禅心指挥晋王敦尝歌以铁如意击玉唾壶尽缺又髙僧手常持如意麈尾以资谈兴又维摩经者有一天女见诸天人所説法便见其身即以天花散着菩萨大弟子其花至诸菩萨皆落至弟子便着不堕度姓许名询字度晋髙士与沙门支遁道林相友善】
　　宿莹公禅房闻梵
　　花宫仙梵逺微微月隠髙城钟漏稀夜动霜林惊落叶晓闻天籁发清机萧条已入寒空静飒沓仍随秋雨飞始觉浮生无住着顿令心地欲归依【天籁庄齐物篇汝闻地籁而未闻天籁地籁则衣窍是已天籁则人心之自动是已又杜诗隂壑生灵籁注风声为天籁水声为地籁笙歌为人籁】
　　皇甫茂政
　　秋日东郊
　　闲看秋水心无事坐对寒松手自栽庐岳髙僧留偈别茅山道士寄书来燕知社日辞巢去菊为重阳冐雨开浅薄将何称献纳临岐终日独徘囘【庐岳庐山记国俗周威王时人生如神灵庐于此山故山取名焉偈凡释氏所作颂文皆日偈茅山在句容县南五十里三茅真君得道于此燕每以春社至秋社则去献纳西都赋曰日月献纳又唐官制武后初置匦以授四方之书诰理使宗改为献纳使】
　　同温丹徒登髙万嵗楼【丹徒扬州之域春秋时属吴秦置丹徒晋置南徐州隋改置润州宋为镇江府丹徒为带管县温必为丹徒令先比唐诗鼔吹亦作皇甫再诗】
　　髙楼独上思依依极浦遥山合翠微江客不堪频北望塞鸿何事复南飞丹阳古渡寒烟积歩空洲逺树稀闻道二师犹转战谁能谈笑解重围【歩扬州志州扬州古渡其状如故谓之歩真州亦有渉山谈笑解重围文选左大冲诗吾慕鲁仲连谈笑却秦军丹阳古渡丹阳亦属县名又有丹阳山古渡在丹阳县江口】
　　皇甫孝常
　　早朝日寄所知
　　长安雪后见归鸿紫禁朝天拜舞同曙色渐分双阙下漏声遥在百花中罏烟乍起开仙仗玉佩成行引上公共荷发生同雨露不应黄叶久从风【双阙宫门双阙郑众云象魏阙也刘熙释名玉阙在门两旁中央阙然为道也魏阙一物而三名也以门之相对为双故曰双阙注阙观也登上可编观故名又人臣至此而书其所阙故又曰阙上公西汉未师保之官崇为上公同雨露谓同承雨露之恩官于一时而独飘零如黄叶之从风也】
　　秋夕寄懐契上人
　　已见槿花朝委露独悲孤鹤在人羣真僧出世心无事静夜名香手自焚临絶涧同流水客至孤峯扫白云更想清晨诵经处独看松上雪纷纷【槿花朝生而暮落见前注孤鹤晋书稽康绍在稠人中如野鹤之在鸡羣】
　　严正文
　　送薛居士和州读书【和州扬州域晋立歴阳和郡唐改和州】
　　孤云独鹤共悠悠万巻经书一叶舟楚地巢城民舍少烟村社树鹭湖秋蒿莱织妾晨炊黍隅地耕童夕放牛年少不应辞苦节诸生喜遇一封侯【巢城巢县属无为州又有巢湖郡志有谓县老姆曰县门口石口赤则当防为湖姥徃观之县人以朱涂其口姥见而走县过防为湖故曰巢湖鹭湖未详】
　　李从一
　　苏台至望亭驿人家尽空怅然有作寄从弟纡【苏州志州有姑苏台故谓之姑苏】
　　南浦菰蒲覆白苹东吴黎庻逐黄巾野棠自发空流水江鷰初归不见人逺树依依如送客平田渺独伤春那堪囘首长洲苑烽火年年报塞尘【苏州古东吴之地黄巾后灵帝中平元年钜鹿人张角自称黄天其部有二十六万皆首黄巾同日反叛长州苑吴王所筑在平江府嘉祐肃二宗时人此诗葢作于刘展张景起乱浙西平卢军大掠之后】
　　早秋亰口赠张侍御【京口镇江府吴孙权自吴渉丹徒谓京城亦曰京口城】
　　移家避冦逐行舟厌见南徐江水流吴地征徭非旧日秣陵凋敝不宜秋千家闭户无砧杵七夕何人望斗牛祗有同时马客偏题尺牍问穷愁【南徐镇江府也秣陵金陵也七夕望斗牛齐谐记武阳城有仙道忽谓其弟曰七月七日织女当渡河暂谊牵牛织女二星名牛星在河东女星在河西马客后桓典为御史乗马都人谚曰行行且止避马前广武君日奉咫尺之书注曰简牍长咫尺者】
　　与从弟兵曹宴集
　　竹幽户有佳期美酒香茶慰所思嗣辅外甥还解易惠连羣从搃能诗檐前花落春深后谷口莺啼日暮时去路归家仍待月垂鞭不控马行迟【嗣辅晋王弼字也善易外甥未详所指惠连南宋人谢恵连与兄灵运俱有诗名】
　　暮春宜阳郡斋愁坐忽闻枉刘七侍御诗因以酬答【宜阳袁州也汉为宜春县晋改为宜阳嘉祐尝为袁州刺史】
　　子规夜夜啼槠叶逺道逢春半是愁芳草伴人还易老落花随水亦东流山当睥睨常多雨地接潇湘畏及秋惟羡君为周柱史手持黄纸到沧洲【子规杜鹃也见前注山当睥睨睥睨城上女堵袁多山故云地接潇湘袁州地境与长境相接水亦自陆口出与潇湘二水相合故云周柱史老聃周时为柱下史秦改柱史为御史故以喻刘侍御也黄纸又古诏皆用黄麻故诏书皆谓之黄麻故曰黄纸】
　　刘文房
　　献南平王【未详何人又唐史髙崇文以讨刘阙有功封南平郡王南平郡今四川重庆府】
　　建牙吹角不闻喧乱世登坛众所尊家散万金酬士死身持一剑答君恩渔阳老将多囘席楚国诸生半在门白马翩翩春草细邵陵西去猎平原【建牙文选髙牙乃建又续世説军前以号令又集览牙门旗名也古者军行以建立牙于军门尊者所在后人因以所治为牙云则至牙旗之下吹角见前注登坛汉髙筑坛拜韩信为大将散金酬士死一剑答君恩汉阳老将楚国诸生皆未详所指邵陵今重庆府汉为郡陵郡吴立邵陵郡晋曰邵阳唐置南梁州宋为重庆】
　　送陆澧仓曹西上
　　长安此去欲何依先逹谁当荐陆机日下凤翔双阙逈雪中人去二陵稀舟从故里难移棹家在寒塘独掩扉临水自伤流落乆赠君空有泪沾衣【陆机字士衡晋人与弟陆云俱有大名传赞云宂碎二龙巢倾雨风云云望其翔跃可乎双阙二陵见前注】
　　谪官后卧病官舍蕳贺兰侍御【贺兰侍御贺兰进明也】
　　青春衣绣共称宜白首垂丝恨不违江上几囘今夜月镜中无复少年时生还北阙谁将引老向南方众所悲嵗嵗任他芳草緑长沙未有定归期【衣绣见前注北阙髙纪萧何治未央宫立东阙北阙上书奏事谒见之徒皆诣北阙芳草緑见前注长沙未有定归期六房尝説长沙故云】
　　送皇甫曾赴工部
　　东逰乆与故人违西去荒凉旧路微秋草不生三径处行人独向五陵归离心日逺如流水向首川长共落晖楚客岂劳伤此别沧江欲暮自沾衣【三径五陵俱见前注】
　　别严士元
　　春风倚棹阖闾城水国春寒隂复晴细雨湿衣看不见闲花落地听无声日斜江上孤帆影草緑湖南万里情东道若逄相识问青袍今已误儒生【阖闾城越絶书云吴王阖闾使子胥相士尝临水筑为大城开八门以表八风青袍杜诗春草随青袍子朱注録今之朝服乃戎服因随焬帝数出幸令百官以戎服从一品紫次朱次青即青袍也】
　　三月李明府后庭泛舟【此诗鼔吹以为皇甫冉诗】
　　江南风景【鼔吹作烟景】复如何闻道新亭更欲过处处纫兰【鼔吹作执兰】春浦緑萋萋借草逺山多壶觞须就陶彭泽时俗【鼔吹作风俗】犹传晋永和更待持桡随转去微风落日水增波【新亭晋永嘉五年诸名士逰宴新亭即此也亭在江宁县十里俯近江渚纫兰离骚纫秋兰以为佩兮注纫箴补缀借草孙绰天台山赋借萋萋之纎草説文借荐也陶彭泽陶渊明为彭泽县令永和晋帝年号晋王羲之永和九年三月三日修褉事于兰亭此亦以三月宴后庭故言也増坡文选招隠云山崭岩兮水増波】
　　赋得【寓意也】
　　莺啼燕语报新年马色龙飞路几千家住层城临汉苑心随明月到霜天机中锦字论长恨楼上花枝笑独眠为问元戎窦车骑何时反斾勒燕然【马色龙飞谓马若龙之飞腾也汉苑胡天见前注机中锦字符秦窦滔妻苏氏字若兰因织锦为囘文五防相宣莹心辉目纵横反覆皆为文章名旋机图以赠滔窦车骑汉窦宪字如度汉永元初拜车骑将军出塞击北单于战于稽落山大破之登燕然山勒石纪功而还元戎诗元戎十乗谓大将也】
　　送桞使君赴袁州
　　宜阳出守新恩至亰口因家始愿违五桞闭门髙士去三苖按节逺人归月明江路闻猿断花暗山城见吏稀惟有郡斋里岫朝朝长对谢晖【宜阳京口俱见前注五桞陶渊明门前种桞五株自号五桞先生三苖今长沙九江皆是其地谢晖名眺晋人文章清丽尝为宣城太守有郡齐在焉此云郡斋或尝为表守未详】
　　送李録事兄归襄阳
　　十年多难与君同几处移家逐转蓬白首相逢征战后青春已过乱离中行人杳杳看西月归马萧萧向北风汉水楚云千万里天涯此别恨无穷【转蓬蓬草也随风吹转汉水在襄阳】
　　送马秀才落茅归江南
　　南客懐归乡梦频东风怅别桞条新殷勤斗酒城隂暮荡漾孤舟楚水春湘竹旧斑思帝子江蓠初緑怨骚人怜君此去未得意陌上愁看泪满巾【湘竹博物志舜南巡不返葬于苍梧之野尧二女娥皇女英追之不及至洞庭之山泪下染竹即斑今斑竹是也江蓠楚离骚又况揭车与江蓠注香草也又三体诗注蘼芜也郭璞曰似水防骚人屈平也平作离骚故曰骚人】
　　次安陆寄友人【安陆春秋郧子国唐为州又改安陆郡宋升德安府又安陆州古郢州也】
　　新年草色逺萋萋乆客将归失路蹊莫雨不知涢口处春风只到穆陵西孤城尽日空花落三户无人但鸟啼君在江南相忆否门前五桞几枝低【萋萋文选春草萋萋注草盛貌涢口德安志西枕涢水在安陆西北绕城西南隅入云梦涢口在云梦下五十里涢水所出穆陵不详所指又穆陵在益都淄川三户项籍传楚虽三户亡秦必楚又三户集览左传以畀楚师于三户注今毌水县北三户亭是也人云在湘州滏阳县界项羽破郸邯三户津遂以亡秦五桞见前注】
　　青谿口送人归岳州【青谿在荆州府鬼谷首居之处详见前注】
　　洞庭何处鴈南飞江菼苍苍客去稀帆带夕阳斜度鸟天连秋水一人归黄花裛露开江岸白鸟衔鱼上钓矶岐路相逢无可赠老来空有泪沾衣【洞庭见前注江菼説文荻初生曰菼】
　　自夏口至鹦鹉洲望岳阳寄阮中丞
　　汀洲无浪复无烟楚客相思益然汉口夕阳斜度鸟洞庭秋水逺连天孤城背岭寒吹角独戍临江夜泊船贾谊上书忧汉室长沙谪去古今怜【汉口洞庭见前注贾谊汉文记贾谊上防陈政事名治安防后绛灌等讃之以为洛阳年少专欲檀权乃以为长沙王太傅】
　　登余干城【余干县名属饶州府】
　　孤城上与白云齐万古萧条楚水西官舍已空秋草没女墙犹在夜乌啼平沙渺迷人逺落日亭亭向客低飞鸟不知陵谷变朝来莫去弋阳溪【批云伤今吊古之情蔼然见于言意之表女墙注城上小墙亦名睥睨言于城上窥人陵谷变诗髙岸为谷深谷为陵弋阳县名属广信府县东有弋溪】
　　过贾谊宅【贾谊广即贾谊故宅在长沙南六里有井上圆下方有局脚石床犹存】
