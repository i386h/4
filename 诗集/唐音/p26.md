<!-- { "loadSidebar": true } -->
　　闻道皇华使方随皂盖臣封章通左语冠冕化文身树色分扬子潮声满富春遥知辨璧吏恩到泣珠人【皇华诗皇皇者华注佐也皇皇犹煌煌也华草木之华也此遣使臣之诗也皂盖臣太守也太守之车朱轓皂盖故云封章谓封事也左语未详或谓江束为江左故曰左语文身史记关也吴太伯奔荆蛮文身断髪示不用耳扬子扬子江也富春今杭州府富春县也辨璧吏未详泣珠人见前注】
　　送严秀才还蜀
　　宁亲为令子似舅即贤甥别路经花县还乡入锦城山临青塞断江向白云平献赋何时至明君忆长卿【宁亲诗害澣害否归宁父母注归寜问安也似舅宋桓闻军起曰何无忌刘牢之之外甥酷似其舅共举大事何谓无成花县晋潘岳字安仁出为河阳令满县种桃李花人谓之花县锦城蜀郡号锦城献赋前武纪司马相如字长卿献子虚赋帝读而善之曰朕独不得与此人同时哉时杨意为狗监侍上因荐之得召见】
　　送平淡然判官
　　不识阳闗路新从定逺侯黄云断春色画角起邉愁瀚海经年别交河出塞流须令外国使知饮月支头【阳闗在雍州城古流沙地又即玉门闗名定逺侯汉班超封定逺侯画角车服仪制云角前世事书所未载或云北方吹以惊中国之马也又黄帝内传女请制角二十四以警众又通礼仪纂蚩尤帅魑魅与黄帝战始命吹角作龙鸣以御之军中置以司昏晓故角为军容也瀚海交河见前注月支头大月氏国治蓝氏城冒顿单于攻破之而老上单于杀月氏以其头为饮器】
　　送岐州源长史归
　　握手一相送心悲安可论秋风正萧索客散孟尝门【批云曲尽别时悲惋之情】故骑通槐里长亭下槿原征西旧旌节从此向河源【孟尝门史孟尝君齐相田文也封孟尝门下常有客三千人槐里在长安长安志渭水自桓州郡县界束过槐里县南槿原未详按此诗维与源同在崔常侍幕作赠时常侍巳死故云按崔常侍尝为河西节度使此云崔常侍毌乃希逸欤】
　　山居即事
　　寂寞掩柴扉苍茫对夕晖鹤巢松树遍人访荜门稀嫩竹含新粉红莲落故衣渡头灯火起处处采菱归【批云自是维诗】
　　冬夜书懐
　　独坐悲双鬓空堂欲二更雨中山果落灯下草虫鸣白髪终难变黄金不可成欲知除老病惟有学无生【白髪难变度人经云髪白皮黑不能变灾危之至天资终不可黑也黄金不成前武纪李少君以祠灶却老方见上尊之少君匿其年言祠灶则致物丹砂可化为黄金违莱仙者可见因之以封禅则不死学无生见前注】
　　观猎
　　风劲角弓鸣【批云气防】将军猎渭城草枯鹰眼疾雪尽马蹄轻忽过新丰市还归细柳营回看射雕处千里暮云平【新丰市渭城俱见前注细柳汉文纪曰地名在长安西三辅黄图曰细柳仓在渭水北方古徼西张揖曰在昆明池南今柳市是索隠曰在城门外阿房宫西北维括地志云细柳仓在雍州咸阳县西南即周亚夫次细柳文帝不得入棘门之地也】
　　贾防隣【名至擢明经第杜子美诗注云至先世掌丝纶又至父曾尝于开元间掌制诰至从宗幸蜀为中书舍人帝传位肃宗尝譔册既进槀帝曰昔先帝诰命乃父为之辞今兹命册人尔为之两朝盛典出卿家父子可谓继美矣仕至礼部侍郎】
　　南州有赠二首【今广西桂林府也谢灵运诗南州实炎徳桂树凌寒山】
　　极浦三春草髙楼万里心楚山晴霭碧湘水暮流深忽与朝中旧同为泽畔吟停杯试北望还欲泪霑襟【楚山湘水见前注泽畔吟楚辞行吟泽畔】
　　越井人南去湘川水北流江邉数杯酒海内一孤舟岭峤同仙客京华即旧逰春心将别恨万里共悠悠孙逖【博州武水人开元元年举哲人竒士隠伦屠钓第一人尝为中书舍人典诏诰为代言言辞最为精宻张九龄视其草欲易一字卒不能也】
　　宿云门寺阁【云门寺在今绍兴府防稽县南三十一里今名雍熈为州之伟观王子敬居此有五色祥云因建寺谓之云门】
　　香阁东山下烟花象外幽悬灯千嶂夕巻幔五湖秋画壁余鸿鴈纱宿斗牛更疑天路近梦与白云逰【东山在上虞县西南四十五里即谢安隠处】
　　祖咏【开元十一年杜绾榜进士】
　　显韩少府水亭
　　梅福幽栖处佳期不忘还鸟啼当戸竹花绕傍池山水气侵阶冷藤隂覆坐闲宁知武陵趣宛在市朝间【梅福列仙传字子真九江人补南昌尉王莽専政一朝弃妻子去变姓名为吴市门卒人传以为仙去又瑞州图经载子真故宅在高安之丰安乡旁有尉山及梅仙观武陵桃源事见前注此云梅福幽楼处者盖唐县尉皆称少府故以拟梅福也】
　　苏氏别业
　　别业居幽处到来生隠心南山当戸牖沣水暎园林竹覆经冬雪庭昏未夕隂寥寥人境外闲坐聴春禽【南山即终南山沣水雍州地域志出鄠县距隂山南入于防】
　　留别卢象
　　朝来已握手宿别更伤心灞水行人渡商山驿路深故情君且足谪宦我难任直道皆如此谁能泪满襟【灞水古曰滋水雍州地域志秦穆公霸世更名以显霸功水出蓝田县防浐水浐水北入于渭商山在上洛县西南四皓隠处】
　　江南旅情
　　楚山不可极归路但萧条海色晴看雨江声夜聴潮剑留南斗近书寄北风遥为报空潭橘无媒寄洛桥【剑留南斗近晋张华传丰城县狱有剑其气常射斗牛】
　　储光羲
　　汉阳即事【荆州志春秋时郑子国今为汉阳府】
　　楚国千里逺孰知方寸违春逰懽有客夕寝赋无衣江水帯冰泮桃花随雨飞九歌有深意捐佩乃言归【有客诗有客有客亦白其马注此宋公来朝将去而王燕饯之诗也无衣诗三体诗注诗岂曰无衣与子同仇九歌楚辞屈子有九歌朱子序曰九歌者屈原之所作也屈原既逐因楚人祀神之歌而更定之寄其忠君爱国眷恋不忘之意也捐佩九歌湘夫人捐余玦兮江中遗余佩兮澧浦】
　　题陆山人楼
　　暮声杂初鴈夜色涵早秋独见海中月照君池上楼山云拂髙栋天汉入云流不惜朝光满其如千里防
　　临江亭
　　古木啸寒禽层城帯夕隂梁园多绛树楚岸尽枫林山际岂为险江流长自深平生何以恨天地本无心【梁园见前注天地无心朱子四书天何言哉注云天地无心而成化也】
　　咏山泉
　　山中有流水借问不知名暎地为天色飞空作雨声转来深涧满分出小池平恬澹人无见年年长自清
　　孟浩然
　　与诸子登岘山【岘山寰宇记在襄阳府汉上去襄阳十里】
　　人事有代谢【批只此一句便见感慨】往来成古今江山留胜迹我辈复登临水落鱼梁浅天寒梦泽深羊公碑尚在读罢一霑襟【批不必苦思自然好苦思复不能及○代谢髙诱曰代更谢叙也渔染梦泽见前注羊公碑晋羊祜出镇南夏甚得民心后卒百姓为建碑于岘山望者莫不堕涙杜预名堕涙碑诗评云此诗起得髙古畧无粉色而情境俱肖悲慨胜于形容真岘山诗后有能言者亦在下风】
　　临洞庭【洞庭湖在巴陵县西北吞赤沙南连青草横亘七八百里乂风士记鼎澧沅湘合诸蛮黔南之水汇于洞庭至巴陵与荆江合】
　　八月湖水平涵虚混太清气蒸云梦泽波撼岳阳城【批云吴楚东南坼乾坤日夜浮非不佳但不知后聫能作麽生道否此是自然髙处】欲济无舟楫端居耻圣明坐观垂钓者徒有羡鱼情【批云托兴可伤诗评云起得浑然称题烝撼偶然不是下字而气槩横絶朴不可易端居感兴深厚味之言有尽而意无穷】
　　归终南山【批云亦其最得意之诗最失意之日故首为明皇诵之】
　　北阙休上书南山归敝庐不才明主弃多病故人踈白髪催年老青阳逼嵗除永懐愁不寐松月夜虚【批云但人有此起无此结毎见短气】
　　宿武阳川
　　川暗夕阳尽孤舟泊岸初岭猿相叫啸潭影似空虚就枕灭明烛扣舷闻夜渔鸡鸣问何处人物似秦余【批云随意唱出便无俗意○秦余晋人入桃源见有人家皆云先世避秦入此今不知为何时也】
　　宿桐庐江【桐庐县名今属严州】
　　山暝聴猨愁沧江急夜流风鸣两岸叶月照一孤舟建徳非吾土维扬忆旧逰还将两行泪遥寄海西头【批云一孤似病天趣自得○建徳地域志扬州之境汉立新定等县后改新安郡随置睦州改遂安郡唐析桐庐为严州宋改建徳军今仍严州建徳乃带管县维扬扬州也禹贡九州之一春秋属吴越汉为荆王吴王国景帝更为江都国东汉为广陵郡唐为扬州也】
　　夜渡湘川
　　客行贪利渉夜里渡湘川露气闻芳杜歌声识采莲榜人投岸火渔子宿潭烟行旅时相问涔阳何处边【批云清润自喜○湘川地域志自长沙以南皆为湘水此云湘川不知所指涔阳荆州之域属楚地今州地即汉武之零阳县也吴立天门郡晋置南平郡陈废郡置松州寻改澧明州在水之北故名唐改澧阳郡后为澧州今因之芳杜杜若香草也见前注采莲曲歌名】
　　武陵泛舟
　　武陵川路狭前棹入花林莫测幽源里仙家信防深水回青嶂合云度緑溪隂坐聴猨闲啸弥清尘外心【武陵荆州之域殷国为蛮蜑所居战国属楚汉为武陵郡隋改辰州唐为朗州宋改鼎州后升常徳府今因之仙家指桃源言】
　　永嘉浦逢子容【永嘉县名今属温州府浦其在县之浦也】
　　逆旅相逢处江村日暮时众山遥对酒孤屿共题诗廨宇隣鲛室人烟接岛夷乡园万余里失路一相悲【批云众山孤屿且不犯时景句而淘洗欲尽孤屿鲛室见前注岛夷书岛夷卉服】
　　秦中寄逺上人
　　一丘常欲卧三径苦无资北上非吾愿东林懐我师黄金然桂尽壮志逐年衰日夕凉风至闻蝉但益悲【三径蒋诩三径见前注东林寺名晋慧逺所造庐山记谢灵运即东林译槃经然桂战国防苏秦曰楚国之食贵于玉薪贵于桂谒者难见如鬼王难得见如天地今臣食玉灼桂因鬼见帝】
　　晚春
　　二月湖水清家家春鸟鸣林花扫更落径草踏还生酒伴来相命开尊共解酲当杯已入手歌妓莫停声【批云亦自豪宕家家春鸟鸣又别诸语情属不浅】
　　赴京途中遇雪
　　迢逓秦京道苍茫嵗暮天穷隂连晦朔积雪徧山川【决不为小儿语求工者】落雁迷寒渚饥乌噪野田客愁空竚立不见有人烟
　　嵗除有懐【月令是月日穷于次月穷于纪星囘于天嵗且更始故曰除夕】
　　迢递三巴路羇危万里身乱山残雪夜孤烛异乡人渐与骨肉逺转于僮仆亲那堪正漂泊来日嵗华新【批云一年将尽夜万里未归人非不美后聫馁矣又平生客中除夕诵此不复更作上十字尤和合下十字痛快能言人众妙集中以为崔涂诗未知孰是但孤独改孤烛似是也】
　　裵司士见寻
　　府僚能枉驾家酿复新开落日池上酌清风松下来厨人具鸡黍稚子摘杨梅谁道山翁醉犹能骑马回【批云大巧若拙杨梅果名异物志杨梅大如弹丸五月熟其味酸甜有红紫白三种紫者最胜山翁即山简见前注】
　　梅道士水亭
　　傲叟非凡叟名流即道流隠居不可见髙论莫能酬水接仙源近山藏鬼谷幽再来迷处所花下问渔舟【批好又得语不凡得语故异鬼谷在荆州仙源县桃源桃源与荆州亦相近故云事见前注】
　　过故人荘
