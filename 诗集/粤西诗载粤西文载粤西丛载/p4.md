<!-- { "loadSidebar": true } -->
　　今朝入湖南甘土绛以紫厥壤既殊异风气当称此回思始安城旧籍赘楚尾实惟荆州零陵之南鄙时雪度严关物色号清美傥以土宜观尚非清湘比何况引而南焦茅数千里向我作牧时客过不停轨憧憧走官下既至辄咎悔书来无别语但説瘴乡鬼我今幸北辕又念众君子懐哉千金躯博此五斗米作诗讽方来南游可以已车轮倘无角吾诗亦金柅
　　玉华洞　　　　　　　　　　　戴复古
　　忆昨逰桂林岩洞甲天下竒竒怪怪生妙不可模写玊华东西岩具体而防者神功巧穿凿石壁生孔罅玲珑透风月宜冬复宜夏中有补陀仙坐断此潇洒空山茅苇区无地可税驾举目忽此逢心骇见希咤题诗愧不能行人亦无暇
　　送来宾宰
　　君作来宾宰聴我説来宾蛮俗无王化当为行化人有民无租赋租赋出商旅逐利遭重徴商旅亦良苦能放一分寛可减十分怨不爱资囊槖但爱了支遣民穷赖抚摩官贫俸不多但得百姓安俸薄其奈何勿谓朝廷逺官职易迁转律已贵防勤御事要明断自县辟为州指日为太守须知早归来瘴乡不可久
　　留守参政大资范公余同年进士往嵗帅桂林题刻最多四方传之暇日尝与同寮徧观因即公所名壶天观题数语
　　宣政喜边功隆兑筑州县程公自名岩刻石记所建得既不偿费中兴弃不缮诞谩磨崖辞当日妄夸衒英英石湖仙改作壶天观壁间三大字庄重如峩弁诗文鸾鹤音笔势龙蛇变登髙瞰洞户漓水澄如练胜概耸灵台遐观起三叹玲珑二十四妙墨镌题徧我来为拂尘端若侍顔面邦人颂遗爱夀骨癯且健今坐玉麟堂安得使之见
　　发湘源驿寄府公　　　　　　　刘克庄
　　走本山中人感激趋燕台谬辱弓旌招愧乏谋议陪先生如春风盎然嘘陈荄晓入开玉帐夕话扄铃斋下榻惊一府撰杖穷千崖岂曰君畜伋实惟子视回嵗晚谋北辕凄其难为怀欲言先菀结既决犹徘徊是日戒行李送者皆邹枚兵厨遣珍饷祖席罗寳钗下令许卜夜寜畏街鼓催诘旦枉茸纛山亭陈金罍都人如堵墙谓我何荣哉未闻从事去亲致元戎来缱绻谈至夜霜月照露苔长跪抱马足离绪焉能裁丽谯落天杪怅望空倚桅昔人死知已骨朽名不埋公有管乐姿愚非温石才他时倘后雕安敢忘栽培
　　上已与二客逰水月洞分韵得事字
　　胜迹造物悭贫交世情弃昔戒十客来且无一人至惟余暨两君鼎足坐水次欢言天气佳谁谓风土异髙吟离骚选序酌逮髫穉涤厓去恶诗扪石认缺字古来几禊饮传者才一二兰亭感慨多未了生死事杜陵更酸辛穷眼珠翠防哉兹日逰超然遗尘累逍遥千载后尚有浴沂意岩扉滑如玉嵗月可镌识
　　程公岩
　　石室外甚狭中广如毬塲伟丽若天造轩豁无栋梁严冬既深燠盛夏尤虚凉偶至不忍去杖屦犹方羊人能専此壑何必政事堂先须置禅龛次第营丹房烟霞入几席尘土麾门墙学道纵未得著书亦可藏
　　辰山
　　一峰叠三洞乃似景楼下洞初俯入鲜室寒飕飕中洞忽跃出有迳通幽豁然崖谷判万态谁镌锼或如整冠带或如缀珠旈或如鲲鲸飞或如龙麟游石桥状天台木栈疑蜀州稍憩大士巗遂经羽人丘力穷至上洞身载云气浮未毕山水縁勉为尘世留平生避地心兹焉宜菟裘长斧樵青壁短蓑耘緑畴独恨汲路逺溪涧皆背流防当逢异人卓锡成灵湫
　　曾公岩
　　广室内嵌空层峯外巍嵬仰视骇悬石俯践愁滑苔古窦风肃肃隂涧泉洄洄飞梁跨其间上可陈樽罍爱凉复畏湿当暑重裘来名岩者谁欤兄固弟子开忆昔建中初国论几一廻惜也祖荆施卒为清议排至今出牧地姓字留苍崖踌躇增慨叹日日禽声哀
　　秋日桂州逺华馆呈胡仲威
　　岭表岂必热庚伏频滂沱薄暮辱招要盆李参瓶荷君侯如长松折节交藤萝竒字识夏鼎古音弹云和今日素商至髙斋凉意多夜清羣籁息巳有蛩鸣莎人生不饮酒贤愚同销磨拍手问湘累独醒欲如何谬承青眼顾讵惜苍顔酡客散我亦归耿耿防斜河
　　伏波岩
　　悬崖万仞余江流绕其趾仰视不见天森秀拔地起中洞既深豁旁窦皆竒诡惜哉题识多苍玉半镵毁安得巨灵凿永削崖谷耻缅懐两伏波往事可追纪铜柱戍浪泊楼船下湟水时异非一朝地去亦万里山头博徳庙今为文渊矣谓予诗弗信君请订诸史
　　戴秀岩
　　兹岩视诸峯厥状尤峥嵘旧为碧藓封新有朱栈横縻腰尚恐坠束炬方可行外狭中乃寛始闇俄忽明仰窥神魄悸俯顾形殻轻遂览丹炉基防闻玉鼓声源深足力尽路黑云气生不辨昼夜分恍疑世代更尝闻学神仙所得由専精岂吾诸名士羡彼一老兵欣然约同志嗣此将寻盟安知无白鹿絶顶来相迎
　　中秋湘南楼饯张昭州
　　台使选良牧诏下帝曰俞髙牙植华舰饯者来倾郛明月满丽谯寒光映尊壶桂人愿少留昭人望疾驱一室可为政况乃有国都岭民日以耗丁口强半无洋洋紫云诏侯其勒座隅道乡游息处暇日披榛芜鄙拙添投分临风独踟蹰颇念友离索寜论鬼揶揄何由叩铃阁百榼倾兵厨
　　癸水亭观荷花
　　执热屏人事偃卧慵巾裳过门二三友失喜跣下床鸣驺出华陌聨辔遵野塘崇轩俯万荷濯濯涵波光都忘瘴海中疑堕玉井傍逺无膏粉气近有氷霜凉制叶可以衣采菂可以尝离骚谱灵草品尔列众芳似曾识三闾安肯肖六郎词人更儇薄比咏犹妃嫱曷不观兹华意色和而庄风吹月露洗岂若冶与倡众方慕絶艶谁能参微香余诗纵枯淡一扫时世妆
　　栖霞洞
　　往闻耆老言兹洞深无际闇中或识路尘外别有世几思絶人事赍粮穷所诣棋终出易迷炬絶入难继孤亭渺云端于焉小休憩凭髙眺城阙扰扰如聚蚋尽捐滓秽念遂有飞举势山灵媢清逰雨意来极鋭蒙蒙湿莎草浥浥凉松桂瞑色不可留怅望岩扉闭
　　三月十四日陪帅卿出逰
　　未出尧山云既出云徐开君侯与天通造化力可回驾言访岩扉羣彦森追陪旗钺映川原笳吹喧蒿莱扫石生夷旷扪葛上崔搜訾洲久芜没草树皆新培范张数君子遗刻苍藓薶方羊不忍去返照明千崖沙禽就栖宿防鹢犹泝洄眷焉宇宙间此乐何常哉邺都防应刘梁园命邹枚主公富贵人襟抱尤雄瑰当年篇翰存往往邻俳谐英英大都督羔鴈招遗才云烟生妙笔氷雪悬灵台况复今夕霁素魄海上来一碧九万里空洞无纤埃临风惜饮量孤负黄金罍座中尽文豪授简奚徘徊吾诗固拙速聊为石生媒
　　茘枝岩
　　异境閟神竒一罅通深阻呀然张蟾吻光怪腹中贮始来尚觌面稍进但聆语回头失尘氛束緼行里所石房容十客石柱径丈许眠獒若将吠坠果疑可咀平生闻化城今见玉楼橹陟髙既趫捷循狭或伛偻忽逢路穷处浅浪隔洲渚心知仙圣居欲到无飞羽向非薪烛力往返何异瞽重游倘未卜聊向诗中覩
　　龙隠洞
　　先贤评桂山推尔居第一豁然碧瑶户夹以双玉壁中有无底渊墨浪常荡潏谅当剖判初倍费造化力雷嗔斧山开龙怒裂石出至今絶顶上千丈留尾脊寜论儿女子壮夫股为栗我来欲题名腕弱墨不食摩挱狄李碑文字尚简质今人未知贵后代加寳惜洑流上骇舟久游觉萧瑟岩室寛如家廻櫂聊愒息【狄武襄公平蛮碑李师中待制宋颂在焉】
　　琴潭
　　山形若覆奁潭面如拭镜竒哉几案物千古弃荒夐了无攀跻劳坐惬幽壑性泉源黑难穷崖色碧相映闯深畏龙蛰窥浅见鱼泳可怜风水声空山谁来聴我欲买兹丘扫迹逃嚣竞未言葺茆斋先可理渔艇
　　五月二十七日逰诸洞
　　来南百虑拙所得惟幽寻矧余玉雪友共此丘壑心江亭俯虚旷酉室穷邃深是时薄雨收白霭笼青岑弃笻追野步却扇开风襟炎方岂必好差逺鼙鼓音且愿海道清莫问神州沉徘徊惜景短留滞畏老侵昨逰感莺哢今至闻蝉吟常恐官事絷佳日仍登临譬如逃学儿汲汲贪寸隂何因释胶扰把臂偕入林
　　泛西湖
　　桂湖亦在西岂减颍与杭丹桥抗崇榭渌波浮轻航休沐陪胜饯轩葢何炜煌停桡藕花中一目千红裳讵知白昼永但觉朱夏凉古洞半芜废仙人今在亡踞石散醉发吸涧浇吟肠延緑缭溪步诘曲经禅房野鸟啼密竹髙蝉噪疎杨虽无丝管乐谈论谐宫商诸君敏于诗援笔如飞翔顾予乏华藻山鸡追鸾皇颇能读古碑所恨侵夕阳明发复扰扰前游未可忘
　　慈氏阁
　　建阁五季时丹碧见层累吾行半区中钜丽莫与比想方营综时伯心极雄侈但思穷耳目寜论竭膏髓一朝陵谷变飞电扫僭垒湘波日夜流不洗争簒耻惟存浮屠居愿力久未毁夕阳吊陈迹危槛聊徙倚遥怜下界热髙处凉如水若非逼严钥坐待钟声起
　　书堂山
　　子厚文章宗仲涂岂后身不肯作昆体寜来牧湘滨诛茅翠麓颠日与书卷亲刬去五季衰挽囘六籍醇欧尹相继出孤唱由伊人风流喟已逺尚喜栋宇新千峰髙丛丛一江碧粼粼禽鱼暨草树纤悉几案陈涧泉既可汲山木亦可薪熟读壁间藏痛扫毫端尘勗哉山中友勿厌泉石贫
　　佛子岩
　　环郭洞府多所患在卑湿斯岩独虚敞他境未易及穹如层屋构广可百客集开窦送云出扫壑延月入穴居倘堪谋径欲老樵汲絶颠犹玲珑苔磴不计级惜为僧所涴飞栋縁嶪岌佞佛堕痴相明鬼趋陋习遂令登眺者欲往足若絷何当一燎空尽见万仞立
　　风宅
　　风于天地间惟桂尤其雄将由岩窍多或是地形穹不知起何处但觉来无穷浮埃晦白昼竒响撃半空一怒动旬浃小亦数日中城堞凛欲压况此半亩宫尝闻古至人御行犹轻鸿刘季晚可怜撃筑悲沛丰我老断恐怕眠身等枯蓬飘掷付大块奚必分西东
　　赠辰山道人
　　道人何为者寒暑一破衫发白具老态口讷稀冗谈我陪小队来猿鸟窥层岚道人方掩户燕坐弥陀龛迎客不下山送客不出庵即之疑槁木面目寒巉岩赠钱漠然谢有若投诸潭微言嵗计熟收芋已满篮斯人未识字岂必曾遍参所立偶自髙可儆佞与贪
　　林容州别墅
　　出郭五里强治地十亩寛竒峰面朝挹髙阜背屈蟠忽献若神授久闭由天悭兹焉卜寿宫朱垩浮林端使君世虑淡出岭顔如丹静思三窟危孰如一丘安莳松既森秀引泉亦甘寒愿言奉巾屦暇日来盘桓
　　还珠洞　　　　　　　　　　　吕愿中
　　朝野乐升平园林穷胜讨快雨洗尘埃秋山净如扫游鱼聚江湾饥鸟集木杪羣芳郁峥嵘一水翠缭绕云头苍狗变龙蛇乱夭矫岩洞真竒崛造物逞天巧近在堂奥间超然类三岛暂舍簿书忙何时脱纷扰静聴黄鹂鸣一声还复悄纚维去咫尺涉步即幽窈新岸暗苍苔乔木蔽萝茑山腹有遗祠隠然见华表笋舆访崇台空旷逰遐眺八桂困焦苏叹息心为愀任侯三蜀秀氷壶湛春晓有药驻朱顔可以长不老雄篇顷刻成举座悉称好戛玉副鸣球士夫善传道五岭类观东一览众山小吕岩何兴废事固有前兆新诗刻翠珉异日可稽考玩珠纪胜逰聊复醉清醥
　　还珠洞　　　　　　　　　　　任　续
