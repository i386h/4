<!-- { "loadSidebar": true } -->
　　黄氏荔浦县哨军黄鋭之女刘鸾之妻也鸾早夭氏年方二十五嵗抚育幼孤誓不改嫁有恶少戏之氏厉色曰汝能保而之不死乎汝欲而妻之淫人乎抚膺大恸少年惭愧而去夀七十八终通邑士民敬慕之
　　常氏恭城人常汝敬女年十八适尹监贤未几监贤故父与其舅怜之谋夺氏志不可得乃隂许人舁者至门促之行常氏窃负其子之监贤葬所欲自杀邻妪奔救得免自是父不敢复言饥寒迫骨人不能堪而志操愈励
　　刘氏名显姑贺县刘政之女尹珠之妹也及笄父兄为择壻无中选者显姑曰吾命也愿终身不嫁闺壸严肃凛然如烈丈夫夀七十有六人呼为贞女
　　袁氏贺县百户袁鹗女年十七嫁千户房继先生子毓嘉靖三十一年继先死袁年方二十六抚子成立坚志不渝万厯三十年题准立坊旌表
　　毛氏贺县人毛显逹女年十七嫁车轼生子献孙仅周嵗而夫死毛年二十四励守苦节坚贞不渝万厯三十一年抚按旌扁
　　陆氏贺县乡官陆仪女年十八嫁生员江中耀甫七年夫死无子陆氏誓不他适节凛氷霜院司表奨
　　欧阳氏威州守欧阳经女适平乐郡庠生莫希夔夔死氏方二十一嵗孝事继姑郡孝亷慕其贤以聘礼进氏怫然尽掷之坚志苦守继姑终所余产屋尽为族人侵占氏结茅以栖纺绩自活茹荼几六十年乃终
　　蒋氏贺县人蒋悦女年十六归于吴勉仁夫故蒋年二十一矢节抚子院司表奬
　　彭氏平乐县百户徐时溥妻年二十四夫卒无子居夫丧三年日哭夜止住府江道后及五旬余每遇生忌二日犹哭府江道翁汝进奏之朝旌表其门嵗给米二石帛二疋夀七十五终
　　朱氏平乐县廪生莫娄妻年二十三夫卒子勋教之成名中万厯戊午乡试有司奏闻建贞节坊
　　蒋氏恭城明经蒋敬轩女适庠生张懋生生二子夫死敬轩间以意试之氏泣曰女以二孤在莫能殉夫地下愧甚矣尚禽鸟之不若邪命之不淑乃至于斯安有身出礼义之门曽不能以一姓终也屏膏沐敛言笑辟纑抚孤形影相吊者数十年如一日夀七十六终
　　周氏恭城周裔辅女适费循规夫死氏年二十哀恸欲以死相从姑暨母劝曰若如此其如五十曰之孤何始强起饮食孝事翁姑和丸课子苦节三十年终子章领崇祯丙子乡荐
　　常氏恭城常有文女年十八适周兴玺越六年夫故生一女舅姑怜其少强之改适氏不从坚志守节孝事舅姑抚幼女歴四十年内外无间言
　　梧州列女
　　明龙氏藤县人王克妻克卒龙纺绩养舅姑姑母怜其少龙曰此身既为王氏妇矣焉知其他永乐间诏表其门
　　刘氏兴业人杨四妻年二十四杨卒有富商闻其美欲夺之噉以财刘矢志不二逮之狱胁以必从刘服毒死李氏名妙容岑溪县人年二十适举人罗章章赴南宫卒于途李哀恸垂絶姑耄事之曲谨里人严定求伉俪李忿恚服毒药几死力救免知县陈琦闻而贤之赈以粟帛
　　钟氏苍梧人阮应福妻年二十丧夫家贫甚力抚遗孤守节不二
　　林氏容县人覃泰妻年十八归泰泰卒林不再偶家甚贫纺绩自给前后直指使者四旌其门
　　李氏懐集人莫琼妻年二十四琼卒生子源贫甚李守节养源源婚又卒鞠幼孙观贵更相为命终始无间蒋氏懐集人靖州知州苏忞妻正统十四年年二十六忞死于宼无子蒋矢志终身夫忠妇节人以为难徐氏博白人李啓东妻成化间龙山贼攻陷县城徐被执欲污之徐厉声骂不絶贼磔之
　　李氏博白人秦健妻年二十健亡哀几丧明父母悯其无子讽再适终不可夺孀居五十余年人无间议谭氏苍梧举人欧良妻良死年二十二无子以死自誓孀居四十余年清节无玷
　　黄氏博白人黄仕庆女年十八归秦思诤举一子三嵗思诤卒黄年二十一哀毁骨立矢志不易治三年督府黄公纮旌其门
　　石氏苍梧人尹世雍妻知县石珑女石归雍九载雍殁无子家贫甚或劝石毋自苦石叱之姑亦早孀性严厉日纺绩奉甘防时人称为双节
　　麦氏苍梧人刘济邦妻刘病笃麦知其不起预为二棺刘死麦即日亦经死
　　梁氏苍梧举人李实妻年十九而实死遗腹生一子抚鞠至于成立事姑甚孝姑死贫日甚而节愈坚后子又天子妇他适梁抚其孤备极慈爱乡人以比李密之祖母云提学副使周孟中闻而贤之奨以羊酒知府张吉亦给以布米
　　谢氏陆川人朱文盛妻正徳七年妖贼李通寳犯城获文盛缚寘木上索其赎金谢度无所措语姑曰夫在可以抚幼儿不若以妇代夫姑两难之谢氏毅然往绐贼曰夫所寳蔵妾不知其所愿以身代夫取银赎妾贼利其财且将渔其色遂许之乆不至贼欲污谢谢大骂贼曰痴奴吾诳出若夫耳贼怒醢谢
　　阮氏苍梧人廖绍禄妻年二十三而寡子在襁褓誓不二志家贫勤纺绩以抚诸孤邻舍火起延烧其居时夫柩在殡氏募人迁徙至中门棺绋忽断烟焰蔽门几及于柩氏恸哭愿与俱焚天反风火及中门而灭
　　陈氏懐集人梁可珍妻年二十三珍死守节不移郑氏懐集人陆满妻年二十四满卒秉心氷霜始终不渝
　　李氏懐集人袁暐妻年十八暐死子刚甫一嵗家贫亲邻有危之者李曰命也更复何适年八十六始终一节吴氏兴业人黎文明妻嘉靖间文明之云南佐县卒于官六载不能归榇滇人藁葬邑傍吴日夜号泣鬻簪环衣服不惮万里往文明葬处啓棺易殓以归时宪司李公文凤哀而恤之始获归抚遗孤罕见其面直指朱公按部旌扁以表其节直指黄公亦给粟帛焉
　　覃氏北流人李以弼妻年二十四弼卒众悯其少欲令再醮覃以死自矢事舅姑抚幼子闺门贞肃始终弗渝李氏藤县人胡英妻英死李年二十五无子誓不再适事姑生养死葬以孝称督学黄公佐旌其门
　　莫氏苍梧举人刘思聪妻思聪授程乡县教谕赴府为贼所执莫闻抚膺呕血死邑人士怜之为立贞烈坊于程乡学前
　　梁氏懐集人生员梁敏女嫁李洪嗣防贼众破寨梁氏被掳贼携之行氏曰我父祖诗书礼义之家岂从汝贼求生乎大骂不屈贼怒抽刀来杀氏伸头迎刃曰予得所矣邑人咸称其烈
　　梁氏新姐郁林民梁英女年十七嘉靖乙丑流贼王道通剽掠乡邑入贵平梁氏被执欲污之梁曰首可碎不可辱也强扶乘马盘足不就厉声骂贼折其齿复骂不絶口即被害死越宿其容如生所聘夫至抚尸大恸然后暝目闻者莫不哀之万歴十六年奉防旌表
　　何氏兴业人谭贲妻年十八贲丧何号泣几絶及殡凭棺大恸欲死殉之众救获免誓不再适念夫无子请于舅姑立幼侄谭汝试为嗣以奉夫祀抚养敎训胜于已出汝试后中万歴壬午解元
　　梁氏陆川人生员厐文甸妻明经厐文卿之媳年十九失偶誓志矢节媒氏逼嫁不从服毒死有死节行状傅氏懐集民潘聪妻聪客死于外同客者以其骸骨归傅氏抱之号哀几絶及葬傅曰吾必从吾夫于地下遂缢后圃树邻人往救不得死众去乃归缢于寝室诸亲为具棺敛合葬夫墓万厯六年御史李遣官致祭顺徳黎暹作节妇吟以哀之
　　叶氏博白人赵伯华妻年二十二夫卒生子甫三嵗清苦守节家贫勤纺绩以抚育孤子孀居四十余年七十六嵗而终无瑕可讥人皆贤之
　　许氏博白人程万昌妻年二十一昌死遗腹一子家贫守贞豪有力者欲夺志咸拒絶之年八十当事数旌奨有诏竪坊
　　吴氏郁林人举人陈所蕴妻年二十二蕴嘉靖辛酉防试道亡吴闻讣旬日不食欲死殉姑谕止之事姑三年姑怜其少无子欲适之吴引刀自毁其貌姑死贫无以葬拮据襄事数膺旌表万厯二十年有诏竪坊
　　李氏懐集人梁允珩妻珩少警敏病卒氏年二十七矢志柏舟和熊训子其子杲司训寜化文行优裕为闽所宗氏性整肃至耄年诸媳有少不俭约立杖之年九十七一日呼子孙数十人齐集训谕曰我守节七十年始终如一日今厌世矣可热水洁身以行入房浴毕饰服命椅坐闭暝矣世人异之
　　林氏懐集梁起潜妻夫卒氏年二十四抚孤力纺绩父母以家窭年少劝其再醮氏誓死不从教次子储英有声黉序诸孙林立人羡为苦节之报年八十七终万氏藤县人林俊妻年二十六林卒孀居三十余年姑八旬余侍奉克谨乡无间言
　　覃氏博白人李日新妻夫殁覃年二十二矢志自守遗孤甫周嵗相依为命奉题竪坊
　　扈女者容县人扈女也年十六受甘礼聘未嫁而礼亡父母相继物故扈即抗节以女终身万厯十五年奉诏旌其门
　　潘氏容县人潘女封仁亷妻年二十五守节万厯三十年三院旌之
　　潘氏容县人潘龙骏女年十六适生员杨允齐归七日而齐死潘矢志孀守闺范肃然万厯四十五年三院旌之
　　邓氏懐集徐葵妻葵死誓志守节年方二十有四抚丈夫子二和熊丸训之长应坤以万厯选贡判嘉定州夀九十余知县谢君惠旌其门曰贞慈裕后
　　于氏懐集张云祥妻万厯初峒猺严秀珠反云祥从堂兄百户张大经进阵亡于年二十三舅姑埀老子中美仅三龄日纺绩以备甘防夜燃薪以课诵读既而舅姑连丧悲苦弥深于贞操益励后中美着声黉序孙应熊登崇祯己夘贤书于犹及见卒年八十知县李盘旌其门曰贞操余庆
　　何氏懐集人莫停宗妻年十七适停宗甫一载而夫殁遗腹子炫霍何上奉孀姑下抚弱子家贫惟一婢种芋代餐姑至八十余嵗卒子学成游庠序氏卒年七十有四知县李盘旌其门曰节炳懐阳
　　谭氏苍梧人何震妻年十九震卒欲死以殉矢不再适事舅姑至孝白首完瑜乡评重之直指俞公旌额曰贞慈潘公旌以金帛焉天啓二年诏建坊旌曰贞节陶氏郁林人忠烈陶成之孙女庠生邓日孚之妻日孚乡试囘至府江溺死闻讣陶氏吞金絶粒半月不死遂将衣饰尽行烧燬号泣三载及葬穿二穴誓死相殉束发跣足闭门兀坐衣素食蔬杜絶亲戚且无子女而持节弥坚天啓二年奉防旌表
　　萧氏北流人黄绍逊妻年二十三守寡抚训孤子焕游泮早逝焕妇黎氏与姑共矢柏舟知县杨林芳赠额旌奨
　　胡氏北流人厐穆妻年二十二而寡誓不再醮抚子省身年方七嵗长娶媳李氏未数载省身复早逝李年方二十五与姑共矢弗渝抚二孤纺织自给教子读书知县杨林芳赠额旌奨
　　谭氏女显姑懐集人值山宼劫掠女年十七有姿色私言于嫂曰我断不受贼辱有死而已过石桥乘空跳下宼见死矣携嫂去未几家人赎嫂囘详言其死状寻尸得之
　　浔州列女
　　元托克托沁浔州路守臣达噜噶齐巴哈纳武徳女也贵州守达噜噶齐桑乌逊知贵州聘托克托沁为室年甫十八桑鸟逊死托克托沁誓以同死饮清水旬日饿死亷访司佥事贾闾具奏立碑表之至今尚存贵县仪门
　　明何氏贵县人适庠生萧韶每夜供灯伴其夫读勤于纺绩易米菜为内助韶领永乐丁酉乡荐会猺贼攻城韶走溺死何少且无子有媒妁诱其改适何辄正色大骂十余年闭户不出有司将覈实旌之何曰从一而终妇之常也何以勘为事遂寝
　　叶氏桂平人庠生吕妻年二十三生子未阅嵗夫早世遂剪发誓不嫁家贫甚与姑相倚奉养备至尝诵女论语而法之姑寝病衣不解带及逝损衣饰为衾殡有豪欲强娶叶大恸曰未亡人耳可更逼邪遂断一指昏复苏豪惧不敢夺子应兆补郡庠生叶年九十三卒御史唐链撰节孝传扁其宅曰节孝流芳
　　朱氏桂平人黄瑾妻年二十生一子甫三月而瑾卒朱抚孤事舅姑孝敬之风氷霜之操迈于流俗子云长由嵗贡为东莞丞孙尚宾由嵗贡为仁和丞曽孙之奇之良皆由贡为教职绳绳相继人以为孝节之报
