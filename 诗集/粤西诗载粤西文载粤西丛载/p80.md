<!-- { "loadSidebar": true } -->
　　臣闻傅説之告髙宗曰明王奉若天道建邦设都树后王君公承以大夫师长不惟逸豫惟以乱民今天下郡县之设乃有大小繁简之别中土边方之殊流官土袭之不同者岂故为是多端哉葢亦因其广谷大川风土之异气人生其间刚柔缓急之异禀服食器用好恶习尚之异类是以顺其情不违其俗循其故不易其宜要在使人各得其所固亦惟以乱民而已矣臣以迂庸缪膺重命勘处兵事于兹土节该钦奉勅谕谓可抚则抚当则是陛下之心惟在于除患安民未尝有所意必也又节该钦奉勅谕谓贼平之后公同议处应设土官流官何者经久利便是陛下之心惟在于安民息乱未尝有所意必也始者思田梗化既举兵而加诛矣因其悔罪来投遂复宥而释之固亦莫非仰体陛下不嗜杀人之心惓惓忧悯赤子之无辜也然而今之议者或以为流官之设中土之制也已设流官而复去之则嫌于失中土之制土官之设蛮夷之俗也已去土官而复设之则嫌于从蛮夷之俗二者将不能逃于物议其何以能建事而底绩乎是皆不然夫流官设而夷民服何苦而不设流官乎夫惟流官一设而夷民因以骚乱仁人君子亦安忍宁使斯民之骚乱而必于流官之设者土官去而夷民服何苦而必土官乎夫惟土官一去而夷民因以背叛仁人君子亦安忍宁使斯民之背叛而必于土官之去者是皆虞目前之毁誉避日后之形迹茍为周身之虑而不为国家思久长之图者也其亦安能仰窥陛下如天之仁固平平荡荡无偏无党惟以乱民为心乎臣于思恩田州平复之后即已仰遵圣谕公同总镇镇巡副参三司等官太监张赐御史石金等议应设流官土官何者经久利便不得茍有嫌疑避忌而心有不尽谋有不忠乃皆以为宜仍土官以顺其情分土目以散其党设流官以制其势葢蛮夷之性譬犹禽兽麋鹿必欲制以中土之郡县而绳之以流官之法是羣麋鹿于堂室之中而欲其驯扰帖服终必触樽爼翻几席狂跳而骇掷矣故必放之闲旷之区以顺适其犷野之性今所以仍土官之旧者是顺适其犷野之性也然一惟土官之为而不思有以散其党与制其猖獗是纵麋鹿于田野之中而无有乎墙墉之限豮牙童牿之道终必长奔直窜而无以维絷之矣今所以分立土目者是墙墉之限猪牙童牿之道也然分立土目而终无连属纲维于其间是畜麋鹿于苑囿而无守视之人以时守其墙墉禁其羣触终将逾垣远逝而不知践禾稼决藩篱而莫之省矣今所以特设流官者是守视苑囿之人也议既佥同臣犹以为土夷之心未必尽得而穷山僻壤或有隐情也则亦安能保其必行乎则又备歴田州思恩之境按行其村落而经理其城堡因而以其所以处之之道询诸其目长率皆以为善又以询诸其父老子弟又皆以为善又以询诸其顽钝无耻厮役下贱之徒则又亦皆以为善然后信其可以久行而庶或幸免于他日之戮也矣夫然后敢具本以请亦恃圣明在上洞见万里而无微不烛故臣得以信其愚忠不复有所顾忌然犹反复其辞而更互其説者非敢有虞于陛下不能亮臣之愚良以今之士人率多执已见而倡臆説亦足以揺众心而偾成事故臣不避颊舌之腾者亦欲因是以晓之也烦渎圣听臣不胜战栗惶惧之至縁系处置平复地方以图久安长治事理未敢擅便为此开坐具本请旨
　　一特设流官知府以制土官之势臣等议得思田初服朝廷威徳方新今虽仍设土官数年之间决知可无反侧之虑但十余年后其众日聚其力日强则其志日广亦将渐有纵肆并兼之患故必特设流官知府以节制之其御之之道则虽不治以中土之经界而纳其嵗办租税之入使之知有所归効虽不莅以中土之等威而操其袭授调发之权使之知有所统摄虽不绳以中土之礼教而制其朝会贡献之期使之知有所尊奉虽不严以中土之法禁而申其寃抑不平之鸣使之知有所赴诉因其嵗时伏腊之请庆贺参谒之来而宣其间隔之情通其上下之义矜其不能教其不逮寓警戒于温恤之中消倔强于涵濡之内使之日驯月习忽不自知其为良善之归葢含洪坦易以顺其俗而委曲调停以制其乱此今日知府之设所以异于昔日之流官而为久安长治之策也臣等看得田州故地寛衍平旷堪以建设流官衙门但其冲射凶恶居民弗宁今拟因其城垣略加改创修理备立应设衙门地僻事简官不必备环府之田二甲皆以属之府官府官既无民事案牍之扰终嵗可以専力于农为之辟其荒芜备其旱潦通其沟洫丁力不足则听其募人耕种官给牛具种子嵗收其入三分之一以廪官吏其余以食佃人城之内外渐置佃人庐舍而嵗益增募招徕以充实之田州旧有啇课仍许设于河下薄取其税以资祭祀宾旅柴薪马夫之给凡流官之所须者一不以及于土夷如此则虽草创之地而三四年后亦可以渐为富庶之乡若其经营之始则且须仰给于南宁府库逮其城郭府治完备事体大定然后总会其土夷之所输公田之所入商税之所积每嵗若干而官吏之所需者每嵗若干斟酌通融立为经久之计又必上司之制用者务从寛假无太苛削官吏其土者得以优裕展布无局促牵制之繁此又体悉远臣绥柔荒服之道也至于思恩旧已设有流官但因开图立里绳以郡县之法是以其民遂乱今宜照旧仍设流官知府听其土目各以土俗自治而其连属制御之道悉如臣等前之所议庶可经久无患均乞圣明裁处
　　一仍立土官知州以顺土夷之情臣等议得岑氏世有田州其繋恋之私恩久结于人心今岑猛虽诛各夷无贤愚老少莫不悲怆怀思愿得复立其后故苏受之变翕然蠭起不约而同自官府论之则皆以为苗顽逆命之徒在各夷言之则皆自以为婴臼存孤之义故自兵兴以来远近军民往往亦有哀怜其志而反不直官府之为者况各夷告称其先世岑伯顔者尝钦奉太祖髙皇帝勅旨岑黄二姓五百年忠孝之家礼部好生看他着江夏侯防送岑伯顔为田州府土官知府职事传授子孙代代相继承袭钦此钦遵其后如岑永通岑祥岑绍岑鉴岑镛岑溥皆尝着征讨之绩有保障之功猛之暴虐骚纵罪虽可戮而往嵗姚源之役近年刘召之亦皆间闗奔走勤劳在人各夷告称官兵未进之先猛尚遣人奉表朝贺贡献又遣人赍本赴京控诉官兵将进之时猛遂率众远遯未尝敢有抗拒以此言之其无反叛之谋踪迹颇明今欲仍设土官以顺各夷之情而若非岑氏之后彼亦终有未服故今日土官之立必须岑氏子孙而后可臣等看得田州府城之外西北一隅地形平坦堪以居民议以其地降为田州而于旧属四十八甲之内割其八甲以属之听以其土俗自治立岑猛之子一人始授以署州事吏目三年之后地方宁靖効有勤劳则授以判官六年之后地方宁靖効有勤劳则授以为同知九年之后地方宁靖効有勤劳则授以为知州使承岑氏之祀而之流官知府其制御之道则悉如臣等前之所议如此则朝廷于讨猛之罪记猛之劳追録其先世之忠俯顺其下民之望者兼得之矣昔文武之政罪人不孥兴灭继絶而天下之民归心远近蛮夷见朝廷之所以处岑氏者若此莫不曰猛肆其恶而举兵加诛法之正也明其非叛而不及其孥仁之至也録其先忠而不絶其祀徳之厚也不利其土而复与其民义之尽也矜其防顽而曲加生全恩之极也即此一举而四方之土官莫不畏威怀徳心悦诚服信义昭布而蛮夷自此大定矣此今日知州之设所以异于昔日之土官而为久安长治之策也臣又看得岑猛之子存者二人其长者为岑邦佐其幼者为岑邦相邦佐自幼出继武靖州为知州前者徒以诛猛之故有司奏请安置于漳州然彼实无可革之罪今日田州之立无有宜于邦佐者但武靖当猺贼之冲而邦佐素得其民心其才足能制御迩者武靖之民以盗贼猖炽州民无主之故往往来告愿得复还邦佐为知州以保障地方臣等方欲为之上请如欲更一人诸夷未必肯服莫若仍以邦佐归之武靖而立邦相于田州用其强力有能者于折冲捍御之所而存其幼弱未立者于安守宗祀之区庶为两得其宜至于思恩则岑濬之后已絶自不必复有土官之设矣均乞圣明裁处
　　一分设土官巡检以散各夷之党臣等议得土官知州既立若仍以各土目之兵尽属于知州则其势并力众骄恣易生数年之后必有报讐复怨吞弱暴寡之事则土官之患犹如故也且土目既属于土官而操其生杀予夺之权则彼但惟土官之是从宁复知有流官知府者则流官知府虽欲行其控御节制之道施其绥怀抚恤之仁亦无因而与各土目者相接矣故臣等议以旧属八甲割以立州之外其余四十甲者每三甲或二甲立以为一巡检司而属之流官知府每司立土巡检一员以土目之素为众所信服者为之而听其各以土俗自治其始授以署巡检司事土目三年之后而地方宁靖効有勤劳则授以冠带六年之后而地方宁靖効有勤劳则授以为土巡检其粮税之入则径纳于流官知府而不必转输于州之土官以省其费其军马之出亦径调于流官知府而不必转发于州之土官以重其劳其官职土地各得以传诸子孙则人人知自爱惜而不敢轻犯法其袭授予夺皆必经由于知府则人人知所依附而不敢辄携贰势分难合息朋奸济虐之谋地小易制絶恃众跋扈之患如此则土官既无羽翼爪牙之助而不敢纵肆于为恶土目各有土地人民之保而不敢党比以为乱此今日巡检之设所以异于昔日之土目而为久安长治之策也至于思恩事体悉与田州无异亦宜割其目甲分立以为土巡检司听其以土俗自治而属之流官知府其办纳兵粮与连属制御之道一如田州则流官之设既不失朝廷之旧巡司之立又足以散土夷之党而土俗之治复可以顺远人之情一举而两得矣均乞圣明裁处
