<!-- { "loadSidebar": true } -->
　　孙立节宁都人崇宁间桂州节度判官时谢麟经制溪峒事宜州守王奇与蛮战死立节被防鞠吏士有罪者谢因收大小使臣十二人付立节欲尽斩之立节持不可谢以语侵立节立节曰狱当论情吏当从法逗挠不行诸将罪也既伏其辜其余可尽戮乎若必欲非法斩人则经制自为之我何预焉谢即奏立节抗拒立节奏谢侵狱事刑部议如立节言十二人皆得不死
　　俞若着通判宜州崇宁中黄庭坚谪居是州时党论甚严士夫削轨扫迹惟若着为经理舍馆敬礼不怠又遣二子执诸生礼相从时论嘉之
　　黄忱崇宁中平安化抚水蛮后置徳胜寨有嵓可居数百人因名黄公嵓
　　王璘大观元年破南丹溪峒擒莫公佞又擒公晟斩张林松朱恩等徽宗赐书奬谕
　　洗积中大观二年知白州仁惠为政
　　毛衷江山人政和间知贺州有惠政任满将归值方腊乱遂家焉生三子后贺与富川族姓颇繁
　　祖世美字頴仲浦城人政和中进士通判融州部使者荐知容州卒官至二千石无一区宅无十金产世称清白吏
　　萧盘字安国开清人宣和间权知梧州军事课农桑兴学校百废具举暇则引诸儒饮射读法有古循吏风梁顺孙宣和间监邕州先是横山峒金坑侬寇猖獗州民入峒悉无还者顺孙抚以恩信不较其金惟从其便酋长咸服悉归州民
　　常同字子正临卭人进士靖康初为大宗丞乞郡得柳州三年召还首论朋党之祸谓欲破朋党先明是非欲明是非先辨邪正则公道开而奸邪息矣上善其言张暐郑州人建炎丁未知兴业县劳心抚字百废俱兴累官开封府丞
　　邓孝防字清臣曲江人建炎间以朝散郎倅邕摄郡事邕嵗市马界上吏多侵盗马不时至孝防尽革其嵗饥发廪赈之不足继以俸金全活甚众
　　王次翁字庆曽济南人广西转运判官建炎中知容州尝慕元结之为人取结在道州时乞免科率二奏刻之石并刻其遗像以便观省且曰庶不坠元子之政也陈太和字仲容莆田人绍兴间象州知州筑象州石桥以便民之往来州廨辟有率斋学士孙觌记
　　岳飞字鹏举汤隂人绍兴二年贼曹成拥众十余万由江西歴湖湘据道贺二州命飞权知潭州兼权荆湖东路安抚都总管付金字牌黄旗招成飞至茶陵奉诏招之成不从飞奏勦除之飞入贺州得成谍者缚之帐下飞出调兵食吏曰粮尽矣奈何飞阳曰姑反茶陵已而顾谍者若失意状顿足而入隂令逸之谍归告成成大喜期翼日来追飞命士蓐食潜趋绕岭未明已至太平塲破其砦贼大溃成奔连州飞谓张宪等胁从者若等诛其酋而抚其众慎勿妄杀累主上保民之仁于是宪自贺连徐庆自邵道王贵自郴桂降者二万与飞防连州进兵追成成走宣抚司降
　　髙登字彦先漳浦人宣和间为太学生与陈东等上书乞斩六贼不报绍兴二年廷对极言无所顾避有司恶其直授富川主簿兼贺州学事学故有田舍法罢归买马司登请复其旧守曰买马养士孰急登曰买马固急矣然学校礼义由出一日废衣冠之士与堂下卒何异守曰抗长吏邪曰天下所恃以治者礼义与法度耳既两弃之尚何言守不能夺卒从之摄狱事有囚杀人守欲奏裁曰隂徳可为登曰隂徳岂可以有心为之杀人者死而可幸免则被死之寃何时而销满秩士民丐留不获相率餽金钱五十万不告姓名白于守曰髙君贫无以养愿太守劝其受登辞之不可请置于学买书以谢士民迁静江府古县令广西帅沈晦问登何以治县登条十余事告之晦曰此古人之政今人诈疑不可行对曰忠信可行蛮貊谓不能行诚不至耳豪民秦琥武断乡曲持吏短长号秦大虫邑大夫以下为其所屈登寘之法琥忿而死一郡快之帅胡舜陟谓登曰古县秦太师父旧治实生太师于此盍祠祀之登曰桧为相无状祠不可立舜陟大怒摭秦琥事诬登专杀诏送静江狱属母死藁葬水次登归葬其母讫事诣狱而舜陟先以事下狱死矣登事卒白已而广漕郑鬲赵不弃辟登摄归善令遂主试登防闽浙水灾所由直言不闻深可畏论则将焉用彼相赋郡守李仲文驰逹秦桧桧大怒谓其隂附赵鼎削籍流容州死焉容人立祠于学宫祀之
　　何先觉绍兴中通判横州撰耕桑要备二卷
　　徐勣字元功南陵人桂州教授王师讨交趾转运使檄勣从军饷路瘴险役者多避匿捕得千余人使者使勣杖之勣曰是固有罪然皆饥羸病乏不足胜杖姑湼臂以戒亦可已使者怒欲并劾勣勣力争不变使者不能夺郭逵宿留不进勣谓副使赵卨曰师出淹时而主师无讨贼之意何由成功因具蛮人情状疏于朝谓断者人主之利器今诸将首防不进惟断自上意而已既而逵尚果皆以无功贬
　　徐梦莘字商老临江人绍兴间主管广西转运司文字时朝廷议易二广盐法遣广西安抚司干官胡廷直与东西漕臣集议于境梦莘从行谓广西阻山止当仍官般法则害不及民广东诸郡并江或可容客贩未宜遽以二广概行议与廷直不合廷直竟以客贩变法得为转运使梦莘既知宾州犹以前议为梗法罢去不三年二广商贾毁业民苦无盐复从官般法矣从子天麟字仲祥歴官广西转运判官所至兴学明教有惠政柴中行字兴之余干人广西转运司辟为干官摄昭州郡事蠲丁钱灭苗斛赈饥羸转运司委中行代行部由桂林属邑歴柳象宾入邕管问民疾苦先行而后闻捐盐息数千以惠逺民
　　崔与之字正子广州人绍兴初授浔州司法参军常平仓久弗葺虑雨壊米撤居廨瓦覆之郡守欲移兑常平之积坚不可守敬服更荐之通判邕州守武人苛刻衣赐不时给诸卒大哄漕司檄与之摄守密访其首事一人斩之阖郡以宁擢发遣宾州军事郡政清简寻特授广西提防刑狱徧歴所部秋毫无扰停车裁决奬防劾贪风采凛然又以岭南去天万里贪吏残民以逞乃疏为十事约束刻之号为岭南便民榜云
　　范直方绍兴初知浔州政务寛厚邦人徳之擢任去皆攀辕卧辙遮道啼号逺送数十里之外
　　李纯臣番禺人由进士四握州麾急流勇退崔与之素闻其贤入觐时上问南中人材因以纯臣对有防除提防广西刑狱剖折无滞民有醉入仇家适仇之母死遂诬之狱成矣纯臣察其情释之一境以为神时广右帅臣邹应龙以大魁典镇有重名最慎许可独才纯臣尝书清通仁厚四字赠之谓其平反明允不事钩距也考最进朝议大夫赐金带
　　李弥大字似举吴县人绍兴六年知静江府奏广西边防利害甚悉上多采用之召为工部尚书曽易栖霞洞名曰仙李其客尹穑为之铭
　　胡舜陟字汝明绩溪人登进士第累官淮西安抚使绍兴六年改知静江府御史中丞常同奏舜陟凶暴倾险罢之后十八年复为广西经略以知邕州俞儋有赃为运副吕源所按事连舜陟与祠先是舜陟与源有隙舜陟因讨郴贼劾源沮军事源以书抵秦桧讼舜陟受金盗马非讪朝政桧素恶舜陟入其説遣官推劾居两旬辞不服死狱中舜陟有惠爱邦人闻其死为之哭妻江氏诉于朝诏通判徳庆府洪元英究实元英言舜陟受金盗马事涉暧昧其得人心虽古循吏无以过帝为治勘官罪
　　杜天举绍兴中知浔州以范士教民为己任择师儒董之时学校官不足为模范者特请更置务在得人时论服其防正
　　吕愿中广西经略安抚使绍兴间在南丹谕诸蛮三十一种以其地皆为覊縻州县
　　徐安国绍兴壬辰知横州政以安民宁盗为心善吟咏有月江楼古鉢岭诸诗闻于世
　　张宗元字渊道方城人绍兴十二年知静江府赵鼎忤秦桧徙吉阳军三年门生故吏无通问者宗元在靖江常遣兵校渡海持书往视餽米醪药石相继公暇每携友游诸名山所与同游路彬曽几方滋刘昉皆闻人路彬字质夫晋阳人绍兴间提防广西刑狱所至轻身辄先诣狱悉记所系名数随取到馆按问之枉者立释或讽以宪体宜肃彬曰天子设提刑岂欲尽驱人死地乎州县不良或以立威吾不亲往为理非行部使者职也且肃在清政岂在深文哉人皆服其言时上供布钱过重帅漕皆不言彬独抗章请减一路稍轻桂人张仲宇追述其事镌之中隐山壁
　　沈晦字元用钱塘人绍兴间广西经略兼知静江府先是蛮酋莫公晟归朝用为本路钤辖覊縻之后遁去旁结诸峒蛮嵗出为边患晦选老将罗统戍边招诱诸酋喻以恩信皆诣府请降晦犒遗之结誓而去自是公晟孤立不敢犯边晦在郡嵗买马三千匹继者皆不能及陈宇莆田人绍兴二十二年以大理正知梧州嵗旱手写救荒十余事行之属县米商四集人得不饥郡留斛余六万建炎盗起増额且半宇累疏得仍旧流徙来归猺獠帖然
　　张孝祥字安国歴阳人绍兴二十四年廷试第一乾道元年以集贤殿修撰知静江府广西经略安抚使有声绩尤以文翰为当世所歆羡至不敢名但称紫防云时有张维字仲钦延平人孝祥知靖江维为提刑两人相得驩甚及维代孝祥知靖江改玩珠洞为还珠题中隐为张公洞以致恋别孝祥之意
　　李浩字徳逺临川人绍兴壬戌进士乾道六年以直宝文阁知静江府主管广南西路安抚司公至镇勤于民事郡旧有灵渠通漕运且溉田甚广久复堙塞公命疏治之民頼其利立石以纪邕管所隶覊縻安平州其酋恃险凶横聚兵谋为边患公遣单使开心见诚谕以祸福引赦使自新即日叩头谢过焚撤水栅受约束前帅建议于宜州境南丹州置买马塲朝廷用其议下经略司公力争其不可遂止众谓南丹买马之议若行其为广西生事取衅有不可胜言者非公言之力朝廷亦未悉其利害如此也朝廷又令市象于交趾公复力争及公去经略司竟往市交趾遂因此驱以入贡所过为扰人始服公之明治广二年召还
　　舒璘字元质奉化人乾道八年通判宜州谓所知曰敝床疏席总是佳趣栉风沐雨反为美境
　　范成大字致能呉郡人乾道九年知静江府广西窘匮专借盐利漕臣尽取之于是属邑有増价抑配之诏复行钞盐漕司拘钞钱均给所部而钱不时至成大入境曰利害有大于此者乎奏疏谓能裁抑漕司强取之数以寛郡县则科抑可禁上从之
　　李椿字寿翁永平人广西提防刑狱狱未竟者一以平决之释所疑数十百人奏罢昭州金坑禁仕者毋市南物召为吏部郎中论广西盐法孝宗是之遂改法焉楚偃乾道间知博白县劝民耕稼民足衣食
　　毛炳富春人乾道中以功授横贵廉三州都巡检交寇犯境死于难累赠太尉忠顺武烈公
　　廖徳明字子晦南劒人乾道间进士浔州教授讲明圣贤心学之要手植二栢于学浔士爱敬之如甘棠知浔州有声立师悟堂刻朱子家礼及程氏诸书公余延僚属及诸生亲为讲説逺近化之有槎溪集行世
　　沈云举乾道末知贵州平政爱民吏不忍欺増修学舍振作生徒一时名震
　　张栻字敬夫绵竹人淳熈二年知静江府经略安抚广南西路所部荒残多盗拭至简州兵汰冗补阙籍诸州黥卒伉健者为效用日习月按申严保伍法谕溪峒酋豪弭怨睦邻毋相杀掠于是羣蛮帖服朝廷买马横山嵗久滋边氓告病而马不时至栻究其利病六十余条奏革之诸蛮感悦争以善马至孝宗闻治行进秩直宝文阁
　　呉猎字徳夫醴陵人乾道中平南主簿张栻檄摄静江府教授刘焞代栻栻以猎荐辟本司准备差遣盗李接起陷容贵郁林等州猎请赏劳诛罪焞于是录郁林功诛南流县尉郁林巡检人人警厉争死盗悉就擒尉宰相王淮甥也猎坐降官久之起为广西转运猎初从张栻学朱熹防栻于潭又亲炙之湖湘之学猎实表率有畏斋文集奏议六十卷
