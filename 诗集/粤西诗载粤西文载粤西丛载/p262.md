<!-- { "loadSidebar": true } -->
　　尔濬世受朝廷之恩袭防土官之职洪武初年即令尔先世岑永昌为知州居民仅八百戸洪熙元年乃増獞民七百戸与之宣徳三年又以上林武缘谿峒獞民一百八十戸益之正綂五年陞为府十年又増以八仙洞猺獞六百六十戸十二年改为思恩军民府其衙门自州而陞为府其土地自八百戸増至二千三百四十戸其官职自五品而进四品其世受朝廷之恩可谓深矣皆由尔瑛敬顺天道勤劳王事尔父璲恪守厥职不敢为非故能安享富贵保障地方至今为土官之首称也今尔正当感佩国恩谨守法度以増光前世而垂防后人可也何包藏祸心忍为逆贼不奉正朔不纳兵粮杀人命如土芥触刑宪如饮食攻陷城池占夺土地恶贯已盈僭妄益甚屡因各处申达已经备实奏闻天寛地厚不即加诛春育海涵仍令抚谕却乃全无忌惮愈肆跳梁阳为归顺之辞隂潜不轨之志人情共怒天讨必加即今三广官军已集于两江云贵挠其前高防蹑其后四面尅期十道并进犂庭扫穴斩草除根如泰山之压鸡卵沧海之沃星熛何有不破灭者哉但干戈纷扰玉石不分惟念赤子之命恐伤大造之仁复申前谕开尔顽蒙尔当谋之于心询之于众或叛或降孰得孰失果能翻然悔悟束身纳欵犹当奏闻朝廷而待汝于不死其余部曲胁从之人皆置不问如有邻封之寃或被土官之虐亦听尔面陈别为议处此则移危就安转祸为福及今尚可为也若乃仍前不悛后虽噬脐何及今以二事之在广中尔所目击耳闻者与语之谓尔土地之险足以自固其险也与大藤峡何如谓尔兵食之多足以有为其多也与黄萧养何若当削平此贼之时尔之祖父亦在军中宁不知之即今二贼之苗裔何存其为险且多者抑孰能守哉前车之覆后车之鉴也不其昭昭者乎凡朝廷出征则官军获利饥有食而寒有衣大者陞而小者赏故今湖广土兵闻思恩有事除奉勅调用外其自备衣粮以图报效者不知其数鋭兵百万云集蜂屯满望成功以要富贵诚如是辈与尔何益哉兹特将治十八年大统厯一本差官赍捧亲临尔府尔出郊外逺迎俯伏听谕仍晓尔部曲之人悉循其有生之路决当处尔以前言誓不失吾之大信限尔于正月以里率领头目人等诣军门以请降望天阙以待罪则解甲释兵千里之土地如故耕田凿井一道之生灵晏然岂不美哉如或不听任尔所为有若肉在砧上粉碎何难鱼游釡中糜烂立见所可惜者岑永昌岑瑛二贤臣之絶后而已也尔其审之慎之勿贻后悔故谕
　　牒
　　为裴中丞伐黄贼转牒　　　【唐】栁宗元
　　当管奉诏与诸管齐进诛讨邕管草贼黄少卿汉军马步等若干人各具兵马数及军将若干前牒奉处分窃以天啓昌期大功毕集神开兴运微恶尽除黄少卿等歴稔逋诛举宗肆暴恃狡兔之穴跧伏偷安凭孽狐之丘跳踉见怪以为威弧不射天网可逃侵逼使臣隳犯王略恣其毒虐速我诛锄敌国尽在于舟中还师已期于席上谓宜投戈顿颡面缚乞身归郡邑于王官效黎献于天吏而乃缮兵补卒増垒闭途正当天讨之辰更积鬼诛之罪众轻鬭蚁勇劣怒蛙纤缟当强弩之初孤豚偾肥牛之下事同拾芥力易摧枯杪忽蜂腰虚见辱于齐斧突梯防首滥欲寄于旄头勦絶有时不索何获某拱稽致命执鋭忘生车甲既备于小戎鲸鲵岂逃于诛戮窃观上略总制中权战士义激于身心列校势成于臂指蹶张之技尽出于山林拔距之材徧征于川洞赏悬香饵令布疾雷莫不鼓舞戎行防恭师律投躯不于羽檄跂足惟俟于牙璋今月某日奏事官米兰回捧受诏命神飞首勇足蹈心驰懽声洽于万夫胜气横于千里国容不入屦且及于寝门家事勿闻土已填于左阖即以月日全军出次分道并进所期戮力敢告同心孔大夫贞直冠时清明格物全体许国一心在公兵精食浮为日固久容府杨中丞以义烈为己任勲袭太常安南李中丞以英武为家风业传彜器并膺邦寄克达皇威南则浮海济师共集堂堂之陈东则横江誓众用成善善之功以此鼓行坐观尽敌刑惟勿喜诛有可哀征侧之勇冠一方竟就伏波之戮吕嘉之威行五岭终摧下濑之师嗟此陋微自贻擒灭勉成良画速致殊勲虽荒徼之地固不劳于有征而升平之年将自此而无事书之竹帛实谓扬名事须移牒邻管以成掎角举牒者
　　勅赐灵文庙额牒　　　　　【宋】尚书省
　　尚书省牒栁州灵文庙礼部状准都省批送下广南西路转运司奏据栁州申据本州乡民父老严浚等状陈伏覩唐栁州刺史元和年立庙于罗池至今三百年来庙享不絶州境凡有水旱疾疫之灾及公私祈祷无不感应乞加封爵或庙额栁州本司保明委是诣实寻符太常寺依条看详据太常寺状勘防唐栁州刺史立庙于罗池系前代名贤转运及州司保明立庙至今三百年来庙享不絶凡有水旱疾疫祈祷感应自熙宁二年八月已后至去年六月计十余次祈祷感应伏候指挥牒奉勅宜赐灵文之庙为额牒至准勅故牒元祐七年六月三日牒
　　谕
　　时鉴【谕全州　　　　　　宋蛮有序】栁　开
　　雍熙三年宜州山夷攻其州弗克全之西鄙乐安里峒有粟氏因之防其族南劫兴安县败入谿峒连嵗不宁天子择中贵臣二人莅全邵州以静之明年春粟氏来归鬼狡皆奉吏州庭乃刻时鉴一篇以诫之
　　族盛卑邑邦大下国违道致殃干命取亡居夷邻徳处险近贼蜀难道轺吴莫容舠笑万羣奸摧垒倒闗象踣围矣蛟毙彀已虿纤曷存蚁微何奔虎猛恃力逼死罔逸隼鸷诚健懐饵受緤小人为美君子是耻所失若尘其治如钧宁之弗复丧乃必覆习礼可式翫兵竟匿怨惧兴祸贪欲生过狥意成朋拂心见憎以畏卒溃茍悦爰悖谨政防乱慎行避患缺玉不补积滓非污来纡徃亟愚暌智昵迹昭事着利合动裕平原广野驰车走马髙浪深渊有鲔有鳣保尔攸宜胥乐在时刋文无穷作诫永终
　　榜谕龙州土官　　　　　　【明】杨　文
　　皇上以郑国公常茂有罪特以其父开平王之功不忍遽置于法安置龙州其昆弟仍享爵禄抚存如故惟龙州逺在西南自我朝平定天下土官赵帖坚称藩纳欵诚事朝廷以帖坚已故其妻仍与茂结为婚姻诱合诸酋肆为不道及帖坚侄宗夀袭为土官与帖坚妻互相告讦又言茂已死皇上以诚信待人且以茂功臣之子得罪而死深可矜悯平释其告讦之罪今有人言茂实不死宗夀等知情己遣散骑舍人谕宗夀漫不加意延玩使者久不复其意莫测皇上未即问罪特命榜谕尔宗夀等知之如茂果存则送至京师以赎尔罪复违令则命大将军率兵讨捕罪在不赦如茂果死则宗夀亲率大小头目至京具陈其由凡龙州军民人等悉皆知防
　　犒奬儒士岑伯高谕　　　　　王守仁
　　照得思田之乱上厪九重命将出师动调四省军马钱粮汹汹两年功未告成而变日不测本院前来勘处是固仰赖皇上好生之仁格于天地至诚动物不疾而速是以宣布威徳而旬月之间诸夷即尔革心向化翕然来归然而奔走服役固有效劳于下者其间乃有深谋秘计之士潜开黙导以防合事机其功隠而难见此惟主将知之功成行赏是所谓首功者也照得儒士岑伯髙素行端介立心忠直积学待时安贫养母一毫无所茍取而人皆服其防一言不肯轻发而人皆服其信游学横州南宁之间逺近士夫及各处土官土夷莫不闻风向慕仰其髙节本院抚临之初即用此生使之深入诸夷仰布朝延之徳下宣本院之诚是以诸夷孚信之速至于如此本生实与有力焉当时平复奏内即欲具列本生之功而事变方息深谋秘计未欲张布于诸夷但本生志在科第发身不肯异途茍进坚辞力请本院不欲重违雅志遂尔未及奏列今思田既已大定凡有微劳于兹役者莫不开列而本生之功冺然未表其于报功励忠之典诚有未当仰抄案回司即于军饷银内动支一百两及置买彩币羊酒礼送本生以见本院慰赏犒劳之意仍仰遵本院钦奉勅谕便宜事理给与军功冠带以荣其身该司仍备给劄付执照并行原籍官司以礼优待免其杂泛差徭明朝廷赏功之典彰军门激励之道既以遂其养母之愿且以遂其髙尚之心是后本生志求科第其冠带自不相妨仍行两广总镇总兵镇巡等衙门知会
　　委官督谕土目
　　看得田州思恩领兵头目卢苏王受等所领目兵皆系骁勇惯战之人今又各为身家子孙之计自愿出力报效立功赎罪既已攻破贼巢分屯其地则其搜捕溃散之贼当如探囊取物数日可尽今已半月有余尚未见有成功气势日见委靡此必军中收有贼巢妇女等项贪恋女色财物不肯割舍脱离奋勇杀贼茍且偷安遂致兵气日衰军威不振若诸贼闻此消息乗此懈怠掩袭不备我军必致挠败如此则是各目此举本欲立功而反败事本欲赎罪而反増罪非惟不能仰报朝廷之徳抑且有损军门之威也正名定罪后悔何及为此牌仰原任戸部郎中今降徐闻县县丞林应骢赍执令旗令牌防同总兵监军等官公同署田州府事知州林寛身督领兵头目卢苏等阅视各营但有收得贼巢妇女财物者通行搜出俱各开纪名数别立老营一所选委老成头目另拨谨实小心兵夫昼夜营守将各贪恋女色财物不肯奋勇杀贼头目兵夫姑且免其罚治责令即出搜山果能多有擒斩旬日之内功成班师仍将前项妇女财物照名给还亦不追究前罪若有贪恋女色违犯军令仍前不肯效力者仰遵照军门号令当时斩首示众断母姑息容忍致败三军大事葢前日之招抚专以慈爱恻怛为念者乃是本院怜悯两府之民无罪而就死地是乃父母爱子之心惟恐一民不遂其生也至于今日用兵却须号令严明有功必赏有罪必戮者乃是本院欲安两府之民使之立功赎罪以定其身家而因以除去地方之患是乃帅师行军之道不如此不足以取胜而成功也差去旗牌官员务要星火催督毋事姑息若旬日之后再无成功本院亲临分地定先将监军督军等官明正军法其推奸避事不肯奋勇杀贼头目通行斩首决不虚言
　　谕副总兵张祐督剿绿茅诸巢
　　访得上林相近地方如绿茅等村皆系阳招隂叛与八寨诸贼里应外合积年流毒地方即其罪恶尤有甚于八寨诸贼若不剿灭终遗祸根为此今差指挥赵璇赍牌前去督哨副总兵张祐处计议仰即密召领兵头目卢苏王受等令各挑选精兵一千或一千五百以搜巡八寨为名当日乗夜速发分道夹后开各贼村分务要歼除党与荡平巢穴若是各贼奔窜大名深山各兵就可留屯其地食其禾米六畜分兵探贼向徃追捕本院先曽发有武缘乡兵分搜大名诸山遥计此时各贼正回山下各村躱住及今往正合事机仰谕各目务要潜机速发不得迟留隔宿必致透漏消息徒劳无功发兵进勦之后一面差人飞报【计开　绿茅　通亲绿小　批头　罗暖其余各巢不能尽开须要量其罪恶大小可勦则可抚则抚相机而行】
　　谕左江道绥柔流贼
