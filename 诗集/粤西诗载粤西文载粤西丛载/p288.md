<!-- { "loadSidebar": true } -->
　　郑畋字台文为刑部员外郎刘瞻为宰相荐授户部郎中入翰林为学士俄知制诰瞻以谏忤懿宗罢为荆南节度使韦保衡又与路嵓共谮瞻贬康州刺史畋草制曰安数亩之居仍非已有却四方之赂惟畏人知嵓谓畋曰侍郎乃表荐刘相也与韦保衡论其附下罔上懿宗甚怒责之曰畋顷以形迹玷秽为时弃捐朝籍周行无阶践歴竟因由径遂致叨居尘忝既多狡蠧尤甚且居承防合体朕懐一昨刘曕出藩朕岂无意尔次当视草过为美词逞谲诡于笔端笼爱憎于形内徒知报瞻欬唾之惠谁思蔑我拔擢之恩载详言伪而坚果明同恶相济人之多僻一至于斯宜行窜逐之科用屏囘邪之党可梧州刺史僖宗立内徙以右散骑常侍召还韦保衡咸通间以右拾遗尚同昌公主二嵗余入相又嵗余贬为贺州刺史留意吏事不以旧宰辅自居柳璧字宾玉华原人桂州观察使李瓒辟掌书记瓒所行多不法璧屡规止之不聴乃拂衣去
　　陆鸿休为桂管观察使杨汉公从事有宴游訾家洲诗陶英字世民世为青州人累官太尉天祐二年上书言事指斥时政忤朱全忠因授太尉征南将军领兵八万出镇昭州故以疎之明年全忠篡位英惧祸隠于诞山家焉同时有李太尉者簪缨相似子孙累代缔姻其山下有洞因目为陶李峒
　　宋洪湛字惟清上元人以右拾遗直史馆端拱初与左正言尹黄裳冯拯右正言王世则宋沆伏阁请立许王元禧为储贰词气狂率太宗怒时沆坐吕蒙正亲党己出为宜州团练副使上因语近臣曰储副邦之本朕岂不知但近世浇薄若立太子即东宫僚属皆称世官职聨次与上台无别人情深所不安此事朕自有时尔乃出湛知容州容有戍卒谋窃发者湛侦知斩之迁比部员外郎徙知郴州改舒州咸平二年召还
　　胡旦渤海人淳化中知制诰坐王继恩累流谪浔州旦以状元进身喜读书虽在谪地著书三百余巻凿大砚方五六尺刻曰胡旦修春秋砚
　　石普幽州人为桂州观察使迁节度使时方崇尚符瑞而普请罢天下醮设嵗可省缗钱七十余万以赡国用由是忤帝意祥符九年上言九月下旬日食者三又言商贾自秦州来言唃厮啰欲隂报曹玮枢宻使王钦若言普欲以边事动朝廷帝怒诏除名贬贺州
　　周敦頥字茂叔道州人庆厯中游西粤寓于浔
　　程颢字伯淳程頥字正叔皇祐间父珦知龚州二夫子从父宦读书畅嵓受业于濂溪先生
　　石元孙字善良浚仪人以守信防累迁鄜延副都总管縁边安抚使康定初夏人寇延州元孙与战于三州口军败见执传者以为己死赠中正军节度使兼太傅録其子孙七人及元昊纳欵纵元孙归谏官御史奏元孙军败不死辱国请斩塞下贾昌朝独言前代将臣败覆而还多不加罪帝乃贷元孙安置全州
　　唐璘字伯玉古田人治平十年进士为监察御史弹撃无所避再疏郑清之庸妄误国子士昌招权纳贿郑性之懦而多私党庇奸庸李鸣复甘心谄郑损得荐入朝疏上诸权奸切齿防杜范亦论鸣不行而范去璘遂力匄外左迁广西运判
　　呉及字几道静海人为右司谏以劲正称遇事无大小辄敢尽言后因增兴国军铁冶为学士胡宿所劾知庐州复出知桂州卒
　　刘恕字道源筠州人善説经义尤精史学熙宁初为桂管经略司勾当公事与陆诜游伏波山
　　范祖禹字淳甫华阳人元祐中为翰林学士闻禁中觅乳媪祖禹以帝年十四非近女色之时上疏劝进徳爱身又乞宣仁后保防上躬言甚切至既而宣仁谕祖禹以外议皆虚祖禹复上疏言外议虽虚亦足为先事之戒凡事言于未然则诚为过及其已然则又无所及言之何益陛下宁受未然之言勿使臣等有无及之悔拜翰林学士宣仁太后崩中外议论汹汹人懐顾望在位者畏惧莫敢发言祖禹虑小人乗间害政乃复上奏章累上不报时绍述之论已兴有相章惇意祖禹力言惇不可用不见从遂请外补乃以龙图阁学士知陜州言者论祖禹修实録诋诬又摭其谏禁中雇乳媪事连贬武安军节度副使昭州别驾安置永州贺州又徙宾化而卒
　　范寥字信中华阳人慷慨重义尝以省叔父祖禹还寓桂林天宁寺时黄山谷谪宜州赠以诗云范侯来寻八桂路走别俗人如脱兎其后山谷殁于宜寥往防丧出岭士夫义之
　　章惇贬雷州经贵县寓南山流连不去尝与僧翫景叹云夏云多奇峰良不诬也寺僧奉恕因以诗讽之许徳言元祐中以龙图阁学士安置宾州
　　苏轼字子曕眉山人绍圣初惠州安置尝谓岭南无大寒盛暑民居其间衣食之奉终嵗一律居三年贬琼州防弟子由谪雷州同道藤州徽宗立徙永州还廉与郑靖老曰某留此过中秋或至月末乃行至北流作竹筏下水歴容藤至梧与子迈约令搬家至梧相防道藤江下对月有作登浮金亭曰爱此小天竺时来中圣人后至永更三大赦还
　　王巩长于诗从苏轼游轼得罪巩亦窜宾州数嵗得还留怙字彦强西安人元符间与府帅黄忱同游龙隠秦观字少游一字太虚髙邮人少豪隽慷慨溢于文词登第歴秘书省正字兼国史院编修官绍圣初坐党籍出通判杭州以御史刘拯论其增损实録贬监处州酒税又以谒告写佛书为罪削秩徙郴州继编管横州又徙雷州徽宗立复宣徳郎放还至藤州出游华光亭为客道梦中长短句索水欲饮水至笑视之而卒先自作挽词其语哀甚读者悲伤之年五十三
　　黄庭坚字鲁直姓黄氏其先婺之金华人后居洪州之分宁治平中两首乡荐遂登四年第绍圣中知舒州又召以为吏部员外郎辞疾不拜上章乞郡得知太平州到官仅九日而罢管勾洪州至隆观寓居江夏先生风流洒落胸中恢廓初无恩怨谈笑嘲谑或以忤物葢尝忤赵丞相正夫而庭坚不屑也庭坚往尝作荆州承天院塔记转运判官陈举承风防采摘其间数语以为幸灾谤国遂除名编隶宜州虽被横逆未尝一语尤之浩然自得也以崇宁元年至宜僦居于城西黎氏尝书手帖贷钱米于人时党论甚严士大夫例削劄扫迹独宜倅余若着为之经理舍馆敬遇不怠且遣二子滋浒从之游零陵蒋湋与庭坚友善日陪杖履殊不畏党祸越四年庭坚有南楼之厄余若着谓庭坚无愧东都党锢诸贤请书范滂传于壁庭坚乃黙忆而书之既成仅误二字忽有诏徙永州未行疾且革蒋湋至见庭坚大喜握手曰身后事属君矣是嵗九月三十日卒寿六十有一湋为棺殓具舟送还宜人被其休风多景慕之至作亭以祀其像且刻其手帖于石用以为法嘉定间权宜州事张自明为建龙溪书院以风后进且祠而祀之范正平字子彜纯仁子以事获罪蔡京及京当国言正平矫撰父遗表又谓李之仪述纯仁行状妄载中使蔡克明传二圣虚宁之意逮送御史府不胜捶楚赖克明辨释正平羁管象州之仪羁管太平州
　　邹浩字志完晋陵人为右正言贤妃刘氏立浩言立后以配天子安得不审孟氏罪废之初天下孰不疑立贤妃为后及读诏书有别选贤族之语顷年冬妃从享景灵宫是日雷变甚异今宣制之后霖雨飞雹自奏告天地宗庙以来隂浮不止上天之意岂不昭然望不以一时改命为难而以万世公议为可畏追停册礼如初诏行之帝谓此亦祖宗故事岂独朕邪对曰祖宗大徳可法者多矣陛下不之取而效其小疵臣恐后世之责人无己者纷纷也帝变色犹不怒持其章踌躇四顾凝然若有所思付外明日章惇诋其狂妄乃削官羁管新州徽宗立亟召还复为右正言迁左司谏兵吏二部侍郎以宝文阁待制知江宁府徙杭越州初浩还朝帝首及谏立后事奬叹再三询谏草安在对曰焚之矣退告陈瓘瓘曰祸其在此乎异时奸人妄出一缄则不可辨矣蔡京用事素忌浩乃使其党为伪疏言刘后杀卓氏而夺其子遂再谪衡州别驾寻窜昭州五年始得归张廷坚字才叔广安军人为右正言是时议者往往指元祐旧臣在廷者太多廷坚为帝言司马光吕公着之贤又荐苏轼苏辙可用颇忤防曾布因称其所论不当帝命徙为郎俄出为京东转运判官改通判陈州初蔡京守蜀廷坚在幕府与相好及京还朝欲引以为己用令乡人谕意廷坚不肯往京大恨列诸党籍又坐尝谈瑶华非辜事编管虢州再徙鼎州象州久之复故官鲍由字钦止处州龙泉人尝从苏轼游故其文汪洋闳肆诗尤髙徽宗召对除户部员外郎以不合去转广西转运判官
　　米芾字元章呉人崇宁间由书画博士为临桂尉放懐山水任满寓西山资庆寺与诗僧绍言游有赠绍言诗序
　　龚央字彦和瀛州人登进士为殿中郎御史论章惇蔡卞之恶又论蔡京上诬宣仁之罪又上疏乞正元祐后册位号崇宁初元祐后再废言者论央首尾建言诏削籍编管房州继象州
　　周易崇宁间佐武郎擢武徳大夫由宁逺徙居恭城见县西平坡中一山亭亭直上遂卜居读易名曰翠微峰即今之西岭寨也
　　徐俯字师川黄庭坚甥崇宁间庭坚谪宜州俯来视其舅舅卒遂寓居昭州绍兴中除谏议大夫有访邹道乡故居诗并序
　　黄葆光字元晖黟人为左司谏政和末嵗旱葆光上疏劾太师蔡京疏入不报且欲再上章京权势震赫举朝结舌葆光独出力攻之京惧中以他事贬知昭州立山县又使言官论其附防交结泄漏宻语诏以章揭示朝堂安置昭州
　　许子绍字季绍歴阳人监左藏库时欲得太常丞时相抑不用乃出为静江府通判藻思轻隽有留题龙隠诗尚用之宣和间任提刑后寓桂水东石佛真教二寺南来诸士夫乐与之游喜奬劝后进卒兴安子孙因占籍于桂
　　刘珏字希范长兴人宣和中金人攻吉州分兵追太后舟至太和县卫兵溃珏奉太后退保防州言者论不已贬衡州绍兴初许自便卒于梧州
　　王安中字履道阳曲人进士及第仕州县至御史中丞靖康初郁林州安置尝有诗曰宦游梅岭外讼折榕庭空寻放自便卒其子孙因家于郁林
　　李邦彦字士美懐州人靖康元年执政无所建明时人目为浪子宰相二年以主和误国割地与金人罪安置浔州后北归卒于桂
　　赵良嗣本燕人马植世为辽国大族仕至光禄卿行汚而内乱不齿于人政和初童贯出使道卢沟植夜见其侍史自言有灭燕之防因得谒童贯与语大奇之载与归易姓名曰李良嗣荐诸朝即献防曰女真恨辽人切骨而天祚荒淫失道本朝若遣使自登莱涉海结好女真与之相约攻辽其国可图也徽宗召见嘉纳之赐姓赵氏以为秘书丞图燕之议自此始迁直龙图阁加右文殿修撰宣和二年二月使于金国见其主阿固达议取燕云使还进徽猷阁待制自是将命至六七颇能缓颊尽心与金争议既得燕山官至光禄大夫良嗣愿致仕三上章诏不许既而朝廷纳张觉良嗣争之云国家新与金国盟茍如此必失其欢后不可悔不聴坐夺职削五阶靖康元年四月御史胡舜陟论其结成边患败契丹百年之好使金人侵凌祸及中国乞戮之于市时已窜柳州诏广西转运副使李升之即所至枭其首徙妻子于万安军
　　吕好问字舜徒希哲子崇宁初治党事以元祐子弟坐废司扬州仪曹时蔡卞为帅欲扳附善类待好问特异好问终不阿合及卞得政卞风之亲我即阶显列好问笑不答建炎中避地于桂寓石佛寺其子本中侍行吕本中河南人公着曾孙以文学为枢宻院编修官建炎中尝避兵寓贺州后召为起居舍人
　　呉敏字元中真州人大观二年辟雍试首选蔡京喜其文欲妻以女敏辞之擢司浙东学事建炎初移柳州用范宗尹荐起知潭州辞免常游桂林城外南禅寺多遗墨
