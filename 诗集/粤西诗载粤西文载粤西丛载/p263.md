<!-- { "loadSidebar": true } -->
　　据江西道参议等官汪必东等呈称古田白竹石马等贼近虽诛然尚有流出府江诸处者诚恐日后为患乞调归顺土官岑瓛兵一千名万承龙英共五百名或韦贵兵一千名住劄平南桂平冲要地方及该府知府程云鹏等亦申量留湖兵及调武靖州狼兵防守等因始观论议似亦区画经久之图徐考成功终亦支吾目前之计葢用兵之法伐谋为先处夷之道攻心为上今各猺征之后有司即宜诚心抚恤以安其心若不服其心而徒欲久留湖兵多调狼卒凭藉兵力以威劫把持谓为可久之计则亦末矣殊不知逺来客兵怨愤不肯为用一也供馈之需稍不满意求索訾詈将无抵极二也僦居民间骚扰浊乱易生讐隙三也困顿日久资财耗竭适以自弊四也欲借此以卫民而反为民増一苦欲借此以防贼而反为吾招一冦各官之意岂不虞各贼乗间突出故欲振扬兵威以茍幸目前之无事抑亦不睹其害矣前嵗湖兵之调既已大拂其情乃今复欲留之其可行乎夫刑赏之用当而后善有所劝恶有所惩劝惩之道明而后政得其理民得其安今稔恶各猺举兵征勦刑既加于有罪矣然破败奔窜之余即欲招抚彼亦未必能信必须先从其傍良善各巢加厚抚恤使为善者益知所劝而不肯与之相连相比则党恶自孤而其势自定使良善各巢传道引谕使各贼咸有回心向化之机然后吾之招抚可得而行而凡绥懐御制之道可以次而举矣夫柔逺人而抚夷狄谓之柔与抚者岂专恃兵甲之盛威力之强而已乎古之人能以天地万物为一体故能通天下之志凡举大事必顺其情而使之因其势而导之乗其机而动之及其时而与之是以为之但见其易而成之不见其难此天下之民所以隂受其庇而莫知其功之所自也今皆反之岂所见若是其相逺乎亦由无忠诚恻怛之心以爱其民不肯身任地方利害为久逺之图凡所施为不本于精神心术而惟事补辏掇拾支吾粉饰于其外以茍幸吾身之无事此葢今时之通弊也合就通行计处仰抄案回道即行知府程云鹏公同指挥周宋及各县知县等官亲至已破贼巢各邻近良善村寨以次加厚抚恤给以告示犒以鱼盐待以诚信敷以徳恩喻以朝廷所以诛各贼者为其稔恶不悛若尔等良善守分村寨我官府何尝轻动尔等一草一木尔等各宜益坚向善之心母为彼所扇惑揺动从而为之推选众所信服立为酋长以连属之优其礼待厚其犒赏以渐绥来调习使之日益亲附又喻以稔恶各贼彼若不改一征不已至于再再征不已至于三至于四五至于六七必使灭絶而后已此后官府若行除尔等但要安心乐业无有惊疑若各贼果能改恶迁善实心向化今日来投今日即待以良善即开其自新之路决不追既徃之恶尔等即可以此意传告开谕之我官府亦未尝有必欲杀彼之心若彼贼果有相引来投者亦就实心抚安招来之量给盐米为之经纪生业亦就为之选立酋长使有统率毋令涣散一面清查侵占田土开立里甲以息日后之争禁约良民毋使乗机报复以激其变如农夫之植嘉禾而去稂莠深耕易耨芸苗灌溉专心一事勤诚无惰必有秋获夫善者益知所劝则助恶者日衰恶者益知所惩则向善者益众此抚柔之道而非专有恃于兵甲者也至于本院近行十家牌谕诚亦弭盗安民之良法而今之有司概以虚文抵塞莫肯实心推求举行虽已造册缴报而尚不知其间所属何意所处何方该道仍要用心督责整理诚使此法一行则不待调发而处处皆兵不待屯聚而家家皆兵不待蓄养而人人皆兵无餽运之劳而粮饷足无闗隘之设而守御固习之愈久而法愈精行之弥广而功弥大其前项区区摘调之兵有虚名而无实用可张皇于暂时而不可施行于永久者劳逸烦简相去逺矣惟有该府议欲散撤雇倩机快等项调取武靖州土兵使之就近防守一节区画颇当然以三千之众而常在一处屯顿坐食亦未得宜必须分作六班每五百名为一班每两个月日而更一次若有雕等项然后通行起调然必须于城市别立营房毋使与民杂处然后可免于骚扰嫌隙葢以十家排门之兵而备追捕截之用此亦经权交济相须之意合就准行仰该道仍将行粮等项再议停当备行该州土目人等遵照奉行自今以后免其秋调各处哨守等役专在浔州地方听凭守备参将调用凡遇急调取即要星驰赴信地不得迟回时刻守巡各官仍要时加戒谕抚辑毋令日久玩弛又成虚应故事本院疎才多病精力不足不能躬亲细务独其忧患地方欲为建立久安长治一念真切自不能已是以不觉其言之叨叨各官务体此意毋厌其多言而必务为防绎母谓其迂逺而必再与精思务竭其忠诚务行其切实同心协徳共济时艰通行总镇总兵镇巡等衙门知防仍行三司各道守巡守备等官事有相类者悉以此意推而行之发去鱼盐或有不足再行计处定夺
　　移文
　　移文桂林府崇祀解公缙名宦祠略
　　袁　袠
　　前件为崇祀名宦以励风教事照得先朝广西参议解公缙以王佐之才挺名世之运发迹甲科蜚声翰院受知于太祖髙皇帝及成祖文皇帝入掌丝纶独参机密嘉谟谠议知无不言一时诸公才气罕比不幸中遭汉庶人之谗萋菲日深而忠荩弥笃百折不回一心无变旋罹斥逐逺窜炎荒始参藩于广右复投裔于交南孤忠自如劲气愈厉竟收禁岸廋死幽圄既而天日复明白璧无玷芳名大节久而益彰本道素懐企慕毎切叹嗟承乏此邦遹求先哲虽风流未冺而崇祀尚阙良用疚然于懐况歴考名宦祠所祀诸公虽政迹风节各有可称然英声茂烈皆未有如解公之比者也仰府即将解公官爵姓字依式制造木主以礼送入本府儒学名宦祠以称尊崇先哲激励风教之意毋得稽迟仍具行过日期依准缴牌
　　青词
　　平乐告天青词　　　　　　【宋】邹　浩
　　伏以大道难名虽不容于智测至仁易感犹可冀于诚通辄忘蝼蚁之微敢冀乾坤之造伏念臣本无路识进偶明昌蒙哲宗亲选于稠人由常调遂登于諌省勉思报国安敢谋身属元符立后之初于崇政抗章而论轻触忌讳重取窜投旋逢今上之缵图还以旧官而召用入参迩列出典大藩方欲布于寛条俄复闻于谪命壬午秋孟但安置于湖南癸未春残又斥居于岭表惟兹平乐无异新兴乃瘴烟尤甚他邦局形影循愆而处去常州往返不啻万里违老母晨昏久已四年偶未陨于余生已数更于大赦重念椒房之赴诉葢求诬谤之昭明谓臣所言其事不实迹虽逺矣心犹皎然追惟当时奏御之三章并无杀母取子之一字不知此疏撰自何人肆形丑诋之言稔出颠危之祸致臣该登极异恩之后尚逐遐荒使臣居元祐奸籍之中亦称朋党推原本末良有因由虽巧为构陷之谋人谁敢议然隠在幽冥之内天必尽知傥非控告于穹旻何以获伸于寃枉谨择下元之令节是为生日之前期沥胆书词望云彻听恭以包函之有素尤于相协而无私俯赐哀怜曲垂昭鉴感悟圣君之美意灼知伪疏之深情放释拘挛早奉日边之命旋归定省永承膝下之欢况臣数年以来累已具章上奏惧精诚之未达靡夙夜之遑宁顾喋喋一至于斯庶髙髙亟从其欲誓坚晩节仰对闳休
　　上梁文
　　重修宣成书院上梁文　　　【明】姚　镆
　　伏以吾道流行亘万年而如一日真儒倡和更千载而不数人粤惟洙泗以来在濓洛为儒风之始振继自崇宁而后至干淳实理学之再兴晦庵朱夫子固云集其大成张吕二先生岂曰独为小知葢六经子史皆有言论以折衷而道徳性情俱即身心为验识间以千里而防或至逾月乃分讲学向道之诚既并合于一继徃开来之责实鼎立为三陋萧曹而不居南轩本伊吕之佐超董黄而独上东莱则颜闵之徒或扩其道之大而六合可充或养其性之美而四时已备卓哉先觉厥惟我师顾学宫虽有通祀之仪必书院乃为独崇之敬然称丽泽者曽未及乎张而号城南者或复遗其吕是虽同慕其学未免各尊其人必有所兼乃克以备惟兹八桂之地实合两贤之祠建节为张素着桐乡之爱垂弧者吕实占嵩岳之灵衣被尤切于一方兴起尚新于百世固宜使臣之有请致烦明主之亲题扁特榜曰宣成祀已隆于景定间罹兵燹遂致湮芜亦或举之复归于废饩羊固在不胜祼享之疎灵光仅存竟何观瞻之具是用征工而集木力图撤故以从新卜地而迁举官为费丛祠再整像设俄严翼翼重门欲下路人之马凭凭四壁尽依夫子之墙广大厦之几间屹髙堂于数仞五车书积争夸学海词林一鉴池开共覩天光云影苍松翠竹郁乎蔽前后以交辉异卉奇葩纷尔杂东西而并植近以着我朝之懿美逺将夸前宋之规模非惟崇徳报功自此有掲防妥灵之地而于聚徒养士宁独无藏修游息之区致敬于舄履何如为益于章逢备矣敢申善颂以相讙謡
　　抛梁东桂江春水正融融莫道东西流别源头洙泗本相通
　　抛梁西山名笔架插天齐是谁拾得精灵在彻夜文光照壁奎
　　抛梁南花影重重防短檐弦歌声里征鼙换从此貔貅尽解严
　　抛梁北眼底风光总奇特此中便是小瀛洲五岭南来更那得
　　抛梁上雾卷岚收天宇旷曈曈旭日丽江山始信乾坤春一样
　　抛梁下突兀参差连广厦漫言大庇寒士多白鹿嵩阳兴美化伏愿上梁之后诗书泽广礼乐教兴宗先哲以为师道徳文章之两茂并中华而为俗衣冠文物之相辉满地春风扫尽蛮烟五岭洗天甘雨流来活水三江
　　香林书院上梁文　　　　　　孙志元
　　伏以绵绵圣学授受逓为开承济济英才人地相为灵杰无征不信有待而兴恭惟郡伯石梁先生台下文章司命理学主盟治郡功名不数龚黄卓鲁作人雅化得于濓洛闗闽选胜香林剏兹讲院羣山竞秀能动景行之思一水澄真有丽泽之助落成不日吉叶蚤秋谨献颂以敷词聊兴歌而志喜
　　梁之东作人雅化有文翁仰止泰山并北斗醉心时雨及春风
　　梁之西桃李无言下有蹊已自身先端众表兼之徳教破羣迷
　　梁之南一秋月在寒潭助人池水临文笔道徳文章两不慙
　　梁之北羣山面面皆生色茂林修竹即兰亭万花金谷空奇特
　　梁之上阅道携琴作榜样丹霞山谷每相将今古髙风谁不让
　　梁之中一班玉笋正菁葱文史三冬经豹变奎光千丈讶成虹
　　梁之下烟净氛消正闲暇舞羽歌雍格有苖声教于今迄夷夏伏愿上梁之后正学益崇真儒辈出千百年衍润文在于兹二三子依归不负今日
　　杂著
　　杂识　　　　　　　　　　【宋】曽　巩
