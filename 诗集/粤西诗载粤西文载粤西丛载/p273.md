<!-- { "loadSidebar": true } -->
　　韩璧淳熈四年以经略司主管机宜文字用张栻荐知宜州事清介岂弟修建学宫作兴士类为云汉昭回阁以贮御书先是养士之租嵗入仅五十斛璧増至二百斛且月拨公帑钱以助供给
　　王光祖淳熈中知昭州有徳政及卒民立祠祀之施埤字崇【阙】毗陵人淳熈间任郁林守修建城池留心民务时李接之寇虽除余党尚出没山谷公亲行禁谕捕治逆党招宥胁从甫一月间皆卖劒买牛各即畎畆民頼以安
　　苏洗字澄老以父任入官知临川县修治述陂民号苏公陂通判宾州时张栻为司以廉吏举除知雷州呉庸道州人登淳熈特科为容州陆川簿尉时李接反庸率众捕御身亲六战殁于阵帅臣刘焞上其事赠承事郎廕一子
　　林次龄淳熈初知贵州修学校给学田以赡师生多懿绩部使者赠以诗云户长尽蠲民不扰室家相庆酒频沽农桑课绩无遗恨循吏声名在两都
　　应孟明字仲实永康人淳熈十三年广西谋帅帝以手笔赐孟明曰朕闻广西盐法利害相半卿可详究事实进直秘阁知静江府兼广西经略安抚初广西盐易官般为客钞客户无多折阅逃避遂抑配于民行之六年公私交病追逮禁锢民不聊生孟明条具驿奏除其诏从之
　　杨大异字同伯醴陵人提防广西刑狱兼漕庾二司所至奸吏屏息盗寇絶迹凡可以为民兴利除害者必奏行之广海幅员数千里道不拾遗
　　陈翥延平人瓘曽孙庆元间浔州守瓘故迁雷廉寓于浔士大夫髙之刻髙宗赐正彚手勅于碑以风后学陈大纪字正之永嘉人嘉防间知象州徙知横州秩满适妖贼侯广李蓝六作乱郁林贵州并为贼区广右骚然诸司环视却立大纪慨然以平寇为己任奉檄即行节制飞虎摧锋两军号令威严亲冒矢石开谕贼徒散其党与擒其渠魁讫事仅五月召对以功转两官詹体仁字元善浦城人嘉防三年知静江府开十县税钱二万四千蠲杂贼八千少从朱熹学以存诚慎独为主尝言居官涖民尽心平心而已尽心则无愧平心则无偏
　　范应龄字旂叟丰城人开禧间提防广西刑狱多所平反丁钱蠧民力奏免之召为金部郎官
　　李闳祖字守约光泽人嘉定辛未进士调静江府临桂簿提刑方信孺漕使孔硕咸咨以台事暇日诣学与诸生讲解士习丕变辟古田改广西帅勤慎明恕诸司论荐改秩未赴卒黄干李燔张洽陈淳皆雅重之干尝祭以文极称悼焉
　　彭择仁字智翁永丰人勤苦力学以书经授徒数十人歴平南灵川令所着有城南集
　　范克信字允诚丹阳人嘉定间广西经略安抚司干办公事同措置买马时溪蛮作仇马不时至问其故以覊縻州岑汝弼者与别种黄璨争招马之利诱致溪洞于唐兴路城等处为寇蛮得博马银锦而归率为所掠故惩艾不出日图所以报复君既驰书谕蛮出马仍戒诸洞凡马所过咸开门献牛酒由是皆敛兵释仇而岑黄方哄各驻兵五千于买马之左右君复挺身深入谕以祸福岑即退听而黄亦罢兵以故比君去三年马至必时而数溢于旧
　　林干嘉定中为邕州监官郡守敛金以媚宰相干以媚灶之意责之后以罪诬罢去人甚寃之
　　蒋南金字声道姑苏人嘉定五年知容州兴学校立贡院视事三年以教养为务未尝有逸游之举
　　赵崇夏嘉定间知立山县敦风教举废坠以夫子庙将圯请于台府而一新之士骎骎习爼豆焉祀名宦祠胡槻字伯圆庐陵人先通判静江嘉定十三年以右文殿修撰为帅府笃于雅故时刘晞久殁见其子孙怆然念之追叙其往昔论文之谊书卷授之戒勿相忘仍录与晞诗晞子居显刻之辰山槻祖铨即上封事请诛秦桧者槻与弟榘官皆至尚书
　　赵崇宪字履常汝愚子也嘉定八年知静江府兼经略安抚静江属邑土地肥硗略等而阳朔修仁荔浦之赋独倍自张栻奏减人犹以为病崇宪请再加蠲减诏逓损有差三县立祠刻石罗蔓峒嵗寇钞为暴实土人何向父子隂导之崇宪捐金缯付小校使系以来寘之法因严民夷交通之禁先是部内郡邑有警辄移统府兵戍之在宜州者百人古县半之崇宪谓根本单虚非所以窒奸萌乃于其地各置兵如戍兵之数而敛戍者以归邕为边要害地自狄青平智髙设扞防甚至嵗久浸弛而谿峒日彊崇宪条上其议朝廷颇采其言然未及尽用其弟崇模字履规亦知静江有美声桂人张茂良为徳政颂刻之漓山
　　杨汝济大梁人嘉定十二年平乐令时垣宇摧圮令多僦居民舍汝济乃市材稍葺之于后亭凿池种莲供公余翫郡守呉绎祷雨庆林寺遥见芙蕖盛开甘雨随注偕寮佐临县斋赏之以清香名其亭绎复为诗记之其一云令尹风流一叚奇种莲不减陆家池何须更羡栽桃李身在香中不自知其二云甘雨随车扫亢阳玉觞缓举欵清香年丰讼简闲无事销得弦丝不下堂方信孺字孚若莆田人自使金还即以风节不挠为世所称语触韩胄遂外谪后从广西转运罢归复以提刑至视事之暇娯游水石政简刑清所至不扰初信孺父崧卿为运判有声桂人祀之信孺欲营馆宇西山奉母偕隐以寄思云
　　张自明建昌人嘉定中以宜州教授摄州事施政循良甚得民心捐俸买田收租以养士力请诸台以新学之殿堂既又建黄太史祠以励风俗后授宜州知州蒋彣宝庆元年以县尉权知立山县时县令赵崇夏兴学宫彣实赞襄之复覈逃户田畆输于学宫供庖廪费甘叔异知荔浦县廉民仁爱有功地方
　　张垓绍定中知横州横土瘠民贫家无余藏脱遇旱涝无假贷之所垓置米千石立为社仓民頼之
　　梁介三衢人端平元年摄守容州留心教事増置学田容人立生祠祀之
　　赵师恕字季仁长乐人端平初知靖江与桂帅幕罗大经善尝与大经游栖霞洞赋诗谓大经曰观山水如读书随其见趣之髙下又曰平生有三愿一愿识尽世间好人二愿读尽世间好书三愿看尽世间好山水其兴致如此杨东山帅五羊病且死无衣衾适季仁餽绢数端东山曰此贤者之赐也遂受之
　　李扶字持国松滋人知梧州治状最于两广
　　曽垓庐陵人淳祐五年通判静江主管义宁劝农公事节用捐俸修理公署不劳民而能成功
　　董槐字庭植定逺人淳祐六年权广西运判兼提防刑狱至邕州上守御七策邕州之地西通诸蛮夷南引交趾及符奴月乌流鳞之属数寇边槐与约无相侵推赤心遇之皆伏不动又与交趾约五事一无犯边二归我侵地三还掳掠生口四奉正朔五通贸易于是遣使来献方物大象南方悉定
　　黄鼐邕州总管建学育才鼎新州治有化民成俗之效人咸徳之
　　李曽伯字长孺河南人淳祐九年知靖江府兼经略安抚使后元兵自滇入侵广右曽伯积谷练众缮城浚隍为必不可犯之计援军至者礼遇其将甚备军不敢扰且乐为用元兵知不可攻北去曽伯遣军蹑其后败之黄沙又败之衡山湘桂以宁湘潭胡頴自广东移节广右治踵曽伯先后在镇拓凿最盛足称金汤其事与图刻北门寳华山頴字叔献
　　黄畴若字伯庸丰城人举进士授柳州教授调灵川令防万安军黎蛮窃发经略司选畴若条画招捕事宜畴若谓须稽原治乱之方从之再任岭外用举最迁擢宦迹所至根蠧穴苗耨髪栉以治办称所着有竹坡集姚希得字逢源潼州人淳祐十二年以直徽猷阁知靖江府希得忠亮清俭好引善类广西官署以锦为帟幕希得曰吾起身书生安用此命以缯缬易之比内召言邪正之辨甚悉所着有续言行录橘洲文集
　　谭惟寅淳祐十四年知容州建思贤堂纪元次山等五贤善政效其行事又于堂东西作延老乐山二轩其説曰延老者于此问政也曰乐山者因容山以取义也赵若诜字子振春官试第一咸淳十年知容州叛贼杨先攻城诜与敌力屈死之
　　刘子荐字贡伯安福人知融州以防静着闻主管仙都观广西经略司檄为参议官徳祐二年十一月北兵至静江权经略使马塈遣子荐提猺兵药弩手守城东门势不克持瀛国公已入燕子荐取笏书其上云我头可断膝不可屈登城北望再拜取所衣袍瘗之誓死守或讽遁去子荐曰死事义也何以遁为竟死之
　　马塈宕昌人一家父叔兄弟皆以忠勇为名将而塈与其兄堃特显咸淳中塈知钦州徙知邕州镇抚诸蛮设置关隘皆有条理边陲晏然至阁门宣赞舍人未几以左武卫将军徴入朝防恭帝入燕塈因留静江总屯戍诸军防经略司印守城元将平章阿尔哈雅攻广西塈发所部及诸峒兵守静江而自将三千人守嵓关兵败退保静江平章使人招降塈发弩射之塈与参议官刘子荐及蜀戍将黄文政协力守城凡三月夜不解甲前后百余战城中死伤相籍讫无降意城破塈率死士巷战刀伤臂被执杀之断其首犹握拳奋起立逾时始仆文政被执大诟不屈元人断其舌以次劓刖之文政含胡叱咄比死不絶声子荐亦死之知静江邓得遇亦投江死书幅纸云宋室忠臣邓氏孝子不忍偷生宁甘溺死彭咸故居乃吾潭府屈公子平乃吾伴侣优哉游哉吾得其所时邕守马成旺及其子都统应麟以城降元独塈部将娄钤辖犹以二百五十人守月城不下围之十余日娄从壁上呼曰吾属饥不能出降茍赐之食当听命乃遗之牛数头米数斛一部将开门取归复闭壁元军乘髙视之兵乃分米炊未熟生脔牛啖立尽鸣角伐鼓元诸将以为出战也甲以待娄乃令所部人各拥一火炮然之声如雷霆震城城皆崩烟气涨天外兵多惊死者火熄入视之灰烬无遗矣
　　元史格字晋明宪宗时授节度使宪宗殁后加定逺大将军从攻静江众以轒輼自蔽凿城格所当炮礌蔽地车不可至乃伺隙率众攀堞蚁附而上拔之徇广西十三州广东三州皆下静江受兵之初溪洞诸夷皆降云南格遣使谕之来者五十州云南争之事闻诏听格节度陞广西宣抚使改镇国上将军广南西道宣慰使宋亡陈宜中张世杰挟益王昰广王昺据福州立益王传檄岭海欲复其地诈言夏贵已复濒江州郡诸戍将以江路既絶不可北归皆托计事还静江格曰君等亦为虚声所惧邪待贵逾岭审不可北归吾与诸君取涂云南而归未为不可敢辄弃戍哉行省议弃广东之肇庆徳庆封州并兵戍梧州格曰弃地撤备示敌以怯不可宜増兵戍之剧贼苏仲集溃卒据镇龙山称王劫掠于外耕植于内至秋毕获闻大兵至则伪出降官军畏暑不敢深入横象賔贵四州皆被其害格筑堡于其界守以土兵令官军火其庐栅民践其禾稼仲穷蹙遂降益王余众破浔州斩李辰李福静江北抵泉永皆城守罗飞围永凡七月不下判官潘泽民间道来告急格分兵赴之殄其众益王死卫王立趣广州避海中崖山遣曽渊子据雷州谕之降不听进兵攻之渊子犇碙州世杰将兵数万欲复取雷州戍将刘仲海击走之后悉众来围城中絶粮士以草为食格漕钦廉髙化诸州粮以给之世杰解围去诏格戍雷州卫王死广东西悉平胡梦魁字景明建昌新城人元初擢佥广西宪事岭海吏治不律公所至发摘荡涤之闻惊见慑同列亦为悚海南宣慰使最贪毒皆不敢问公条其宿恶劾罢之众大驩快居四年所决黜甚众民为建祠
　　张础字可用其先渤海人后徙燕之通州中统间广西宣慰使乜锡图怙势暴横甚至强夺人财时以北人莫可谁何础自浙西迁岭南广西道提刑按察使至则具状以上请论如法众心乃安
　　吕思诚字仲实平定州人至元间为广西肃政防访佥事巡行郡县土官有于元帅者恃势鱼肉人恐事觉隂遣其子迓于道思诚缚之痛惩其罪一道震肃
