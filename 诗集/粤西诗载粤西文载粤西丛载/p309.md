<!-- { "loadSidebar": true } -->
　　陈氏桂平人年十七适千户吴勲甫二月从征殁于军讣闻陈恸辄闭门求自絶家婢觉而守之孀居无倚坚贞自若当道给半俸优赡终世
　　朱氏桂平人归于陈节早世无子朱方二十余嵗有欲夺之者割发以誓立族子为嗣甘贫守老卒之日有司遗礼致祭
　　梁氏平南人举人梁坚女适杨元辅早寡读孝经列女传有行谊慕之者欲夺其志厥父心亦许焉梁乃素食减容日焚香事佛卒不可夺年八十九而终
　　姚氏平南人适庠生赵凤年二十四而凤殁家贫无倚独居一室纺绩自养絶足不出户虽至戚怜而周之止闻其声称谢未尝面也知府王贞吉遗之粟帛扁其居曰节妇
　　李氏桂平人周节妻适夫三年夫死无子事公姑以孝闻贞洁自操有郭参戎闻其姿色欲娶之毁容以拒年二十守贞至五十四而终事上抚军嘉奨
　　陆氏桂平人受聘未笄而夫卒陆氏悲恸乆之父母欲别议婚陆氏泣对曰古人解劒悬墓特盟诸心耳矧夫妇大伦可以生死易心乎以终身誓竟不能夺年八十世曰贞姑
　　朱茉莉贵县故长吏朱澄妾澄卒茉莉年仅二十欲自絶以从有邑豪欲夺之且倚宦势相逼茉莉度不能免泣诉之嫡母彭氏遂缢而死嘉靖中知府王贞吉为文祭之
　　李氏桂平人甘坦然妻适夫半载而丧无子誓不他适屏去铅华终身不御年八十余卒万厯中旌之建坊
　　南寜列女
　　明萧氏横州人肇庆府同知珪之女也永乐庚寅适厢民杨端时年十八未及期端病卒哀毁几絶服阕姑怜其少欲嫁之萧曰夫亡姑在愿事姑终身若再醮以遗不孝不义之名非人类也守节五十一年而终
　　刘氏南寜人刘裕女年十九归黄聪生子正甫期而聪故哀毁几絶事姑抚孤誓不二志正后领乡贡任嵩明州同知亷能有声人以为贤训所致孀居六十余年氷玉之操始终如一年八十二而卒
　　陈氏永淳人李序妻年二十七序卒于京氏哭絶复苏扶柩还独守一室至戚莫见其面孀居三十余年治十三年本县旌以扁
　　李氏南寜卫舍人李椿女举人白采妻年二十二夫亡无子誓不他适志操确然嘉靖二十六年有司上其事巡按徐南金檄府优赉礼币旌其门
　　王氏永淳里民何灿妻年二十七灿殁无子氏誓守节家贫力食始终如一内外无间言事舅姑以孝闻年七十五终
　　王氏宣化县生员王煦女适举人邓继魁继魁赴试病亡氏年二十有八无子闻讣痛絶迨舆榇归葬潜缢圹中赖亲属救苏誓不再醮平居足不逾外户嘉靖间旌其门
　　梁氏武缘人梁容女嘉靖三十七年八寨贼四出流劫忽犯其家将之以去且欲夺梁耳金镮梁潜取寘握中贼笑曰尔身已属我何秪环也行至村前木棉树下抱木号呼贼曰尔不畏死乎梁曰人谁无死纵畏之不能免也贼知不可夺恐兵至遂杀梁越数日尸面如生手中金环握持尚存
　　萧氏宣化人萧瞻女适南寜卫左所舍余陈刚之子夫亡氏年十九矢志不移坐卧一楼足不履地者数年孀居没齿人无玷语有司奏闻旌表其门
　　甘氏横州民女归永淳举人陆绍科早殁年二十五矢志守节抚孤子杰入成均隆庆间知县张治具核实表扬
　　刘氏南寜人陈清妇也生子节判琚已而夫溺于江乃抱琚恸毁矢志弗二力贫茹苦篝灯纺绩以诗书教子子为徳庆州官死于王事母之教然也孙大经大纶登科第曽孙起耕接登乡荐人以为母徳之征
　　刘氏上思州人目民黄旻妻年二十七旻调征古田死于战垒刘悲念两髦誓不践二庭操歴辛酸诲二子日和日曙读书成立不幸二子阿妇相继沦逝益悲时命之穷复鞠孤孙徳裕就学有司给扁旌之
　　邓氏宣化生员朱璵妻蒋氏宣化生员张义妻李氏宣化民刘琸妻各夫亡皆青年孀居守节无瑕两学诸生上其事郡守方胥旌表其门
　　李氏宣化人萧相妻相登万厯己夘乡荐任贵州司李卒于官讣闻李誓不独生引刀自刎幸而救免时年二十有五事闻建坊表孀居五十余年夀七十有七御史吕图南赠以扁曰完节天畱
　　钱氏横州民女归永淳张子麟时年十八麟卒氏抚孤应斗孀居万厯间御史董奏闻给银建坊旌表
　　潘氏隆安人黎善明妻年十六适明止生一女明卒氏年二十八家贫茹苦人常讽以改行号泣拒之秉节终始无瑕夀七十二终
　　黄氏隆安人李秀款妻生二子年二十五款卒家徒壁立纺绩以供樵炊长子死抚次孤底于成立安贫守节氷玉无瑕夀六十九终
　　林氏隆安乡官林正康女生员赵祖铉妻年二十二无子夫亡誓不再醮县尹赐额旌表年七十终
　　黄氏隆安乡官黄守正孙女生员郭之栋妻年二十四夫亡守子孀居邑令余兴贤赐扁旌表年七十七终谷氏隆安人陈志妻年二十六守节夀至百嵗邑令余兴贤旌赐百嵗扁额无病而终
　　萧氏宣化人尚书云举之女适举人马之驺驺亡氏年二十六无子自备衾棺絶食七日死于夫柩旁乡人闻之无不流涕县赐扁曰贞笃
　　夏氏横州人夏曰较女适指挥弟钱象龙生子有自甫三嵗象龙卒夏抚孤成立为娶媳黄氏无何有自又卒遗一子姑媳孀居抚孤孙万中承袭指挥崇祯元年道府旌表扁曰姑媳双贞
　　丰氏武缘人年十三适诸生王旒旒早卒丰苦节屹立养姑畜幼富家有谋婚者所亲以为言丰正色拒之守节竟终其身
　　宋氏宣化人邓尊素妻年二十七避乱罗阳土县夫先出城贼势渐逼度夫必为贼害及城破氏嚼舌而死后三日夫往瘗之顔色如生
　　杨氏驯象卫处士杨芳女永乐甲辰适卫人徐铨甫三载生一子名澋方五月铨以疾卒杨年十九誓不再嫁抚孤成立守节终身年六十五卒子澋哀毁逾礼三年不离灵座罕御酒肉不脱衰经人称其能报焉
　　黄氏驯象卫耆士黄洪女适陆教授子尧臣甫七年尧臣送父赴部卒于南安且无子黄氏朝夕哀毁誓不再嫁抚侄为嗣年五十余卒
　　太平列女
　　刘氏崇善人黄佶妻幼与女兄甚相爱及嫁不忍舍相过无虚日佶死时刘年十九子一更幼女兄劝之嫁刘已含怒不应明日至复从容言之刘涕泣哭拊佶灵誓不与姊相见情爱遂絶佶弟黄益亦早卒子幼妻程氏以死自誓妯娌皓首以双节称
　　思恩列女
　　李氏思恩千户所总旗虞汴妻年十七归汴家徒四壁昼夜纺绩姑性严李恒劝汴愉婉顺亲志汴没年二十四欲以死殉姑劝之乃止孀居五十余年巡按御史朱炳如旌表
　　归顺列女
　　李氏土官李琛女适归顺州土官长子岑瑶瑶为其弟所杀李氏年二十七复于父母家父母强之改适不聴李氏婢四五十人驭之甚严昼夜常锁外户不使与男仆相见夜明灯坐中堂羣婢环之纺绩至鸡鸣乃锁门而寝晚年操守益严












　　粤西文载巻七十二
　　钦定四库全书
　　粤西文载巻七十三
　　桂林府通判汪森编
　　墓志
　　懐集林府君墓志铭　　　　【宋】郑　侠
　　君讳绚字伯素少敦敏顺悌其交不妄而笃于好善闭其户以读书为文至忘寝食年未弱冠裕秀发以是有称于乡闾同母弟绎与君偕名皇祐中同日擢第君之教也释褐授潭州长沙尉潭据南北之冲商旅舟车之所防而介于湘衡之间重峦密林巨盗依之乆为民害州县警捕甚严累嵗不获君至为设方略皆中其防不期月擒者数党于是衡湘之间无畱寇矣会曲江余襄公临镇録其劳于朝诏迁万户簿襄公以为赏太薄也再为之条奏又举其才谓可试一邑君勤于奉公而亷于进身以为君命也安有厚薄为人臣者不称是惧何暇于择故不复自叙乃以前恩改授宾州领方簿兼令迁桂州修仁令君志尚高洁其临政惠爱抚循其民而教之以善犹子弟也故所莅称治部司审其能交章论荐若余襄公李公师中皆深器之以二公之所举则君之为人可知矣修仁之任嵗满当改秩未及代以母张氏丧归服除差韶州恭城令君以先府君之老恳求便侍不获明年又以先府君丧归歠粥面墨庐居以终忧耿耿有余恨经年始领端溪之命既受代以疾终于官所享年五十有九君广州懐集人也五世祖某尝为刘氏相所作懐州大陂凡溉田数万顷民到于今赖之故君之家世居于石僵城之西祖某父渐皆不仕母临贺人吴氏君五嵗而母亡张氏于君继母也君性至孝事继母如亲故张氏爱君甚于巳子君与弟绎及女兄尚书屯田外郎周君之室皆吴氏出也绎官至桂州永寜令先君而亡继母弟纾未仕娶临贺陈氏男二人长俊民次天民女三人长适临贺陈防次昭平周景甫次防泉王汲凡君之子弟皆以儒为业而姊妹女子之适人者皆举士其笃于好善而不妄交者于是信矣其亡熈寜九年十二月二十一日明年某月某日男天民以君之柩归某月某日葬于某县某乡某里某原男俊民天民泣血而求铭铭曰
　　呜呼伯素生今好古敏而自求是以有誉于亲克孝于弟克友其奉公也勤其临民也厚心不志于利而志于义志不达于位而达于仁其才虽屈于道则伸假之以年有足施设今其亡矣夫复何云积善之庆在公子孙
　　铭张明墓　　　　　　　　　邹　浩
　　役者张明以熈寜丁巳十月二十四日生宿州栁子镇以崇寜癸未八月十一日死于昭州朝天坊其服役予家葢十有九年初予之窜永州也僮奴率惮行独明求行甚力后又随予至昭昭于广西最为恶地桂之城门号昭州门者不敢开开则瘴大作以故南人日畏之商旅弗由其途监司弗饮其水予至之日适又甚焉素巾满郊廛丧皷连昼夜故老言数十年无有也尝于苍埃白雾中怪鸟正飞而堕鸡豚狗彘正行而颠仆问之他人则曰发瘴然也然随予居者无一不染此疾呼医治药朝夕以之于其呻吟沤泄间予形影兀兀寝食几废但幸其皆救耳明卒不救呜呼其偶然邪非偶然也邪以其死之明日具棺敛葬于仙宫山之隂而为之铭铭曰
　　生于北斗之北谁汝生死于南箕之南谁汝死汝之所以然者吾无得而诘焉汝之体魄其安于此
　　宋安抚使蒋允济墓志铭　　　张孝祥
