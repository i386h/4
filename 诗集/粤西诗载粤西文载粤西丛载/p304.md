<!-- { "loadSidebar": true } -->
　　李廷鸾苍梧人上海周升为巡检死妇亦随没未防升子敏及妇廖氏亦疫死家僮二人亦亡其一遗子贤能长夀二人尚幼升同官唐子高周璧共籍所有遗赀二百金寄廷鸾家亡何贤能复殁廷鸾家忽遭贼妹京娘为贼杀幸升遗赀尚在廷鸾急出视唐周二人留长夀于家同居数年佥事袁凯闻其事叹曰义士哉彼异乡乃尔况吾与周上海同里乎召长夀至细询之因留官舍嘉劳廷鸾曰义士良厚且苦吾有甥女可妻长夀汝莫虑周氏无种矣仍礼送廷鸾还其家
　　壮士李安富川人常熟县簿孝君宗昭之养子也素骁勇嘉靖癸丑春倭奴啸聚海上焚掠松江太仓安时时欲赴鬭李君止之曰逾境杀贼非吾职也冬十月贼航海犯常熟直抵福山镇不两日镇无居人贼玩之分队逼尚墅去县治仅八九里邑中骚动令王侯率民兵御之以李君为前锋安从焉李君命之曰第先往以毒箭潜布路口激之使来来且佯奔俟机发自中也安挟同事一人跃马而前遇贼七人安笑曰箭不须布吾执此而后朝食也时贼方劫民舍安隔水骂曰贼出就吾刃其一人超距而来安弯弩射之应而毙又二人驰刺安安连挥刃断其手足而毙余贼四人并力击安安盾忽裂且蹶泥泽中遂遇害其先毙一人葢倭奴酋长多力有长技者贼以是丧气遂夜窜相与啧啧曰好汉好汉安年二十有四未配其系不可考死之日为十月十九日也王公谓其以死勤事法当祀以礼葬于北郊厉坛之旁凿穴得完圹若前人虚之以待者君子曰数之竒也亦义气感召云
　　刘元相字我忠全州人性醇谨事继母以孝闻隆庆丁卯举于乡累官嘉鱼尹筑堤有方邑为立祠转肇庆别驾迁髙州海防政皆协宜总制疏请加秩寻告归曹学参字唯斋全州人穆之曾孙也隆庆丁卯举于乡累官连山知县有异政调新防近海多盗公募壮士缉之宼闻公名相戒无犯曹使君境遂引去以徳化感人民间举子皆就公命名考最为天下第一以疾乞归民画公像于三贤祠祀之所着有梅嵓集弟学苏万厯癸卯举人琼州别驾以廉能称子正经万厯丁酉经魁和平知县克守清白孙国珣崇祯丙子举人通判抚州张孙绳字约斋临桂人隆庆戊辰进士授信州司李以卓异征入歴吏户礼刑给事中正直不避权贵屡疏张江陵夺情专政语甚峻出为陜西观察寻引疾归江陵败起浙宪转蜀晋闽滇臬藩擢南都尹击暴锄强豪鸷敛迹兴利除害鋭意便民阅五载致仕终养卒赠工部尚书赐祭葬廕一子
　　蒋资干字天秩恭城人幼聪慧日记万言年十七隆庆庚午举于乡署临桂教谕以荐陞助教迁南刑部累迁郎中治狱持平于大憝不少假贷曽却巨豪贿金声望蔚然未几以疾卒于官弟资坤领万厯戊子乡荐署肥城教谕分校京闱所拔悉名士陞都匀推官值黔民凋一意恩活之解官归人称二难
　　蒋遵箴全州人隆庆戊辰进士知万安县官至光禄少卿子仕忠万厯癸丑进士官至贵州左布政卓有政声闻誉并称于时
　　梁国相宾州人隆庆庚午举人歴任楚雄知府从征有功政多卓异寓全州
　　欧阳州字汝行恭城人性笃友恭事继母孝隆庆壬午岁荐选东莞县丞有能绩寻致仕年八十终
　　朱裳怀集守御所百户隆庆二年山贼陈龙洲刧掠县境裳率兵截捕与贼战于塔山麓力不敌死之四年佥事杨公遣官祭之扁其门曰旌扬忠义
　　韦一竒平南人隆庆中任教授以孝友着养亲惟谨抚幼弟成立亲亡独任丧葬
　　郭应翰号义所怀集人万厯癸酉举人以感恩县谕陞襄阳令兴水利修学宫革羡耗缮城垣汉江患宼翰率兵进勦寇宵遁襄民徳之
　　朱萃字中斋阳朔人万厯癸酉举人署始兴学端已率物勤于教人典南京试事得士甚着如都宪呉公之龙宪长史公邦载大参杨公于庭并以名宦显皆萃门下士也擢定安令莅治五年治洽政成而清操劲节尤为海忠介所赏方报贰温州辄以忤权贵而罢
　　蒋季烱字和阳全州人万厯癸酉举人知闽清县兼摄福清相国叶台山赠以诗云吏隠梅溪水共清鳬飞又喜到江城桃花两邑栽应遍麦穗三春瑞已成松舍月明看鹤舞松庭雨过见苔生西郊不少干旌去谁似攀辕此日情歴仕昆阳知州母老致仕
　　吕兴周字渭南临桂人万厯丁丑进士歴官礼部祠祭郎中时福藩倚母郑贵妃専宠隂欲夺嫡神宗将有二王并封之意举朝无敢言公特疏争之上感悟以是东宫不摇中外韪之官至应天府丞以疾予告归
　　杨际防字仕遇容县人性敏好学万厯丁丑进士知六安州寻以兄际熈巡按上江循例调颍州有巨豪武断际防置之法郡人称怯晋户部郎出守饶州时乐平饥民啸聚煽乱防单车谕散其党亟发赈之迁闽臬参楚藩卒于官
　　张文熈字念华临桂人广记博闻万厯丁丑进士读书中秘改御史按陜西复按浙江壬午乡塲无主考文熈兼董之居官寛猛幷济值兵民两变为解纷争顷刻抚定人服其英决建祠祀之擢应天府丞歴太仆卿致仕归以著述自娯戚里贫乏者周之着有壬癸草云嵓集罔防山房全集按浙録敉宁録生子三玉辂衡皆以青年同举乡试当事扁曰三鳯齐鸣
　　廖东晞字丽旸阳朔人万厯壬午举人累官肇庆海防同知驭下不激不峻而体格自肃吏禀其法民颂其清谭汝试字惟誉兴业人仲父贲早丧以试嗣试事嗣母何孝谨何忆贲泣下不食试亦不食幼与从弟汝讲同攻苦讲先举乡书试与兄汝诚万厯壬午同举试为第一人县故有续食钱试辞不受居何艰食粥哀毁如一日何以孝节闻试陈情得防旌扬
　　晏景卿郁林人领万厯壬午乡书知青阳县事寻转琼州府同知有惠政亲病躬药饵忘寝食两目几废犹强盥栉以慰亲念兄无子以次子嗣祭无田损已产立之宦成后与缌服之亲共髙曾居一亩之宅
　　曹学易字肖川全州人穆之曾孙万厯壬午举人累官桂阳知县爱民如子楚人诵之迁定番知州抚绥有方寻归老于家
　　明御史曹公讳学桯者全州人别驾公讳铭五世孙也铭以书经中正綂丁卯经魁任潮州府判生穟穟生鹍鹍生体元体元以子贵赠文林郎生学程公字希明号心洛少秉性刚介颍而好学輙有志于古人及壮以诗经中万厯己卯乡荐癸未登进士第甲申筮仕石首令清江洲隠没地建闸平猺民赖以苏丙戌丁外艰归庚寅起复宁海令筑海塘裁锾赎立五社仓严捍御政成而邑署产芝有断续复生之异两邑所活计万人壬辰擢广东道御史公在神宗朝发奸摘伏不避权势事有不宜行者知无不言袪畿甸害孔凡十事念边士乆戍详述豳风以奏且帅屯戍垦荒亩计五千七百五十五顷有竒奏立规制致有白鹭车前强项御史之号灵武叛哱久逆顔行总督魏学曾罪至从军公挺然録其功以上癸巳上欲虚震位议并封诸皇子垣臣王如坚史孟麟寺臣朱维京王学曽涂杰等持不可俱罢免公疏引九庙神灵入告有入谗佞拒忠諌溺袵席忽宗祊等言并封之议虽寝实大拂上意寻以彗星变陈言曰朝政久辍郊庙稀临玉趾疎寝门彤廷罕召对语多直切留中未报数建言撄圣怒书公名于御屛中官报曰万歳震怒公无强諌为也公不听而諌益力防日本闗白新破朝鲜欲大举入宼帝以朝鲜为我藩篱命将征讨师老无功枢臣议欵乙未定日本封事本兵石星力主封议公与同官刘跃毅然以为不可公上疏曰倭情叵测若从其请又轻朝廷陛下独不监南宋故事乎遂与石星忤帝不怿竟遣亡赖子沈惟敬赍册往封丙申倭果败盟惟敬就缚滑弁扬方亨复奏倭情无变请添册使上更命科臣往此时垣臣叶经美部臣乐元声朱长春相继论星失防坐忤防罢举朝莫敢言公复义激于中抗疏列七事之非内引秦桧史弥逺为戒外引苏武顔真卿为法固请罢封帝责规避诏缇骑逮问婴三木备五毒钳杖交加体无完肤下公于理钦定大辟更以方亨充使惟敬为副惟敬巧完封局为倭向道大掠朝鲜丧师失地本兵石星逮狱廷臣请还公职责令监军以图后効不报戊戌帝命刘将军綎合麻陈二师征之倭遁锦山歼焉海岛悉平己亥东事成献俘于庙上论功赏赉有差独不赦公公锢狱十有一年百折不回惟以父西塘公不逮养为痛母太孺人垂白倚闾为忧忠孝之悃发为声诗有恋阙心犹在思亲泪未干主恩深似海臣节炳如丹之句后思母成疾每歳朝审刑官见其奄奄气息无不相顾流涕都人环视语曰此曹御史也有泣数行下者有不徒相泣且相慰者曰圣天子在上必鉴宥毋过自苦以是刑官数拟矜疑得缓刑公数四临刑之夕同里在廷荐绅置酒相诀公痛饮达旦无怖色从容上槛车后一日缚赴市曹行刑风霾蔽天木拔瓦飞刑官复奏免犹未赦计十一年前后内阁翰林台省各部寺官及勲爵诸臣同声救释章凡三十上皆不报屡荷两宫调防之不解向戊戌公次子正儒仰天泣曰父囚累频年子违侍万里死者不可复生吾不忍见父之刑与其偷生于世孰若相从地下乎乃徒步抵都门入狱省视见父待毙状呕血数升昏仆就地几絶复苏当即挥泪刺血草疏挝登闻鼓伏阙下奏曰臣祖母七十有九衰病侵寻自臣父逮系以来母念子而心折泪枯子思母而形尫骨立祖母当垂死之年臣父无再生之日臣感恸悲激呼号无从沥血陈情愿以身代乞系臣就戮释父生还俾臣父归侍祖母以伸母子之情臣得身报亲恩以全父子之义不报越明年已亥秋决再上书曰臣之于君义无所逃无所逃则死生惟命子之于父情无所解无所解则生死相闗臣思皇上之法无可挠而臣父子之情不可割臣父之身皇上生成之身也命之死诚不敢不死臣之身臣父生成之身也见其死又安忍独生臣心苦情迫自愿面缚法塲甘心代死万一不防矜允臣有先臣父而死耳不报防不即加刑丙午复上书援洪武八年例淮安山阳民有罪系狱其子请以身代又援嘉靖十四年例御史冯恩以建言忤防其子行可请以身代二祖皆怜而释之为请乂不报是岁遇上慈圣皇太后徽号肆赦刑部沈应文等一本始防恩释谪戍宁逺公乃星驰抵卫得间归省不逾年而太孺人不禄又逾年而公捐馆后神庙崩光庙相继升遐熹庙天启二年念公孤忠追赠太仆寺少卿防一子入监读书四年赐谕祭建祠于家庙之傍每岁春秋有司祀焉公于本州入祀乡贤于宁海祀名宦有忠谏録四卷藏于家公生正仪正儒正仪以父防抚州别驾正儒庠生崇祯五年奉防旌表孝子
　　舒志字心矩全州人尚书应龙子有竒才万厯丙戍探花时对防多讥刺时政阁臣不敢置前列上览防竒之拔置第三中外惊异称上神明得人授编修博极羣书过目成诵下笔千言立就惜享年不永未展其蕴萧云举字允升宣化人万厯丙戌进士选翰林官至礼部尚书平生嗜古著书其气节文章有过人者卒諡文端
　　唐世尧号觐柏平乐人万厯丙戌进士授宁波推官累陞吏部文选郎壬辰以起废忤上防斥为民世尧虽僻处西粤而文章独得正宗分考浙江主考广东甄收多知名士其树立绰有可观而品行亦卓然不可及云陶明礼平乐人万厯丙戌进士知长乐县以修废事除烦苛忤当事贬驿丞随复原官不赴居乡佐修志书袁鸣泰平乐人万厯丙戌进士知青田县丁父艰归以孝闻补莆田直道与缙绅忤去官有纪行实録
　　阮悉怀集人万厯辛卯举人初令英徳调雩都从吉州郭子章讲学迁雷州别驾建义仓创学田致政归奉母龙氏年九十七终
　　常梦龙字伸洲恭城人万厯甲午举人任保定通判主饷居庸关有能声条陈漕运五欵悉中时宜剔厘驿税节省税羡岁余二千三百金以助军需不入私槖陞本府郡丞卒于宫勒石建祠
