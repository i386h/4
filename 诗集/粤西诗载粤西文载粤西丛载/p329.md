<!-- { "loadSidebar": true } -->
　　龙水客以万厯辛亥三月初七日奉出守庆逺之命四月十七日还里九月十七日疏请致仕十九日奉防下所司所司停覆复檄之任先是礼曹郎自嘉隆来鲜以刺郡出者即间见以为佹得之矣余以客部歴膳仪两副郎先后十二改岁而有是命又僻在炎徼狪犵狫之与处或谓不堪而心安之凡所为乞休者非以官亦非以地也再命之至而犹抗前请将官与地之以矣李君实以范至能骖鸾録来赆曰君逾岭而后骖鸾录成应早寄我余曰弟实戋戋以奉使则愧揽辔以移镇则愧吴船而刺龙水之与帅靖江宁敢多让文穆以负知己君实颔之遂以是年壬子正月趣装而日记其程以为后骖鸾录曰龙水客者志地也
　　正月二十日停午偕门人周孝修登舟发西水嘉兴陆太和秀水吴俨五两明府送之河干甫解维沈白生妹倩以雀舫来期至学绣乃反语余曰无可赠行者饱吃惠州饭细和渊明诗赠君止此矣余曰惠州不在天上吾将束带见督邮耳其幸而为坡公不幸而为黄文节固安之若命无何许伯厚严图南包彦平范长康以小舠来余曰何以似我长康曰山如碧玊篸瘴来云似墨龙水距八桂五十舍距罗池又二十舍即举似无隃昌黎栁州者过此以往未之或知余曰宜州昔人以为地牢推此类言之又安知不为天堂邪相与胡卢一笑彦平属过武林从前太平守凌元孚问岭右风气徭俗及诸饮食便宜状且述元孚当日语曰彼土山川甲天下使君情致自不恶独二三臧获郁郁不乐岑寂耳甫别挟探奇行至者陆三孺也少与余读书石佛梅花洲二十六年往矣三孺才可凌云一青衫不屑就辄高尚弃去余婆娑人间为时局弋慕行役不休对之顔厚所强为余解者以岭右山水不负客耳遂订游武林未作别晩泊陡门以轻舠展先墓于桑园兰干二桥与族人酒别
　　二十一日至高桥及石门而雨郁伯承来且以季父新宁州倅蕙相属余曰龙水客直寄公耳何能为新宁宇下乎次语儿靳明府来语其姻家汪中宇参戎方帅栁庆故儒将也轻裘缓带不废啸歌余曰我将过而问焉发语儿而水部兄之初比部弟季有方舟至宿彭老桥妹倩戴以介挟风雨至余襆被卧二鼓风甚黎明乃发二十二日午泊塘栖步长桥晩且泊距关可十五里许三十三日稍霁午入关问馆于来青堂堂为同省吴仪部别业面湖背郭从喧嚣中不失闲冷
　　二十四日早谒先忠武王祠已展墓揖宗人于流芳亭循桃溪出午与孟季小别同以介循九里松上飞来度三竺礼大士于双殿憩白云舍作桑门馔舍旧为坡公所顔迹之乌有矣申度麦岭扪石间字云同游杨杰苏轼王翰故坡公所署茸棘中乃不为风雨蚀与以介盘桓乆之憩法相归从金沙买小刀由定香桥循六桥与米君梦同作客湖舫中丙夜归来青而阍者以客刺目来廿五日早与以介别乃入城报谒次辕门遇耒阳曾金简小仪约醒言于来青归而先与余孟季宴坐乆矣遂具蔬供晤语夜分别去比部弟复呼酒醉床头而水部兄亦自外来把琖相向共证半生心事比部弟曰兄自下帷攻苦及纡朝黻埀二十年无所不刻砺以有此行蛮烟瘴雨幸善眠食欲根犹易刬名根未易除文字结习政与名媾要之涉累犹然儿女情多耳余曰不然吾年四十有四矣宁复能向少年场田百氏而掩隽乎第以言吾所欲言与所能言而已言吾所欲言不欲不敢出也言吾所能言不能不敢强也所虑欲根未易刬当向元城先生越行后作学人水部兄曰实获我心二十六日辰与比部弟别及午而黄贞父施仲宣二小仪以榼舫自涌金门至余欲放棹南屛过津公竹阁以迟余兄故停棹中流已舣断桥步锦塘上飞英满地呼平头掇贮恬白琖中与主人随手探得有刈瓣者即浮白补之竣事以得全多者为算胜未半水部兄至而来青吴郎用伎乐舫来二小仪踆踆以不速辞余强乃往未半辄去余与水部兄复促坐两人酒不能以桮量致过一石剧醉乃散
　　二十七日孙司理偃虹过访入城报谒迫暮赴柯都运招于栁洲亭都运先守庆远二年所代者以瘴乡引疾去而余适遇于兹以有兹亭之酌庆即逾栁州三百里而遥肯令子厚遂作胜场语都运曰足下且以栁亭酒为庆守脂辖其纵浇之都运辗然
　　二十八日早命倌昭庆戒公偕霖公智沙弥以芥卜四缶来赆余纡途别乃别循城隍由表忠观过庆乐巷访虞勲部徳园勲部先期赴贞父招迟余于竹阁至则金简小仪陶君奭孝亷与高元津二开士在坐蔬供茗饮闲房靓倩竹声琅琅与人语相应非复曩时稠浓僧舍矣西过宗镜堂拾层级者三礼永明瘗塔下拜慧日峰为宋篆隽古前此未覩也过问澄公八十腊无恙乃上丁婆岭望五云最高处六和在眼三折绾带矣晩饭逆旅登江舟江流春涨浩淼澎湃冈峦极岸与烟雾相迷离涛声之所潄龁谹镗鎝实难为怀推篷望西岸则逺山层出若簇若驰与孝修啸咏到江吴地尽隔岸越山多之句数阅而寝
　　二十九日戒楫水部兄以札来余报之迟潮乃发及午兄肩舆至余问何以戒庆守也曰弟于庆为八千里迁人而非守也吾愿弟为八千里守而不为迁人也吾尝语弟以情事理法四闗矣四者有方有圆有碍有无碍一入而情二入而事三入而理四入而法情圆而碍事方而碍理圆而方而无碍有碍盖至法而即方即圆即圆即方即情即事即理而无有碍之者子舆氏曰规矩方圆之至也君子行法以俟命而已矣吾所以语庆守者具是余顿首曰谨受教及申而汐至兄自涯反呼余曰当作江干送一诗寄我余与孝修曰诺凌潮渡三浙雾雨且暮宿王家兜疾风惊浪寤宿而已
　　三十日雨发申至富阳前嘉兴谭青湖眀府以臬幕署事招游观山山峙县东偏因高为城桐江南来势实之而北有小沙逆当其冲以防万家之县孙仲谋父子由此崛起良不偶然土人向未敢祠汉夀亭侯以孙氏故有之自今始其麓是也磴转十仞祠肖羊裘先生再十仞许得钟阁钟治于元至正而欵似汉叩之清越江声月色良夜互发当是渗骨再十仞许而祠文昌貌故尊伟余与青湖瞻揖之环望紫薇鎻石诸山苍茫野色絶不似江南景物细雨湿衣引酌而别挂帆长风即飞涛怒立不致作恶四十里宿新店
　　二月初一日霁发已至桐庐县县故一横洲江水周之前有笔架诸峰亘峙作朝未刻絶浏江滩新涨总至汹汹惧人晩上七里濑有怀康乐孤客伤游湍徒旅苦防峭之句再上为鸬鷀门风涛加壮暮泊钓台下急摄袵以登肃谒严先生像像左为方英右为谢臯羽余曰两人故堪为羊裘公耳孙遂上双台凡歴十五盘而得东台顔曰留鼎一丝西台顔曰垂竿百尺中有平石可三十肘而赢低囘者乆之返步而晩云缭绕罡风袭人磴左孤松偃蹇如虬如龙者七舟人指对岸郁林中为先生墓余曰水湍山峭壑藏于此宁独生前郁孤亦复死后轻奇登舟亟索箧中所有望桐官诗与孝修快读之盖岁辛丑予以客部郎持节册封淮藩归艇夜发竟阻登眺时语已十三年往矣
　　初二日早至西口已过乌岑闗闗似展旗而偃卧浏涛中予舟荡焉灎滪如象何以逾此未泊严州望富春驿百步许晩发州渡从渡口望郡城翼翼虹亘新安江碧若拖蓝越十里宿溪埠
　　初三日雨帆挂大羊午及三河而风鬭宿九都口为宋十子九得隽处名范村其一为诸生以老则理学家所称范浚氏故有五箴脍炙人口者隔岸为仙桃山居人云往往百年一结实左为长蛇趂蛤形家者谬以此佞山灵耳其后为天子山相传为汉长沙太守孙文台墓业被发为居民有
　　初四日早至女埠午泊兰溪县刘沧屿明府出访发二十里宿汤溪之杨埠
　　初五日未刻抵龙游发里许泊亭步山北之横沙初六日早发滩石齿齿其湍急洄砉不减七里濑望三衢可十五里许北岸土冈亘峙浮图层出逓西则大石阜圆径数十亩为鸡鸣山逓北为浮石山支分劈脉蜿蜒棱裂晩泊西安县
　　初七日发十里而萧揖之参知以尺一来曰君于建礼岿然灵光矣乃以一麾走万里汲长孺不薄淮阳是其所以为汲长孺者乎余答以仲诏书画舫中语附吏去六十里泊红桥埠则常山在望矣
　　初八日疾风挟雨午始至至则龚圆甫明府出访余入城报谒订游西高山
　　初九日遂霁家仆来送者以是日反作乡书数十函殊苦稠浊迄晡乃竟圆甫邀游西高寺寺为嘉泰中勅建制故浑朴牟尼像亦复庄静散步登藏阁从阁磴转者三得积翠亭为同年唐长公所题而借腕于宰史氏其西则西高峰在焉盖常山西南北三面环而为县西高最杰出县廨于北山之腹而东面独缺溪水当之隔岸则江右诸峰层出云际矣日旰不获上西高从亭中一眺呼灯踏山麓归途距白龙洞不一里许从田塍中行过之涧水淙淙绕足下数武而得初洞口可二仞许泉瀑迸落望之黝然呼灯迹之有窦上出主者曰磴转百余武为中洞洞口可三仞许横例劈裂二里许而竟厥窦称是余又呼灯迹之度不能至又磴转三百武许及岭之十七而有穴下穿则向之泉窦上出者是己以无他奇辍步旋寻故步入詹参知定斋山馆馆后有石壑泉声活如为引满与圆甫别则雨丝纷如矣归而檐溜竟夜山城孤宿重衾为薄
　　初十日发常山四十里为草萍读孙忠烈七言近体曰身从许国频加爱髪为忧时忽变苍余壮其语为孝修快读数过步之者则王文成伯安擒宁濠南来诗也其目云得大驾南征渡淮报于此盖伯安尔时有勇略震主之疑焉晩抵玉山而寝
　　十一日早发十里为仑溪铺又三十里为沙溪铺壁间诸咏多以鸡肋二字作噱余亦行自笑也又二十里为灵溪有桥屹如三分之中驾屋数楹翚如也又十里为广信郑郡丞赵司理来访
　　十二日发上饶五里为五马岭又五里为泠水山山有洞穴稍进为天门门畔桥出云为九仙丹灶故处周以泠水城若天构然至兴安旅馆申刻将命倌大雨骤注舆人逸去令奴子顾兴安二三游手舁篮舆踉跄而抵弋阳漏下一鼓矣
　　十三日发弋阳葛溪驿雨甚西为篠箬岭又西为簪岭冈脊坡陀榛莽杂出舆夫踸踔而行滑滑作苦及申乃霁抵贵溪之迎恩门为元儒陈静明先生故里晚宿行馆月色如昼散步通庄徘徊桂洲相公坊下感慨者乆之
　　十四日早渡芗溪凡五里渡金沙未申间至安仁县日未晡发安仁之紫云驿为孟家渡即芗溪不二里为李浦渡水从上清来合于此流稍狭而驶过之昏时宿白玕铺铺为东乡供顿舍
　　十五日行三十里俱攲冈碎垅至湖墩得平田午抵东乡晴日始杲西行者多从进贤入省而余友临川汤若士念之情深遂决计走临汝行二十里为辽唐冈冈凡十五里又五里为坪塘铺宿
　　十六日早发昏雾四塞行五里始辨色所在童山迤逦溪水萦折凡两渡薄临汝则先一信走若士若士亦以急足迟余汝湄汝水浩涆问渡为怯舟子曰跨汝有梁凡十二门且垂成矣入馆而临川叶明生明府来为问玉茗堂亡恙则若士已过余逆旅把臂欣然已同年苏刺史睂源来计契阔者十三改歳矣甫别而我郡伯呉葵台翁以南部赍贺归里见枉已报谒郡伯留酌复饮睂源所雷雨并至问所为五峰三市者頽然阛闬耳碧涧红泉芜落乆矣漏下三鼓若士率季子宁叔觞予玉茗堂归雷雨竟夜
