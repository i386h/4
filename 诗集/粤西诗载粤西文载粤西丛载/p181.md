<!-- { "loadSidebar": true } -->
　　栁州为百粤地上古弗属秦汉始置郡绾粤骆之防列在南徼去国万里自昔见放逺者所徙谪也邓侯为侍御史俶傥好抗论直节不阿徒失权贵人意遂出补是郡守故事御史非得罪于上或有他故不得辄补郡当是时邓侯在御史中独贤当万里之郡朝中人多不平之邓侯则曰嗟乎此自足为政太守上承明天子剖符下与诸令长惠养百姓俱天子民何得以逺道为解至则问民所疾苦亟去太甚稍与民约法立为章程大槩因其俗为政辅以寛大不以切操治专务以醇德化民因曰郡去国逺化未易逹非其民天性殊也守吏道民之路寡而民无由率教也教之未形而先刑罚即民何格哉乃修次学官弟子舎多其钟镛琴瑟笾簋诸礼乐之备益令士劘切经史明孝弟事上之谊民懽忻从之郡多溪洞诸夷侯多方备御数谕以威德诸酋感悦无犯郡境者由是栁翕然为乐治之国矣侯性亷寡嗜好意澹如也顾独喜一鹿暇则亲饲之及政成迁去民相聚留之者以数百千计知不可则皆前请留其鹿以侯所尝饲也曰庶几如见侯乎鹿留郡治中凡数年所岁时百姓上郡皆聚观邓公鹿相勅谨饲乡父老至传问邓公鹿无恙否未几宪吏且夺之栁父老遮道告曰此贤侯鹿民不忍杀愿备直买他鹿二以易一宪吏怒皆尽杖其人卒夺鹿去于是栁父老相谓曰吾与若借留鹿以思邓公计已疏矣今复见夺且大穷奈何相顾感叹因复曰即鹿易夺耳公治能较然着明恩德永久诚得学士贤人为论著其事传诸后人且世不冺絶讵但鹿在耶于是广平徐子仕于朝为谏议矣父老因寄谓曰徐君策名清朝多所与逰能卒念邓公事否徐以谋侍御史曹子曹子曰此吾里人素不欺为仁义者也今治能果然有以哉史董氏曰仕莫患于择官官莫患于择地使士皆怏怏辞逺则逺方之元元何赖哉夫贤者既不肯逺仕即以谪去黙黙自恨其下不肖又见放弃益不务检省及败则曰道逺难治今诚得如邓侯者多置逺徼为国家拊循遐方之民亦足明易治之效矣且邓侯去而民不忍一鹿是其在郡岂忍违其身之教令哉昔在召公听政棠下而民不忍剪伐诗人歌之列于国风蔽芾之篇是也今夫留鹿之事葢亦甘棠之遗意而予适为史氏使贤侯之业阙而不传予甚惧焉故记之以附于召南之义云邓侯名鋐南郡江陵人也迁广东按察副使徐子名养正曹子名忭
　　飞庐记　　　　　　　　　　董传策
　　余家水国习水行舟即雇小舟从巨浪中行其疾如驾马更穏卧无他虞史称吴人使船如使马葢记实也既戍粤中恠其江道多泷滩粤人又不惯操舟客舟至殊少即兴发思出江防辄苦无雇舟便岁巳未秋余始买一小舟为稍广其腹令可坐七八人中设小榻仅盈席其上作轩篷旁开小垂以短帘两颔各置双桨命家僮自操之每当日融风恬云辉雨净若层霞并山光缀采或皓月与江练澄空于时触境关心兴言鼓枻乃更县不系之颿携不速之客飘飘然与波上下登峰以遨临矶而酌间自吟其意兴所到从者和而歌之无论协窽咸适也醉则骈卧篷底放之中流任其所泊而徜徉焉兴穷辄返故所以为常夫物茍适兴靡校洪纎余兹一苇航岂劣千楹广厦哉庚申夏余乘之出横槎下乌蛮滩迟家君南来是岁秋余送家君北归复乗之出苍梧留连舟次逾月徃还欢晤离愁并牵衷臆于时隠然生侘傺焉当昼皇皇独与风舲篷窓为伍或抱膝而吟或挟书以卧中宵梦醒起坐抚髀鸣榔顾瞻明河亘薄牛斗私又依依不能置也诗家所留传大江流日夜孤舟无四隣每一朗诵辄令羁士忧心如酲人代靡恒旷懐非缪而余匏系炎荒水乡在望虽假兹舟作吾庐犹思挿翅故国直泻数千里为快云诗不云乎我戍未定靡使归聘静言思之不能奋飞爰因说文名之曰飞庐夫人生寄寓天壤良无异芥舟之漂巨海而徤者且撄恡华屋务竞奢丽相雄长乃今飘篷蹇遘兀自栖栖云水间无问险夷一棹累日若常穏卧者然鹪枝鷃蒿固分宜尔然余明发不寐之懐每厌结维而慕遐举殆犹以飞庐为滞行迹也而世既艶然名阀役志疲神方复毕力规恢日为嗣昆计千亿尚若岁晏莫支营营罔息一朝晷运推迁沧桑数变视余假栖息之安充俄顷之用将又谁久而谁暂哉抑昔人有从省官住舟中者余戍也而得飞庐所覆庇明时匪浅鲜矣防有罗浮山人者贻余诗曰出徃船如屋归来屋作船岂得飞庐趣者欤述飞庐记
　　全州建库楼记　　　　　　　吕调阳
　　徃西延贼寇全郡夜袭郡城纵火燬郡治之署及库刧其藏以去贼既去而当事者亦尝鸠工饬材修复其所燬然大率因简陋具式廓而已事在丙辰越六年辛酉郡守黄侯入觐而贰守熊君始视篆即缮治库藏为楼以储币镪之属而室其下以居守者于是严扄钥逺燥湿自有郡以来无完以固如兹役者也郡博静观刘君辈为予道熊君之能尽其心丙辰之变尝获贼酋讯所以侦伺之故辄以为慢藏诲之今事鉴固在也越歴有年守亦数易而创艾之深警备之至实始于熊君耳夫千金之家未有不慎于藏而能固者也郡岂直千金哉家国殊致而守官如传舎矣予既深然其说而刘君遂以予为知君请记其事予惟夫库贿之府也人亦有言示人以义其币犹贿库而记之是以贿示也无乃非邃古之意乎诸君请益坚乃申义利之辨以告熊君曰义与利不有同形而异情者乎是故利一也丰货以殖私则利谨节以饬度则义货而悖入之则利贞敛而严其守无使悖出则义洪范八政首食货而系之农言崇本厚生虽利亦义也郡邑有库凡以备籴待赈足食饷兵孰非为农者谨出纳时聚散正唯有司本务而记事者复以言利为讳使之有美弗传则亦义之未精而适以资慢政之口实矣予故不能已于诸君之请也使熊君析于义利诚不厌其迂则制治保邦御侮弭悖犹有出于修库之外大其说而无利可讳者传不云乎能治其国家谁敢侮之夫明政刑公好恶修孝弟忠信以惇民行慎郊圻练军实皆治其国家之事愿以诵于熊君且告乎有政者
　　雨征记　　　　　　　　　　徐秋鹗
　　宏斋翟公为宜阳肃恭神人绥懐逺迩教化大行郡当兵后连岁入夏不雨民以为忧公斋祓孔严每祷辄雨雨且足岁乃有秋于是父老谋纪其事公闻止之曰吾无德及尔旱而祷也吾媿焉祷而应匪吾之能神明之灵也尔毋纪父老请益力公曰必欲纪乎则纪于城隍所以彰神之灵可焉父老乃致公意谒余余曰尔来宜也雨旸时若休徴也敷皇极协休徴以锡厥庶民太守事也既敷锡于尔邦不可无言以侈休美虽太守不自有厥功矣神之德好是正直于皇极无颇也亦岂自以为功哉故曰生而不有为而不恃长而不宰是谓德然则安从纪夫朝廷明置太守幽置城隍以为民也祈甘雨以介黍稷祈者与祈而应者之心皆体朝廷敷皇极以锡福于民也神人交让吾无所归功而得太守与神明之心强为之记以慰父老之请俾来者有攷于斯珉公名涛字仲观相州人由司大夫出守宜阳云翰林院庶吉士马平徐秋鹗敬撰
　　鹊巢志　　　　　　　　　　龚一清
　　岁辛夘二月既定懐逺县治于丹阳镇苏长令朝阳乃经营戒事起止一小篷舟戴星先后人率各所司若役夫焉俱晢防于白日黄埃之下葢竭乃鸠居劳矣是岁五月署始楹十月城始奠石旁睨之众几幸乎三年成也壬辰四月长令告落于余余亟行治所望十里而近则突突麟麟周垣构茅夫然规模备欤循江之浒舟若鱼贯人若雁行夫然四民集欤傅而堞壮哉城孔固欤入而闉美哉署孔硕欤去城若干丈环以舎营兵居之去营又若干丈缭以墙益以栅商侩肆之土宜植宜蔬足以食力山川若辐辏呈秀献竒当为栁属邑之冠昭哉地利辟与乃欣然喜叹昔寥寥芜弃不谓今岩邑也长令言初楹时仪门左楹鹊依以巢右亦如之斵防丁丁鹊不避人自卵自雏巢殆可俯而闚欤既翼以飞者六余观巢固在不觉大喜窃谓燕雀处堂夫物有然凤凰巢于阿阁在皇初上瑞之世鹊固未前闻也巢之自今日始召南之诗曰维鹊有巢维鸠居之之子于归百两御之次章曰维鹊有巢维鸠方之之子于归百两将之卒章曰维鹊有巢维鸠盈之之子于归百两成之巢而居而方而盈鸠之盛也女子以夫家为归故鸠因乎鹊也御将成于百两匹妇无不被泽也召伯化被南国其风邈已说者曰驺虞为鹊巢之应然而鹊巢实召南之首岂易言欤于谚鹊占喜古义鸠言聚诗以廵行兴托今以营居实见也长令勉之方经治之始有众腾欢雷与应碑曰欢雷余于鹊巢见欢雷之叶矣圣明在上德泽逺播遐荒黎白始覩天日司牧者留心德化使各得其分愿上下和应毋谓驺虞不复出也况刈藋此土新缮邑于久废之后可谓曰寻常平有开必先莫灵于禽鸟长令益勉之以追阿阁之风俾不佞一清喜且无涯于以奏大雅于卷阿之上曰凤凰鸣矣于彼朝阳今懐逺是也爰书左鹊巢门右鹊巢门志焉书中门前楣间曰召南首瑞不揣缀诗五章属社师习于有众命篇曰粤风鹊巢之什诗曰门之楹兮鹊巢之冯兮胥自今兮烝烝乐有营兮门之栌兮鹊巢之雏兮胥自今兮烝烝乐有孥兮门之枨兮鹊巢之翃兮胥自今兮烝烝乐有鹏兮门之左兮鹊巢之妥兮胥自今兮烝烝乐垂鬌兮门之右兮鹊巢之阜兮胥自今兮烝烝乐寿耉兮右门楹五章章四句四言五言六言记作邑者以俟名笔兹特于鹊巢志咏云
　　梧州义田记　　　　　　　　陈　鉴
　　义田昉范文正公彰君之赐以仁其戚里若政治之经则有长平仓义仓社仓无所谓义田也余莅梧之冬水西坊火为赈其焦屋者率菜色鹑结嫠居十七怵然有感于衷因徧索城内外不赡授衣者逾百周之嫠独倍异哉粤西户口不繁坐此中风气恶类寡人之妇若此治岐政先四穷民而雅之什曰伊寡妇之利古之勤恤民隠无若成周夫此穷而无告非仰给父母民者而谁语余为冬计一衣夏计一石两庠青衿举火艰者佐之虀粥置田若而畆岁籍其入为可继冀渐拓之以备水熯灾眚斯余托始意乎或曰小惠未徧民弗从也余曰惠病于小弗病惠也沾沾之勤以俟西江将索颠连于枯鱼之肆矣或曰待泽十万户宁渠车尘马足之间何子之不广也余爽然谢不逮夫天下之中有粤粤之中有梧梧之中惟车尘马足之间之为见斯亦狭矣若其兼总八宇昭苏万有并异类于同体引一夫为己辜则梧之外有天下此其为无告也不可为量数奚翅十万戸云乎余姑及其可暨云尔或又曰长平预备社仓其可废乎余曰义田而外余更捐金积府廪谷近千积各州县谷累千为赈备有出无収即预备仓义也若社仓易防难収其滋多惟长平仓则魏李悝平粜法汉耿寿昌谷贱增价以利农糓贵减价以利民法也专主籴粜而籴本当存惠以不费为千古不易良法第综理非其人更増闾闬之扰保甲亦然敬俟后之君子
　　粤西浔江郡双获铜鼓滩记　　乐明盛
