<!-- { "loadSidebar": true } -->
　　嘉靖七年正月二十七日据广西田州府目民卢苏等并据思恩府头目王受等连名具状悔罪投降臣公同巡按纪功御史石金右布政林富参政汪必东邹輗副使祝品林大辂佥事汪溱张邦信申惠吴天挺参将李璋沈希仪张经及旧任副总兵今闲住都指挥同知张祐并各见在军前用事等官会议得思恩田州之役兵连祸结两省荼毒已逾二年兵力尽于哨守民脂竭于转输官吏罢于奔走即今地方已如破坏之舟漂泊于颠风巨浪中覆溺之患汹汹在目不待智者而知之矣今若必欲穷兵雪愤以收前功未论其不克纵复克之亦有十患何者今皇上方推至孝以治天下恻怛之仁覆被海宇惟恐一物不得其所虽一夫之狱犹虑有所亏枉亲临断决况兹数万无辜之赤子而必欲穷搜极捕使之噍类不遗伤伐天地之和亏损好生之徳其患一也屯兵十万日费千金自始事以来所费银米各已数十余万前嵗之冬二酋复乱至今且余二年未尝与贼交一矢接一战而其费已若此今若复欲进兵以近计之亦须数月省约其费亦须银米各十余万计今梧州仓库所余银不满五万米不满一万矣兵连不息而财匮粮絶其患二也调集之兵远近数万屯戍日久人怀归思兼之水土不服而前嵗之疫死者一二万人众情忧惑自顷以来疾病死者不可以数无日无之溃散逃亡追捕斩杀而不能禁其未见敌而已若此今复驱之锋镝之下必有土崩瓦解之势其患三也用兵以来两省之民男不得耕女不得织已余二年衣食之道日穷老稚转乎沟壑今春若复进兵又将废一年之耕百姓饥寒切身羣起而为盗不逞之徒因而号召之其祸殆有甚于思田之乱者其患四也论者皆以不诛二酋则无以威服土官是殆不然今所赖以诛二酋者乃皆土官之兵而在我曾无一旅可恃之卒又不能宣布主上威徳明示赏罚而徒以市井狙狯之谋相欺相诱计穷诈见益为彼所轻侮每一调发旗牌之官十余往反而彼犹骜然不出反挟此以肆其贪求纵其吞噬我方有赖于彼纵之而不敢问彼亦知我之不能彼禁也益狂诞而无所忌岑猛之僭妄亦由此等积渐成之是欲诛一二逃死之遗孽而养成十数岑猛其患五也两广盗贼猺獞之巢穴动以数千百计军衞有司营堡闗隘之兵时尝召募增补然且不敷今复尽取而聚之思田之一隅山猺海寇乘间窃发遂至无可捍御近益窥我空虚出掠愈频为患愈肆今若复闻进兵彼知事未易息远近相煽蠭起我兵势难中辍救之不能弃之不可其为惨毒可忧尤有甚于饥寒之民其患六也军旅一动馈运之夫骑征之马各以千计每夫一名顾直一两马一匹四两马之死者则又追偿其主之直是皆取办于南宁诸属县百姓连年兵疫困苦已极而复重之以此其不亡而为盗者则亦沟中之瘠矣其患七也两省土官于岑猛之灭已各怀唇齿之疑其各州土目于苏受之讨又皆有狐兎之憾是以迟疑观望莫肯効力所凭恃者独湖兵耳然前嵗之疫湖兵死者过半其间固多借倩而来兵回之日死者之家例有偿命银两总其所费亦以万数今兹复调踣顿道途不得顾其家室亦已三年劳苦怨郁濳逃而归者相望于道诛之不能止因一隅之小愤而重失三省土人之心其间伏忧隐祸殆难尽言其患八也田州外捍交阯内屏各郡其间深山絶谷又皆猺獞之所盘据若必尽诛其人异时虽欲改土设流亦已无民可守非独自撤藩篱势有不可抑亦借膏腴之田以资猺獞而为边夷拓土开疆其患九也既以兵克必以兵守嵗嵗调发劳费无已秦时胜广之乱实兴于闾左之戍且一失制驭变乱随生反覆相防祸将焉极其患十也故为今日之举莫善于罢兵而行抚抚之有十善活数万无辜之死命以明昭皇上好生之仁同符虞舜有苗之征使远夷荒服无不感恩怀徳培国家元气以贻燕翼之谋其善一也息财省费得节缩赢余以备他虞百姓无椎脂刻髓之苦其善二也久戍之兵得遂其思归之愿而免于疾病死亡脱锋镝之惨无土崩瓦解之患其善三也又得及时耕种不费农作虽在困穷之际然皆获顾其家室亦各渐有回生之望不致转徙自弃而为盗其善四也罢散土官之兵各归守其境土使知朝廷自有神武不杀之威而无所恃赖于彼隂消其桀骜之气而沮慑其僭妄之心反侧之奸自息其善五也远近之兵各归旧守穷边沿海咸得修复其备御盗贼有所惮而不敢肆城郭乡村免于惊扰刼掠无虚内事外顾此失彼之患其善六也息馈运之劳省夫马之役贫民解于倒悬得以稍稍苏复起呻吟于沟壑之中其善七也土民释兎死狐悲之憾土官无唇亡齿寒之危湖兵遂全师早归之愿莫不安心定志涵育深仁而感慕徳化其善八也思田遗民得还旧土招集散亡复其家室因其土俗仍置酋长彼将各保其境土而人自为守内制猺獞外防边夷中土得以安枕无事其善九也土民既皆诚心悦服不须复以兵守省调发之费嵗以数千官军免踣顿道途之苦居民无往来骚屑之患商旅通行农安其业近悦远来徳威覃被其善十也夫进兵行之患既如彼罢兵行抚之善复如此然而当事之人乃犹往往利于进兵者其间又有二幸四毁焉下之人幸有数级之获以要将来之赏上之人幸成一时之防以葢前日之愆是谓二幸始谋请兵而终鲜成效则有轻举妄动之毁顿兵竭饷而得不偿失则有浪费财力之毁聚数万之众而竟无一战之克则有退缩畏避之毁狥土夷之情而拂士夫之议则有形迹嫌疑之毁是谓四毁二幸蔽于其中而四毁惕于其外是以宁犯十患而不顾弃十善而不为夫人臣之事君也杀其身而茍利于国灭其族而有裨于上皆甘心焉岂以侥幸之私毁誉之末而足以挠乱其志者今日之抚利害较然事在必行断无可疑者矣于是众皆以为然二十六日臣在南宁府乃下令尽撤调集防守之兵数日之内解散而归者数万有余湖兵数千道阻且远不易即归仍使分留南宁宾州解甲休养待间而发初卢苏王受等闻臣奉命前来查勘始知朝廷亦无必杀之意皆有投生之念日夜悬望惟恐臣至之不速已而闻太监总兵等官复皆相继召还至是又见防守之兵尽撤其投生之念益坚乃遣其头目黄富等十余人于正月初七日先赴军门诉告愿得扫境投生惟乞宥免一死臣等谕以朝廷之意正恐尔等有所亏枉故特遣大臣前来查勘开尔等更生之路尔等果能诚心投顺决当贷尔之死因复开陈朝廷威徳备写纸牌使各持归省谕卢苏王受等大意以为岑猛父子纵无叛逆之谋即其凶残酷暴慢上虐下自有可诛之罪今其父子党与俱已伏其辜尔等原非有名恶目本无大罪至于部下数万之众尤为无辜今因尔等阻兵负崄致令数万无辜之民破家失业父母死亡妻子离散奔逃困苦已将两年又上烦朝廷兴师命将劳扰三省之民尔等之罪固已日深但念尔等所以阻兵负崄者亦无他意不过畏罪逃死茍为自全之计其情亦有可悯方今圣上推至孝之仁以子爱黎元惟恐一物不得其所虽一夫之狱尚恐或有亏枉亲临断决何况尔等数万之命岂肯轻意杀故今特遣大臣前来查勘开尔更生之路非独救此数万无辜之民亦使尔等得以改恶从善舍死投生牌至尔等部下兵夫即可解散各归复业安生尔等即时出来投到决当宥尔之死全尔身家若迟疑观望则天讨遂行后悔无及限尔二十日内尔若不至是朝廷必欲开尔生路而尔必欲自求死路进兵杀尔亦可以无憾矣苏受等得牌皆罗拜踊跃欢声雷动当即撤守备具衣粮尽率其众扫境来归本月二十六日俱至南宁府城下分屯为四营明日苏受等皆囚首自缚各与其头目数百人赴军门投见号哀控诉各具投状告称前情乞免一死愿得竭力报效臣等看得苏受等所诉情节亦与臣等前后所闻所访大略相同其间虽有餙説亦多真情良可哀悯因复照前牌谕所称谕以朝廷恩徳以为朝廷既已赦尔等之死许尔投降宁肯诱尔至此又复杀尔亏失信义尔之一死决当宥尔矣尔可勿复忧疑但尔苏受二人拥众负崄虽由畏死然此一方为尔之故骚扰二年有余至上烦九重之虑下疲三省之民若不略示责罚亦何以舒泄军民之愤于是下卢苏王受于军门各杖之一百众皆合辞叩首为之请命乃解其缚谕以今日宥尔一死者是朝廷天地好生之仁杖尔一百者乃我等人臣执法之义于是众皆叩首悦服臣亦随至其营抚定余众皆莫不感泣欢呼皆谓朝廷如此再生之恩我等誓以死报及据状来告乞怜悯岑猛原无反叛情罪存其一脉俯顺夷情办纳粮差一节自臣奉命而来沿途询诸商贾行旅访诸士夫军民莫不以为宜从夷俗仍立土官庶可永久无变不然反覆之患终恐不免及臣至此又公同大小各官审度事势屡经酌量议处亦皆以为治夷之道宜顺其情臣于先次谢恩本内已经略具奏闻至是因其控告哀切当即遵照勅谕便宜事理许以其情奏请且谕以朝廷之意无非欲生全尔等但要诚心向化改恶从善竭忠报国勿虑朝廷不能顺尔之情于是又皆感泣欢呼皆谓朝廷如此再生之恩我等誓以死报且乞即愿杀贼立功以赎前罪臣因谕以朝廷之意惟愿生全尔等今尔来投生岂忍又驱之兵刃之下尔等逃窜日久家业破荡且宜速归完尔家室及时耕种修复生理至于各处盗贼军门自有区处不须尔等除待尔家事稍定徐当调发尔等于是又皆感泣欢呼皆谓朝廷如此再生之恩我等誓以死报臣于是遂委右布政林富旧任总兵官张祐分投省谕安插其众俱于二月初八日督令各归复业去讫地方之事幸遂平定皆皇上至孝逹顺之徳感格上下神武不杀之威震慑鬼神风行于庙堂之上而草偃于百蛮之表是以班师不待七旬而顽夷即尔来格不折一矢不戮一卒而全活数万生灵是所谓绥之斯来动之斯和者也臣以蹇劣缪承任使仰赖鸿休得免罪责快覩盛明岂胜庆幸除将设立土官及地方一应经久事宜遵照勅旨公同各官再行议处另行具奏
　　处置平复地方以图久安疏
