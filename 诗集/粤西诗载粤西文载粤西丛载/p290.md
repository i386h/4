<!-- { "loadSidebar": true } -->
　　解缙字大绅吉水人洪武戊辰进士永乐间为翰林学士直文渊阁时上方用兵交阯公力言交阯古羁縻国通正朔时宾贡而已得其地不足郡县上遂疎公出为广西参议尚书李至刚奏公怨望改交阯寓藤州石壁之水月嵓盘桓旬月藤人士多从之学傅惟宗最洽家有手书犹拾袭珍焉
　　俞得儒浙江人永乐中以御史直言出知宾州十余年士民懐之
　　铁福安铉之子也靖难兵起铉屡挫其锋及成祖登极缚至杀之骂不絶口谪其子福安戍河池州
　　薛岩阌乡人为大理寺卿坐累谪戍广西永乐初安南国王为黎季防所杀其孙陈天平自老挝来归季犂子苍表请还国立之上命总兵官黄中以兵五千送之还中以岩往至芹站伏发劫天平岩被卤死之
　　饶彜字士中临川人工诗画永乐间寓居平乐既归昭人慕之以遗墨为重
　　黄让字用逊芜湖人景泰中为御史时门达用事横甚让尝因事笞其所遣人达怒令侦者摭其所役聴事人为赇谪戍广西防赦乃还
　　刘敬字子钦吉水人为刑部主事坐累谪戍南丹困阨中处之裕如无几微陨获态人称其贤学士曾棨荐之起为新淦学训
　　何楚英字邦佐南海人天顺初以御史谪贵县簿兴利除害寻擢知本县进本府同知仍掌县事修学校葺城池建县防益有政声以才能迁秩去官至广西参政杨瑄字廷献丰城人为御史论曹吉祥石亨二凶上怒诏狱谪戍铁岭道遇赦还或谓公宜诣二凶谢公不可复谪南丹卫二凶诛召还歴官浙江按察使
　　刘规四川巴县人举进士成化间以御史谪判郁林亲贤去奸一时推重
　　王坦平原人举进士成化二十一年以给谏谪北流主簿时县犹全设坦以邑小员冗为民蠧疏裁丞簿猺贼出没民辄流亡设防防御练民兵巡守寇盗屏息阎鼎成化中以浙江道御史谪平南县簿刚直不阿为政寛猛得宜砌城濬池兴利除害卓有声誉
　　沈政字以正常州人以太常少卿谪梧州推官后寓桂林卒善诗画至今珍之
　　杨荣永川人成化间以御史谪知天河县爱民造士人咸思之
　　谭仕演字四我南海人侨寓岑溪喜山水尝游秋风嵓得白象之胜入居之嵓故多虎人咸畏惧演竟与周旋鲜有所害演在嵓采木实以食或十余日不入村市人传以为奇
　　詹志文考感人治间举人左迁苍梧典史久之叹曰与其縻禄以屈人孰若自乐遂弃官去
　　孟洋字望之信阳人正徳间以御史坐言梁靳相国谪桂教授洋喜吟讽其诗清逸峭厉时顾璘从开封谪全州两相倡和
　　曾烶麻城人嘉靖间以都给事抗疏谪灵川典史张臬进贤人嘉靖间山东参政解送试録犯讳谪灵川典史后歴陞两广都御史
　　马録字君卿信阳人嘉靖初为御史按山西有张寅者为人告妖贼録穷治之寅素事武定侯郭勋乃赂勋使遗书解之録得书具以闻上眷勋贳不问反移寅狱于三法司防勘狱上悉如録指上复疑有党令张学士孚敬等廷审勋素以议礼迎孚敬意遂直勋寅得脱前法司勘官皆得罪去録坐廷杖戍南丹卫録居戍嵗久絶口不言往事竟卒戍所
　　程文徳字舜敷永康人嘉靖间乙丑进士以编修谪信宜典史两广督抚陶谐礼致文徳于苍梧主岭表书院诸生从游者众植竹院后作栖凤台擢令安福累官大司成
　　赵贞吉字孟静内江人嘉靖间官谕徳兼御史犒师大将军仇鸾鸾衔之遂被谮谪茘波典史道病留全州入湘山读书僧舍居久之以病谢去
　　呉时来字惟修仙居人嘉靖间劾相国严嵩父子贪黩为嵩所挤下狱戍横州嵩败召还官至都御史
　　董传防字元汉上海人为刑部主事见呉时来上书劾严嵩父子扼腕而叹曰可令呉君独当此乎会同官张翀至语合即各具疏劾嵩己而并下狱论戍传防戍南宁间过横与时来游邕横人士多从者后嵩败召还官至南京礼部侍郎
　　耿定向麻城人嘉靖间以御史督学南圻与大学士徐阶善及髙拱柄政上考察科道疏诸与徐善者贬斥几尽髙去位公补横州判官寻召用歴户部尚书
　　刘台字国基安福人万厯间以御史论辅臣张居正侃侃五千余言居正衔之逮诏狱罢归居正恨未已嗾江西抚按诱其仇家诬奏他事文致其狱谪戍浔州公入浔博士家争向之亡何公暴卒二苍头继卒卒之日与居正同日时人皆异之居正败赐赠防浔州有専祠何乔逺官仪部谪布政司经歴
　　王同休官铨部谪郁林州同知
　　曾伟芳官兵部谪宾州判官
　　陈楚产官兵部谪郁林州判官
　　呉文梓官都给事谪崇善县典史
　　周希圣官御史谪灌阳县典史
　　张集义余姚人进士万厯二十四年以兵部主事谪横州判一月囘部三十年复谪捐俸钱为课文费未几还部
　　范周江南人进士累官至宪副左迁平乐府同知二载恬淡自如遇佳山水辄吟咏见志去后士民思慕之钟行旦字不夜四川筠连人崇祯副榜博学善文词知茘浦值流寇猖獗公募丁壮守御民赖全活陞云南屏州未任卜居茘浦之笔村
　　严起恒山隂人真定籍崇祯辛未进士歴任广州知府湖南监司所至多惠政后侨寓南宁值滇贼肆劫南太恒恐为所害赴水死经三日尸逆流而下至青山崖下虎负尸起兀坐山麓衣冠俨然面色如生次早土人经过即见其兀坐处土坟隆起髙数尺矣人咸以为鬼神厝葬云





　　粤西文载巻六十七
　　钦定四库全书
　　粤西文载巻六十八
　　桂林府通判汪森编
　　传
　　人物
　　东汉陈元字长孙苍梧广信人也父钦习左氏春秋事黎阳贾护与刘歆同时而别自名家王莽从钦受左氏学以钦为厌难将军元少传父业为之训诂锐精覃思至不与乡里通以父任为郎建武初元与桓谭杜林郑兴俱为学者所宗时议欲立左氏传博士范升奏以为左氏浅末不宜立元闻之乃诣阙上疏曰陛下拨乱反正文武并用深愍经艺谬杂真伪错乱毎临朝日辄延羣臣讲论圣道知丘明至贤亲爱孔子而公羊谷梁传闻于后世故诏立左氏博询可否示不专已尽之羣下也今论者沉溺所习翫守旧闻固执虚言传受之辞以非亲见实事之道左氏孤学少与遂为异家之所覆冒夫至音不合众听故伯牙絶弦至宝不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆断截小文媟黩微辞以年数小差掇为巨谬遗脱纎防指为大尤扶瑕擿衅掩其美所谓小辩破言小言破道者也升等又曰先帝不以左氏为经故不置博士后生所宜因袭臣愚以为若先帝所行而后主必行者则盘庚不当迁于殷周公不当营洛邑陛下不当都山东也徃者孝武皇帝好公羊衞太子好谷梁有诏诏太子受公羊不得受谷梁孝宣皇帝在人间时闻衞太子好谷梁于是独学之及即位为石渠论而谷梁氏兴至今与公羊并存此先帝后帝各有所立不必其相因也孔子曰纯俭吾从众至于拜下则违之夫明者独见不惑于朱紫听者独闻不谬于清浊故离朱不为巧移日师旷不为新声易耳方今干戈少弭戎事略戢留思圣艺眷顾儒雅采孔子下拜之义卒渊圣独见之防分明黒白建立左氏解释先圣之积结洮汰学者之累惑使基业垂于万世后进无复狐疑则天下幸甚臣元愚鄙尝传师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日生之年也书奏下其议范升复与元相辩难凡十余上帝卒立左氏学太常选博士四人元为第一帝以元新忿争乃用其次司隶从事李封于是诸儒以左氏之立论议讙哗自公卿以下数廷争之防封病卒左氏复废元以才髙著名辟司空李通府时大司农江冯上言宜令司隶校尉督察三公事下三府元上疏曰臣闻师臣者帝宾臣者霸故武王以太公为师齐桓以夷吾为仲父孔子曰百官总已听于冡宰近则髙帝优相国之礼太宗假宰辅之权及亡新王莽遭汉中衰专操国柄以偷天下况已自喻不信羣臣夺公辅之任损宰相之威以刺举为明徼讦为直至乃陪仆告其君长子弟变其父兄网宻法峻大臣无所措手足然不能禁董忠之谋身为世戮故人君患在自骄不患骄臣失在自任不在任人是以文王有日昃之劳周公执吐握之恭不闻其崇刺举务督察也方今四方尚扰天下未一百姓观听咸张耳目陛下宜修文武之政典袭祖宗之遗徳劳心下士屈节待贤诚不宜使有司察公辅之名帝从之宣下其议李通罢元后复辟司徒欧阳歙府数陈当世便事郊庙之礼帝不能用以病去年老卒于家子坚卿有文章
　　养奋字叔髙郁林州人博通坟籍郡人重之以布衣举方正和帝时策问隂阳不和或水或旱奋对以长吏多不奉行时令为政举事干逆天气上不恤下下不忠上百姓困乏而不卹众怨欝积故隂阳不和风雨不时也奋盖一时名儒惜莫能究其所终
　　徐征字君求荔浦人少有方直之行持节不挠通书传尤明律令延熹五年由中郎为苍梧郡督邮时中常侍唐衡有宠京师号为唐独语言无所与较也遣客至苍梧市货颇不循法度征便收客郡市髠笞巳乃白太守太守大怒收征付狱主簿某守阁恳白曰此人无故恃强买卖既侵百姓又汚妇女征上念明政据刑申耻今不使治郡无复爪牙之吏后督邮当徒跣膝行奉诸贵戚宾客耳太守不得已释之征为人短小而果世以为智过其躯
　　申朔字元游苍梧人性廉慎尝着布襦布袴不事绮纨乡邑叹慕之举孝防为九真都尉后击狂贼有功民颂其徳呉郡陆为广州刺史着先贤传纪其事
　　邓盛字伯真苍梧人仕为秭归令闻母病解印绶去及归母果亡居丧尽孝太尉马日防嘉其所履服竟即辟之为主簿寻为太尉诸曹椽时彭城相左尚以赃获罪三府椽属拷验逾年不竟更选盛覆拷盛至狱洗沐尚解械赐席乃谓尚曰君受国重恩而所坐事理如此今遇君子不可以小人道相待尚感盛至意对曰今使君相待如此尚独何心不以死相归乎即引笔具对时人语曰淑问得竟臯陶邓盛公卿而下皆礼重之
　　顿琦字孝异苍梧人居母丧独身立坟歴年乃成手种松柏成行哀毁逾制有飞鳬白鸠栖息庐侧见人辄去见琦而留齐永明中范云为州刺史使祭琦及丁密墓丁密字靖公苍梧人性清介非家织布不衣非已耕种菜果不食遭父丧庐墓侧有双鳬游庐旁小池见人驯伏后遭母丧复庐墓三年归至旧庐一宿故双鳬复至防戏池中【旧传为丁兰误】
