<!-- { "loadSidebar": true } -->
　　嘉靖丁巳十月日封翰林院编修徐闻县令古愚吕公卒于家越二年己未八月日配孺人张氏卒仲子少保卜某月日吉奉公与孺人合葬于邑东之樟木冈始讣至京邸少保公属楫以铭逊不敢当至是复移书山中圅刘太仆穏所述状速楫以追铭公之墓曰夫铭犹行古之道也而可长阙乎哉昔之未铭者毋亦有待于今尔少保公之孝思葢颀乎其至哉谊固不容终辞也按状公讳璋字秉之古愚别号也先世湖广大冶人国初抽丁补伍戍直天长卫后改戍桂林率易嵗一更不为常至公祖鉴婚于刘是为公祖妣遂占籍桂林焉公父纲少以勾摄余丁愤发业书补邑庠廪生寻卒年仅二十有三公甫三嵗藐而孩祖母刘防防相依拊公成立弱冠选郡庠即声称蔚起先后校文者辄优之首拔乃诸生亦靡不推毂公矣顾数奇累上省试不第竟以贡需次嘉靖戊戌除徐闻令徐闻逖在海南距防城千余里故事令至里胥预赍数十金名为长夫餽诸途公曰官有常禄自月俸外皆妄冒也况未视事安得辄役吾民叱却之徃令丞以下例有直日夫役以供薪水嵗干没以为常公首厘革之僚官初噏噏称不便乆之亦安焉其亷而节如此属黎防称乱流薄琼厓两广诸路联师数万之道出徐闻海船鳞次其将领故言风汛不发公曰是辈所过鸱张意利掠夺及资犒耳密戒以夜半移舟黎曙已渡琼矣阖境讙颂曰保我妇子俾我安堵惟侯之赐乎其捷于应变如此时有旗牌官某者怙势横索公执而繋之以告督府督府怒将并公逮讯公固不为慑亦不能有所加也其见义而勇为如此公节缩纾恤细民徳之不啻父母然寡聘遗简迎将其以风指规取者迄不得志去则啧有烦言遂以例调定逺公闻报夷然即日戒行李就道徐民詾詾出走哗曰凋瘵耄倪方乐侯之鷇育而未餍也独奈何夺之他邪遮留者以千百数相与聚金以献攀泣而送之出境夫昔之循吏不以玺书褒美为异而以桐乡去思为贤不以汉庭三公为荣而以若邪父老为重观徐民之依恋于公则公虽罢而归也不既贤且重乎哉谓定逺在滇亦称善地乃以为陋而鄙夷之欤公曰茍便身图则滇与粤无以异也如其先公家之计修百姓之急则定逺犹徐闻也吾何敢鄙竟谢不赴君子曰勇退以完名高尚以励俗跫足音于空谷其亦孑孑仅有者哉公家无厚蔵而急于义新寜尹朱氏仲纯公少为友尝称贷于公而未之偿复以田若干亩售百金之任未至乃闵焉道卒公举朱丧葬之且以子婚其女归遗孤以其田而赈给之昔所谓山公尚在汝不孤矣以公高义较之何所轩轾公真坦笃中与人见情实不立畛域舍华而撰实避巧而取愚公诚今人与居古人为徒其自托于愚者邪尤嗜清约而靡丽繁盛一切无所好虽已贵而衣澣食蔬泊如也葢亷不茍取俭不溢费其性然尔太孺人张翁海季女也事父母至孝及归公力勤节俭诞啓有家为公敬重终身勿畜媵侍不逮事其舅姑奉太夫人刘固甚谨刘老而失明供侍愈益至汤药澣涤必躬太夫人八十四而卒濒终举手若吁天祝者曰吾安孙妇孝养以至今日愿其夀与吾等子孙多贤而贵于是诸里中族属无弗称太孺人者癸丑少保公以史官秩满封公翰林院编修母孺人是年秋公与太孺人思土南归少保公上书扶侍以行归逾年少保公念公及太孺人春秋高欲畱养公趣之曰荷国厚恩涓埃未报今以我故辄便私图归养不可汝亟往毋繋吾两人若儿女婉恋左右为也少保公不得已复之任丙辰同考防试公曰儿获以职事效咫尺之劳吾意甚适因贻书谕勉戒勿言归丁巳公得脾疾少保公悸不自定切懐归志而格于例乃遣侍儿候公公得书喜曰吾恙固无害何为过念凡事君者亦以为亲也能不怠吾训则名成亲显为养大矣且儿违吾甫嵗余耳如之何更仆仆道路乎至十月朔疾转剧呼太孺人遗言曰病当不能支吾年逾七十受封逮养幸矣复奚憾第语吾儿已徃之训在其耳也可勿忘益自砥砺以终令名吾目瞑矣疾且革犹令扶掖至堂盥潄正衾而逝呜呼若公者可谓好修令终者欤徃楫与少保公同官时得侍公杖屦见其貌恂而词愊罔有城府而敦厐可挹之容康乐可亲之度至于今犹慨慕之非所谓彬彬然鞠躬君子哉顾公徳足以致融显而止于一令偃蹇以归善仕偶合公何竒也今观少保公继公嗣兴又何赫赫也圣天子畴咨元僚兴致化理少保公以宿学耆望简膺爰立弥纶襄赞之业方隆未艾谓非公储休委祉嗣引庆余而遹发其祥乎正如王氏勋猷不见于干徳之末而见于景徳祥符之间天之报善缓而不爽类若是尔公生成化丁未月日卒嘉靖丁巳月日太孺人生治己酉月日卒嘉靖己未月日俱享年七十有一子二长应阳先卒次即少保公孙男四长兴周次兴齐兴文兴武掀蔚振躅日以光大天之笃祐于吕氏而申锡之者将不颉颃匹休王氏邪予既论次其世及撮公徳之美且大者而复益之以铭其词曰
　　奕奕大吕聿开圣皇由楚再徙卜粤滋昌世徳式腾未表其祥继公岐嶷崛起周行学以植躬施于海邦却餽节费素丝清扬大师若崩戢其劻勷泽洽比屋没世勿忘毋顽而员寜执而方竟与时忤未究而蔵爰有好逑孝恭以襄笃生伟人颙颙卬卬丕承帝赉弼辅之良一人以毗百辟是匡浑浑其积赫赫其张如取如携如珪如璋吁嗟吕公迹晦道光茂降帝祉涣锡天章穷阶显号鼎和弥长宫楚楚樟木之冈楫也作颂以诏无疆
　　奉国中尉约畬墓志铭　　　　吕调阳
　　奉国中尉梅窓讳约畬靖江宗室也卒之年史调阳以制归公次子西川经援过子乞铭自为状授予拜且泣下怆焉莫能辞遂按状序而铭之靖江自悼僖王袭封暨其弟八人就国八人皆辅国将军也人以行列称之为八辅云其第四辅讳赞俊者生奉国将军佐善善生镇国中尉相辉辉生辅国中尉规防号仁庵配呉氏公之考若妣也仁庵公有三子长约甸号南窓次即公次约畴号榆窓皆雅尚朴俭世其先德公夀八十四楠窓榆窓夀俱七十有二纯嘏遐龄嫓休并美故靖江称盛者惟四辅四辅称盛者惟仁庵之后其积累有自来矣公在童年即耻为世俗浮夸之习尝从里塾游垢衣自执伞塾师称之曰是儿他日当享厚福也仁庵公遘疾乆不愈公处寝门外调治汤药朝夕劝上食衣不解带者经月形容顿改仁庵公见而骇曰儿何至是灭性之戒尔独不闻乎及卒哀毁逾礼楠窓公幼多疾偶失朝见怒王府公惧其受责疾且剧乃徃请以身代乡里贫不能举丧者买棺助之邻人汪姓者遭回禄以笥箧寄公仓卒忘其缄锁内有银物若干汪亦不知也事定付之自验汪感激顿首暮年掌王谕书约束本房益加恭慎族有遗腹子孤贫不能奏啓附牒遂落魄公率诸房长恳啓乃得登牒王甚重之赐号哲皓又赐对联一幅命肩舆入府皆殊礼也方弱冠时遇一丐自负善奕公与对局颇异之后不知所徃过数年梦一老人破衲敝履若丐者状揖公曰不记昔日谈棊之乐乎汝年二十六及六十四俱有一否然于汝无妨也至二十六果丧妻六十四丧长子夫神仙荒诞不可知其有无或者公慤诚所盛鬼神黙啓之也先配尹无出继配孙俱封安人子二长经橚先卒次即西川孙男四邦苖邦葛邦萪俱奉国中尉公生成化乙未七月日卒嘉靖戊午十月日安人生成化壬寅正月日卒先公三月葬尧山村公葬后安人两月啓竁而合窆焉初安人襄事公尚为指画一一中窽不乱过二日忽谓家人曰治我后事当还造化矣子孙环跪榻前泣请治命但曰吾曹食禄无补能力行节俭以其赢余推之济物即所以报国恩也遂溘然而逝古称大雅乐善庶几近之欤铭曰
　　俭于财赀其乃来积而能散庆绪以恢俭于徳不愆其则子孙是绳允称皓哲神仙邈矣或啓其衷福禄夀考孰能俪公有美硕媛克正于内偕老令终天作之配郁郁双窆尧山之阳勒铭贞石其永奠乎堂
　　光禄大夫柱国少傅兼太子太傅吏部尚书建极殿大学士赠太保諡文简豫所吕公墓志
　　铭　　　　　　　　　　　张居正
