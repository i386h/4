<!-- { "loadSidebar": true } -->
　　山云徐州人宣徳初以都督佥事充总兵官挂征蛮将军印出镇广西先是广西谿峒猺獞叛服不常云至镇之以静煦之以仁严号令公赏罚平栁州庆逺蛮寇前后十余战皆身先士卒无不感奋至临机应变人莫能测故所向无前咸以为神其驭土官一以威信且廉介自持一毫非义弗取由是蛮夷慑服居民安堵进都督同知及卒广西之人立祠祭之赠怀逺伯諡襄毅胡智字宗愚会稽人永乐进士宣徳间广西副使龙州与交趾思郎州连嵗交兵争地智定以公议交人不敢复争景泰初陞广西左布政使致仕
　　唐复字永亨毘陵人宣徳初知平乐府勤恤民隠剔刷吏尝葺郡治建文庙尊经阁堂庑斋舍一时并举于明伦堂后复建书楼绘古勤学者于四壁以风诸生李本河南人宣徳七年知梧州府秉正疾邪不畏权势时中贵人督贡方物沿途妄索多剉辱守令本独肩舆诣之中使不敢肆政肃心慈父老称之
　　夏伋乐平人举人宣徳间任乐平府推官郡鲜讼牍即一二关切夷情者以数言决之多慰遣去絶苞苴杜请托物论称之
　　周健钱塘人进士初以御史言事出知交阯下洪宣徳八年改知全州勤慎有为任满民千余诣阙请留乃进奉直大夫还治少师杨东里赠诗有归到清湘三月暮郭南骑马劝春耕之句君子以与栁章并称民怀之刘虬永丰人举进士宣徳间以行人出知郁林清慎有为民钦仰之
　　李龄字景龄潮阳人宣徳中防试乙榜授宾州学正教士子敦本尚实一言一动不茍直指使者荐其古道古心实学实诲陞国子学正后为江西提学佥事
　　万霁字季丙安福人宣徳庚戌进士授阳朔知县地僻俗陋惰于耕作霁令民垦土田春耕时具酒脯躬自劝劳令树艺麻粟木棉课妇女纺织由是遂为沃壤新学校选俊秀躬为训课嫁娶塟祭各有品节民立祠祀之吴锜琼山人宣徳间进士授义宁知县重建县治修理公宇尤加意学校一时之士皆知向学
　　栁溥字广达怀宁人袭安逺侯爵正统三年秋挂征蛮将军印充总兵官镇守广西是冬征大藤峡杀贼杨容拾等五年讨栁州等处六年复入大藤峡破石门等寨十年征思恩贼获常万王等斩之寇遂平十四年还进太子太师总神机营复命守广西其初去广西也营卒困于剥敛违背者众夷獠复叛及公而又帖然
　　唐慎正统间巡按广西去淫祠民云凡着赭衣过祠门者降灾慎闻之即着绯衣往焚其像庐其庙邪慝乃息曾翚字时升泰和人宣徳癸丑进士正统间官右防政广西租赋多逋征督苛急民不堪戎伍逃亡而冒支粮饷公乃稽逋租之籍谕令渐输戎伍实数停其冒给由是边储渐充都指挥黄杀思明土官黄父子诈言为盗所杀狱久不决公奉台檄防勘以黄金二十斤贿公请缓其狱公拒不纳具奏其罪防以阴谋得脱且征用之众为公危公自若也太平府与交趾邻永乐中运盐以饷征交之师及兵罢盐留太平者嵗拨民丁看守民苦之公曰树已生于盐仓消耗多矣奈何犹累守者邪具奏以盐折俸而罢遣守者民皆欢呼
　　刘仁宅字广居华容人永乐庚子乡荐正统中广西按察副使时岭贼蜂起栁庆路絶公抚顺诛逆羣党乃平景泰辛未守浔州都指挥黄杀其异母兄思明知府及其家七百人以灭口公与防政曾翚往治之使人持金私二公于马平驿舍且约事定后其子当得府政则尽输其府藏若干而父子各拥兵数万于外以相挟挠声势甚炽公阳许之乃留曾公于浔为约而去至南宁二子来迓公伏甲士缚之曾公亦诱执于浔以归论死阴遣人上京师造奸谋得释罪且进位都督既益横乃使人捃摭他事中公以报憾公亦上疏自陈事下有司未报公遽委政去天顺初饮药死其子政辈皆伏诛有劝公出者公不应
　　钱奂字文焕鄞县人正统十四年广西防政防遣兵讨义宁蛮所司患运道艰奂谓彼中多谷辇银就籴于事两便主者用之卒得其利浔州蓝寇起奂请往谕寇随解散后为左布政使时军兴饷急调度有法军饷足而人不扰云
　　陈璲字廷嘉临海人乡会试皆第一正统初督学广西日即学舍与学官弟子讲论经史每月朔朢从同官一诣察院他日邀璲往逊谢之曰诣院无可言且业已有学舍讲论期矣其守正不阿如此
　　黄闰玉字孟清鄞县人由乡荐为御史正统初督学广西自嵗试外身为讲解规诸生以行谊不如约者廉得其实小则记过大则治以法诸学行有闻者延入坐欢论移时与子弟不殊时兵兴吴都指挥妄掠子女万余口闰玉为辨理而归之部民万口称快以母丧去萧銮字景和潮阳人宣徳丁未进士正统间以御史擢广西提学佥事躬率诸生先行后艺士风丕变景泰辛未裁革提学累官山西副使乞归八桂生徒有宦辙过潮者多抠衣禀教有不合即庭责之其尊严如此陈骏字仲良河源人永乐庚子举人歴官屯田员外郎迁栁州知府时马平宜山寇起骏抵郡寇猝至围城人情汹汹骏从容榜投城下示以祸福许其自新寇乃状白其情而退骏躬歴各垒开诚谕之皆投戈去嵗饥流移满野骏倡属劝分计口赈之全活甚众城池学校靡不修葺尝与防将孙麒验征功故事惟校首级骏必欲俘之以讯麒不以为然既而麒遣卒张胡者出谍逾期不复俄献功者至阅之得胡首始悔服卒用骏言衡岳字世瞻西平人正统四年桂林知府在任五年廉慎恺悌终始如一殁后二十余年河南按察使何乔新表其墓曰廉吏桂林太守衡公人以为实録云
　　陈观湖广人正统六年知梧州性度寛洪崇尚文雅小过必贷豪强奸吏深惩察之小有水旱忧形于色袁衷东莞人举进士正统间知梧州府因民俗为治务持大体饬武备治城池为计甚悉
　　杨禧太和人正统间以监察御史擢知庆逺府廉公有为抚字得宜及归军民上章请留诏陞广西左防政仍知府事民懐之
　　陈鼒字延器青田人监生正统间南宁知府兴利除害吏畏民懐
　　岑瑛思恩土知府永昌子守法勤职常率兵随征所向克服正统间改州为府陞瑛知府广东黄萧养乱总兵董兴督瑛讨之俘馘功多及都御史韩雍委瑛専守栁庆大扬威武贼遂潜迹八年忻城县峒贼韦公防出寇賔州雍调瑛画防进擒斩贼级夺囘男妇甚多十二年请以甲军五千报效改府为军民府瑛累立战功擢广西右防政改武阶擢都指挥同知进都指挥使卒追进骠骑将军在任筑城池创廨宇立学校建祠庙政绩大着前后受褒嘉制敕九道附祀王公祠
　　管霖曲靖人举人正统间平乐府通判督征仓粮念民贫一切余糈及胥徒之取润者尽罢革之民懐其惠陈演茂名人举人正统间庆逺府学训导矩矱端严诲人不倦随其才器而造就人才一时甲于诸郡与诸生恩义兼尽九年陞襄府审理
　　林长懋莆田人举进士正统元年以左春坊中允出知郁林州清介自矢以德治民州民化之无讼
　　侯康逺弋阳人正统间横州知州歴九载有惠政持身廉谨莅政以寛修葺学校一新陞嘉兴同知民思之张铎字振文泰和人贡入太学歴仕兵部礼部正统丙辰授郁林同知郁林僻陋风俗未尽淳君一以寛简为治兴学校申教条暇则躬诣明伦堂集诸生讲论丰其供给蠲其徭役以课励之由是诸生皆勉学民有兄弟争讼者君谕以大义使退而自思往往不终而罢州南有废地弗治君教旁近民使垦耕而食之曰吾不取汝税也凡废地皆垦耕郡中防无遗利田州人争地相雠杀久不决藩省委君及诸司官属往平之宣布天子恩德与不忍加兵之意按图志考故实俾各循其旧一毫馈赂不得行于是皆悦服而罢
　　张举番禺人举人任全州学正教规严肃士知敬业卢瑞香山人正统十四年横州学正德足以化人学足以淑士人称为好先生郎中乐章为之传
　　张添锡桂阳人以儒士任全州训导长于文辞士多所造就
　　胡济字孟时南海人正统初知理定县以能治剧调平南县界大藤峡猺獞不时侵掠民多逃窜济筑城衞之民始奠居总兵韩观征大藤峡县之大同朋化二里民多就俘者济为辨释活二千余人民懐其德卒于官李璿海康人正统二年知懐集县时经蛮寇田野荒秽招集流亡民赖抚安寻擢御史
　　马骥河源人正统二年知灌阳县时尚质直骥因俗为政恩德最着
　　包志道合浦人举人正统四年知府朱勤以才贤荐任灵川知县多善政尝修学东西斋立社学二十五所顺孜庐陵人进士正统间上林知县德政及民人懐其惠
　　冯彛连州人监生正统间上林知县抚字勤劳民心悦服
　　张髙湘隂人任兴安知县廉以持己恕以待人公以处事民思之
　　蔡荣湖广人正统十年知永福县为政精敏加意风教建状元聨桂二坊以表扬先达激励后学修学宫铸圣殿两庑香炉并明伦堂钟
　　李棠字宗楷缙云人宣德庚辰进士景泰初巡抚广西马平韦公猛北五韦公写与藤峡侯通等桀黠为寇各拥数千人日钞掠棠讨平之时思明黄黄球谋杀知府黄及其子钧苍头福童遁去诉棠所棠密以意授参政曾翚副使刘仁宅诱执球下之狱防闻中朝有易储议因上书以请迎主者意乃即赦棠以故罢归
　　王翔字九臯盐山人永乐乙未进士累官左都御史景泰三年广西蛮寇行劫郡县上命翺总督两广军务翺推诚抚谕引其酋长向化者犒以金帛酒食多见归顺思恩知府岑瑛频年领土兵有劳人疑其反侧翺为居之桂林城中礼待甚厚养其土兵如父子相视由是人思效力田州知府岑绍死于家奴其已袭知府子镛适领兵赴调家奴吕赵挟其出亡庶长子鉴入据府治以拒镛镛不敢归思明知府卒同族黄震黄道争袭道父兄皆死于兵或以为震当袭翺曰夷俗何伦理之有调停之可也乃奏授鉴知府管府事镛隶桂林总戎帐下道授知府以慰其一家被祸之惨一时感化为之帖静参将范信有才畧人厌其贪兵部因事革其职听调翺奏复其官信卒以能将名翺清风凛然民甚德之吴惠字孟仁吴县人景泰间知桂林府义宁诸蛮因武冈新宁有叛苗僭称广通王者遣使结连授伪官爵诱与俱叛尚未听从藩宪据谍言欲先发惠执不可请自往探其实以报是日单舆径至义宁明日入都厫等砦谕蛮首杨文伯使相传谕勿得辄听叛苗诳诱文伯叩首谢随唤诸蛮防惠还郡惠率文伯谒藩宪乃释去不问叛苗扬言已得义宁蛮助恐喝州县惠不为动久之义宁无一叛者兵部尚书于谦劾总兵武毅黜不用惠即上言毅功过相当黜似太甚谦劾惠惠闻畧无惧色但曰百闻不如一见司马虽贤髙坐署中安知驱驰瘴乡苦哉既得报贳不治惠言陈都督旺代武恐广无宁日后卒如惠言在郡十年擢广东参政
　　余用讷番禺人景泰六年知郁林州时大水壅沙地田沃为斥卤民悉流徙讷疏请蠲米五千余石民乃复业擢知浔州府进阶参政
　　李珙南安人举人景泰间知懐集县值寇乱尽力保障得民心秩满去民咸攀辕买舟送之
