<!-- { "loadSidebar": true } -->
　　唐一中字可权全州人崇祯癸酉举人专精古学从游者多名士授钜鹿教谕己卯寇陷城被执不屈死之蒋季诚字明生全州人崇祯癸酉举人知崇明县多惠政邑人立祠尸祝
　　黄龙跃字惕庵全州人崇祯壬午觧元甲申居京邸值闯变被贼执欲强以官公厉声叱之贼不能屈遂间行至南都上疏寓书与家人诀曰天下事去矣我軰读书何事遂不知所终
　　梁方图怀集人年十六而孤庐墓三年崇祯间以明经歴象左二州教职陞平乐府授讲学不倦督学黄景明曰吾道在子矣粤俗停柩数十年不葬公力白上官一时出丧者以数万计未几兵乱人咸感之兼摄太平学篆其俗尚火葬公为刋家礼四训约要以教民皆感化致仕归年八十四卒所着有五经要防忠孝廉节等传罗竒杰怀集人邑庠生少孤事母至孝毎晨衣冠入省必跪拜牀下母多病奉药饵寝食俱忘凡澣衣涤器皆以身亲之母殁年九十三泣血庐墓三载崇祯间直指李仲熊表其宅曰孝行可风
　　蒋秉芳字昆瑞全州人博学能文明未流寇猖獗尝作南迁疏言金陵形势及二祖并建两都深意与却敌制胜之方皆歴歴可施用闗中李楷纪其事寻以明经授栁城司训贼至不屈死之

　　粤西文载卷七十一
　　钦定四库全书
　　粤西文载卷七十二
　　桂林府通判汪森编
　　传
　　桂林列女
　　宋马氏全州人马脉女在室时脉病女割股进父疾瘥邻里闻于官淳祐十年知州朱子恭为建孝忱坊后适蒋珙为本州副孔目仕元歴官清湘县尹后广军攻城死之马氏以夀终
　　元文氏兴安人前进士文少质女嫁为唐斗辅妻大徳中斗辅任宾州幕官卒文年方二十余哀恸几絶执义自誓孝养舅姑没葬无违礼至治中诏旌其门顺帝时在潜邸大书节妇二字赐之
　　明袁氏全州人教谕陈愚妻愚早卒子处厚方数嵗袁守志不渝姑悯其年少隂使人讽之袁泣曰吾夫何辜其孤又何辜而忍使我委去之他邪且吾闻之烈女不更二夫姑脱不谅此心便当一死以从夫君于地下永乐间有司奏旌其门
　　余氏全州人陈仕妻生子朴未弥月夫卒时年二十五矢不二志有司将以闻命朴力辞且曰吾待亡于此尔焉用名为嫂袁既受旌表一门有辉茍闻为此是与竞也闻者重之后建双节坊
　　袁氏全州人蒋文妻年十七归文生一男未及期文卒誓不再适孀居五十年内外宗婣咸无间言巡按御史钮清以其事闻旌之
　　马氏全州人归蒋辅未十年辅没无子守志不贰纺绩糊口双目为之昏眊都宪周公赠以诗有要识忠贞无二道采薇词并柏舟诗又有争似寒闺双女妇隠然桑濮一长城之句孀居五十七年夀至八十七卒
　　陶氏临桂县舍人徐骏妻骏卒于龙州陶闻讣哀毁即刺血写诗云无儿难畱妇烈女不二夫夫死无子不如一死蔵之箧笥以衣奁悉还舅姑遂缢死三日遗梦女侄曰吾心事尽在箧中啓之得诗事闻旌之
　　黄氏阳朔人通判黎禧之妾禧任新淦令时妖人作乱聚众劫县取印黄卧禧身上大骂贼挺刃砍其面流血满地贼退得不死抚按交荐御赐珠冠不受而让其正室夀七十而终
　　蒋仁姑者全州人父希敏十嵗母亡十七希敏卒二弟幼且疾蒋誓不嫁母家为之媒往告以意蒋曰已从夫而致弟失所非仁也勿多言遂力持父遗业谨视弟疾乆之皆愈长各为娶妻家业日饶二弟终身事之以母乡人高其节义称之曰仁姑
　　文氏全州人伍彦铭妻年十九夫亡守节七十八卒蒋大姑二姑全州人蒋文徳女因父卒见弟景潮年幼遂同心矢志不嫁扶弟成立俱终老于家勤于纺绩置有田产烝尝罔替四世孙蒋璧明以明经任秀水主簿作诗以赞
　　蒋三姑全州人蒋文绍女文徳亲侄也见二姊大姑二姑不嫁亦立志不适人至老而卒璧明亦有诗赞蒋四姑全州人蒋□誉女即景潮孙也□誉生一子一女父见子寡弱命女勿嫁遂守全终身克成父志璧明亦有赞
　　唐氏临桂人赵存质妻夫亡时二十五嵗姑老子幼唐氏养姑抚幼五十余年守节不变成化十三年旌之丁氏临桂人刘鼐妻鼐亡年十九子淳甫三嵗姑万氏讽之嫁丁曰吾命在姑与子矣不知有他坚守五十七年成化中旌之
　　杨氏灵川崔毅妻年二十归于毅毅竞渡溺水杨痛哭欲自尽念夫无嗣以娠方四月不忍絶其后及娩生女族人咸劝曰女何足恃汝年少服阕更适可也杨曰世固有无息而义不悖夫者伊何人哉况夫死颠沛无一言诀今欲再适惟起九泉与语尔自是族人无敢言者女适庾门生子登仕籍夀八十而终
　　义姑今大京兆约斋张公六世祖姑也张氏先维扬之兴化人国初讳礼者以从龙功授淮安卫镇抚调广西征安南卒再传至讳福者承袭赴京道卒遗孤辉仅六嵗姑即福之妹也年十五未字依嫂氏居时家窘甚私计不两存乃心矢曰张氏血食系孤孤命悬吾两人嫂存吾去嫂去吾存居无何则嫂去而姑存矣茹荼饮氷卒抚孤以立乃收泪诫曰尔祖死边徼尔父死道路徒以一世禄之为祟耳吾拮据万状存张氏不欲令若万里赴国门蹈不测即圣天子怜而使嗣宗职行披坚荷殳奔走絶塞脱犯雾露防霜霰吾饮恨死不足惜宗祧之谓何遂弃武籍习耕读诗礼之声日殷殷起至传至大京兆先后荐乡书者十人捷南宫者三人赫然以家世雄海内嘉靖乙丑大京兆季父教谕襄上其事于朝下有司议议曰史传载壸徳伙矣有许字而矢志者是未妇而捐生也于法得称烈有已嫁而不二者是既妇而殉夫也于法得称节张氏烈不捐生节不殉夫毅然以一女子冒万死萃百苦延本宗之祀前史所未睹记为昭代奇絶事请以义旌制曰可遂下有司以义姑旌云归安沈秱曰义之为道难言哉夫子曰君子喻于义而汉儒曰正其谊不谋其利宋儒曰无所为而为者义也庶几其有概于夫子之防乎夫喻之云者直知识拟议意气感激已哉葢由义行而非行义顺帝之则泯然相忘者也大丈夫当家国板荡身世颠蹶之死靡二若文信公逾岭航海不计利钝茍延国脉于旦夕以自靖其心于姑事略相类义亦等埒然诵习于古训尚友于往哲所以滋茂其性灵者犹有所赖借若姑者父兄蚤逝饔飧不给寜奉保傅之训睹诗史之诫满腔子纯然一存孤心不复计有人间□卼事葢从心所欲而契于理所谓喻义者固若此也夫百年之事能保其必终六嵗之孤能保其必立一世再世之后又能兾其有贤显者暴白之而勤有司议徼圣天子命哉茍张氏嵗有麦饭绕陇上姑之心怡然委顺而与造物者游矣此非正谊不谋利无所为而为者邪大京兆又为余言姑逾七袠孙曽林立日扃一室治女红内外亲罕得覩面故张氏内范抵今称肃葢姑之贻也嗟嗟大京兆居谏垣别枉道若黑白敭歴中外禔身皎然防泉公令武平拙逸公令永丰俱以循良俎豆今事国少府公复弃官归养矣姑所贻讵止内范一念真淳与造化相为流通所以佑啓后贤者多矣第区区之私则愿张氏之子若孙不徒行义而由义行斯为对扬于姑而称善继善述也作义姑传【万厯甲午沈秱撰　按通志辉生玉玉生防简节防节并应乡举简三子亦继乡举其长者衡阳令襄奏请表义姑节奉防给银立坊特祠所居旁曰义姑祠后子孙捷南宫者四人登贤书者十六人】林氏永福人梁环妻环早卒守节教子后子寳官节推侍母疾割股奉药邑人称为节孝之门
　　陈氏临桂举人毛瑄妻从瑄北上瑄卒子锦方六嵗度不能归葬安定门外抚孤成立纺绩度日誓不再嫁其后子孙蕃衍人以为有冥报
　　刘氏桂林卫千户佐女归指挥但铠年二十六铠卒于王事哀毁痛号濒死数次遗腹生子一麟家无余赀纺绩哺养以有成立后一麟官至贵州都司署都指挥授诰命享年八十
　　王氏阳朔全溥妾景泰间溥随父允辅之海阳任娶王氏归抵府江遇贼仆辈皆赴水溥将随之王氏牢执溥手贼举刃向溥王以手遮溥项得不死抵家众嗟叹曰无此手则无此项矣王生五子后以科第显夀七十九终
　　康氏桂林卫舍人尹聪妻十七归聪二十三聪卒遗二孤纲甫五嵗纪未周县釜嗷嗷姑叶欲夺其志哭曰姑孰养子孰抚忍坐视尹祚絶哉无已有死焉耳蓬首垢面躬纺绩抚二子既成立五十外忽患痈自胷及背歴歴见肺腑仲子纪业医徧访诸方书不效梦中恍惚见神人授之方疗之果瘥至八十一终
　　蒋氏玉真全州人蒋三畏女幼习书传通晓大防年十七嫁儒士伍守规二年规故无子日夜号泣及葬愿以身殉舅姑怜其幼寡隂讽之剪发自誓以明寸心抚弟矩子为嗣未几矩亦卒日率矩妇事舅姑愈尽孝敬督矩子务学至夜分不寐有司上其事于朝旌表其门张氏临桂庠生王防妻夫亡年二十五嵗一子二女俱殇誓不更适人称其节
　　张氏桂林卫千户李世勋妻年二十六勋卒遗孤文山甫七嵗矢心茹苦事姑极孝卧起必偕姑有疾辄露祷族人以节孝称
　　唐氏全州人蒋大韶妻少有女徳父知县镐重其配择韶归之不数年韶卒无子孝事舅姑誓不易志毁容敛迹终其身焉御史唐链具奏旌表夀八十有五
　　马氏灵川人詹廷玉妻廷玉与翁姑相继物故遗二孤朝不谋夕焉勤纺绩自给教子习学未几亦物故守志如一夀九十卒
　　曹氏全州孝亷袁具体妻年十七守节至八十余卒巡按御史黄题请旌表曰伟节贞操
　　李氏全州陈良佐妻年十七守节至八十三嵗卒御史黄题旌表
　　容氏阳朔庠生王昆妻昆卒容年二十誓不更适杜门守节四十年氷霜粹白正徳间巡按钱嶫旌其门下陋女者永福人逸其姓名正徳间女将嫁适獞夜掠其村女为所得自度难脱身走随绐獞曰有首饰若干在某所当取与俱獞信其言因挟之往女见道旁焚廪火烈遂投入以死
　　龚氏永福人龚澄女在室有姿色正徳十五年古田贼劫其村掳妇女五六人及牛畜而去至河龚氏语贼曰吾不能行愿得骑牛而渡贼从之乃防牛入龙潭自沉死
　　蒋氏全州人进士陈珩妻珩殁无子蒋年二十五誓志守节至六十八卒
　　张氏全州人蒋冔妻年二十八无子守志夀七十一终宋氏全州人张澂妻年二十二无子守志六十七嵗终以上三氏嘉靖初年提学黄佐各为书扁以表其闾刘氏临桂举人魏希儒妻年十五归魏魏上春官卒讣至恸哭几絶家人屡谕之弗能止哭七日不食死临死谓父纲曰以孝衣殓我则瞑目矣
　　方氏永福举人秦煦妻嘉靖间年十六适秦生子嘉谷甫四嵗而煦同氏赴任东安陆埠头遘疾而卒氏年二十亲老子幼氏抚育三十八年己丑谷贡授远安知县同子之任所复于东安之陆埠头梦其夫寤语谷曰此吾殉尔父之所也遂遘疾卒奉防旌表
　　袁氏全州生员廖必懋妻年十七守节至七十六嵗人无间言巡按御史蔡题准旌表
　　廖氏全州举人唐汾妻年二十六夫亡无子家贫守节至八十嵗卒巡按御史孙题准旌表
　　陈氏名夀姑全州举人陈云鹝次女年十二随父任曲江教谕父病危笃医药罔效姑泣血不已黙祷于天割股救父父疾顿痊寻疾复作卒于官事上院司给匾旌奬曰闺秀流芳曰湘漓孝女
