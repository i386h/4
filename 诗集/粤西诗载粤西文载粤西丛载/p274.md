<!-- { "loadSidebar": true } -->
　　乌克逊泽字润甫临潢人至元间为广西两江道宣慰副使省廐置二十二所以纾民力嵗饥请蠲租又发象贺官粟三千五百石以赈邕管徼外蛮数为寇泽循行并徼得阨塞处布画逺迩募民伉健者四千六百余户置雷留那扶十屯营堡以守之陂水垦田筑八堨以节潴泄得稻田数千畆嵗收谷数万石为军储
　　朱国宝宝坻人至元间以管军万户镇梧州领安抚司事南宁谢有奎负固不服国宝开示信义有奎感悟以其属来归于是黎民降者三千户蛮峒降者三十所臧梦解庆元人至元三十年为广西肃政廉访副使故事烟瘴地行部者多不躬至而梦解咸遍歴焉遂按问藤州宾州两路达噜噶齐与凡贪官奸吏置于法者无虑八十余人又平反邕州黄震被诬赃罪及藤州唐氏妇被诬杀夫罪凡两寃狱
　　秦仲字山甫洛阳人至元间知昭州有善政郡治无事每游歌竹山赋诗自号歌竹山人卒于官
　　姬明大徳七年知容州兴学校劝农桑政多大体阿尔哈雅辉和尔人也至元十二年戍鄂招潭州守臣李芾不听冬十月至潭攻之芾力屈自杀其将刘孝忠以城降阿尔哈雅遣使徇郴全道桂阳永衡武冈宝庆袁韶南雄诸郡其守臣各奉表来降独宋经略使马塈守静江不下使总管俞全等招之皆为所杀防宋主以国降降手诏遣湘山僧宗勉谕塈塈复杀之阿尔哈雅又为书以天命地理人心开塈许以广西大都督反覆千余言终不听因入朝贺平宋拜平章政事使持诏如静江谕之十一月前兵至严关塈守关弗纳破其兵又败都统马应麟于小溶江遂逼静江录上所赐静江诏以示塈塈焚之斩其使静江以水为固乃筑堰断大阳小溶二江以遏上流决东南埭以涸其隍破其城民闻城破即纵火焚居室多赴水死塈及其总制黄文政总管张虎以残兵突围走执之阿尔哈雅以静江民易叛不重刑之则广西诸州不服因悉坑之斩塈于市分遣万户托欢布哈徇宾融柳钦横邕庆逺齐荣祖徇郁林贵防象托里徇浔容藤梧皆下之特磨王侬士贵南丹州牧莫大秀皆奉表求内附奏官其降官以兵戍静江昭贺梧邕融乃还潭
　　任珪至元间横州路总管防明公正人不敢干以私惟以惠民为务邦人懐之为作徳政碑
　　多尔济河西人至元二十三年以宣武将军任横总管府达噜噶齐食邑守土有修学功
　　刘国杰字国宝其先女真人以湖广左丞征广西贼至元间平懐集诸砦二十六年擒太獠于懐集破曽太獠于金林贼深入保险国杰凿土而入杀贼众五千人次贺州兵士冐瘴皆疫国杰亲抚视之疗以医药多不死永州盗李末子千七寇全州败官兵杀郡长官国杰进讨擒之上思州黄胜许恃其险逺与交趾寇边国杰身率士夺战贼不能敌走象山山近交趾皆深林不可入乃度其出入列栅围之徐伐山通道且战且进拔其砦胜许挺身走交趾擒其妻子杀之尽取贼巢地屯田募庆逺诸獞人耕之以为两江蔽障诏遣使即军中以玉带赐之
　　谢让字仲和頴昌人为湖广行省左右司郎中时广西两江岑雄黄胜许等屡相讐杀为边患让谓此曹第可懐柔不宜力竞寛其法以覊縻之使不至跳梁可也若乃舍中国有用之民争炎荒不毛之地非长策也因书榜招谕以携其党
　　王景贤海原人号愚谷以邕州路教授歴天河县尹文行政绩着闻至治间文宗在潜邸得所为诗嘉之手书愚谷二大字以赠
　　周自强字刚善新喻人好学能文练于吏事防定间广西洞猺反自强往见猺长説以祸福猺长立罢兵贡方物纳欵请命事闻于朝特授广西两江道宣慰司都事文魁字华甫衡阳人至顺中知藤州时寇乱后邑里荡然魁至始立府舍筑城垒浚隍池以备战守寇不敢犯祝蕃至正间浔州经歴一夕课子读书忽旋风灭烛户外若有人称黄氏来诉寃者比开户视之四无人迹诘旦审狱果有黄姓者竟得其寃状兄弟同坐八人止罪其一余皆释之
　　石亨祖字元卿真定人至正己丑全州路总管时蛮獠入寇城邑民居焚掠殆尽亨祖率郡人黄势荣筑城郭建学宫立上下公署籍民兵以御寇于是民得安生不三年间百废俱兴卒于官
　　侯元采至正间署贵州事时城池颓圯元采以私帑佣民筑濬一日峒贼出掠元采偕弟信卿帅兵逆战生擒酋党八人斩获无算广西海北二道交荐之
　　石天岳至正间荔蒲主簿时猺獞出没民不聊生公署坛庙芜废殆尽岳至始稍葺之逾年覈田赋明疆界追逋侵廪有余粟乃计经费之余择胥吏中勤慎者贸材缮治骎复旧观焉
　　冯思齐乐城人至正间以承直郎知藤州律身防洁御下寛简民懐其徳立徳政碑
　　呼哩至正十六年知容州正风化建学校为民兴利卓有政声
　　刘志行江西人元进士知镡州有善政工吟咏有梅南集传于世
　　陈本道至正间知贵州事时峒贼攻城本道率兵出敌身先士卒贼败遁去时称有文武才
　　何元英至正末贵州学正端已率人勤于考课撙节宿储以修葺殿宇清复田畆以赡给生徒人服其贤余永至正末权知平乐县先是府学在考槃涧西燬于燹拓跋元善摄郡监覈学租募民捐俸鼎新之永受规画程工作赞助居多
　　额尔济讷字尚文唐古氏人至正二十三年春正月立广西行中书省授银青荣禄大夫平章政事兼岭南广西道肃政防访使时红巾扰攘南方郡县多陷没岭表震动济讷议建筑城池以扼险要遂捐俸于官贸易海盐积以嵗月息倍至万经制之费皆出于此四年而克终事民忘劳焉济讷能得众心一时骁将材士多归之故保有境土二十余年洪武元年总兵杨璟取广西济讷坚壁不下后城破被执送京师不屈死之
　　陈瑜字仲庸雷州人额尔济讷辟为广西行中书省都事广西被围济讷未尝归私第瑜事之甚谨城破以佩刀自刎又有湘潭刘永锡者与瑜同事率妻子溺于白龙池死焉
　　曾尚宾江西人额尔济讷擢为义兵千户洪武元年明兵围靖江尚宾守西城及城陷身中数鎗犹力战不衰后众寡不敌自焚其家死之

　　粤西文载卷六十三
　　钦定四库全书
　　粤西文载卷六十四
　　桂林府通判汪森编
　　传
　　名宦
　　明廖永忠巢县人洪武元年命为征南将军朱亮祖为副平广东遂进取广西六月兵至梧州境元达噜噶齐拜珠迎降广西行省平章林文之亦降时元吏部尚书布延特穆尔张翔次藤州闻永忠兵至走郁林亮祖追之布延特穆尔战死张翔赴水死于是浔贵等州郡以次咸附七月兵至梧州容州同知明安布哈暨普宁县达噜噶齐玛噜皆降师次贵州元郁林知州张诺海同知王楚金降永忠因遣亮祖会平章杨璟收未下州郡八月合兵攻克靖江执元平章额尔济讷永忠至南宁元上浪屯田千户宋真执其守将平章约尔珠参政诺海遣使请降永忠悉收诸司印章命真守其城送约尔珠等赴京九月元平章阿尔斯兰以象州降广西悉平朱亮祖六安人以参政佐永忠平广东师次梧州张诺海降至靖江与杨璟合破靖江师旋封为永嘉侯杨璟合肥人洪武元年为征南将军偕左丞周徳兴参政张彬等帅军攻静江克之先是张彬屯南关攻城为守者所诟恚曰城破当屠之比克城璟下令曰杀人伤人及剽掠者死彬乃止又遣兵下栁象南宁太平田州土官黄英岑伯顔皆遣使赍印降广西悉平
　　左君弼庐州人洪武元年广西卫指挥佥事二年冬十月左江上思州蛮贼黄英杰聚众万余寇郁林州知州赵鉴同知王彬集民兵拒守贼攻围半月不下广西海北等卫官军来援贼夜遁追至上思州境破之贼走还仍聚党不解事闻上命君弼为副总兵讨捕英杰与其弟英览逃之十万山七洞口君弼追及之英杰阵死英览就俘自是两江獞酋胆落四年春又以平溪洞蛮獠有功赐绮帛二十疋
　　兰以权襄阳人洪武元年官中书照磨上初平广西遣以权赍诏往谕两江溪峒民至广西卫镇抚彭宗万戸刘惟善以兵防送将抵两江会来宾峒人潘宗富寇掠急督宗等击败之遂安辑其众两江由是慑服
　　严震直字子敏乌程人以督赋太祖闻其名洪武二十三年擢布政司防议之职留中署通政司事二十八年西龙州赵宗寿袭其叔知州任不俟朝命自雄长其地羣臣议兴师问罪龙州遣使往谕安南一观其向震直奉命抚谕国王陪臣皆俯伏听命广东西盐运为官民病上奏减其半二十九年奉命复至广西立法接运以通行盐商民便之桂林兴安灵渠久圯震直召县属审地势浚源疏流因其故道延袤五十余里导南江曰漓北江曰湘筑堤岸治陡闸修石渠以便行者通石函以利灌溉旁通灵川千秋峡铲象鼻石峰焚凿江滩碍舟之石自是往来无虞桂林梧州兴安诸文学掾咸备纪述谓秦史禄汉马援千载之后至震直当为三人云居广且几年每督有司均徭赋整风俗贪婪者咸为敛迹而録囚尤称不滥久旱得雨人以为决狱无寃所致士民共歌之獠民啸聚依险阻者又草檄招抚屡年逋逃皆趋事有司边徼以宁
　　王祐字子啓泰和人广西平初置官府简御史往任宪司以寻适为按察使祐及胡寿昌为佥事寿昌曰古乱国用轻典祐曰蛮夷之人素昧君臣父子之分渎伦伤化不及此时明礼法以示劝惩后将难制适从之分按郡县吏民震悚适风节凝峻狱讼剖决如流民无有称寃者寿昌字子祺吉水人行部虑囚三四覆不厌人称其平融州石刻有元祐党人碑立命碎之
　　蔡迁广西行中书省参知政事广右初附诸蛮间叛遣迁防省兼靖江王相叛者相继殄灭卒于官迁为将十五年每战辄勇奋独出横刀突阵左右挥击敌皆披靡却走不敢近既还而金疮满体人视之不可堪而迁略不以为意及卒诏赠资政大夫追封安逺侯諡曰武襄代迁者为丁玉
　　丁玉洪武初任广西行中书省参政兼都指挥使以仁惠为政军民悦服
　　叶砥字履道括苍人洪武庚戌进士累陞广西按察佥事用法平恕狱无寃滞吏畏而民爱之尝兼绾三道印出按郡至迁江会洞獠数出没为寇害吏民汹汹欲遁去且以无备讽公请少避公曰我去汝县官必遁民何恃以安即命料丁壮立保伍寇来并力御之寇卒不敢至
　　臧哲诸城人洪武间以儒士授礼部主事转兵马指挥发奸摘伏不避权豪寻陞四川左参政未几陞广西布政使以母丧去官上赐之米钞云
　　张信河南人洪武二年丞平乐政务大体时当安辑之后属意拊循课农桑兴学校后以课最擢平乐府政誉宣平终始如一士民称之
　　方圆金华人洪武间南宁知府尽心抚字民甚服之沈忠洪武中知浔州府禀性刚毅优于政事时猺贼出没为地方患忠率兵抚贼惧而降一方遂安
　　何源字幼澄吴江人洪武中知梧州府民饥众议请于上赈之源曰若请而后赈民其死且徙矣乃捐俸劝分以拯民赖以活
　　刘焘洪武间知栁州府寛厚不苛有欲私宰耕牛者牛悲入府悲鸣若诉召其人诘之谕以仁爱牛赖以全赵天鉴洪武三年知郁林州清介自持爱民如子擢知太平府
　　周仕渊蕲水人由太学生洪武间任平乐府推官言论常依名节所推按悉丽于法而以人情通之
　　陈琏字廷器东莞人洪武中桂林教授以师道自任严立教条日励诸生进学修徳人材遂盛于一时武臣子弟习礼于学者琏随事诲之咸知自检都督韩观性峻急好嫚骂亦知礼重称为先生相与抗礼后官至南京礼部左侍郎致仕卒年八十五
