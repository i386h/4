<!-- { "loadSidebar": true } -->
　　唐氏全州蒋季选妻夫早卒唐孝事姑训子献奇成名仕新兴知州总督旌其门曰氷操荣夀年八十三终伍氏全州庠生蒋季防妻夫年二十而卒氏青年守节教子守恭成名任蓝山知县诸孙皆儁发年八十八卒秦氏临桂人唐承宗妻年二十二丧夫哀痛几死指天自誓孀居六十余年始终如一御史高应芳旌之费氏临桂庠生周绅妻年二十二绅故无子众谕以改适费曰吾夫死不瞑目者以姑在也既不能相夫以显亲复不能代夫以养亲将何以见亡人于地下况蹈禽兽之行邪甘茹淡薄事姑十余年纺绩以供朝夕姑殁葬祭以礼御史高应芳朱炳如立扁旌之
　　张氏灌阳庠生唐应星妻贡生张鉴女也隆庆五年古田猺贼乱肆刼全灌张年二十一嵗为贼所获厉骂不屈贼怒挥刀腰断之崇祯六年巡按毕佐周疏闻诏旌其闾曰烈节
　　易氏义寜人易华女所居大塘村一日贼突劫本村掠易与诸妇女将去易恐遭贼污坚不行或有劝者易曰吾必死死他处不如吾村贼无以强因害之
　　谢四姑全州谢椿之女许配灌阳吕茂正年十七未嫁正病没讣闻一恸而絶救苏明日缟衣白父母请得诣其家持丧不许遂遥为位薰沐哭灵朝夕上奠不数月竟以哀毁卒司李连继芳旌其门曰全节
　　李氏义寜石崇安妻年十九夫亡氏自誓不再醮坚贞不渝人莫得而议之年八十而终
　　蒋氏全州探花舒志妻光禄卿蒋遵箴女夫亡守节奉防旌表建坊曰词臣贞配
　　郑氏临桂人教谕曽璋妻璋有一妾郑处之坦然璋卒于官子三省方四嵗郑与妾曰家贫子幼吾当为夫养子汝意云何妾曰官人既不幸夫人即所天生死以之岂有他意郑遂与妾同防丧还舟经全州三省偶坠水郑即赴水救之妾忙挽以上并得不死比归两人勤女红教三省学称双节云
　　朱氏临桂人何与晋妻年二十二夫死朱痛絶数四时长子甫三嵗次子尚遗腹家计甚窘朱矢志守节事翁姑克尽孝道氷清玉洁人无闲言年六十二终
　　张氏灌阳人军人马晟妻生二子夫殁张年二十有二守节逾五十卒
　　舒氏桂林中卫舍人桧之女年十六归于本所应袭千户刘寀寀卒舒方二十一嵗有一子曰国泰在襁褓舒恸哭几絶或吊之曰夫人甚少胡自苦若是邪氏厉声曰氏所以不即逝者以继姑幼男在也生为刘妇死为刘鬼而已独处一室惟勤纺绩抚孤而教之虽诸娣姒非大故不相见事继姑以孝闻行年六十四志节皦如蒋氏灌阳人适庠生唐东升生子照才三月夫卒蒋矢志守节奉养舅姑延师训子课读常逹旦后照登贤书以名宦着天啓五年伏阙陈情下巡按迟大成覈实旌其门曰贞节
　　周氏全州儒士曹学禹妻年十八矢志守节夀八十五卒崇祯七年奉防旌其贞节
　　彭氏桂林人闗辅宗妻闗死彭方二十嵗姑老家贫子幼彭誓守节勤女工赡养姑病割股煑粥以进姑遂愈持身严肃诸亲罕得见面义方教子竭力葬姑崇祯十二年彭年七十巡按左永图奏请建坊旌曰节孝无双有司嵗给米帛年九十八无疾而终
　　谢淑端全州龙安太守谢天命女适庠生滕愈淛年二十二明末为乱兵所执不辱携二子一女投昭平江中唐氏全州壬午举人蒋拯世妻明季之变为郝贼所掠当渡河贼抱氏马上同渡氏夺刀自刎时年仅三十伍氏全州蒋维蕃妻夫卒氏艾年守节时值乱离艰虞颠沛中能拒侮守志抚孤成立年六十八卒
　　唐氏灌阳唐世焘女适庠生蒋维藻明末夫妇同被乱兵所掳行至拱桥上乱兵欲拉藻别去唐顾藻大呼曰吾不即死者以汝偕也今何往遂跃投江流藻亦从溺邓氏灌阳庠生唐纳俞妻全州邓亷维女其妹为庠生唐之防妻明末被乱兵所掳闭仓中寻驱众妇行邓氏二人誓不从相持痛哭詈骂投崖下兵怒挥刀两刃之
　　栁州列女
　　明简氏双节者俱马平人曰李氏福建布政司经歴简文之妾文有女曰元赘陶吾智为壻文与正室郝氏连卒于官二妇与二孤辅弼扶丧以归道至深定遇贼吾智与贼抗溺水死李被执辄解囊出白金噉贼且曰此外惟身一死可表但乞不惊两幼子足矣语毕遂投水贼亦嗟惋以去李漂附岸得不死收吾智尸并载归李抚养二孤元亦愿相依不他适后辅成进士弼乡举给事中徐文溥为作简门双节传
　　徐氏武宣人黎金妻夫卒抚遗子皋后领永乐乡荐皋逝妻张氏妾王氏俱坚志守节
　　覃氏融县人甘长夀妻善事舅姑年二十五寡居屏去服饰终身无二志初长夀殁覃方娠生子昆后有二孙正统间旌之
　　汤氏马平庠生莫弛妻抚孤睿后任推官赐有坊表宋氏宾州人宋礼女适舍人甘诚夫逝抚子霏后任栁庆参将正徳间旌表其门
　　谢氏罗城人太学生谢荣女正徳初蛮寇劫其里见谢有殊色争舆以行欲妻之谢骂曰我何人家女肯与尔辈居即取刀自杀
　　陈氏宾州人舒锦妻年二十二夫亡遗子泰方二嵗孀居二十余载邻人不识其面国学戴生者求为配氏坚拒之子泰长力学以明经任长乐司训迎母禄养年八十四卒
　　陆氏马平人殷杰妻杰死氏年二十二未有子乡人闻其贤有将委禽者其父母许之往语以故陆曰父母使为殷家妇有年矣何忍夺而之他也惟有自尽而已父母不敢强随养从子辙为子夀八十余乃终
　　廖氏宾州人呉道应妻十六嵗归吴逾年生子呉能方三月道应病卒廖哀毁几絶舅姑谕以存孤为重始勉自抑矢志守节歴八十五嵗奏表其门
　　吕氏马平庠生刘生知妻抚孤励节赐有贞节上夀扁额
　　罗氏融县人龙居徳妻蛮劫抟塘村得罗悦其色驱之以行罗伺间投水蛮出之伤其目固不肯行蛮怒支解之
　　梁氏武宣所舍人王柄妻举人梁高女也柄丧梁年十八家甚贫苦誓死守节昼夜纺绩自给遗腹生子用贤长补县学弟子员用贤又卒遗孙肇伯尚幼梁又育之袭祖千户职卒年七十有五人无间言
　　蔡氏三妹四妹者洛容人蔡瑶女也三妹适褚本纪夫亡归依瑶四妹许嫁潘仁尚未行嘉靖中以征田州调永顺保靖兵其兵所经恣淫虐所居姊妹出走兵望见逐之两人计不能脱相携坠崖三妹即死四妹舁至家逾日卒
　　邓氏马平人初聘于莫门未嫁夫卒亲欲夺其志遂服莫门聘服自缢
　　计氏马平人适副使王化先时化为广东平远令地方多贼化寄妻孥于会昌督兵贼所向无前贼惧使人来防昌曰王平远阵亡矣计误信拊膺大恸遂自刎死后部使者上其事赐有坊祠
　　计氏马平人适主事陈原道夫殁触棺死赐有坊祠董氏马平人俞璇妻年二十六守节育子暨孙夀六十三嵗终有坊额曰节抚两世
　　李氏马平人许聘朱纯未嫁而夫亡氏以处女守节至五十六嵗终人无闲言
　　吕氏马平人诸生刘济仁妻年二十济仁卒子一在襁褓一尚在腹家贫甚里贵有欲娶者兄弟更劝改适吕怒曰人各有志何用相逼以头触桂血流被体兄弟不敢强守节六十余年
　　计氏马平人郑良栋妻年二十六栋卒甘贫守节抚遗孤永祚为娶吴氏永祚卒吴亦守节值姑病割股以奉巡按扁旌曰一门节孝
　　卢氏马平人教谕唐良杰妻遇贼投池死
　　王氏春姑祖姑栁城王士魁女未字因土宼作乱同服断肠草死
　　呉氏宾州庠生谢应轸妻轸亡无子氏坚志守节崇祯初巡按旌其门
　　余氏马平人徐保泰之母年二十四夫死侍姑曹氏守节六十三嵗终有双节坊
　　廖氏马平庠生葛若惠妻崇祯末土贼破城氏被掠投河死
　　王氏马平人孙张林妻明末夫妇俱为兵执夫被杀氏即抱子投河死
　　邬氏马平人龙偕熊妻明末避乱雷村獞佃作叛偕熊投潭而死氏闻之亦投潭死
　　秦氏马平生员秦聘瑜女年十五明末被乱兵掳及渡河骂贼投水死
　　庆远列女
　　明汪氏庆远卫舍人王凯妻年二十二嵗夫罹大辟被棰肉腐汪氏朝夕入供汤药弗能疗夫将死曰汝年少可更适人汪氏泣曰夫之不幸妾之不幸也脱不能生愿相从于地下矣夫益危度不能起乃告公姑曰夫死妾不忍独生幼女幸善抚之俄顷拊牀扼吭而卒蒋氏名妙庆宜山民蒋廷琏女及笄归莫朝宣领景泰癸酉乡荐卒时年二十二抚其孤莫骄翁姑哀其幼寡将嫁之蒋氏执义不许以女工自给训骄业儒应贡亦卒蒋率其妇躬勤苦抚育三孙自满自广自矜皆成立年七十而终
　　张氏名妙恒庆远张琳女天顺间适右所舍人宋洪生二子尚仁尚志成化丁酉夫疾濒危张氏刲股肉和羮疗之稍苏既而气絶张氏欲与俱亡家人劝之曰汝死则二孤难活是絶夫嗣也张氏勤女工抚二孤尚仁袭百户尚志补庠生自夫殁足迹不出户外年五十三卒刘氏宜山人彭谏妻谏出商遭贼死刘闻哭谓妯娌曰夫亡谊不能独存幸善事姑以其余视汝侄女吾死足矣即闭门自缢诸妇往救气未絶从旁防视者密刘乃不饮食亡何见丧至刘往迎且行且哭因囓舌而死彭氏宜山都岭里民王尚忠妻庆远卫舍人钦之女年十八归尚忠姑孙氏老失明彭起坐必扶持之凡衣服饮食躬奉以进歴三四年尚忠寻充都司承差携彭与偕居司廨仅四月每思其姑辄垂涕未几尚忠奉差之京因乞假送彭西归舟次落黄滩遇凶渠梁万王辈二十余贼突出行劫见彭色美逼近欲擒之尚忠素勇左持盾右持镖与贼相持时身中数鎗堕水死贼拽彭登岸慰之曰汝妇人决不杀汝可无死即令贼党数人守之复入舟取其货彭泣曰夫死我生何为遂投水死贼大惊皆遁去越数日尚忠父琛往觅其尸下至里隆滩二尸并浮水上顔色如生
　　李氏宜山嘉靖辛夘举人冯辕妻年二十七守节家贫无子励氷霜之操有司扁其门曰贞节
　　平乐列女
　　南朝蒋氏临贺人归钟骞生二子士雄士略仕陈持节帅岭南陈主虑其反覆质蒋氏于都寻遣归临贺既而虞子茂作乱遣人召士雄蒋谓士雄曰汝若背徳忘义我当自杀士雄不敢从乱陈主闻而异之封安乐县君宋莫荃恭城人周渭妻渭苦刘鋹政繁赋重避地北走上书官至转运副使方渭北走时不暇与荃诀二子孩幼荃尚少父母欲嫁之荃泣誓曰渭非乆困者今违难远适必能自奋于是亲蚕绩碓舂以给朝夕二子皆毕婚娶凡二十六年复见渭朱昂为着节妇传
　　明林闺善者富川人林栋女年十六有美色未嫁适遭贼剽掠所居闺善出走贼拥之去闺善泣不行贼负之背因囓负者乃弃之地欲污之随胁以刃曰不将断头闺善骂之曰贼奴身从汝碎不从汝污何论断头贼愤甚刃乱下竟支解焉
　　黄氏恭城人周祐之妻随夫任广东龙门学谕因姑徐氏年老与夫诀愿回侍养至白沙冲口羣贼劫舟欲汚之断臂不屈骂贼竟与妾李氏义妇阿曽遇难其子周羣被掳入巢后赎出悯母死陈情当道旌之
　　雷氏四会人归陈仲鉴居贺之封阳墟正徳间上下峒诸猺乱大肆焚劫见雷姿色拥持之以行至五显庙欲污之雷伏地骂不絶口贼胁以刃骂愈厉贼怒杀之萧氏富川人萧能女年十八归余晨未几晨卒无子家贫矢志自守年逾七十人无间言正徳十六年贼入南闗氏遇害闻者怜之
　　周氏恭城人周良彪女年十六适常有徳越二年有徳死无子家故贫姑强之改适周氏泣曰姑有叔可以奉余年妾未亡人耳尽以簪珥遗其姑独与母相依嵗时返拜姑于堂姑卒乃已如此者五十年
　　毛氏富川县毛健女归刘玉明年二十六夫卒誓不再适抚二子天祚天祐及长补邑诸生祚娶罗氏祐娶吴氏相继卒罗年二十五吴年二十六咸不嫁与姑相守终身无间言知县曽一诚表其庐曰一门三节
