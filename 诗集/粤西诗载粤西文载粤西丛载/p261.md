<!-- { "loadSidebar": true } -->
　　凡洞穴皆幽暗偪仄秉烛而游唯屏风巗髙广壁立如康庄大厦延纳晖景内外昭彻石湖居士名之曰空明之洞由磴道数十级出小石穴山川城郭恍然无际乃作观台是名壶天游客诧曰大哉斯壶函裹如许居士曰世所有相如空浮华心目颠倒【阙】　　　故善巧者能于宝珠及以芥子乃至毫端出现尘刹彼观者不觉不知况一壶哉客悟且笑曰然则游戏神通邪居士亦笑而为之铭曰
　　心尘目华三昧现前我提一壶弥罗大千无有方所四维上下此三昧门溥施游者
　　碧桂山林铭【并序】　　　　　　方信孺
　　桂府稍西五里吞蒙溪吐阳江是为西湖鱼峰隠山相拱揖大凡游观之胜俱敛避下风右鱼峰一【阙】有古精蓝最胜处丰林灵泉层【阙】觱沸水石之奇奇怪怪如虎豹之仰伏鳯鸾之翔集不可以名纪枚计又有如台榭者斩然頫精蓝而中立紫防山人幽寻乐之【阙】意终老亟朘俸赢偕丹霞子小筑其上有堂有奥爰居爰处且面势端豁与千山观相襟带目力所加山川城郭毫髪不能遁前所谓最胜处今皆居掌握中孚若稽图牒此州在唐贞观间文石荐瑞曰圣主大吉子孙五千嵗太宗诏李靖有碧桂之林苍梧之野观此瑞文如符所兆之语即以碧桂山林名之山人倦于游葢将遯世愿奉母慈持妻子遂与隠者沦朝夕于此山中庶几再遇瑞石以献之明天子顾不休哉于乎陵迁谷化今昔一辙为湖为田等归【阙】千载悠悠可以图山林于兹敝舍乃为铭曰
　　碧桂之东有斗其峰有金其墉气佳哉郁葱碧桂之西峰房蚁嵠尔蛮尔夷化劒刀鉏犁碧桂之南大海天涵维崖维儋一王仁是覃碧桂之北万仞壁立不骞不泐圣人夀与匹其中盘盘我居之安有泉水可汲有烟霞可餐援素琴而弹流水髙山知音孔艰吾与子俱还
　　为张自明作碧瑶坛铭【并序】
　　紫帽山人既作碧桂山林铭丹霞子【阙】　共絶顶以为碧瑶坛抉奇搜秘于斯紫帽山人为之铭曰
　　碧桂之阿【阙】　嵯峨有方者坛仍此坡陁如踞虎豹如驾灶鼍或坐而奕或倚而哦布席而饮植杖而歌上天星辰大地山河伊俯仰间可蹴可摩安期羡门骑气相过笑傲今古等一刹那忽来不速欵我松萝彼何人斯山灵所呵
　　卦徳亭铭【并序】　　　　　　　陈孔硕
　　卦徳之亭八觚括苍管湛营之长乐陈孔硕名之既而复铭之曰
　　天地山泽雷风水火既画既分有万斯伙万殊一实皆备于我八司厥位一常主中若枢得环以应无穷流形相擅自我陶镕我坐斯亭洞然八极卷舒晦明一出入息八者旁罗吾见其一
　　马家岭铭　　　　　　　　　蒋用卿
　　路因兵防习坎莫平险逼崖岸久艰于行遵父遗命功鞭石成履道坦坦可传淑声
　　成顺桥铭【并序　　　　　　明】周进隆
　　桂城南宜山渡东有河分自漓江伏波山之东支流过七星嵓亘龙隠趋穿山复防于漓其河乃临桂阳朔灌阳诸郡邑徃来必由之道昔桥既废而以小舟济一遇暴风涨水必有覆溺之患过者嘅叹正徳庚午靖江王府命承奉陶真修之出内藏之金采石募工以成厥绪晃然如长霓横波自是商民经者如履坦途始事于正徳辛未十二月落成于癸酉二月为利甚溥不可无记以属进隆窃惟十月成梁夏令著称不作无益召公进戒今是役能利民之利使人颂感于不磨卓然有可书者故为书其事而又系以诗曰
　　桂东之江兮众流滙奔以渡以涉兮民病朝昏孰为梁兮列之以石左而右兮周道矢直桂东之山兮万木郁葱绿隂盘翳兮濩于长虹造为舟兮去危以易徃而来兮万民攸利桥之成兮功留江边桥之功兮髙出山颠我诗之镌兮永百千年
　　郁林瑞泉亭铭【并序】　　　　　周孟中
　　郁林城南安逺桥之上有泉涌出石间不假疏凿混混不竭君子玩之以进修小人资之以朝夕贤才兆之而彚征自宋迄今尝有作亭而记之者矣嵗久复就堙没亚参潮阳姚公政暇访而得之乃谓州守闽漳邵君曰子盍亭其上以绍述前人而迓奉天休者亭成邵君请铭遂为之铭曰
　　地不爱宝瑞泉乃通其源混混其出蒙蒙君子以之作圣之功小人赖之夕飱朝饔惟泉澄莹洁妍媸莫逃善鉴万物取之不穷用之不竭秋空无云与天一色或凝而紫厥瑞匪常兆应俊髦彚征周行羽仪天朝为邦家光忠烈政事万古流芳噫嗟瑞泉其流在地不凿而得岂专在是与道为体不息不二玩而契之于此为至猗欤藩参来歌来游意与天防心与神谋顾谓州守汝职承流盍亭其上以迂天休守曰诺哉走岂敢忽爰始经营成之不日余僭作铭镵于贞石与泉同流垂之无斁
　　拙客窝铭【并序】　　　　　　　田汝成
　　【为广西佥事陈公作公名大珊字弱宝莆田人嘉靖癸未进士】
　　横山陈子体道居贞与世无竞严大易先迷之戒味老氏守雌之防是能宅心嘿克伐不行其言曰巧与拙孰贤也夫轮囷之栎弃于匠石濩落之瓠捐于惠施以言乎无用则审矣然卒不失其性以保其真是故鼯以技穷以灵灼泅人善水而溺于水佞夫善辩而毙于辩由兹而谈拙者不犹愈乎虽名誉不彰而祸患不及昔人有言知我者希则我贵矣诚哉是言也遂题其室曰拙客窝其友田汝成闻而韪之为之铭曰
　　在昔先民贻猷有晰救塞以忠囿巧以拙我秉其哲蒙世人嗤众皆鼎鼎我独蛇蛇临难不避当炎不趋弃彼剞劂载韬瑾瑜志存参鲁道协回愚捷径崄巘拙客不履矩步规行周道如砥世味甘醲拙客不营餐寒茹淡魂魄载宁宦以巧败国以佞倾懿兹拙客保节完名我友作室掲以表志警取盘铭諟同笏记我用作歌惩彼儇媚
　　翫珠洞铭【并序】　　　　　　　邝　露
　　伏波山东枕漓水盘盓钻注骊龙穴焉名翫珠洞髙数百丈如层城复道其最奇者有石悬空而下状若浮柱去地一线不合闻昔有神人名掲谛者试劒于此下产玉树似瑚枝而白庆元中朱晞颜获一小枝价值千金刻石识之其上有朱公小景髙宗御赞米黻得名能书六朝翰墨渔猎无余骨与气劲妙逐神俱风姿亦然纵览起余其景赞皆方信孺手勒公自书云潘景纯米黻熙宁七年五月晦日同游余游时日月偶合自题云邝瑞露崇祯七年五月晦日继至重为之铭铭曰日月不隔如彼千秋形影不隔与子同游士贵知己君其勿忧
　　粤西文载卷六十
　　钦定四库全书
　　粤西文载卷六十一
　　桂林府通判汪森编
　　露布
　　兵部奏桂州破西原贼露布　【唐】杨　谭
　　臣闻声教无外修文徳以来逺人职贡有亏耀武威而讨亡命然则五材并用金革为遏乱之资八卦相宣弧矢乃济时之具事非获已道岂为侔将治众以安人必除残而禁暴歴览古今谁能去兵未有舍礼乐而致升平奋干戈而大业者也伏惟乾元大圣光天文武孝感皇帝陛下明齐日月徳配天地化同异类泽洎无垠寰宇已坠而更兴社稷将颠而复振洪勲累绩旷古莫俦蠢兹魑魅之乡敢恃犬羊之众据其险要恣其冦攘西原羁縻旧阻声教其诱引同恶者多僭称王侯位署官爵旌旗蔽野鼓角沸天恣杀戮以威人将玉帛而济众方员数千里控带十八州丁壮并执其干戈子女尽充其仆自谓强盛转加凶顽追之则鸟散兽惊缓之则蚁结蜂聚老幼奔走耕稼失时万井无烟兆人失业不宾王化于兹四稔臣前年衔命到州深入招慰示之仁信许其自新犹尚凭陵每行攻劫管内州县日渐流离村落焚烧庐井空竭伏奉去年三月十日勅遣中使魏朝灿宣慰凡诸首领皆赐勅书再三晓谕许其官爵但以炎方人物躁竞者多承已来久絶朝命自蒙提奬感激殊私戮力同心倾家竭产训勉子弟防励甲兵介胄自出于私门粮储不损于官廪向非陛下化周动植徳及遐荒岂有不劳王师坐清氛祲去年二月二日陆州武阳朱兰金溪黄橙等一百余洞大贼帅伪号中越王廖殿伪号桂南王莫淳伪号柘南王相支伪号越南王莫寻伪号象郡王梁奉伪号镇南王罗诚伪号戎成王莫涛伪号南海王罗品等潜相结搆约二十万众跨壤连州志同枭獍风号雨啸心等豺狼仍欲先破岭南后图岭北逺近百姓皆不聊生臣遂檄劝将士宣传圣防诱以厚赏使其尽节皆决命苦战非无损伤不顾威【阙】志懐忠勇大首领梧州长史镇南副都防摄栁州刺史西原游奕使张维南劝率首领统兹军政万夫齐进一奉无遗都知兵马使朝散大夫象州刺史成匝领当管及栁州刺史衡州等战手共一万人卷其旌旗逾挺争先应有渠魁当阵斩获经略副使朝议郎行贺州长史穆成构防御副使朝议郎梧州长史任早梧州刺史本州防御使李抗先锋总管梧州长史秦匡朝四界游奕使广州番禺府折冲谭崇慰下总管子将等五百余人并西原环古等州首领方子弹甘令晖罗承韦张九解宋原等五百余人各领子弟并部外义征及总管呵战手共成二十万众或擐甲仗兵纵其救援或致果决胜扼其咽喉左右夹攻飞走无路诸及首领等义注竭诚有死无生以昼继夜或攻或围当其彼竭之余遂得我盈之势封豕既戮长蛇又屠余党喧腾自相蹂践势如解箨事等摧枯指挥而夷獠丧气叱咤而山川沮色贼等既因失律不知所向或连被坠谷自成积观之尸或带刃投江有同漂杵之血横行嵗久骄纵日深势如雷霆莫敢拒敌臣乃陈师誓果思各忘躯目看但各凡经二百余日前后苦战三十余阵破贼二十万众斩获五千余级以头丧亡余党奔乱穷灭之后然始求降臣伏以人无尽刘道忌太甚因陛下好生之徳体陛下至仁之心于是宣传圣恩示其生路大贼帅武承斐韦敬简等二人余众窜伏无地周章失图解甲辕门面缚伏罪臣便脱其桎梏仍加实赏兼赉疋帛散于营农各分疆界使其斥堠逓相辖控永絶忧虞今臣管内亦且宁帖实赖天威逺备庙算遐临静彼凶残康兹兆亿无任庆跃之至谨遣所部管桂州临柱县丞朱璟谨奉露布以闻其立功将士首领别簿奏上
　　檄
　　讨思恩府土官岑濬檄　　　【明】厐　泮
