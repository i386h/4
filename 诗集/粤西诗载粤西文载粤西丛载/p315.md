<!-- { "loadSidebar": true } -->
　　桂林屠公直斋先生自少有闻于乡立朝直亮天下重之以南京兵部尚书致仕终于家予以避地而归再入上京过公之庐展拜焉其子炳言以具官某所状公行征予铭予为之泣数行下乃喟然叹曰哲人其萎人心攸系观九京者尝慨夫昔贤之不可作矣然则是请也又乌得而辞焉抑公之出处大致人人能道之至于精神意气藏于防防而塞乎昭昭者人或不能知也是故迟之三年而未就迩于留都图践斯言防心黙防若有得公之为人者遂援笔为公识之公讳楷字良植直斋其别号也先为浙之鄞人髙祖徳源洪武初始徙桂林因家焉曽祖侃祖仲华俱隠徳不仕考谦中天顺乡荐祖考以公贵累赠资政大夫南京兵部尚书祖妣包氏妣王氏俱赠太夫人公禀不凡性慈仁不忍伤一物自幼好学甫九嵗提学彭公即録于学以书发正徳庚午省解卒业南雍太子少傅兵部尚书清浔张公澯时为太宰见而奇之妻以少女焉嘉靖癸未登进士闻太夫人得疾部使便归侍汤药已而躬亲殓葬识者谓诚所感逾三年服除筮仕驾司主事清亷勤慎相继为大司马者皆耆徳宿望靡不器重之凡政务丛委多取裁于公辛夘以唐公渔石荐调吏部验封司主事歴陞考功稽勲署郎中乙未调文选郎中主铨事公以治已明以用人凡官职繁简人才贤不肖得于见闻者咸纪之于册而高下其任先节行后才艺抑奔竞奬亷能每注选因才授职虽势权请赇亦抗论不从侍郎霍公见公自任始不能平乆而益信且服之及出部遗公所服寓传衣之意焉侍郎甬川张公署部事以公乆任当迁复留公葢曰四五十年以来无此文选云丙午冬陞通政司誊黄右通政歴陞南京太仆寺太常寺卿逾年陞南京工部右侍郎秩满考绩得赠廕后陞南工部尚书防当考察京官朝议若曰非公不可遂改南吏部尚书授资政大夫主考察事时则去留允当壬子改南兵部尚书参赞机务守备留都选将练兵任才勇汰冗滥求为乆安之计查革守备各色匠艺官兵部者从人无得用船夫定为制京城间有奸宄窃发密计擒之不张皇惊众公帑羡余悉查明登记恣取之顿革是年考绩钦赐正二品诰命癸丑三疏恳辞机务得允归途送者填塞或相聚辄称曰公惟饮江水去耳惜乎不可挽焉公自家居不为觞咏之乐惟励志问学杜门谢客居第落落仅足蔽风雨当道以所邻官舍益之大巡曽公守约知公不事产业欲遗以寺田公俱弗受时抚按如王公钫龚公恺陈公道基相继荐之于朝不报庚申得噎疾明年三月卒讣闻上悼惜赠太子少保諡曰恭简赐谕祭遣官营葬如制焉公体貌恂恂而气度雄伟其所经纶蕴籍少而英发老益纯粹为学以立心为本实行为务为政本之以忠行之以恕进士时大学士全州蒋公冕与之议论见其精确曰逺大器也歴官两京三十余年独立无朋而人未尝有一言非之者其确然不可夺之节莹然不可昧之见凡有大政数语之间犂然各当信而行之未尝徇物有古大臣风事王太夫人尤孝谨毎左右就养务得其欢心友爱弟梓不以尔我相形凡有先业尽以归之于人皆随力周赡子侄有过必谆谆诲之虽僮仆亦不妄加呵叱接人极谦厚虽乡小吏必与为礼故见之者如在春风中无贵贱长少咸敬慕悦服有所兴起与人交内外一致或有患难务曲全之平居无疾言遽色简重不妄出入终日危坐无惰容蔬布终身金帛游观之好漠如也为诗文务求理明词顺不事雕琢名纸书字皆其自作未尝假之于人所着有铨司赘録西隠漫槀若干巻余多弗传呜呼若公易直之行确实之学亷介之守明决之才事母不违之孝忧国奉公之忠人人能道之至于立朝而士风赖之以振居乡而民俗赖之以醇君子有所恃而无恐小人有所畏而不为潜徳幽光震辉宇内谁其得而知之惜夫华国栋梁生地既僻济川舟楫登岸则迟竟使忧国忧民之心未究其用葢棺之日闻者无问识与不识莫不欷歔呜咽于公是岂特为公哉配张氏累封淑人赠夫人侧室陈氏赠太宜人子男三长炳言廕国子生歴任延平府同知次炳哲季炳夀据治庚戌闰九月日生公及薨享年七十有二卜窆于桂林城西始安岭之阳讣闻谕祭二坛赠太子少保赐之諡以昭嘉徳风士类语曰其生也荣其死也哀岂不为一代之名徳乎铭曰
　　桂山之英漓水之灵毓徳维公公之为徳渊茂敦懿式完厥衷公幼岐嶷长而峻发耆而渊融扬于王庭遹骏有声秉铨懋功考秩留都矢心宣猷善类所宗位崇参赞卓尔风裁璀璨震鍧贞以素履濡以衣袽和豫雍容丕歴有年柔此四方望与时隆圣皇曰可尔徳尔勲有初有终宜锡尔命休光奕叶以昭大忠期尔黄耉益励尔绩式是羣工公拜稽首对扬休命志弥谦冲云蒸龙蛰变化倐忽高蹈遐踪进也有常退也有闻维道之中嗟予粤西公也生焉间世所钟使生大邦美章盛传日明雷轰粤以公名公以粤累地限才丰惟戴国恩焜煌爚煜存没震躬小子作志期于百世永企幽风
　　都督沈紫江生墓碑　　　　　唐顺之
　　沈氏世官奉议卫其先临淮人也有讳葆者高皇帝时以功授湖广蕲州卫指挥同知改广西驯象卫葆传子忠调奉议卫景泰间迁奉议卫于贵县于是沈氏家贵县忠三传至锭皆世官锭以功陞指挥使子瑛袭指挥使娶于鲍生公公既贵而赠祖父皆都指挥同知祖母母皆夫人公名希仪字唐佐以生时紫水出故号紫江自少英气磊磊雄胆略广俗尚弩而公独精弓射能挽强命中正徳三年袭指挥使年十八掌卫印八年木头十二年征永安陈村所至常先大军摧锋毒弩中膊中股陞都指挥佥事十四年征府江滑石歼之夺还贼所掳掠剿义寜桑江杉木诸巢深入亲斩大酋一人首掳多礧中其顚十五年征古田先登夺隘为多陞都指挥同知掌司印嘉靖五年龙山深入是年田酋猛叛五哨进兵公自请当中哨夺其隘而潜结猛妇翁归顺知州璋使内间猛以走死田州平功最已而追杀猛弟礼于阵跌马折左脇骨六年陞思恩参将七年落春首掳多八年调栁庆参将居二年谢病明年而复为栁庆参将带镖佩弩箐栈联络环广右而巢者以千数栁庆最劲小劫大掠烧城掊库无月不有廓清为难擅地拥兵杀生恣睢环两江而州府者以百数右江最劲喜人怒兽吁党鬬讐无嵗不有钤辖为难公御诸猺荡巢摧壁不专以威绥辑善猺视同吾人是以诸猺畏而信公御土酋解纷排难不专以恩洞其隂事坐羵其牙是以土酋睦而惧然则世雄之与乌合情状各异攻心之与夺气变化亦殊猺贼虑其散走聚其党而猎之则公之所以歼渌里也土酋虑其薮众散其党而孤之则公之所以缚岑金也在栁庆先后十三年所皂岭懐缚三层马峡火黄马辇七山昙应诸谿峒凡五十余所获覃韦邓雷诸大姓渠帅或馘或磔或剜目截耳纵之凡数十人首掳积至五千余级身为大将常先登散家财为赏得狼兵死力尤善用谍兵行所向虽肘腋不得先闻或已傅贼垒贼尚醉酒齁寝其入巢未尝妄杀是以动辄成功栁人徳之比于山都督云为木主而生祀之以配于云祠十九年复谢病二十年起为都督佥事总兵贵州居二年谢病归二十二年北兵大入边召天下名将至京师公在召中而佐戎事于宣大遂总兵江淮二十五年调总兵广西公为参将尝奏言于朝曰狼兵亦猺獞也猺獞所在为贼而狼兵死不敢为贼者非狼兵之顺而猺獞之逆其所措置之势则然也狼兵地之土官而猺獞地之流官土官法严足以制狼兵流官势轻不能制猺獞莫若割猺獞地分之旁近土官得古以夷治夷之策可使猺獞皆为狼兵矣或虑土官地大则益难制土官富贵已极自以如天之福势不敢有他望又耽恋巢穴非能为变即使为变及其萌芽图之易也且夫土官之能用其众者倚国家之力也不然肘腋姻党皆勍敌矣国家之力足以制土官土官之力足以制猺獞臂指之势成则两广永无盗贼其论甚伟然世莫之能用也公喜揣事情练于当世大计然世独以能将知公公为将其竒防逺算世亦不尽知然世独以胆勇敢战知公耳初田猛既诛督府议设流官公曰必且挟思恩为变矣十八年立堡弩滩以控峡贼公曰贼据其险我乘其冲此与投肉虎口何异后皆如所料公既连为贼所中每隂雨辄痛自为参将数以病告制道冠山人服治生墓而时往游焉自江淮徙广右也以书来请余记余复于公曰古之为将者据鞍矍铄至老不敢言疲若乃自为茔竁卧而饮酒此山泽自放者之所为也二者甚不两得而公乃欲兼之邪虽然公之志则逺矣公为人精悍其临敌目光逆射两颧頳色挺刀一呼人马辟易其平居嬉怡谑笑臧获舆庖无不欢然处族人虽讐至相贼杀不记更厚施之与人交重然诺肠胃如直绳一视可尽至于临敌应机腹里谿谷飞箝网络神鬼不能测或诮公谲公曰吾谲贼耳非谲人也知公者以为然配帅夫人子三长学有父风其次觉次黉俱业儒所治生墓在贵县城北其地曰廖家井南望渌里北睇龙山左黔右郁两江萦纡皆公曩所挥戈斩级处异日有过公墓者得毋慨然而思乎且夫古者人君尊宠立功之臣则或为象祁连山象鐡山于其墓以旌其烈于不朽公平诸猺靖广右猺中多大山则宜何象然天子方且威四方以大事推毂公公所建立计不止西南一陲也其所象葢未定云
　　赠大学士吕璋墓志铭　　　　唐汝楫
