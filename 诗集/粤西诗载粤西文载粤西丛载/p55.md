<!-- { "loadSidebar": true } -->
　　都无一物作生涯坊巷萧条有几家料得寒梅应怅恨满城开作寂寥花
　　别融州
　　两年为客忆乡闗樽酒何时别此间今日移舟出城市多情却恋眼中山
　　谒罗池庙
　　友人余子畏尝以诗戏余尾聮云我合焚香夜深坐等君头白栁州来后余有东寜之役过栁州界谓前诗应于此矣及泛江东还谒罗池庙乃知行止前定
　　平生不作罗池梦今日还来谒柳祠忽忆故人曽得句鬼神先我七年知
　　炎闗　　　　　　　　　　　　刘克庄
　　闗北闗南气分雪飞不过古来云若非曽发看山愿老大何因入瘴云
　　秦城
　　缺甓残砖无处寻当年出此虑尤深君王自向沙丘死何必区区戍桂林
　　乳洞
　　千峯梦里向崔嵬不记青鞋走几回天恐锦囊犹欠阙又添乳洞入诗来
　　见方云台题壁诗次韵
　　寄书迢逓梦参差毎见留题慰所思不论驲亭僧寺里有山水处有君诗
　　题霞溪驿
　　一溪春水弄晴沙荡様轻风舞落花此去洞源知有路夕阳西下半天霞
　　榕溪阁【山谷南迁维舟榕下】
　　榕声竹影一溪风迁客曽来繋短篷我与竹君俱晩出两榕犹及识涪翁
　　榕台二絶
　　拔地髙崖如鐡色拂天老树作寒声他年记宿榕台夜便是南归第一程
　　囊无金累贫如故镜里丝生老奈何一事尚堪夸北客来时诗少去时多
　　山观
　　来瞻石像看唐碑一径苍松映碧漪闻说宋公曽住此寄声过客细吟诗
　　禊亭
　　年年春草上亭基父老犹能说左司寂寞当时修禊处一间老屋两残碑
　　刘仙岩
　　絶顶来寻链药踪老仙端的是吾宗寄声月白风清夜定许相期第几峯
　　再游栖霞洞
　　直路幽隂侧路明玉为墙壁雪为城慇懃报有诗翁到万一仙人肯出迎
　　桂州春日五絶句
　　眼边桃李过匆匆镜里衰顔岂再红久觉胃寒疎建焙新因血热戒郫筒
　　歩入西风不见人数声涧鸟自啼春下山欲与唐碑语先遣奴兵细拂尘
　　归到城门欲发更马头惟有暮鸦迎小窓了却观书课几首残诗旋补成
　　老懒何心更出嬉闭门终日读陶诗湘南二月花如扫却是扶疎绕屋时
　　晓风细细雨斜斜僝僽书生屋角花想见水南僧寺里一株落尽病山茶
　　湘中口占三首
　　少年裘马事轻狂晩看梅花到瘴乡一色海风吹靣黒免教人谤作何郎
　　船头吹火卢仝婢马后肩书颖士奴安得世间名画手写余出岭泛湘图
　　津吏沙头立指呼放舟出镇要州符书生行李堪搜检薏苡明珠一例无
　　嘉莲洞　　　　　　　　　　　吕愿中
　　羃羃烟云锁洞闗旁开六户类连环芙蓉未是仙家瑞更约同登太华山
　　朝阳洞
　　半世观山鬓已皤欲求钓艇老渔簑杖藜又过烟霞洞闻说当年烂斧柯
　　白雀洞
　　洞中石燕何长生白雀何因浪得名无限好山难买得世间奚用孔方兄
　　夕阳洞
　　怪底浮屠不宿桑直搜岩窦意徜徉洞中日月未尝老何事仙家有夕阳
　　南华洞
　　乳崖深峭水淙幽六夏来游俨似秋安得蘧蘧一觉梦倚岩栩栩访庄周
　　假守睢阳吕愿中叔防机宜祥符刘襄子思通守鄱阳朱良弼国辅经属建安陈廷杰朝彦因祈晴乗兴游中隠嵓留题以记胜游
　　坎止流行但信縁峤南风景异山川偶因乗兴穿山腹始悟壶中别有天
　　刘仙岩
　　平湖小队出郊墟尽日登临据隼旟闻道仙人尸假去尚应犹学世间书
　　题元岩
　　崒嵂倚空蹲怪石轮囷夹道卧长松白龙应已冲天去岩窦岿然有故踪
　　敬和经畧直阁侍丞丈赠刘升之蛰嵓之作二首
　　唐　弼
　　古人事业不闗书圣处工夫咏舞雩窈窕嵓居辱题品南阳端有卧龙无
　　倚天寒碧鎻嵌空咫尺丹霄有路通莫向明时缩头角风雨只在笑谈中
　　游龙隠嵓二首　　　　　　　　张叔信
　　几年鳞甲蛰清渊一旦飞腾石自穿遗迹漫存离旧隠定应衔雨去朝天
　　洞口嵓髙着数椽湫灵聴法防金仙腾身一跃天池后云雾于今尚滃然
　　九龙山　　　　　　　　　　　张自明
　　轻隂漠漠晓春天草路铺茵柳似氊闲访龙君话行色云平深洞水平川
　　庆逺白龙洞
　　白龙洞口白龙台一俯南天眼豁开苍壁漫题三数字后人还笑我曽来
　　笔山　　　　　　　　　　　　陶　崇
　　晩来设色霞成绮秋至回文鴈作行借问墨池何处是一江环绕漱琳琅
　　欣欣亭【在全州】　　　　　　　　李大异
　　门外青山收暮雨林间归路出行人鹧鸪劝我早归去拟斫钓筒收紫筠
　　雨露汪洋四海春岭南岭北多归人朝中贤士罕过此莫惜青钱呼白鳞
　　赠刘升之蛰龙嵓　　　　　　　胡　槻
　　东望尧山西舜宫山人名姓不求通蛰嵓侧畔蘧庐子即是巢由住个中
　　龙隠岩　　　　　　　　　　　陈　岘
　　烟萝深锁非凡境泉石相逢似故人归认落花犹恐误天风为我隔嚣尘
　　依緑亭
　　修林平沼久荒埃招领春风一笑回浄扫莓苔分径岸賸添桃李结亭台
　　全州礲岩
　　泉流萦带戛氷玉石壁深窈寒侵衣开凿应劳造化力窟宅如待灵仙归
　　白石山　　　　　　　　　　　张志道
　　山似游龙势欲奔山中有路透天阍峯峦常带烟霞色洞穴浑无斧凿瘝
　　郁林郡城　　　　　　　　　　廖德明
　　荒烟漠漠双江上往事悠悠古戍孤春到偏临青草渡梦中犹记白鸥湖
　　鹅翎山【一曰娥英】　　　　　　　　　甘叔异
　　俗谓鹅翎未必然娥英恐是古时传溪声流尽苍梧泪斑竹林中闻杜鹃
　　浔州行部　　　　　　　　　　曹亨伯
　　冬来行部驾轺车一日之间气殊朝服驼裘暮挥扇未知岚嶂得全无
　　绮川亭　　　　　　　　　　　杨　志
　　一緑浄沧浪水千朶红稠菡蓞花病眼纷纷何所思江天落日散余霞
　　兴安乳洞　　　　　　　　　　陆　诜
　　深沉三洞启真都万乳千葩状絶殊驰驿方朝金阙去涤尘来饮碧琳腴
　　横州古鉢山　　　　　　　　　徐安国
　　羣岭中推古鉢尊山川罗列掌中存亭台突兀圣婆庙丘垤逶迤山子村
　　横州寳华山
　　秀出城南号寳华翠微深处衲僧家百年台殿归煨烬一迳苍苔防落花
　　横州龙池
　　为谷为陵事已非灵源滙泽发光辉有时风雨连村暗夜半龙游古鉢归
　　横浦
　　暑风披拂瘴烟收独倚危楼豁逺眸万叠山围城堞古一湾江抱海槎浮
　　全州出郊即事　　　　　　　　朱子恭
　　水满牛耕犊后随早田大半已翻犁趂时浸谷清明近次第秧针緑又齐
　　经行阡陌日迟迟桑柘才方吐緑枝只为峭寒交节晩村家却是拂蚕时
　　招义驿
　　霜林红叶衬桐花路转崖根百尺斜霁日断云成徙倚湘南秋尽未还家
　　湘山寺　　　　　　　　　　　陈崇古
　　三月行途泥溅裳倦投山寺憩僧房道人休设伊蒲供只乞清心一瓣香
　　龙隠岩　　　　　　　　　　　张　金
　　何年此地蛰飞龙石壁蜿蜒尚有踪为报龙公莫贪睡郡人于尔卜丰凶
　　题蒋诗翁故居　　　　　　　　郑防龙
　　诗翁仙去旧坛荒云满空山花自香老尽游人春不问杜鹃声里几斜阳
　　凤巢山　　　　　　　　　　　王子宣
　　古邑荒凉瞰小溪青山髙与白云齐凤凰飞去巢阿阁未肯重来觅故栖
　　凤凰飞去聴箫韶燕雀羣飞想见嘲记取旧时栖止处莫教鹰隼误来巢
　　雉山　　　　　　　　　　　　黄　照
　　为爱空门息世机儒衣不着着僧衣渊鱼林鸟已闻法更待当年瑞雉归
　　过全州　　　　　　　　　　　陶　金
　　南北东西几万峯郡城如画在图中何人裁断湘妃竹半蘸秋江作钓筒
　　自合浦还清湘寄虚中弟　　　　陈　瓘
　　三年已絶生还望一日天恩到海涯路过清湘犹间濶当时何不住长沙
　　行彻天涯万里山月明方照海珠还瘴乡来往浑闲事聊为清湘一破顔
　　曽近沧溟看飓风波涛有尽海无穷四年陈迹今何在坐对湘云豁晩空
　　瘴海只将梅作雪湘山今见麦为春晴空有月当如旧岭北山南总照人
　　与全州崇寜断臂和尚
　　少年得髓几人知想见当年断臂时此是湘山大知识衡门堪继防昌师
　　横浦　　　　　　　　　　　　贾成之
　　横槎三月江如束风浪萦纡接天緑郡楼新创插云飞尽日江山对双目
　　夀阳山　　　　　　　　　　　石仲元
　　平原翠削万琼瑰顿辔尘沙眼暂开文网牵人寕底急未妨特特看山来
　　湘山寺　　　　　　　　　　　陈【阙名】
　　自笑文书度日忙拂缨时亦为徜徉禅翠拥琅玕浄茶罢心清一缕香
　　夏云　　　　　　　　　　　　僧奉恕
　　如峯如火复如绵飞过微隂落槛前大地生灵干欲死不成霖雨漫遮天【时相章惇谪雷州经游南山恕咏此讥之】
　　白石山　　　　　　　　　　　无名氏
　　祥云矗矗玉峯髙瑶草香烟醉碧桃声断铁箫归鹤驭长风空壑锁松涛
　　题灵鹫山石壁
　　跨鹤曽来不记年洞中流水碧依然紫箫吹彻无人问万里西风月满天
　　尧山　　　　　　　　　　　【元】吕思诚
　　尧山絶秀岭南天雪压林岚飘素烟髙倚暮云屏掩翠半消晴日玉开田
　　平乐政平楼
　　漓江江上古昭州一带孤城有此楼雪防山容檐外立月将波影槛前流
　　过鬼门闗　　　　　　　　　别多喇卜丹
　　雷阳任满郁林还过了千山及万山但愿人心平似水不须惆怅鬼门闗
　　灵川县观桂林山　　　　　　　陈　孚
　　碧波洗出万云鬟堆满残阳紫翠间三世眼根修得到天教尽见桂州山
　　盘石山
　　悬崖千仞鐡崔嵬势似飞虬卷海来我见只疑山欲跃马蹄不敢蹴青苔
　　自永福县过八十里山
　　下山如井上如梯乱石嵯岈割马蹄正是行人行不得鹧鸪更在隔林啼
　　过牂牁江
　　青草风吹毒雾腥交州何在海溟溟牂牁已恨天涯逺又过牂牁十二程
　　思明州元日
　　去年元日歩瀛州兽舞天墀拜冕旒山驿今朝一樽酒微臣身在岭南州
　　三雏掌上玉娉婷拂晓呕哑语到明今日乱山孤枕上耳边忽似有啼声
　　思明州五首
　　风吹蛮雨滴芭蕉杵臼敲残夜寂寥习得孤灯牀榻畔思明州里过元宵
　　手捧槟榔染蛤灰峒中妇女趂虚来蓬头赤脚无铅粉只有风吹锦带开
　　鹿酒香浓犬彘肥黄茅冈上纸钱飞一声鼓絶长鎗立又是蛮巫祭鬼归
　　毒虫含弩满汀沙荒草深眠十丈蛇遥望天边红似火瘴云飞落木棉花
　　刺竹丛丛苦笋生山禽无数不知名元宵已似春深后龙眼花开蛤蚧鸣
　　江州【在谿洞】
　　司马琵琶昔日歌天涯流落事如何若行今日江州路应是青衫泪更多
　　老母越南垂白发病妻燕北寄黄昏瘴烟蛮雨交州客三处相思一梦魂
　　广西即事二首　　　　　　　　传与砺
　　南镇干戈日夜陈西山寇盗出犹频荒村百里无烟火闻道官军更杀人
　　比嵗供输不自聊祗今氛防未全消陈前将士须殊死莫倚功多气转骄
　　正月二十四日至寳圭驿是北流县自此遵陆指
