<!-- { "loadSidebar": true } -->
　　皇帝登极十有四年广右守臣以用师平古洛诸邑蛮冦闻事下集廷议大司马若曰广右兵试且敢第鲜之患请走符檄征他藩戍卒及诸土著之勇悍者余十万乃事事大司徒若曰厥藩以嵗歉告储峙且素乏罔备请出醝金十万给之太宰若曰广重镇也视师者中台右丞必才贤誉望出中外诸优异右乃宜徃乃归诸南台中丞萧公曰是尝抚畿甸抚贵阳抚河陜诸重镇者兹人其可哉佥曰可哉乃疏名请于上制曰可乃授使者以玺书节钺驰诣留都速公以徃公拜受命乃发传取道于江黄入楚趋衡湘直抵桂郡嵗将改问兵卒曰未集也问馈饷曰未足也公慨然曰是诚在我乃檄偏将领其事乃遣武弁持节征兵于田兰诸部落曰不用命者戮乃给醝若千金籴于湖曰遏籴者有罚乃驰檄于东广诸郡邑令转输粟石五万供饷约以金若干偿其值曰不给者有罚令下奉持而奔走绎络于道明年三月征兵者来告曰兵集矣罔敢后籴者输者咸来告曰饷足矣罔敢后公乃按地易险分兵为五道以入某也由某道入攻某寨某也由某道入破某穴某也入自某道戮某众某也入自某道擒某元恶某也取道自某入伐某地尽合于某地俘防而禽狝之乃至某也以戎阃为统帅某也藩某也臬监某帅师某也率某部伍兵某也率某番戍兵某也率某土著兵某也率某道募兵某也率某郡邑民兵某也为正兵某为奇兵某为翼兵某为疑兵某为援兵某为犄角兵某也饷储某兵给之某也饷储某地需某兵给之用命者赏否者罚甚者戮罔贷闻者股栗咸殚智竭力効死以从事未几某以斩首若干级告某以俘获人若干畜若干器械若干告某以擒某渠魁告某以戮某羣丑告某以平某寨扫某穴告偏将乃类以其成功来告公曰可矣乃振旅弓者曰櫜已矢者曰服已干盾者曰戢己旌斾曰反而藏已乃奏凯而入农懽于野工懽于市商者贾者懽于途老者迎少者趋壮者椎牛醑酒争持以献于道咸举手加额曰完我室庐保我妇子康我谷我生我育我我公之徳冒我民者溥矣歌谣之声拥马而进公顾曰有是哉师既入始而藩而臬继而偏将而阃卫郡邑诸属邑咸稽首于公之庭曰广右蛮夷为冦甚如饮食矧兹古洛肆侮者三十年矣盘踞数邑延毒未已我公诛之若艾菅然不劳余力公之功丰矣伟矣庇佑我有众者大矣敢不拜稽首为公贺公答曰有是哉诸贤之力也佥复再拜曰安黎庶奠邦土靖蛮夷以辑绥诸夏公之功百世之功也敢不拜稽首为公祝公让曰我皇上神武威加于海以日者厪西顾授予以节钺专制师事予恪共罔敢懈乃克有济予敢居成功哉乃北面稽首曰明明庙谟赳赳雄防皇上之功也休哉佥亦北面稽首曰休哉先是公遣诸裨将将兵以行公亲视师于郊钲鼓旗斾不令而肃前者导后者掖左者翼右者拥堂堂之阵落胆羣凶而夺之气师还公复整兵劳诸将以入士跃马腾完矢整甲视出师之期精鋭若倍焉宜哉民之迎士之欢羣吏之相庆咸以为广右数十年太平复见于今日矣时有画史执笔为图貌公出师之容之盛以献于公公谓节曰是惟如何节再拜曰似矣请述其事为我公颂之颂曰
　　我皇圣神蛮夷来宾悉主悉臣孰奠而壥孰艺而田既顺乃宣爰有南苗世为獞猺族类悍骄盘居阻修生灵是讐尧仁弗柔肆其防顽盗戈窃干桂象暴残守臣弗宁疏于大廷勤我甲兵帝命煌煌我公肃将经营四方骎骎载驰秉钺而西赫而徳威我兵我戎如罴如熊徂征既同千旗万旟戈矛厹殳奄其长驱彼悖而狂昔为豺狼锋猬斧螗今也虺蛇兎躅于罝汚我莫铘扫其穴巢斮彼枭鷔川丹原膏险阻既除结茅为庐一炬而墟干戈指麾旌旄翻飞公曰还归山川廓清天开日明蛮方以平有骊伾伾一矢不遗师完而嘻凡此武功既隆既丰惟公始终告成于皇厥绩用彰邦家之光有崇者巅可磨可镌公功万年
　　铭
　　井铭【并序　　　　　　　　唐】栁宗元
　　始州之人各以甖甈负江水莫克井饮崖岸峻厚旱则水益逺人陟降大艰雨多涂则滑而颠恒惟咨嗟怨惑讹言终不能就元和十一年三月朔命为井城北隍上未晦果寒食冽而多泉邑人以灌其土坚垍其利悠久其相者浮屠谈康军士牙将米景凿者蒋晏凡用罚布六千三百役庸三十六大甎千七百其深八寻有二尺铭曰
　　盈以其神其来不穷惠我后之人噫畴肯似于政其来日新
　　元岩铭　　　　　　　　　　李　涉
　　桂之有山潜灵亿年状如腾云防列劒攒嵓之有洞窈窕郁盘虎挂龙悬形状万端旁驰杳防仰踏巑岏玉落磬坠幽深昼寒巴陵地小别有洞天文籍之囿吾何有焉酒一巵兮琴一曲元嵓之下可以穷年
　　风洞铭【并序　　　　　　宋】栁　开
　　出桂城东抵庆林观背山下有洞出风淳化元年开知州事徃避秋暑因刻铭于洞左曰
　　桂东丛峰穴空通风凄肌森襟没骨侵心莹雪若洁凝氷若冽暑宇苦燠周陬流毒其何如斯为能安之岭山峨峨岭水汤汤亘古绵今气炎土荒物爽迩情候乖节夏雨多凉秋旱多热春裘冬扇朝顺夕变反侧无恒天疠相仍我来洞中百虑时穷翛然自释忘归终日勒铭嵓石用纪罔极
　　桂州延龄寺西峰僧咸整新堂铭【并序】
　　桂州西峰僧咸整淳化元年不下山十二年矣整之师洎祖师悉如整开与赞善大夫张洲为整作新堂以居之有问整之行何为奇者对曰若时入阵战贼勇能进不顾死者足为善将矣况如孙吴乎交朋间视其交无欺者足为义士矣况如管鲍乎为政廉以平足为良吏矣况如龚黄乎入朝事君直能言必尽诚者足为贤臣矣况如伊周乎父兄在视其室无私者足为孝子矣况如曽颜乎为文理胜辞者足为大儒矣况如荀孟乎惟整焦然坐一室足不践山下寸地况入豪贵汚贱之门嗃嗃如狗鼠謟窃哉百善万恶心动即生身逺自藏几灭半矣方之外殊而内周者止是整能洁其行与之善将之下商较其轻重整亦足为真僧矣由溯湘而南问僧者语整为诸先冬十二月堂成开诏罢州任得归阙留文堂下为整以铭之
　　知生为役兮无息无利畏同陷逺兮出求以异复本逾元兮尤耽其味宁如不殊兮益増乎累整之专严兮洁行世世超然遐迈兮时谁可洎穷观永古兮何足有贵万类千变兮终焉若是包极六合兮未充贪意精明至止兮深藏自闭维堂斯皇兮犹多余地羣性草树兮藤藤茂翠环邻俯觌兮胜情与智祖源师兮成流善继于家于国兮有慙名位昼尘夜烛兮昏嚣若醉城闉嵓岫兮疑尽相视浑沦奔纷兮孰思而议跬步天违兮海賖难既吁嗟整之兮离垢脱秽我宁尔及兮膓填滓滞
　　感应泉铭【并序】　　　　　　　邹　浩
　　昭平江水不可饮饮辄发瘴日用汲井乃在二三里外又石路崎岖当风雨寒暑时尤以为病忽于余居乐川之上仙宫岭之下有泉出焉甘凉莹彻一邦之井无与比者因疏道为小池日得四五斛用遂有余而人不劳名之曰感应泉铭曰
　　有穹其山有澄其渊动惟厥时以出斯泉惟泉沛然莫遏其源我感我应其来自天
　　仙李洞铭【并序】　　　　　　　尹　穑
　　仙李嵓即元栖霞洞也唐祖老氏尊以元之号而所在祠之今洞额镵刻篆字奇古不磨又有老君像在焉意其自唐始邪建炎己酉八月故相李公书栖霞洞名刻于洞门之外后六年经略安抚使李弥大与宾从游爱其雄俊隆杰咸请易名乃曰昔唐郑冠卿遇日华月华君于此具有仙迹且耼吾祖也故相国亦其苖裔而予又爱赏于此宜以仙李名之鲁郡尹穑闻而铭之铭曰
　　七星骈罗俯漓水腹藏空明纳千趾老仙遗祠邈谁如后继来之李复李异枝同根隆福祉巨画更镵埒前美紫气临闗西未止强留著书繄尹喜末系铭焉适当尔附名崖端永不毁
　　甘棠桥铭　　　　　　　　　韩　璜
　　子产济人未知为政昔者郑人溱洧是病以舆为舟颠倒冠履先王之政民未病涉油油阳水环郛而流维桂之民朝夕浣潄孰谓此水可狎而翫莫或抗之咫尺坏防有梁其空百桂下攒覆以土木平地之安负挈而趋有续无止不褰不濡孰知履水小倾弗支至于大坏二纪之余独其名在维昔之人不虑不图纷彼水滨争舟而呼显逺方公甚惠而慈恤民之力如已勤之敛材鸠工始更作新翚飞蜺垂如化所成傍栏嶫嶫上屋渠渠中容车驷边列贾区我来自东见此永叹宛如昔游苕霅之间桂人谓我公我子产政则过之视此轮奂我名此桥实曰甘棠如古召公绍不可忘使我百年以安易危邦人之名邦人之思
　　龙隠岩铭　　　　　　　　　张　澂
　　桂岭摩天漓波经地两磅礴尽石之变穷神之秘禹所凿故其髙者峭拔排空砺矛槊而其下者宏旷洞达侔观阁瞻彼龙嵓穹窿巃嵸跨寥廓发地百尺蜿蜒躨跜势拏攫骑风乘云去为膏泽起焦涸或为至人老子孔明世程彠结融肖像防介朱鬛宛如昨风醒雨澁森然向人恐遂跃豢龙不官孔甲刘累失其学亦复舞鳅号蚓生物困陵轹我昔笠泽览观湖海天一握正见神物下饮涛波酾瀺灂苍鳞修尾其大环臂烟雾薄须臾上征疾雷迅雨间飞雹自喜壮观光絶后前邈霄堮岂知白首炎陬水石穷脉络雄姿伟态摩挲沈叹窘扬防潭湫涵澹尚其来游醉牷犦山空月寒风露凄然谁与乐却视陈迹感欷陵谷怡以愕我作铭诗聱牙嚄唶媲灏噩琢之嵌嵓日月齐光万古托
　　清湘滕景重【处厚】已斋铭　　　　魏了翁
　　人之一心至一不二所居广居所位正位君臣父子夫妇兄弟尔性尔命何闗人事古之学者蓄徳精义各钦厥止夫岂有为虽云善身所以善世舍曰为人孰非为已毫厘之差厥缪千里气盈狥饰气衰循利气暴耻安气柔耻异尔性尔命而人作止笃哉滕君念兹久已我铭申之耸善扶志
　　清湘蒋成父【公顺】一斋铭
　　蒋君筑室命之曰一原一之初冲漠无迹其物不贰其生不测两仪其感五行异质于爻用六而蓍用七卦八九河图则十引而伸之时万时亿而此一者流行不息职职芸芸各一太极验之人心虚灵湛寂五行之端五性之实必有事焉不显不觌是戒是惧靡徐靡亟致用之原皆由此出始于尚防终入天徳蒋君敬之一在尔室真如实践亹亹无斁
　　复水月洞铭【并序】　　　　　　范成大
　　水月洞剜漓山之麓梁空踞江春水时至湍流贯之石门正圆如满月样光景穿映望之皎然名宾其实旧矣近嵗或以一时燕私更其号为朝阳邦人弗从且隠山东洞既曰朝阳矣不应相重乾道九年秋九月初吉吴人范成大莆田人林光朝攷古揆宜俾复其旧成大又为之铭百世之后尚无改也铭曰
　　有嵌孱颜中淙涨湍水清石寒圆魄在上终古弗爽如月斯望漓山之英漓江之灵复其嘉名范子作颂勒于巃嵸水月之洞
　　碧虚亭铭【并序】
　　唐郑冠卿遇日华月华君于栖霞洞与之笛不能成声倾壶饮之仅得滴沥独记其赠诗二篇出门见二樵者问曰洞中乐乎跬步亦失所在吴人范成大小筑其处以识幽讨按诗卒章云不縁过去行方便那得今朝会碧虚即以为亭额且铭之曰
　　空洞维石中函碧虚谁欤知津有翘负刍我来叩门两翁在否虽不能笛能醉我酒为君作亭表嵓之扃名翁所命而我之铭
　　屏风嵓铭【并序】
