<!-- { "loadSidebar": true } -->
　　潘郎妻傅姓女潘郎事远游空房谁为主傅为妇潘为郎客途郎已死空负骨还乡当时家贫且无嗣白骨萧萧胡足恃抱骨恸絶几复苏终求缢死从其夫从容就缢真难事岂为愤激而捐躯乃知恸欲絶生死已先决不忍称未亡惟期葬同穴天上芳魂翼比飞地下遗骸玊联洁哀怨无劳枝上鹃知心尽有坟头月月照鹃啼年复年万古纲常日在天世间谩説好男子屈指几如此妇贤妇节臣忠事一体秉彛好徳心同然君不见挽歌哀些昔连篇至今青史盛流传又不见迩来国家重名节史臣每采陈金阙不徒锡奠与构祠宅里表扬崇绰楔吁嗟乎山可頺水可竭此妇身可亡此妇之名不可灭
　　游南山　　　　　　　　　　　谭　耀
　　南山之髙髙百丈白云俯兮飞鸟仰何年造物辟穹窿别有世界如壶中钟乳千秋悬絶壁古磬万斤挂残栎流云石佛半天开双鲤三清相对立孔道萦纡昼窅防不妨秉烛折腰行行过翠微眺阡陌回首山城烟火隔抠衣服摄碧凌层大风为洗凡衿尘客子追随苦未得传经石蹬仍留羣须臾传入宜仙府奚僮掷石类挝鼓鼓韵钟声相应长笙簧何事奏当塲客来漫游知者少尘心飞尽蘧芦表踉蹡日哺骇猿防浩唱一声山鬼栖开樽对客无尔汝欲倩青萍挂夕晖
　　全州道傍官松歌　　　　　　　何乔远
　　全州官路何逶迤十里五里松参差间桐攒梓相撑薄穿云参天互蔽亏氷霜一道遏骄阳笙簧两径吹流飔鳞甲老为赤铁色茑萝挂作青蚨枝共言官树不敢伐或有剥蚀无枯皮昔余京师宦六年心爱此树常攀搴报国寺前葆葢团显灵官里虬龙颠天寿山中最参爽原庙闷密无繇前谁如此树看不絶行人客子心俱便借问此松何年有国初种者章太守古人为政重精详津梁涂巷皆纪纲蔽芾遗思今则亡斤斧且得非时伤呜呼斤斧非时伤我行大江以南不见楩楠与豫章
　　瞻鹤洞歌【有序】
　　宗大王孙所居洞故名仙鹤以其先侯之号易为瞻鹤觞我其中命余歌之
　　桂林诸山多幽奇城内已足歌采芝风洞华景饶云谷清泉白石何离离顾此夷显人共得东家歌管西家嬉宗大君侯居城北平生文雅甘槖落一吟一啸在清林前山后山绕茅屋忽从座客见我诗齿颊若不忘我为延我屋角一古洞觞我恣我随所宜此洞空心一石喉玲珑防窱通上头梯空穿瞑忽髙出悬栏虚牖如云浮告我洞名故仙鹤昔人画形于此琢吾父好之以自况我用今名易兹壑层穹厚地一生悲急树号风岂在目呜呼鹤乎鹤乎何处归千古独有丁令威君侯日夜想音徽载魄通精总不违虽无城郭看是非梦里飞鸣或有裳与缟衣
　　勾漏歌　　　　　　　　　　　苏　濬
　　息马山之曲春草萋以绿白云何意出层颠千峰万峰自相属数声鸡犬空中闻百丈蛟螭岩际宿山前老叟向余歌嘲风弄月谁羁束欲访山翁何处寻笑指松间一茒屋当年葛令安在哉片片烟霞出空谷幽枝堪挂竹皮冠清溪不碍荷芰服珠玑芝田俨相向鳯管龙笙断复续莫问丹砂事有无一醉山中万事足
　　王将军出镇粤西歌　　　　　　呉道南
　　汉室标铜柱宋庭纪武襄君今出镇地即此旧封疆方今四表风尘静体壮还须察脉病域中露布暂纾驰海上风帆难预定念轸边陲思鼓鼙特命将军镇粤西北门锁钥虽云急南国干城未可稽美材南金并竹箭文武元猷兹复见双虬斗气贯长虹三矢天山飞掣电矧乃诗书郤縠俦何事周南久滞留先几炳炳占祥怪良将拳拳副眷求羊城数载新营垒八桂旌旗仍复尔绨袍胡床曹国华缓带轻裘羊叔子谩讶琉球日本依折冲樽爼望攸归中国不虞扬海汛南人犹自慑天威竚看托重燕然塞勒石标名勲可再回朝燕喜赐彤弓维时孝友侯谁在
　　朗吟亭　　　　　　　　　　　管大勲
　　北风摇荡江云飞与客登山叩石扉寒鸦枯木少人迹青蛇宝劒长八尺朝从北海过洞庭暮扫苍烟吹石壁吸尽三江无一滴坐看二仪自阖辟世人滔滔名利间不如遗落归深山山中自有仙家乐渇时甘露饥胡麻兴来醉卧松根石寤觉长天秋一碧吁嗟乎吕仙吕仙何处寻环佩飘飘只朗吟
　　探奇行送尔律出牧宜州　　　　陆鸣和
　　春风慨然忽揽辔天下澄清行素志万里驱驰歴百蛮置身险峻何倾陂人嫌君道直如故把羊肠试一还岂知君心淡如水百折不回常清泚防看风义振遐荒敦修礼乐诗书香雍雍铸就清和境宁复知身在异乡异乡风土信何如由来西粤号崎岖危峰拔地藏岩洞自古探奇喜下车奇生防内何可既火齐木难未足贵漫夸威鳯与祥麟琪树琼花亦空蔚惟兹崒嵂崄巘之奇形偏惬幽磊落之胜气况多贝阙更瑶房丹灶芝田仙路长防捜应得紫青味呼吸将通圃堂君不见昔日南海鲍大守徃来罗浮双燕偶又不见东方曼倩生遨游紫海暨蓬瀛云岭霞巅荡胷目裒罗光怪谱金牍瓌丽齐驱马子长栁家记述犹賸腹采奇探竒意飞动鹤背翩翩真足控京毂风尘他自饶烟峦沆瀣吾堪弄弄罢还来傍紫宸翻然一笑宜州梦
　　石梁豹变歌　　　　　　　　　张自谔
　　香林书院甫成宜山孙明府更名石梁而适有文豹来院傍为庄备戎格之以献敬赋
　　石梁主人龙水客石梁书院龙谿脉一脉斯文千古传主人直逼苏黄格黄从苏出逺来宜天遣涪翁作世师荣辱都遗谈性命执经满戸墨盈池妙絶此翁提后觉太守丹霞承此学山谷祠崇庙貎新藻句迎神云汉倬竒哉霞翁矫如龙绪余及物真治躬神游八极不可从至今徒令想流风龙谿故业谁还宗五百年来待岳公地因瑞石傍云峰讲堂寝室构于中石梁名院孙明府识仁名堂石梁主识仁堂上识主人石梁美号堪千古经营更有守戎庄军令公严计日量萧尹思恩遥助力顿教草昧起明光三公同事若天使石梁公得托终始此日公来主石梁喜动诸生随玉趾仁风当坐共秋清时雨更番化欲倾主人徳爱真君子献豹何期应此盟大夫华国文原蔚飞将登坛看足贵程度还如亷吏操南山雾隠余全未休夸勇剽势犹螭却与丰狐患有皮节着羔裘宜用饰一斑今向管中窥石梁歌歌豹变俨然温厉是主人齐鲁至道归书院
　　望苍梧　　　　　　　　　　　区大相
　　白云游兮苍梧山连卷兮路﨑岖日黯黯兮昼多雾巗防嶆兮鬼啸怒樛萝蓊郁兮塞徃路我欲从之脩且阻鶗鴂兮空山帝子去兮不还道逺兮何极不能随之兮泪霑臆涉湘臯兮绿潭悲洞庭兮芳夕疎篁兮斑斑山含怨兮水含忆步逺冈兮不见蹇夷犹兮难即望苍梧兮白云隔千里兮思君抚瑶瑟兮寄幽怨采杜蘅兮愁氛氲
　　望八桂
　　桂树生兮山南沐云兮防芳潭擢脩茎兮幽霭布芳叶兮夕岚发华滋兮秋风翔羣羽兮鹓鸿既拔萃兮髙岭复灌生兮冬扬芬兮素节含真兮嘉月有美人兮伤离擥岩桂兮为期信怀芳兮自保又久要兮申之去不来兮来不采芳寂寂兮欲谁待嘉树茂兮岩闲桂父淹留兮徃还登楼兮长咏望八树兮杳难攀
　　太白楼读王恒叔诗慨然有作因忆天台旧游刘忠父陈大期皆化为异物时恒叔以司谏外补
　　粤西观察　　　　　　　　　何　白
　　任城落照平芜夕起酹椒浆呼李白朱甍缥瓦照城闉鸟外防防逺天碧荒碑断碣卧林林剥落龟趺黯无色孤光忽迸夕郎诗差似寒山一片石忆昔寻君过赤城烟涛鼔柁窥东瀛天低海树残霞明瀑流喧豗河汉倾华顶秀出擢紫清海日欲上天鸡鸣手翳紫芝笑披拂璚台石室相萦郁龙嘘窅壑石潭寒虎啸空林山月出酒酣起舞歌呜呜激赏绕牀敲唾壶剧语蝉联不知曙门前杨栁闻嗁乌我骑白鹿还江渚君向金门谒明主谔谔翻令世不容一官逺渡鹅翎浦袖里空畱三载书云中难寄西飞羽陈生刘生倐为鬼抚事悲歌泪如雨我闻八桂邻夷窟劲弩长弓好驰突抚绥须用出羣材绣斧烦君开百粤伏波铜柱炯未磨洗兵应惜蛮王血念兹夙夕同心期侧身万里令人悲清溪重来亦惆怅长江怪底名相思过眼勋名亦如此迟回莫待车生耳早晩相将双阙间采真共链金鹅蘂
　　玉主行　　　　　　　　　　　郭正域
　　闽人林某豪侠士惑志于京倡刘氏倾囊金纳之资斧顿尽逾时以贫故劝刘且归刘哭誓死不再嫁林别去商于岭西刘死京邸林闻之匍匐归痛哭刻玉为主题曰刘氏之魂后系以断肠曲一首语甚凄楚朝夕置怀袖每以示诸交游后复挟数十金之岭西过大江舟师故大盗杀之沉其尸适闽人某为郡司理故习林事一夜梦妇人来诉寃诘旦斥羣吏索盗获玉主司理大惊求林尸江中如生遂尽捕羣盗百余家江上以宁此玉主之所以报林也异哉予友叶进卿传其事予为歌之
　　燕城明月照倡家双双好鸟报侠邪刘姬十五顔如玉羞杀燕城万树花门外紫驑骄叱拨院中绿栁鬭昏鸦画就蛾眉同逺岫傅将轻粉赛明霞袅袅金莲笼绣袜纎纎玉手拨琵琶歌喉宛转风前度人道千金才一顾防毬无数任频抛费尽纒头不得住林郎倜傥七闽客倒箧倾囊凭一掷松月萧疎拟性情玉山磊落为标格明珠满斛买名姝奚论黄金与白璧三星耿耿夜迢迢结就同心两脉脉爇暖金炉透锦衾掩上琼牕褰襞积挂却流苏露合欢恼杀鸣鸡惊寝席愿比文鸳两翼红不念青蚨双手白年年暮暮复朝朝费尽神钱不可招玉壶一破难储水翠鸟髙飞肯顾巢长叹灯前一杯酒莫以红顔持敝帚山前好问买臣妻风流肯落杨枝后刘姬双泪如红雨誓死如归真自许宁为玉碎响璘防肯效萍飘无定所欢闻大笑更何求感卿义重心良苦大舸明朝泛五湖燕山楚水又苍梧千金手在防还聚一寸心存去不孤担簦一去秋闺冷明河夜夜拖金井辘轳一转一含愁银瓶落下垂空绠臂间破碎玉连环房中焚却相思枕落花不顾条上心孤鸾空死镜中影渺渺芳魂逐玉郎客邸闻之真断肠苍茫星月关山逺黯淡衣裳粉黛香归来痛哭茹荼毒纵有千金难再续重泉何以寄悲愁觅得昆山一片玉前冩芳卿小字名复题肠断悲哀曲出门系在绿绮裳入门藏在青罗褥相将南北更西东行行苦雨又凄风天涯共踏王孙草一似衔芦随断鸿买舟逺向粤西路日沉瘴海青天暮鹧鸪啼罢鬼车来四望枫林起黄雾舟师原是绿林豪叱咤腰间出宝刀血沉碧半江水魂作胥山万里涛苍梧使者七闽才儿戏曽同竹马来郡斋夜半醒不寐恍惚如闻窈窕哀蹒跚摇曳不成步唧唧切切如泣诉朦胧玉貎未分明似语无声总不平诘朝惊起问羣吏天道神明似有情楼头鼓响传行马伐鼔鸣钲捜四野怕有赤丸暴客多能无白昼杀人者黄昏鬼哭大江头含寃宁是妇人也逻卒仓忙锁贼奴魋头枭眼狠而粗阶下片言情自吐不俟囊头五木呼贼奴住在山之谷检出昆山一片玉前冩芳卿小字名后题肠断悲愁曲使君惯见眼糢糊咄嗟此物何为乎夙昔少年同里闬钟情曽有酒家胡试向江头问水滨鼍室蛟宫出故人水底炎天经半月头颅面貎俨平生玉山磊落依然在松月萧疎尚有真使君痛哭停丹笔覆盆之下青天出缚尽贼奴几百家霹雳虚空惊白日从此江头犬不闻妖氛防尽无愁云分明晓梦寃魂出死别吞声上帝闻昔日玉顔今玉主今日报仇昔报恩
　　桂岭守嵗效李长吉体　　　　　王士性
　　街鼔逢逢催晓急家家椒柏春风集倾盘剪胜百事新昨夜神荼烬中泣朝行紫海暮归疾母道经年儿半日儿女催人擕老至百年转盼须臾事苍梧梦断紫筠斑石堕湘流去不还无计圣贤能守此年年草色自江关坐来兼忆麻姑别东海飞尘白如雪
　　谒栁栁州祠墓
