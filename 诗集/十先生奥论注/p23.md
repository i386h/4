<!-- { "loadSidebar": true } -->
　　文帝初政良有可观盖制事周宻为虑深逺恳恻之意有以得人之心三代而下亦未易多见也文帝以庶子居藩国入践大统知已之立为汉社稷非为已也故不敢以为已私【本纪孝文帝髙祖中子也母曰薄姬髙祖定代地立为代王髙后崩大臣迎代王王曰奉髙帝宗庙重事也寡人不足以称丞相平等皆曰臣等为宗庙社稷计不敢忽愿大王幸听遂即天子位】有司请建太子则先示博求贤圣之议而又推之于呉王淮南王有司请王诸子则先推诸兄之无后者而立之其辞气温润不迫其义诚足以感人也【本纪元年有司请早建太子诏曰云云今纵不能博求天下贤圣有徳之人而嬗天下焉而曰豫建太子是重吾不徳也谓天下何有司曰豫建太子所以重宗庙社稷不忘天下也上曰楚王季父也春秋髙阅天下之义理多矣呉王朕兄也淮南王弟也皆秉徳以陪朕岂为不豫哉有司固请曰子啓敦厚慈仁请建以为太子上乃许之】凡所以施惠于民者类非虚文皆有诚意存乎其间千载之下即事而察之不可掩也史于其编年曰帝既施惠天下诸侯四夷逺近驩洽乃修代来功【同上六月令郡国无米献施惠天下诸侯四夷驩洽乃修代来功】观诸此又可见其明先后之宜而不敢私已记史者亦可谓善发明矣其待夷狄盖亦有道以南越尉佗之强恣自髙帝犹难于服之而帝特施恩意遣使遗以一书而佗即自去帝制而下令国中称汉皇帝贤天子皇恐报书不敢慢予尝详味帝所与书则知忠信之可行于蛮貊如此书之首辞曰朕髙皇帝侧室之子也弃外奉北藩于代盖后世之待夷狄往往好为夸辞于是等皆在所盖覆矫饰以示之者也而帝一以其实告语之彼亦豪杰也见吾推诚如此则又安得不服故其报书首曰老夫故越吏也文帝不以髙帝侧室之子为讳则佗敢以越吏为歉哉若吾以骄辞盖之则彼必且慢以应我矣推此一端忠信可行于蛮貊可不信哉【南粤王赵佗秦二世时行南海尉事秦已灭陀自立为南粤武王髙帝已定天下释佗不诛遣陆贾立佗为南粤王与剖符通使使和辑百粤毋为南边害髙后时佗自尊号为南武帝发兵攻长沙边败县文帝初镇抚天下乃使陆贾赐佗书曰皇帝谨问南粤王甚苦心劳意朕髙皇帝侧室之子弃外奉北藩于代道里辽逺壅蔽朴愚未尝致书王之号为帝两帝并立亡一乘之使以通其道是争也争而不让仁者不为也愿与王分弃前患从今以来通使如故陆贾至南粤王恐乃顿首谢愿奉明诏长为藩臣于是下令国中曰吾闻两雄不俱立两贤不并世汉皇帝贤天子自今以来去帝制黄屋左纛因为书称蛮夷大长老夫臣佗昧死再拜上书皇帝陛下老夫故粤吏也云云今陛下幸哀怜复故号通使如故则老夫死骨不腐今改号不敢为帝矣】以文帝天资之美初政小心畏忌之时得道学之臣佐之治功之起岂不可追三代之余风惜其大臣不过绛灌申屠嘉之徒独有一贾谊为当时英俊而谊之身盖自多所可恨而卒亦不见庸也【贾谊传天子议以谊任公卿之位绛灌之属尽害之云云天子后亦疏之不用其议】故以帝之贤仅能为一时之小康无以垂法于后世于淮南薄昭之事未免陷于刑名之家衰世之事【淮南厉王长传长立为淮南王自以为最亲骄蹇数不奉法六年后所犯不轨制曰其赦长死罪废勿王处蜀严道卭邮不食而死又通鉴将军薄昭杀汉使者帝不忍加诛使公卿从之饮酒欲令自引分昭不肯使羣臣丧服往哭之乃自杀又前儒林序孝文本好刑名之言】至于即位嵗久怠肆亦萌新垣平之邪説故得以入之然终以其天资之髙旋即悟也【前郊祀志新垣平使人持玉杯献刻曰人主延夀所言昏诈下吏诛垣平】其终诏曰惟年之久长惧于不终【本纪十年帝崩遗诏曰朕既不敏常畏过行以羞先帝之遗徳惟年之久长惧于不终今乃幸以天年得复供养于髙庙】盖可见帝之能察乎此矣呜呼亦贤矣哉故予尤惜其诸臣之无以佐下风也
　　武帝【此篇论奢侈穷黩而不至于乱亡者有四事】
　　武帝奢侈穷黩之事与秦始皇相去何能尺寸然不至于乱亡者有四事焉髙帝寛大文景惠养其得民也深流泽渗漉未能遽泯【后王昌传论髙祖孝文之寛仁结于人心深矣前武帝赞文景务在养民】非若秦自商鞅以来根本已蹶民独迫于威而强服耳【前贾谊防商君遗礼义弃仁恩】此一也武帝所为每与六经戾夫岂真能尚儒者然犹表章六经聘召儒生【本纪赞表章六经又本纪遣使者安车蒲轮束帛加璧召鲁申公】稽古礼文之事未至荡然尽弃名教如秦所为【本赞文景稽古礼文之事犹多阙焉】此二也轮台之诏虽云已晚然详味其辞盖真知悔者诚意所动固足以囘天人之心而诏下之后不复萌前日之为思与民休息与卒死于行而不之悟者盖甚有间【西域渠犂传下诏陈既往之悔今请逺田轮台是扰劳天下非所以忧民也由是不复出军而封丞相车千秋为冨民侯以明休息思以富养民也】秦穆之誓圣人取其悔过列之于书【书秦誓往穆公陈戒背贤则危用贤则荣自誓攻前过之意又仡仡勇夫射御不违我尚不欲注自悔之至】予于轮台之诏每三复焉盖以为存亡之几所系耳此三也惟其能悔过也故自是之后侈欲之机息而清明之虑生是以能审于付托昭帝之初霍光当政述文景之事以培植本根【昭帝纪上疾病遂立昭帝为太子年八嵗以侍中奉车都尉霍光为大司马大将军受遗诏辅少主】于是兴利之源窒而惠泽复流有以祈天永命矣此四也以四者相胥而维持是以能永保其祚向使武帝老不知悔死于炽然利欲之中则决不能以善处其后虽使赖髙文景之泽以免其身旋即殆矣故予深有取于轮台之书以为存亡之几所系也然其能卒知悔者则以其平日犹知讲习六经之言听儒生之论至其力衰而意怠则善端有时而萌故耳然则其所以不至乱亡者岂偶然也哉
　　髙祖光武【此篇论创业守文各有所长】
　　髙祖洪模大略非光武所及也髙祖起匹夫提三尺取天下【本纪吾以布衣提三尺取天下此非天命乎】光武则以帝室之胄【后本纪髙祖九世孙也】因人心之思汉而复旧业其难易固有间矣而髙祖之对乃项籍亦盖世之豪也光武所与周旋者独张步隗嚣公孙述辈其去籍盖万万相逺矣至于韩信彭越之徒皆如泛驾之马实难驾御【武帝诏夫泛驾之马跅弛之士亦在御之而已】而尽在髙祖掌握之中指麾使令无不如意使光武有臣如此未必能用也然而创业之难光武固不及髙祖而至于光武之善守则复非髙祖所及也大抵髙祖天资极髙所不足者学耳【本纪不修文学而性明达】即位之后所以维持经理者类皆疎畧雄桀之气不能自敛卒至平城之辱【本纪上自将击韩王信于铜鞮信亡走匈奴上从晋阳连战乘胜逐北至平城为匈奴所围七日用陈平秘计得出】一时功臣处之不得其道往往赤族【韩信彭越黥布相继谋反夷三族】此则由其学不足之故也光武天资虽不逮髙祖而自其少时从诸生讲儒学谨行义故天下既定则知兵之不可不戢审黄石存包桑闭玉关以谢西域之质安南定北以为单于久逺之计【臧宫传论审黄石存包桑闭玉关以谢西域之质卑词厚币以礼匈奴之使】处置功臣假以爵宠而不使之任事卒保全其终始【马武传帝虽制御功臣而每能囘容宥其小失逺方贡珍甘必先徧赐列侯而大官无余有功辄增邑赏不任以吏职皆能保其福禄终无诛谴者又唐书李靖对太宗光武保全功臣贤于髙祖逺矣】凡此皆思虑缜宻要自儒学中来至于尊礼隠逸褒崇风节以振起士气【后逸民传光武侧席幽人卓茂传光武即位先访求卓茂封褒徳侯】后之人君尤未易及此非特髙祖也嗟乎以髙祖之天资使之知学为当务则汤武之圣亦岂不可至哉是尤可叹息也
　　光武一【此篇论保全功臣不使任职然于用人之道则有未尽】
　　光武之不用功臣为三公盖鉴髙帝之弊而欲保全之前史莫不以为美谈以予观之光武之保全功臣使皆得以福禄终身【前篇云】是固美矣然于用人之道则有未尽也【二十八将论议者多非光武不以功臣任职至使英姿茂绩委而勿用然原夫深啚逺筭固将有以焉尔】盖用人之道先以一説横于胷中则为私意非立贤无方之义矣髙祖之待功臣诚非也如韩彭黥布之徒虽有大功要皆天资小人在易之师开国承家小人勿用【易师卦云】盖于用师既终成功之后但当宠之以富贵而不可使之有国家而为政也髙帝正犯此义是以不能保功臣之终为光武者要当察吾大臣有如韩彭之徒者乎则当以是待之若光武之功臣则异于是至寇邓贾复则又识明而行修量洪而器逺以光武时所用之大臣论之若三子者类过之逺甚与共图政岂不可乎顾乃执一防之嫌废大公之义是反为私意而已矣抑光武之所责于大臣者特为吏事【唐马周传周曰光武不任功臣以吏事所以终全其世】大臣之职顾如是乎唯其不知大臣所当任之职故不知用大臣之道而独以吏事之督责为忧抑亦末矣方当乱定之后正宜登用贤才与共图纪纲以为垂世长久之计而但知吏事责三公【贾复传帝方以吏事责三公故功臣并不用】其贻谋之不竞亦宜矣
　　光武二【此篇论举遗逸以助成东京风俗之美】
　　光武鉴西都末世之弊故汲汲然崇尚风节而不忘遗逸之举亦可谓知所当务矣盖自三代而降在上者以爵禄而骄士在下者慕爵禄而求君故上日以亢而下日以委靡人君而能降心以求遗逸则是不敢以爵禄而骄其士反有求乎士之意则于克己养徳所助固不细矣况风俗委靡之中而见时君所尊礼延纳者乃在于恬退隠约之士岂不足以遏其奔竞之风而息其侥幸之意于风俗所助又不轻矣在光武时虽曰举遗逸然固有召而不能致致而不能用者【后逸民序光武侧席幽人求之若不及旌帛蒲车之所征贲相望于岩穴矣若薛方逢萌聘而不肯至严光周党王霸至而不能屈羣方咸遂志士懐仁斯固所谓举逸民天下归心者乎】而其流风余韵犹足以革西京之陋而起名节之俗则其为益固岂浅浅哉语曰举逸民天下之民归心焉盖不遗贤于隠逸则天下之贤才孰不归心贤才归之是天下之人举归之也岂非为治之总要乎然尝怪严子陵竟不为帝少屈何耶攷子陵之言论风旨亦非素隠行怪必欲长往而不返者彼与光武少而相从知其心度为最详也【严光传少与光武同游学】以谓光武欲为当时之治则当时之人才固足办之而无待乎已若欲进乎两汉之事则又惧有未能信从者不然徒受其髙位享其尊礼之虚名则非子陵之本心也故宁不就之然而以子陵为光武之故人名髙一世而竟髙卧不屈光武亦不敢以屈之【帝引光入论道旧故相对累日因共偃卧光以足加帝腹上明日太史奏客星犯御坐甚急帝笑曰朕故人严子陵共卧耳除为谏议大夫不屈乃耕于富春山】其所以激顽起懦扶植风化助成东京风俗之美人才之盛其为力固亦多矣岂不美哉
　　晋元帝【此篇论中兴得失】
