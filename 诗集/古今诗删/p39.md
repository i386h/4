<!-- { "loadSidebar": true } -->
　　青春载酒上平台忽报文园寄赋来賔客一时俱授简人间难得是仙才
　　丁香花【许邦才】
　　苏小西陵踏月囬香车白马引郎来当年剰绾同心结此日春风为翦开
　　早春懐元美【李先芳】
　　新正箫鼔日纷纷雪霁遥看玉笥云借问江城春几许梅花落尽不逢君
　　临江节士歌【李先芳】
　　临江节士泣秋风夜来剑鸣深鞘中甲龙鳞各相似谁能辨我是雌雄
　　送于鳞还郡【王世贞】
　　石门髙峡沙丘台五马春停天地开无限北风吹不到万家明月待君来
　　别于鳞诸君二首【王世贞】
　　金河杨栁未堪齐马首传觞白日低侠客自来轻别甚醉乗飞雨蓟门西
　　其二
　　塞云吹尽出榆闗不防胡天指掌间应是尔曹髙咏发忽惊飞雪卷燕山
　　于鳞郡斋【王世贞】
　　太行西北拥岧嶤立马寒云豫让桥俱道挂冠同指掌不知山色为谁骄
　　奉答于鳞【王世贞】
　　鹊湖春雨暗青山流水桃花天地闲共道闭门无一事不知清泪落人间
　　寄谢茂秦【王世贞】
　　亦知留赵鲁先生片语能尊万乗名何事平原无上客却教双璧赠虞卿
　　寄伯承【王世贞】
　　汉帝秋风在栢梁一时词赋有辉光那知此日文园令犹有金茎露未甞
　　寄答子与【王世贞】
　　白雪谁传和郢篇中原风色尚苍然故人傥问行藏事自种要离墓畔田
　　送子相【徐中行】
　　妙髙峯上试登临月色潮声尽古今词客岂须愁病肺中泠泉水更清心
　　送于鳞之邢州三首【徐中行】
　　赵地山河拥上京于今保障有长城停车襄子宫前问犹説当年国士名
　　其二
　　东平侠客有刘生宝剑千金旧署名忽道明朝脱相赠夜深风雨匣中鸣
　　其三
　　十年西省尚书郎此日新携刺史章明月一樽开北海春风千骑下东方
　　送许赵州兼讯李邢州【徐中行】
　　青春五马下燕京自喜分符近李生双璧千秋重入赵共看明月照连城
　　送元美二首【徐中行】
　　髙秋独上白登台西北浮云昼不开忽见千山飞雪下惊传汉使自天来
　　其二
　　醉携长剑倚髙秋忽见黄河天外流莫更临风歌出塞九边寒色不禁愁
　　同明卿惟敬登太白楼【徐中行】
　　醉携迁客上云梯睥睨烟霄万象低便欲乗风登日观苍茫海色使人迷
　　感旧【徐中行】
　　自别燕台白日徂华阳碣石总荒芜独留一片西山月犹照当年旧酒垆
　　懐于鳞【徐中行】
　　黄河万里接昆仑太华天开西极尊一自凌云来赋客未论紫气满闗门
　　征南铙歌二首【徐中行】
　　誓师亲上越王台东望扶桑海色开钲皷三江殷地起艨万里蹴天来
　　其二
　　横海楼船大出师青山千里列旌旗会稽拟作燕然石震泽今为饮马池
　　于鳞谢病归济南寄讯【徐中行】
　　白云湖上万山青日日茅堂醉复醒不是杨雄躭寂寞千秋谁见太经
　　寄答汝南诸明府【徐中行】
　　景夷台上白云秋悬瓠城边汝水流却忆诸君明月夜临风清啸满南楼
　　送于鳞还郡【呉国伦】
　　千门杨栁暗燕闗不系邢州五马还寂寞孤城君更卧白云愁杀太行山
　　秋夜懐子与【呉国伦】
　　扁舟自去浮湘水倦客常懐卧茂陵秋湛汉宫金掌露月明沧海玉壶氷
　　九日同于鳞赋【呉国伦】
　　秋深木落鴈南飞客里风霜欲授衣燕市酒酣聊共赋龙山家在未能归
　　寄懐于鳞【呉国伦】
　　闻道齐中老伏生逺携妻子歴山耕汉家若有传书诏使者何从问姓名
　　再寄于鳞【呉国伦】
　　日日东山望里春那驱羸马向风尘谁将马上春云色一寄山中抱膝人
　　懐于鳞【呉国伦】
　　渭水秦闗天上回使君持节驭风雷不妨万里无书寄紫气常从西极来
　　香炉峯【呉国伦】
　　山烟细细五云盘散入春隂楚甸寒我欲峯头瞻北极香炉不似殿中看
　　石镜峯【呉国伦】
　　万仞峯头石镜悬平临日月倒垂天沧江夜色寒相照下有骊龙不敢眠
　　梦蝶卷【呉国伦】
　　曲阳城头花未开漆园梦里蝶飞来年年蝶为春花老千古庄生梦不囬
　　塞上歌送王少司马赴蓟镇【宗臣】
　　司马频年西破戎诏书又下九华宫亲提万骑如风雨一夜来屯紫塞东
　　过采石江懐李白三首【宗臣】
　　楚水秋风枫树髙片帆孤月下江涛蛾眉亭下芙蓉色犹似当年宫锦袍
　　其二
　　采石矶头坐白云青枫满地落纷纷夜深吹笛江亭上明月窥人恐是君
　　其三
　　青山千仞落寒潭采石丹枫一驻骖君跨长鲸去不返独留明月照江南
　　省中【髙岱】
　　萧萧竹径暝烟浮散帙鸣琴事事幽若比潇湘渔父隠门前只少木兰舟
　　凉州曲【髙岱】
　　贺兰烽火接居延白草黄云北到天一片城头青海月十年沙碛伴人眠
　　寄元美【魏裳】
　　朱弦一絶少知音白雪难酬国士心腰下青萍君所赠至今风雨作龙吟
　　送刘使君之襄阳【张佳】
　　太岳天门紫气垂松花片片晓风吹孤懐化作千峯月夜夜随君君不知
　　题徐生梦云巻二首【张佳】
　　海西削出千芙蓉嵗晚沧江有卧龙枕上风尘吹不到石门日日紫霞封
　　其二
　　夜半天鸡啼紫烟琼裾长共白云眠髙松万壑揺明月无数寒涛落枕边
　　送胡生南归【陈宗虞】
　　扬子江风落暮潮州夜月起兰桡西湖归去三千里家在芙蓉第一桥
　　咏潘邯郸韩妓【张简】
　　怕听邯郸陌上歌千金不惜购韩娥潘安自是风流客此日丛台兴转多
　　秋树下送张云少宪使【潘子震】
　　老树临风叶半黄一樽岐路又斜阳别君何必折杨栁只此秋声巳断肠
　　春日谩兴【汪时元】
　　春风为我报花开我为花开载酒来莫道少年花里醉白头曾是醉花回
　　奉送观察李徐二师方舟北上二首【汪时元】
　　两岸垂杨绾别愁长风晓发过扬州只看云里双帆影不尽黄河天汉流
　　其二
　　广陵涛起白云寒北望燕台路漫李郭翛然明月下满船秋色到长安
　　明皇小车图【释守仁】
　　宫门日出乳鸦啼仙漏沈沈树影低朝罢千官无一事车声又过夀阳西
　　明六言附
　　琼姬墓【髙啓】
　　梦别芙蓉殿头防钗零落谁收土昏青镜忘晓月冷珠襦恨秋麋鹿昔来废院牛羊今上荒丘香魂若怨亡国莫与西施共游
　　杨氏山庄【髙啓】
　　斜阳流水几里啼鸟空林一家客去诗题柿叶僧来供煮藤花
　　杂兴【韩奕】
　　一巷西风落叶半牕斜日残书年老怕逢人事天寒不出吾庐
　　题小景【王恭】
　　白鸥门外孤艇黄叶山中一瓢惆怅青云旧侣相思不到渔樵
　　题水墨小景二图【徐从礼】
　　小艇水云涧口孤琴萝月山隂郢曲向来谁和林泉亦有知音
　　其二
　　出岫云非有意忘机鸟亦知归莫话城中旧事与君同是荷衣
　　送郑二之茅山【张楷】
　　芳草隄边渡水百花原上逢春在世谁非过客入山方是闲人
　　田家【孙一元】
　　手疏偶然辞主腰镰率尔为农今日田园自许平时车马相从
　　送客【杨慎】
　　合樽且醉花间分襟易惨离顔朝下春风紫陌天涯落日青山美人明月相望游子浮云独还愁见河桥栁色劳歌一曲阳闗
　　济南道中【王世贞】
　　翛翛栝栢风蔼蔼桑榆日斜莫怪牛羊不下中峯自有人家
　　于鳞郡斋【王世贞】
　　使君尽酒不醉郡阁先秋自寒乾坤乍容车马湖海渐入衣冠



　　古今诗删巻三十四
