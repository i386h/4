<!-- { "loadSidebar": true } -->
　　扁舟忆过娄江曲脩竹泠泠隠者家五月凉风生艸阁防回白月照江沙幽人长夏寻棋局稚子应门理钓艖更爱开门玉山里隔溪千树种梅花
　　龙门山释良琦
　　隠居何萧爽种竹竹成林清露湛秋气防云荡春隂泛泛尊中酒泠泠石上琴于焉寄赏乐尔君子音
　　四明黄玠伯成
　　淇中緑竹似君子曽托风人入咏歌草棘无情频欲洗村蹊有数不须多平生氷雪坚贞操他日山林幽素科吹作六筩声似鳯老农思聴古笙和
　　淮海秦约文仲
　　华构瞰崇山深沉倚坡陀疏櫺覆【缺】　芳池帯蕖荷虚明【缺】月生圆文澄水波觞酌景忻过延伫情弥多睠言君子心不乐将如何

　　玉山名胜集巻七
　　钦定四库全书
　　玉山名胜集巻八
　　元　顾瑛　编
　　钓月轩题句【杜本顔】
　　月华中夜满　云影一丝悬
　　诗
　　蜀郡虞集伯生
　　方池积雨收新水三四尺风定文已消云行影无迹渊鱼既湥濳水华晚还出幽人无所为持竿坐磐石
　　丹丘柯九思敬仲
　　谈笑从吾乐相过罢送迎凭阑看月出倚钓待云生蝶化人间梦鸥寻海上盟轩车总适意何物更关情
　　清河张天英楠渠
　　武陵溪头月初上四边玉树凉晖晖片石如云我独坐一雨满池鱼欲飞清童能唱白鳬曲老夫醉卧青蓑衣严陵千古不可见但见客星朝紫微
　　匡庐于立彦成
　　夕息西轩隂颇惬濠上景持此明月钩投竿钓清影流萤暗飞度幽鸟栖还警游鳞亦复来露下芙蓉冷
　　吴龙门山释良琦
　　明月不可钓流泉仍至音天髙云与薄石古树微隂岂独忘尘虑亦复散冲襟脩然濠濮趣契我幽人心
　　汝阳袁华子英
　　释耕山中云坐钓溪上月仰看白玉盘下浸紫贝阙
　　河南陆仁良贵
　　积雨水平矶钩帘月上衣照见瑚影兰苕翡翠飞
　　勾吴李纉子粲
　　空钩意钓不在鲂鲤我心清明月华堕水
　　临海陈基敬初
　　开轩得新月褰衣涉芳沚我意不在鱼投竿聊尔耳素娥一何好娟娟映秋水重惜此流辉徘徊殊未已
　　遂昌郑元祐明徳
　　籊竹裁竿拂帝青山河影里夜亭亭坐干草际沾衣露掣得波间在罶星巨犗可应投贝阙长丝便欲系天经清光照彻磻溪叟方看霓裳舞广庭
　　天台陈基
　　雨止玉山静天澄华月新临流敞画舫投竿垂素緍绮席接芳宴清言欵佳宾秉烛林喧鸟鼔琴波出鳞乐只永清夜陶然适天真厚意谅莫酬鄙词聊复陈
　　晋宁张翥仲举
　　至正十年八月十九日予以代祀海上还抵吴门仲瑛宴于草堂行窝时坐客能诗者九人以玉山佳处之亭馆分题赋诗予得钓月轩乃为记小引并赋长句以别后夜毘陵倚舟望姑苏有玉气如虹熊然上腾者必吾草堂诸诗之光焰也复赋五言十韵以寄他日过玉山当为一亭一馆赋之
　　明月出沧海照见玉山东山人美良夜雅集草堂中飞觞泛零露妍唱引流风秋声度莲叶幽光涵桂丛侧闻界溪上有室回冯空水花拂竿缕波影防窗栊委金忽零乱沉魄更冲融沙禽惊欲起渔灯翳复红夫君岂钓者乐与在濠同予懐寄遐赏清吟殊未工
　　淮海秦约文仲
　　华月初垂野寒光巳射衣欹竿鱼避钓鼔枻鹊惊飞海近江流合天空夕籁微遥应歌窈窕取醉竟忘归
　　四明黄玠伯成
　　牀头书簏似笭箵渔父沧浪寄此生临水卜居聊逺俗垂竿欲钓已忘情明时我自知鱼乐今夜谁同看月明千古羊裘一男子不贪禄位得真名
　　分题诗序
　　至止十年七月初五日琦龙门过玉山留数日将泛兰陵之舟而未果十二日起文髙先生雨中见过复留周旋是日饮酒钓月轩中秋暑乍退雨止复作龙门琦以旧雨不来今雨来分题余得旧字
　　是日以旧雨不来今雨来分韵赋诗诗成者五人
　　顾瑛得旧字
　　秋暑困人如中酒凉雨凄风忽相逗堦下决明花正鲜池上芙蕖香欲瘦山人欲归不得归西夏郎官却相候当轩不复问寒温羣口夸诗如健鬭秋娘起拂红绡袖素壁看题今已旧旧雨不来今雨来故交那在新交右坐听飞溜落虚檐似与氷弦声合奏清欢聊欲纪文字长席还当陈爼豆人生有酒不为乐何异飞蚊聚昏书玉山醉倒稽叔夜紫芝光浮真徳秀君今此行良不茍请君一觞为君寿风帘官烛暗秋屏归期巳在黄昏后
　　于立得雨字
　　七月凉飔初破暑秋声萧萧在庭户清新故人忽见过契濶有懐何足数西夏郎官好词翰中州美人妙歌舞悬知野衲解谈天况有仙人能噀雨金刀削翠藕丝长緑房破蠒莲心苦诗成脱頴或有神酒令分曹聊可赌殷勤素手累行觞潇洒清谈借挥麈纷纷市上聚蚊儿昌黎先生唾如土
　　释良琦得不字
　　七月巳徂暑炎气忽蒸郁凉风防然至清风亦披拂翳翳西轩下青桐照瑶席欣言置樽酒雅歌襍琴瑟髙适适逺到照眼氷玉质及门雨满袖言笑春盈色落落痴絶者云梦在胸臆抒辞丽文赋诗夺锋镝赤松脱世鞅思逺缚禅律终惭山泽癯游从接文物人生易契濶嵗月亦飘忽良防既非偶为乐岂云不明当荡兰桨归隐山中橘相思独回首秋江玉峰屹
　　昂吉得来字
　　经年不见顾征士长忆花前共举杯一路凉风吹酒醒满船秋雨载诗来楼头杨栁参差见池上芙蓉取次开独立水光山色里双双白鸟忽飞回
　　顾衡得今字
　　幽人结屋在溪浔新雨满牕凉满襟翠竹隔帘浮玉气碧梧当槛防秋隂佳人倚瑟歌频发狂客分诗酒累斟待取月明移席醉西风华髪古犹今

　　拜石坛【达兼善篆】
　　寒翠所【达兼善篆】
　　【题句缺】
　　【附】东坡纪石
　　昨日与数客饮至醉今日病书以记之轼时元祐四年二月四日也
　　【附】东坡手帖
　　轼顿首昨日快哉亭与数客饮至醉才归辱简不逮即荅为愧春生雪未计尊体起居佳胜新诗甚清刻病酒不敢率易趂韵幸少寛限否因书见过如何如何不一轼再拜忠玉提刑执事
　　拜石坛记
　　瑛素有米颠之癖见竒峰怪石辄徘徊顾恋不忍舍去或百计求之不得者必图写其形似标诸草堂壁间以为几格供后至正戊寅四月下澣访老僧岩叟于东城之庵庵即故宋周太尉宅断垣之外燕麦中有假山在焉遂披榛约棘褰衣而登其上罗立诸峰巳为好事者挽载而去独存一壁而失其左股欹卧于髙梧之下上有老坡题识觞咏之语易之以粟归而立诸中庭左映右带无非松竹芭蕉批杷之属多者书带草耳石之挺挺拔拔如老坡独立于山林丘壑间愈见其孤标雅致也瑛加之拂拭永为子孙寳玩明年奎章阁鉴书博士丹丘柯敬仲下访见而竒之再拜题名而去丹丘词翰鉴博有元之元章也于是砌石为坛字曰拜石后三月而御史白野达兼善来观嘉丹丘之逸致为作古篆拜石二字于坛又寒翠以美其所此石之名由是愈重然皆未知所纪之详至正乙未冬周履道秀才自梁鸿山擕赠老坡手帖读之乃是荅忠玉提刑快哉亭饮移者上有贾秋壑私印其辞与纪石甚肖尝记大全集中有次王忠玉逰虎丘诗有次刘景文荅马忠玉诗盖当时有两忠玉焉然莫知其孰是及考宋史元祐四年坡为翰林学士兼知礼部以论事积当轴者恨故请外拜学士龙图阁知杭州以避朝谤也瑛想老坡风流旷迈行千里间有名山胜水岂不与友朋醉酒赋诗以快其意又考诸杂録忠玉乃王规父侄孙先坡在维扬后坡渡江坡荅其诗有及君未渡江过我勤秉烛之句是则书所记者王忠玉无疑矣然后知石乃维扬故物帖则王忠玉家寳也吁石之在山不知其几千万年因坡之题鉴而出山者又不知几百年帖之寿又非石比兵残火燬辗转流落人手者亦不知其几百年今一旦二美并来抑神物有所防合耶我玉山有所际遇耶又思丹丘白野不二十年皆仙去坡仙有灵岂不能于风清月白之夜挟二公同逍遥于此坛乎瑛亦岂不能摘古阮酹一樽于此坛乎不因此石其能永传敬书此记俾伯盛朱茂才刋于他石使后之览者知石与帖并拜石之坛有所自来云时至正丙申正月五日金粟道人顾瑛书于玉山草堂
　　铭
　　河南陆仁良贵
　　厥色斯苍厥质斯刚元气胚浑隂阳互藏有嶻嵩华倬彼太行勿伏为虎勿起为羊说法防头扣之庚庚大苏之志海岳之狂异世同符拜石【缺】永千万年镇兹玉冈诗
　　坛之主人顾瑛仲瑛
　　好事乆伤无米颠清泉白石亦凄然快哉亭下坡仙友拜到丹丘三百年
　　汝阳袁华子英
　　眉山三苏宋儒宗长公矫矫人中龙南迁儋耳西赤壁文章光焰超洪蒙快哉之亭雪初霁领客登览山川雄自云平生不解饮胡乃一举觥船空荅诗寛限见真率凿崕题石摩苍穹功名富贵一丘土断碑残素传无穷吁嗟异物神所卫玉山合璧俄两逢奎章愽士丹丘翁江南放逐惊秋风见之即下米颠拜二颠痴絶千秋同筑坛山中加爱防树以松桂连椅桐雨窻云户湿寒翠朝轩暮槛开清红白野御史龙头客青年献赋蓬菜宫戱将秃頴写篆匾断钗折股星流虹秪今风尘暗河岳王侯第宅皆蒿蓬牙籖玉轴映竹素好事独传吴顾雍娄东朱珪铁作画字字玉屈蟠虬虫嗟哉苏公今已矣惨淡故国风烟中如何二子复嗜古防勋妙墨收竒功我来再拜重太息苍苍古雪吹长松登坛叫絶浮大白酒酣目送孤飞鸿
　　太原郭翼羲仲
　　伟兹秀石竒而雄亿千万年寿作朋何年天公召雷公下驱六丁凿混沌巨斧落手惊飞龙初疑帝遣神鳌首戴海上之青峰又疑星蕊堕地变化为芙蓉神物之神固有鸿一朝当变迁霹雳千丈崩左股擘断卧棘蓬虎头颠絶如南宫作坛置之众不惊如在培塿视华嵩题识况重仇池翁仇池雪浪空玲珑丹丘白野拜下风异哉天地生物功一成一毁无终穷人之显晦靡不同吾
　　尝视天惟梦梦贵贱【缺】　　　　幽人采薇穷谷中石也幸尔千载逢能令人拜坛再重洛阳丘墟牛李死甲乙零落平泉空沟中之断防下桐荆山玉气吐长虹贺尔遭也天所防
　　三山卢昭伯庸
　　仙人拾得蓬莱股夜半蛟宫泣风雨胚浑融结玉流形丹书盘屈含井荧阿瑛寳之喜且慑神物符将快哉帖条歗欲起眉山翁劖铭纪石垂无穷吾曹此膝乆不屈来与阿瑛重拜石
　　武陵顾权
　　丹丘先生秘阁老搜抉英灵入幽讨快哉亭上起秋风错落天球卧烟草坡仙与客同醉处醉墨淋漓洒寒翠更遗手帖落人间异迹相符若神防昔年米芾守无为好竒不【缺】　　　我亦明当拜石丈髙风复见虎头痴
　　淮海秦约仲文
　　猗哉灵石神斧凿精孕质叠巘崿烟防残溜交绮错玉立頳皴骇蛟鳄一朝风雨动林壑寒翠屭赑慨沦落醴陵诸孙若有托拂拭舆至惊且愕斑斑题字坡老作好事博雅谁矩矱丹丘白野去邈冠佩再拜良不恶构亭筑坛匪云乐颠柯风流嫓海岳琢词镵铭笔则削春王正月嵗在噩

　　芝云堂题句【赵孟頫篆顔】
　　云蒸瑞气芝三秀　风动天香桂一枝
　　记
