<!-- { "loadSidebar": true } -->
　　后记
　　天台陈基敬初
　　由呉城东行五十里为界溪又十五里为马鞍山葢古之娄县今所谓昆山也濵溪而居者曰顾君仲瑛乐其水之清而病去山逺虽时舟至其所然不可以朝夕成趣于是即所居西偏积土为小山而累石其上髙可数寻而袤倍之每日初昕霁景鲜丽则其峯峦之秀防者如瑞云如圭瓒而其为峤为巘者又矫然若飞龙岿然若伏兽晦冥之夕则云雨之霮防者恍若出于其谷风雷之歕薄者歘若兴于是壑以至崭岩磊磈如积雪如紫芝与夫髙卑俯仰献竒而効异者莫不各极其态四时所植则松桂石楠李桃梅竹鞠兰香草之属参差离列而青丛翠蔓荟蔚葱蒨丹荣绀实含泽而葳防有若玉蕴于中而光辉发于草木者故状其名曰玉山佳处或者以为拟昆山而作昆山本娄地今华亭县机云故宅在焉盖以人而胜也或又以为马鞍山其石如玉故名昆山仲瑛于此岂尚徳乎夫人力之所作固异于元气磅礴胚腪而凝结者然界溪山水之胜丘壑之美至仲瑛而始备朝夕凝睇以成趣则天台蓬莱匡庐王屋皆可想而见之夫岂昆山而已哉若夫所谓尚徳焉则不在彼而在此也天台陈基记
　　诗
　　延陵呉允恭寅夫
　　虎头将军玉山隈翠削羣峯锦作苔自縁与子神交在相见令人懐抱开褰裳或从栁浪入刺船还问桃源来清秋更托草堂静风磴萝隂日几囘
　　呉龙门释良琦元璞
　　玉山洲居何许深玉山六月寒萧森松云细落三峯雪桃水晴生百洞隂草亭已为扬雄结石壁还供攴遁吟重欲随潮野航去秪愁月雾障青林
　　河南陆仁良贵
　　赤水三珠树丹厓五粒松玉山有佳处千户底须封
　　卢昭伯融
　　慿髙一望三百里草堂嘉树秋氤氲慷慨杜陵独懐古痴絶虎头能好文夜乆看山占玉气酒颠临石拜芝云浩歌緑水且归去明日题诗重寄君
　　于立彦成
　　春风昨夜起吹荡沧江水幽人何许乃在玉山里秀色何崔嵬沧江之水长萦回萦回不尽绕山去但见满谷桃花开草肥青野鹿呦呦花下残棋暮不収邻家野老长携酒溪上渔郎或舣舟幽人读书忘世虑结屋山中最佳处世上红尘空白头束书我欲山中去
　　汝阳袁华子英
　　玉山最佳处牕戸絶纤埃门无俗子驾禽鸟莫惊猜
　　遂昌郑元祐明徳
　　东望东呉积水深海天削出青瑶岑肃侯诸孙有基构界泾筑室如山林石根孚尹【音浮筠】蒸玉气岸曲窈窕来跫音笼鹤教驯舞合节池鱼出游听鼓琴楼台花雨众香国书画芸香千古心按歌寜辞夜投辖弹冠又须朝盍簪已傍苔矶学钓擉更上风磴穷登临竹梧参天鳯凰集老夫为尔长歌吟
　　清河张天英楠渠
　　玉山有佳处乃在昆仑西蓬莱数峰小上与浮云齐云中飘飖五色鳯只爱碧桐枝上栖芝草琅玕满园圃羣仙共蹑青云梯太湖三万六千顷水水流入桃花溪溪头浣花如濯锦百花潭边浮紫泥紫皇拜尔山中相闲把丝纶草堂上渔荘一钓得龙梭龙女吹箫书画舫西风玉树金粟飞东风柳浪金波漾嵗嵗年年乐事多緑野平泉何足尚十二楼前看月明太乙明星夜相访酌霞觞瑶台露湿芙蓉裳我亦桃源隠居者握手一笑三千霜
　　雅集志
　　右玉山雅集图一巻淮海张渥用李龙眠白描体之所作也玉山主者为昆山顾瑛氏其人青年好学通文史好音律钟鼎古器法书名画品格之辨性尤轻财喜客海内文士未尝不造玉山所其风流文采出乎流軰者尤为倾倒故至正戊子二月十有九日之防为诸集之最盛冠鹿皮衣紫绮坐案而伸巻者铁笛道人防稽杨维桢也执笛而侍者姬为翡翠屏也岸香几而雄辩者野航道人姚文奂也沉吟而痴坐捜句于景象之外者苕溪渔者郯韶也琴书左右捉玉麈从容而色笑者即玉山主者也姬之侍者为天香秀展巻而作画者为呉门李立旁侍而指画即张渥也席臯比曲肱而枕石者玉山之仲晋也冠黄冠坐蟠根之上者匡庐山人于立也美衣巾束带而立頥指仆从治酒者玉山之子元臣也奉肴核者丁香秀也持觞而听令者小璚英也一时人品疎通隽朗侍姝执伎皆妍整奔走童亦皆驯雅安于矩矱之内觞政流行乐部皆畅碧梧翠竹与清扬争秀落花芳草与才情俱飞矢口成句落毫成文花月不妖湖山有发是宜斯图一出为一时名流所慕艶也时期而不至者句曲外史张雨永嘉徴君李孝光东海倪瓉天台陈基也夫主客交并文酒宴赏代有之矣而称美于世者仅山隂之兰亭洛阳之西园耳金谷龙山而次弗论也然而兰亭过于清则隘西园过于华则靡清而不隘也华而不靡也若今玉山之集者非欤故予为譔述缀图尾使览者有攷焉是嵗三月初吉鐡崖杨维桢记
　　是日以爱汝玉山草堂静分题赋诗诗成者五人
　　于立得爱字
　　青阳在林野云物殊变态系船石萝隂把钓桃水滙采英延清酌揽芳结幽佩欢期岂再必于焉寄所爱
　　姚文奂得汝字
　　仲春防桃源青年暎霞举道人吹铁笛主者捉玉麈野航晨不渡溪渔来何许欹坐蟠桃隂匡庐故俦侣众賔各雅兴辞适忘尔汝懐哉张李軰明月在空渚复念东海宇云林夜来雨
　　郯韶得玉字
　　逶迤玉山阿窈窕桃花谷林芳缀丹葩霞彩散晨旭溪回濯新锦洞幽荅鸣玉乐哉君子游于以寄髙躅
　　顾晋得草字
　　客从桃源游爱此玉山好清文引佳酌览穷幽讨流莺荅新歌飞花落纎缟分坐有杂英醉眠无芳草
　　顾瑛得静字
　　兰风荡丛薄髙宇日色静林回泛春声帘疎散清影褰裳石萝右濯缨水花冷于焉奉华觞聊以娯昼永
　　诗不成者二人各罚一觥
　　题咏
　　山隂王濡之徳辅
　　雅道久寥落驰骋争相先襟期属幽旷丘园乐无边披图得良玩燕集羣才贤春风拂萝迳碧涧萦芳筵忘形襟佩散班坐花竹妍瑶觞乱飞月翠袖寒笼烟徘徊玲珑曲潇洒琳琅篇屡舞春余景颠倒山公鞭主人三絶儁晋胄今犹传胜事有如此妙写呼龙眠髙风振庸俗清辉照林泉衰迟亦何幸拭尘想莺迁
　　吴龙门山释良琦元璞
　　至正戊子二月十九日杨侯铁崖宴于顾君玉山赋咏叠笔淮海张渥为图传者无不叹羡余后半月与呉兴郯九成至玉山顾君张乐置酒清歌雅论人言不减杨侯雅集时既酣畅顾君徴予赋诗然予于声乐诗咏何有哉适其所遇而不违耳呜呼人谁非寓故作诗以道其事卒反乎正云耳
　　玉山窈窕集琼筵手拨鹍鸡十二弦巢树老僧狂破戒散花天女醉谈禅鵞儿色重酴醿酒桂叶香深翡翠烟最爱碧桃歌扇静长瓶自煮白云泉
　　云林生倪元镇
　　至正九年八月十六日计筹山吕尊师访余萧闲馆为余言顾仲瑛徴君玉山隠居之胜輙想象赋长句以寄他日尚同袁南宫携琴啸咏竹间也时南宫同在萧闲馆中敢托致意焉
　　解道玉山佳絶处山中惟有吕尊师已招一鹤来庭树更养羣鵞戏墨池松风自奏无弦曲桐叶新题寄逺诗若许王猷性狂癖迳来看竹到堦墀
　　河东李元珪廷璧
　　荆山月明秋水清山间之璞千古名谁谓隠君慰幽独我欲携酒相与倾堦前拾翠惊春鸟石上看泉更晚晴何日同舟载仙侣紫荆花下听吹笙
　　昆山郭翼羲仲
　　爱汝西荘给事家绕屋山石何谽谺截江秀色发林壑平地玉气贯虹霞佳处如居子午谷望中开徧冬春华夜深酒醒月在海应有仙人来系槎
　　防稽杨维桢廉夫
　　玉山丈人美无度前度虎头金粟身未试囊中餐玉法时有座上索花人银鱼学士真成隠锦里先生许卜邻自是君家时节好桃源风日洞庭春
　　又
　　丈人家住笔峯下玉气有似蓝田山椰酒熟时春灔潋山香舞处花斓斑伶官石作钟磬响少女潮带鱼龙还险穴已平沧海角仙家不啻白云间
　　我常被酒玉山堂风物于人引兴长银丝尊荐野鸭炙金粟取西杨荘山头云气或成虎溪上仙人多讶羊何处行春柘枝鼓阆州竹枝歌女郎
　　娄江姚文奂子章
　　玉山之堂湖水东朝来佳气郁葱茏鹤飞琼圃三珠树鳌戴昆仑小朶峯雨里卖鱼溪友过花间吹笛野人逢朝簪倘掷归相一个桃枝瘦竹筇
　　龙门山释良琦
　　铁笛倒吹江上去闻在玉山仙子家自喜酒船逢贺监定将易授侯巴露凉氷椀金茎冻月满湘帘玉树花人生欢乐何可暮迟尔龙门望太霞
　　防稽杨维桢次韵
　　山回古县六七里湖到维亭第一家翡翠明珠通百粤竹枝铜鼔出三巴山公酒醉童将马禅客诗成女散花须信西园图雅集佛中脱缚有丹霞
　　又
　　荆山道人曽有约约过虎头金粟家江上降龙重见朗酒边吹雨或成巴春归驷马桥头栁月满蕃禧观里花铁笛东归还小住仙源不隔赤城霞
　　刘肃子威次前韵
　　故人逺招扬执防酒船囘到孝亷家玉山独立髙如屋湖水西回曲似巴铁笛吹翻蛟蜃窟清娥舞落芙蕖花何日问潮亭子了更邀齐已卧烟霞
　　勾吴李瓒子粲
　　玉山亭子仙人筑小似桃源隠者家天近方壶知剑气水从清汉接星槎参差鳯吹空歌回烂漫龙香醉墨斜金盌细倾新竹叶银瓶还出小璚华荣名何事头如雪亦欲羊裘钓白沙
　　河南陆仁良贵赋得山中好长日
　　山中好长日流景丽蓬瀛池台带兰薄水色上帘旌兴言春再交嘉鸟相和鸣木桃源上芳洵美粲条英延念顾长康散息志虑清岂不懐爵服驰逐正营营驰逐非所慕髙情谅难并
　　金华胡助古愚
　　花满春城锦绣林可耕可钓足登临紫芝日静隠居乐白璧云和养徳深倚树或听流水韵看书时坐古松隂玉山佳处因人胜能赋扬雄为赏心
　　甬东释照觉元
　　玉山青青青若莲山中楼阁白云连采药相从赤松子吹箫时约紫霞仙鲛人献寳珠盈斗石壁题诗笔似椽相去地无三十里防须骑马草堂前
　　河南张渥叔厚
　　溪上花无数春风别有天楼台仙子宅书画米家船绛雪回歌扇红霞落舞筵羽觞飞醉月应是酒如泉
　　天台陈基敬初
　　山嵁嵁兮磅薄太古木葱葱兮云英英而欲雨日朝出兮在户光辉辉兮水流其下非君子兮夫谁与处采我兰兮为佩搴我荷兮为盖从子于山兮聊逍遥以卒嵗
　　天台释一愚子贤
　　玉峰佳地小徘徊霞气丹光接上台白日山移蓬岛去紫宫花绕蘂珠开云边青鸟迎人语溪上黄童采药囘昭代衣冠非隠世慿轩志笔写仙才
　　西夏昂吉起文
　　玉山雅集图者淮海张叔厚为玉山主人作也主人当花桞春明之时宴客于玉山中极其衣冠人物之盛至今林泉有光叔厚即一时景绘而成图杨铁史既序其事又各分韵赋诗于左俾当时预是会者既足以示不忘而后之览是图与是诗者又能使人心畅神驰如在当时防中展玩之余因赋诗以记其后云
　　玉山草堂花满烟青春张乐宴羣贤美人蹋舞艶于月学士赋诗清比泉人物已同禽鸟乐衣冠并入画图传兰亭胜事不可见頼有此防如当年
　　永嘉曹睿玉山席上作就呈同会
　　我到玉山最佳处溪头新水荡轻舠春囘圃花如雾风入苍梧翠作涛越女双歌金缕曲秦筝独押紫檀槽诗成且共扬雄醉笑夺山人宫锦袍
　　防稽杨维桢次韵
　　重过碧桃溪上路西枝树长系渔舠伶官石出生雷雨状元潮来平海涛山翁醉上桃花马溪女能弹瘿木槽故人情深谁比似论交奚啻旧绨袍
　　匡庐于立次前韵
　　緑树当门过屋髙满溪新水系双舠千林夜色悬青雨万顷晴云卷素涛鹦鹉倾杯传翠袖琵琶度曲响金槽扬雄赋就风流甚制得轻红小褏袍
　　玉山主人次韵
