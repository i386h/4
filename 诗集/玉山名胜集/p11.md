<!-- { "loadSidebar": true } -->
　　顾君仲瑛饰藏脩之室于所居小东山之左京兆杜征君用古题顔曰聴雪属予为之记夫天地之气舒而为阳惨而为阴润而为雨露凝而为霜雪而其所以舒所以惨而凝且润者亦何与人而夫人之情见雨露之濡则神夷覩霜雪之严则神肃此必有为之真宰而机括于其间者矣且歳聿云暮雨霰交集君子于此宜感时序之代谢慨物之变迁退而居重幄袭兼裘征纎歌选妙舞厉金石之响谐丝竹之音以乐其乐今也则不然敛容以处其独潜聪以察其防超超然若逃乎虚空薄富贵而乐枯槁者岂夫所谓瀌瀌奕奕霏霏脉脉飏英而屑玉缘甍而入隙者果足以悦其耳而怿其心乎葢歳功既成嘉瑞时应出无羇旅防涉之役入有琴书咏歌之娯而又仰足以致其养俯足以尽其育葢裕于已者不役于物足于内者无待于外于是施施焉衎衎焉与葛天氏之民并游于熈洽之世呜呼居太平之时聴丰歳之雪其得于天者亦厚矣宜其不以人之所乐者为乐而以已之所适者以自适然则非仲瑛亦何足以与于此哉虽然吾闻井蛙不可以语海夏虫不可以语氷葢拘于墟者犹笃于时也今仲瑛处富而不啬居盈而不矜持虚以守实主静以制动葢庶防于不溺此不泥彼而能与物推移者故予乐为之道也是为记诗
　　防稽杨维桢廉夫
　　山人夜坐众喧息大地花飞不动尘聴到天声入无极蟹沙蚕叶未为真
　　永嘉曹睿新民
　　公子清歌夜未防画帘风动雪凭君聴到无声处始信梅花耐歳寒
　　分题诗序
　　西夏昻吉起文
　　至正九年冬予泛舟界溪访玉山主人时积雪在树冻光着户牖间主人榼酒宴客于聴雪斋中命二娃唱歌行酒雪霰复作夜气袭人客有岸巾起舞唱青天歌声如怒雷于是众客乐甚饮遂大醉匡庐道士诫童子取雪水烹茶主人具纸笔以斋中春题分韵赋诗者十人俾书成巻各列姓名于左是防十二月望日也
　　旃问得夜字
　　我从髙书记穷冬走呉下江湖风雪深千里一税驾玉山有佳处风物美无价主人顾虎头风韵若啖蔗春酒奉客欢璚玉照防榭美人狎飞觞碧盌频行炙徘徊双鸾舞窈窕新莺咤清歌乆未停醉语仍无呉起坐影零乱酣眠相枕藉厌厌竟终宵鸡鸣不知夜
　　陈惟义得色字
　　北风吹雪迷南国颇觉寒威欺酒力酒酣开户倚髙寒但见乾坤同一色
　　于立得飞字
　　暮雪宻成围寒侵酒力微度窗闻暗响启户见斜飞渐觉明书幌时来近舞衣酣歌过午夜香霭正霏霏
　　陆逊得花字
　　夜宴玉山家春风舞雪斜佳人歌白苎零乱落梅花
　　顾衡得合字
　　清夜娯嘉賔融光敞虚閤声繁松竹深景暝琼瑶合低徊帯舞斜窈窕歌声答掇英煮新茶聊以慰喧襍
　　虞祥得春字
　　东风扑天吹玉尘玉山张宴娯嘉賔鸣筝醉倚栁枝曲深杯满泛梨花春琪英凝寒夜光合梅蕊亚檐春色匀酒酣大叫出门去头上失却乌纱巾
　　顾瑛得声字
　　虚馆昼生白飞花照眼明隔帘时有影着地静无声夹坐人如玉深杯酒屡倾清欢竟成醉淡月破云生
　　昻吉得度字
　　把酒临前轩积雪满行路清唱廻春风夜色在髙树主人雅好客殷勤道情愫欢极座屡更杯深不知数酒防看雪行亭亭水中度
　　章桂得竹字
　　防饮玉山堂琼花暎醁夜乆寂无喧春声在踈竹
　　王元珵得深字
　　东风吹雪夜沉沉寒沍千山玉树林一曲落梅春思濶金杯美酒莫辞深
　　至正十年十二月十九日余扁舟载雪来访玉山隠君宴余于聴雪斋中时快雪初晴山木清霁云影翳日氷华着人纎歌彻云羽觞促席草堂渔荘暎帯左右若在辋川图画间也座客藏六道人洓水陈让防稽外史匡山于立桐花仙客阳羡呉善清癯生西江陈汝吉咸集焉賔筵初秩啸咏既雅隠君以东阁官梅动诗兴分韵各赋诗刻竹上酒酣予诗最先成葢桐花仙客又能倚洞箫作梅花三弄实能起予之遐思侑尊者小瑶池小蟠桃小金缕予则云防仙吏呉兴郯韶也
　　是日以东阁官梅动诗兴分韵赋诗诗成者四人
　　陈让得东字
　　寒鸥不下暮江空游子生涯尚短蓬嵗事暗随残雪去归心似逐晚潮东岸巾老髩从教白得酒衰顔暂借红赖有主人能好客草堂灯火一宵同
　　于立得阁字
　　歳晏风景异今我忽不乐闲斋掩书坐稍闻踈雨落主人欵客懐开尊慰离索云牕敞虚馆清池瞰飞阁纎歌暖欲浮翠袖寒禁薄嗟予山泽癯那能事羁络岂不念钟鼎终期在丘壑酒酣一长啸目尽盘空鹤
　　顾瑛得官字
　　阴翳阳景积雪凝深寒客行玉山里悠然起遐观登髙发清啸临流掲长竿勿云钟鼎贵且尽樽俎欢蜀琴弹白雪秦箫吹紫鸾人生百年间嘉防谅亦难莫嗟嵗云暮长歌夜漫漫
　　郯韶得兴字
　　玉山何逶迤积雪徧行径池阁生涟漪林木发澄莹于时接芳筵遐眺复觞咏歌停花入檐笛奏鱼出泳若人多雅懐起舞屡清兴言归夜未央防月逗初暝
　　诗不成者三人各罚酒一觥

　　白云海【卢熊篆顔】
　　【题句缺】
　　记
　　遂昌郑元祐明徳
　　今年春界溪顾君仲瑛奉其母陶夫人避地于商溪商溪在呉兴之东南僻絶处人以君平昔尊贤下士虽危险殆艰里糇粮具舟楫以从君于商溪者相望不絶溪之上有大慈隠寺寺僧闻君名延欵礼遇如子弟之于父兄故夫人甘膬之味温凊之奉一切如家庭居无何病气决而卒君痛母客死旅次号恸絶事平即奉函骨归祔塟绰墩之先陇仲瑛念母不见结楼于碧梧翠竹之堂后而名楼曰白云海时时登楼踯躅四顾以为母之骨骸虽已归塟若夫魂气在此乎在彼乎终天之恨何时而已乎于赫新朝闻君才名将授君以爵秩君以斩然衰绖辞之弗获乃祝髪家居日诵大乗经以荐母遂昌郑元祐与君交乆相厚善俾之为楼记昔唐狄梁公使轺过太行见白云孤飞念母舍其下徘徊兴叹然狄公于时母未亡岂若君之母不存君之痛莫赎其家封殖百年之乆园池室庐书册琴瑟悉委弃出奔母子累累寄命草野徒以徳厚在人粗毕襄事奉迎商溪人悉能言君之防其母也吊者相属于道哭者相踵于室执绋追送防数千人噫士于此可以念君平日之为人今既归登楼以思亲凝望延伫原隰演迤江湖渺然瞻彼白云或巻或舒或明或灭云之意虽有尽而君之痛若无穷于是屏却世缘以游心于清净觉海深惟海之大无际云之变无穷君之所以思亲也观其英英盘礴极海际天莫非孝思之情至其着存不忘僾然必有见乎其位肃然必有闻乎其容声然则夫人魂气精爽乗云下上要与君接乎云气缥缈之间者云与海相无穷经曰孝弟之至通乎神明光于四海此之谓也诗
　　玉山顾瑛仲瑛
　　虞山防千叠千叠白云飞出山变苍狗入山为白衣不能化作双白鹤飞向白云深处落向予能觧説前身不是当初旧城郭
　　昆山郭翼羲仲次韵
　　青田生鹤子随母青田飞飞向青天去裳缟其衣千年归来华表鹤鹤雏悲吟西日落好将商溪寺前云还家直过青山郭
　　歌
　　雁门文质
　　白云深白云深白云深处元无心眼空瑶海一万里山光不动秋隂隂虚白英英啓扃牖袖拂天开落星斗尽随玉气化为龙不逐西风变苍狗道人髙居白云里九重丹书征不起三生石上话因缘春梦梨花隔秋水风尘眯目横干戈龙吞虎噬奈尔何断蛇神器未出匣海宇无复春光和世事纷纷为落絮百歳流光水东注白云与我有深期我亦相依白云住
　　顾瑛次韵
　　白云深白云深白云飞来知我心笑看触石起肤寸斯须变作漫天隂山人驱云飞出牖一道龙光射南斗大星落落小星明万物区区等刍狗举手招归懐抱里三日颠风吹不起怒排雨脚走空来卷入银河一水四野纷纷未倒戈其奈山人不出何有时乗云钓东海世上空寻张志和万松岭上云如絮天赐山人作霖注明朝説与云中君白云之楼是常住
　　汝阳袁华子英和韵
　　白云楼居深复深道人燕坐云为心未逐神龙泽天下时从倦鹤栖岩隂玉气虹光射虚牖天逼阑干挂牛斗始信桃源隔一尘世人但许闻鸡狗君不见茂苑长洲荒草里豪杰消沉呼不起功成身退髙者谁一棹防夷淼烟水又不见秦川公子走干戈龙颠虎踞奈渠何落日凭髙望乡土穷愁一洗衰顔和世事兴亡等飞絮莫挽黄河水西注御风八极恣游遨归去还依白云住
　　顾瑛再叠
　　白云深白云深髙楼结在云中心楼中之人白云友日日醉卧梨花隂长笑白衣对户牖肘后黄金大于斗草间逐兎纵得之九鼎热油烹走狗争如髙卧髙楼里不聴催归聴唤起钓竿不钓北溟鱼酒杯倒吸西江水何须逐日怒挥戈其若花间雪落何空将朽索驭快马籋云放辔追羲和楼外晴云擘飞絮手拍防干目如注青山排闼四海来面面青山白云住
　　河南陆仁良贵和韵
　　白云深白云深白云觧结山人心朝飞玉山阳暮宿玉山隂白云来时入窗牖或化长虹干北斗方今海内正风尘萧条千里无鸡狗却怪山人玉山里掉头不为苍生起自缘金粟悟前身要接曹溪一线水英雄空指鲁阳戈奈此西飞白日何连城之珍岂易识有刀莫刖楚卞和白云之白白于絮太行望絶心如注楼前梧竹已成隂定拟云深鳯来住
　　顾瑛三叠
　　君不见白云在山如海深世人不觧白云心不从神龙降甘泽肯从灵女为朝隂又不见白云出山飞入牖维南有箕北有斗世人再拜仰天光多挽长弓射天狗月明照见玉山里不受轻风易吹起宵深飞度影娥池影在青天天在水楼下鸡鸣夜枕戈楼头开宴招李何云车遝遝众仙下玉笙瑶管声相和剪云作花云作絮浪浪酒泻龙头注就中谁起夀主人倒喝飞光酒中住
　　柴荣智和韵
　　白云深白云深白云深防山之心有时随龙去沧海倐焉天宇团秋阴英英不来入我牖直上璇霄掩箕斗或贯日色流玉虹或漏雷声堕天狗山人学禅草庵里静看白云朝暮起此心欲与云俱闻又逐溪风过溪水纷纷武士尚挥戈格鬬东南未决何安得此云化霖雨洗兵甲散为玉烛四海皆阳和云兮云兮如擘絮奈此东流复如注山人祗在玉山中长绕山人草庵住
　　顾瑛四叠
　　玉山盘盘窈且深中有楼兮居山心白云不断防岩壑下与梧竹连秋隂天风吹云夜开牖城下乌啼击刁斗芒砀长途防白蛇上蔡东门叹黄狗主人醉坐防干里云影时时酒中起赏春不折背岩花烹茶自汲当门水战国纷纷竞挽戈纵横辩口夸隋何黄钟不化大雅调五弦漫尔张云和君不见水上浮萍元栁絮也趂桃花流水注不似白云日日闲只伴幽人在山住
　　三山卢昭伯庸和韵
　　白云深白云深爱尔深得云之心不为霖雨散泽尽休梧竹屯清隂防防呉山落琼牖醉握白云北斗豪华衰歇叹铜驼巧诈纷纶惭瓦狗我亦观云北轩里薄暮来归朝复起为卿为矞乃不常一片闲情淡于水只今壮士拥雕戈奈此川原百战何愿分白云作避地防须偃武歌时和人生百年等飞絮凭髙目送江流注道人趺坐白云深应是此心无所住
　　范阳卢熊公武和韵
　　山中山中白云深丈人看云悟云心挂冠笑傲白云外结楼靣势西山隂琼户璇题玉为牖朝暮白云栖栱斗下视醯鸡瓮里天车如鸡栖马如狗昆仑方壶图画里长风吹云海波起青鸾白鹿满芝田目送归云心似水慙余执笔比操戈塞下驰驱将奈何雨雪沾衣去家逺寒谷正待嘘春和此身如云等飘絮日夜归心水东注负郭能分二顷田我亦还依白云住

　　来龟轩
　　【题句缺】
　　记
