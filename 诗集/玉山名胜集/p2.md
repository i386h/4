<!-- { "loadSidebar": true } -->
　　玉山草堂近秋水当昼烟云生席茵檐间鸥鹭下白雪牀有琴瑟娱嘉賔虎头痴絶丹青在鵞帖临摹纸墨新料得西风收获竟焚香菌阁坐清神
　　勾吴李瓒子粲
　　羡君家住玉山旁地势江流接草堂书巻已传秦伏胜钓竿还学汉严光溪毛秋冷瑚小野竹寒深翡翠长酌酒防思援北斗濯缨还拟泛沧浪圣明此日兴贤急如子那能滞逺方
　　华亭冯濬渊如
　　玉山草堂玉山里银浦流云防石矼粉垣緑竹髙千尺秋水锦鳬飞一双小桃源近长洲苑百花潭如濯锦江亭台莫许浪题品玉堂学士笔如杠
　　会稽杨维桢廉夫
　　爱汝玉山草堂好草堂最好是西枝浣花杜陵锦官里载酒山简髙阳池花间燕语春长在竹里清尊晚更移无奈道人狂太甚时携红袖冩乌丝
　　汝南袁华子英
　　玉山之中草堂深石牀萝磴秋阴阴华林月白鹤在野水馆风清鱼听琴底须封侯醴泉郡自好躬耕梁父吟碧桐翠竹吾所爱他日杖屦重幽寻
　　淮海秦约文仲
　　华构连山起春云隔树阴雨声鱼罶满草色鹿塲深洗砚收金匣钩帘动玉琴相过有于鹄燕坐共长吟
　　夏日晚过草堂又题
　　草堂六月浑无暑清簟踈帘思不羣稽古未须嗟事往论诗那惜到宵分微风木末送青雨新水竹根流白云浩荡好懐縁底事喳喳灵鹊隔江闻
　　吴兴华翥伯翔
　　我爱玉山之草堂清秋树色正苍苍虎头痴絶清真癖贺监归来老更狂傍席好花迎佩粲当门立鹤过人长何时月夜将箫管醉倚阑干学凤皇
　　吴龙门山释良琦元璞
　　草堂壁间有张贞居题恵山诗一首就韵留别
　　草堂幽幽竹西偏凿池种莲渠引泉大峯小石云郁若松风野日秋萧然结庐何必青山腹空谷难留人似玉浣花自得杜陵荣北山却被周颙辱尘埃汨人吾可逃不归或恐山灵嘲明朝独鹤渡海去仙山一抹如秋毫
　　山阴王濡之徳辅
　　往昔杜陵老草堂乐栖迟虽当艰虞际去归忘险迢遥玉山翁髙致心所追结构略华靡小迳分逶迤轩楹既潇洒竹树仍纷披洗翠彞鼎列琢石屛几施燕坐书万巻意行笻一枝幽花春冉冉鸣鸟景熙熙环佩恣欢集琖斚无停时咏啸紫鸾下吐句长虹垂文章振光耀照暎沧海涯曽不隠居士亦复欣尔为卢鸿图绘设香山妻子携浣花我深慕俗人殊未知乐兹賔客共岂惟一园池秋风卷茅屋不见形歌诗突兀万间厦千载同襟期
　　吴兴沈明逺自诚
　　草堂静对玉山岑谿路委蛇竹树深花发东西迷锦水鹤飞逺近识云林问竒数与扬雄醉折简时邀支遁吟无那春潮促归兴重期放艇一相寻
　　遂昌郑元祐明徳
　　题陈履元画玉山草堂图
　　故人陈孟公辞如春云气如虹虹作画法师海岳山如骞鹏树如龙骑箕上天二十载有子齄鼻画极工惊蛟嘘云海浪白离鸾照水岩花红皴鳞耸郁涧底松中有一亩幽人宫石牀支颐睨飞瀑意逺欲托防飞鸿我欲从之不可得青山万壑金芙蓉
　　善住良圭
　　传道昆山有草堂风流不减百花庄窗前緑竹飞鹦鹉井上髙梧集凤皇毎想对牀延孺子近闻筑室欵支郎乗闲亦欲携樽酒雪里清江泛野航
　　吴郡宗束庚
　　玉山草堂江上无全胜西庄给事居盘内玉芝分食后阶前珠树种来初诗成防笔传金刻帙散芸香啓石渠敢有新图将逺意东吴瞻望重愁予
　　云间陆居仁
　　同宗入洛称三儁累世留吴尚防家谷水千秋书有种昆山一片玉无瑕内台应笑金钗笋羽灶当携石鼎茶见説草堂开绿野何人分我白鸥沙
　　蜀郡袁凯
　　吴下顾荣称望族草堂近在玉山阿窓闲竹树纡烟雾潭静花枝亚绮罗毎喜大儒留述作从知逺客爱经过晴江看图画此日令人意转多
　　吴郡宗束癸
　　草堂只在沧江上西戸冯虚野气隂秋屐行随苔径曲春船坐泛栁塘深久闻好事归时论复喜交逰尽苦吟我欲乗闲来问讯百壶送酒重论心
　　华亭朱熙
　　玉山主人清且妍标格皦皦人中仙对花时复得诗句爱客每能挥酒钱寒灯巢雪歌暖响春水桃源放画船我将载酒即相觅与尔醉倒薰风前
　　琼台山人元本
　　毎忆吴中顾野王门前溪水即沧浪寄来书法全临晋传刻诗章已入唐翠竹碧梧歌凤曲疎帘细簟坐渔庄扁舟凖拟来相访稍待秋风八月凉
　　九山卫仁近
　　万木隂隂覆草堂湘帘低下净琴张逶迤万里桥南路彷佛百花潭上庄白鸟向人飞个个好山当户立苍苍披圗想见人清絶为写新诗并晚凉
　　邢台张玉
　　昆山之西幽人居手种橘树今扶踈地深芸窗启日静潭回草阁临江虚髙吟无时防宾客野唱何处来樵渔他时我或能乗兴花外还容驻小车
　　沙门泉澄
　　征君家住玉山西雅集诗成每自题髙爽只同崔氏宅风流不减浣花溪碧桃春露迷青鸟翠竹晴沙散锦鹥闻道白云泉上客近携瓶锡寄幽栖
　　丹丘金
　　不见玉山今五月近闻乗兴越中行清狂道士居湖曲文字参军在郡城罚酒定依金谷数看花犹忆馆娃名独怜此日沧江上防笔题诗寄逺情
　　四明黄玠伯成
　　君家草堂溪水头溪水正绕渔庄流种石得玉将有待编茅为茨聊可休鼔钟清时圭璧器杖屦暇日林塘游熊儿骥子尽知学人生此外复何求
　　砂冈全思诚
　　草堂中人天下竒昔闻卢鸿今见之鲸牙已出沧海底凤雏犹隠昆山陲村醪醉客飞错落竹牀卧月吹参差相知何必曽相识画里题诗遗所思
　　昆山郭翼并题
　　玉山草堂趣殊絶风烟白石路萦纡寄诗未答髙常侍簇马或迎严大夫花径扫晴当晚雪桤林逗雨接春湖主人结构知幽寂还约看山傍酒壶
　　勾吴周砥履道
　　忆汝草堂何许在辟疆园里玉山陲方牀石鼎髙情逺细雨茶烟清昼迟鸿雁来时曽防面枇杷开后更题诗山中容易年华暮书史娱人总不知
　　词
　　东郭钱抱素赋牕寒
　　书带生香忘忧防色四牕虚悄茅茨浄覆栋宇洗空文藻卷珠帘雨防暮收绮罗静隔红尘岛对纸屛素榻拂潭烟树扫檐风篠　深窈西园晓似日照炉峯数声啼鸟琼莲倚盖晓水靓孤袅浣花溪尚余旧春秾芳賸馥吟未了望东林小迳斜通梦约香山老
　　赋
　　赵麟
　　东吴之邦昆山之阳有硕其人于焉徜徉夫以青云卓絶之姿绿野飘飖之趣芥千金于外心韫尺璧而自固脱屣尘鞅游情邃古于是即飞甍焕彩之隅得灵岳储精之所既戒盈而崇俭果宅幽而势阻木无雕机文弗被土构堂维仞葺艸弥宇盖将追草于西蜀轶浣花于南杜者也观其盘桓萦延陻郁发宣审端卜地协吉叶天翦弗纳于危栋材奚择于脩椽拔南荆之茹于以儗善类之彚进刈西畴之秸于以知稼穑之艰难仆素浑厚次第联骈视万寳之炜若异一区之藜然煌煌乎襌褧袭衣而尚文锦萧萧乎八音盈耳而调朱弦其外则重扉洞开楔臬旁通吐纳赤黄掩映苍红其内则棼楣文质疏户玲珑坐必虚右席必设重其前则晴岚苍苍烟骨童童蓝田日暖圃春融拂衣之湿翠飞雾栖檐之暮霭从龙又有清流暎带晴波湛空淢淢渊渊汩汩溶溶黄帘荡而金乌晓浴碧础润而潮海夜通乃有瑶草绿缛绮树琼葩芳椒杜若紫荇菱荷盘松踞石孙竹穿沙水仙舞霓裳于翠幄菊婢罗绛帻于绿霞芙蓉倚西风而泣露瑚出东海而吐华崇兰盈砌缅江左风流之日寒梅绕屋即西湖处士之家其中则辇石效竒层峦叠頴引泉汲古灵液沁冷玩好时出有列差等商樽周彛秦钟汉鼎虽逺迹于侈靡实夸竒于博敏玉堂金马彼轩冕以何为流水桃花岂武陵之路永又有牙籖玉轴左图右书峨弁垂绅前跄后趋语必无懐歌必康衢一咏一觞谈辨喧呼胸襟星斗咳唾明珠鼓焦尾而悲别鹤披芸香而落蠧鱼于是尚陶匏彻氍毹醴酒设珍馔俱方图一局决胜成围左右八筹更拾投壶节以薛人之鼔浮以太白之觚賔醉蹁跹主笑胡卢方且进海错茹山蔬摘芳卉咀茎荷玩防大块睥睨庸奴阁春秋于朝夕寄云月于江湖醒则橘中梦则华胥其视堕珥遗簪之乐孰若傲物忘世之娯此草堂之佳絶盖希世之莫如直南华老仙之旷达又岂碧山学士所可比侔也哉赋未巳客有进者曰子徒知掎摭于草堂之丽而不知钩摘于玉山之名者也今主人之结草成庐卜山为隣也上非求捷径于终南下非探至寳于昆冈固将韫美深藏种学韬光文采内充闻誉外彰犹玉之在山而泽润羣芳者乎温醇坚朴缜宻和乐示人弗衒守巳强确犹玉之在璞而不事雕琢者乎莹絶无瑕清越有声器成韫椟价重连城犹万镒虽贵必有恃于玉人者乎是则草堂之胜固擅乎玉山之清而玉山之名又系乎草堂之英也子其知乎哉赋者曰唯唯于是团松叶之余烟茹菅茆之坠露挹玉山之清辉写草堂而为赋
　　分韵诗序　　西夏昻吉起文
　　七月既望日玉山主人与客晚酌于草堂中肴果既陈壶酒将防时暑渐退月色出林树间主人乃以髙秋爽气相鲜新分韵昻吉得髙字诗不成者三人各罚酒二觥诗成者并书于后
　　窗外白云翻素涛座间翠袖妬红桃风生杨柳暑光薄月上芙蓉秋气髙喜近山僧吟树底更随仙子步林皋主人才思如元白日日题诗染防毫
　　郑元祐眀徳得秋字
　　岩桂花开江浦流辟疆园墅旧曽逰天方雨粟成金色风直吹香上玉楼空里寳云狮子座镜中丝鬓鹔鹴裘姮娥手种谁攀得一曲鸾声万壑秋
　　陈基纪防得新字
　　雨止玉山静天澄华月新临流敞画舫投竿垂素缗绮席接芳燕清言款嘉賔秉烛林喧鸟鼓琴波出鳞乐只永清夜陶然适天真厚意谅莫酬鄙辞聊复陈
　　玉山名胜集巻一
　　钦定四库全书
　　玉山名胜集巻二
　　元　顾瑛　编
　　玉山佳处题句【马九霄篆顔】
　　翠防新得月　玉气暖为云
　　记
　　防稽杨维桢廉夫
　　昆隠君顾仲瑛氏其家世在昆之西界溪之上既与其仲为东西第又稍为园池别墅治屋庐其中名其前之轩曰钓月中之室曰芝云东曰可诗斋西曰读书舍后累石为山山前之亭曰种玉登山而憩注者曰小蓬莱山边之楼曰小游仙最后之堂曰碧梧翠竹又见湖光山色之楼过浣花之溪而草堂在焉所谓桞堂春渔荘者又其东偏之景也临池之轩曰金粟影此虎头之痴絶者合而称之则曰玉山佳处也余抵昆仲瑛氏必居余佳之所且求志牓顔屋按郡志昆山华亭陆氏祖所窆生机云时人因以玉出昆而名昆邑山本号马鞍出竒石似玉烟雨晦明时有佳气如蓝田焉故人亦呼曰玉又曰昆而仲瑛氏之居去玉山一舍逺奚以佳名哉山之佳在去山之外者得之山中之人未知也如唐之终南隠者与司马道人指山之佳身故在山数百里之外也虽然终南之佳终南之隠者未知也借佳为防仕之途千古惭徳至于今山无能掩焉若仲瑛氏之有仕才而素无仕志幸有世禄生产又幸遭逢盛时得与名人韵士日相优游于山西之墅以樽酒文赋为吾弗迁之乐则玉山之佳非仲瑛氏弗能领而有之吁与终南隠者可以辨其佳之诬不诬矣余尝论山不能重人而人重之耳陵以严子重荆以卞和重岘以羊叔子重紫金以八公重他日昆之重既以陆氏玉之重又不以仲瑛氏乎不然山以玉称者众矣若鄜若灌若龙城若中已若滇池霅水上饶山隂星沙横浦皆未尝无玉之称也求佳之赖人而重者不得如仲瑛氏焉则玉之称山者毋亦土石之阜之类焉尔君子又何取哉仲瑛谢曰瑛何修而得比古之哲人窃愿勉焉以无辱先生之云也遂録诸堂之屏为志至正八年八月初吉防稽杨维桢书于玉山之读书舍
