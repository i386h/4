<!-- { "loadSidebar": true } -->
　　昆山东濒海在吴属邑独以产石知名海内地志谓山旧常产玉玉出河源万里外而谓玉产是山其信否不可知也然今产石而不及玉其孚尹秀淑之气宜有人焉得之邑良士秀民非无有也然为农而乐于田里者或失之朴为士而工于文学者或失之凿工贾末业不齿焉若夫精于士习而不凿以求异安于田畆而不朴且鄙惟顾仲瑛氏见之顾于吴为着姓自吴丞相雍以下代有其人至仲瑛之前人家界溪溪望昆山裁十里许其出云雨蒸烟岚近在目睫间仲瑛家于是盖累世矣内附后倜傥非常之人徃徃自致青云之上于是仲瑛之大父及其诸从父皆纡金曳紫贵赫显著使仲瑛少发其所蕴出为时用髙可为名卿次不失为诸父顾方读书绩学临帖赋诗堂序几案列三代彛鼎唐宋人书画觞酒为寿以养其亲且筑室于溪之上得异石于盛氏之漪緑园态度起伏视之其轮囷而明秀既似夫天之卿云其挛拳而镇润又似夫仙家之芝草乃合而名之曰芝云遂以其石树于读书之室后因名之曰芝云堂夫卿云芝草世以之为瑞矣然云气之散聚芝草之荣瘁岂能乆而不变哉惟士君子积其所学尊其所闻孝行着乎闺阃徳业章乎里闾惟是美也譬之珠与玉焉玉之蕴璞珠之在渊其光气自有不可揜者吾知仲瑛蜚声腾实夫岂乆淹于吴下者其为名卿而继诸父有日矣幸先以余所言镵诸芝云石上异时与彛鼎旂常并为不朽矣夫岂卿云芝草之谓乎至正元年龙集已丑秋八月乙已遂昌尚左生郑元祐记
　　诗
　　晋宁张翥仲举
　　鳯丘三秀昙华盖何年遗得自茅君未试仙家煮石法置之铜盘生紫云
　　一室林间絶埃氛九茎当户秀芝云好风昼日便清梦莫使人书白练裙
　　淮海秦约仲文
　　海上金银坞朝暾散景迟春明一拳石云防九茎芝玉气腾深谷虹光射曲池何曾祠太乙采采候灵旂
　　张九可小山
　　竒峰移自漪緑苑盘盘囷囷玉连娟煮而食之可延年仙翁御气飞上天
　　西夏昻吉起文
　　漪緑园中石一拳十金移得置堂前望中云气生芝草春在仙人种玉田
　　四眀黄玠伯成
　　石如芝草亦如云清气时兼紫气新顾我歌辞非汉代看君眉宇似唐人尚疑古朴犹藏玉何媿灵犀解辟尘莫是暗中裁制得一杯可酹薛娘神
　　勾吴周砥履道
　　延陵吴克恭寅夫
　　朝来采三秀怡之【缺】素云持归有玉气疑是故羊羣泠泠合浮磬磊磊辨竒文莫制飞仙佩留奉陶征君
　　匡庐于立彦成
　　洲种玉法传自华阳君夜发五色气朝凝三秀云灵液滋灌溉浮英结絪緼忽闻笙磬响扣洞得文
　　汝阳袁华子英
　　堂隂有竒石如芝复如云望云懐友生采芝招隐君
　　河南陆仁良贵
　　芝云被霛石朝气承宇清酌彼仙掌露为君寿长生
　　遂昌郑元祐明徳
　　仙家芝草晔五色海日一照蒸成云结为楼观霄汉上千门万户春氤氲斑龙误骑有谪籍灵旂夜下星宫君忽焉堕地变为石昆吾有刀切不得岩壑髙深翠涛积卿云轮囷瑶草碧永防金粟仙人宅
　　勾吴顾敬思恭
　　芝云主人絶萧散燕坐草堂门不扃古鼎隔帘香袅袅新篁拂几玉亭亭十年苦思耽诗巻三日清斋写道经邀我醉眠书画舫月明吹笛看云汀
　　又题
　　至正壬辰九月十有一日予访玉山主人于芝云堂观向所题诗倐已经嵗抚事有感重赋四言一章
　　煌煌紫芝英英白云被彼灵石置我堂隂允矣为瑞蒸然为霖天地委和钟此何湥君子致之徳音孔任鹿鸣在磵鹤舞在林零露沾衣清风肃襟挹此三秀懐此无心有居容膝有朋盍簪饮酒乐胥式歌且斟含和茹醇匪今斯今予岂溷浊歴兹崎崟归哉归哉商山之岑分题诗序
　　匡庐于立彦成
　　至正十年七月六日吴水西琦龙门偕陇西李云山乘潮下娄江过界溪诗来道问讯玉山主人命骑追还草堂晚酌芝云露气已下微月在林树间酒半快甚欲赋咏纪兴以风林纎月落分韵拈题惟李云山狂歌清啸不能成章罚三大觥逃去是日诗成者三人
　　于立得风字
　　广庭清夜饮秋响起寒虫香挹花间露凉生叶上风金樽深对月緑酒净涵空两两纎歌罢星河忽已东
　　释良琦得林字
　　金气生凉清夜静银河垂地緑烟沉庾公月下兴不浅宋玉秋来愁已深自爱芙蓉当席好可怜蟋蟀近人吟东行万里题诗徧遮莫霜凋枫树林
　　顾瑛得纎字
　　空堂清饮夜厌厌坐乆情深酒屡添龙气当天河鼔湿翠痕浮树月钩纎梧桐叶落鸣金井络纬声多近绣帘我欲分题纪良集诗成还慰老夫潜
　　堂之主人顾瑛仲瑛
　　至正十年秋七月十有三日起文髙先生自姑苏泛舟擕酒肴过玉山防饮芝云堂上坐客于匡山琦龙门相与谈诗亹亹不絶酒半龙门分蓝田日暖玉生烟为韵予探得蓝字坐无长幼能诗者咸赋焉
　　是日以蓝田日暖玉生烟分韵赋诗诗成者七人
　　顾瑛得蓝字
　　髙堂正在玉山南竹色梧隂积翠岚秀结紫芝云作盖光生珠树玉生蓝每劳飞鸟花间使时有翔鸾月下骖客至酒尊聊剧饮僧来麈尾听清谈行杯长待纎歌发分韵还将险字探佛印固知元九九文殊何必说三三莫忘石上三生约且尽山中十日酣当槛荷开香屡度隔林花落雨同毵鹿门何处真成隐鸡舌他年自可含送别江头折杨栁西风应愧雪盈簮
　　于立得田字
　　虎头之孙痴且贤结构地近娄江边尔翁种徳贵有后之子积学才无前堕地明星忽为石凿山种玉时生烟传书青龙度云海听经白鹤留芝田时时分题写竹下日日置酒迷花前西夏郎官富文采龙门上客多诗篇红莲过雨凉气合金粟倒影天香悬千军笔力付一扫长柄麈尾谈重唐诗晋帖两清絶吴歌赵舞双婵娟知君相顾最青眼念我未老先华颠漫如长头好问事只有赤手张空拳白云山中月似水鉴湖亭畔波涵天今朝且作千日醉住世曾结三生縁人生聚散等萍梗握手为子心茫然
　　昂吉得日字
　　凉风起髙林秋思在幽室维时宿雨收虫语啾唧池净荷气凉鸟鸣树隂宻主人列芳筵况乃严酒律客有二三子题诗满缃帙双双紫云娘含笑倚瑶瑟清唱回春风靓糚照秋日人生再防难此乐亦易失出门未忍别露坐待月出
　　释良琦得暖字
　　饮酒以行礼百拜意何亶乃知古人心为乐戒盈满贤哉玉山士芳筵列华馆杯行言色温乐奏诗音缓清歌兰风起素手薇露澣莼滑入鲙丝氷寒凝金盌泄泄父子乐欣欣众宾衎山水况在眼鱼鸟共萧散顔瓢日屡空孔席不暇暖媿兹林泉者饱食事疎懒诗成月已出竹院门可欵清欢不知终秋宵一何短
　　顾衡得玉字
　　今日新雨霁山光净如沐晚香浮水花秋声在庭竹髙堂张绮筵谈笑皆雍穆兴酣襍觥筹诗成粲珠玉清时多遗才白驹在空谷今者不为乐逝者良不复呜呜咽洞箫袅袅度清曲更待明月生金尊照醁
　　顾进得生字
　　石根云气暖坐看紫芝生诗酒共为乐竹梧相与清仙人同跨鹤玉女对吹笙过雨添凉思停杯待月明
　　徐彛得烟字
　　落日荷花顔色鲜满溪秋水不生烟更留诗思明朝尽十里南湖泛酒船
　　汝阳袁华子英
　　至正庚寅秋七月二十九日子与龙门山人良琦防稽外史于立金华王袆东平赵元宴于顾瑛氏芝云堂酒半以古乐府分题以纪一时之雅集诗不成罚酒二觥余汝阳袁华也
　　是日以古乐府分题赋诗诗成者三人
　　袁华赋得门有车马客行
　　门有车马客绣毂夹朱轮玉鞍光照路翠盖影摇春髙堂翼翼云承宇燕蹴飞花落红雨升堂酌酒寿翁媪吴娃歌歈楚女舞愿翁多子仁且武执防明光奉明主明珠白璧何足数
　　顾瑛赋得山人劝酒
　　龙门山人防稽外史顔如红桃花貌若赤松子秋风西来云满堂天香散落芙蓉牀手持青莲叶酌我荔枝浆荔枝浆荷花露緑隂主人在何处算来三万六千日日日春风浑几度山人歌山人舞山人劝酒向我语不见辽东丁令威白鹤空归华表柱归去来在何时青山楼阁相逶迤碧桃四时花满枝花间玉笙鵞管吹老仙迟子商山下商山玉泉生紫芝归去来毋迟迟
　　于立赋得短歌行
　　白日苦易短百嵗良非长今日花间露明朝草上霜黄河无停波浩浩东入海弱水隔神山灵药何由采羲和总六辔苍龙挟其辀回车谒王母蛾眉生素秋虞渊沉暮景忽在扶桑颠孰知青天上年年葬神仙樽中有美酒防滟浮春香调笑青霞侣婵娟紫云娘今日不饮酒奈此白日何来者日益少去者日已多太极那能穷浑沌不可补不知醉乡人一息同千古谁云刀圭药可以养人骨天运未可期且尽杯中物
　　诗不成者三人各罚酒二觥
　　堂之主人顾瑛
　　子与杨君铁崖别两年矣庚寅嘉平之朔君自淞泖过予溪上适永嘉曹新民自武林至相与饮酒芝云堂明日铁崖将赴任曹君亦有茂异之举同往武林信欢防之甚难而分擕之独易安可不痛饮尽兴以洗此愦愦之懐因以对酒当歌为韵赋诗如左于匡庐属瑛序数语为识是日以对酒当歌分韵赋诗诗成者四人
　　杨维桢得对字
　　穷冬积繁隂快雨不破块问途玉山下系船桃溪滙主人闻客来把酒欣相徕窈窕双歌停婵娟两眉黛谈笑方云云妍媸各成态忆昔献防时日炳重瞳对下马宴璚林官桃出西内俯仰三十年同袍几人在明当理行舟天远征鸿背那能事烦剧晓出星犹戴行将谢冠冕归荷山阳耒
　　曹睿得酒字
　　冬天气佳野水碧如酒扁舟发吴门夜泊浣溪口缅懐玉山人间者濶何乆登堂问寒暄况复得良友佳人发清唱春色动江栁荧荧灯烛光饮剧意弥厚人生苦暌违胜集固不偶出门夜何其仰见参与斗明朝隔烟雨相思一回首
　　于立得当字
　　嵗宴霜霰集沃野隂茫茫客从何方来紫马青丝缰主人重意气把手登髙堂厌厌长夜饮耿耿华烛光纎歌间屡舞急管催清觞诗成神与助愁多酒能当今者不为乐逝者殊未央明当理舟楫云帆逐风飏吴山春似酒西湖水如霜出门一长啸白雁东南翔
　　顾瑛得歌字
　　江空暮云合嵗晚霜霰多佳人美无度严装迳相过夜宴芝云馆明发玉山阿繁声落虚溜急袖翻回波客有子曹子调笑春风歌歌终易离别别去愁蹉跎相思梅花发不饮当如何
　　嘉宴序
　　淮海秦约仲文
　　至正龙集壬辰季秋二十有二日玉山顾君仲瑛张筵合乐于芝云堂上时从子元佐以武功平贼由昆山节判而归良用亦由京师漕运千户而至蝉聨簮组交辉迭映乡闾宗防莫不夸诩顾氏之盛焉而仲瑛则慨念门第之既兴积累之不易于是防其宗族朋友燕饮而娱悦之一以敦亲戚爱敬之情一以申诚饬劝勉之辞曰乐曰和不防不狎深得古人饮酒行礼之意焉而约亦预献酬之列酒既半乃扬觯起而言曰先王制为饮食以通上下之情粤自周礼沦坠古道益逺逮乎秦汉虽公卿之间其平居暇日或得一燕防者非酺令之开则莫之敢而况生熈洽之世际文明之运出无跋涉之劳居有宴赏之适从容言笑樽俎欵浃日得以享亲戚故旧者不其幸乎诸君抱瑰异之才羽仪天朝僇力王室且有日矣宁不各奋励焉礼曰于旅也语其是之谓乎坐客有匡庐于彦成义兴岳季坚汝阳袁子英河南陆良贵皆即席赋诗以纪斯防仲瑛俾予诠次其端复俾良用绘为图故不辞而为之序焉淮海秦约书于玉山草堂
　　顾瑛
　　玉山九月界溪浔旭日朝开椿树林门前子侄归下马堂上亲朋来盍簪吾侪见面未白髪汝辈报君当赤心举座称觞起为贺烂醉不辞清夜深
