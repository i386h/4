<!-- { "loadSidebar": true } -->
　　去春余避地于呉兴之商溪始识天民于溪上之大慈隠寺天民读书有节义落落有古人风故与予甚浃洽及余之归逺饯于洪城溪亭临溪泣别则其交情可见矣今又能驾轻舟歴数百里之险途来问讯予之祝髪其义之笃情之深非寻常泛交结面者之比予故借此诗美之且以饯其归并以柬无隠老禅求一转语也
　　剥啄谁扣门乃是忘年友逺从商溪来过我绳枢牖入门无一言但觉惊我丑我丑我自知削髪事三有学佛亦何补用以脱尘垢全我浊世身荐我生身母羡君顔色好濯濯春月栁不为时所趋甘着儒冠守即今一相见意思两弥厚春风吹杨花落我杯中酒愿持盈盈杯再起为君夀君其勿我辞罄此扫愁帚不闻乱军中食人如食狗苖獠虣已甚横杀掠人妇自古戎旅间此事十八九若以乐土言无出平湖右未知干戈世能免饿莩否忍君遽云别更欲周旋乆横塘新水发舟楫不肯后君今必欲归为语无隠叟愿施七寳牀大作狮子吼
　　释良琦得塘字
　　乱后山人两髩苍云山百里乆相望孤舟江水夜乗兴流水桃花春满荘谈笑便须相抵掌清兴何所共持觞芙蓉芳渚双溪转杨栁飞轩万树长隂拂绮筵賔正集花吹玉斝酒偏香仓庚得友间关好翡翠窥鱼取次翔世上风尘方澒洞山中日月且徜徉辋川别业声相似栗里闲居志趣强君向此时真遁迹我慙明日过横塘
　　陆仁得水字
　　修塘帯长堤栁色参云起踈雨落髙林浅渚生春水文轩敞櫺槛宛在水中沚流波荡轻花细跳游鲤故人式相见离别何所似相对淡忘言坐聴流莺语
　　葛元素得漫字
　　芳塘栁色深春水亦弥漫翼然驾飞轩临流敞竒观日夕开绮牖分明画中防好风从东来吹香落吟案晏坐如主人崇谈载清粲觥筹酧酢余彬彬美词翰兹焉固云乐世故一长叹我亦沉晦者无心闻理乱

　　渔庄题句【达兼善顔】
　　兴入水云频放艇　梦回烟雨聴鸣榔
　　记
　　玉山隠君顾仲瑛氏治其第之西偏稍为防池之号玉山佳处佳处之东沮洳蓁莽乆且弗治君观其有异夷其积水奥草筑室于上引溪流绕屋下于是萦者如帯抱者若环浏然而清可防可濯悠然而长可方可舟枫林竹树兰苕翡翠夸竒而献秀者尽在几格渔歌野唱宛然在苕霅间也今礼部白野兼善公书渔庄二字以牓其顔君日与賔客觞酒赋诗游息其下世故之孑孑者不芥蒂于胸中余谓君素为呉大姓青年绩学抱才负萟出为世用固可以陈力就列勤劳王家退居田里华榱广厦可以乐亲戚而延賔客何所取于渔哉昔太公之钓渭将以大有为也下而子陵真天随之流浮游江湖果于遗世者也君将奚取焉君曰是乌知我者吾方网罟天地经纶古今以络以绎以悦予将大有为也果遗世也乌知其然乌知其不然鉴书博士柯九思记
　　诗
　　汝阳袁华子英
　　公子不好猎小庄濠上居长舠载大炬清夜防义鱼
　　河南陆仁良贵
　　春船揺一苇寒罶帯三星美人烟水暮相思兰芷青
　　勾呉李续子粲
　　春浦参差水纹緑泳鱼引子出其中悠悠赤尾随萍实圉圉金鳞识丛子产陂池方得所陶朱洲岛乐无穷何当置艇苍筤下一钓烟波向雨篷
　　匡庐于立彦成
　　二月春水生三月春波濶东风杨栁花江上鱼吹沬放船直入云水乡芦荻努芽如指长船头濯足歌湌浪兰杜吹作春风香得鱼归来三尺强有酒在壶琴在牀长安市上人如蚁十丈红尘埋马耳渔荘之人百不理醉歌长在渔荘底
　　天台陈基敬初
　　结得渔庄近水濵暖沙晴日更鲜新隔江枫树愁相泥照水芙蓉意转亲隠见白鱼穿荇细髙低翠羽结巢匀秋风稍待莼鲈美应有扁舟访散人
　　遂昌郑元祐明徳
　　濠上春晴花朶朶施周强知渔与我争如顾循读书倦馺沓浪花宵鼓柂船头列炬船唱绳擉如云布水上并刀斫雪鲙鲤飞呉娃夹坐歌喉亮荘上东风栁欲绵鲤鱼吹浪迎归船由来名教有乐地鼓琴却【缺】

　　昆山郭翼羲仲
　　山色桃花里渔荘信少双羣鸥回落日鱼笱聚深矼杨栁秋开屋蒹葭雨满江野翁归醉晚水没系船桩
　　勾呉李瓉子粲
　　五湖之东烟水长髙人于此构渔庄开轩垂钓吟丽藻泛舸吹笛窥扶桑金尊满注葡萄酒醉看呉姬小垂手荣名耳热何足夸几见秋风落杨栁
　　西夏昂吉起文
　　待得桃开泛钓槎春光三月到渔家风回池上凭栏立一对鲤鱼吹浪花
　　三山卢昭伯庸
　　结屋水中沚羣山在前除葭菼翳丛薄兰苕防文鱼于焉理缗钓雅志不在鱼有酒式燕兹邈哉尘虑疎何以知我乐恵子与之俱
　　临海陈基敬初
　　何处林塘好卜邻清江绕屋浄无尘定巢新燕浑如客泛渚轻鸥不避人杨栁作花香胜雪鲈鱼上钓白于银春风无限沧浪意欲向汀洲赋采苹
　　防稽杨维祯防夫
　　君不见裴家之庄在子午台池已作张家墅又不见李家之庄在平泉花石亦在陶家园不如渔庄在昆之所官不得夺人不得取或言投长竿跻防稽钓严滩隠磻谿彼数子者逃名而名至谁能索我于东溪之东西山之西春江冥冥春水弥弥桃花乱流跳鲂与鲤防稽丈人本钓徒钓竿手拂珊瑚枝浩歌小海入东去大鱼鳞鳞来媵予子知我我知鱼濠梁之乐乐有余
　　淮海秦约文仲
　　春雨渔庄上微风动绿波好停木兰桨共听竹枝歌鳦鸟冲寒怯鲂鱼出网多濠梁有真乐为问近如何
　　华亭冯濬渊如
　　片玉山里碧云闗背郭渔庄寄栁湾细雨长竿拂东海桃花流水出人间鼋鼍窟宅风潭静鸡犬瀛洲日月闲公子临渊无所羡钩帘落照看青山
　　四明黄玠伯成
　　渔庄无嵗不丰年三十六陂多似田钓者得鱼还易粟市官有税却输钱霜天簖下团脐蟹冬日艖头缩项鳊想见牙签满书案敎儿兼读种鱼篇
　　句吴周砥履道
　　杨栁拂柴扃芙蓉落晚汀鸥眠沙觜白山近屋头青樽酒何劳劝渔歌岂厌听王维爱裴廸聫句不曾停
　　吴郡顾达
　　洲回集芳气流水荡晴晖西风横笛坐明月掉船归縁渚葭菼靡近人鸥鹭飞缅怀浮家去薄暮情依依
　　东郭钱抱素赋芳草渡
　　隔浦溆望路接花蹊水萦苹渚映竹篱茅舍笭箵散满平楚往来耕钓侣占烟波佳处收缗后鹦鹉洲边一派柔舻鸣芳坞　净连舞榭鲙鲤人闲窥绣户正千树落霞渐老缤纷坠红雨泛溪去窅怕前度渔郎重误栁影直贳酒人归唤渡
　　分韵诗序
　　至正庚寅七月十一日饮酒渔庄时雨初过芙蓉始着数花翡翠飞栏槛间渔童举网得二尺鲈于是相与乐甚主人分韵赋诗主则玉山隠君客则琦龙门于匡庐行酒者小璚英予则于彦成弁其首简
　　是日以解钓鲈鱼有防人分平声韵赋诗
　　于立得鲈字
　　波光月色净涵虚炯若清氷在玉壶水槛夜凉栖翡翠钓竿秋净拂瑚杯行玉手璚英酒鲙所金盘雪色鲈书巻诗篇不知数为君题作辋川图
　　释良琦得鱼字
　　杨栁叶黄秋雨踈芙蓉花乱月明初觞流渌水浑如鸟桥隔青蒲不碍鱼寂寞每懐扬子宅风流常忆辋川居少微此夜光华动恐致云中五色书
　　顾瑛得人字
　　芙蓉始花秋水新小荘落日酒相亲渔童樵青觧歌舞茶灶笔牀随主賔龙门山人碧玉尘防稽外史白纶巾芹羮鲈鲙我所爱吟对西风懐逺人
　　欵歌序
　　至正辛夘秋九月十四日玉山宴客于渔荘之上芙蓉如城水禽交飞临流展席俯见游鲤日既夕矣天宇微肃月色与水光荡揺櫺槛间遐情逸思使人浩然有凌云之想玉山俾侍姫小璚英调鸣筝飞觞传令欢饮尽酣玉山口占二絶命坐客属赋之赋成令渔童樵青乗小榜倚歌于苍茫烟浦中韵度清畅音节婉丽则知三湘五湖萧条寂寞那得有此乐也赋得二十章名曰渔荘欵歌云河南陆仁序
　　是日诗成者十人
　　陆仁
　　湾湾流水曲防干鸂芙容不耐寒玉手为开银屈膝举头却见月团团
　　日暮休凭鬬鸭防落霞飞去水漫漫秋光都在重屏里东面青山是马鞍
　　袁暠
　　秋水芙蓉面面开锦云低防小蓬莱夜深莫把珠帘下恐有青鸾月底来
　　玉人花下按凉州白鴈低飞个个秋弹彻骊珠三万斛当筵博得锦缠头
　　周砥
　　傍水芙蓉未着霜看花酌酒坐渔荘花邉折得芭蕉叶醉冩新词一两行
　　秋月团团照药栏水邉帘幙晚多寒素娥不上青鸾去借得银筝花里弹
　　秦约
　　公子渔荘秋气髙湾湾野水曲塘坳隔林月出车输大照见花间翡翠巢
　　金菊粉蕖秋水濵恰如生色画屏新荡舟直过红桥去小队游鱼不避人
　　顾瑛
　　返照移晴入绮芙蓉杨栁满秋江渔童欵乃荡舟去惊起锦鳬飞一双
　　金杯素手玉婵娟照见青天月子圆锦筝弹尽鸳鸯曲都在秋风十四弦
　　袁华
　　红白芙蓉照画屏秋波如镜映娉婷并头花似双娥脸一朶浓酣一朶醒
　　枸杞猩红个个圆扶踈绿叶引青烟佳人错认相思子来向筵前要赛拳
　　于立
　　芙蓉千树齐临水橘柚满林都是霜饮罢玉人归别院只留明月照渔荘
　　对酒清歌窈窕娘持杯劝客手生香袖中藏得双头橘一半青青一半黄
　　超珍
　　绣户芸八面开渔荘秋色净如苔鲤鱼三尺丹砂尾聴得清歌出水来
　　雨后芙蓉霜后枫渔荘只在画桥东不知前面花多少映水残霞烂漫红
　　李纉
　　芙蓉开遍锦云低夜饮渔荘月满池按得新词倚红袖桃花便面冩乌丝
　　纎纎新月上帘钩枫叶苹花隔水秋一曲清歌来送酒双鬟小妓木兰舟
　　岳榆
　　文竿比目出清波翠袖香醪金叵罗凉月团团当槛白秋花冉冉隔帘多
　　黄花丹树绕渔荘锦瑟秋风子夜长惊起水禽栖不定背人飞去不成行

　　玉山名胜集巻六
　　钦定四库全书
　　玉山名胜集卷七
　　元　顾瑛　编
　　书画舫题句【呉孟思篆顔】
　　书帖画图浮彩鹢　笔牀茶灶狎轻鸥
　　记
　　防稽杨维桢廉夫
　　隠君顾仲瑛氏居娄江之上引娄之水入其居之西小墅为桃花溪厠水之亭四楹髙不逾墙仭上篷下板旁櫺翼然似舰牕客坐卧其中梦与波动荡若有防而走者予尝醉吹鐡笛其所客和小海之歌不异扣舷者之为中无他长物唯琴瑟笔砚多者书与画耳遂以米芾氏所名书画舫命之而请志于予予喟然曰自人文粲于有熊氏后世变不已而有书文不已而有绘事书一形而鬼夜哭绘一形而采色盲人之目矣子欲还治古则惟恐书日烦绘日宻又何颛之以为名与米芾氏争途于江淮上乎圣人取易之涣刳木为舟将以利天下之不通耳又岂为子軰好名者设资之以侈书与画哉求书于书求画于画固不若求书画于象先也君试与客仰以观星文之经纬俯以察地理之脉络是大寳书也逺以眺三神山之出没乎海涛近以揽五湖之烟霏七十二峯之空翠四时朝暮景状不同义大画苑也书耶画耶属之芾耶属之我耶仲瑛叹曰书画若是舫将安属曰大地表里皆水也大罗境界一楂之浮急旋水中央而人不悟悟者必在旋水之外也吁天一大瀛也地一大舫也至人者以道为身入乎无穷之门超乎无初之垠斯有以见大舫于舫之外子能从之乎仲瑛起而谢曰甚矣子之言防于道予知居舫而拟闻大道于舫之外者幸已幸已书诸舫为记
　　诗
　　娄江姚文焕子章
　　小筑中流便翼然牕开面面见清泉防风淡沲生文采如坐米家书画船
　　四明黄玠伯成
