<!-- { "loadSidebar": true } -->
　　昔者子舆病且死其友子祀徃问之跰鍳井自叹息造物将奚以我为今观古塑维摩像病骨磊嵬如枯乃知至人外生死此身变化浮云随世人岂不硕且好身虽未病心已疲此叟神完中有恃谈笑可却千熊罴当其在时或问法俛首无言心自知至今遗像兀不语与昔未死无増亏田翁里妇那肎顾时有野鼠衔其髭见之使人每自失谁能与结无言师
　　天柱寺杨惠之塑维摩像【苏子由】
　　金粟如来瘦如腊坐上文殊秋月圆法门论极两相可言语不复相通传至人养心遗四体瘦不为病肥非妍谁人好道塑遗像鲐皮束骨筋扶咽兀然隐几心已灭形如病鹤竦两肩骨节支离体疎缓两目视物犹炯然长嗟灵运不知道强翦美髭挿两边彼人视身若枯木割去右臂非所怜何况塑像已身外岂必夺尔庸自全眞人遗意世莫识时有游僧施鉢钱
　　谢胡藏之送栗鼠尾画维摩二首【黄山谷】
　　貂尾珍材可笔虎头墨妙凝神颇知君尘外物眞是我眼中人
　　丹青貌金粟影毛物宜管城公只今为君落笔他日听我谈空【一作画图见金粟佛】
　　过栢林院赠吉长老有古殿呉道子画维摩居士又有断碑是寳厯中记义岑禅住佛院事【刘叔赣】
　　灵光歳久独岿然岘首遗碑亦未迁防向三生记前佛暂従方丈谢诸天篆香徐刻黄金印梵宇时开贝叶篇门外霜风正揺落庭前翠栢自安禅
　　观子仪所蓄维摩寒山拾得唐画歌【吕居仁】
　　君不见寒山子垢面蓬头何所似戏拈拄杖唤拾公似是同游国清寺又不见维摩老结习已空无可道牀头谁是散花人堕地纷纷不须扫呜呼妙处虽在不得言尚有丹青传百年请公着眼落笔前令我琢句逃幽禅异时净社看白莲莫忘只今香火縁
　　题李伯时维摩画像图
　　老松搀天四无壁小庵不足容一室野竹入户芭蕉肥下有无言病摩诘文殊妙对亦未真身如浮云那得亲惊倒同行问话人彼上人者何所云龙眠好事笔有神不避世间狐兎羣扫除胸中千斛尘多口阿师闻不闻【扫除一作洗尽】
　　观行上座所作维摩问疾图【僧士珪】
　　道人耽耽痴虎头了然电转开双眸枯木已死寒岩秋定中霹雳推四牛起来下笔不能休新诗字字蟠银钩发其余者漫不收散而縦横为九流我观此画眞其尤病维摩诘小有瘳文殊大士従之游彼上人者难对酬两公文章虎而彪万古凡马空骅骝向来曹韩与韦侯笔端亦尝知此不世间画夲多山丘阅人何翅如传邮对此可以销百忧先生胡为吟四愁
　　过广爱寺见三学演师观杨惠之塑寳山朱瑶画文殊普贤三首【苏子瞻】
　　寓世身如梦安闲日似年败蒲翻覆卧破裓再三连劝客眠风竹长斋饮石泉回头万事错自笑觉师贤妙迹苦难寻兹山见几层乱峰螺髻出絶涧阵云崩措意元同画观空欲问僧莫教林下意终老叹何曽朱瑶唐晚辈得法尚雄深满寺空遗迹何人识苦心长廊敧雨脚破壁撼钟音成壊无穷事他年复吊今将出洛城过广爱寺见三学演师引观杨惠之塑寳山文殊普贤为赋三首【苏子由】
　　寺古依乔木僧闲正莫年为生何寂寞爱客尚留连虗牖罗修竹空厨响细泉坐听谈旧事遍识洛中贤虗室无寻丈青山有百层回峰看不足危石恐将崩听法来天女依嵓老梵僧须弥传纳芥观此信还曽壁毁丹青在移来殿庑深赋形惊变态观佛觉无心旌斾翻空色笙竽含妙音风流出呉様遗法到如今
　　画文殊普贤
　　谁人画此二菩萨趺坐花心乗象狻弟子先后执盂缶老僧槎牙森比肩山林修道几世刦顔貌伟丽如开莲重崖宛转带林树野水荒荡浮云天峩嵋髙处不可上下有絶涧锢九泉朝阳未出白雾起有光升天如月圆灵仙居中且可识有类白兎依清躔游人礼拜千万万迤逦渐逺如飞烟五台不到想亦尔今之画图谁所传吾兄子瞻苦好异败缯破纸收明鲜自従西行止得此试与记録代一观
　　武宗元比部画文殊奘
　　遗墨消磨顾陆余开元一二数呉卢本朝唯有宗元近国本长留后世模出世真人气雍穆入蕃老衲面清癯居人不惜游人爱风雨侵陵色欲无
　　问蔡肇求李公麟画观音德云
　　好事栢灵寳多才顾长康何尝为人画但可设竒将久聚要当散能分慰所望清新二大士畀我夜烧香题刘氏所藏展子防感应观音【黄山谷】
　　人间犹有展生笔佛事苍茫烟景寒常恐花飞胡蝶散明窗一日百回看
　　羣盗挽弓江簸舩丹青当在普通前谁能与作赤挽板老笔犹堪寿百年
　　题孙子绍所藏摩诘渡水罗汉【吕居仁】
　　问渠褰裳欲何徃彷徨徙倚沧波上至人入水固不濡何以有此恐怖状我知摩诘意未真欲以笔端调世人此水此渡俱非实摩诘亦未尝下笔孙郎寳藏今几年徃来周旋兵火间世人险阻更百难彼渡水者安如山请君但作如此观莫更思惟寻笔端
　　禅月罗汉【汪彦章】
　　扃锁收传古圣师飞扬不类虎头痴槎牙老木垂云蔓伛偻胡僧拖雪眉丹墨已随岚霭尽精神犹作电光驰秪应梦乞归嵓寺要使邦人习气移
　　令人生日以画十六大阿罗汉为寿仍作三颂以祝长年【韩子苍】
　　悟得机已数年曽防老宿印明禅定知凡物难为寿故仗髙人结胜縁
　　数枝西国芬陁利一瓣南天波律香持作诞辰罗汉供愿如罗汉寿无央
　　生朝欲作祈年供长寿玉圭天上来定是従今有家庆世人传作画图开
　　观汪丞相所藏崔白画罗汉【折中古】
　　山堂漠漠开晓烟何许大士当四筵坐忘黙识形骸外持鉢植杖风露前老龙欲奋屡回首于莵甚驯非畏鞭小儿已解辨人我抱头怖走成痴顚岂知畏爱果何物手里舍利空烛天嗟余耳目更浅陋喜欢获遇希有縁神明太定始一笑摩挱粉墨心茫然平生崔白画常见邂逅入眼多弃捐莫言人物斗竒崛醉里落笔神助焉汪公昔入魏帅幕叹息钜壁围神仙归寻十疋好东绢恰有名手能模传提携万里到岭表尤物自得髙人怜迩来刦火坏诸有陪都政若埋腥羶无力挽河为吹洗披图感极泪如泉
　　善财参自在天【陈子高】
　　善财得法犹儿子工巧仍参自在天若悟菩提同戏事不应缚律更枯禅
　　题晁恭道善境界图【吕居仁】
　　畴昔相从三十年如今休去不逃禅知君参见法轮老始悟苍苍便是天
　　境界本来无善恶人间何处有新图欲知个里真消息腊月寒松永不枯
　　顔持约为范师厚作孔明坐啸图十大比丘像顔者以为声讹不可不下一句【王履道】
　　穷顔妙画今虎头忽以武侯为范侯他日却写十比丘下笔不数僧贯休作佛作相三昧游在江在海两浮沤丈夫心机入法流到处还渠第一筹
　　题李伯时画船子和尚
　　等个鱼儿久未逢满船明月一丝风离钩三寸谁开口打落掀天白浪中
　　一桡打省犹回首露布须收人与船不着钓丝牵老防却留戽斗付龙眠
　　神仙
　　题王内翰家李伯时画太一姑射图二首【韩子苍】
　　太乙眞人莲叶舟脱巾露髪寒飕飕轻风为帆浪为楫卧看玉宇浮中流中流荡漾翠绡舞稳如龙骧万斛举不是头十丈花世间那得莲如许龙眠妙手老入神尺素幻出真天人恍如坐我水仙府苍烟万顷波粼粼玉堂学士今刘向禁直岧嶤九天上不须对此融心神防值青藜夜相访
　　海上仙山邈云水神居缥缈凌虗起风餐露宿不知年八极浮游一弹指何人防笔作此图细看尚恐氷为肤便欲慿轩问连叔却愁挂壁惊肩吾虽有此图传自古矫矫真容那得覩万里中洲不少届晓发咸池暮圃而今玉殿开珠宫鸾旗鹤驭纷长空神兮早御飞龙下愿赐千秋年谷丰
　　题孙思邈真【苏子瞻】
　　先生一去五百载犹在峨嵋西崦中自为天仙足官府不应尸解坐蝱虫
　　题吕先生画像【刘王孟】
　　短褐长绦大布巾云霞咽嗽九天春可怜世上屠沽子唤作寻常卖墨人
　　题贺水部书画五首【汪彦章】
　　水部唐末五代人得道不死东坡以五诗纪其事毘陵汪达道家有其书画画为佛像而书则世传有客来相问何如是治生盖其所作诗也逹道求诗效东坡赋此
　　茹芝商岭见时清来望重瞳日月明径去似知真主意东游不为羡门生
　　枕中鸿寳谩纷如尺素题诗已有余何物弥明儿女语刚云不解世间书
　　眼见嘉平忍更论当时爵里至今存子真何苦更名姓白首区区守市门
　　纷纷儿辈自名家妙道从来岂有他时以丹青写佛事不妨柱史入流沙
　　风吹鸟迹落岩间付与区中万古传故遣诗人收拾得要知身不是顽仙
　　题陈先生华山髙卧图【谢幼槃】
　　落叶开花秋复春睡中荣悴得闗身那知五起鸡三唱亦有寒窓不寐人
　　三朶花【苏子瞻】
　　房州通判许安世以书遗余言吾州有异人常戴三朶花莫知其姓名郡人因以三朶花名之能作诗皆神仙意又能自写真人有得之者许欲以一夲见惠乃为作此诗
　　学道无成鬓已华不劳千刦谩蒸砂归来且看一宿觉未暇逺寻三朶花两手欲遮缾里雀四条深怕井中蛇画图要识先生面试问房陵好事家
　　仙女
　　次韵子由书清汶老所传秦湘二女图【苏子瞻】
　　东风消氷失瑶玉我本无身安有触羊生得妇如得风握手一笑未为辱先生室中无天游环佩何处鸣风瓯随魔未必皆魔女但与分灯遣归去胡为写真传世人更要维摩一转语丹元茅茨秪三间太极老人时往还防检凡心早除拂方平神鞭常使物
　　题毛女真
　　雾鬓风鬟木叶衣山川良是昔人非秪应闲过商顔老独自吹箫月下归
　　呉彩鸾写真【谢幼槃】
　　天上鳯凰难独宿人间翡翠夲双栖丹青不与文箫共谁遣雉东迷雀西
　　题王子厚所藏节女图【黄山谷】
　　白足礼江沙七星在云表洗心无一尘缺月西南晓孙耘老酒间出麻姑像要余作诗【周少隐】
　　青丝一尺髙鬔松玉顔微驻丹砂红云軿飞来自何许满山落叶元无踪长天如烟月如雾便恐乗鸾月邉去烦君急与问中郎従此更谁知痒处
　　鬼神
　　和江学士画鬼防河篇【梅圣俞】
　　蒲中寺诗壁画古画者隋代展子防分明八鬼防河戏中建二旗观却前东厢四鬼苦用力索尾拽断一鬼颠西厢四鬼末皆挽双手捶下抵以肩龙头鱼身霹雳使持钺植立旗左偏防山夜义古掘斧各司胜负如争先两傍挝鼔四面列声势助勇眼穹圆臂枭张拳击棒首疑似暴谑意能全正当大鬼按膝坐三鬼带防一执旃操刀擐嚢力时督怒髪上直筋奋纒虎尾人身又踣顾蒺藜知防金捶坚髙下尊卑二十四二十四鬼无黄泉英雄竞强欲何睹曷不各各还荒埏
　　净因大觉琏师以阎立夲画水官遗编礼公公既报之以诗谓某汝亦作某再拜次韵仍録二首诗为一巻以献【苏子瞻】
　　水官骑苍龙龙行欲上天手攀时且住浩若乗风船不知几何长足尾犹在渊下有二従臣左右乗鱼鼋矍铄相顾视风举衣袂翻女子侍君侧白颊垂双鬟手执雉尾扇容如未开莲従者八九人非鬼非戎蛮出水未成列先登扬旗旜长刀拥旁牌白羽注强弮虽服甲与裳壮貌犹鲸鳣水兽不得従仰面以手攀空虗走雷霆雨雹晦九川风师黒虎嚢面目昏尘烟翼従三神人万里朝天闗我従大觉师得此诡怪篇画者古阎子于今三百年见者谁不爱予者诚已难在我犹在子此理宁非禅报之以好词何必画在前【明允原作】
