<!-- { "loadSidebar": true } -->
山势萦回水脉分。水光山色翠连云。四时尽入诗人咏。
役杀吴兴柳使君。
渺渺烟波接九嶷。几人经此泣江蓠。年年绿水青山色。
不改重华南狩时。
凤骞骞以降瑞兮。患山鸡之杂飞。玉温温以呈器兮。
因碔砆以争辉。当侯门之四辟兮。墐嘉谟之重扉。
既瑞器而无庸兮。宜昏暗之相微。徒刳石以为舟兮。
顾沿流而志违。将刻木而作羽兮。与超腾之理非。
矜孑孑于空举兮。靡群援之可依。血淋淋而滂流兮。
顾江鱼之腹而将归。西风萧萧兮。湘水悠悠。
白芷芳歇兮江蓠秋。日晼晼兮川云收。棹四起兮悲风幽。
羁魂汩没兮。我名永浮。碧波虽涸兮。厥誉长流。
向使甘言顺行于曩昔。岂今日居君王之座头。
是知贪名徇禄而随世磨灭者。虽正寝之死乎无得与吾俦。
当鼎足之嘉会兮。获周旋于君侯。雕盘玉豆兮罗珍羞。
金卮琼斝兮方献酬。敢写心兮歌一曲。无诮余持杯以淹留。
云集大野兮血波汹汹。玄黄交战兮吴无全垄。既霸业之将坠。
宜嘉谟之不从。国步颠蹶兮吾道遘凶。处鸱夷之大困。
入渊泉之九重。上帝愍余之非辜兮。俾大江鼓怒其冤踪。
所以鞭浪山而疾驱波岳。亦粗足展余拂郁之心胸。
当灵境之良宴兮。谬尊俎之兼容。击箫鼓兮撞歌钟。
吴讴越舞兮欢未极。遽军城晓鼓之冬冬。愿保上善之柔德。
何行乐之地兮难相逢。
独孤遐叔梦其妻歌
梦游录
今夕何夕。存耶没耶。良人去兮天之涯。园树伤心兮三见花。
张生梦其妻及长须人歌
梦游录
叹衰艹。络纬声切切。良人一去不复还。今夕坐愁鬓如雪。
劝君酒。君莫辞。落花徒绕枝。流水无返期。莫恃少年时。
少年能几时。
怨空闺。秋日亦难暮。夫婿断音书。遥天雁空度。
切切夕风急。露滋庭草湿。良人去不回。焉知掩闺泣。
萤火穿白杨。悲风入荒草。疑是梦中游。愁迷故园道。
花前始相见。花下又相送。何必言梦中。人生尽如梦。
时人为顾总语
玄怪录逸文
死刘桢。犹庇得生顾总。
夷陵空馆女郎歌
玄怪录逸文
明月秋风。良宵会同。星河易翻。欢娱不终。绿樽翠杓。
为君斟酌。今夕不饮。何时欢乐。杨柳杨柳。袅袅随风急。
西楼美人春梦长。绣帘斜卷千条入。
玉户金缸。愿陪君王。邯郸宫中。金石丝簧。卫女秦娥。
左右成行。纨缟缤纷。翠眉红妆。王欢顾眄。为王歌舞。
愿得君欢。常无灾苦。
富春沙际鬼吟
志怪录
陊江三十年。潮打形骸朽。家人都不知。何处奠杯酒。
莫问我姓名。向君言亦空。潮生沙骨冷。魂魄悲秋风。
长孙绍祖闻少女歌
志怪录逸文
宿昔相思苦。今宵良会稀。欲持留客被。一愿拂君衣。
星汉纵复斜。风霜凄已切。薄陈君不御。谁知思欲绝。
九华山白衣丈夫吟
宣室志
涧水潺潺声不绝。溪陇茫茫野花发。自去自来人不归。
长时惟对空山月。
洋州馆亭白衣丈夫吟
宣室志
家依楚水岸。身寄洋州馆。望月独相思。尘襟泪痕满。
赵生闻绿袍人吟
宣室志逸文
夜月明皎皎。绿波空悠悠。
河中鬼踏歌
河东记逸文
河水流溷溷。山头种荞麦。两个胡孙门底来。
东家阿嫂决一百。
嵩岳诸仙歌
纂异记逸文
劝君酒。为君悲且吟。自从频见市朝改。无复瑶池宴乐心。
奉君酒。休叹市朝非。早知无复瑶池兴。悔驾骅骝草草归。
八马回乘汗漫风。犹思往事憩昭宫。宴移南圃情方洽。
乐奏钧天曲未终。斜汉露凝残月冷。流霞杯泛曙光红。
昆仑回首不知处。疑是酒酣魂梦中。
一曲笙歌瑶水滨。曾留逸足驻征轮。人间甲子周千岁。
灵境杯觞初一巡。玉兔银河终不夜。奇花好树镇长春。
悄知碧海饶词句。歌向俗流疑误人。
珠露金风下界秋。汉家陵树冷翛翛。当时不得仙桃力。
寻作浮尘飘陇头。五十余年四海清。自亲丹灶得长生。
若言尽是仙桃力。看取神仙簿上名。
月照骊山露泣花。似悲先帝早升遐。至今犹有长生鹿。
时遶温泉望翠华。
幽蓟烟尘别九重。贵妃汤殿罢歌钟。中宵扈从无全仗。
大驾苍黄发六龙。妆匣尚留金翡翠。暖池犹浸玉芙蓉。
荆榛一闭朝元路。唯有悲风吹晚松。
张生梦舜鼓琴歌
纂异记逸文
南风之熏熏兮﹑草芊芊。妙有之音兮﹑归清弦。
荡荡之教兮﹑由自然。熙熙之化兮﹑吾道全。
熏熏兮﹑思何传。
卷九十六附录十一
三生石歌
甘泽谣
三生石上旧精魂。赏月吟风不要论。惭愧情人远相访。
此身虽异性长存。
身前身后事茫茫。欲话因缘恐断肠。吴越溪山寻已遍。
却回烟棹上瞿塘。
郑生与湘中蛟女赠答吟
异闻录逸文
情无垠兮荡洋洋。怀佳期兮属三湘。
泝青春兮江之隅。拖湖波兮袅绿裾。荷拳拳兮来舒。
非同归兮何如。
裴姓闻冢中群婢踏歌
广异记逸文
相常新成乐未央。回来回去绕裴郎。
君山老父吟
博异志逸文
湘中老人读黄老。手援紫藟坐翠草。春至不知湘水深。
日暮忘却巴陵道。
赵旭听神女叩柱歌
太平广记
月露飘飖星汉斜。独行窈窕浮云车。仙郎独邀青童君。
结情罗帐同心花。
薛昭与凤台兰翘云容诸女歌
太平广记
脸花不绽几含幽。今夕阳春独换秋。我守孤灯无白日。
寒云岭上更添愁。
幽谷啼莺整羽翰。犀沉玉冷自长叹。月华不忍扃泉户。
露滴松枝一夜寒。
韶光不见分成尘。曾饵金舟忽有神。不意薛生携旧律。
独开幽谷一枝春。
误入宫垣漏网人。月华静洗玉阶尘。自疑飞到蓬莱顶。
琼艳三枝半夜春。
李哲家怪引谚
太平广记
一鸡死。一鸡鸣。
斑寅引鄙谚
太平广记
鹁鸠树上鸣。意在麻子地。
卷九十七附录十二
晁紫芝闻女子吟
异闻记
水天日暮风无力。断云影里芦花色。折得荷花水上游。
两鬓萧萧玉钗直。
罗岩二女神吟
涉异志
世乱年荒起盗兵。纷纷蝼蚁尚逃生。妾身不幸遭俘虏。
雨涕何时积恨平。百尺潺湲探禹穴。寸心皎洁付陶泓。
皇天不泯坚贞女。召拜云阶浪得名。
昔日繁华若转蓬。千玑万琲总成空。肉芝胜比莲花鲊。
甘露何如竹叶醲。物外烟霞随处得。世间风雨任牢笼。
知君已有曾参行。暂与寻常一径通。
张士杰遇龙女吟
已疟篇
落帆且泊小沙滩。霜月无波淮上寒。若向江潮得消息。
为传风水到长安。
陈尧咨梦独脚鬼歌
夷坚志
有官便有妻。有妻便有妾。有钱便有田。
鄱阳土人为毛女语
夷坚志
毛家巷里毛手鬼。
陈彦修侍姬梦少年歌
陶朱新录
人生开口笑难逢。富贵荣华总是空。惟有隋堤千树柳。
滔滔依旧水流东。
时人为马燧造谣
酉阳杂俎
斋钟动也。和尚不上堂。
士人梦屏风妇人歌
酉阳杂俎
长安女儿踏春阳。无处春阳不断肠。舞袖弓腰浑忘却。
蛾眉空带九秋霜。
张立本女吟
会昌解颐录逸文
危冠广袖楚宫妆。独步闲庭逐夜凉。自把玉簪敲砌竹。
清歌一曲月如霜。
张君寿遇老翁歌
坚瓠集
郎提密网截江围。妾把长竿守钓矶。满载鲂鱼都换酒。
轻烟细雨又空归。
蓼香月白醒时稀。潮去潮来自不知。除却醉眠无一事。
东西南北任风吹。
翟永龄造谣
坚瓠集
不要轻。不要轻。今年解元翟永龄。
甘露寺僧闻异人夜饮歌
桂苑丛谈
赵壹能为赋。邹阳解献书。何惜西江水。不救辙中鱼。
伟哉横海鳞。壮矣垂天翼。一旦失风水。翻为蝼蚁食。
功遂侔昔人。保退无智力。既涉太行险。兹路竟难陟。
握里龙蛇纸上鸾。逡巡千幅不将难。顾云已往罗隐耄。
更有何人运笔端。
南曲中谚
板桥杂记
娘儿爱俏。鸨儿爱钞。
卫罗国王女歌
云笈七签
杳杳灵凤。绵绵长归。悠悠我思。永与愿违。万劫无期。
何时来飞。
卷九十八附录十三
上宫女歌
司马文园集美人赋
独处室兮廓无依。思佳人兮情伤悲。有美人兮来何迟。
日既暮兮华容衰。敢托身兮长自私。
恶圆之士歌
元次山集
宁方为皁。不圆为卿。宁方为污辱。不圆为显荣。
东城泉野老歌
淮海集
毕沸滂沱。奋此泉兮被山阿。吾惟灌淋兮不知其它。
眇倡引谚
淮海集
心相怜。马首圆。
画上丽人答翟望歌
松隐文集
苕之荣兮。春日陂迟。湿汀苹以建址兮。冒卿云以为帷。
吹浩香以渡汉兮。示秀色与华姿。居谁与复兮。
挽明月以扬辉。怅溪风兮。聊咏言于兹。
四友歌
空同集
若有人兮佩鸣环。修苍髯兮抗冰颜。抗冰颜兮吾之友。
心莫逆兮万斯寿。
有美一人。其修如玉。翩翩翠袖。日暮空谷。
暮空谷兮憺忘归。居有朋兮我心怡。
子丑妍兮华我恶。于子游兮元之素。元素本无垢。
岁寒愿相守。
冠峨峨。剑陆离。绿发毵毵褐葳蕤。葳蕤靡时改。
中路莫疑悔。
吴江落枫。洞庭下橘。朔风有严。玄冥变律。露露溟溟。
憀兮而栗。龙蛇以蛰。百卉萧瑟。坚者陨荣。脆者销质。
拘幽操
琴操
殷道溷溷。浸浊烦兮。朱紫相合。不别分兮。迷乱声色。
信谗言兮。炎炎之虐。使我愆兮。无辜桎梏。谁所宣兮。
幽闭牢阱。由其言兮。遘我四人。忧勤勤兮。得此珍玩。
且解大患兮。仓皇迄命。遗后昆兮。作此象变。兆在昌兮。
钦承祖命。天下不丧兮。
遂临下土。在圣明兮。讨暴除乱。
诛逆王兮。
凤凰歌
琴操
翼翼翔翔。彼鸾凤兮。衔书来游。以命昌兮。瞻天案图。
殷将亡兮。苍苍昊天。始有萌兮。五神运精。合谋房兮。
兴我之业。望来羊兮。
宋玉述主人女歌
古文苑
岁将暮兮日已寒。中心乱兮勿多言。
内怵惕兮徂玉床。横自陈兮君之傍。君不御兮妾谁怨。
日将至兮下黄泉。
秦始皇与群臣歌
乐府诗集
洛阳之水。其色苍苍。祠祭大泽。倏忽南临。洛滨醊祷。
色连三光。
淮夷为霍丘县造谣
全唐文
狐死首丘。
洛川仙女与张郁赠答歌
全唐诗
彩云入帝乡。白鹤又回翔。久留深不可。蓬岛路遐长。
空爱长生术。不是长生人。今日洛川别。可惜洞中春。
浮生如梦能几何。浮生复更忧患多。无人与我长生术。
洛川春日且长歌。
京师为李芳语
明诗综
永乐纪纲。宣德李芳。
屏风画妇人歌阳春曲
诗史
愁见唱阳春。令人离肠结。郎去未归家。柳自飘香雪。
马植闻堤上白衣吟
本事诗
截竹为筒作笛吹。凤凰池上凤凰飞。劳君更向黔南去。
即是陶钧万类时。
卷九十九附录十四
中侯稷起谣
古今风谣杨慎
苍耀稷。生感迹。
昌握契谣
古今风谣杨慎
玄鸟翔水。遗卵流娀。简狄吞之生契封。
殷末谣
古今风谣杨慎
代殷者姬昌。日衣青光。
上天弗恤。夏命其卒。
擿雒二谣
古今风谣杨慎
昌受符。厉倡嬖。斯十之世权在室。
论语比考谶
古今风谣杨慎
子欲居九夷。从凤嬉。
春秋时长春谣
