<!-- { "loadSidebar": true } -->
龙旗舞太虚。飞轮五岳阿。所在皆逍遥。有感兴冥歌。
无待愈有待。相遇故得和。沧浪奚足辽。元井不为多。
郁绝寻步间。俱会四海罗。岂若绝明外。三劫方一过。
纵酒观群惠。儵忽四落周。不觉所以然。实非有待游。
相遇皆欢乐。不遇亦不忧。纵影元空中。两会自然畴。
驾欻发西华。无待有待间。或眄五岳峰。或濯天河津。
释轮寻虚舟。所在皆缠绵。芥子忽万顷。中有须弥山。
小大固无殊。远近同一缘。彼作有待来。我作无待亲。
无待太无中。有待太有际。大小同一波。远近齐一会。
鸣弦元宵颠。吟啸运八气。奚不酣灵液。眄目娱九裔。
有无得元运。二待亦相盖。
偃息东华静。扬軿运八方。俯眄邱垤间。莫觉五岳崇。
灵阜齐渊泉。大小互相从。长短无少多。大椿须臾终。
奚不委天顺。从神任空同。
控飙扇太虚。八景飞高清。仰浮紫晨外。俯看绝落冥。
元心空同间。上下费流停。无待两际中。有待无所营。
礼无则能死。礼有则摄生。东宾会高唱。二待奚足争。
命驾玉锦轮。舞辔仰徘徊。朝游朱火宫。夕宴夜光池。
浮景清震杪。八龙正参差。我作无待游。有待辄见随。
高会佳人寝。二待互是非。有无非有定。待待各自归。
右英夫人沧浪吟
真诰
停驾望舒移。回轮反沧浪。未观若人游。偶相安得康。
良因俟青春。以叙中怀忘。
紫微夫人歌
真诰
龟阙郁巍巍。墉台给月珠。列坐九灵房。叩璈吟太无。
玉箫和我神。金醴释我忧。
宴酣东华内。陈钧千百声。青君呼我起。折腰希林庭。
羽帔扇翠晖。玉佩何铿零。俱指高晨寝。相期象中冥。
右英夫人紫轩吟
真诰
三辔抗紫轩。倾云东林阿。
瑶台群仙大会吟
真诰
欲殖灭度根。当拔生死栽。沉吟堕九泉。但坐惜形骸。
观神载形时。亦如车从马。车败马奔亡。牵连一时假。
哀世莫识此。但是惜风火。种罪天网上。受毒地狱下。
神马度形舟。薄岸当别去。形非神常宅。神非形常载。
徘徊生死轮。但苦心犹豫。
失道从死津。三魂迷生道。生生日已远。死死日已早。
悲哉苦痛容。根华已颠倒。起就零落生。焉知反枯老。
右英夫人东圃吟
真诰
驾景游贤良。促辔东圃下。
二月十六日右英夫人吟
真诰
元清眇眇观。落景出东渟。愿得绝尘友。萧萧罕世营。
紫微右英两夫人歌吟
真诰
褰裳济绿河。遂见扶桑公。高会太林墟。寝宴元华宫。
信道茍淳笃。何不栖东峰。
陵波越沧浪。忽然造金山。四顾终日游。罕我云中人。
四月十四日右英夫人吟
真诰
玄波振沧涛。洪津鼓万流。驾景眄六虚。思与佳人游。
妙唱不我对。清音与谁投。云中骋琼轮。何为尘中趋。
右英夫人空同吟
真诰
纵心空同津。总辔策朱軿。佳人来何迟。道德何时成。
有心许斧子。言当采五芝。芝草不必得。汝亦不能来。
汝来当可得。芝草与汝食。
汉初小儿歌
真诰
着青裙。入天门。揖金母。拜木公。
内经真谚
真诰
子欲夜书。当修常居。
楚庄公时乞食公歌
真诰
天庭发双华。山源彰阴邪。清晨按天马。来诣太真家。
真人无那隐。又以灭百魔。
太上宫中歌
真诰
手把入云气。英明守二童。太真握明镜。鉴合日月锋。
云仪拂高阙。开括泥丸宫。万想入百关。骄女入元房。
愈行愈鲜盛。英灵自尔通。
郭四朝扣船歌
真诰
清地带灵岫。长林郁青葱。玄鸟藏幽野。悟言出从容。
鼓楫乘神波。稽首希晨风。未获解脱期。逍遥邱林中。
浪神九垓外。研道遂全真。戢此灵凤羽。藏我华龙鳞。
高举方寸物。万吹皆垢尘。顾哀朝生惠。孰尽汝车轮。
游空落飞飙。灵步无形方。圆景焕明霞。九凤唱朝阳。
晖翮扇天津。庵蔼庆云翔。遂造大微宇。揖此金梨浆。
逍遥玄垓表。不存亦不忘。驾飙舞神霄。披霞带九月。
高皇齐龙轮。遂造北华室。神虎洞琼林。风云合一成。
开阖幽冥户。灵变元迹灭。
太极真人谚
真诰
服九灵。日月华。得降我太极之家。
太平酒谚
真诰
欲得长生﹑饮太平。
卷七十四
时人为释支谦语
高僧传
支郎眼中黄。形躯虽细是智囊。
时人为释道安语
高僧传
漆道人。惊四邻。
时人为释法上谚语二则
高僧传
黑沙弥若来。高座逢灾。
京师极望。道场法上。
时人评八僧语
高僧传
生叡发天真。严观洼流得。慧义彭亨进。寇渊千默塞。
藏薇山两童子歌
高僧传
藏薇有道德。欢乐方未央。
东阳为释慧约谣
高僧传
少达妙理﹑娄居士。
时人为释神照语
高僧传
河南一遍照。英声不徒召。
邺下为释灵裕语
高僧传
衍法师伏道不伏俗。裕法师道俗俱伏。
时人为释道经慧静语
高僧传
洛下长大耳。东阿黑如墨。有问无不酬。有酬无不塞。
时人为释贞观语
高僧传
钱塘有贞观。当天下一半。
并州人为释道杰语
高僧传
大头杰。难杀人。
时人为释皎然灵彻道标语
高僧传
霅之昼。能清秀。越之彻。洞冰雪。杭之标。摩云霄。
释道世引俗言
法苑珠林
养老乞言。
卢至长者醉歌
法苑珠林
我今节庆会。纵酒大欢乐。逾过毗沙门。亦胜天帝释。
阿育王引昔贤谚
法苑珠林
夫人有福。四海归伏。尽其德薄。肘腋叛离。
净端禅师吟
五灯会元
本是潇湘一钓客。自西自东自南北。
卫州王大夫歌
五灯会元
坛山里。日何长。青松岭。白云乡。吟鸟啼猿作道场。
散发采薇歌又笑。从教人道野夫狂。
性空海滨唱
五灯会元
船子当年返故乡。没踪迹处妙难量。真风遍寄知音者。
铁笛横吹作散场。
五祖唱绵州巴歌
五灯会元
豆子山。打瓦鼓杨平山。撒白雨。白雨下。取龙女。织得绢。
二丈五。一半属罗江。一半属玄武。
普融僧引俚语
五灯会元
书头教娘勤作息。书尾教娘莫瞌睡。
释道安引谚
二教论
紫实昧朱。狂斯滥哲。


卷七十五
司马相如琴歌
司马文圆集琴歌二首
凤兮凤兮归故乡。遨游四海求其凰。时未遇兮无所将。
何悟今夕升斯堂。有艳淑女在闺房。室迩人遐毒我肠。
何缘交颈为鸳鸯。胡颉颃兮共翱翔。
凤兮凤兮从我栖。得托孳尾永为妃。交情通体心和谐。
中夜相从知者谁。双翼俱起翻高飞。无感我思使余悲。
冯衍引鄙语
冯曲阳集
水不激﹑不能破舟。矢不激﹑不能饮羽。
曹操引谚论选举
魏武帝集
失晨之鸡。思补更鸣。
曹操引里谚论礼
魏武帝集
让礼一寸。得礼一尺。
陈思王植引谚三则论知人
陈思王集
人心不同。若其面焉。
谷千驽。不如养一驴。
谷驽养虎。大无益也。
嵇康引俗语论学
嵇中散集
乞儿不辱马医。
魏无名氏引谚论阴阳家
稽中散集
知星宿。衣不覆。
孙绰引谚论忠孝
孙廷尉集
求忠臣必于孝子之门。
陶潜引俗谚论亲旧
陶彭泽集
数面成亲旧。
徐陵引世谚论职官
徐仆射集
图官在乱世。觅富在荒年。
王勃引谚论慎满
王子安集
祸不入慎家之门。
陈子昂引谚论出使
陈拾遗集
欲知其人。观其所使。
舆人诵张知古
陈拾遗集
我有圣帝抚令君。遭暴昏椓【恂】寡纷。民户流散日月曛。
君去来兮惠我仁。百姓苏矣见阳春。
郭公姬人学仙谣
陈拾遗集
化云心兮思淑真。洞寂灭兮不见人。瑶草芳兮思葐氲。
将奈何兮青春。
潞州金桥童谣
张燕公集
圣人执节度金桥。
张说引谚论农功
张燕公集
岁在申酉。乞浆得酒。
时人为玄奘法师兄弟语
张燕公集
昔闻荀氏八龙。今见陈门双骥。
天下谈士为韩朝宗言
李太白集
生不愿封万户侯。但愿一识韩荆州。
宾朋为裴长史歌
李太白集
宾客何喧喧。日夜裴公门。愿得裴公之一言。
不须驱马埒华轩。
黄州为左振歌
元次山集
我欲逃乡里。我欲去坟墓。左公今既来。谁忍弃之去。
吾乡有鬼巫。惑人人不知。天子正尊信。左公能杀之。
选人为崔沔王邱歌
颜鲁公集
沔水澄明彻底清。邱山介直连天峻。
扬州民为杜公诵
梁补阙集
膴膴原田。自今以始。岁其丰年。
沔彼流水。我邦是纪。钟美不知。
卷七十六
汴州人为董晋歌
韩昌黎集
浊流洋洋。有辟其郛。阗道讙呼。公来之初。今公之归。
公在丧车。公既来止。东人以完。今公没矣。人谁与安。
道州民为薜刺史歌
柳柳州集
我有耇老。公燠其肌。我有病癃。公起其羸。髫童之嚚。
公实智之。鳏孤孔艰。公实遂之。孰尊恶德。远矣自古。
孰羡淫昏。俾我斯瞽。千岁之冥。公辟其户。我子洎孙。
延世有慕。
连山郡乳穴谣
柳柳州集
甿之熙熙。崔公之来。公化所彻。土石蒙烈。以为不信。
起视乳穴。
国学生徒为齐皞韦公肃歌
刘宾客集
我有学宇。既倾而成之。我有壁经。既昧而明之。孰规模之。
孰发挥之。祭酒惟齐。博士惟韦。俾我学徒。弦歌以时。
切切祁祁。不敖不嬉。庶乎遒人。来采我诗。
成都人为段公谣
刘宾客集
昔公去此。福成以毁。今公重还。福成以完。民安军治。
亦如此寺。
荆门县民为裴公谣
刘宾客集
起我堙废而完之。徕我荡析而安之。昔室于墟。风摇雨濡。
自公优柔。郛开盈兮。昔饮于洿。夏溷冬枯。自公感通。
觱沸生兮。淑旗之华兮。四牡之騑。俟公之还兮。觞以祝之。
李翱拜禹歌
李文公集
惟天地之无穷兮。哀生人之常勤。往者吾弗及兮。
来者吾弗闻。已而已而。
吉州民为刺史张公歌
皇甫持正集
昔吏訑訑。今史詹詹。公能驭之。鈆亦为铦。跖亦为廉。
始泄而苦。终优以恬。昔民嗷嗷。今民咍咍。公能植之。
鳏寡有怡。流亡既来。徭税先具。污茨尽开。向覆官仓。
仓无斗粮。公来几时。积粟埋梁。向阅官库。库无尺缯。
公来几时。山积层层。瑞露溶溶。降味公松。瑞莲漪漪。
合蔕公池。公有异政。神之祚之。民歌路谣。冀闻京师。
天子明圣。恩光远而。
杭州民诵房使君
李元宾集
虽有饥馑。必遇丰年。大盗既去。我公来臻。
李观引谚论修学
李元宾集
溜之细穿石。绠之细断干。
元稹引谚二则谕淮西
元微之集
天不可违。
时不可失。
白居易引谚
白香山集
郑玄家牛。触墙成八字。
苏轼游赤壁歌
东坡集
桂棹兮兰浆。击空明兮泝流光。渺渺兮余怀。
望美人兮天一方。
苏轼引谚论勇敢
东坡集
一人善射。百夫决拾。
苏轼引蜀谚论政
东坡集
学书者纸费。学医者人费。
苏轼游桓魋墓歌
东坡集
桓山之上。维石嵯峨兮。司马之恶。与石不磨兮。
桓山之下。维水弥弥兮。司马之藏。与水皆逝兮。
苏轼引里谚论江瑶柱
东坡集
国蓏失地则不荣。鱼龙失水则不神。
