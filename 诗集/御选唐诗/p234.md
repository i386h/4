<!-- { "loadSidebar": true } -->
　　忽见寒梅树【隂铿雪里梅花诗春近寒虽转梅开雪尚飘谢眺诗稠隂结寒树】开花汉水濵【沈约诗开花已匝树庾信赋开花建始之殿落实睢阳之园左传楚国方城以为城汉水以为池曺植洛神赋携汉濵之游女王羲之兰亭诗仰观天际碧俯视渌水濵】不知春色早【梁简文帝诗春色暯宫来先发院边梅沈约诗春色犯寒来庾信诗春色方盈野枝枝绽翠英唐太宗诗萦雪临春岸防差间早梅】疑是弄珠人【韩诗外传郑交甫将南适楚遵彼汉臯台下乃遇二女佩两珠如荆鸡之卵张衡南都赋游女弄珠于汉臯之曲】
　　卢照隣
　　浴浪鸟
　　独舞依盘石【山海经西南有广都之野鸾鸟自歌鳯鸟自舞易鸿渐于磐宋玉髙唐赋磐石险峻曺植磐石篇磐石山巅石飘飖涧底蓬】羣飞动轻浪【潘岳赋陟青林以游览兮乐羽族之羣飞又雀羣飞而赴楹兮沈约水鸟赋竦臆兮开萍蹙水兮兴浪又赋动红荷于轻浪】奋迅碧沙前【潘岳赋奋迅泥滓祢衡鹦鹉赋虽奋迅其焉如郭璞江赋碧沙瀢而往来谢灵运诗遨游碧沙渚】长懐白云上【鹦鹉赋眷西路而长懐汉武帝秋风辞秋风起兮白云飞顔延之归鸿赋皦防登云侣谢灵运诗托身青云上】
　　韦承庆
　　江楼
　　独酌芳春酒【南史谢譓传不妄交接有时独酌曰入吾室者但有清风对吾饮者惟当明月又孔珪传凭几独酌傍无杂事陶潜诗欢言酌春酒谢朓诗不对芳春酒还望青山郭】登楼已半曛【王粲登楼赋登兹楼以四望兮聊假日以销忧晋书许迈传迈采药于恒山四面藩之好道之徒欲相见者登楼与语庾信诗酒曛人半醉】谁惊一行鴈冲断过江云【庾信诗云归一鴈征又可怜数行鴈防防逺空排沈约诗离离鴈度云朱超咏石诗孤生若断云】
　　李乂
　　元日恩赐柏叶应制【魏收柏诗茹叶轻沉体】
　　劲节凌冬劲【江淹诗凌风知劲节负雪见贞心左九嫔柏赋禀天然之贞劲经严冬而不零曺毘文凌冬扬芳披雪独振顔延之文凉冬气劲塞外草衰】芳心待歳芳【江淹诗始整丹泉术终觌紫芳心鲍照诗愿君松柏心采照无穷极唐太宗诗歳隂穷暮纪献节啓新芳又还将新歳色复结后年茅】能令人益寿【宋玉髙唐赋延年益夀千万歳汉武内传药有松柏之膏服之可以延年梁元帝谢赉寳枕启泰山之药既使延龄长生之枕能令益寿】非止麝含香【养生论麝食柏而香江总诗愿奉更衣兰麝气恐君马到自惊香】
　　阎朝隠【字友倩赵州栾城人连中进士孝弟廉让科性滑稽属词竒诡为武后所赏累迁给事中预修三教珠英圣厯中转麟台少监坐附张易之徙岭外景龙时运为著作郎先天中除秘书少监后贬通州别驾】
　　奉和登骊山应制【一统志骊山在西安府临潼县东南三里山之麓温泉所出山左肩曰东绣岭右肩曰西绣岭】
　　龙行踏绛气【南史宋武帝纪刘裕龙行虎步视瞻不凡江淹庐山香炉峯诗绛气下萦薄白云上杳防王勃采莲赋怜曙野之绛气爱晴天之碧云】天半语相闻【南史刘訏传超超越俗如天半朱霞】混沌疑初判【鹖冠子无钩无绳混沌不分淮南子洞同天地混沌为朴徐陵文设上下之剖判配法象乎二仪】洪荒若始分【王延寿鲁灵光殿赋洪荒朴畧厥状睢盱郭璞山海经序隂阳之煦蒸万象之区分】
　　武平一
　　游泾川琴溪【一统志泾县在寜国府城南一百五里本汉县因泾水为名琴溪在县东北二里相传琴髙控鲤之所髙县人有竒术入水不濡乗赤鲤而上升】
　　环潭澄晓色【班固辟雍诗注辟雍壅水环之虞骞诗澄潭写度鸟诸葛颖诗逺浦澄天色庾阐赋暎烧云而色暗伏知道诗晓色暎山尔】叠嶂照秋影【梁武帝诗朝云生叠嶂沈约诗山嶂逺重叠王融诗珠露春华返璿霜秋照晚江淹诗寒郊无留影秋日悬清光】幽致忻所逢【陆云诗闲居外物静言乐幽魏书茹皓传树草栽木颇有野致梁宣帝赋尽登临之雅致李巨仁诗采药逢三岛】纷虑自兹屏【诗闗雎序疏包管万虑其名曰心陶潜诗酒能祛百虑谢朓诗民淳纷务屏唐太宗赋屏千虑于岩廊】
　　宋之问
　　咏省壁画鹤【旧闻记秘书省内有落星石薛少保画鹤贺监草书郑余庆画鳯号为四絶元和中韩公武为秘书监挟弹中一鹤之眼时谓之五絶】
　　粉壁图仙鹤【顾野王赋图长袖于粉壁刘孝绰诗浮光乱粉壁许敬宗赋仙鹤和吟慙八音于雅韵】昻藏真气多【水经注石壁崇髙昻藏隠天竹林七贤论昨于稠人中始见绍昻昻然野鹤之在鸡羣论衡水火感动常以真气庾信诗空心论佛性真气辨仙才】鶱飞竟不去【楚辞鳯鶱翥而飞翔广韵鶱飞举貌梁元帝赋青田之鹤昼夜俱飞世説支道林好鹤时有遗其双鹤者铩其翮鹤舒翼懊惋道林曰既有凌霄之姿何可为人耳目翫乎养令翮成即放飞去】当是恋恩波【阮咸谢状登俎之美屡浃于恩波旧唐书乐章仰荷灵泽悚恋兼盈丘迟诗肃穆恩波被】
　　卢僎
　　题殿前桂叶
　　桂树生南海【楚辞桂树丛生兮山之幽呉均诗桂树多芳根书导黒水至于三危入于南海诗至于南海史记南越尉陀传置桂林南海象郡陆云诗南海既賔爰戢干戈】芳香隔逺山【南方草木状耶悉茗花茉莉花皆自西国移植于南海南人怜其芳香竞植之秦嘉诗芳香去垢秽庾信诗岩深桂絶香蔡邕表山川脩隔李白诗乡路逺山隔何逊诗天暮逺山青】今朝天上见【诗以永今朝梁简文帝诗采艾亦今朝古诗天上何所有庾信咏舞诗已曽天上学讵是世中生】疑是月中攀【虞喜安天论俗传月中仙人桂树今视其初生见仙人之足渐已成形桂树后生焉酉阳杂爼月中有桂髙五百丈下有一人常斫之树创随合其人姓呉名刚西河人有过谪伐桂梁元帝诗月中含桂树李德林诗月桂近将攀】
　　裴延【爵里无考】
　　咏剪花
　　花寒未聚蝶【陶潜诗寒花徒自荣张正见诗寒花暎日鲜谢朓诗花丛乱数蝶梁简文帝诗花蝶雨飞翔】艳色已惊人【七启艳色过于芙蓉李白诗爱君芙蓉之艳色江淹诗春花虚艳秋月徒光史记滑稽传一鸣惊人白居易诗桂折一枝先许我杨穿三叶尽惊人】悬知陌上栁【庾信诗悬知曲不误何逊诗陌上驰驱人徐陵文陌上成隂桑中可咏薛道衡诗甲荑垂陌栁王维诗青青杨栁陌陌上别离人】应妬手中春【江总拟汉铙歌依花似协妬拂草乍惊媒朱超道剪防花诗假令春已度终住手中开徐彦伯诗花移玉树春】
　　张説
　　奉裴中书酒
　　西掖恩华降【汉官仪左右曹受尚书事前世文士以中书在右因谓中书为右曹又称西掖刘桢诗隔此西掖垣广韵掖掖庭也一曰正门之旁小门也南史虞玩之传防华俱重徐陵文歳降银车之恩沈佺期诗恩降五时衣】南宫命席防【汉书儒林传汉建尚书百官府曰南宫礼记哀公命席又铺筵席陈尊俎列笾豆梁简文帝诗酒阑嘉宴罢虞世南赋髙宴将阑】讵知鸡树后【郭颁魏晋世语刘放孙资共典枢要夏侯献曹肇心内不平殿中有鸡栖树二人相谓此亦乆矣其能复几指谓中书监刘放中书令孙资卢思道乐府丰茸鸡树宻】更接鳯池欢【曺植洛神赋无良媒以接欢兮文选注鳯池中书省也晋书荀朂传朂自中书监除尚书令人贺之朂曰夺我鳯凰池诸君何贺耶谢朓诗兹言翔鳯池鸣佩多清响】
　　九日进茱茰山诗五首【西京杂记戚夫人侍儿贾佩兰説在宫内时九月九日佩茱茰食蓬饵饮菊花酒令人长寿】
　　家居洛阳下【史记田蚡传进名士家居者贵之又李广传家居数载汉书地理志河南郡县雒阳注鱼豢云汉火行忌水故洛去水而加佳唐书张説传説洛阳人】举目见嵩山【李陵书举目言笑谁与为欢晋书明帝纪举目见日不见长安説文嵩中岳嵩髙山也明一统志嵩山在登封县北一十里】刻作茱茰节【史记司马相如传注徐广曰戍削言如刻画作之】情生造化间【世説孙子荆作诗以示王武子王曰未知文生于情情生于文庄子以天地为大鑪以造化为大冶夏侯湛东方朔画像賛神交造化灵为星辰】
　　二
　　黄花宜泛酒【礼记季秋之月鞠有黄华案花古作华江总九日诗园菊抱黄花四民月令重阳日必以餻酒登髙眺逈以畅秋志采茱茰甘菊泛酒崔善为九日诗摘来还泛酒】青岳好登髙【江淹表仁铸苍岳道括寰海南齐书武帝纪诏曰九日出商飇馆登髙宴羣臣】稽首明庭内【书臯陶拜手稽首礼记大夫士见于国君君若劳之则还辟再拜稽首王褒云桥馆铭明庭朝礼仙官羽衣荀仲举诗秦王临碣石汉主幸明庭】心为天下劳【左传君子劳心小人劳力先王之制也史记鲁世家太王王季文王三王之忧劳天下乆矣】
　　三
　　菊酒携山客【西京杂记菊花舒时并采茎叶杂黍米酿之至来年九月九日始熟谓之菊花酒临海记郡北有湖山毎九日菊酒之辰防防于此乐府豫章行山客持斧斤】茰囊系牧童【绩齐谐记汝南桓景随费长房游学长房谓曰九月九日汝家当有灾厄急令家人缝囊盛茱茰系臂上登山饮菊花酒此祸可消列子杨子见梁王曰君见牧羊者乎百羊而羣使五尺童子荷棰随之欲东而东欲西而西】路疑随大隗【庄子黄帝将见大隗乎具次之山至于襄城之野七圣皆迷适遇牧马童子问涂焉非徒知具茨之山又知大隗之所存杨烱少室山少姨庙碑轩辕之访大隗先求牧马之童】心似问鸿防【庄子云将东游适遭鸿防云将曰朕愿有问也今我愿合六气之精以育羣生为之奈何鸿防曰吾勿知又三年东游而适遭鸿防云将曰吾遇天难愿问一言鸿防曰意心养汝徒处无为而物自化】
　　四
　　九日重阳数【魏文帝书嵗往月来忽复九月九日九为阳数而日月并应俗嘉其名以为宜于长乆庾肩吾九日诗献寿重阳节梁简文帝九日诗是节协阳数】三秋万寳成【梁元帝纂要秋曰三秋虞世南秋赋对三秋之爽节王勃序时惟九月序属三秋庄子正得秋而万寳成张协诗时至万寳成】时来谒轩后【陶潜诗时来茍防防宛辔憩通衢曺植诗谒帝承明庐史记五帝纪黄帝者少典之子姓公孙名曰轩辕张鷟仙都山铭永懐轩后功成此地】罢去坐蓬瀛【拾遗记昆台之上有垂白之叟宛若少童歴蓬瀛而超碧海刘孝绰诗无因追羽隔及尔宴蓬瀛】
　　五
　　晚节欢重九【鲍照诗晚节从世务王僧孺诗晚节拂秋华陶潜九日间居诗序余闲居爱重九之名王筠诗重九帷嘉节】髙山上五千【尔雅山大而髙曰崧注今中岳崧髙山盖依此名白虎通中央之岳独髙故曰崧髙山杨烱少室山少姨庙碑直上五千去天三百】醉中知遇圣【魏志徐邈传为尚书郎时科酒禁邈私饮沈醉校事赵逹问以曹事邈曰中圣人达白之太祖甚怒鲜于辅进曰平日醉客谓酒清者为圣人浊者为贤人邈偶醉言尔庾信诗美酒还防圣庄子万世之后而一遇大圣】梦里见寻仙【江总诗幽兰度曲不可终阳台梦里自应通郭璞诗寻仙万余日今乃见子乔神仙传汉武上嵩山使董仲舒东方朔等斋洁思神至夜忽见有仙人长二丈武帝礼而问之曰吾九嶷之神也闻中岳石上葛蒲一寸九节可以服之长生故来采耳】
　　元万顷【洛阳人后魏景穆皇帝之裔起家通事舍人因从英国公李勣出征坐流岭外赦还为北门学士则天时迁鳯阁侍郎】
　　春日池台
