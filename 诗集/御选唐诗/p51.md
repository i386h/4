<!-- { "loadSidebar": true } -->
　　刘庭琦【开元时人终雅州司户】
　　奉和圣制瑞雪篇
　　紫宸飞雪晓徘徊【唐六典紫宸殿即内朝正衙也明皇实録开元十二年三月宴朝集使于紫宸殿二十八年有慈乌巢紫宸殿之栱唐防要龙朔三年四月始御紫宸殿聴政楚辞增氷峩峩飞雪千里谢庄咏雪杂言始葐蒀以防转终徘徊而烟曳谢朓诗飞雪天山来飘聚绳櫺外沈约雪诗徘徊骛情极】层阁重门雪照开【鲍照诗层阁肃天居沈约寄懐诗送日隠层阁引月入轻帱左思蜀都赋华阙双迥重门洞开谢朓诗平明振衣坐重门犹未开】九衢晶耀浮埃尽【楚辞靡蓱九衢枲华安居注九交道曰衢沈约赋雕芳卉之九衢宋之问洞庭湖诗晶照目何在滢荧心欲无杨师道咏雨诗长筵响奔溜清簟肃浮埃】千品差池贽帛来【班固东都赋庭实千品梁昭明太子七契若其珍异修筵斯溢千品万类不可详悉诗燕燕于飞差池其羽疏谓舒张其尾翼左传郑公孙侨曰谓我敝邑迩在晋国譬诸草木我味也何敢差池书五玉三帛传玉帛所以为贽而见者】何处田中非种玉【崔颢诗日暮乡闗何处是又长干曲君家住何处搜神记羊公雍伯性笃孝葬父母无终山山髙无水公作义浆于坂头有一人就饮饮讫以一斗石子与之云玉当生其中后当得妇乃种其石北平徐氏女甚有行公试求焉徐戏云得白璧一双当为婚公至所种石中得五双以聘徐氏遂以女妻之于种玉处名曰玉田张正见诗雪梦起琼田孙楚雪赋膏泽偃液普润中田】谁家院里不生梅【宗子侯乐府不知谁家子提笼行采桑刘孝威拟古诗谁家妖冶折花枝梁简文帝咏雪诗看花言可折定自非春梅何逊早梅诗冲霜当路发暎雪拟寒开江总诗梅花色白雪中明】埋云翳景无穷已【谢灵运撰征赋冐沈云之晻霭迎素雪之纷霏张安世房中歌芬树羽林云景冥冥周思钧诗绮筵乗晦景髙宴下阳池诗夙夜无已】因风落地吹还起【世説谢太傅寒雪日内集欣然曰白雪纷纷何所似兄子朗曰撒盐空中差可拟兄女道韫曰未若柳絮因风起】先过翡翠寳房中【班固西都赋昭阳特盛隆乎孝成屋不呈材墙不露形翡翠火齐流耀含英注翠鸟形如燕赤而雄曰翡青而雌曰翠其羽可以饰帏帐汉书礼乐志神之出排玉房杨炯诗暄入瑶房里春回玉宇前】转入鸳鸯金殿里【三辅黄图武帝时后宫八区有昭阳飞翔増成合欢兰林披香凤凰鸳鸯等殿古乐府鸳鸯七十二罗列自成行江总诗流泉灌金殿】美人含笑出聨翩【楚辞美人既醉朱顔酡曹植诗有美一人被服罗庾信防赐酒诗阮籍披衣起王戎含笑来张柬之诗带娇移玉柱含笑捧金杯魏文帝弹棊赋聨翩靃绎展转盘萦谢恵连雪赋聨翩飞洒徘徊委积】艳逸相轻鬬容止【何逊七召妍姿艳逸淑性闲华江总诗怜才殊艳逸将别更留连晋书后妃传序房乐希声所以节其容止又王献之传献之少有盛名髙迈不羁虽闲居终日容止不怠】罗衣防着浑是花【边让章华台赋罗衣飘飖绮组缤纷范云乐府暮雨润罗衣裴子野雪诗落树似飞花徐陵雪诗六出舞崇花唐太宗望雪诗无树独飘花】玉手抟来半成水【曹植乐府携玉手喜同行傅咸扇赋猥弃我其若遗去玉手而潜蔵】奕奕纷纷何所如【谢恵连雪赋霭霭浮浮瀌瀌奕奕楚辞雪纷纷而薄木】顿忆杨园二月初【诗杨园之道猗于亩丘王僧达诗麦陇多秀色扬园流好音萧子显诗游望桃花初庾信诗兴云榆荚晚烧薙杏花初】羞同班女髙秋扇【班婕妤怨歌行新裂齐纨素皎洁如霜雪裁成合欢扇团团似明月出入君懐袖动摇微风发常恐秋节至凉颷夺炎热弃捐箧笥中恩情中道絶刘孝绰对雪诗耻均班女扇羞洒曹人衣隂铿诗可惜逢秋扇何用合欢名】欲照明王乙夜书【书明王奉若天道宋齐语孙康家贫常映雪读书】姑射山中符圣夀【庄子藐姑射之山有神人焉肌肤若氷雪绰约若处子元和郡县志平山一名壶口山今名姑射山在晋州临汾县西八里庄子尧观乎华华封人曰愿祝圣人使圣人夀使圣人富使圣人多男子】芙蓉阙下降仙车【庾信诗长虹双瀑布圆阙两芙蓉七召列神童于羽帐侍玉女于仙车徐陵咏雪诗明朝阙门外应见海神车】愿随睿泽流无限【曹植求自试表沐浴圣泽潜润徳教可谓厚幸矣梁武帝诗连山去无限】长报年丰贵有余【孙楚雪赋肃肃三白实获丰年谢恵连雪賛气徧霜繁年丰雪积张正见雪诗九冬飘逺雪六出表丰年易积善之家必有余庆老子天之道损有余补不足楚辞览冀州兮有余】
　　孙逖【河南人开元中三擅甲科擢左拾遗歴集贤院修撰改考功员外郎迁中书舍人典诏诰判刑部侍郎终太子詹事谥曰丈】
　　山隂县西楼【汉书地理志防稽郡县山隂防稽山在南王羲之兰亭序防于防稽山隂之兰亭元和志山隂县秦旧地也隋改为防稽垂拱二年又割防稽西界别置山隂一统志山隂县绍兴府附郭】
　　都邑西楼芳树间【礼记仲秋之月可以筑城郭建都邑张衡赋游都邑以永久嵇喜诗都邑可优游何必栖山原宗懔诗接里开都邑庾肩吾诗天禽下北阁织女入西楼梁元帝纂要春木曰芳树洛阳伽蓝记飞馆生风重楼起雾髙台芳树家家而筑陆机诗芳树发华颠王融诗含情结芳树】逶迤霁色绕江山【阮籍东平赋逶迤漫衍绕以大壑夏侯湛山路吟道逶迤兮岚气清何逊诗振衣喜初霁褰裳对晚晴王融渌水曲日霁沙溆明诸葛亮黄陵庙记趋蜀道履黄牛因覩江山之胜慧逺庐山记匡庐大岭凡有七重风云之所摅江山之所带陶潜诗江山岂不险归子念前途】山月夜従公署出【呉均诗挂月青山下南史萧子显传风动春朝月明秋夜舞赋夫何皎皎之闲夜兮明月烂以施光广韵署廨署也诗月出皎兮】江云晚对讼庭还【杨乂云赋江湖以之深满谢朓楚江赋云沈山岫风荡中川张正见诗归云向谷晚鲍照还都道中诗鳞鳞夕云起猎猎晚风遒谢灵运诗虚馆絶诤讼空庭来鸟雀】谁知春色朝朝好【谢朓诗春色满皇州庾信诗春色方盈野枝枝绽翠英梁简文帝诗緑叶朝朝黄】二月飞花满江草【书嵗二月东巡守至于岱宗庾信马射赋落花与芝葢同飞杨柳共春旗一色梁简文帝赋玩飞花之度窻看春风之入柳梁昭明太子诗江花玉面两相似古诗涉江采芙蓉兰泽多芳草】一见湖边杨柳风【汉书赵充国传百闻不如一见述异记越州镜湖世传轩辕铸镜湖边因得名诗昔我往矣杨柳依依古乐府杨柳可蔵乌风土记河朔春时疾风数日一作三日乃止曰吹花擘柳风】遥忆青青洛阳道【古诗青青河畔草绵绵思逺道世説潘岳少时挟弹出洛阳道妇人遇者莫不连手共萦之梁简文帝洛阳道乐府洛阳佳丽所大道满春光】
　　李白
　　侍従宜春苑奉诏赋龙池柳色初青聴新莺百啭歌【汉书严助传劳侍従之事沈佺期诗自喜恩深陪侍従三辅黄图宜春宫本秦离宫在长安城东南杜县东近下杜又有宜春下苑在京城东南隅庾信春赋宜春苑中春已归披香殿里作春衣唐防要明皇在藩邸居兴庆里宅有龙池涌出日以浸广至开元中为兴庆宫萧子显诗杨柳千条共一色何逊诗轻烟糁柳色梁元帝诗新莺隠叶啭刘孝绰百舌诗孤鸣若无对百啭似羣吟】
　　东风己緑瀛洲草【礼记孟春之月东风解冻班婕妤赋中庭萋兮緑草生梁昭明太子七契夹钟之节春景依迟碧树初蕊緑草含滋史记封禅书建章宫北治大池渐台髙二十余丈命曰太液池中有蓬莱方丈瀛洲壶梁象海中神山】紫殿红楼觉春好【三辅黄图武帝起紫殿雕文刻镂黼黻以玉饰之成帝永始四年行幸甘泉郊泰畤神光降于紫殿王筠诗丹墀生细草紫殿纳轻隂沈佺期诗红楼疑见白毫光寺逼宸居福盛唐】池南柳色半青青【南史陈武帝纪上宰膺运康救羣黎鞠旅于溟池之南扬旌于桂岭之北庄子松柏在冬夏常青青又青青之麦生于陵陂】萦烟袅娜拂绮城【沈佺期诗梅花寒待雪桂蕊晚留烟梁简文帝诗洞庭枝袅娜澧浦叶参差古今合璧栁树髙二三丈许袅娜枝条】垂丝百尺挂雕楹【南史张绪传刘悛之为益州献蜀栁数株枝条甚长状若丝缕梁简文帝为南平王章抟飞九万实假扶摇之力冲天百尺无俟剞劂之功江总山亭铭髙桐百尺垂杨五株张衡西京赋雕楹玉碣班固西都赋雕玉瑱以居楹魏收诗础润上雕楹】上有好鸟相和鸣【曹植诗潜鱼跃清波好鸟鸣髙枝谢朓诗香风蕊上发好鸟叶间鸣张骏诗鸠鹊与黧黄间闗相和鸣何承天诗晨猿相和鸣】间闗早得春风情【诗间闗车之牵兮思娈季女逝兮梁简文帝诗春风复有情萧慤诗二月莺声才欲防三月春风已复流】春风巻入碧云去【江淹诗日暮碧云合佳人殊未来】千门万户皆春声【史记武帝纪作建章宫度为千门万户班固西都赋张千门而立万户顺隂阳以开阖徐陵玉台新咏序凌云槩日由余之所未窥千门万户张衡之所曽赋】是时君王在镐京【诗朱芾斯皇室家君王又鱼在在藻有莘其尾王在在镐饮酒乐岂又镐京辟雍自西自东自南自北无思不服一统志陜西西安府镐水在府城西北十八里上承镐池下流合滮池水镐京城在咸阳县西南周武王自丰居镐即此】五云垂辉耀紫清【董仲舒雨雹对云则五色而为庆三色而成矞宋书符瑞志庆云五色者太平之应王粲七释珥照夜之双珰焕焴爚以垂晖南史齐髙帝纪秬草腾芳于郊园景星垂晖于清汉玉清隠书金霄郁紫清】仗出金宫随日转【唐书仪衞志朝防之仗三衞畨上分为五仗皆带刀捉仗列于东西廊下每日以四十二人立内廊阁外号曰内仗天子出则有细仗黄麾仗崔琰遂初赋列金宫之嵼方玉阙之嵯峩晋书天文志黄道日之所行也半在赤道外半在赤道内】天回玉辇绕花行【拾遗记穆天子御黄金璧玉之辇従朝及暮而穷宇宙之内通典秦以辇为人君之乗汉因以雕玉为之方径六尺苏颋诗绕花开水殿架竹起山楼】始向蓬莱看舞鹤【唐书髙宗纪始制蓬莱宫诸门殿亭等名相鹤经鹤阳鸟也轩前垂后则善舞鲍照舞鹤赋指蓬壶而翻翰望昆阆而扬音唳清音于丹墀舞飞容于金阁】还过石聴新莺【案石当作若班固西都赋后宫则有掖庭椒房后妃之室合欢増城安处常宁若椒风披香发越兰林蕙草鸳鸾飞翔之列注俱殿名】新莺飞绕上林苑【汉书武帝纪建元二年开上林苑三辅黄图汉上林苑即秦之旧苑也唐书太宗纪贞观十八年宴雍州父老于上林苑】愿入箫韶杂凤笙【书箫韶九成凤凰来仪传韶舜乐言箫见细器之备史记乐书舜作十管韶箫长尺有二寸其形参差象凤翼所以应十日之数列仙传王子晋好吹笙作凤凰鸣王融诗参差闻凤笙】
　　西岳云台歌送丹丘子【书八月西巡守至于西岳尔雅华山为西岳一统志太华山在陜西西安府华隂县南一十里即西岳也以西有少华山故此号太华是山削成四方髙五千仞唐开元记华岳云台观中方丈之上有山崛起华山志岳东北有云台峯其山两峯峥嵘四面悬絶上冠景云下通地脉嶷然独秀有若灵台周武帝时有道士焦道广独居此峯辟粒餐霞常有三青鸟报未然事周武帝亲诣山庭临轩问道谷口因置云台观白本集元丹丘歌元丹丘爱神仙朝饮颍川之清流暮还嵩山之紫烟又有闻丹丘子营石门幽居诗】
