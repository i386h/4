<!-- { "loadSidebar": true } -->
　　峨眉髙出西极天【益州记峩眉山在南安县界张华博物志以为牙门山也一统志山在四川眉州城南二百里自岷山连冈叠嶂延袤三百余里至此突起三峯其二峯对峙宛若峩眉滕迈庆云抱日赋启重霄而迥出得中道而遐征扬雄益州牧箴华阳西极黒水南流司马相如上林赋左苍梧右西极张衡赋顾金天而叹息兮吾欲往乎西嬉唐朝名画録张藻员外山水之状其近也若逼人而寒其逺也若极天之尽】罗浮直与南溟连【罗浮山记罗罗山也浮浮山也二山合体谓之罗浮在増城博罗二县之境旧説罗浮有七十石室七十二长溪南越志罗浮山髙三千六百丈周四千三百余里岭十五峯三十二云笈七籖罗浮洞周五百里名朱明耀真之天是蓬莱之一岛也尧时洪水浮海而来泊于罗山即抱朴子葛洪链丹处庄子吾失我常注鱼之常相与者水也又海运则将徙于南溟南溟者天池也魏文帝登台赋溪谷纡以交错草木郁其相连】名公绎思挥彩笔【魏志王粲传粲曽祖父龚祖父畅皆为汉三公父谦为大将军何进长史进以谦名公之胄欲与为婚见其二子使择焉陆云与陈彦明书名公之举且可以为资诗敷时绎思我徂维求定李颀赠张旭诗兴来洒素壁挥笔如流星潘岳赋援彩笔以为铭】驱山走海置眼前【述异记始皇作石横桥于海上欲过海观日出处时有神人駈石不速神辄鞭之又白诗倾晖速短炬走海无停川谢灵运诗想见山阿人薜萝若在眼南史顔延之传鲍照曰君诗若铺锦列绣□雕缋满眼江淹登黄蘖山诗况我葵藿志松木横眼前】满堂空翠如可扫【九歌灵偃蹇兮姣服芳菲菲兮满堂谢庄月赋满堂变容回遑如失名画记山不待空青而翠凤不待五色而綷谢灵运诗空翠难强名鱼钓易为曲梁昭明太子拟古诗疏条索无隠落叶纷可埽】赤城霞气苍梧烟【孔灵符防稽记赤城山名色皆赤状似云霞天台之南门也云笈七籖天台赤城山髙一万八千丈洞周回五百里即桐柏王真人所理葛仙翁得道处上应台宿故名孙绰天台山赋赤城霞起而建标瀑布分流以界道文选注绰葢图其形而赋之也喜雨赋九光之霞冠于云日五色之气映于岩谿汉书武帝纪元鼎六年定越地以为南海苍梧郁林合浦交阯九真日南珠厓儋耳郡离骚朝发轫于苍梧兮夕余至于县圃歴代名画记袁倩有苍梧图传于前代宋之问登禅定寺阁诗挥手拂云烟】洞庭潇湘意渺緜【庄子黄帝张咸池之乐于洞庭之野山海经洞庭之山帝之二女居之水经注洞庭湖广圆五百里日月若出没于其中圗经潇水去零陵县三十步源出九疑山至永与湘水合湘水在零陵北十五里其源自全来永与潇水合二水合流谓之潇湘一统志长沙府湘江在府城西源出广西兴安县海阳山西北流至分水岭分为二派曰漓水流而南曰湘水湘犹相也言有所合漓犹离也言违湘南流湘水至永州与潇水合曰潇湘防众流以达洞庭谢朓诗洞庭张乐地潇湘帝子游江赋包山洞庭巴陵地道潜逵旁通幽岫窈窕陆机饮马长城窟行冬来秋未返去家渺以绵张九龄题画山水障诗对翫有佳趣使我心渺绵】三江七泽情洄沿【周礼职方扬州其川三江史记索隠按地理志有南江従防稽旧呉县南东入海中江従丹阳芜湖县西东至阳羡县东入海北江従防稽毘陵县北东入海山海经注巴陵县有洞庭陂江湘沅水共防巴陵故号三江口也子虚赋臣闻楚有七泽尝见其一未覩其余也臣之所见葢特其小小者耳名曰云梦顔延年诗七泽蔼荆牧诗溯洄従之毛苌注逆流而上曰溯洄书沿于江海孔安国传顺流而下曰沿谢灵运诗山行穷登顿水涉尽洄沿】惊涛汹涌向何处【魏文帝沧海赋惊涛暴骇腾涌澎湃夏侯湛诗緑水兮长流惊涛兮拂石刘向九叹波逢汹涌纷滂沛兮明皇杂録开元中闗辅旱上于龙池新创一殿诏少府监冯绍政于四壁各画一龙绍政先画素龙其状蜿蜒如欲振涌设色未终有白龙自檐间出入于池中风波汹涌云雷随起】孤舟一去迷归年【陶潜归去来辞或棹孤舟又诗渺渺孤舟逝又诗误落尘网中一去三十年李陵荅苏武书丁年奉使皓首而归】征帆不动亦不旋飘如随风落天边【何逊诗无由下征帆独与暮潮归庾信诗路尘犹白水征帆独背闗顔延之曲水诗序天动神移渊旋云被广川书跋周着尊文采繁缛防跃龙翔雷回云纹有旋动之势王羲之谢生帖东旋未期诸情防防诗其为飘风列子心凝神释随风东西潘岳诗榦流随风飘刘孝绰渡江诗天边生岸影水上结云隂宋之问上阳宫侍宴序参光有地游日月于天边睥逺无穷见城池于掌上】心摇目防兴难尽【诗中心摇摇文心雕龙物色之动心亦摇焉李峤楚望赋目防兮烟雾宋之问诗目防南浦云晋书王子猷传乗兴而来兴尽而返】防时可到三山巅【子夜歌小喜多唐突相怜能防时懊侬歌月落天欲曙能得防时眠史记封禅书蓬莱方丈瀛洲三神山在渤海中未至望之如云及到三神山反居水下庾信哀江南赋序风飇道阻蓬莱无可到之期沈约诗气与三山壮谢灵运诗浮舟千仞壑縦辔万寻巅】西峯峥嵘喷流泉【华山志南峰一名岱顶登之则东西两峯仅当膝之间楚辞下峥嵘而无地兮上寥廓而无天广雅峥嵘髙广貌梁元帝赋喷飞流于天末鼓雷霆于岩下江淹诗阳岫照鸾彩隂溪喷龙泉】横石蹙水波潺湲【袁山松后汉书隗相养母至孝母好饮江流相常隆冬取水一朝横石浮江无有难涉庾信枯树赋节竖山连文横水蹙又白诗长风鼓横波合沓蹙龙纹枚乘七发瀄汨潺湲波扬流洒谢灵运山居赋氿泉傍出潺湲于东檐桀壁对峙硿礲于西霤】东崖合沓蔽轻雾【甘泉赋蛟龙连踡于东崖兮谢灵运诗峦陇有合沓往来无踪辙谢朓游敬亭山诗兹山亘百里合沓与云齐孔稚圭北山移文敛轻雾藏鸿湍江总诗翠葢承轻雾金羁照落晖】深林杂树空芊绵【汉书严助传隃领行数百里夹以深林丛竹陶潜桃花源诗序夹岸数百步中无杂树谢朓诗阡眠起杂树檀栾防修竹梁元帝晋安寺碑铭凤昱之岭緜暎色谢灵运山居赋孤峯竦秀长洲芊绵】此中昧失昼夜【陶潜诗此中有真意欲辨已忘言易注始于冥昧淮南子春秋有代谢日月有昼夜】隠几寂聴无鸣蝉【歴代名画记顾生首创维摩诘像有清羸示弱之容隠几忘言之状上声歌四座蹔寂静聴我歌上声礼记孟秋之月寒蝉鸣梁元帝诗花余拂戏鸟树宻隠鸣蝉】长松之下列羽客【天台山赋籍萋萋之纎草防落落之长松古诗何处结同心西陵松柏下王裒诗仙童时可遇羽客屡相逢袁彖诗羽客宴瑶宫旌葢乍舒展】对坐不语南昌仙【晋折杨柳歌三伏热如火笼窻开北户与君对蹋坐汉书地理志豫章郡县南昌莽曰宜善又梅福传字子真九江夀春人也为郡文学补南昌尉元始中王莽専政福一朝弃妻子去九江至今传以为仙】南昌仙人赵夫子【南史隠逸传龚祈风姿端雅容止可观范述见之叹曰此荆楚之仙人也史记孔子世家賛中国言六艺者折衷于夫子】妙年厯落青云士【曹植求自试表终军以妙年使越陈书髙宗纪或耆艾絶伦或妙年异等世説周伯仁尝道桓茂伦曰嵚歴落可笑人也史记伯夷传闾巷之人欲砥行立名者非附青云之士乌能施于后世哉南史衡阳王曰身处朱门而情同江海形入紫闼而意在青云】讼庭无事罗众賔【魏书张长年传为汝南太守有郡民刘崇之兄弟讼于郡庭谢灵运诗虚馆絶争讼空庭来鸟雀汉书平准书汉兴七十余年之间国家无事仪礼众賔之席皆不属焉曹植诗众賔还城邑何以慰我心】杳然如在丹青里【秋河赋跻攀不及限一水以心遥旷望空劳邈九宵而思杳王襃圣主得贤臣颂何必偃仰诎信若彭祖呴嘘呼吸如乔松眇然絶俗离世哉晋书顾恺之传为谢鲲像在石岩里云此子宜置丘壑中汉书苏武传李陵贺武曰竹帛所载丹青所画卢照隣文翁讲堂诗空梁无燕雀古壁有丹青】五色粉图安足珍【书日月星辰山龙华虫作防宗彛藻火粉米黼黻絺绣以五采彰施于五色作服汝明礼记五色成文而不乱名画记古之秘画珍图固多散逸人间不得见之又白诗粉图珍重五云色】真仙可以全吾身【旧唐书真仙有道之士皆匿其姓名无求于代録异记鬼谷先生者古之真仙也汉书东方朔传宫殿中可以避世全身何必深山之中蒿芦之下汉武内传修絶谷全身之术】若待功成拂衣去【闗尹子屋宇舟车待人而成彼不自成知必有待老子功成而不居左传叔向拂衣従之谢灵运诗髙揖七州外拂衣五湖里史记晋世家秦送重耳至河咎犯曰臣従君周旋天下过亦多矣臣犹知之况于君乎请従此去矣】武陵桃花笑杀人【晋书潘京传赵廞问曰贵郡何以名武陵京曰传曰止戈为武诗称髙平曰陵于是名焉一统志湖广常徳府有桃源县以其地有桃源故名又桃源山在县南二十里桃源洞一名秦人洞陶潜桃花源记晋太元中武陵人捕鱼为业縁溪行忽逢桃花林魏收櫂歌行桃发武陵岸隋炀帝诗鸟声争劝酒梅花笑杀人】

　　御选唐诗卷七
　　钦定四库全书
　　御选唐诗巻八
　　七言古
　　杜甫
　　短歌行赠王郎司直【古今乐録王僧防技録平调七曲一曰长歌行二曰短歌行旧注王司直时为蜀中御史甫赠友诗官有王司直即其人唐书百官志司直掌纠劾官僚】
　　王郎酒酣拔剑斫地歌莫哀【世説天壤之内乃有王郎又此是王郎歌史记荆轲嗜酒日兴狗屠及髙渐离饮于燕市酒酣以往髙渐离撃筑荆轲和而歌于市左思诗荆轲饮燕市酒酣气亦震哀歌和渐离独若旁无人后汉齐武王传张卭拔剑击地】我能拔尔抑塞磊落之竒才【汉髙帝求贤诏我能尊显之南史谢方明传必被抑塞文心雕龙磊落以使才史记公孙鞅年少有竒才又周昌曰君之史赵尧年虽少然竒才也蜀志诸葛亮传司马宣王案行其营垒处所曰天下竒才也】豫章翻风白日动【陆贾新语楩楠豫章天下之名木本草豫章乃二木名一类二种顔师古曰豫即枕木章即樟木南史宋髙祖纪精贯白日】鲸鱼跋浪沧溟开【古今注鲸鱼雌曰鲵皆长千里眼为明月珠木华海赋横海之鲸庾信灯赋动鳞甲于鲸鱼梁昭明太子集序沧溟之深不能比其大】且脱劒佩休徘徊【文中子衣裳襜如劒佩锵如袁淑效白马篇彯缨去函谷投佩出甘】
　　【泉马融广成颂徘徊安步】西得诸侯棹锦水【汉书王嘉传今之郡守重于古诸侯释名在旁拨水曰棹司马相如投卓文君书锦水有鸳汉宫有木一统志二江一名汶江一名流江经成都府城南七里蜀人以此水濯锦鲜明故名锦江蜀锦谱蜀以锦擅名天下故城名以锦官江名以濯锦】欲向何门趿珠履【汉书邹阳书臣饰愚陋则何王之门不可曳长裾乎史记春申君传赵使欲夸楚为瑇瑁簪刀劒室以珠玉饰之请命春申君客春申君客三千人其上客皆蹑珠履以见赵使赵使大惭説文趿进足有所撷取桑辖切】仲宣楼头春色深【荆州记当阳城楼王仲宣登之而作赋方舆胜览仲宣楼在荆州梁髙季兴建魏志王粲字仲宣山阳人献帝西迁乃之荆州依刘表谢朓诗春色满皇州】青眼髙歌望吾子【晋书阮籍传籍能为青白眼见礼俗之士以白眼对之嵇康挟琴造焉乃见青眼陶潜读史述采薇髙歌慨想黄虞礼记望吾子之教之也注吾子相亲之词】眼中之人吾老矣【陆云诗髣髴眼中人国语中行宣子谓赵文子曰惜也吾老矣】
