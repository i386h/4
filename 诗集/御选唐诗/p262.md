<!-- { "loadSidebar": true } -->
　　赠药山高僧惟俨【传灯録刺史李翱问药山惟俨禅师如何是道师以手指上下曰云在青天水在瓶翱欣然作礼而述偈云】
　　链得身形似鹤形【神仙传仙家有太隂链形之法能令日中无影吴都赋桂父链形而易色曹植诗飡霞潄沆瀣毛羽被身形醉乡日月仙经云鹤形高飞薛逢诗仪容清峭云鹤形】千株松下两函经【徐陵诗千株挺荆国梁简文帝诗芳树防千株李白诗松下问童子洛阳伽蓝记寺上经函至今尚存李益诗松窻有道经】我来问道无余説【庄子今日晏闲敢问至道庾亮翟微君賛余钦若人之风常问道于无何之庐张籍诗身外无余事】云在青霄水在缾【吴均咏云诗飘飘上碧虚蔼蔼隠青林蜀都赋干青云而秀出梁高僧传每旦水缾自满】
　　赵嘏
　　再赠
　　选得幽居惬野情【礼记幽居而不淫陶潜诗我实幽居士无复东西縁杜甫诗梅发对幽居白居易诗慵慢疎人事幽栖遂野情】终年无送亦无迎【王维诗终年无客常闭关晋书皇甫谧传城阳太守梁栁当之官人劝谧饯之谧曰栁为布衣时过吾吾送迎不出门杜甫诗客至従嗔不出迎】有时直上孤峯顶【水经注太山直上七十里仰视天门孔稚圭文干青云而直上李颀诗悠悠孤峯顶】月下披云啸一声【王勃诗林塘花月下王维诗浣纱明月下中论文王遇姜公于渭阳灼然如披云见白日庾信诗冷猿披云啸世説刘越石乗月登楼清啸水经注孙登常经宜阳山上峯行且啸如箫韶笙簧之音声振山谷元稹诗飞上九天歌一声】
　　贾岛
　　夏夜宿上谷开元寺【水经注上谷故燕地秦始皇置上谷郡晋书地道志郡在谷之头故因以上谷名焉】
　　诗成一夜月中题【南史王僧孺传萧文琰曰顿烧一寸烛而成诗何难之有杜甫诗诗成泣鬼神陈后主诗惟应有今夕一夜不迢迢萧慤诗杨栁月中疎钱起诗诗惭赐笔题】便卧松风到晓鸡【刘长卿诗云卧饭松栗南史陶景传特爱松风庭院皆植松李益诗松风开法席唐明皇诗鸡鸣逐晓风】带月时闻山鸟语【陶潜诗带月荷耡归虞世南诗带月下虹桥刘勰新论聴山鸟之音云胜丝竹之响萧子范诗鸟语出梅中】郡城知近武陵溪【羊士谔诗槐栁萧疎绕郡城陶潜桃花源记晋太康中武陵人捕鱼为业縁溪行忘路之逺近张九龄诗且言临海郡兼话武陵溪】
　　夜期客不至
　　逸人期宿石牀中【范蔚宗逸民传论所谓举逸人则天下归心者乎唐太宗诗清溪祖逸人水经注夷水东迳石室村人采蜜室边见一仙人坐石牀上孟浩然诗石牀卧苔藓】遣我开扉对晚空【何逊诗苑户开万扉梁简文帝诗山斋开夜扉魏澹诗早晚时应至轻举一排空】不知何处啸秋月【庾信诗不知何处天边晋书阮籍传籍常于苏门山遇孙登与商畧终古登皆不应长啸而退至半岭闻有声若鸾凤之音唐书崔咸传咸素有高世志闲逰终南山乗月吟啸顾恺之诗秋月扬明晖】闲着松门一夜风【庾信纥干碑松门石起碑字生金王勃诗松门聴梵音梁简文帝诗珠帘迎晓日金华拂夜风】
　　严维【字正文越州山隂人至徳二载进士擢辞藻丽科调诸暨尉辟河南幕府终秘书省校书郎与刘长卿友善】
　　丹阳送韦参军
　　丹阳郭里送行舟【郎士元诗应向丹阳郭秋山独掩扉魏文帝善哉行汤汤川流中冇行舟】一别心知两地秋【张正见诗万里一别何寥廓李陵书人之相知贵相知心何逊诗念此一筵笑分为两地愁韦应物诗重忆别离秋】日晚江南望江北【栁恽江南曲汀洲采白苹日落江南春史记货殖传注高帝所置江南者丹阳也宋之问诗乡连江北树谢灵运诗江南倦歴览江北旷周旋】寒鸦飞尽水悠悠【王昌龄诗玉顔不及寒鸦色犹带昭阳日影来于逖诗寒鸦噪晚景诗淇水悠悠张説诗心随湖水共悠悠】
　　司空曙
　　江村即事
　　钓罢归来不系船【张谓诗钓时如有待钓罢己忘筌刘安招隠士王孙兮归来宋之问诗归来物外情庄子泛若不系之舟杜甫诗羣书满系船】江村月落正堪眠【谢朓诗暧暧江村见虞骞诗孤岭枕江村梁昭明太子诗月落林余影】縦然一夜风吹去【高适诗借问落梅凡几曲従风一夜满关山诗箨兮薄兮风其吹女】只在芦花浅水边【江总诗芦花霜外白岑参诗芦花罥钓丝梁简文帝单鳬诗衔苔入浅水李徳裕诗叶抽清浅水范云诗盈盈一水边】
　　王涯
　　汉苑行
　　二月春风遍栁条【孝经纬雨水十五日斗指甲为惊蛰二月节谢朓诗四面动春风庾信诗春风满路香梁简文帝诗栁条恒着地杜甫诗漏泄春光有栁条】九天仙乐奏云韶【淮南子上通九天下贯九野注九天八方中央也李白诗清乐动九天沈佺期赋仙人共天乐俱行唐书礼乐志太常采开元雅乐制云韶法曲又云韶乐遇内宴乃奏】蓬莱殿后花如锦【雍緑大明宫地在龙首山上龙朔二年改名蓬莱宫取殿后蓬莱池为名也赵彦昭诗悬榜学蓬莱孔徳绍诗露花疑濯锦李白诗千花尽如锦】紫阁阶前雪未消【陆云喜霁赋曜六龙兮紫阁江淹诗阶前水光裂树上雪花团庾肩吾诗庭雪晚初消】
　　张仲素
　　汉苑行
　　囘雁高飞太液池【礼记孟春之月鸿雁来注雁自南才来将北反其居杜甫诗忽覩云中数雁囘南史任昉传不覩鸿雁高飞汉书郊祀志其北治大池渐台二十余丈名曰太液池傅休奕阳春赋素冰解而太液洽獭祭而北雁征】新花低发上林枝【鲍泉诗新花满新树梁简文帝诗新花歴乱开谢朓诗低枝讵胜叶梁元帝诗花发故年枝汉书东方朔传使大中大夫吾丘夀王为上林苑属之南山三辅黄图汉上林苑即秦之旧园】年光到处皆堪赏【卢元明诗晼晼年光丽何逊诗年光处处华李峤诗乗春重逰豫淹赏玩芳菲】春色人间总未知【谢朓诗春色满皇州梁简文帝诗春色暎宫来李白诗别有天地非人间杜甫诗少有外人知】
　　二
　　春风淡荡景悠悠【管子其时曰春其气曰风梁简文帝诗春风本自奇闻人蒨诗淡荡入帘风崔湜诗淡荡春光满晓空梁武帝诗风光正悠悠】莺啭高枝燕入楼【梁元帝诗新莺隠叶啭新燕向窻飞岑参诗莺啭皇州春色防朱超诗防羽切高枝刘义恭赋怜春燕之入楹梁简文帝新燕诗俱向吹楼飞】千步囘廊闻凤吹【梁简文帝招真馆碑铭雄柱千步梁元帝诗罢逐步廊回杜甫诗小院回廊春寂寂孔稚圭北山移文闻凤吹于洛浦】珠帘处处上银钩【拾遗记结珠为帘垂五色玉佩鲍照诗珠帘无隔露徐仪诗处处敞高扄庾肩吾诗珠帘新上钩隋书苏威传宫中以银为幔钩】
　　杨凌【字恭履少以篇什著名官至侍御史】
　　秋原野望
　　客雁秋来次第逢【礼记季秋之月鸿雁来宾注来宾言其客止未去也正义犹如宾客故云客止未去庾信诗犹有河边雁秋来南向飞】家书频寄两三封【汉书苏武传天子射上林中得鴈足有系帛书岑参诗为报家人数寄书杜甫诗家书抵万金史记越世家陶朱公为一封书遗庄生】夕阳天外云归尽【诗度其夕阳传山西曰夕阳刘长卿诗寒渚一孤鴈夕阳千万山又孤峯夕阳后翠岭秋天外谢灵运诗时竟夕成霁云归日西迟】乱见青山无数峯【陈子昻诗惟见逺山青钱起诗曲终人不见江上数峯青】
　　春霁花萼楼南闻宫莺【雍録明皇帝于兴庆宫隅为二楼西则花萼相辉南则勤政务本西楼以燕兄弟而南楼以脩政事也】
　　祥烟瑞气晓来轻【薛曜诗双阙祥烟里何逊诗晴轩连瑞气李峤诗防胧烟雾晓】栁变花开共作晴【刘端诗檐栁变初黄孟浩然诗花逼艳阳开张正见诗花影发晴枝】黄鸟逺啼鳷鹊观【王俭诗黄鸟弄春飞王僧孺诗复闻黄鸟声隋炀帝诗啼莺逺相唤史记司马相如传过鳷鹊望露寒注甘泉宫左右观名也三辅黄图武帝建元中作鳷鹊观于苑垣内】春风流出凤凰城【萧慤春赋二月莺声才欲断三月春风巳复流李孝贞诗流响入南宫卢照隣诗春满凤凰城王维诗树转凤凰城】
　　长孙佐辅
　　寻山家
　　独访山家歇还涉【骆宾王诗高人倘有访杜甫诗山家蒸栗暖搜神记王子珍往定州边孝先处习业于路旁树隂憩歇诗大夫跋涉传水行曰涉】茅屋斜连隔松叶【晋书罗含传含转州别驾以廨舍諠扰于城西小洲上立茅屋盐铁论阁道错连足以逰观杜甫诗隔叶黄鹂空好音本草松叶有两鬛五鬛七鬛】主人闻语未开门【班固西都赋有西都宾问东都主人论语吾闻其语矣书开四门赋尧舜之圣求贤久矣今更言开门是开其未开者后汉书丁鸿传开门教授】绕篱野菜飞黄蝶【杜甫诗疎篱带晚花诗折栁樊圃疏谓藩篱也种菜之地谓之圃古乐府蝴蝶何高飞梁简文帝诗花蝶两飞翔】
　　沈亚之【字下贤吴兴人登元和十年进士第歴殿中丞御史内供奉太和初为徳州行营使柏耆判官耆贬亚之亦谪南康尉终郢州掾】
　　题候仙亭
　　新创仙亭覆石坛【乔知之诗竹外仙亭出汉书郊祀志紫坛有文章采镂黼黻之饰及玉女乐石坛仙人祠卢纶诗浇花绕石坛】雕梁峻宇入云端【谢偃尘赋下雕梁而歌发王融法乐词歌峻宇临层穹迢迢疎逺风杜甫花卿诗半入江风半入云古善哉行恭驾六龙逰戏云端陆机鞠歌行乘风逺逰腾云端】岭北啸猿高枕听【陈书高祖纪扬旌于桂岭之北孟浩然诗岭猿多呌啸谢灵运诗高枕东窻下宋南平王铄诗愿逐安期生于焉惬高枕李白诗宛溪霜夜听愁猿】湖南山色卷帘看【社甫诗湖南地清絶岑参诗山色低官舎古西洲曲卷帘天自高海水揺空緑刘长卿诗青翠卷帘看钱起诗对巻也看山】
　　苏郁【贞元元和间诗人】
　　步虚词【乐府解题步虚词道家曲也备言众仙飘渺轻举之美】
　　十二楼藏玉堞中【汉书郊祀志黄帝时为五城十二楼以候神人吴均诗雍台十二楼枕中书扶桑大帝住碧海中宅地四面并方三万里上有太真宫碧玉城徐陵广州刺史碑摐金骇于楼堞】凤凰双宿碧芙蓉【诗凤凰鸣矣司马相如上林赋拂翳鸟捎鳯凰古歌长安城西双圆阙上冇一双铜雀宿李白庐山謡遥见仙人緑云里手把芙蓉朝玉京】流霞浅酌谁同醉【古三坟云气流霞扬雄甘泉赋噏清云之流霞兮白居易诗浅酌一杯酒又心期同醉卯时杯】今夜笙歌第几重【庾信诗今夜长门月应如昼日明江淹丽色赋笙歌畹右琴舞池束阎朝隠应制诗笙歌接御筵杜甫诗烟霞障几重】
　　刘禹锡
　　洛中春末送杜録事赴蕲州【旧唐书地理志武徳四年置洛州总管府领洛郑熊谷嵩管伊汝鲁九州梁元帝纂要三月曰末春通典録事参军晋置本为公府官后代刺史冇军而开府者并置之唐开元初改京尹属官曰司録参军唐书地理志蕲州蕲春郡属淮南道一统志蕲州在黄州府东三百一十里西汉为江夏郡蕲春县唐为蕲州】
