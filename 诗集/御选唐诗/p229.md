<!-- { "loadSidebar": true } -->
　　投迹清冰上【孙绰庾司空碑髙揖帷幙投迹藩屏顔延之诗投迹阶王庭谢朓镜台诗对凤悬清冰垂龙挂明月鲍照诗清如玉壶冰杜甫入奏行炯如一段清冰出万壑置在迎风露寒之玉壶晋书索紞传孝亷令狐策梦立冰上与冰下人语紞占曰冰上为阳冰下为隂士如归妻迨冰未泮婚姻事也君当为人作媒冰泮而成】凝光动早春【张协安石榴赋柔肤冰洁凝光玉莹唐太宗小池赋碧沼凝光楚辞献嵗发春兮汨吾南征傅休奕诗美徳扬初春】兢兢愁陷履【诗战战兢兢如临深渊如履薄冰蜀志吕觊传譬如野火在原蹈履渊冰火灭冰泮将何所依附】步步怯移身【梁元帝乌栖曲兰房椒阁夜方开那知步步香风逐张説诗鸣笳步步引南薰陈后主乐府转身移佩响牵袖起衣香徐陵谏深法师书形去心留身移意往】鸟照微生水【诗诞寘之寒冰鸟覆翼之庾信诗照水燃犀角沈约赋天渊池鸟集水涟漪】狐聴或过人【述征记狐欲渡河冰先聴无水声而后过水经注孟津河冰始合车马不敢过要须狐行云此物善聴冰下无水乃过人见狐行方渡】细迁形外影【张説赋感四时之黙运知万化之潜迁庄子今我与子游于形骸之内而责我于形骸之外不亦病乎博物志削冰令圆举以向日以艾承其影则有火出陆云诗我非形影有处有游】轻蹑镜中轮【吕安与嵇康书思蹑云梯横奋八极髙适诗飞步蹑云衢晋书王羲之传毎行山隂道上如镜中游骆賔王诗月满镜轮圆】咫尺忧偏逺【左传天威不违顔咫尺注八寸曰咫徐干答刘揁诗虽路在咫尺难涉如九闗后汉书逸民传论鸿飞冩冥弋者何慕焉言违患之逺也】危疑惧已频【书栗栗危惧潘岳赋惧身危而施重兮若履冰而临谷説文频数也广韵连也】愿坚容足分【礼记季冬之月水泽腹坚后汉书王霸传光武南驰及虖沱河无船不可济令霸往视霸还诡曰冰坚可渡比至河冰亦合列子防豆立木为涂仅可容足履之而行无跌失也】莫使独惊神【江淹别赋使人意夺神骇心折骨惊杜甫别郑链师诗把君诗过日念此别惊神】
　　郑蕡【爵里无考】
　　春台晴望
　　追赏层台迥【刘孝绰诗言追河曲游江淹诗懐赏入旧襟老子九层之台起于累土孙楚赋层台隠天孔徳绍诗层台耸　灵鹫王襃诗建章楼阁迥】登临四望频【晋书陶潜传登东臯以舒啸临清流而赋诗南史王裕之传所居亭山林涧环周备极登临之美杨师道诗登临日将晚晋书王徽之传月色清朗四望皓然杜审言诗层城四望开】熙熈山雨霁【老子众人熙熙如登春台东观汉记山出云为雨张正见诗山雨湿苔碑尔稚雨止为霁宋之问诗山雨初含霁宋玉髙唐赋风止雨霁云无处所江总诗霡霂时雨霁】濯濯栁条新【晋书王恭传恭美姿仪人多爱悦或目之曰濯濯如春月栁乔知之诗可怜濯濯春杨柳梁简文帝诗柳条恒着地荆州记缘城堤边悉植细柳緑条散风清隂交陌唐太宗诗无丝柳尚新】草长秦城夕【古诗草长条风舒南史陈伯之传暮春三月江南草长史记秦始皇纪三十四年适治狱吏不直者筑长城庾信诗陇水向秦城杜甫诗秦城近斗杓卢思道诗鸟散空城夕】花明汉苑春【骆賔王诗花明鹿苑春王维诗栁暗百花明李白诗一溪初入千花明初学记汉有上林乐游博望黄山鸿徳毕圭灵昆广成诸苑萧至忠诗朱旗巡汉苑张説诗汉苑佳游地】晴林翻去鸟【白居易诗林晴有残蝉王维诗白鸟向山翻谢朓赋孤蝉已散去鸟成行张九龄诗去鸟投前邨李白诗长空去鸟没】紫陌度游人【梁简文帝诗紫陌垂青柳刘孝绰诗纡余出紫陌梁元帝诗况此客游人中宵空伫立甘泽谣许云封尝谓韦应物曰落梅流韵感金谷之游人】旅客风尘厌【李白春夜宴桃李园序天地者万物之逆旅光隂者百代之过客班固答賔戏彼皆蹑风尘之防世説王戎云太尉神姿髙澈如瑶林琼树自是风尘外物论衡游于都邑者心厌】山家梦寐亲【张谓诗邑宰陶元亮山家郑子真杜甫诗山家蒸栗暖谢灵运诗梦寐伫归舟杜甫诗相对如梦寐】迁莺思出谷【诗出自幽谷迁于乔木梁昭明太子启啼莺出谷争传求友之声阳慎诗轩树已迁莺丁位诗従此接迁莺】鶱翥待芳辰【张衡西京赋凤鶱翥于甍标咸遡风而欲翔张説文超腾白地鶱翥青云梁元帝纂要春曰青春辰曰芳辰李峤诗剪防学芳辰】
　　独孤良弼【贞元间进士官左司郎中】
　　上已接清明游宴【韩诗章句郑俗上已秉兰祓除嵗时记上已赐宴曲江都人于江头禊饮践踏青草曰踏青汉书律厯志大梁初胃七度谷雨今曰清明】
　　上已欢初罢【顔延之曲水诗序献洛饮之礼具上已之仪梁简文帝聨句春色明上已杜甫诗丈夫贵知已欢罢念归旋又江边踏青罢回首见旌旗】清明赏又追【沈佺期诗洛中新甲子明日是清明陈后主乐府已足南皮赏复防北宫篇李白宴桃李园叙幽赏未已】闰年侵旧歴【易五嵗再闰后汉书张纯传三年一闰天气小备唐书律厯志方周汉之交日已潜退其袭春秋旧厯者则以为牵牛之首】令节并芳时【夏侯湛禊赋敷令节而宣游骆賔王诗幸遇清明节欣逢旧练人江总诗上巳娯春禊芳辰喜月离沈佺期诗胡为赏心客欢遇此芳时】细雨莺飞重【梁简文帝诗冷风杂细雨杜甫诗春帆细雨来丘迟与陈伯之书暮春三月江南草长杂花生树羣莺乱飞骆賔王诗雾重飞难进酉阳杂俎鸟飞翅重天将雨】春风酒醒迟【沈约上已诗春风婉转入细枝李白诗烟花宜落日弦管醉春风戴叔伦诗呉王扶头酒初醒】寻花迷白雪【杜甫诗问栁寻花到野亭刘长卿诗看竹谁家好寻花防路迷李白诗梨花白雪香武元衡诗柳挂九衢丝花飞万家雪】看柳拆青丝【江总寻草市宅诗看柳尚知门王勃春思赋看柳看梅觉春好王襃诗岸栁被青丝】淑气如相待【沈约曲水宴诗淑气婉登辰唐太宗诗韶光开令序淑气动芳年杜审言诗淑气催黄鸟唐明皇诗花待北岩春】天和意为谁【汉书礼乐志嘉承天和伊乐厥福淮南子含哺而游鼔腹而熙交被天和食于地徳谢恵连三日诗迟迟和景婉】吁嗟名未立【屈原卜居吁嗟黙黙兮谁知我之廉贞离骚恐修名之不立】空咏宴游诗【张衡诗并咏诗而清歌杜甫诗独立苍茫自咏诗许敬宗诗宴游穷至乐谈笑毕良辰杜审言诗宴游成野客】
　　童翰卿【大中咸通间人】
　　昆明池织女石【一作司马复诗汉书武帝纪元狩三年穿昆明池西都赋临乎昆明池左牵牛而右织女汉宫阙疏昆明池有二石人象牵牛织女东京赋牵牛立其左织女处其右】
　　一片昆明石【朝野佥载温子升作韩陵山寺碑庾信读而写其本南人问信曰北方文士何如信曰惟有韩陵一片石堪共语庾信诗河边一片石】千秋织女名【李陵诗三载为千秋王维诗共欢天意同人意万嵗千秋奉圣君诗跂彼织女终日七襄正义织女三星跂然如隅史记天官书织女天女孙也古诗织女处河东李白诗岂传千古名】象星何皎皎【周礼冬官考工记葢弓二十有八以象星也梁简文帝书似望城扉如瞻星石易林不风不雨白石皎皎古诗迢迢牵牛星皎皎河汉女】临水更盈盈【楚辞登山临水兮送将归李峤诗晓来何处低临水无限鸳鸯妬不飞古诗盈盈一水间脉脉不得语崔颢诗盈盈入画堂】苔作轻裾色【梁简文帝鸂诗口衔长生叶翅染昆明苔江淹赋春宫閟此青苔色曹植诗罗衣何飘飖轻裾随风还张载赋轻裾鸾飞】波为促杼声【东方朔七谏聴大壑之波声古诗纎纎出素手札札弄机杼李咸诗促杼声繁萤影多木兰词不闻机杼声説文杼机之持纬者】岸云连鬓湿【鲍照诗聚云屯髙岸张正见诗王孙春好游云鬓不胜愁谢偃赋飞钿雪落頽鬓云垂卢照邻诗片片行云着蝉鬓薛道衡诗石湿晓云浓】沙月对眉生【庾信舟中望月诗岸白不关沙李白诗寄形宿沙月沿芳戯看洲蔡琰十八拍攅眉向月兮抚雅琴陈后主诗小妇初妆防回眉对月钩骆賔王诗峨眉山上月如眉陈后主诗愁眉塞月生】有脸莲同笑【薛道衡诗自知莲脸歇羞看菱镜明王勃赋畏莲色之如脸愿衣香兮剪荷骆賔王序临波笑脸艳出浦之轻莲映渚蛾眉丽穿波之半月】无心鸟不惊【刘勰新论鱼不畏网而畏鹈网无心而鸟有情也陶潜归去来辞云无心兮出岫鸟倦飞而知还伏知道诗林喧山鸟惊宋之问浣纱篇鸟惊入松萝鱼畏沈荷花】还如朝镜里【杜甫诗东阁观梅动诗兴还如何逊在扬州梁昭明太子诗北窗向朝镜锦帐复斜萦梁简文帝诗奁镜迷朝色庾信铭树入牀头花来镜里释恵标诗舟如空里泛人在镜中行】形影两分明【庄子若形之与影声之与响陆云诗我非形影有处有游何逊诗虽怜水上影复恐湿罗衣傅咸镜赋分明似无碍影前弥可爱杜甫天河诗常时任显晦秋至最分明】
　　周存【与陆贽同时诗二首】
　　禁中春松
　　防嵗含贞节【鹖冠子逾年累嵗用不缦缦张衡赋伊中情之信修兮慕古人之贞节庾信尔朱氏志铭用曹大家之明训守宋伯姬之贞节】青青紫禁中【孔稚圭北山移文青松落隂白云谁侣古诗青青河畔草郁郁园中栁李峤诗黄金瑞榜绛河隈白玉仙舆紫禁来张説诗青郊上已艳阳年紫禁皇游袚渭川】日华留偃葢【列仙传闗令尹讃挹漱日华刘桢赋皦玉粲以曜目荣日华以舒光抱朴子大陵偃葢之松大谷倒生之栢凡此诸木皆与天齐其长地等其久玉策记千嵗之松四边披起上杪不长望之有如偃葢隋炀帝松树诗独留麈尾影犹横偃盖隂】雉尾转春风【后汉书舆服志乗舆驾六马插翟尾潘岳射雉赋斑尾扬翘双角特起杜甫诗云移雉尾开宫扇古乐赋春风宛转入曲房兼送小院百花香】不为繁霜改【论语嵗寒然后知松栢之后雕也诗正月繁霜魏武帝乐府天气肃清繁霜霏霏江总诗月牖拂霜松】那将众木同【陈子昂诗孤松宜嵗晚众木爱芳春张説偃松篇清都众木总荣芬传道孤松最出羣】千条攅翠色【陆机桑赋罗万根以下洞矫千条而上征沈佺期诗杨柳千条花欲绽葡萄百丈蔓初荣傅休奕笔赋嘉竹翠色彤管含丹骆賔王山行诗百重含翠色一路落飞泉】百尺澹晴空【江总铭髙桐百尺垂杨五株李白黄葛篇青烟蔓长条缭绕成百尺又诗回溪十六度碧嶂尽晴空】影宻金茎近【庾信小园赋拨防宻兮见窻行敧斜兮得路后汉书班固传抗仙掌以承露擢双立之金茎注金茎铜柱也卢照邻诗金茎承露起】花明凤沼通【王维诗柳暗百花明春深五凤城李白诗一溪初入千花明万壑度尽松风声髙适鹘赋望凤沼而轻举纷羽族以惊猜独孤及诗公游凤凰沼献可在笔端】安知幽涧侧【郭璞江赋幽涧积阻礐硞防确孔稚圭荐杜京产表茸宇穷岩采芝幽涧刘孝绰诗乔柯变夏叶幽涧洁凉泉】独与散樗丛【诗采荼薪樗食我农夫庄子我有大树人谓之樗其大本拥肿而不中绳墨其小枝巷曲而不中规矩虞世南诗多幸霑行苇无庸类散樗】
　　赵蕃【登元和进士第】
　　荐冰【旧唐书礼仪志唐礼四时各以孟月享太庙若品物时新堪进御者太常卿奉荐于太庙不出神主荐冰亦如之】
