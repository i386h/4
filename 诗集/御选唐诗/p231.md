<!-- { "loadSidebar": true } -->
　　奉和幸韦嗣立山庄侍宴应制【唐书韦嗣立传营别第骊山鹦鹉谷帝临幸命従官赋诗制序冠篇赐况优备因封嗣立逍遥公名所居曰清虚原幽栖谷】
　　南洛师臣契【韩王元嘉诗好士倾南洛多才盛北场一统志洛水出陜西洛南县冢岭山后汉书陈元传师臣者帝賔臣者霸注言以臣为师也】东岩王佐居【卢照隣文西溪汲水东岩负薪后汉书王允传郭林宗常见允而竒之曰王生一日千里王佐才也】幽情遗绂冕【王羲之兰亭序一觞一咏亦足以畅叙幽情后汉书郑康成传吾虽无绂冕之绪颇有让爵之髙】宸眷属樵渔【北史刘炫传以此庸虚屡动宸眷孔鱼诗兰泽侣樵渔】制下峒山跸【史记秦始皇纪注羣臣有所奏请尚书令奏之下所司曰制一统志崆峒山在平凉府城西三十里汉书文三王传注皇帝辇动左右侍帷幄者称警出殿则传跸止人清道也】恩回灞水舆【一统志灞水在西安府城东二十里本名滋水秦穆公更名以彰霸功源出秦岭合蓝谷诸水入浐水北注于渭庾信诗望逺蹔回舆】松门驻旌盖【庾信纥于碑铭松门石起碑字金生齐书宋宗室遥昌传旌盖飘飖逺涉淮泗】薜幄引簪裾【楚辞被薜茘兮带女萝陆机诗宻叶承翠幄庾信诗锦水照簪裾】石磴平黄陆【谢灵运诗石磴泻红泉书黒水西河惟雍州厥土惟黄壤尔雅髙平曰陆】烟楼半紫虚【梁昭明太子诗烟生楼半蔵江总咏双阙诗图龙入紫虚】云霞仙路近【江淹诗云霞冠秋岭水经注昔费长房为市吏见王壶公悬壶郡市长房従之因而自逺同入此壶隠沦仙路】琴酒俗情疎【鲍照诗蔵名琴酒间陶潜诗园林无俗情】乔木千龄外【诗迁于乔木江淹诗乔木啸山曲沈约瑞石像铭渺千龄而再现】悬泉百丈余【湘中记衡山有悬泉滴沥岩前庾信温汤碑华隂百丈之泉岂独髙于莲井】崖深经链药【水经注涧曲崖深鲍照诗深崖伏化迹江淹诗链药瞩虚幌】穴古旧蔵书【郡国志小酉山在辰州府山下有石穴中有书千巻史记老子传注蔵室史乃周蔵书室之史也】树宿搏风鸟【庾信诗树宿含樱鸟庄子抟扶摇而上者九万里説苑鱼游水鸟乗风】池潜縦壑鱼【诗鱼潜在渊曹植诗游鱼潜緑水王襃颂沛乎如巨鱼之縦大壑】宁知天子贵【史记叔孙通传髙帝曰吾乃今日知为皇帝之贵也沈炯诗欲知天子贵千门应紫微】尚忆武侯庐【蜀志诸葛亮传赠丞相武乡侯印绶諡为忠武侯诸葛亮出师表三顾臣于草庐之中】
　　沈佺期
　　酬苏员外味道夏晚寓直省中见赠
　　并命登仙阁【顔延之曲水诗序并命在位展诗发志宋孝武帝诗逢皋列神苑遭坛树仙阁刘允济明堂赋望仙阁之秀出瞻月观之宏峙】分曹直礼闱【汉书食货志分遣御史廷尉正监分曹注分辈而出使也楚辞分曹并进遒相迫些任昉王文宪集序出入礼闱朝夕旧馆】大官供宿膳【汉书百官公卿表少府属官有太医大官汤官导官注大官主膳食】侍史防朝衣【通典省中之官左右従者曰侍御史记司马相如传于是歴吉日以斋戒袭朝衣乗法驾】巻幔天河入【通典蜀将诸葛亮屯于阳平巻幔开四门扫地却饮酒诗倬彼云汉笺云汉谓天河也】开窻月露微【乐府鸟夜啼曲笼牕窻不开荡户户不动谢瞻诗开轩灭华烛月露皓已盈】小池残暑退【左传譬如火焉火中寒暑乃退注心以季夏昏中而暑退季冬旦中而寒退】髙树早凉归【呉越春秋秋蝉登髙树饮清露杨炯诗阶树含斜日池风泛早凉】冠劒无时释【史记货殖传游闲公子饰冠剑连车骑亦为富贵容也江淹诗昔我学冠剑逢君在山川】轩车待漏飞【古诗轩车来何迟沈约文奉待漏之书衔如丝之防】明朝题汉柱【三辅决录田凤为尚书郎容仪端正每入奏事灵帝目送之题柱曰堂堂乎张京兆田郎庾信碑文勇詟燕城名题汉柱】三署有光辉【初学记秦初置郎中令其属官有三署应璩诗三署来相寻汉郊祀歌配上帝兮扬　光辉】
　　王维
　　奉和圣制重阳节【魏文帝与钟繇书嵗往月来忽逄九月九日九为阳数而日月并应俗嘉其名以为宜于长久故以享宴髙防】
　　四海方无事【书声教讫于四海诗四海来格礼记天子无事与诸侯相见曰朝老子我无事而民自富史记平准书汉兴七十余年国家无事】三秋大有年【王融防秀才文幸四境无虞三秋式稔公羊传彼其曰大有年者何大丰年也有年何以书以喜书也谷梁传五糓皆熟为大有年】百生无此日【汉书董仲舒传羣生和而万民殖沈约歌尧年舜日欢无极】万夀愿齐天【诗万夀无疆宋书乐志英勲冠帝则万夀永齐天】芍药和金鼎【诗赠之以芍药司马相如子虚赋勺药之和具而后御之注以芍药调食也张九龄诗徒惭和鼎地鲍照乐府金鼎玉匕合神丹】茱萸插玳筵【西京杂记九月九日佩茱萸食蓬饵饮菊花酒令人长夀唐太宗诗芬芳玳瑁筵】玉堂开右个【史记孝武纪泰液池南有玉堂古乐府黄金为君门白玉为君堂礼记季秋之月天子居总章右个注总章右个西堂北偏】天乐动宫悬【张衡西京赋昔者大帝悦秦穆公而觐之飨以钧天广乐周礼春官小胥正乐悬之位王宫县诸侯轩县卿大夫判县士特县辨其声注宫县四面皆县如宫有墙也六典宫县之舞八佾轩县之舞六佾】御柳疎秋景【王勃诗争知北阙柳隂稀唐太宗秋日诗衣碎荷疎影】城鸦拂曙烟【呉均诗千门万户不知曙惟闻哑哑城上乌任奉古昆明池诗池灰敛曙烟】无穷菊花节【司马相如喻巴蜀檄名声施于无穷续齐谐记九月九日宜令家人各作绛囊盛茱萸以系臂登髙饮菊酒王绩诗秋杯浸菊花】长奉栢梁篇【梁简文帝序叨借殊宠陪奉未尘古文苑汉武帝作柏梁台诏羣臣二千石有能为七言诗乃得上坐苏颋诗衔恩献夀栢梁台】
　　奉和圣制幸玉真公主山庄因题石壁十韵之作应制【唐书玉真公主字持盈始封崇昌县主俄进号上清都大洞三景师天寳三载上言愿去公主号罢邑司归之王府帝不许又言妾于天下不为贱何必名系主号资汤沐然后为贵请入数百家之产延十年之命帝知主意乃许之】
　　碧落风烟外【度人经昔于始青天中碧落空歌注东方第一天有碧霞徧满是云碧落杨炯诗风烟鸟路长】瑶台道路赊【陆机赋陟瑶台以投辔歩玉除而容与庾阐游仙诗瑶台藻构霞绮尔雅一达谓之道路古诗道路阻且长郑愔诗天台阙路赊】如何连帝苑别自有仙家【李峤诗城连禁苑斜十洲记瀛洲上多仙家唐中宗诗玉台金阙九仙家】此地回銮驾【梁简文帝诗此地独邅回唐太宗诗回鸾游福地庾肩吾诗鸾驾总朝游】縁溪转翠华【陶潜桃花源记武陵人縁溪行忘路之逺近司马相如赋建翠华之旂注翠华以翠羽为葆也柳恽诗翠华承汉逺雕辇逐风游】洞中开日月【易悬象着明莫大乎日月杨炯诗仙都日月开】牕里发云霞【呉均诗云従窓里出谢灵运诗云霞收夕霏】庭养冲天鹤【汉书郊祀志宣帝时有白鹤集后庭史记滑稽传此鸟不蜚则已一蜚冲天孙绰诗王乔控鹤以冲天】溪流上汉槎【谢朓诗溪流春谷泉江淹别赋驾鹤上汉骖鸾腾天博物志天河与海通近世有人居海渚者年年八月有浮槎去来不失期人有竒志立飞阁于槎上乗槎而去徐陵文若汉水之僊槎】种田生白玉【搜神记雍伯作义浆于陂头有一人就饮以石子一斗与之使至髙平好地种之玉当生其中因种其石数处果得五双白璧其地名曰玉田】泥灶化丹砂【史记封禅书李少府言于上曰祠灶则致物致物而丹砂可化为黄金黄金成以为饮食器则益夀】谷静泉逾响【刘斌诗谷静易流声呉均书泉水激石泠泠作响庾信诗岩悬泉溜响】山深日易斜【谢庄诗山深白石亏梁元帝诗西山晚日斜】御羮和石髓【诗亦有和羮晋书嵇康传康随王烈入山烈尝得石髓如饴即自服半余半与康皆凝而为石】香饭进胡麻【庾信诗石软如香饭抱朴子苣胜一名胡麻服之不老】大道今无外【庄子大道能包之而不能辨之又至大无外谓之大也】长生讵有涯【老子深根固柢长生久视之道庄子吾生也有涯而知也无涯】还瞻九霄上来往五云车【沈约诗鋭意三山上托慕九霄中郭璞冯夷賛乗龙隠沦往来海若史记封禅书文成言上欲与神通宫室被服非象神人不至乃作画云气车注画青车以甲乙画赤车以丙丁画车以壬癸画白车以庚辛画黄车以戊己庾信诗北烛五云车】
　　春日直门下省早朝【时为右补阙晋书给事黄门侍郎俱管门下众务故谓之门下省长安志唐门下省在左右延明门东南又门下省在日华门东南六典门下省有给事中四人右补阙右拾遗各一人】
　　骑省直明光【潘岳赋叙寓直于散骑之省汉书武帝纪太初四年秋起明光宫西京赋自未央而连桂宫北弥明光而亘长乐苏味道诗明光共待漏】鸡鸣谒建章【诗鸡既鸣矣朝既盈矣江淹诗鸡鸣夜已晞汉书武帝纪太初元年二月起建章宫谢朓诗玉绳低建章】遥闻侍中佩【后汉书解经不穷戴侍中宋书礼志侍中左右常侍皆佩水苍玉中华古今注玉佩之法汉末不传魏侍中王粲识古佩之法更制焉】暗识令君香【襄阳记荀令君至人家坐幕三日香气不歇杨训诗香逐令君衣】玉漏随铜史【周礼挈壶氏掌刻漏陆倕新漏刻铭铜史司刻金徒抱箭】天书拜夕郎【庾信桐叶封虞賛帝刻铜叶天书掌文汉官仪黄门郎日暮入对青琐门拜名曰夕郎宋之问诗髙才拜夕郎】旌旗暎阊阖【韦元旦诗夹岸旌旗疏辇道三辅黄图注阊阖天门也宫门名阊阖者以象天门也王延夀鲁灵光殿赋髙门拟于阊阖】歌吹满昭阳【孙楚为石苞与孙皓书游龙曜路歌吹盈耳西都赋昭阳特盛隆于孝成】官舍梅初紫【史记周昌见诸賔客随之者千余乗邯郸官舍皆满西京杂记初修上林苑羣臣各献名果异树有紫梅紫蒂梅紫华梅】宫门柳欲黄【汉书建章宫千门万户尔雅宫中之门谓之闱岑参诗江暖栁条黄】愿将迟日意【张説诗愿将桢榦捧明君诗春日迟迟采蘩祁祁注迟迟日长而暄也】同与圣恩长【后汉书明帝纪圣恩遗戒顾重天下以元元为首又种岱传岱虽未建忠效用而为圣恩所拔】
　　李白
　　春日归山寄孟浩然
