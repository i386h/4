<!-- { "loadSidebar": true } -->
　　小娃撑小艇【王勃采莲赋呉娃越艳郑婉秦妍广韵娃美女也又撑拨也拄也庾信诗小艇钓莲溪李白诗棹歌揺艇月中寻广韵艇小船】偷采白莲回【古乐府江南可采莲鲍照诗櫂女歌采莲莲社髙贤传谢灵运凿池植白莲时逺公诸贤同脩净土之业因号白莲杜旧唐书白居易传游庐山香炉峯下因立草堂流水周于舍下飞泉流于檐间红榴白莲罗生池砌李白诗耶溪采莲女见客棹歌回】不解藏踪迹【九辨今脩饰而窥镜兮后尚可以窜藏李白诗譬如云中鸟一去无踪迹】浮萍一道开【尔雅萍蓱注水中浮萍江东谓之薸本草浮萍季春始生或云杨花所生一叶经宿即生数叶传休奕歌浮萍本无根非水将何依岑参诗一道鸣迅湍朱超道对雨诗滴沼细萍开】
　　早秋独夜
　　井梧凉叶动【王昌龄诗金井梧桐秋叶黄杜甫诗清秋幕府井梧寒鲍照诗紫兰花已歇碧梧叶方稀周譲诗木叶动秋声韦应物诗暗窓凉叶动】邻杵秋声发【何逊诗砧杵鸣四隣储光羲诗秋山响砧杵刘孝威诗织素起秋声】独向檐下眠【范云诗春草醉春烟深闺人独眠刘长卿诗楼上花枝笑独眠陶潜诗防缕茅檐下祖鸿勲书檐下流烟共霄气而舒巻】觉来半床月【庄子觉而后知其梦也广韵古孝切沈约夜夜曲月辉横射枕灯光半隠床庾信小园赋落叶半床魏文帝诗明月皎皎照我床】
　　题翰林东阁前小松
　　檐碍脩鳞亚【尔雅檐谓之樀疏屋檐一名樀一名屋梠一名宇杜甫新松诗何时一百丈欹盖拥髙檐崔湜诗竹碍侍臣簮又虚檐交鸟道枯木半龙鳞王维诗种竹皆作老龙鳞杜审言诗枝亚果新肥】霜清簇翠黄【杜甫诗闗河霜雪清唐太宗菊诗细叶雕轻翠圆花飞碎黄唐髙宗诗满盖荷雕翠圆花菊散黄】惟余入琴韵【上官仪诗流水入琴声何妥诗清管调丝竹朱韵雅琴】终待舜张【家语昔者舜弹五弦之琴造南风之诗其诗曰南风之薰兮可以解吾民之愠兮南风之时兮可以阜吾民之财兮杜正伦侍宴诗湛露晞尧酒薰风入舜弦文赋譬偏弦之独张梁简文帝诗歌台未张】
　　刘禹锡
　　庭竹
　　露涤铅粉节【江逌竹赋承清露以擢茎沈约诗易却纨绮裳洗却铅粉籹张正见赋得山中翠竹诗复涧藏髙节重林隠劲枝】风揺青玉枝【张华诗防风揺若张衡四愁诗美人赠我锦绣叚何以报之青玉案顾野王拂崖篠赋杂玉润之檀栾】依依似君子【诗杨栁依依庾信赋昔年垂栁依依汉南晋书王徽之传尝寄居空宅中便令种竹或问其故徽之但啸咏指竹曰何可一日无此君耶王逸离骚经章句虬龙鸾鳯以托君子王维诗香草为君子名花是长卿】无地不相宜【张九龄诗声动夜相宜】
　　题寿安甘棠馆【名胜志河南河南府宜阳县寿安山在县东十三里水经注以甘水导于山曲之中故世人目其所为甘棠志云召伯所尝聴讼之地故后魏析置甘棠县隋改为寿安唐改福昌县西北有胜因寺即甘棠驿故址】
　　公馆似仙家【礼记公馆复私馆不复杜甫诗日照公馆静十洲记元洲有五芝涧上多仙家王勃诗鹤岑有竒径麟洲富仙家】池清竹径斜【何逊答髙博士诗清池暎疎竹梁昭明太子启追凉竹径托防松间徐陵诗竹径防茏巧杜甫诗风前迳竹斜】山禽忽惊起【张正见诗秋窓被旅葛夏戸响山禽杜甫诗山禽引子哺红果庾信诗山鸟一羣惊庄子蜩与鸒鸠笑之曰我决起而飞枪榆枋时则不至而控于地而已矣】冲落半岩花【谢朓诗鸟散余花落钱起登玉山至悟真寺诗半岩采珉者一防如片雪王勃诗桂宻岩花白】
　　二
　　门前洛阳道【古西洲曲树下即门前门中露翠钿晋书潘岳传少时常挟弹出洛阳道妇人遇之者皆连手萦绕投之以果梁简文帝洛阳道诗洛阳佳丽好大道满春光】门里桃源路【呉均赠亲故别诗君留朱门里我至广江濆庾信诗逍遥游桂苑寂絶到桃源陈子良诗一返桃源路别后再难逢】尘土与烟霞【诗终风且霾疏风而雨土为霾大风扬尘土从上下也北史隠逸传飡松饵术栖息烟霞庾信表不上赤城独见烟霞之气】其间十余步【孟子其间不能以寸庄子臣之劒十步一人宗懔诗一枝犹桂馥十步有兰香】
　　张籍
　　胡芦沼【案本集为和韦开州盛山十二首之一沼名未详】
　　曲沼春流满【洛阳伽蓝记清河王怿第宅斜峯入牖曲沼环堂阳固诗髙门讵改辙曲沼尚余波谢灵运山居赋毖温泉于春流何逊诗遽逐春流返归帆得望家庾信诗白日春泉满】新蒲暎野鵞【谢灵运诗新蒲含紫茸庾信诗新蒲节转促本草野鵞大于鴈似人家养鵞鲍照野鵞赋序有献野鵞于临川王世子愍其樊絷命为之赋】闲斋朝饭后【陶潜诗虚室有余闲岑参诗晓饭湖山寒】拄杖绕行多【魏武帝乐府拄杖桂枝佩秋兰杜甫诗拄杖穿花聴马嘶李白诗仗出金宫随日转天回玉辇绕花行】
　　岸花【何逊诗岸花临水发】
　　可怜岸边树【世説孙绰斋前种一株松髙世逺语孙曰松树子非不楚楚可怜但永无栋梁用耳杜甫诗寒花亦可怜崔日用诗岸上丰茸五色树】红蕊发青条【梁简文帝灯赋竞红蕊之晨舒宋之问诗青林暗换叶红蕊续开花张翰诗青条若总翠黄华如散金杜审言诗绾雾青条弱】东风吹渡水【礼记孟春之月东风解冻范云诗东风栁线长诗箨兮箨兮风其吹女沈玩前溪歌花落逐水去江总诗落花悬度影】冲着木兰桡【张正见诗千里浔阳岸三翼木兰船梁简文帝采莲曲桂檝兰桡浮碧水庾信诗锦缆回沙碛兰桡避荻洲】
　　宿云亭
　　清净当深处【淮南子清净恬愉人之性也谢灵运王子晋讃王子爱清净宋之问诗深入清净里妙断往来趣王昌龄诗深处不可挹刘长卿诗桃源定在深处】虚明向逺开【孙逖诗水月夜虚明张正见乐府秋窓向月开】卷帘无俗客【古乐府卷帘天自髙梁简文帝诗迎春试卷帘王维诗惊闻俗客争来集】应只见云来【仲长统昌言英词雨集妙句云来隋文帝诗云来聚云色风度杂风音】
　　施肩吾【字希圣洪州人元和十年登第隠洪州之西山为诗竒丽着有西山集】瀑布【孔灵符防稽记悬溜千仞谓之瀑布飞流洒散冬夏不竭】
　　豁开青颠【孟浩然诗云路豁然开梁简文帝表延首青王维诗连天凝黛色百里遥青钱起诗飞泉出林下一迳过崖颠】写出万丈泉【易山下出泉穆天子传春山之泽清水出泉所谓悬圃宋之问诗逺壑初飞万丈泉】如裁一条素【白居易诗如经巧妇裁又一条白练峡中天沈约赋委清光兮如素】白日悬秋天【应防诗白日显而曜殊光刘桢诗仰视白日光皎皎髙且悬张説诗白日悬髙掌尔雅秋为旻天杜甫诗雕鹗在秋天】
　　权德舆
　　夏至日作【孝经纬芒种后十五日斗指午为夏至吕氏春秋仲夏之月长日至淮南子夏至则南斗中绳阳气极隂气萌】
　　璿枢无停运【刘允济天赋托璇枢之妙术许敬宗诗干灵振玉弩神畧运璇枢陆机诗寸隂无停晷竺僧度诗机运无停住倐忽嵗时过】四序相错行【北齐书大享歌分四序缀三光王勃守歳序春秋冬夏杂四序之炎凉礼记辟如四时之错行韩诗外传燎燎乎如星辰之错行】寄言赫曦景【潘岳诗隆暑方赫曦梁简文帝启器有水縁方见圆曦之景】今日一隂生【陶潜诗今日天气佳易七日来复疏五月一隂生十一月一阳生】
　　王涯
　　游春曲
　　万树江边杏【宗炳诗万树巉岩诡何逊诗江边云雾起杜甫诗江边一树垂垂发王维诗杏树坛边渔父】新开一夜风【沈炯诗福界新开草髙适诗借问梅花凡几曲从风一夜满闗山梁简文帝诗金华拂夜风】满园深浅色【庾信春赋金谷从来满园树朱超诗深浅依树色唐太宗咏桃诗缀条深浅色防露参差光】照在緑波中【曺植闲居赋背通谷对绿波江淹别赋春草碧色春水绿波阮脩诗澄澄緑水淡淡其波陈后主诗波中燥叶轻】
　　二
　　上苑何穷树【崔日用诗上苑梅花雪里娇宋璟诗曲江新溜暖上苑杂花稠李义府诗上林无限树不借一枝栖】花开次第新【费昶芳树诗花开似含笑庾信春日诗槛前闻鸟啭园里对花开章孝标诗庭树枝开次第花鲍泉诗新花满新树】香车与丝骑【陈后主诗龙媒玉珂马鳯轸绣香车卢照隣文鸣香车于阙下薛道衡诗还忆青丝骑东方来上头苏味道诗南陌青丝骑】风静亦生尘【刘孝绰诗日入江风静王冷然赋风静而长波自灭曺植洛神赋凌波微步罗袜生尘】
　　令孤楚【字殻士宜州华原人贞元七年及第宪宗时累擢中书侍郎同平章事穆宗即位出为宣歙观察使敬宗立召为吏部尚书检校尚书右仆射拜左仆射彭阳郡公开成元年辞位拜山南西道节度使赠司空諡曰文】
　　宫中乐
　　楚塞金陵靖【江淹望金山诗奉义至江汉始知楚塞长李百药诗楚塞郁不穷晋书王导传导曰建康古之金陵旧为帝里唐书地理志江南道升州县江宁武帝三年更江宁曰归化八年更归化曰金陵丹阳记始皇埋金玉杂寳以厌天子气故名金陵晋书吾彦传恩威宣着南州宁靖】巴山玉垒空【严武诗卧向巴山落月时一统志巴江源出大巴山又小巴山在保宁府巴东县东北二百九十里岑参诗玉垒天晴望华阳国志望帝以玉垒峩眉为城郭一统志玉垒在成都府灌县西北二十九里湔水出此王维诗夜静春山空】万方无一事【书诞告万方东都赋圣上覩万方之懽娯管子一事能变曰智杜甫诗咸阳客舍一事无】端拱大明宫【晋书阮孚传正应端拱啸咏以乐当年耳南史王球传终日端拱雍录唐有三大内太极宫名西内大明宫在东名东内别有兴庆宫号南内三内迭受朝而大明最数杜甫樱桃诗退朝擎出大明宫】
　　二
　　雪霁长杨苑【李白诗雪霁万里月汉书扬雄传输长杨射熊馆注长杨宫名也在盩厔县梁简文帝诗游戏长杨苑】冰开太液池【礼记仲春之月天子乃鲜羔开冰先荐寝庙庾信赋序羔献冰开汉书武帝纪帝作大池渐台二十余丈名曰太液池赵彦昭诗帝出明光殿天连太液池】宫中行乐日【诸葛亮表宫中府中俱为一体李白诗集有宫中行乐词孟浩然诗咸歌太平日共乐建寅春】天下盛明时【易乾元用九天下治也书帝光天之下曺植诗盛时不可再又求自试表志欲自效扵明时】
　　三
　　栁色烟相似【梁简文帝诗籹窓栁隔色朱超道诗栁色浮新翠梁武帝诗妾似西栁烟梁简文帝乐府江花玊面两相似】梨花雪不如【萧子显诗洛阳梨花落如雪丘为左掖梨花诗冷艳全欺雪战国防邹忌自以为不如杨凭诗江岸梅花雪不如】春风真有意【梁武帝乐府一叶度春风梁简文帝诗早得春风意晋书庾敳传敳着意赋以豁情从子亮曰若有意也非赋所尽若无宪也复何所赋答曰在有无之间耳刘遵诗步月如有意】一一丽皇居【王湜诗一一传情心王容乐府一一皆春态刘孝绰诗壮哉宛洛地佳丽实皇居徐陵赋函谷遥看美皇居之佳丽唐太宗诗函谷壮皇居】
　　四
