<!-- { "loadSidebar": true } -->
　　野寺寻花春已迟【岑参诗野寺荒台晚杜甫诗问栁寻花到野亭宋之问诗春迟栁暗催】背岩惟有两三枝【刘峻金华山栖志背岩面壑层轩引景梁简文帝雪里寻梅花诗定须还剪防学作两三枝】明朝携酒犹堪赏【吴均诗今夜杯酒别明朝江水边高隠外书戴颙春日携双柑斗酒往聴黄鹂声北齐书邢邵传终日酣赏尽山水之致】为报春风且莫吹【沈佺期诗为报寰中百川水管子春风风人庾信诗春风满路香梁昭明太子诗靡靡祥风吹】
　　窦巩
　　寻道者隠处不遇
　　篱外涓涓涧水流【家语涓涓不止将成江河孔融诗涓涓江汉流杜甫诗涧水空山道张华诗俯临緑水流高适诗石激水流处】槿花半照夕阳收【唐明皇端午宴羣臣诗序闻蝉声而悟物变见槿花而惊改江淹莲花赋见防霞之夕照尔雅山西曰夕阳杜甫诗夕阳薰细草萧钧诗川平晚照收】欲题名字知相访又恐芭蕉不耐秋【钱起诗定因词客过名字始风流南史王融传乡国既异其优劣聊复相访陈子昂诗闻莺忽相访题鳯久徘徊清异録懐素居零陵芭蕉亘带几数万取叶代纸而书岑参诗雨滴芭蕉赤】
　　白居易
　　宿西林寺【一统志西林寺在庐山与东林寺相对法苑珠林隋师慧达晓上庐岳造西林寺重阁七间乐栌重叠光耀鲜华】
　　木落天晴山翠开【张载诗白露中夜结木落柯条森鲍照诗木落江渡寒梁简文帝诗云穿天半晴萧钧诗山翠余烟积裴迪诗山翠拂人衣卢纶诗春日众山开】爱山骑马入山来【南史顔延之传延之好骑马遨逰里巷遇知旧辄据鞍索酒得必倾尽欣然自得襄阳儿童歌时时能骑马倒着白接防】心知不及柴桑令一宿西林却便囘【自注柴桑令刘遗民也按陶潜有和刘柴桑诗梁昭明太子陶渊明传时周续之入庐山事释惠逺彭城刘遗民亦遁迹匡山渊明又不应徴命谓之浔阳三隠王昌龄诗一宿楚云里杜甫诗羣生各一宿又西忆岐阳信无人遂却囘】
　　杜牧
　　寄扬州韩绰判官【书淮海惟扬州唐书地理志淮南道盖古扬州之域扬州广陵郡大都督府武徳九年置】
　　青山隠隠水迢迢【李白诗青山横北郭白水绕东城水经注雁门山重峦叠巘霞举云高连山隠隠东出辽塞王昌龄诗膏山隠隠孤舟微谢灵运诗迢迢万里帆茫茫终何之张九龄诗万丈洪泉落迢迢半紫氛】秋尽江南草木凋【贾岛诗聨句逢秋尽尝茶防月生尔雅江南曰扬州唐书地理志江南道盖古扬州南境楚辞九辨悲哉秋之为气也萧瑟兮草木揺落而变衰汉武帝词秋风起兮白云飞草木黄落兮雁南归刘峻文候草木以共凋】二十四桥明月夜【一统志扬州二十四桥在府城隋置并以城门坊市为名谢庄月赋隔千里兮共明月国史补李谟吹笛天下第一月夜泛江与同舟人吹寥亮逸发李白诗緑萝秋月夜相忆在鸣琴】玉人何处教吹箫【晋书裴楷传楷风神高迈容仪俊爽时人谓之玉人又卫玠传玠总角乘羊车入市见者皆以为玊人高适诗明月相随何处眠列仙传萧史者秦穆公时人善吹箫穆公女弄玉妻焉日教弄玉作鳯鸣居数年吹箫似鳯声】
　　宣州开元寺【唐书地理志江南道宣州宣城郡一统志宁国府唐置宣州又景徳寺在宁国府城内本晋永安寺唐改开元】
　　松寺曽同一鹤栖【戴叔伦诗短防看云林寺晚符载常准上人精院记标韵如松鹤贾嵩赋无生禅子爱其孤鹤片云休歇逸人恋此幽松古柏淮南子千嵗之鹤栖于松柏白居易诗月冷鹤双栖】夜深台殿月高低【杜甫诗夜深殿突兀韩愈湘西寺诗路穷台殿辟佛事焕且俨张仲素诗台殿晓光凝储光羲诗歌舞畱人月易低古乐府陇上明星高复低】何人为倚东楼柱【杜甫诗行藏独倚楼战国防冯暖客孟尝君居有顷倚柱弹其剑歌曰长铗归来兮食无鱼白居易诗赖此东楼夕风月时翛然杨巨源诗曽过灵隠江边寺独宿东楼看海门】正是千山雪涨时【唐太宗诗隂山千里雪杜甫诗黄精无苗山雪盛王昌龄诗万里云沙涨平原冰霰澁】
　　许浑
　　客有卜居不遂
　　海燕西飞白日斜【沈佺期诗海燕双栖玳瑁梁张九龄诗海燕何微眇乗风亦暂来古乐府东飞伯劳西飞燕鲍照诗春吹囘白日梁简文帝诗朝日斜来照戸春鸟争飞出林禇亮诗梅梁暖日斜】天门遥望五侯家【汉书郊祀歌天门闻詄荡荡杜甫诗天门日射黄金榜扬雄河东赋登六观而遥望兮汉书元后传河平二年上悉封舅谭为平阿侯商成都侯立红阳侯根曲阳侯逢时高平侯五人同日侯故世谓之五侯武元衡诗緑杨中禁路朱防五侯家】楼台深锁无人到【杜甫诗三峡楼台淹日月白居易诗朱门深锁春池满祖咏诗兰若无人到】落尽东风第一花【庾信赋落花与芝盖同飞李白诗杨花落尽子规啼礼记孟春之月东风解冻】
　　谢亭送别【名胜志谢公亭在江南宁国府宣城县北郭外齐太守谢朓送别处旧图经谓是朓送范云之零陵内史作】
　　劳歌一曲解行舟【韩诗外传饥者歌食劳者歌事谢混诗信此劳者歌张旭诗旅人倚征棹薄暮起劳歌杜甫闻笛诗武陵一曲想南征刘孝绰诗解缆觉船浮魏文帝善哉行汤汤川流中有行舟杜审言诗行舟萦緑水】红叶青山水急流【梁简文帝诗细叶影飞红钱起诗茅茨隠红叶何逊诗家本青山下爱上青山上江总诗青山去去遥张华诗俯临緑水流薛道衡诗扬舲泝急流】日暮酒醒人已逺【史记滑稽传日暮酒阑庾肩吾诗日暮野风生杜甫诗欲去行人起徘徊恨酒醒诗其室则迩其人甚逺曹植诗人逺精神近】满天风雨下西楼【萧子显诗飞蓬恒满天岑参诗城头月出星满天易润之以风雨诗风雨凄凄鸡鸣喈喈庾肩吾诗天禽下北阙织女入西楼孙逖诗都邑西楼芳树间】
　　温庭筠
　　瑶瑟怨【崔融歌挟寳书与瑶瑟兮芳蕙草而兰蘼贾至诗深情托瑶瑟】
　　冰簟银牀梦不成【武元衡诗冰筠凉簟翻子夜歌珍簟镂玉牀广韵簟竹席王勃文银牀地涌宝帐犹悬列子古之真人其觉自忘其寝不梦权徳舆诗或成蝴蝶梦】碧天如水夜云轻【度人经注东方第一天冇碧霞徧满是云碧落李白诗云天扫空碧又海水落眼前天光揺空碧诗其従如水王勃序秋水共长天一色陶景诗夜云生夜鸿惊李林甫诗秋水碧云夜杜甫诗花逺重重树云轻处处山】鴈声逺过潇湘去【薛道衡诗霜天防鴈声张九龄诗空庭鴈影过一统志湘江源出广西兴安县阳海山流经永州郡界与潇水合潇水在永州府城外源出九疑山北流至湘口防于湘李白诗潇湘江北早鸿飞孟浩然诗归雁天边去】十二楼中月自明【汉书郊祀志黄帝时为五城十二楼以侯神人吴均诗雍台十二楼楼楼欝相望李白诗天上白玉京十二楼五城刘铄诗明月照高楼薛道衡诗妾住长依明月楼】
　　咸阳值雨【史记秦本纪孝公十二年作为咸阳筑冀阙徙都之西京赋秦里其朔实为咸阳】
　　咸阳桥上雨如悬【阮籍诗西逰咸阳中赵李相经过李白诗年年桥上逰杜甫诗尘埃不见咸阳桥又江鸣夜雨悬】万防空蒙隔钓船【李白诗万防雪峯晴杜甫诗风飘万防正愁人谢朓诗空蒙如薄雾沈佺期诗空蒙朝雨合庾信诗高荷没钓船岑参诗芦花暎钓船】还似洞庭秋水色【禹贡九江孔殷注即洞庭也楚词洞庭波兮木叶下刘孝绰诗洞庭春水緑梁简文帝诗水色带风移】晚云将入岳阳天【张正见诗归云向谷晚唐太宗诗连峯带晚云梁元帝诗帘开云影入舆地志天岳山在洞庭湖中一名幕阜州据其阳故谓岳阳杜甫诗昔闻洞庭水今上岳阳楼孟浩然诗波撼岳阳城】
　　雍陶
　　天津桥春望【名胜志隋以洛水贯都有天汉之象遂造天津桥以架洛水用大缆维舟皆以铁锁钩连南北夹路对起四楼元和郡国志天津桥在河南县北】
　　津桥春水浸红霞【刘希夷诗天津桥下东流水天津桥上繁华子李白诗忆昔洛阳董糟丘为余天津桥南造酒楼江淹赋春水緑波王褒诗长洲春水满江淹诗红霞旦夕生】烟栁风丝拂岸斜【梁武帝诗妾似西栁烟梁元帝诗莫向春风杨栁丝陈叔达诗水岸衔阶转风条出栁斜正褒诗岸栁被青丝梁元帝诗栁条恒拂岸朱记室诗连樯倚岸斜】翠辇不来金殿闭【江淹赋夹翠辇以霞飞隋炀帝步虚词翠霞乗鳯辇古歌上金殿酌玉樽岑参诗受箓金殿开清斋玉堂闭】宫莺衔出上阳花【杜甫诗宫莺罢啭春李白诗宫莺娇欲醉常衮诗莺衔入夕阳水经注天池方里余池中常无斥草及其风泽有沦辄冇小鸟翠色投渊衔出唐书地理志上阳宫在东都禁苑之东皇城之西南隅李白诗花光不减上阳红】
　　和孙明府懐旧山
　　五栁先生本在山【陶潜五栁先生传先生不知何许人也宅边有五栁树因以为号焉李颀诗妻子欢如五株栁云山老对一牀书杜甫诗在山泉水清出山泉水浊】偶然为客落人间【杜甫诗恐此复偶然临风黙惆怅又为客无时了悲秋向夕终史记畱侯世家愿弃人间事従赤松子游释慧逺庐山记汉董奉在人间近三百年容状常如三十时】秋来见月多归思【王维诗秋来风雨多沈约诗秋月光如练张若虚诗江畔何人初见月李白诗今人不见古时月陶潜诗眇眇孤舟逝绵绵归思纡刘长卿诗何意秋风来飘然动归思】自起开帘放白鹇【何逊诗开帘觉水动王季友诗开帘欲放湖中鸟西京杂记南越王献高帝白鹇黒鹇各一双禽经白鹇似山鸡而色白行止闲暇李白诗请以双白璧买君双白鹇】
　　高骈【字千里幽州人初为司马歴右神防将军秦州刺史咸通中拜都防僖宗立加同平章事徙剑南西川节度使俄徙江淮节度封渤海郡王为毕师铎等所害】
　　访隠者不遇
　　落花流水认天台【北史丘迟传钟嵘着诗评云迟防缀映媚似落花依草庾信赋落花与芝盖齐飞庾信诗流水桃花香幽明録汉永平五年剡县刘晨阮肇共入天台山溪边有二女子姿质妙絶遂留半年北史徐则传怀栖隠之操入天台山絶粒养性】半醉闲吟独自来【庾信诗酒醺人半醉卢思道诗半醉脸逾红白居易诗每逢月下一闲吟乂柿叶红时独自来】惆怅仙翁何处去【易林内懐惆怅晋书习凿齿传徘徊移日惆怅极多宋之问诗链药有仙翁僧皎然诗正是仙翁棋散时许浑诗又归何处去】满庭红杏碧桃开【梁元帝赋观执珪而满庭元结送谭山人序松竹满庭孟郊城南联句醉结红满杏郎士元诗惟有碧桃千树花李商隠诗惟应碧桃下方朔是狂夫】
　　王驾【字大用河中人登大顺进士第仕至礼部员外郎自号守素先生】
　　社日【荆楚嵗时记社日四隣并结综防社牲醪为屋于树下先祭神然后飨其胙】
