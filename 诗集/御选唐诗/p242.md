<!-- { "loadSidebar": true } -->
　　月上宫花静【江淹别赋月上轩而飞光谈士云诗月上河阳县李白宫中行乐词宫花争笑日王昌龄诗西宫夜静百花香】烟含苑树深【梁简文帝诗烟含桃半红李峤诗烟含北渚遥王延秀聨句萤飞测苑深席豫诗树深烟羃羃李颀诗莺啼官栁深】银台门已闭【张衡赋眄王母于银台翰林志翰林院在银台门北梁简文帝诗重门皆已闭刘孝绰乐府应门寂已闭】仙漏夜沉沉【説文漏以铜受水刻节昼夜百刻陈后主诗蕴仙此还异掌漏翻非役李白诗月寒天清夜沉沉沈佺期诗云窦下沉沉】
　　五
　　九重青闼【楚辞君之门以九重庾信诗自有南风曲还来吹九重范云诗摄官青闼遥望鳯凰池呉均诗云障青闼】百尺碧云楼【魏志陈登传欲卧百尺楼上梁简文帝贞女引借问懐春台百尺凌云雾江淹诗日暮碧云合江总诗逶迤百尺楼】明月秋风起【魏武帝乐府明明如月曺植诗明月照髙楼梁武帝七夕诗白露月下团秋风枝上鲜汉武帝秋风辞秋风起兮白云飞梁简文帝采莲曲香风起白日低】珠帘上玊钩【梁简文帝诗珠帘影空卷王台卿诗乍见珠帘卷庾肩吾诗春牖对芳洲珠帘新上钩鲍照诗纎纎如玉钩刘瑗诗仙宫云箔卷露出玉帘钩】
　　游春词【琴録蔡邕性沉厚雅好琴道嘉平初入青溪访鬼谷先生所居山有五曲一曲制一弄山之东曲常有仙人游故作游春弄】
　　晓游临碧殿【陆机诗朝游游层城沈日佺期诗碧殿下秋隂】上望春亭【西京杂记西京禁苑内有望春宫在髙原之上唐书姚南仲传王者必据髙明烛幽隠所以因龙首而建望春也玉海望春宫即望春亭苏颋诗东望望春春可怜崔日用诗龙旂直逼望春亭】芳树罗仙仗【陆机诗芳树发华颠梁元帝纂要春木曰芳树李白诗芳树笼秦栈傅休奕歌双阙万丈玊树罗王维诗画鹢移仙仗】青山展翠屏【呉均诗家住青山下爱向青山上白居易诗平展丝头琰庐山后録清辉阁对庐阜如青天翠屏孙绰天台山赋践莓苔之滑石抟壁立之翠屏】
　　二
　　一夜好风吹【王维诗山中一夜雨陶潜诗好风与之俱庾信灯赋好风吹香气随则天皇后诗莫待晓风吹】新花一万枝【梁简文帝乐府新花歴乱开鲍泉诗新花满新树李峤诗新花绮绣纹白居易诗一树春风万万枝】风前调玉管【唐太宗诗风前瀁巻罗释法宣诗舞袖风前举宋之问诗雅曲调龙管续仙传王母献白玉琯云吹之以和天风】花下簇金羁【王勃诗林塘花月下杜甫诗花间立马簇金鞍曺植诗白马西北驰连翩饰金羁】
　　三
　　阊阖春风起【史记律书阊阖风居西南阊者倡也阖者藏也梁元帝纂要春风曰暄风谢灵运诗习习和风起杜甫诗华馆春风起】蓬莱雪水消【山海经蓬莱山在海中雍録大明宫龙朔三年号蓬莱宫唐书张守珪传有诏以州为都督府即诏守珪为都督州地沙塉不可艺常潴雪水溉田孟浩然诗石渠流雪水张正见诗冰消绿水池】相将折杨栁【髙阳乐人歌可怜白鼻騧相将入酒家宋书五行志晋太康末京洛为折杨栁之歌梁乐府上马不捉鞭反抝杨栁枝崔国辅诗章台折杨栁】争取最长条【月节折杨栁歌我与欢共取庾信诗河边杨栁百丈枝别有长条踠地垂】
　　刘长卿
　　湘妃怨【唐书仪卫志大横吹步节鼔二十四曲二十三湘妃怨琴曲谱録湘妃怨上古琴弄名女英制湘中记舜二妃为湘水神曰湘妃琴操有湘妃怨曺植赋云从南湘之二姚是也】
　　帝子不可见【楚辞帝子降兮北渚目渺渺以愁予谢朓新亭渚诗洞庭张乐地潇湘帝子游鲍照河清颂序宣尼称鳯鸟不至河不出图传曰俟河之清人寿几何皆伤不可见者也然则古人所未见者今殚见之矣何逊诗可闻不可见】秋风来暮思【楚辞嫋嫋兮秋风汉武帝秋风辞秋风起兮白云飞陆厥诗秋思不可裁复带秋风来子夜歌暮思还后渚】婵娟江上月【广韵婵娟好恣态貌阮籍诗秋月复婵娟呉均诗风起秋江上宋之问诗更怜江上月还入镜中开】千载空娥眉【何妥诗小臣属千载崔颢诗白云千载空悠悠扬雄赋宓妃曽不得施其娥眉鲍照诗末暎东北墀婵娟似蛾眉】
　　逢雪宿芙蓉山
　　日暮苍山逺【南史栁元景传尝下都至大雷日暮寒甚颇有羁旅之叹沈约诗伫立日已暮储光羲诗雨雪浮苍山张九龄诗清旷前山逺】天寒白屋贫【魏志管宁传注焦先作牛庐静扫其中营木为牀布草蓐其上天寒时搆火以自炙杜甫诗北风天正寒汉书萧望之传説霍光曰天下之士争愿自效今士见者先露索挟持恐非周公躬吐握之礼致白屋之意注白屋贱者所居也晋书阮咸传咸与叔父籍居道南诸阮居道北北阮富而南阮贫】柴门闻犬吠【后汉书杨震传于是柴门絶賔客陶潜诗翳翳柴门事我宵晨王维诗犬吠寒林下杜甫诗仙家犬吠白云间】风雪夜归人【世説或问郑綮近日有诗否綮曰诗思在灞桥风雪中驴背上晋书王徽之传居山隂夜雪初霁忽忆戴逵便夜乘小船诣之江淹诗归人室烟火王维送丘为诗五湖三畆宅万里一归人】
　　朱庆余
　　重阳宴百花亨【千金月令重阳之日必以肴酒登髙朓逺为时宴之游赏以畅秋志一统志百花亭在九江府城东梁刺史邵陵王纶建梁元帝有诗】
　　闲擕九日酒【王勃诗擕酒对情人魏文帝书歳往月来忽复九月九日九为阳数而日月并应俗嘉其名以为宜于长乆故以宴享髙防西京杂记九月九日佩茱茰食蓬饵饮菊花酒令人长寿】共到百花亭【储光羲诗隂隂豫章馆宛宛百花亭白乐天诗百花亭上晚徘徊】醉里求诗境【杜甫诗醉里从为客诗成觉有神】回看岛屿青【梁昭明太子诗稍看原蔼蔼渐见岫苍苍李白诗岛屿佳境色李德裕诗清香凝岛屿】
　　朱放
　　题竹林寺【一统志鹤林寺在黄鹤山旧竹林寺刘宋髙祖防时尝独卧讲堂上及登极改今名】
　　歳月人间促【魏文帝书歳往月来髙适诗歳月不相待髙士传宗测静退不乐人问王融诗寸隂百年促】烟霞此地多【孔稚圭禇先生铭泉石依情烟霞入抱杨炯诗烟霞非俗宇梁简文帝诗此地独邅迥张九龄诗谁言此地僻】殷勤竹林寺【梁眧明太子书虽朝防殷勤而轻棹已逺王献之诗相怜多乐事独使我殷勤李白诗惜别空殷勤】更得几回过【杜甫诗一柱观头眠几迥谢瞻诗愿言屡经过栁宗元诗不知从此去更遣几年迥】
　　宫词
　　小苑莺歌歇【黎逢诗上宫新栁变小苑暮天晴丁位诗小苑宜春望卢照隣诗蝶戏绿苔前莺歌白云上岑羲诗花笑莺歌迎帝辇】长门蝶舞多【汉书东方朔传窦太主献长门园更名长门宫注长门在长安城东南王维诗蝶舞园更闲洛阳伽蓝记鸟鸣春树蝶飞花丛】眼看春又去【王绩诗眼看人尽醉隋炀帝诗故年春始去】翠辇不曽过【史记冯唐传唐以孝着为中郎署长事文帝文帝辇过问唐曰父老何自为郎唐具以实对北史帝幸启人所居赋诗曰鹿塞鸿旗驻龙庭翠辇过】









　　御选唐诗巻二十六
　　钦定四库全书
　　御选唐诗巻二十七
　　五言絶句
　　张起【爵里无考】
　　春情
　　画阁余寒在【梁简文帝诗绮窓临画阁张説诗江上春来早可观巧将春物妬余寒】新年旧燕归【张説诗唯愿圣君无限寿长取新年续旧年鲍照双燕诗悲歌辞旧爱】梅花犹带雪【梁简文帝诗絶讶梅花晚争来雪里窥庾信咏梅花诗不信今春晚俱来雪里看江总诗梅花色向雪中明】未得试春衣【庾信赋冝春苑中春已归披香殿里作春衣】
　　雍裕之
　　芦花【尔雅葭苇注即今芦也诗正义苇之初生其名为葭稍大为芦长成乃名为苇羣芳谱芦一名为苇一名葭花名蓬蕽】
　　夹岸复连沙【祖孙登诗弱栁垂江翠新莲夹岸红杜审言诗解绅宜就水张幕防连沙】枝枝揺浪花【庾信诗春色方盈野枝枝绽翠英梁元帝赋朝浮兮浪花夜集兮江沙】月明浑似雪【庾信舟中望月诗山明疑有雪岸白不闗沙杜甫蒹葭诗暂时花戴雪江总碑花台似雪】无处认渔家【杜甫诗桃源无处求王维诗乐府裁龙笛渔家伐钓竿】
　　杨衡【字仲师呉兴人初与苻载崔羣宋济隠庐山号山中四友后登第官至大理评事诗一巻】题花树
　　都无看花意偶到树边来【何逊诗对影独含笑看花时转侧刘希夷诗看花若有情倚树疑无力太上隠者诗偶来松树下髙枕石头眠谢朓诗塘边草杂红树际花犹白】可怜枝上色一一为愁开【杜甫诗春树何曽歇寒花亦可怜何逊诗庭花枝上发新月雾中生王容诗大堤诸女郎一一皆春色】
　　鲍溶【字德源元和进士第与韩愈李正封孟郊友善集五巻】
　　山居
　　窈窕垂涧萝【曹摅诗窈窕山道深谢灵运诗侧迳既窈窕环洲亦玲珑洛阳伽蓝记悬葛垂萝能令风烟出入储光羲诗涧净緑萝深】防茸黄葛花【谢朓诗霜晆纷绮错秋町郁防茸庾信启永无黄葛之嗟方见青绫之重王绩诗葛花消酒毒茰带发羮香】鸳鸯怜碧水【诗鸳鸯于飞毕之罗之古乐府鸳鸯七十二罗列自成行梁昭明太子诗桂檝兰桡浮碧水江花玉面两相似房篆诗前溪流碧水后渚映青天】照影舞金沙【庾信诗歌声上扇月舞影入琴弦蜀都赋金沙银砾续博物志陶景云大茅山近东诸处碎石往往皆有金沙】
　　卢仝【范阳人隠少室山自号玉川子徴谏议不起韩愈为河南令爱其诗厚礼之诗三巻】新月【案古诗纪梁刘瑗新月诗通首俱同今亦见全唐诗】
　　仙宫云箔巻【南康记雩都县有君山大风雨后闻弦歌其山谓之仙宫江淹诗列汉搆仙宫开天制寳殿刘孝威诗虬檐挂珠箔虹梁巻霜绡庾信诗玊押珠帘巻】露出玊帘钩【拾遗记石虎于太极殿前起楼髙四十丈结珠为帘垂五色玉佩铿锵和鸣鲍照玩月诗始见西南楼纎纎如玊钩】清光无所赠【江淹诗秋日悬清光常建诗松际露防月清光犹为君陶景诗只可自怡悦不堪持赠君】相忆鳯皇楼【梁武帝乐府寄语故情人知我心相忆晋宫阁名洛阳有鳯皇楼王僧孺诗嬴女鳯皇楼】
　　王建
　　江馆
　　水面细风生【杜甫诗春台引细风淮南子虎啸而谷风生】菱歌慢慢声【楚辞涉江采菱发阳阿注楚人歌曲也谢灵运诗采菱调易急江南歌不缓唐诗纪事李白清平调词李年歌之上亲调玊笛以倚曲毎曲遍将换则迟其声以媚之】客亭临小市【刘潜书暮宿客亭晨炊谒舍周礼地官质人大市以质小市以剂杜甫诗小市常争米】灯火夜妆明【沈佺期七夕曝衣篇灯火灼烁九防映杨师道诗扇里细妆将夜并风前独舞共花荣】
　　晚蝶
　　粉翅嫩如水【埤雅蛱蝶粉翅有须一名胡蝶】绕砌乍依风【梁简文帝诗回月临窓度吟蛊绕砌鸣后汉书班超传代马依风梁简文帝咏蝶诗复此从风蝶双双花上飞】日髙山露解【唐太宗诗心随朗日髙志与秋霜洁鲍照诗山烟叠兮石露凝】飞入菊花中【徐防赋得蝶依草诗秋园花落尽芳菊数来归刘孝绰咏素蝶诗出没花中见】
　　刘商【字子夏彭城人少好学工文善画登大厯进士第官至检校礼部郎中汴州观察判官集十巻】
　　古意
