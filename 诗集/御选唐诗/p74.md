<!-- { "loadSidebar": true } -->
　　还家不落春风后【庾信春赋百丈山头日欲斜三晡未醉莫还家王维诗妙舞向春风薛道衡诗人归落鴈后】数日应沽越人酒【诗无酒沽我庄子宋人资章甫而适诸越越人防文身无所用之】池畔花深鬬鸭栏【杜甫诗池畔临风花间度月张正见诗芳杜杂花深吴志陆逊传建昌侯虑于堂前作鬬鸭栏颇施小巧】桥边雨洗蔵鸦栁【陈后主诗佳人在北燕相望渭桥邉张説诗雨洗亭臯千亩绿梁简文帝诗槐香欲覆井杨栁正蔵鸦】遥怜内舍着新衣【杜甫诗遥怜小儿女未解忆长安后汉书邓皇后纪宫禁至重而使外舍久在内省上下交损诚不愿也世説桓冲不好新衣浴后妇故送新衣冲怒妇曰衣不经新何由而故冲笑着之】复向隣家醉落晖【杜甫诗处处隣家笛飘飘客子篷刘长卿诗回首长川共落晖】把手闲歌香橘下【夏侯湛从祖叔权序叔权年十六见奔虎一箭而倒太祖把其手喜曰我得汝矣刘言史诗闲歌欵乃深峡里杜甫诗霜橙压香橘】空山一望鹧鸪飞【张説诗空山寂歴道心生杜甫诗涧水空山道禽经鹧鸪飞必南翥李白山鹧鸪词苦竹南枝鹧鸪飞】
　　权徳舆
　　太原郑尚书逺寄新诗走笔酬赠因代书贺【韩愈荥阳郑公神道碑公讳儋贞元十六年诏授司马节节度河东军除其官为工部尚书太原尹兼御史大夫北都留守】
　　晓开阊阖出丝言【张说诗晓色御前开刘长卿诗绣阁金屏晓色开离骚吾令帝阍开闗兮倚阊阖而望予梁简文帝诗阊阖早应开礼记王言如丝其出如纶庾信诗泉涌属丝言李峤诗汉帝抚戎臣丝言命锦轮】共喜全才镇北门【诗周邦咸喜戎有良翰杜甫诗重镇还须济世才左传杞子自郑使告于秦曰郑人使我掌其北门之管】职重油幢推上畧【隋书礼仪志诸王三公有勲徳者车上加青油幢唐职林自至徳后方镇降拜必遣内使持幢节就第宣命陆云盛徳序颂蕴生民之上畧贾至郭子仪制上畧宏才惇信明谊】荣兼革履见深恩【汉书郑崇传崇为尚书仆射每曳革履上笑曰我识郑尚书履声何逊诗蘧车响北阙革履入南宫庾信启陈留下粟有愧深恩】昔嵗经过同二仲【阮籍诗西游咸阳中赵李相经过谢混诗逍遥越林肆愿言屡经过三辅决録蒋诩舍中三径惟羊仲求仲従之游二仲皆剉廉逃名之士陶潜与子俨等疏但恨邻靡二仲室无菜妇岑参归草堂诗幸有数亩田得延二仲踪】登朝并命惭无用【史记儒林传延天下方正博闻之士咸登诸朝汉书叙传贾生矫矫弱冠登朝顔延之诗序并命在位展诗发志庄子皆知有用之用而不知无用之用孙楚杕杜赋序无用获全所以为贵】曲台分记奉斋祠【汉书艺文志曲台后苍九篇注行礼射于曲台后苍为记故名曰曲台记三辅黄图未央东有曲台殿司马相如长门赋览曲台之央央汉书郊祀志宣帝脩武帝故事盛车服敬斋祀之礼韩愈荥阳郑公神道碑为太常博士迁起居郎尚书司封吏部二郎中】直笔系年陪侍従【晋书郭璞传臣以人乏忝荷史任敢忘直笔惟义是规北史韩麒麟传仰遭明时直笔无惧公羊传春秋编年四时具然后为年汉书严助传厌承明之庐劳侍従之事沈佺期诗自喜恩深陪侍従】芬芳鸡舌向南宫【宋玉赋陈嘉辞而云对兮吐芬芳其若兰汉官仪尚书郎舍鸡舌香奏事梦溪笔谈鸡舌香治口气所以郎官含之奏事对荅其气芬芳汉书髙祖纪汉建尚书百官府曰南宫】伏奏丹墀迹又同【张鷟奏曳裾紫禁伏奏青规储光羲诗夜闻持简立朝看伏奏归张衡西京赋青琐丹墀杜预表若得珥笔丹墀推访格言必有谔谔匪躬之节杜甫诗今朝出处同】公望数承黄纸诏【晋书虞传王导谓曰孔愉有公才而无公望丁潭有公望而无公才兼之者其在卿乎南史谢举传人伦仪表久着公望杨炯梁公神道碑行承芝诏坐启茅封李嘉祐诗自叹未霑黄纸诏】虚懐自号白云翁【杜甫诗一见能倾座虚懐只爱才韩愈荥阳郑公神道碑别自号白云翁】戎装躞蹀纷出祖【唐书百官志考功二十七最八曰兵士调习戎装克备为督领之最孙逖诗百壶开诏饯四牡戒戎装王勃九成宫颂长围躞蹀得骏马于秦坰张说诗连骞势出鱼龙变躞蹀骄生鸟兽行诗仲山甫出祖四牡业业】金印煌煌宠司武【史记蔡泽传懐黄金之印结紫绶于腰杜甫诗色沮金印大诗檀车煌煌古乐府黄金络马头颎颎何煌煌北史魏苏绰传诰尉惟司武武在止戈】时看介士阅犀渠【史记周勃世家将军亚夫持兵揖曰介胄之士不拜请以军礼见杨炯建昌公神道碑丰貂兮左珥介士兮前驱国语奉文犀之渠鲍照诗解佩袭犀渠】每狎儒生冠章甫【晋书文苑传顾恺之好谐谑人多爱狎之史记郦生传沛公不好儒未可以儒生説也礼记鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠】晋祠汾水古并州【水经注智伯遏晋水以灌晋阳后人踵其遗迹蓄以为池沼西有唐叔虞祠李白诗晋祠流水如碧玉一统志晋祠在太原县治西南祠周唐叔虞水经注汾水出太原汾阳县北管涔山一统志太原县周唐叔虞始封之地唐徙县治汾水周礼夏官职方氏正北曰并州唐书地理志河东道太原府太原郡本并州】千骑双旌居上头【古乐府东方千余骑夫壻居上头骆賔王诗罗敷使君千骑归唐书兵志武后改百骑曰千骑睿宗又改千骑曰万骑分左右营又百官志节度使掌总军旅颛诛杀赐双旌双节钱起诗林水引双旌王融乐府闻有东方骑遥见上头人】新握兵符应感激【列子执节乎掌握之间河图女出兵符与黄帝战蚩尤李峤诗綘宫韬将畧黄石寝兵符后汉书朱穆传论专诸荆卿之感激侯生豫子之投身情为恩使命縁义轻孟浩然诗平生一匕首感激赠夫君】逺缄诗句更风流【李白诗呼儿长跪缄此词寄君千里遥相忆杜甫诗赋诗新句穏不觉自长吟北史李彪传金石可灭而风流不泯者其惟载籍乎】缁衣诸侯谅称美【诗郑风缁衣之宜兮小序缁衣美武公也父子并为周司徒善于其职国人宜之故美其徳以明有国善善之功焉汉书王嘉传今之郡守重于古诸侯】白衣尚书何可比【后汉书郑均传拜议郎告归勅赐尚书禄以终其身时人号为白衣尚书李白诗髙踪邈难追可与古人比】只今麟阁待丹青【汉书苏武传武使匈奴二十年不降甘露三年单于始入朝上思股肱之美乃圗画其人于麒麟阁又李陵贺武曰虽古竹帛所载丹青所画何以过阮籍诗丹青着明誓永世不相忘】努力加餐报天子【李陵与苏武诗努力崇明徳皓首以为期古诗努力加餐饭后汉书桓荣传荣为少傅上疏谢归报书曰愿君慎疾加餐重爱玉体杜甫大食刀歌揽环结佩相终始万嵗持之护天子】
　　韩愈
　　雉带箭
　　原头火烧静兀兀【唐太宗出猎诗平原烧火红王维诗猎火烧寒原】野雉畏鹰出复没【魏文帝乐府野雉羣雊王筠诗野雉呼雌雊梁简文帝射雉诗避鹰时耸角陈叔达诗翔禽遥出没】将军欲以巧伏人【徐陵诗将军拥节起曹植名都篇左挽因右发一縦两禽连余巧未及展仰手接飞鸢】盘马弯弓惜不发【魏书傅永传永年逾八十犹能驰射盘马奋矟韩诗外传楚熊渠子夜行见寝石以为伏虎弯弓射之没金饮羽庾信诗明月逐弯弓史记李将军传数十步之内度不中不发发即应而倒】地形渐窄观者多【史记秦本纪穆公与由余曲席而坐问其地形陶潜诗前途渐就窄古辞观者满路防】雉惊弓满劲箭加【庾信诗惊雉逐鹰飞骆賔王诗满月开弓影枚乗七发右夏服之劲箭左乌号之雕弓】冲人决起百余尺【王维诗鸟度时时冲絮起庄子蜩与鸴鸠笑之曰我决起而飞抢榆枋时则不至而控于地而已矣梁简文帝文冲天百尺】红翎白镞相倾斜【说文翎鸟羽也尔雅金镞箭羽谓之镞梁简文帝文坤轴倾斜】将军仰笑军吏贺【史记滑稽传淳于髠仰天大笑冠缨索絶周礼大司马辨旗物之用王载大常诸侯载旂军吏载旗注军吏诸军帅也】五色离披马前堕【潘岳射雉赋聿采毛之英丽兮有五色之名翚杜甫诗开拆渐离披唐书突厥传兔起帝马前一发毙之】
　　刘禹锡
　　洞庭秋月行【岳阳风土记水经云洞庭湖广圎五百余里日月出没其中君山在洞庭湖中】
