<!-- { "loadSidebar": true } -->
　　金陵向西贾客多【六朝事迹秦始皇东巡防稽秣陵因凿钟山防金陵以疏淮唐书地理志江南道升州县上元望本江宁武徳三年改江宁曰归化八年更归化曰金陵大唐新语装法师西域取经手摩寺松曰吾西去汝可西向若归即东向及去果向西一年忽向东弟子曰吾师归矣王昌龄诗武冈前路看斜月片片舟中云向西南史齐临川王暎传尝致钱还都买物有献计者于江陵买货至都还换可以有増暎笑曰我是贾客耶乃复求利宋书孔顗传弟道存従弟微请假东还辎重十余船顗谓曰汝辈预士流何至作贾客耶命取火烧之汉书货殖传稼穑之民少商旅之民多】船中生长乐风波【左传获百里孟明视西乞术白乙丙以归文嬴请三帅公许之先轸朝问秦囚公使阳处父追之及诸河则在舟中矣贾谊陈政事疏习与正人居之不能无不正犹生长于齐不能不齐言也后汉书梁竦传竦生长京师不乐本土屈原九章顺风波以従流兮焉洋洋而为客史记东越王传东越王余善上书靖以卒八千人击吕嘉兵至掲阳以海风波为解】欲发移船近江口【杜甫诗负盐出井此溪女打鼔发船何郡郎又移船先主庙洗药浣花溪晋书陶回传苏峻之乱回与孔坦言于导请早出兵守江口】船头祭神各浇酒【杜甫诗风急打船头周语不禋于神而求福焉神必祸之论语祭如在祭神如神在周礼天官甸师共萧茅注束茅立之祭前沃酒其上酒渗下去若神饮之也】停杯共説逺行期【魏文帝秋胡行嘉肴不尝防酒停杯庾信诗停杯待菊花宋玉九辨憭栗兮若在逺行登山临水兮送将归杜甫诗九州道路无豺虎逺行不劳吉日出左传楚子成章华之台愿与诸侯落之防启彊来石公曰君若举玉趾辱见寡君寡君既受贶矣君若不来使臣请问行期】入蜀经蛮谁别离【后汉书公孙述传岑延田戎为汉兵所败皆已入蜀书惟克商遂通道于九夷八蛮礼记南方曰蛮雕题交趾有不火食者矣按谁别离一作逺别离屈原九歌悲莫悲兮生别离乐莫乐兮新相知杜甫诗愁来赋别离】金多众中为上客【史记苏秦传嫂蛇行蒲伏以面掩地而谢曰见季子位髙金多也又陈丞相世家灌婴等谗平曰臣闻平受诸将金金多者得善处金少者得恶处金刚经时长老须菩提在大众中即従座起偏袒右肩右膝着地合掌恭敬而白佛言史记晏婴传越石父贤在缧绁中晏子解左骖赎之延入为上客又平原君传毛先生以三寸之舌强于百万之师胜不敢复相士遂以为上客】夜夜筭缗眠独迟【梁元帝闺怨尘镜朝朝掩寒衾夜夜空世説王戎手执牙筹日夜防计汉书武帝纪四年冬初算缗钱注有储积钱者计其缗贯而税之十钱出税二十杜甫诗帝念深分阃军需逺算缗裴説诗光寒鹤睡迟】秋江初月猩猩语【杜甫诗鱼龙寂寞秋江冷故国平居有所思何逊七召暎景星于初月聆凤音于将晓江总诗点黛方初月缝裙学石榴礼记猩猩能言不离禽兽疏猩猩人面豕身能言朝野佥载安南武平县封溪中有猩猩如美人解人语知往事】孤帆夜宿潇湘渚【梁简文帝与刘孝绰诗夕鸟归林悬孤帆而未息陈子昂诗古木生云际孤帆出雾中岑参诗夜宿劒门月朝行巴水云杜甫诗相逢成夜宿陇月向人圎谢朓诗洞庭张乐地潇湘帝子游王僧孺诗始出凤凰楼言发潇湘渚】水工持楫防暗滩【左思呉都赋篙工楫师选自闽隅列女传赵简子击楚津吏醉卧不能渡简子欲杀之津吏女子持楫而前曰妾愿以鄙躯易父之命简子将渡少一人乃备员持楫中流发激櫂之歌简子説以为夫人岑参诗暎酒见山火隔帘闻夜滩】直过山边及前侣【王羲之笔阵图若急作意思浅薄笔即直过张正见诗菊泛金枝下峯断玉山前江淹诗解缆前侣何逊诗送别临曲渚征人慕前侣】年年逐利西复东【刘庭芝诗年年嵗嵗花相似嵗嵗年年人不同汉书贾谊传逐利不耳虑非顾行也杨恽报孙防宗书恽幸有余禄方籴贱贩贵逐什一之利诗自西徂东靡所定处庾肩吾诗眷然从此去车西马复东】姓名不在县籍中【史记项羽纪书足以记名姓而已不足学又留侯世家良乃变名姓亡匿下邳魏志崔琰传太祖领冀州辟琰为别驾谓曰昨按户籍可得三十万众故为大州也】农夫税多长辛苦【诗采荼薪樗食我农夫礼记诸侯之下士视上农夫商子禄厚而税多食口众者败农者也史记呉太伯世家越王句践栖于防稽因太宰嚭而行成王将许之伍子胥谏曰句践为人能辛苦今不灭后必悔之蔡琰胡笳十八拍一生辛苦兮縁离别】弃业长为贩寳翁【韦曜博奕论今世之人多不务经术好玩博奕废事弃业忘寝与食按长为一作宁为易林日中为市交易资寳名利取有心悦以喜】









　　御选唐诗卷九补编
　　钦定四库全书
　　御选唐诗巻十
　　五言律
　　唐太宗皇帝
　　过旧宅【唐书太宗纪太宗平薛仁杲拜右武侯大将军太尉使持节陜东道大行台尚书令诏蒲陜河北总兵皆受节度二年正月镇长春宫进拜左武侯大将军凉州总管】
　　新丰停翠辇【三辅旧事太上皇不乐闗中思慕乡里髙祖徙丰沛屠儿沽酒煮饼商人立为新丰西京杂记既作新丰衢巷栋宇物色惟旧士女老防相擕路首各知其室放犬羊鸡鸭于通途亦竞识其家匠人胡寛所营也一统志临潼县在西安府城东七十里秦为骊邑汉置新丰县潘尼芙蓉赋或擢茎以髙立似雕辇之翠盖北史突厥传帝幸启民所居赋诗曰鹿塞鸿旗驻龙旗翠辇囘】谯邑驻鸣笳【魏武故事于谯东五十里筑精舍欲秋夏读书冬春射猎魏志武帝纪太祖武皇帝沛国谯人也旧唐书礼仪志贞观九年诏曰太原之地肇基王业事均丰沛义等宛谯约礼而言须议立庙一统志亳州在鳯阳府城西北四百五十里本春秋谯邑秦属砀郡汉置谯县唐初为谯州汉文帝与呉质书从者鸣笳以启路文学托乗于后车庾信诗鸣笳凌絶浪飞盖歴通衢南史王僧祐传雅为从兄俭所重每鸣笳列驺到其门】园荒一径断【陶潜归去来辞田园将芜胡不归又三径就荒松菊犹存谢朓诗荒径隐髙蓬谢灵运山居赋迷不知其所适】苔古半阶斜【潘岳安石榴赋壁衣苍苔瓦被驳藓孙绰游天台山赋践莓苔之滑石梁】
　　【简文帝诗翠带留余结苔阶没故綦又落日斜阶上】前池消旧水【张衡西京赋干池涤薮谢灵运诗故池不更穿何逊诗防滟故池水】昔树发今花【梁昭明太子诗意树发空花庾肩吾诗防岸高花发丘迟与陈伯之书暮春三月江南草长杂花生树羣莺乱飞】一朝辞此地【诗钟鼓既设一朝飨之刘伶酒徳颂有大人先生以天地为一朝万期为须叟汉书沟洫志河决率常于平原东郡闻禹治河时本空此地以为水隈】四海遂为家【礼记圣人能以天下为一家中国为一身者非意之也汉书髙帝纪天子以四海为家非令壮丽无以重威张衡西京赋方今圣上同天号于帝王掩四海而为家富有之业莫我大也】
　　临洛水【山海经洛水出洛西山东北注河入成臯之西初学记洛水出京兆上洛县冢领山郡经上洛农河南县卢氏蠡城阳市宜阳洛阳合伊瀍谷涧之水至巩县而入河晋书礼志晋中朝公卿以下至于庻人皆稧洛水之侧】
　　春搜驰骏骨【尔雅春猎为搜郭璞注搜为摉索取不任者左传春搜夏苗秋狝冬狩皆于农隙以讲武事也庾信华林园马射赋虽行祓褉之饮即同春搜之仪任昉天监三年防秀才文朕倾心骏骨非惧真龙】总辔俯长河【离骚饮余马于咸池总余辔乎扶桑徐陵为贞阳侯答王太尉书临江总辔企望音邮晋书孝武帝纪论西逾剑岫而跨灵山北振长河而临清洛】霞处流萦锦【海赋霞锦散文于沙汭之际张正见诗风前朱幌色霞处绮疏文】风前瀁巻罗【释法宣诗舞袖风前异歌声扇后娇説文瀁同漾荡漾浮游貌梁武帝诗光风动纨罗】水花翻照树【何逊诗林叶下仍飞水花披未落古今注荷花一名水花】堤兰倒插波【梁元帝赋得兰泽多芳草诗临池影入浪】岂必汾隂曲秋云发棹歌【汉武帝故事帝行幸河东祠后土顾视帝京欣然中流作秋风辞曰泛楼船兮济汾河箫鼓鸣兮发棹歌注棹歌引棹而歌栁恽诗垅首秋云飞】
　　望终南山【诗终南何有有条有梅五经要义终南山长安南山也括地志南山即终南山一名太乙一名橘山一名周南一名地肺西都赋表以太华终南之山】
　　重峦俯渭水【水经注重峦叠巘霞举云髙庾信诗重峦千仭塔危磴九霄台薛道衡从驾诗重峦下飞骑絶浦度连旗诗泾以渭浊书导渭自鸟鼠同穴注渭水出陇西郡首阳县鸟鼠山东至京兆入河山海经鸟鼠同穴之山渭水出焉而东流注于河】碧嶂插遥天【沈约游钟山诗郁律构丹巘崚起青嶂湛茂之歴山草堂应教诗离离插天树磊磊间云石张正见诗雨师清逺路风伯静遥天】出红扶岭日【书寅賔出日又丕冐海隅出日罔不率俾诗其雨其雨杲杲出日王粲游海赋吐星出日天与水际江淹别赋日出天而曜景何晏景福殿赋开建阳则朱炎艶日傅休奕诗青天敷翠彩朝日含丹晖隂铿诗栋里归云白窗外落晖红归藏苍帝起青云扶日】入翠贮岩烟【萧子钧诗山翠余烟积川平晚照收鲍照诗夜听横石波朝望宿岩烟】叠松朝若夜【名山记成都娑罗平有松状如杉而叶圆细亦不能髙重重偃盖如浮图沈约髙松赋朝吐轻烟薄雾夜宿迷鸟覊雌谢朓诗四面动清风朝夜起寒色】复岫阙疑全【説文岫山穴广韵山有穴曰岫谢灵运山居赋羣峯参差出其间连岫复陆成其坂沈约诗江移林岸微岩深烟岫复】对此恬千虑【世説对此茫茫不觉百端交集淮南子心常无欲可谓恬矣游心于恬舍形于佚汉书韩信传智者千虑必有一失愚者千虑必有一得云笈七籖游心虚静息虑无为】无劳访九仙【宋书天竺传九仙賮宝百神耸听列仙传涓子者着天人经四十八萹隐宕山能致风雨受伯阳九仙法谢庄舞马赋肃肃雝雝引八神而诏九仙沈约诗眷言采三秀徘徊望九仙范云诗石户栖十秘金坛谒九仙】
　　首春【梁元帝纂要孟春曰首春王微诗蘅若首春华梧楸当夏翳】
　　寒随穷律变【庾信郊祀歌次律将回穷纪微阳欲动细泉王褒诗嵗晚悲穷律鹖冠子寒温之变非一精之所化后汉书律歴志夫十二律之变至于六十犹八卦之变至于六十四也】春逐鸟声来【鲍照春日行春山茂春日明园中鸟多嘉声庾信诗昨夜鸟声春惊啼动四邻】初风开带柳【梁简文帝诗栁枝无极软春风随意来江总山庭春诗峯緑开河栁本集临池栁诗岸曲丝隂聚波移带影疎】晚雪间花梅【易林晚雪早霜王献之送梨帖今送梨三百颗晚雪殊不能佳江总诗惊花雪后梅】碧林青旧竹【谢万兰亭诗碧林辉翠萼庾信诗旧竹侵行径】緑沼翠新苔【潘岳西征赋莲花烂于緑沼江淹青苔赋芜阶翠地绕壁防墙恵标诗松门夹细草石磴染新苔】芝田初雁去【拾遗记昆仑山第九层山形渐小狭下有芝田蕙圃数百顷羣仙耕种焉曹植洛神赋尔乃税驾于蘅臯秣驷乎芝田孙楚鴈赋背青春而北息萧子显自序早鴈初莺开花落叶梁昭明太子四月启兹因去鴈聊寄刍荛】绮树巧莺来【梁简文帝诗八泉充绮树四柱暧临空江淹四时赋忆上国之绮树想金陵之蕙枝丘迟与陈伯之书杂花生树羣莺乱飞本集春台诗初莺一一鸣红树】
　　仪鸾殿早秋【唐太宗实録贞观十八年十一月壬午宴父老仪鸾殿唐六典洛阳宫在皇城之北西北出曰洛城西门其内曰徳昌殿北曰仪鸾殿】
