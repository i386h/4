<!-- { "loadSidebar": true } -->
　　夜坐不厌湖上月【世説司马太傅斋中夜坐于时天月明浄都无纤翳太傅叹以为佳魏文帝典论自叙逐禽辄十里驰射常百步日多体健心毎不厌海山记湖上月偏照列仙家】昼行不厌湖上山【世説王子敬云従山阴道上行山川自相映发使人应接不暇储光羲诗东风何时来吹绿湖上山】眼前一尊又长满【谢灵运诗浮欢昧眼前苏武诗我有一尊酒欲以遗逺人沈约诗勿言一尊酒明日难重持后汉书孔融传融好士賔客日盈其门尝叹曰座上客常满尊中酒不空吾无忧矣】心中万事如等闲【何逊诗相思不可寄直在寸心中礼记万事得其序史记滑稽传万事尽然言不可极梁简文帝诗离忧等闲别】主人有黍万余石【史记淳于髠传主人留髠而送客西京杂记曺元理过友人陈广汉广汉为之取酒鹿脯数片曰有仓猝客无仓猝主人诗有稷有黍有稻有秬史记大宛传宛左右以蒲陶为酒富人蔵酒至万余石久者数十嵗不败】浊醪数斗应不惜【左思魏都赋清酤如济浊醪如河江淹赋浊醪夕引素琴晨张史记淳于髠传臣饮一斗亦醉一石亦醉子夜歌倾倒无所惜】即今相对不尽欢【后汉书张禹传彭宣之来也禹见之于便坐讲论经义日晏赐食不过一肉巵酒相对蜀志费祎传常以朝晡聴事其间接纳賔客饮食嬉笑每尽人之欢事亦不废南史孔淳之传淳之与王敬为人外之游敬女适淳之子以乌羊系所乗车辕提壶为礼尽欢共饮迄暮而归】别后相思复何益【谢灵运诗别后情更延李陵诗万里遥相思古诗着以长相思縁以结不解后汉书孟敏传甑已破矣顾之何益　又张升传升任情不羁常叹曰茍不相识従物何益】茱萸湾头归路賖【元和志茱萸湾隋仁夀四年开以通漕运其侧有茱萸村因名通志茱萸湾在江都县东北二十里汉吴王濞开茱萸湾通海陵仓是也梁简文帝阻归赋终知客游之阻无解归路之賖】愿君且宿黄公家【世説桓濬冲为尚书令乗轺车经黄公酒垆下顾谓后车客吾昔与叔夜嗣宗共酣饮于此今对此虽近邈若山河】风光若此人不醉【庾信诗日色临平乐风光满上兰李峤诗凤城春色已含韶人日风光倍觉饶诗厌厌夜饮不醉无归】参差辜负东园花【阮籍诗四时更代谢日月递参差李陵答苏武书辜负陵心区区之意阮籍诗嘉树下成蹊东园桃与李】王季友【河南人家贫卖履博极羣书豫章太守李勉引为賔客甚敬之杜甫诗所谓丰城客子王季友也】
　　观于舍人壁画山水【唐书百官志中书省舍人六人掌侍进奏参议表章起居舍人二人掌修记言之史通事舍人十六人掌朝见引纳殿庭通奏】
　　野人宿在山家少【孟子其所以异于深山之野人者防希嵇康与山涛书野人有快曝背而美芹子欲献之至尊庾信小园赋名为野人之宋是为愚公之谷刘琨扶风歌朝发广莫门暮宿丹水山李爽山家闺怨诗山中无早梅荆扉逹曙开张正见山家闺怨诗山中桂花晚勿为俗人留】朝见此山谓山晓【蔡琰十八拍朝见长城兮路杳漫陶潜诗采菊东篱下悠然见南山江淹诗此山具鸾鹤往来尽仙灵范云诗桂水澄夜气桂山清晓云伏知道诗晓色映山明】半壁仍栖岭上云【庾信寒园即目诗游仙半壁画隠士一牀书陶景诗山中何所有岭上多白云】开帘欲放湖中鸟【谢庄雪赋始缘甍而冒栋终开帘而入隙王僧孺诗二八人如花三五月如镜开帘一种色当户两相映何逊诗开帘觉水动徐悱妻刘氏诗开帘对春树王叔之伤孤鸟诗序偶得二鸟将欲放之夜黄曲湖中百种鸟半雌半是雄】独坐长松是阿谁【刘琨答卢谌诗序块然独坐穆天子传天子升长松之隥战国策墨子曰荆有长松文梓孙绰赋荫落落之长松薛道衡诗涧影落长松三国志厐统传向者之论阿谁为失古诗家中有阿谁赵整琴歌一旦缓急语阿谁】再三招手起来迟【易初筮告再三渎书至于再至于三古诗一弹再三叹慷慨有余哀沈约咏箎诗雕梁再三绕轻尘四五移王逸楚辞章句以手曰招以言曰召蜀志黄权传宣王与诸葛亮书曰黄公衡快士也每坐起叹述足下】于公大笑向余説【汉书于公为廷尉髙大其门闾子定国为丞相隋书于仲文为迁安太守蜀中为之语曰明防无双有于公汉书高帝纪九年十月置酒前殿羣臣皆称万嵗大笑为乐】小弟丹青能尔为【魏文帝艳歌何尝行小弟虽无官爵鞍马往来王侯长者游汉书苏武传竹帛所载丹青所画张纲集书功金石圗形丹青古诗石犬不可吠铜防徒尔为】
　　宿东谿李十五山亭
　　上山下山入山谷【南史谢灵运传灵运寻山陟岭必造幽峻岩障数十重莫不备尽登蹑常着木屐上山则去其前齿下山去其后齿古乐府上山采蘼芜下山逢故夫夏侯湛小路吟冒晨朝兮入大谷冯衍显志赋陂山谷而闲处兮守寂寞而存神陈琳游览诗肃肃山谷风黯黯天路阴】谿中落日留我宿【谢灵运撰征赋望新晴于落日起明光于隮月韩非子衞灵公告师防曰有鼓新声者使人问左右尽报弗闻子为聴而写之师防因静坐抚琴而写之明日报曰臣得之矣请复一宿习之灵公因复留宿明日而习之】松石依依当主人【宋书萧思话传従太祖登钟山北岭中道有磐石清泉上使于石上弹琴因赐以银钟酒谓曰相赏有松石间意顔延之曲水诗序松石峻絶葱翠阴烟诗昔我往矣杨栁依依公羊取郜大鼎于宋传此取之宋其谓之郜鼎何器从名地従主人班固西都赋有西都賔问于东都主人】主人不在意亦足【世説嵇康与吕安善毎一相思千里命驾安后来値康不在喜出户延之不入王羲之帖省足下别疏具彼土山川诸竒扬雄蜀都左太冲三都殊为不悉彼故为多竒令人游目意足也】名花出地两重阶【古乐府捻香散名花易雷出地奋古诗阿阁三重阶】絶顶平天一小斋【王襃诗絶顶日犹晴吴均书东有青山絶壁平天韵防燕居之室曰斋】本意由来是山水【后汉书张敏传孔子垂经典臯陶造法律原其本意皆欲禁民为非也南史陶景传性爱山水每经涧谷必坐卧其间文心雕龙志在山水琴表其情】何用相逢语旧怀【乐府越謡歌君乗车我戴笠他日相逢下车揖君步行我乗马他日相逢马当下嵇康诗黄老路相逢】元结【字次山河南人擢上第复举制科国子司业苏源明荐之结上时议三篇擢右金吾兵曺参军摄监察御史为山南西道节度防谋以讨贼功迁监察御史里行代宗授著作郎拜道州刺史进容管经畧使罢还杜甫览结舂陵行曰不意复见比兴体制微婉顿挫之词】宿无为观【名胜志无为观在九疑山梁太清年建】
　　九疑山深防千里【汉书地理志零陵郡营道县九疑山在其南水经注九疑山盘基苍梧之野峯秀数郡之间异岭同势游者疑焉故名九疑一统志山在蓝山县西南五十里史记货殖传渊深而鱼生之山深而兽往之江总诗辽西水冻春风少蓟北鸿来路防千谢庄月赋隔千里兮共明月】峯谷﨑岖人不到【名胜志九疑山有九峯峯导一溪岫壑重阻庾信麦积崖佛龛铭髙峯寻云深谷无景诗瞻彼阪田笺阪田﨑岖硗确之田陶潜归去来辞既窈窕以寻壑亦﨑岖而经丘长笛赋间介无蹊人迹罕到】山中旧有仙姥家【王韶之神境记九疑山有九井昔何侯炼丹于此汲一井则九井皆动又有鲁女观在何侯宅西庾肩吾诗山中定可留郭璞文请药西姥乌得如羿神仙传王方平以千钱与余抗姥相闻求其沽酒王勃诗鹤岑有竒径麟洲富仙家】十里飞泉绕丹灶【名胜志九疑山修真四坛第一坛有古人炼丹铛釡第二坛有青池东流楚辞吸飞泉之微液兮怀琬琰之英华陆机诗飞泉漱鸣玉慎蒙山栖志魏野居陜东郊手植竹树清泉环绕江淹诗守丹灶而不顾链金鼎而方坚庾信诗自可寻丹灶何劳忆酒罏】如今道士三四人【诗始者不如今云不我可杜甫诗艰难昧生理飘泊到如今大霄琅书经人行大道号曰道士道士者何理也事也身心顺理惟道是従従道为事故称道士王和论书表羲之性好鵞山阴昙邨有一道士养鵞十余王清旦乗小船故往意大愿乐郭璞诗青谿千余仞中有一道士阮籍诗仙者四五人逍遥宴兰房】茹芝链玉学轻身【庾阐登九疑山诗悬岩漏石髓芳谷挺丹芝冷冷云珠落漼漼玉蜜滋易林茹芝饵黄饮食玉瑛杜甫诗吾爱汉初老时清犹茹芝云及七籖紫微王夫人诗链玉飞八琼李白诗仙人链玉处羽化留余踪史记留侯世家良乃学辟谷导引轻身本草黄精白术久服轻身不饥葳蕤逺志久服好顔色轻身不老】霓裳羽葢临壑【楚辞青云衣兮白霓裳神仙感遇传仙女皆素练寛衣舞于广庭曰霓裳羽衣也张衡东京赋羽葢葳蕤葩瑵曲茎蜀志先主传少时与宗中诸小儿言吾必当乘羽葆葢车谢朓月赋临濬壑而怨遥登崇岫而伤逺】飘飘似欲来云鹤【史记司马相如传飘飘有陵云之气秋兴赋蝉嚖嚖以寒吟兮雁飘飘而南飞曺毘赋瞻孤游之流鸣兮玩云间之无鹤】
　　刘长卿
　　严陵钓台送李康成赴江东使【一统志钓台在严州府城东五十里东西二台各髙数百丈汉严子陵垂钓处】
　　潺湲子陵濑【水经注自桐庐县至于凡有十六濑第二是严陵濑濑带山山下有石室汉光武帝时严子陵之所居也谢灵运七里濑诗石浅水潺湲又目覩严子濑沈约新安江诗愿以潺湲水霑君缨上尘】髣髴如在目【陆机诗髣髴谷水阳陆云诗髣髴眼中人刘琨诗痛心在目】七里人已非【一统志七里滩在桐庐县西一名严陵濑即汉严光垂钓处谢灵运诗一瞬即七里】千年水空绿【卢谌诗仰熙丹崖俯澡緑水何逊诗水緑半含苔】新安江上孤帆逺【一统志新安江在淳安县南一名青溪梁简文帝与刘孝绰书夕鸟归林悬孤帆而未息阴铿诗天际晚孤帆】应逐枫林千万转【水经注帆随湘转庄子问以国事千转万变而不穷谢朓诗寻壑将万转】古台落日共萧条【曺植诗原野何萧条谢灵运七里濑诗日落山照曜】寒水无波更清浅【沈约新安江水至清浅诗沧浪有时浊清济涸无津谢灵运诗菰蒲冒清浅】台上渔竿不复持【庄子持竿不顾谢灵运七里濑诗前贤竟何益此地误垂竿】却令猿鸟向人悲【谢朓诗日出众鸟散山暝孤猿吟任昉诗重以夜猿悲谢灵运七里濑诗但讶猿鸟空不知霜月寒】滩声山翠至今在【谢灵运七里濑诗樯邉走岚翠枕底失风湍】迟尔行舟晚泊时【汉书公孙传臣窃迟之迟去声谢恵连诗曲汜薄停旅通川絶行舟注薄与泊古字通孔稚圭诗早出飞狐塞晚泊楼烦城】
　　望龙山懐道士许法棱【晋书孟嘉传为桓温参军九月九日温燕龙山寮佐毕集有风至吹嘉帽堕落温使孙盛作文嘲嘉嘉答文甚美四坐嗟叹一统志龙山在荆州府城西北二十五里有落帽台】
