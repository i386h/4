<!-- { "loadSidebar": true } -->
　　一月主人笑几囘【庄子开口而笑者一月之中不过四五日而已班固西都赋冇西都宾问于东都主人】相逢相识且衔杯【乐府越謡歌君乗车我戴笠他日相逢下车揖左传吴公子札聘于郑见子产如旧相识与之缟带子产献纻衣焉庾信赋三春负锄相识刘伶酒徳颂捧甖承槽衔杯潄醪】眼看春色如流水【王绩诗眼看人尽醉庾信诗春色方盈野诗沔彼流水何逊诗思君意不穷长如流水注】今日残花昨日开【荀子欲观千载则审今日庾信诗残花烂熳舒江淹诗送君如昨日】
　　钱起
　　与赵莒茶防
　　竹下忘言对紫茶【晋书王徽之传一士大夫家有好竹徽之造竹所讽啸良久孟浩然诗相携竹林下庄子得意而忘言晋书山涛传涛与嵇康吕安善后遇阮籍便为竹林之交忘言之契唐书地理志晋陵郡吴兴郡土贡紫笋茶】全胜羽客醉流霞【王裒诗仙童时可虞羽客屡相逢吕嵓诗三醉岳阳人不识扬雄甘泉赋噏青云之流霞兮陈子良诗流霞席上满】尘心洗尽兴难尽【易圣人以此洗心退藏于密世説为是尘务经心天分有限又可以累心处都尽晋书王徽之传乗兴而来兴尽而返杜甫诗野兴每难尽】一树蝉声片影斜【王绩答杜之松书孙绰庭前空对长松一树古诗秋蝉鸣树间杜甫诗蝉声集古寺梁简文帝诗片光片影皆丽又纎条寄乔木弱影掣风斜】
　　春郊
　　水绕冰渠渐有声【郭璞经势如降龙水绕云従曹毗诗寒冰盈渠结陶潜别传渊明尝闻田间水声倚杖聴之杜甫诗鸥泛已春声】气融烟坞晚来明【沈佺期诗烟景共春融杜甫诗泥融飞燕子梁武帝子夜歌花坞蝶双飞庾信诗依稀暎村坞李白虎丘夜宴序和风满谷阳春逼人岩烟扫除肃若有待杜甫诗晚来山更碧】东风好作阳和使【礼记东风解冻潘岳赋惠风动冲气和史记秦始皇纪时在中春阳和方起陈子昻诗幽鸿顺阳和】逢草逢花报发生【谢灵运诗萋萋春草繁王维诗野花丛发好孟浩然诗林花扫更落径草踏还生韩非子春道生万物荣】
　　卢纶
　　山店
　　登登山路行时尽【诗筑之登登传用力也张正见诗欲识三山路须寻千仞溪杜甫诗咫尺云山路李白诗行歌入谷口路尽无人跻】决决溪泉到处闻【山海经龙侯之山决决之水出焉韦应物诗决决水泉动谢朓诗溪流春谷泉王维诗清夜闻遥泉】风动叶声山犬吠【南史萧子显诗风动春朝月明秋夜李白诗稍稍风叶声孟浩然诗更闻枫叶落淅沥度秋声陶潜诗犬吠深巷中】几家烟火隔秋云【史记律书鸣鸡吠犬烟火万里江淹诗归人望烟火汉武帝辞秋风起兮白云飞栁恽诗亭皋木叶下陇首秋云飞】
　　郎士元
　　栢林寺南望
　　溪上遥闻精舍钟【王维诗溪上人家凡几家水经注豫章散原山叠嶂四周晋沙门竺昙显建精舍于山南陈子昻诗山水开精舍杜甫诗欲觉闻晨钟今人发深省】泊舟微径度深松【孟浩然诗泊舟浔阳郭始见香炉峯杜甫诗子规呌微径不复取綦母潜诗草堂松径深岑参诗秋殿隠深松】青山霁后云犹在【谢朓诗还望青山郭宋玉高唐赋风止雨霁云无处所江总诗山云四面通杜甫诗云在意俱迟】画出东南四五峯【李白诗青防倚天开彩错疑画出王绩诗时时防嶂遮往往孤峯出入蜀记姑熟溪东南数峯如黛盖青山也岑参诗黛青天际峯】
　　戴叔伦
　　题友人山居
　　四郭青山处处同【梁昭明太子七契居兹四郭宁辨五音张説龙兴寺碑带四郭五衢之陌何逊诗天暮逺山青江总诗风光处处同】客懐无计答秋风【李白诗客愁不可道陶潜诗幽懐不可写杜甫诗无计囘船下又把钓待秋风】数家茅屋清溪上【韦应物诗数家砧杵秋山下宋书裴松之传松之在禁省十余年俸给悉与亲戚无宅借官地起茅屋数间王维诗终南有茅屋前对终南山李白诗夜发清溪向三峡】千树蝉声落日中【沈约郊居赋李衡则橘林千树李白诗梨花千树雪杜甫诗蝉声集古寺谢灵运诗望新晴于落日】
　　赠鹤林上人【名胜志黄鹤山在丹徒县西南三里寰宇记宋武帝微时常逰行竹林寺见有黄鹤飞舞因名黄鹤山后改竹林寺为鹤林寺】
　　日日涧边寻茯苓【梁元帝诗日日春禽变韦应物诗独怜幽草涧边生神仙传黄初起就初平学共服松脂茯苓至五百嵗杜甫诗山寒少茯苓】岩扉常掩鳯山青【王勃诗肃穆岩扉静储光羲诗岩扉常不关六朝事迹鳯台山宋元嘉中鳯集于是山乃筑台于山椒以旌嘉瑞卢照隣诗甘露洗山青】归来挂衲高林下【史记孟尝君传冯驩弹其剑而歌曰长铗归来乎食无鱼李白诗鹔鹴裘在锦屏上自君一挂无由披智度论五比丘曰佛当着何等衣佛言应着衲衣谢灵运诗高林映窻里宋文帝诗林下夕风清】自剪芭蕉写佛经【梁元帝丈丹桂无枝朱杨自剪清异録懐素居零陵芭蕉亘带几数万取叶代纸而书张説诗戏问芭蕉叶何愁心不开翻译名义多罗旧名贝多其叶长广其色光润诸国写经莫不采用晋书何准传散带衡门不及人事惟诵佛经】
　　李涉【洛阳人宪宗时为太子通事舍人寻谪峡州司仓参军太和初为太学博士】题开圣寺
　　宿雨初收草木浓【江总诗宿雨润条枚应璩书云重积而复散雨垂落而复收易百谷草木丽乎土陶潜诗孟夏草木长宋之问诗洛阳花栁此时浓】羣鸦飞散下堂钟【北史齐宗室传如鹘入鸦羣隋炀帝辞寒鸦飞数防沈佺期赋禅堂枕江江总诗空林彻夜钟】长廊无事僧归院【西京赋长廊广庑途阁云蔓韦应物诗密竹防长廊孟浩然诗山僧暮归寺杜甫大云寺诗天黒闭春院】尽日门前独看松【后汉书桓荣传诏诸生雅吹击磬尽日乃罢陶潜诗舫舟防门前杜甫诗看松露滴身刘长卿诗过雨看松色】
　　羊士谔
　　登楼
　　槐栁萧疎绕郡城【晋书符坚载记关陇清宴百姓丰乐自长安至于诸州皆夹路树槐栁杜甫诗瓠叶转萧疎唐太宗诗霜峯直临道冰河曲绕城】夜添山雨作江声【岑参诗夜猿啸山雨曙鸟鸣江花杜甫诗高枕逺江声】秋风南陌无车马【楚辞嫋嫋兮秋风乐府譬如秋风急梁简文帝诗浮云似帐月如钩那能夜夜南陌头陶潜诗结庐在人境而无车马喧】独上高楼故国情【古诗西北有高楼上与浮云齐何逊诗望别上高楼杜甫诗相逢故国人李白诗此夜曲中闻折栁何人不起故园情】
　　韩翃
　　羽林少年行【史记天官书虚危其南有众星曰羽林天军正义羽林三十五星三三而聚散在垒辟南天军也汉书百官公卿表郎中令掌宫殿掖门户又期门羽林皆属焉师古注羽林亦宿卫之官言其如羽之疾如林之多也】
　　骏马牵来御栁中【战国防骏马盈外廏天马歌天马来兮従西极经万里兮归有徳王融曲水诗序天瑞降地符升泽马来器车出杜甫诗是日牵来赤墀下王胄诗御栁长条翠】鸣鞭欲向渭桥东【谢灵运诗鸣鞭适大河三辅黄图秦始皇造渭桥重不能胜乃刻石作力士孟贲等像祭之乃可动注渭桥在长安北三里跨渭水为桥梁元帝诗日暮徙倚渭桥西李白诗骏马若风飚鸣鞭上渭桥】红蹄乱踏春城雪【杜甫诗朱蹄骄齧膝又曹将军画马诗霜蹄蹴踏长楸间谢朓诗春城丽白日张九龄诗踏雪也相过】花颔骄嘶上苑风【易咸其辅颊舌疏辅上颔也淮南子兴于牛颔之下李白诗征马百度嘶社甫骢马行顾影骄嘶自矜宠唐书太宗纪贞观十八年宴雍州父老于上林苑韦元旦诗戏马争衔上苑花】
　　二
　　千防斒斓玉勒骢【李白诗瑶台雪花数千防説文斒斓色不纯也韵防斒逋闲切与斑同斓郎干切亦作瞵晋书皇甫谧传忘青紫之斑瞵庾信赋控玉勒而揺星跨金鞍而动月王维诗良人玉勒乗骢马】青丝结尾绣纒騣【古乐府青丝纒马尾黄金络马头梁元帝诗宛转青丝鞚照耀珊瑚鞭刘恢诗络首纒騣尾养以甘露刍晋古词可怜白马高纒騣】鸣鞭晓出章台路【庾信赋鸣鞭则汗赭入埒则尘红刘长卿少年行鸣鞭白马骄王諲赋珠旗晓出汉书张敞传走马章台街自以便面拊马杨师道诗鸣珂屡度章台侧】叶叶春衣杨栁风【宋子侯诗花花自相对叶叶自相当王维诗京洛缝春衣风土记河朔春时疾风数日曰吹花劈栁风乐府读曲歌杨栁得春风】
　　寒食【风俗通冬至后一百六日有疾风暴雨为寒食唐史遗事徳宗时时制诘阙人上批曰与韩翃时有同姓名者中书再具二人同进上书翃寒食诗末批云与此韩翃】
　　春城无处不飞花【吴迈逺诗春城起风色谢朓诗春城丽白日梁简文帝筝赋玩飞花之度窻看春风之入栁裴子野雪诗拂草如连蝶落树似飞花】寒食东风御栁斜【荆楚嵗时记江淮间寒食日皆折栁插门徐陵书鸣蜩抱树亟见藏冰归雁衔芦多经寒食礼记孟春之月东风解冻杜甫诗楼前御栁长陈叔达诗风条出栁斜】日暮汉宫传蜡烛【左传日云莫矣按暮古作莫李白诗卢橘为秦树葡萄出汉宫西京杂记寒食禁火日赐侯家蜡烛梁元帝诗蜡烛凝花彩唐辇下嵗时记清明日取榆栁之火以赐近臣】轻烟散入五侯家【刘勰新论天之始旭则目察轻烟梁元帝诗乍若轻烟散时如佳气新案轻烟唐汝询解本作青烟汉书元后传上封舅谭为平阿侯商成都侯立红阳侯根曲阳侯逢时高平侯五人同日封故世谓之五侯后汉书樊鯈传鯈曰建武时吾家并受荣宠一宗五侯晋书食货志戚里侯家自相驰骛卢照隣诗玉辇纵横过主第金鞍络绎向侯家】
　　看调马【盐铁论御之良者善调马相之贤者善使士】
　　鸳鸯赭白齿新齐【宋玉明图叱拨有八红耳叱拨鸳鸯叱拨桃花叱拨丁香叱拨青叱拨骝叱拨榆叱拨紫骝叱拨晋书慕容儁载记初廆有骏马曰赭白有奇相逸力四十九嵗而骏逸不亏注毛诗义证曰彤毛杂毛曰駮彤赤也即赭白也谷梁传璧则犹是也而马齿加长矣】晚日花中散碧蹄【杨师道诗登临日将晚王维诗辇过百花中庄子马蹄篇马蹄可以践霜雪马毛可以蔽风雨】玉勒斗囘初喷沫【庾信赋控玉勒而揺星薛道衡诗卧驱飞玉勒立骑转银鞍穆天子传黄之陁其马歕沙皇人威仪黄之泽其马歕玉皇人夀谷案喷古作歕曹植七启骏騄齐骧扬銮飞沫】金鞭欲下不成嘶【沈炯诗满衢飞玉轪夹道耀金鞭吴均诗日暮笳乱动天曙马争嘶杜阳杂编徳宗有二马一号神智骢一号如意骝一日上幸诸苑侍者进瑞鞭上曰昔朕西幸有二骏今获此鞭可谓三絶矣中书舍人韩翃因吟曰云云】
　　宿石邑山中【唐汝询解一统志云真定府获鹿县本战国赵之石邑县有西屏山高数百丈为一郡奇景今诗极状其高疑指此山也】
　　浮云不共此山齐【魏文帝诗西北有浮云亭亭如车盖古诗西北有高楼上与浮云齐】山霭苍苍望转迷【説文霭云貌岑参诗崖口上新月石门破苍霭魏武帝诗山川相缪欝乎苍苍张正见诗石梁云外失蓬丘雾里迷宋之问诗潮囘出浦驶洲转望乡迷】晓月蹔飞高树里【鲍照芙蓉赋泛明采于宵波飞澄华于晓月王融囘文诗池莲照晓月李白诗鹰随月兎飞吴越春秋秋蝉登高树饮清露陆云诗虎啸深谷底鸡鸣高树颠庾信铭树里闻歌枝中见舞】秋河隔在数峯西【谢朓诗秋河曙耿耿寒渚夜苍苍谢灵运赋羣峯参差出其间连岫复陆成其坂宋之问明河篇昏见南楼清且浅晓落西山縦复横】
　　江南曲【古今乐録梁武帝改西曲制江南弄七曲张正见诗欲奏江南曲聊有棹歌诗】
