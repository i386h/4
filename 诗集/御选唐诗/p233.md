<!-- { "loadSidebar": true } -->
　　探得李【创业起居注开皇初有桃李歌曰桃李子莫浪语按李为国姓桃当作陶若言陶唐也配李而言故云桃】
　　盘根直盈渚【汉书虞诩传诩为朝歌长笑曰不遇盘根错节何以辨利器乎庾信老子庙诗盘根古树低又文千寻松直沈约诗结根布洲渚释名小洲曰者渚遮也能遮水使旁过也陆机诗北渚盈轩軿】交柯横倚天【水经注交柯蔚云九辨枝烦挐而交横七发苗松豫章其枝造天曺植诗兰桂上防天宋玉赋长劒耿介倚天之外】舒华光四海【呉均诗花舒红易倾梁简文帝诗风飘花转光陈后主诗暎日花光动洛阳伽蓝记奄有万邦光宅四海】卷叶隂三川【呉均诗叶卷珠难溜萧子云诗池荷正卷叶抱朴子结根于泰岱者虽竦盖千仞垂防万畆而莫之知也国语三川注泾渭洛也战国防三川周室天下之朝市也史记秦庄襄王初置三川郡注河洛伊也】
　　明皇帝
　　潼闗口号【水经河水又南至华隂潼闗渭水从西来注之注河在闗内潼激闗山因谓之潼闗或説因水以名地也唐书地理志华隂县有潼闗一统志潼闗在陜西西安府华隂县东四十里】
　　河曲回千里【春秋晋人秦人战于河曲注在河东蒲坂县南尔雅河百里一小曲千里一曲一直疏此河自然之势也故谓之河曲】闗门限二京【礼记注闗境上门也李尤凾谷闗赋上罗三闗下列九门左思赋廓灵闗以为门唐太宗入潼闗诗崤函称地险襟带壮两京帝王世纪汉髙帝都长安光武帝都洛阳时人谓洛阳为东京长安为西京】所嗟非恃德【史记呉起传魏武侯浮西河而下中流顾而问呉起曰美哉山河之固此魏国之寳也起对曰在德不在险】设险到天平【易王公设险以守其国周正诗武闗设地险潘岳西征赋蹑函谷之重阻看天险之襟带越絶书圣人上知天下知地中知人此之谓天平地平】
　　千秋节赐羣臣镜【通鉴开元十七年八月五日上以生日宴百官于花萼楼下丞相源乾曜张説表请以是日为千秋节布于天下咸令宴乐移社就之唐防要千秋节羣臣献寿酒王公戚里进金镜绶带士庶以结丝承露囊更相问遗实录开元十八年八月丁亥以千秋节赐四品已上金镜珠囊缣防】
　　瑞露垂花绶【萧欣谢甘露启发瑞殿庭呈祥玩瞩许敬宗赋发瑞露于云掌礼记组绶注绶者以贯佩玉相承受组者五色丝织成绶文汉官仪绶青地桃花三防张正见诗桃花带绶轻案本集千秋节赐羣臣镜诗更衔长绶带又张説和诗长寿带为名此花缓盖镜饰也】寒冰澈寳轮【拾遗记灵王时外方贡月镜其白如月照人寒若冰雪名月镜梁简文帝镜诗如氷不见水顾恺之冰赋清瑠璃之光澈徐陵诗信来赠寳镜亭亭似圆月庾信镜赋日轮将起】对兹台上月【何逊镜诗寳台临净饰李巨仁镜诗鳯从台上出又不夜月恒明谢眺镜台诗垂龙挂明月】聊以庆佳辰【徐陵文我皇延圣膺此家庆夏侯湛赋羡暮春之佳辰王筠诗命缕应佳辰】
　　续薛令之题壁【本事诗开元中薛令之题诗自悼有无以谋朝夕何由保歳寒之句帝见之索笔题其旁云云令之遂谢病归】
　　啄木觜距长【临海异物志啄木大如雀喙足皆青毛色正青翠鸟类也袁淑诗南山有鸟自名啄木饥则啄树暮则巢宿西京赋羽族以觜距为刀铍鹪鹩赋雕鹖介其觜距埤雅山禽之咮多短水禽之味多长】鳯凰羽毛短【大戴礼羽虫三百六十而鳯凰为之长诗鳯凰于飞翽翽其羽论衡鳯羽五色于鸟为君战国策羽毛不丰满者不可以髙飞晋书羽长翼短不能飞】若嫌松桂寒【孔雅圭北山移文诱我松桂欺我云壑论语歳寒然后知松柏之后凋也楚辞美桂树之冬荣】任逐桑榆暖【淮南子日西垂景在树端谓之桑榆枣璩诗行飞栖桑榆王勃序賔鸿逐暖孤飞万里之中】
　　文宗皇帝【讳昻穆宗第二子初名涵封江王寳厯三年即位聴政之暇博通羣籍好制五言古调清峻在位十三年】
　　宫中题
　　辇路生春草【班固西都赋辇路经营顔延之诗陟降腾辇路谢灵运诗萋萋春草生又池塘生春草】上林花发时【汉书东方朔传上使吾丘寿王举籍阿城以南蛰厔以东宜春以西欲除为上林苑属之南山阳休之诗上林起春色梁元帝诗上林朝花色如霰刘孝威诗花发是初开】凭髙何限意【王僧孺诗凭髙且一望李白诗引领意无限】无复侍臣知【庾信诗无复有申包班固两都赋序言语侍从之臣曺植诗侍臣省文奏王维诗天顔有喜近臣知】
　　虞世南
　　蝉
　　垂緌饮清露【礼记武车緌旌注武车尚威故舒散其旌若垂緌然又范则冠而蝉有緌梁简文帝启饮露青蜩应三伏之脩景萧子范聴蝉诗饮露入呉园阮籍诗清露被臯兰】流响出疎桐【水经注乗髙泻浪触石流响顔之推鸣蝉篇乍飘流曼向多含断絶声梁元帝诗柳前飘宻柳井上落疎桐】居髙声自逺【诗伐木笺鸟尚知居髙木呼其友况是人乎可不求之陆贾新语君子居髙处上则以仁义为巢张正见秋蝉诗风髙知响急树近觉声连又从军行鴈塞秋声逺江总诗别鹤声声逺】非是借秋风【汉武帝秋风辞秋风起兮白云飞梁简文帝诗秋风忽嫋嫋】
　　苏颋
　　山鹧鸪词【歴代歌辞山鹧鸪羽调曲也】
　　人坐青楼晚【梁元帝诗佳人坐椒屋接膝对兰薰曺植美女篇青楼临大路髙门结重闗晋书麴允传南开朱门北望青楼刘希夷诗相逢不相识归去梦青楼】莺语百花时【孙绰诗莺语吟脩竹庾信诗緑房千子熟紫穗百花开虞世南诗横空一鸟度照水百花然】愁多人易老【张正见诗谁知一寸心乃有万斛愁古诗思君令人老歳月忽已晚王勃滕王阁序冯唐易老】断肠君不知【汤惠休诗蟋蟀夜鸣断人肠长夜思君心飞扬越人歌山有木兮木有枝心悦君兮君不知】
　　汾上惊秋【水经汾水出太原汾阳县北管涔山东南过晋阳县东晋水从县东南流注之】
　　北风吹白云【诗北风其凉刘删诗离羣思北风诗英英白云露彼管茅谢灵运诗岩髙白云屯】万里渡河汾【陆机文赋恢万里使无阂通亿载而为津左思呉都赋潮波汩起回复万里潘岳笙赋河汾之寳有曲沃之悬匏焉】心绪逢揺落【李百药诗客心既多绪长歌且代劳魏文帝燕歌行草木揺落露为霜刘孝绰侍宴诗禁林风气晚方秋未揺落】秋声不可闻【周让诗云天改夏色木叶动秋声萧慤诗山树动秋声宋玉髙唐赋不见其底虚闻松声】
　　杨师道
　　奉和咏弓
　　霜重麟胶劲【楚辞冬又申之以严霜陆机赋结严霜于寒空十洲记鳯麟洲上多鳯麟数万为羣煮鳯喙及麟角合煎作膏名之为续胶】风髙月影圆【孙绰诗萧瑟仲秋日飚唳风云髙阮卓诗髙风应爽节洞防记帝于望鹄台西起俯月台台下穿池广千尺登台以眺月影入池中使宫人乗舟弄月影因名影娥池陶潜诗亭亭月将圆庾信马射赋弓如明月对堋】乌飞随帝辇【射乌辞序汉明帝东巡有乌飞鸣乗舆上虎贲中郎将射中之帝赐钱百万遂令亭壁皆画乌刘孝威乌生八九子诗髙飞帝辇侧逺托日轮中】鴈落逐鸣【战国策更嬴谓魏王曰臣为王引弓虚发而下鸟王曰射可至此乎有间鴈从东方来更嬴以虚发而下之庾信诗惊心一鴈落又麋兴丽箭鴈落鸣】
　　萧德言【字文行长安人贞观中著作郎后为春宫侍读髙宗以师传恩加银青光禄大夫】咏舞
　　低身锵玊佩【张衡舞赋搦纎腰而互折嬛倾倚兮低昻陈后主乐府转身移佩响诗何以赠之琼瑰玉佩礼记玉不去身疏自士以上皆有玉佩】举袖拂罗衣【呉迈逺诗经春不举袖秋落宁复看徐陵咏舞诗举袖拂黄花边让章华台赋罗衣飘飖组绮缤纷范云乐府暮雨润罗衣】对檐疑燕起【梁简文帝诗覔燕好窥檐江总诗春风送燕入檐窥鲍照文差池燕起振迅鸿归】暎雪似花飞【何逊诗暎雪晚寒开张衡西京赋度曲未终云起雪飞张正见诗帆上锦花飞】
　　上官仪
　　入朝洛隄步月【一统志洛水源出陜西洛南县冡岭山东流经卢氏永宁宜阳偃师巩县入于河】
　　脉脉广川流【古诗盈盈一水问脉脉不得语范云诗谁云相去逺脉脉阻光仪国语爰居止于鲁东门之外臧文仲使人祭之展禽曰夫广川之鸟兽常知避其灾也是歳海多大风王粲诗方舟润广川诗如川之流郭璞诗林无静树川无停流】驱马厯长洲【诗驱马悠悠梁元帝诗驱马河隄上名水中可居者曰洲魏文帝诗乗渚望长洲】鹊飞山月曙【尔雅鹊鵙丑其飞也翪魏武帝短歌行月明星稀乌鹊南飞张华诗晓月山头下】蝉噪野风秋【谢灵运燕歌行秋蝉噪栁燕辞楹萧慤诗蝉噪闻疑断沈君攸诗日暮野风生林蝉节鸣鲍照诗鴈还风送秋】
　　王勃
　　夜兴
　　野烟含夕渚【梁简文帝诗荒郊多野烟又烟含桃半红曺植诗夕宿兰渚温子升诗防防夕渚暗】山月照秋林【鲍照诗朗月出东山照我绮窓前王褒闗山月诗闗山夜月明诗月出照兮曺植诗明月照髙楼庾信诗铜雀影秋林又秋林栗更肥】还将中散兴来偶步兵琴【晋书康传字叔夜与魏宗室婚拜中散大夫尝暮宿华阳亭引琴而弹忽有客诣之称是古人与康共谈音律因索琴弹之而为广陵散声调絶伦遂以授康又王徽之传乗兴而来兴尽而返顔延之五君咏中散不偶世晋书阮籍传字嗣宗嗜酒能啸善弹琴闻步兵厨营人善酿有贮酒三百斛乃求为步兵校尉】
　　他乡叙兴
　　缀叶归烟晚【古今注合欢花枝叶相交结毎一风来辄自相解不相牵缀唐太宗诗晚烟含树色沈烱诗竹烟生薄晚】乗花落照春【庾肩吾诗临花色转春李镜咏日诗徘徊匝花树説文日西落返照于东谓之返景梁简文帝诗落照度空窓】边城琴酒处【汉书杨雄传海内澹然无边城之灾梁简文帝诗边城秋易知晋书康传浊酒一杯弹琴一曲志意毕矣】俱是越乡人【左传小人懐璧不可以越乡鲍照诗谁令乏古节贻此越乡忧】
　　早春野望
　　江旷春潮白【谢灵运诗江山共开旷抱朴子春日居东宿天髙一万五千里故春潮渐起也王台卿临沧波诗风来白华起潮满黄沙沈】山长晓岫青【诗堕山乔岳疏嶞山山之小者嶞嶞然言其狭长之意也伏知道诗晓色暎山头尔雅山穴曰岫曺植七启出山岫之潜穴张正见山赋混青天而共色】他乡临睨极【古乐府梦见在我旁忽觉在他乡楚辞陟升皇之赫戏兮忽临睨夫旧乡刘孝绰诗已切临睨情】花栁暎边亭【隋炀帝诗花柳相依依王容大隄女诗入花花不见穿柳柳隂碎张协诗烽火列边亭徐陵文方且西逾酒郡抵我境而置边亨】
　　登城春望
　　物外山川近【梁简文帝碑智周物外齐竟陵王诗栖情闲物外书奠髙山大川世説王子敬云从山隂道上行山川自相暎发使人应接不暇刘删诗山河若近逺】晴初景霭新【王胄诗初晴物凉夕景照山庄唐太宗诗晚霞聊自怡初晴弥可喜庾信喜晴诗比日思光景今朝始暂逢王筠夕霁诗遥峯凝翠霭】芳郊花栁遍【费昶诗芳郊拾翠人回袖卷芳春应璩书逍遥陂塘之上吟咏花栁之下隂铿诗鹫岭春光遍】何处不宜春【庾信诗何处似封荆楚嵗时记立春日悉剪防为燕以戴之帖宜春二字梁元帝诗匹栁复宜春】
　　王适【幽州人则天时勑吏部糊名考选人判以求才俊适与刘宪司马锽梁载言相次入第二等官至雍州司马参军】
　　江濵梅
