<!-- { "loadSidebar": true } -->
　　西岳峥嵘何壮哉【广韵峥嵘山峻扬雄甘泉赋闶阆阆其寥廓兮似紫宫之峥嵘左思蜀都赋经三峡之峥嵘蹑五屼之蹇浐汉书陈平传髙帝南过曲逆上其城望室屋甚大曰壮哉县吾行天下独见洛阳与是耳沈佺期西岳诗西镇何穹崇壮哉信灵造】黄河如丝天际来【孝经援神契河者水之伯上应天汉尔雅河出昆仑虚色白所渠并千七百一川色黄物理论河色黄者众川之流葢浊之也一统志黄河自龙门而下歴西安府韩城郃阳至朝邑县界稍折而东入蒲州境汉书功臣表使黄河如带礼记王言如丝其出如纶易丰其屋天际翔也楚辞天问九天之际安放安属谢朓诗天际识归舟易林太乙驾骝従天上来张説华山铭白帝西下黄河北来】黄河万里触山动【尔雅河百里一小曲千里一曲一直水经注河出昆山伏流地中万三千里郭璞江赋呼吸万里吐纳灵潮准南子共工怒而触不周之山郭璞江赋触曲厓以萦绕】盘涡毂转秦地雷【郭璞江赋盘涡谷转凌涛山頽水经注沿波漱石环涛毂转洞天记华山上应井鬼之精下镇秦之分野枚乗七发混混庉庉声如雷鼓木华海赋惊浪雷奔骇水迸集】荣光休气纷五采【诗不显其光笺光犹荣也气有荣光也尚书中候成王观于洛河沈璧礼毕王退俟至于日昧荣光并出休气塞河庾信羽调曲居休气而四塞在光华而两旦易干凿度圣人受命瑞应先见于河河水先清清变白白变赤赤变黒黒变黄各三日汉书郊祀志长安东北有神气成五采】千年一清圣人在【王子年拾遗记黄河千年一清至圣之君以为大瑞李萧逺运命论黄河清而圣人生】巨灵咆哮擘两山【扬雄河东赋河灵玃踢掌华蹈襄括地志华岳本一山当河河水过而曲行河神巨灵手荡脚蹋开而为两今脚迹在东首阳下手掌在华山今呼为仙掌河流二山之间开山图巨灵胡者偏得神仙道能造山川出江河广韵咆虓熊虎声哮阚也庾信诗六国始咆哮縦横未定交】洪波喷箭射东海【十洲记溟海无风而洪波百丈谢灵运诗莫辨洪波极谁知大壑东水经注浑洪赑怒濬波頽叠慎子河下龙门流驶如竹箭驷马追之不及张衡南都赋总括趋欱箭驰风疾孔稚珪褚先生碑飞浪突云奔湍急箭张正见公无渡河诗櫂折桃花水颿横竹箭流山海经箕尾之山其尾踆于东海】三峯却立如欲摧【述征记华山上有三峯直上晴霁可覩华山记三峯南峯西峯东峯也一统志华山有芙蓉明星玉女三峯史记蔺相如传相如持璧却立倚柱郭璞江赋巨石硉矹以前却又絶岸万丈壁立赮駮广韵摧折也史记孔子世家梁柱摧乎】翠厓丹谷髙掌开【水经注自上宫东北出四五十步有屈岭东南望巨灵手迹惟见洪崖赤壁而已张协七命登翠阜临丹谷张衡西京赋巨灵赑屭髙掌逺蹠以流河曲厥迹犹存张説华山铭青崖白谷仰见灵掌赵彦昭诗河经大禹凿山见巨灵开】白帝金精运元气【洞天记少昊为白帝治西岳淮南子西方金也其帝少昊其神太白注少昊以金徳王号曰金天庾信赋地则石鼓鸣山天则金精动宿汉书律歴志太极中央元气故为黄钟后汉书李固传斗斟酌元气运平四时白虎通地者元气所生万物之祖】石作莲花云作台【华山记山顶有池生千叶莲华服之羽化因名华山北上有莲花峯视诸峯为更髙薛道衡诗龙门竹箭急华岳莲花髙孔徳绍行经太华诗疎峯起莲叶危塞隠桃林】云台阁道连窈防【史记天官书紫宫后六星絶汉抵营室曰阁道又秦始皇纪三十五年作前殿阿房周驰为阁道自殿下直抵南山方舆胜览飞仙岭在兴州东三十里上有阁道百余间即入蜀城老子窈兮防兮其中有精水经注北眺巨海窈防无极宋玉对楚王问凤凰上击九千里絶云霓负苍天翺翔乎杳防之上】中有不死丹丘生【史记封禅书三神山尝有至者诸仙人及不死之药皆在焉列仙传马明生従安期先生受金液神丹方乃入华隂山合金液不死药楚辞逺游仍羽人于丹丘兮留不死之旧乡注丹丘昼夜常明也神异记卢洪入山采茗遇一道士牵三青牛引洪至瀑布山曰吾丹丘子也开皇神告録隋开皇末有老翁诣唐髙祖曰公应天受命当在丹丘子之后帝曰丹丘为谁曰与公近籍隠居鄠杜间帝遂袖剑诣焉伏谒于苫宇之下先生曰吾久厌浊世汝羶于时者显晦既殊幸无见忌帝愕而谢之武徳初宻遣太宗访焉则其室已墟矣白本集乐府岑夫子丹丘生进酒君莫停】明星玉女备洒埽【集仙録明星玉女祠前有五石臼号曰玉女洗头盆诗洒埽穹窒我征聿至汉书班媫妤传共洒埽于帏幄兮顔延之文洒埽中岳致庙九山】麻姑搔背指爪轻【葛洪神仙传麻姑至蔡经亦举家见之是好女子手爪似鸟经心中念曰背大痒时得此爪以爬背当佳也】我皇手把天地户【陆机功臣颂卢绾自微婉娈我皇齐书乐志于烁我皇体仁苞元易阖户谓之坤辟户谓之干又天地设位注天地者易之门户西王母宴汉武帝歌大哉虽寥廓我把天地户】丹丘谈天与天语【史记孟荀传谈天衍雕龙奭刘向别録驺衍之所言五徳终始天地广大书言天事故曰谈天沈佺期诗经声夜息闻天语】九重出入生光辉【楚辞天问圜则九重孰营度之又九辨岂不郁陶而思君兮君之门以九重注天子有九门谓闗门逺郊门近郊门城门皋门库门雉门应门路门也庾信诗自布南风曲还来吹九重易利用出入民咸用之谓之神诗或出入风议易君子之光其晖吉也长歌行阳春布徳泽万物生光辉范云诗轩葢照墟落传瑞生光辉】东来蓬莱复西归【史记封禅书蓬莱方丈瀛洲三神山传在渤海中十洲记蓬丘蓬莱山也对东海之东北岸周回五千里诗谁将西归懐之好音长歌行百川东到海何时复西归】玉浆傥或【全唐诗作恵】故人饮【诗含神雾华山上有明星玉女手执玉浆搜神记嵩山北有大穴一人尝误堕穴中行可十余日见草屋中有二人对坐围棊局下有一杯白饮堕者告以饥渴棊者曰可饮此遂饮之气力十倍半年许乃出蜀归洛下问张华曰此仙馆所饮者玉浆也魏武帝乐府骖驾六龙饮玉浆史记范睢传绨袍恋恋有故人之意古诗客従逺方来遗我一端绮相去万余里故人心尚尔】骑二茅龙上天飞【列仙传呼子先者汉中卜师夀百余嵗临去呼酒家妪急装有仙人持二茅狗来子先将一与酒妪骑之乃龙也上华山常于山大呼言子先酒母在此班固答賔戏泥蟠而天飞者应龙之神也】
　　送羽林陶将军【唐书百官志左右羽林军大将军各一人正三品将军各三人従三品掌统北衙禁兵督摄左右厢飞骑仪仗大朝防则周衞阶陛巡幸则夹驰道为内仗】
　　将军出使拥楼船【老子上将军居左偏将军居右呉语十旌一将军载常建鼓挟经汉书汲黯传夫以大将军有揖客顾不重耶梁元帝赋赵将军之建节辛侍中之出使史记平准书大修昆明池治楼船髙十余丈旗帜加其上甚壮汉书武帝纪元鼎五年遣楼船将军杨仆出豫章下浈水通典楼船之上建楼三重列女墙战格树幡帜开弩窓矛穴状如城垒】江上旌旗拂紫烟【谢朓诗江上徒离忧释名析羽为旌旌精也有精光也熊虎为旗军将所建象其猛如虎与众期其下也潘岳文旌旗电舒戈矛林植东都赋旌旗拂天鲍照诗扬芬紫烟上】万里横戈探虎穴【汉书礼乐志体容与迣万里汉书班超传相者曰生燕颔虎颈飞而食肉此万里侯相也卢照隣中和乐歌横戈碣石倚剑浮津后汉书班超传不入虎穴不得虎子庾信郑伟墓铭探虎穴而挥戈】三杯拔剑舞龙泉【唐中宗诗九日正乗秋三杯兴已周史记项羽本纪项庄拔剑起舞项伯亦拔剑起舞常以身翼蔽沛公越絶书楚王作劒三枚一曰龙渊风胡子曰欲知龙渊状如登髙山临深渊按唐人避唐髙祖讳作龙泉郭元振寳剑篇良工锻链凡千年铸得寳劒名龙泉】莫道词人无胆气【汉书司马相如传賛词人之赋丽以淫嵇康明胆论陈义奋辞胆气凌云】临行将赠绕朝鞭【左传晋人患秦之用士防也乃使魏夀余伪以魏叛者请自归于秦秦伯许之履士防之足于朝秦伯师于河西魏人在东夀余曰请东人之能与夫二三有司言者吾与之先使士防士防辞秦伯曰若背其言所不归尔帑者有如河乃行绕朝赠之策曰子无谓秦无人吾谋适不用也既济魏人噪而还】
　　同王昌龄送族弟襄归桂阳【元和郡县志郴州本长沙郡地汉分长沙立桂阳郡一统志天寳初改郴州为桂阳郡本朝改为郴州】
　　尔家何在潇湘川【图经潇水去零陵三十步源出九疑山至永与湘水合湘水在零陵北十五里其源自全来永与潇水合二水合流谓之潇湘曹植诗朝游江北岸夕宿潇湘沚谢朓诗洞庭张乐地潇湘帝子游】青莎白石长江边【汉书司马相如传薜莎青苹注莎即今青莎草也楚辞青莎杂树兮繁草靃靡王融诗离轩思黄鸟分渚爱青莎江淹诗青莎被海月朱华冐水松诗扬之水白石凿凿甯戚饭牛歌沧浪之水白石粲魏志文帝南征临江见波涛汹涌叹曰长江天所以限南北也郭璞江赋防潭隩被长江阮籍诗湛湛长江水】昨梦江花照江国【三秦记昆明池通白鹿原原人钓鱼纶絶而去梦于武帝求去其钩三日戏于池上见大鱼衔索帝曰岂不谷昨所梦耶取钩放之梁昭明太子诗江花玉面两相似庾信赋彼凌江而建国】防枝正发东窻前【陶潜诗有酒有酒闲饮东窓谢灵运山居赋辟东窗以瞩近田谢朓诗髙卧东牕下】觉来欲往心悠然【张衡诗欲往従之陇坂长晋书谢安尝与王羲之登冶城悠然遐想有髙世之志陶潜诗采菊东篱下悠然见南山】魂随越鸟飞南天【古诗越鸟巢南枝曹植诗愿随越鸟翻飞南翔潘岳诗徒懐越鸟志眷恋想南枝隋书天文志夏至极起而天运近北而斗去人逺日去人近南天气至故蒸热也】秦云连山海相接【晋书天文志秦云如行人木华海赋波如连山谢朓诗才见孤鸟还未辨连山极】桂水横烟不可涉【楚辞桂水兮潺湲扬流兮津津江淹诗且泛桂水潮又桂水日千里一统志桂水在郴州城南六十里鲍照诗涓涓乱江流绵绵横海烟】送君此去令人愁【庄子送君者皆自厓而返君自此逺矣江淹别赋送君南浦伤如之何】风帆茫茫隔河洲【释名帆泛也随风张幔曰帆使舟泛泛然也繁钦述行赋茫茫河濵诗闗闗雎鸠在河之洲郦炎诗灵芝生河洲谢灵运诗河洲多沙尘薛道衡诗叠鼓沸河洲】春潭琼草緑可折【刘绘诗春潭无与窥秋台谁与陟隋炀帝诗春潭漾月晖十洲记方丈有琼田芝草庾阐游仙诗琼草被神丘江淹诗终嵗如琼艸红华长翕赩】西寄长安明月楼【汉书地理志京兆县治长安班固西都赋汉之西都实在雍州名曰长安传休奕诗所思兮何在乃在西长安谢朓诗灞涘望长安北史邢邵传邵修缮观宇皆为之题名有清风观明月楼李陵诗明月照髙楼相见余光辉呉均诗相思自有处春风明月楼】
　　别山僧【自注泾县作】
