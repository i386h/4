<!-- { "loadSidebar": true } -->
　　仙居懐圣徳【案仙居萧士赟补注本作先君云唐祖老子故称为先君史记封禅书公孙卿曰仙人好楼居于是上令长安作蜚亷桂观甘泉作益延夀观使卿持节设具而神人郑愔诗地轴仙居逺史记五帝纪髙阳有圣德】灵庙肃神心【蔡邕王子乔碑咨访其验信而有征乃造灵庙以休厥神梁简文帝伍员庙诗洪涛犹鼓怒灵庙尚凄清应贞诗神心所授不言而喻】草合人踪断【谢朓诗草合亭臯逺霞生川路长江淹诗再逢緑草合重见翠云生庾肩吾陇西行草合前迷路云浓后暗城广韵从迹也司马相如难蜀父老舟车不通人迹罕到张恊诗溪壑无人迹荒楚郁萧森】　尘浓鸟迹深【谢庄月赋緑苔生阁芳尘凝榭许慎説文序黄帝之史苍颉见鸟兽迒之迹知分理之可相别异也初作书契阮籍乐论黄帝咏云门之神少昊歌鳯鸟之迹李白诗遗我鸟迹书飘然落崕间】流沙丹灶没【书导弱水至于合黎余波入于流沙列仙传老子西游闗令尹喜知真人当过物色而得之与老子俱至流沙之西服巨胜实莫知所终地理通释流沙在沙州八十里其沙随风流行江淹别赋守丹灶而不顾链金鼎而方坚周正诗菊源流余水丹灶起残烟庾信诗自可寻丹灶何劳忆酒垆】闗路紫烟沉【史记老子传正义抱朴子云老子西游遇闗令尹于散闗或以为函谷闗沈约碑文北抚崤潼平涂不过七百西接峣武闗路曽不盈千徐陵与齐尚书令书河桥马渡曽非宋典之奸闗路鸡鸣皆是田文之客闗令尹内传闗令登楼四望见东极有紫气西迈喜曰九十日之外法应有圣人经过京邑至期乃斋戒其日果见老子郭璞游仙诗赤松临上游驾鹤乗紫烟鲍照诗扬芬紫烟上垂彩緑云中】独伤千载后【江淹别赋回文诗兮影独伤汉书王褒传千载一防论説无疑何妥诗小臣属千载时幸预簮缨魏文帝脩孔子庙诏千载之后莫不脩其文以述作】空余松栢林【诗如松栢之茂无不尔或承礼记其在人也如竹箭之有筠也如松栢之有心也左思蜀都赋楩楠幽蔼于谷底松栢蓊郁于山峯江总诗采桑归路河流深忆昔相期栢树林】
　　途次陜州【元和志陜州禹贡豫州之域周为二伯分陜之地又为古之虢国战国时为魏地后属韩秦属三川郡汉为农郡之陜县后魏太和十一年置陜州改恒农郡十八年罢义寜元年置农郡武徳元年改为陜州一统志陜州在河南府城西三百里】
　　境出三秦外【三辅黄图秦置内史以领闗中项籍分其地为三以章邯为雍王都废丘司马忻为塞王都栎阳董翳为翟王都髙奴谓之三秦一统志兴平县在西安府城西一百里秦名废丘又栎阳城在临潼县北五十里又髙奴城在延安府鄜州城东五里】途分二陜中【潘岳西征赋眄山川以懐古怅揽辔于中途又周召之所分二南之所交郡国志陜县有陜陌二伯所分括地志陜原在陜州陜县西南二十五里分陜从原为界集古録陜州石柱相传以为周召分陜所立】山川入虞虢【易地险山川丘陵也西征记陜县周召分职处南倚山原北临黄河左传晋侯复假道于虞以伐虢元和志故虞城在平陆县东北五十里虞山之上又州里城即古虢国城虢山在陜县西二里临黄河又虢有三北虢今陜州平陆县东虢今荥阳县西虢今鳯翔府扶风县一统志平陆县在山西解州城东南九十里春秋虞国地隋属蒲州唐贞观初属陜州又虢州城在河南府灵宝县治南陜州城西六十里】风俗限西东【汉书地理志凡民刚柔缓急音声不同系水土之风气故谓之风好恶取舍随君上之情欲故谓之俗公羊传自陜以东周公主之陜以西召公主之郑氏诗谱武王代纣定天下六州得二公之德化尤纯故独録之属之太师其得圣人之化者谓之周南得贤人之化者谓之召南】树古棠隂在【杨素诗树寒偏易古尔雅杜甘棠也诗蔽芾甘棠勿翦勿伐召伯所茇史记燕世家召公巡行乡邑有棠树决狱其下民人思召公之政懐甘棠不敢伐歌咏之作甘棠之诗括地志邵伯庙在洛州夀安县西北五里后人懐其德因立庙有棠在九曲城东阜上九域志召伯甘棠树在陜州府署西南隅资治通鉴注陜州有甘棠驿以此得名】耕余让畔空【史记周纪西伯隂行善诸侯皆来决平于是虞芮有狱不能决乃如周入界耕者皆让畔未见西伯皆惭潘岳西征赋耕让畔以闲田霑姫化而生棘元和志平陆县西六十五里即虞芮争田让为闲田之所一统志平陆芮城二县界有让畔祠祀虞芮二君又平陆县西五十里有闲田古迹即二国相让之地俗呼让畔城】鸣笳从此去【唐书仪衞志大驾卤簿鼓吹前部铙鼓十二歌箫笳次之魏文帝与呉质书从者鸣笳以启路文学托乗于后车】行见洛阳宫【唐书地理志东都隋置武徳四年废贞观六年号洛阳宫皇城曲折以象南宫垣名曰太微城宫城在皇城北象北辰武后号太初宫】
　　野次喜雪【易旅即次广韵三宿曰次晋书頋荣传露营野次星言宿驾王勃诗征骖临野次】
　　拂曙辟行宫【庾信对烛赋莲帐寒檠拂曙书辟四门蔡邕独防天子自谓曰行在所巡狩天下所奏事处皆为宫左思呉都赋梁岷有行宫之基】寒臯野望通【离骚兰臯注泽曲曰臯栁恽诗亭臯木叶下陇首秋云飞曹植赋野萧条而望极旷千里而无人】繁云低逺岫【论衡初出为云繁云为翳谢恵连雪赋寒风积愁云繁庾信诗隂云敛向低呉均诗轻云纫逺岫细雨沐单衣陈后主诗北宫瞻逺岫南服阻遥江】飞雪舞长空【楚辞増冰峨峨飞雪千里些谢朓诗飞雪天山来飘聚绳櫺外鲍照诗集君瑶台上飞舞两楹前世説谢太傅寒雪日内集与儿女讲论文义俄而雪骤公欣然曰白雪纷纷何所似兄子胡儿曰撒防空中差可拟兄女道韫曰未若栁絮因风起呉均咏雪诗萦空如雾转凝阶似花积张正见诗同云遥暎岭瑞雪近浮空唐太宗诗夕雾结长空】赋象恒依物【谢恵连雪赋值物赋象任地班形又既因方而为珪亦遇圆而成壁】萦回屡逐风【谢恵连雪赋末萦盈于帷席注萦盈回委之貌曹植洛神赋飘飖兮若流风之回雪王衡玩雪诗皎洁随处满流乱逐风回】为知勤恤意【书上下勤恤左传阖庐勤恤其民而与之劳逸国语先王非务武也勤恤民隐而除其害也】先此示年丰【左传三时不害而民和年丰毛长诗传丰年之冬必有积雪谢恵连雪赋盈尺则呈瑞于丰年又雪賛气遍霜繁年丰积雪张正见诗九冬飘逺雪六出表丰年】
　　送贺知章【旧唐书明皇纪天宝三载正月庚子遣左右相以下祖别贺知章于长乐坡上赋诗赐之又知章传知章防稽永兴人少以文词知名举进士累授工部侍郎兼秘书监充集贤院学士俄迁太子賔客银青光禄大夫自号四明狂客又称秘书外监天宝三载因病恍惚上疏请度为道士求还乡里乃舍本乡宅为观上许之】
　　遗荣期入道【张恊咏史诗达人知止足遗荣忽如无新书致道者以言入道者以忠积道者以信树道者以人】辞老竟抽簮【左传随武子请老蔡邕陈太丘碑年已七十遂隐丘山悬车告老沈约侍宴乐游苑诗将陪告成礼待此未抽簮庾信小园赋试偃息于茂林乃久羡于抽簮】岂不惜贤达【后汉书李固传天地之心福谦忌盛是以贤达功遂身退全名养夀又黄宪传太守王公在郡礼进贤达多所降致不能屈宪】其如髙尚心【易不事王侯髙尚其志谢灵运诗幽人常坦步髙尚邈难匹北齐书樊逊传星干帝座不易髙尚之心月犯少微终存耿介之志】寰中得秘要【谢庄鹦鹉赋审国音于寰中李百药诗声教尽寰中后汉书方术传任文公明晓天官风角秘要晋书韦謏传雅要儒学善著述羣言秘要无不综览】方外散幽襟【庄子孔子曰彼游方之外者也而丘游方之内者也按彼谓孟子反子琴张晋书谢奕传桓温辟为安西司马曹植七启雍容暇豫娯志方外鲍照舞鹤赋散幽襟以验物伟胎化之僊禽唐太宗诗眺瞩散灵襟】独有青门饯【三辅黄图长安城东出南头第一门曰霸城门民见门色青名曰青城门或曰青门亦曰青绮门又霸桥在长安东汉人送客至此折栁赠别】羣僚怅别深【扬雄甘泉赋命羣僚歴吉日恊灵辰曹植乐府杯来一何迟羣僚以次行江淹别赋黯然销魂者惟别而已矣】
　　轩游宫十五夜【轩游宫不详出处】
　　行迈离秦国【诗行迈靡靡中心摇摇史记苏秦列传秦四塞之国被山带渭又孔子世家孔子曰秦国虽小其志大】巡方赴洛师【易先王以省方观民设教梁升卿诗从来汉京盛未若此巡方书予惟乙夘朝至于洛师注洛师犹言京师也】路逢三五夜【潘尼诗道逢深识士举手对吾揖梁元帝诗髙楼三五夜流影入丹墀刘孝绰诗明明三五月垂影当髙树江总诗三五兔辉成浮云冷复轻】春色暗中期【梁简文帝诗春色映宫来庾信诗春色方盈野世説暗中摸索亦得】闗外长河转【汉书武帝时杨仆征南越有功耻为闗外人元鼎三年冬徙函谷闗于新安以故闗为农庾信诗移住华隂下终为闗外人鲍照河清颂长河巨济异源同清】宫中淑气迟【出师表宫中府中梁元帝诗莫春多淑气斜影落髙舂】歌钟对明月【晋语郑伯纳女乐二八歌钟二肆公赐魏綘女乐一八歌钟一肆鲍照诗庭下列歌钟陆机诗明月入我牗子夜四时歌明月照桂林】不减旧游时【呉均诗不减汲长孺向秀思旧赋追思曩昔游宴之好】
　　观防河俗戯【并序武平一景龙文馆记中宗幸梨园命侍臣为抜河之戱以大麻絙两头系十余小索毎索数人执之以挽力弱为输旧唐书薛存诚传父胜能文尝作防河赋词致浏亮为时所称】
　　俗传此戱必致年丰故命北军以求嵗稔【史记吕后纪太尉欲入北军不得入襄平侯通持节矫内太尉北军太尉遂将北军唐六典南军若今诸尉也北军若今左右羽林也】
