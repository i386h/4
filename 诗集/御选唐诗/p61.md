<!-- { "loadSidebar": true } -->
　　世人见竹不解爱【顔延之诗请従上世人归来艺桑竹后汉书蔡邕传注尝经防稽髙迁亭见屋椽竹东间第十六可以为笛取用果有异声晋书孙绰传尝曰山涛吾所不解诗心乎爱矣遐不谓矣宋之问緑竹引老在空山人讵识】知君种竹府庭内【杜审言赠苏绾诗知君书记本翩翩三辅决録蒋诩舍种竹下开三径晋书王徽之传尝寄居空宅中便令种竹或问其故但啸咏陆倕授浔阳太守章不能使府庭生梓又参甘露诗甘露降府庭上天表无私】此君托根幸得地【王徽之传指竹曰何可一日无此君耶山海经竹六十年一易根陶潜诗托根已得所汉书地理志秦地有鄠杜竹林王羲之兰亭集序此地有崇山峻岭茂林修竹】种来防时闻已大【齐民要术竹性爱向西南引故园东北角种之数嵗之后自当满园子夜歌相怜能防时无名氏竹赋十围宁申其大杜甫诗饱闻桤木三年大】盛暑翛翛丛色寒【王襃圣主得贤臣颂服絺绤之净者不苦盛暑之郁燠诗予尾翛翛注翛翛茂郁貌谢朓诗飒飒满池荷翛翛防窻竹张正见阶前嫩竹诗翠竹梢云自结丛緑竹引修竹婵娟同一色杜甫诗我有江隂竹能令朱夏寒】闲宵摵摵叶声干【韦承庆诗禁宇庭除阔闲宵钟箭移张九龄诗清秋发髙兴凉月复闲宵潘岳秋兴赋庭树摵以洒落劲风戾而吹帷説文摵摵摇曳有声也拾遗记蓬山有浮筠之干风吹竹折其声如钟磬之音蔡琰胡笳十八拍塞上黄蒿兮枝枯叶干又参诗瓯香茶色嫩窻冷竹声干】能清案牍帘下见【老子孰能浊以止静之徐清谢灵运诗宻竹含余清北史阳昭传学涉史传尤娴案牍谢朓诗案牍时闲暇偶坐观卉木晋书顾恺之为山隂令昼日垂帘门阶闲寂务简而政理何逊七召隔珠帘而可见】宜对琴书窻外看【杜甫诗翠屏宜晚对江总诗户对忘忧草刘歆遂初赋翫琴书之条畅陶潜诗委懐在琴书谢朓思归赋园桃春发窻竹夏凉秋竹曲防娟绮窓北隂铿赋得夹池竹诗欲见葳防色当来兔苑看】为君成隂将蔽日【李颀双笋歌为君当面拂云日呉均诗多看笋成竹西京赋吐葩飏荣布叶垂隂孙楚登楼赋羡緑竹之茂隂慈竹赋影不透日后汉书丁鸿传干云蔽日之木起于葱青魏明帝诗丹霞蔽日彩虹带天】迸笋穿堦踏还出【尔雅笋竹萌慈竹赋丛篁劈开牙笋怒长李颀篱笋诗东园长新笋暎日复穿篱迸出依青嶂攅生伴緑池梁简文帝诗横阶入细笋蔽地湿轻苔又参诗踏地叶声干庾信文寒林笋出注孟宗冬入竹林而笋为之出为孝感也南史谢灵运传星星行复出】守节偏凌御史霜【左传季札曰圣达节次守节汉书王章传賛刚直守节不量重轻呉都赋竹则包笋抽节往往萦结刘岩夫植竹记劲可以凌霜雪通典御史为风霜之使崔篆御史箴简上霜凝】虚心愿比郎官笔【老子圣人虚其心实其腹植竹记虚心而直无所隠蔽古诗轻筠抱虚心蜀志诸葛亮传毎自比于管仲乐毅后汉书明帝纪郎官上应列宿汉官仪尚书令仆丞郎月给大管赤笔】君莫爱南山松树枝【江淹别赋割慈忍爱诗节彼南山惟石岩岩扶风歌南山石嵬嵬松栢何崔崔上枝拂青云中心十数围西京杂记东都隆兴观有古松树枝偃倒垂南史张讥为国子博士后主幸钟山开善寺召従臣坐于寺西南松林下勅讥竖议索麈尾未至勅取松枝手以属讥曰可代麈尾】竹色四时也不移【李白诗竹色溪下緑杜甫诗竹光团野色礼记其在人也如竹箭之有筠也如松栢之有心也二者居天下之大端矣故贯四时而不改柯易叶陶景荅谢中书书两岸石壁五色交辉青林翠竹四时不移贺循竹诗逢秋叶不落经寒色讵移】寒天草木黄落尽【刘眘虚诗霁云明孤岭秋水澄寒天易百谷草木丽乎土礼记季秋之月草木黄落汉武帝秋风辞草木黄落兮雁南归李白诗杨花落尽子规啼】犹自青青君始知【庄子有自也而可有自也而不可注天下之可不可皆本于我之自为也诗瞻彼淇隩緑竹青青陈子昂修竹篇嵗寒霜雪苦含彩独青青虞世南赋竹应制诗欲识凌冬性惟有嵗寒知陶潜诗自古叹行役我今始知之】
　　送魏升卿擢第归东都因懐魏校书陆浑乔潭【李肇国史补得第谓之进士汉书公孙传天子擢对为第一一统志河南府唐曰东都又陆浑山在嵩县一名方山唐书百官志校书郎四人従九品上掌校典礼典籍又校书四人】
　　井上梧桐雨【梁元帝诗楼前飘宻柳井上落疎桐诗梧桐生矣于彼髙冈魏明帝诗双桐生枯井枝叶自相加梁简文帝荅张纉书秋雨且晴檐梧初下】灞亭卷秋风【史记李广传尝夜従一骑出従人田闲饮还至霸陵亭霸陵尉醉呵止广按霸汉书作灞名胜志灞上有亭亭有尉主之西京送别者多至此折栁送别曹植诗秋风发微凉】故人适战胜【史记范睢谓须贾曰恋恋有故人之意任昉诗犹我故人情礼记勇敢强有力者天下无事则用之于礼义天下有事则用之于战胜谢灵运诗战胜臞者肥】匹马归山东【南史　侯景传匹马孤行自执羁绁庾肩吾诗眷然従此去车西马复东】问君今年三十防【陶潜诗问君何能尔】能使香名满人耳【李白文仆以弱植早饮香名汉书郊祀志聴其言洋洋满耳】君不见三峯直上五千仭【一统志嵩山在登封县北一十里五岳之中岳也其山三尖峯东曰太室西曰少室嵩其总名北山移文干青云而直上司马彪诗上凌青云霓下临千仞谷】见君文章亦如此【史记儒林传文章尔雅训辞深厚汉书公孙传賛刘向王襃以文章显】如君兄弟天下稀【蜀志马良传马良兄弟五人并有才名古乐府为君艶歌世所稀】雄词健笔皆若飞【孔融荐檷衡表飞辨骋辞徐陵让表陈琳健笔未尽愚懐潘岳扬荆州诔翰动若飞纸落如云】将军金印亸紫绶【汉书萧何传何进韩信汉王以为大将军史记蔡泽传懐黄金之印结紫绶于腰汉书百官公卿表相国丞相皆秦时官金印紫绶】御史铁冠重绣衣【汉书百官公卿表侍御史有绣衣直指出讨奸猾治大狱注衣以绣者尊宠之也庾信文既乗骢马仍被绣衣六典御史大事则铁冠朱衣以弹之】乔生作尉别来久【唐书百官志京县令一人上主簿二人下尉六人世説曹公召司马建公语之曰孤今日可复作尉否建公曰昔举大王时适可作尉耳谢灵运诗戚戚新别心凄凄久念攅】因君为问平安不【礼记今日安不何如】魏侯校理复何如【汉书刘歆传陈发秘蔵校理旧文陶潜诗校书亦已勤】前日人来不得书【古诗客従逺方来遗我一书札晋书刘传得刘公一纸书贤于十部従事】陆浑山水佳可赏【沈约诗山中咸可悦赏逐四时移左思诗非必丝与竹山水有清音谢朓诗聊恣山泉赏】蓬阁闲时日应往【魏征诗沈沈蓬莱阁日夕乡思多】自料青云未有期【史记伯夷传砥行立名者非附青云之士安能施于后世哉谢灵运诗托身青云上曹植赋蹶青云而奋羽苏武别李陵诗相见未有期】谁知白发偏能长【南史范缜传缜年二十九白皓然乃作白咏论衡白复黒齿落更生】垆头青丝白玉瓶【梁简文帝当垆曲当炉设夜酒刘琨诗含笑酒垆前乐府陌上桑青丝为笼系支遁四月八日讃甘露凝玉瓶】别时相顾酒如倾【沈约诗征鸟时相顾陶潜诗一觞虽独进杯尽壶自倾】摇鞭举袂忽不见【战国策举袂成幕阮籍诗登髙眺所思举袂当朝阳】千树万树空蝉鸣【曹植诗寒蝉鸣我侧潘岳诗鸣蝉属寒音梁元帝诗树宻隠鸣蝉古诗秋蝉鸣树间】
　　李颀【东川人家于颍阳擢进士第官新乡尉】
　　送従弟游江淮兼谒鄱阳刘太守【史记十二诸侯表楚介江淮一统志饶州春秋时为楚地秦置鄱阳县属九江郡隋废鄱阳改饶州隋大业初复为鄱阳唐初为饶州天寳初改为鄱阳郡本朝初改鄱阳府后改饶州】
　　都门柳色朝朝新【张载诗蔼蔼东都门羣公祖二疏江淹诗太平多欢娯飞葢东都门何逊诗轻烟渗柳色薛道衡诗朝朝散霞彩暮暮澄秋色唐太宗诗未佩兰犹小无丝柳尚新】念尔今为江上人【谢朓诗心事俱已矣江上徒离忧呉均诗露下寒葭中风起秋江上】穆陵闗带清风逺【左传南至于穆陵史记齐世家注今淮南有故穆陵闗是楚之境唐书地理志沂州沂水县北有穆陵闗诗吉甫作诵穆如清风顔延之诗两闱阻通轨对禁限清风】彭蠡湖边芳草春【书东滙泽为彭蠡荆州记宫亭湖即彭蠡泽亦谓之彭蠡湖楚辞王孙游兮不归芳草兮萋萋班固西都赋竹林果园芳草甘木】泊舟借问西林寺【孟浩然诗泊舟浔阳郭始见香炉峯曹植白马篇借问谁家子幽并游侠儿崔颢长千行停船蹔借问或恐是同乡法苑珠林释慧逺上庐岳造西林寺重阁七间栾栌重叠光耀鲜华一统志西林寺在九江府庐山与东林寺相对】晓聴猿声在山翠【梁元帝诗寒夜猿声彻游子泪沾裳徐嶷诗白云连鸟道青壁逓猿声庾肩吾诗水光悬荡壁山翠下添流萧子钧诗山翠余烟积川平晚照收】浔阳北望鸿鴈回【汉书地理志庐江郡县浔阳郭璞江赋源二分于崌崃流九派乎浔阳元和郡县志浔阳本汉旧县居浔水之阳故曰浔阳一统志九江府春秋为呉楚地晋为武昌鄱阳豫章三郡地梁移江州治湓城即今府治唐天寳初改浔阳本朝为九江府古诗摄衣起前庭仰观鸿鴈翔陈后主诗况聴南归鴈切思胡笳音】湓水东流客心醉【何逊诗湓水萦如带一统志湓浦在九江府西源出瑞昌县青湓山一名湓水庄子海不辞东流大之至也吕氏春秋水泉东流日夜不休刘桢诗泛泛东流水诗行迈靡靡中心如醉晋书阮咸传太原郭奕髙爽有识量少所推先见咸心醉不觉叹焉】须知圣代举贤良【陆云诗熙光圣代迈勲九区礼记命太尉賛杰俊遂贤良举长大枣据诗开国建元士玉帛聘贤良】不使遗才滞一方【曹植七启举不遗才进各异方诗所谓伊人在水一方庾肩吾诗佳人逺千里乃在天一方】应见鄱阳虎符守【史记文帝纪二年九月初与郡守为铜虎符应劭注铜虎符第一至第五国家当发兵遣使至合符符合乃聴受之】思归共指白云乡【陆云嵗暮赋哀年嵗之攸往兮伊行人之思归刘孝威思归引乗鄣无期限思归安可论庄子乗彼白云归于帝乡】
　　夏宴张兵曹东堂【后汉书百官志兵曹主兵事唐书百官志兵曹司兵参军事掌武官选兵甲器仗门禁管钥军防风候传驿畋猎仪礼大射小射正授弓拂弓皆以俟于东堂】
