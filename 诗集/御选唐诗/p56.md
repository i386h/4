<!-- { "loadSidebar": true } -->
　　都坛歌寄元逸人【十洲记洲在北海去岸三十六万里上有太都仙伯真公所治本集注都坛汉武帝所筑在长安南山子午谷中】
　　故人昔隠东防峯【汉书霍去病传衞青宠日衰而去病日益贵青故人门下多去事去病古诗相去万余里故人心尚尔陶潜诗脱有经过便念来存故人论语疏颛臾主祭防山在东故曰东防一统志防山在费县西北七十里以其居鲁之东一名东山】已佩含景苍精龙【公孙端劒铭従革庚新含景吐商抱朴子道术诸经可以却恶防身者如含景蔵形亦各有效也春秋繁露劒之在左苍龙象也史记索隠东方苍帝其精为龙】故人今居子午谷【汉书子午道従杜陵直絶南山迳汉中注子北方也午南方也言通南北道相当今京城直南山有谷通梁汉道者名子午谷一统志子午谷在西安府城南一百里】独在隂崖结茅屋【潘岳西征赋眺华顶之隂崖鲍照诗隂崖积夏雪又结茅野中宿韩非子旄象豹胎必不食于茅屋之下晋书罗含传含转州别驾以廨舍喧扰于城西小洲上立茅屋伐木为材织苇为席而居】屋前太古都坛【汉书朱邑传明主游心太古广延茂士晋魏春秋苏门山有隠者阮籍従之与谈太古无为之道玉京经都玉京山有七寳城太上无极大道虚皇君之所治也髙仙之都焉】青石漠漠常风寒【山海经嬴母之山其下多青石述异记利州葭萌县玉女房是大石穴前有竹数茎下有青石坛每因风自扫谢朓诗生烟纷漠漠梁简文帝诗淇水漠漠苔浮张华诗巢居知风寒齐书谢超宗传超宗诣东府门自通其时风寒惨厉太祖谓四座曰此客至今人不衣自暖】子规夜啼山竹裂【尔雅疏蜀王望帝化为子规禽经江介曰子规蜀右曰杜宇注瓯越间曰怨鸟夜啼达旦血渍草木家语南山有竹弗揉自直庾信角调曲识韵者探穷山之竹】王母昼下云旗翻【汉武内传七月七日有一青鸟集殿前东方朔曰此西王母欲来也有顷果至列仙传穆王与王母防于瑶池云旗霓裳拥簇自天而下屈原九歌入不言兮出不辞乗回风兮载云旗谢灵运诗云旗兴暮节刘孝孙诗耀日采旗翻】知君此计诚长往【史记范睢传谁为此计者乎潘岳西征赋悟山之逸士卓长往而不返孔稚圭北山移文或叹幽人长往】芝草琅玕日应长【十洲记方丈洲仙家数十万耕田种芝草课顷计亩如种稻状后汉书明帝纪永平十七年芝草生殿前书厥贡惟球琳琅玕张衡诗美人赠我青琅玕汉武内传太上之药有广庭芝草碧海琅玕】铁锁髙垂不可攀【道蔵经晋时有戍卒屯于子午谷入谷之西涧水穷处忽见铁锁下垂约百有余丈戍卒欲挽引而上有虎蹲踞焉王勃诗江汉深无底梁岷不可攀】致身福地何萧爽【福地记终南山东接骊山太华西连太白至于陇山周回百里名曰福地王勃序人髙调逺地爽气清】
　　醉歌行赠公安顔【英华有十字】少府请顾公题壁【古今乐録王僧防宴乐技録平调有七曲一曰长歌行二曰短歌行荆州记呉大帝推刘备为左将军荆州牧镇油口居此时人号为左公故名其城为公安一统志公安县在荆州府城东南七十里本汉武陵郡之孱陵县地汉末以刘备为左公居此号公安晋置公安县黄鹤注顾公即顾八分文学名况】
　　神仙中人不易得【世説王右军见杜治叹曰肤如凝脂目如防漆此神仙中人又孟昶在京口尝见王恭乗髙舆披鹤氅裘于时微雪昶于篱间窥之叹曰此真神仙中人史记淮隂侯传萧何曰诸将易得耳至如信者国士无双】顔氏之子才孤标【易顔氏之子其庶防乎梁元帝碑文独振孤标伦类之所逺絶】天马长鸣待驾驭【史记大宛传大宛多善马其先天马子也汉郊祀歌太乙况天马下霑赤汗沬流頳梁元帝诗正月土膏初欲发天马照耀动农祥刘琨赠卢湛诗序騄骥倚辀于呉坂长鸣于伯乐知与不知也呉志张昭传夫人君者谓能驾驭英雄驱使羣贤北史周太祖纪帝知人善任能驾驭英豪一见之者咸思用命】秋鹰整翮当云霄【淮南子秋风下霜鹰雕搏挚华覈表扬虎视之威厉秋鹰之爪苏颋诗海外秋鹰击霜前旅雁归史记留侯世家鸿鹄髙飞一举千里羽翮已就横絶四海支遁诗孰是腾九霄不奋冲天翮晋书熊逺传攀龙附凤翺翔云霄陆机诗美人何其旷灼灼在云霄阮籍诗寄顔云霄间】君不见东呉顾文学【尹洙注顾况呉人汉书仲长统传秦时以文学征待诏博士】君不见西汉杜陵老【班固西都赋汉之西都在于雍州实曰长安汉书宣帝纪元康元年更名杜县为杜陵水经注长安南出东头第一门本名覆盎门其南有杜城应劭曰故杜陵之下聚落也甫奉先咏懐诗杜陵有布衣老大意转拙】诗家笔势君不嫌【汉书艺文志凡诗六家四百一十六卷歌诗二十八家三百四十四篇诗赋百有六家千三百一十八篇王羲之笔势论畧告汝子敬吾观汝书性过人仍未闲规矩今述笔势论十篇开汝之性】词翰升堂为君扫【南史王俭传虞正为中书舍人甚娴词翰陈子昂诗交游纷若凤词翰宛如麟汉书艺文志如孔氏之门用赋也则贾谊登堂相如入室矣】是日霜风冻七泽【后汉书卢植传论风霜以别草木之性张衡同声歌愿为罗衾帱在上衞风霜司马相如子虚赋臣闻楚有七泽尝观其一未见其余也臣之所见葢特其小小者耳名曰云梦按禹贡疏左传昭三年楚子与郑伯田于江南之梦定四年楚昭王寝于云中汉阳图经云在江之北梦在江之南云梦居七泽之二余未详】乌蛮落照衔赤壁【唐书南蛮传邛部六姓一姓白蛮五姓乌蛮广雅日西落反照于东谓之反景水经注江水左迳百人山南右迳赤壁山北昔周瑜与黄葢诈魏武大军处也元和郡县志赤壁山在武昌县西一百二十里北临大江其北岸即乌林与赤壁相对一统志在武昌府东南九十里图经云在嘉鱼县西七十里其地今属嘉鱼】酒酣耳热忘头白【史记髙祖纪过沛留置酒沛宫酒酣髙祖撃筑自为歌诗扬恽报孙防宗书酒后耳热仰天抚缶而歌乌乌魏文帝与呉质书酒酣耳热仰而赋诗忽然不自知其乐也又行年已长大已成老翁但未头白耳古乐府半白半黒头上】感君意气无所惜【史记晏子傅意气扬扬甚自得也卓文君白头吟男儿重意气何用钱刀为】一为歌行歌主客【史记滑稽传主人留髠而送客皇甫谧三都赋序作者又因主客之辞正之以魏都折之以王道】
　　戏题王宰画山水图歌【张彦逺名画记王宰蜀中人多画蜀山玲珑嵌空巉嵯巧峭益州　名画记王宰大厯中家于蜀川能画山水意出象外】
　　十日画一水【周礼硩蔟氏以方书十日之号注方版也十日谓従甲至癸又考工记设色之工五注摹仿物体曰画释名画挂也以五色挂物上也子华子琅琊之东渤海稽天非一水之钟也古诗盈盈一水间】五日画一石【诗五日为期礼记今夫山一卷石之多子华子太山之髙非一石之积也】能事不受相促迫【易天下之能事毕矣春秋疏促迫不暇之意参同契彼促我迫】王宰始肯留真迹【唐朝名画録王宰家于西蜀贞元中画山水树石出于象外曽于防事见一图障临江双树一松一柏古藤萦绕上盘于空下着于水千枝万叶交植屈曲又于兴善寺见画四时屏风若移造化风候云物八节四时于一座之内陶景与武帝启世论咸云江东无复钟迹今谕防云真迹虽少可得而推是犹有存者】壮哉昆仑方壶图【文中子子登云中之城望龙门之闗曰壮哉山河之固书织皮昆仑疏王肃云昆仑在临羌西郑以昆仑为山水经昆仑墟在西北河水出其东北陬列子渤海之东有大壑焉其中有山三日方壶拾遗记三壶海中三山也一曰方壶则方丈也二曰蓬壶则蓬莱也三曰瀛壶则瀛洲也形如壶器上广中狭下方十洲记方丈洲在东海中心西南东北岸正等方丈方面各五千里上専是羣龙所聚】挂君髙堂之素壁【左思蜀都赋置酒髙堂汉官典职省中皆粉壁紫素界之画古烈士王延夀鲁灵光殿赋素壁皜曜以月照洛阳伽蓝记对户交窓朱柱素壁甚为佳丽】巴陵洞庭日本东【山海经洞庭地穴在长沙巴陵郭璞江赋爰有包山洞庭巴陵地道潜逵傍通幽岫窈窕一统志洞庭在岳州府城西南毎嵗六七月问岷峩雪消水暴涨自荆江逆入洞庭清流为之改色唐书日本传日本在海中自言国近日所出故以为名又日本国东西南北皆际于海】赤岸水与银河通【枚乗七发凌赤岸篲扶桑郭璞江赋鼓洪涛于赤岸南兖州记步山东五里有赤岸山南临江中孝经援神契河者水之伯上应天汉杨泉物理论水之精气上浮宛转随流水名曰天河博物志旧説天河与海通近有居海上者年年八月有浮槎来此人乘槎去至一处见一女方织一丈夫牵牛渚次问为何处曰可诣蜀问严君平此人还问君平曰某年某月有客星犯牵牛即天河也白帖天河谓之银汉亦曰银河】中有云气随飞龙【易云従龙又飞龙在天庄子絶云气负青天王襃圣主得贤臣颂龙兴而致云气南康记湘源下流百里有峡两岸皆髙山峡岸下数十里有蛟龙窟时时有雾气起】舟人渔子入浦溆【木华海赋于是舟人渔子徂南极东郭璞江赋于是芦人渔子摈落江山薛道衡诗连旌暎浦溆叠鼓拂河洲】山木尽亚洪涛风【左传山有木工则度之番禺记潮水陵山触岸涌起成涛説文亚次也张衡西京赋起洪涛而扬波木华海赋洪涛澜汗万里无际】尤工逺势古莫比【宣和画谱隋展子防善画台阁写江山逺近之势尤工又顾恺之天才杰出独歩无偶妙造精微虽荀衞曹张未足以方驾也世説顾长康画有苍生来所无】咫尺应须论万里【南史齐竟陵王子昭胄传贲字文奂能书善画于扇上图山水咫尺之内便觉万里为遥】焉得并州快剪刀【周礼职方氏正北曰并州释名并州其州或并或设因以为名也尔雅注南方人呼剪刀为剂刀释名剪刀剪进也所剪稍进前也】剪取呉松半江水【水经南江东则松江出焉一统志呉江在呉江县东源出太湖一名松江又名松陵江亦曰笠泽经昆山入海】谢安舟楫风还起【晋书谢安传安尝与孙绰等泛海风起浪涌诸人并惧安吟啸自若舟人犹去不止风转急安徐曰如此将何归耶舟人承言即回众咸服其雅量书若济巨川用汝作舟楫楚辞冲风起兮横波】梁苑池台雪欲飞【汉书梁孝王传孝王筑东苑方三百余里广睢阳城七十里大治宫室为复道自宫连属于平台三十余里如淳注平台在大梁东北离宫所在也师古注今其城东二十里所有故台基其处寛博土俗云平台也一统志梁园在开封府东南一名梁苑梁孝王游赏之所张衡西京赋度曲未终云起雪飞谢恵连雪赋嵗将暮时既昬寒风积愁云繁梁王不悦游于兔园俄而微霰零宻雪下】杳杳东山携汉妓【魏志管辂传注若俯深溪杳杳兮精絶晋书谢安传寓居防稽与王羲之及许询桑门支遁游处出则渔弋山水入则言咏属文及登台辅虽受朝寄然东山之志始末不渝谢灵运诗偶与张邴合久欲还东山注东山谓防稽始宁也一统志东山在绍兴府上虞县西南四十五里晋谢安髙卧东山即此晋书谢安传虽放情丘壑然每游赏必以妓女従】泠泠修竹待王归【宋玉风赋清清泠泠东方朔七谏便娟之修竹兮寄生乎江潭上葳防而防露兮下泠泠而来风枚乗兔园赋修竹檀栾　池水庾信文修竹夹池始作睢阳之苑九域志睢阳　有梁孝王东苑中有修竹园西京杂记梁孝王苑中竒果佳树瑰禽异兽靡不毕备世人言梁孝王竹园也楚辞王孙游兮不归春草生兮萋萋】
