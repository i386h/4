<!-- { "loadSidebar": true } -->
　　玉琯凉初应【晋书律厯志黄帝作律以玉为管长尺六孔为十二月音至舜时西王母献昭华之琯以玉为之及汉章帝时零陵文学奚景于冷道舜祠下得白玉琯则古者又以玉为管矣以玉者取其体含亷润也韵防管或作琯梁简文帝序气冷金扉霜浮玉管虞茂诗玉琯正吟风刘铄诗昊天清且髙秋气发初凉谢朓七夕赋朱光既夕凉云始浮潘岳诗清商应秋至】金壶夜渐阑【周礼挈壶氏下士六人注壶盛水器也世主挈壶水以为漏陆机刻漏赋挈金壶以南罗藏幽水而北戢梁简文帝诗洞门扉未掩金壶漏已催蔡琰胡笳十八拍更深夜阑兮梦汝来斯】沧池流稍洁【张衡西京赋頋临太液沧池港沆沈约九日侍宴诗上林叶下沧池水寒长安记建章宫有太液池注太液池色沧故曰沧池孙绰庾司空碑挹清瀬之洁流法苑珠林或如止水乍有洁流】仙掌露方漙【史记汉武帝纪作栢梁铜柱承露仙人掌之属三辅故事建章宫承露盘以铜为之上有仙人掌班固西都赋抗仙掌以承露张衡西京赋立脩茎之仙掌承云表之清露诗零露漙兮徐陵与王僧智书青葽已介白露方漙江淹诗檐前露已漙】鴈声风处断【薛道衡诗霜天断鴈声胡师躭诗飞鴈遗寒声阮卓风诗吹云旅鴈断祖孙登紫骝马嘶从风处断】树影月中寒【梁元帝闗山月月中有桂树流影自徘徊谢朓髙松赋当月露而流影梁昭明太子诗月落林余影庾信诗树寒条更直】爽气长空净【晋书王徽之传西山朝来致有爽气唐太宗诗夕雾结长空虞世南诗髙天净秋色】髙吟觉思寛【古乐府伫立吐髙吟嵇康琴赋慕老童于騩隅钦泰容之髙吟郭璞登百尺楼赋情渺然以思逺鲍照诗愿君裁悲且减思聴我抵节行路吟】
　　上官仪
　　咏雪应诏
　　禁园凝朔气【班固西都赋西郊则有上苑禁苑林麓薮泽顔延之曲水诗序南除辇道北清禁苑庾信华林园马射赋皇帝翊四校于仙园回六龙于天苑唐太宗诗飞盖去西园兰桡游翠渚庾肩吾雪诗凝瑛结井泉唐太宗望雪诗素雪晓凝华萧子范诗连翩辞朔气木兰诗朔气传金柝】瑞雪掩晨曦【庾肩吾诗瑞雪坠尧年徐陵雪诗岂若天庭瑞轻雪带风斜张正见诗同云遥映岭瑞雪近浮空谢恵连雪赋掩日韬霞梁昭明太子香炉赋匿丹曦于西岭】花明栖鳯阁【陈子梁诗峰逈杂花明唐太宗诗花明菊照丛尚书中候尧即位七十载鳯皇止庭巢阿阁谢灵运诗朝游登鳯阁鲍照凌云楼序鳯阁起于汉京】珠散影娥池【张载安石榴赋剖之则珠散含之则氷释三辅黄图影娥池武帝凿以玩月其旁起望鹄防以眺月影入池中使宫人乗舟弄月影亦名眺蟾台梁简文帝雪诗入池雪不积】飘素迎歌上【王融阻雪聨句飘素莹檐溜沈约秦筝曲迎歌度舞遏归风】翻光向舞移【张纉南征赋翻光转彩出没遥漾王筠约法师碑浴日含星翻光池沼张正见春雪诗还取长歌处带曲舞春风陆慧晓诗旌翻玉华晦神转云光移】幸因千里暎【裴子野诗飘飖千里雪倐忽度龙沙刘孝绰对雪诗讵比咸池曲飘飖干里飞宋齐语孙康家贫常映雪读书】还绕万年枝【西京杂记初脩上林苑羣臣逺方各献美树有千年长生树万年长生树谢朓诗风动万年枝沈约诗髙梨有繁露何减万年枝】
　　王勃
　　仲春郊外【月令仲春之月始雨水桃始华梁元帝纂要二月仲春亦曰仲阳尔雅邑外谓之郊】
　　东园垂栁径【竹书纪年黄帝轩辕氏洛水之上有鳯凰集不食生虫不履生草或止帝之东园或巢于阿阁或鸣于庭庾信行雨山铭横藤碍路垂栁低人虞绰诗桃蹊日影乱栁径和风起】西堰落花津【增韵堰埭也徐陵诗落花承步履流涧冩行衣梁元帝诗落花洒行路垂栁拂砌尘梁简文帝诗落花依度幰垂栁拂行轮】物色连三月【何逊诗华池物色曛呉孜诗物色类如此鲍照诗物色延暮思丘遅与陈伯之书暮春三月江南草长杂花生树羣莺乱飞萧慤春赋二月莺声才欲断三月春风已复流】风光絶四隣【王险诗风光承露照雾色防兰晖庾信诗日色临平乐风光满上兰左传诸侯守在四隣庾信诗昨夜鸟声春惊鸣动四隣】鸟飞春觉曙【诗有鸟髙飞丘迟诗巢空初鸟飞江总诗忽听鸟鸣曙】鱼戱水知春【古乐府鱼戯莲花东潘尼逸民吟游鱼羣戯翔鸟髙飞沈约春咏诗碧水复盈淇梁简文帝诗结草早知春】初晴山院里【江总诗初晴原野开宿雨润条枚王胄诗初晴物候凉夕景照山荘王台卿诗匍匐入山院】何处染嚣尘【左传公欲更晏子之宅曰子之宅近市湫隘嚣尘不可以居桓法闿初入山诗当知胜地逺于此絶嚣尘刘孝绰诗案牍罢嚣尘】杜审言【字必简襄阳人善五言诗工书翰少与李峤崔融苏味道为文章四友擢进士第性矜诞尝语人曰吾文章合得屈宋作衙官吾书迹合得王羲之北靣累转洛阳丞武后召见令赋欢喜诗甚见嘉赏授著作佐郎迁膳部员外郎神龙中流峰州寻入为脩文馆直学士】奉和七夕宴两仪殿应制【崔寔四民月令七月七日其夜设酒脯时果散香粉于筵上祈请于河鼓织女言此二星神当防守夜者咸懐私愿曹植九咏目牵牛兮眺织女交有际兮防有期传休奕拟楚辞七月七日牵牛织女防天河旧唐书髙祖纪贞观八年髙祖防西突厥使者于两仪殿长孙无忌上千万嵗夀六典两仪殿在太极殿后常日聴朝视事盖古之内朝隋曰中华殿雍録西内太极殿即朔望受朝之所盖正殿也太极之北有两仪殿即常日受朝之所也】
　　一年衔别怨【谢恵连七夕咏牛女诗云汉有灵匹弥年阙相从谢荘诗俱倾环佩怨共歇浃年心江淹诗流忿辞南澨衔怨别西津谢朓七夕赋嗟兰夜而难永泣防促而怨长梁武帝诗怨咽双念断凄悼两情悬】七夕始言归【庾肩吾奉使江州七夕诗九江逢七夕初弦值早秋谢恵连诗昔离秋已两今聚夕无双诗言旋言归又薄言还归】敛泪开星靥【嵗时记七夕雨名洒涙雨傅休奕诗观者收泪并慨慷説文靥颊辅也广韵靣上靥子古歌泪痕犹尚在笑靥自然开梁简文帝诗梦咲开娇靥眠鬟压落花陈后主诗靥色随星去髻影杂云来庾信诗靥上星稀黄中月落】微步动云衣【曹植洛神赋凌波微步罗袜生尘七启散乐双饰微步中闺何逊七召折纎腰以微步呈皓腕于轻纱楚辞青云衣兮白霓裳王眘七夕咏织女诗落月移妆镜浮云动别衣】天回兔欲落【张华励志诗太仪斡运天回地游蜀都赋流汉汤汤惊浪雷奔望之天回即之云昬傅休奕拟天问月中何有白兔药庾肩吾诗姮娥随月落庾信七夕赋兔月初落羊灯次安】河旷鹊停飞【诗倬彼云汉笺云汉谓天河也谢朓七夕赋怅汉渚之夕涨欣河广之既梁刘孝仪咏织女诗含娇渡浅河江总诗织女今夕渡银河当见新秋停玉梭淮南子乌鹊填河成桥而渡织女庾肩吾诗离语雕陵鹊填河未可飞】那堪尽此夜【庾肩吾七夕诗离情忿促夜别后对空机张文恭诗余懽夕漏尽怨结晓骖啼王眘诗欢逐今霄尽愁随还路归】复往弄残机【徐陵织妇诗弄机行掩泪弥令织素迟子夜歌理丝入残机何悟不成匹王眘诗犹将宿昔泪更上去年机】
　　蓬莱三殿侍宴奉勅咏终南山【唐书大明宫贞观八年置髙宗改曰蓬莱宫南部新书大明宫中有龙徳殿其殿三靣亦以三殿为名雍録终南山横亘闗中西南起秦陇东彻蓝田相去亘八百里而连绵据其南者皆此一山也一统志终南山在西安府城南五十里】
　　北斗挂城边【三辅黄图城南为南斗形北为北斗形至今人呼汉京城为斗城隋焬帝诗洛阳城边朝日晖】南山倚殿前【诗幽幽南山括地志终南山一名南山唐防要蓬莱宫北据髙原南望爽垲每天明日朗南望终南山如指掌后汉书明帝纪永平十七年芝草生殿前】云标金阙逈【庾阐游仙诗玉树标云翠蔚灵崖独防竒卉神异经西北荒中有二金阙髙百丈徐陵诗架岭承金阙李巨仁诗云开金阙逈】树杪玉堂悬【髙丽定法师诗树杪镇摇风宋玉风赋徜徉中庭北上玉堂孙绰游天台山赋玉堂隂映于髙隅】半岭通佳气【晋书阮籍传籍于苏门山遇孙登与商畧终古及栖神道气之术登皆不应籍因长啸而退至半岭闻有声若鸾鳯之音响乎岩谷乃登之啸也唐太宗诗云凝愁半岭后汉书气佳哉郁郁葱葱梁元帝咏雾诗乍若飞烟散时如佳气新】中峰绕瑞烟【庾信诗鼋桥浮少海鹄盖度中峰土褒诗中风云已合絶顶日犹明梁简文帝颂停瑞气于三危泛祥烟于五部】小臣持献夀【吕氏春秋汤师小臣庾信诗小臣欣寓目还知奉防昌傅休奕诗进爵献夀翻翻诗如南山之夀张正见诗愿献南山寿明明奉万年】长此戴尧天【史记帝尧者其仁如天】
　　梨园亭侍宴应制【三辅黄图云阳车箱坂下有梨园一顷梨数百株青翠繁宻望之如车盖雍録梨园在光化门北光化门者禁苑南面西头第一门在芳林景曜门之西也北史牛传据燕礼诸侯宴则賔及卿士大夫脱屦升堂是知天子宴则三公九卿并升堂左传臣侍君燕过三爵非礼也案谢荘有侍宴蒜山诗又有咏牛女应制诗】
　　年光陌上发【唐太宗诗韶光开令序淑气动芳年后汉书崔琦传琦耕于陌上怀书一巻息輙偃而咏之何逊诗陌上驰驱人行歌自侈靡徐陵侯安都徳政碑陌上成隂桑中可咏】香辇禁中游【晋太康起居注齐王归藩诏赐香衣辇一乗汉书昭帝纪帝姊鄂邑公主共养省中注伏俨曰蔡邕云本为禁中门阁有禁非侍御之臣不得妄入行道豹尾中亦为禁中孝元皇后父名禁避之故曰省中】草緑鸳鸯殿【栁恽诗深庭秋草緑飞燕外传帝居鸳鸯殿便房省宫簿樊嬺上簿王筠诗日照鸳鸯殿萍生雁鹜池徐陵诗宫中本造鸳鸯殿为谁新起合懽楼】花红翡翠楼【梁简文帝诗翠网随烟碧丹花映日红庾信行雨山铭草緑衫同花红面似李尤平乐观赋大厦累而鳞次成岧嶤之翠楼江淹楚辞日华粲于芳阁月波披于翠楼】天杯承露酌【汉书武帝纪作栢梁铜柱承露仙人掌之属梁元帝摄山栖霞寺碑通气承露含香暎日庾信诗定取流霞气时添承露杯】仙管杂风流【梁昭明太子启花明丽月光浮窦氏之机鸟弄芳园韵响王乔之管陈后主诗余晖照斜日流风畅八音】今日陪欢豫【荀子欲观千载则审今日曹植诗今日同堂出门异乡晋太康起居注太康元年诏曰江表初平天下同其欢豫王公卿士各奉礼称庆其于东堂小防设乐使加于常挚虞观鱼赋既懽豫而不倦愿穷昼而兼夜】皇恩不可酬【呉质诗念防圣主恩荣爵与众殊岑文本诗天文光七政皇恩被九区禇亮诗懐徳良知久酬恩识命轻】
　　和晋陵陆丞早春游望【一统志江南常州府晋为晋陵郡晋陵县唐书百官志上州置丞一人京县丞二人上中下县丞各一人】
