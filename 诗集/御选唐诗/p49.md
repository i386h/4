<!-- { "loadSidebar": true } -->
　　洛阳城里花如雪【汉书地理志河南郡故秦三川郡髙祖更名洛阳梁简文帝洛阳乐府洛阳佳丽地大道满春光萧子显诗洛阳梨花落如雪何逊聨句洛阳城东西却作经年别昔去雪如花今来花似雪徐陵诗欲见洛阳花如君陇头雪】陆浑山中今始发【魏志胡昭传转居陆浑山中躬耕乐道以经籍自娯唐书地理志陆浑山一名方山】旦别河桥杨柳风【晋书杜预传预以孟津渡险请立河桥于富平津议者以为殷周故都歴圣贤而不作者必不可立故也预曰造舟为梁河桥之谓也江总诗徳阳穿洛水伊阙近河桥庾信春赋拥河桥而争渡诗昔我往矣杨柳依依梁简文帝诗春堤杨栁拂河桥】夕卧伊川桃李月【左传秦晋迁陆浑之戎于伊川一统志伊水源出卢氏县闷顿岭经嵩县界入于洛谢朓诗灞池不可别伊川难重违诗何彼秾矣华如桃李】伊川桃李正芳新【唐太宗诗献嵗启新芳】寒食山中酒复春【卢氏杂记寒食内宴宰相赐酴醿酒陶潜诗山中酒应熟诗为此春酒以介眉夀东坡题跋国史补云酒有郢之富春乌程之若下春荣阳之土窟春富平之石冻春剑南之烧春杜子美亦云闻道云安麴米春裴铏传竒亦有酒名松醪春乃知唐人名酒多以春也】野老不知尧舜力【梁简文帝诗都人野老云集雾防庾信诗埜老时相访康衢谣不识不知顺帝之则易黄帝尧舜垂衣裳而天下治击壤歌帝何力于我哉】酣歌一曲太平人【书酣歌于室陶潜诗达曙酣且歌南史徐君蒨传饮酒数升便醉而闭门尽日酣歌庾信文故老亲賔酣歌相庆嵇康絶交书浊酒一杯弹琴一曲吾愿毕矣论衡儒书称尧舜之徳至优至大天下太平一人不刑西京杂记董仲舒云太平之时雨不破块津茎润叶而已】
　　龙门应制【太平寰宇记伊阙口俗名龙门两京新记炀帝登北邙观伊阙曰此龙门耶一统志河南府城南二十五里两山对峙东曰香山西曰龙门唐书宋之问传武后游洛南龙门诏従臣赋诗左史东方虬诗先成后赐锦袍之问俄顷献后览之嗟赏更夺袍以赐】
