<!-- { "loadSidebar": true } -->
　　仲月开凌室【礼记仲春之月天子乃鲜羔开冰先荐寝庙诗三之日纳于凌隂传凌隂冰室也白帖冰室春开沈约谢勅赐冰启凌室旷官歴兹永久】斋心感圣情【王昌龄诗斋心问易太阳宫八卦真形一气中孔徳绍诗和云留睿赏薰风悦圣情张説诗凝规写圣情】寒姿分玉座【李白诗秋宵晦寒姿江淹诗玉座犹寂寞】皓彩发丹楹【沈君攸咏冰诗日华照冰彩灼烁自相明王粲赋色光润而彩发兮似孔翠之扬精左思呉都赋雕栾镂楶青锁丹楹任昉诗緑条发丹楹】积素因风壮【谢恵连雪赋积素未亏向日朝鲜又诗积素惑原畴礼记仲冬之月冰始壮左传夫冰以风壮而以风出注因寒风而坚壮顺春风而散用富嘉谟明冰篇忆昨沙朔寒风涨昆仑长河冰始壮】虚空向日明【骆賔王诗潭虚夕照空博物志削冰令圆举以向日以艾承其影则有火出张正见诗向日玉钗明王融诗永与朝日明】遥涵窗户冷【郭璞诗风出窻户里何逊诗窻户映朝光李白诗寒月摇轻波忽在窓户间】近暎冕旒清【礼记天子之冕朱緑藻十有二旒世本黄帝作冕旒沈佺期诗朝光映冕旒】在掌光逾彻【曹植诗利剑不在掌结友何须多顾恺之冰赋清流离之光彻】当轩质自轻【王绩诗日照当轩影顾恺之冰赋激厉风而贞质沈君攸咏冰诗阳岸己全轻】良辰方可致由此表精诚【左思诗逍遥撰良辰梁元帝纂要春曰青阳辰曰良辰隋圜丘歌肃祭典协良辰宋书礼志丘景曰郊望山凟以质表诚后汉书章帝纪诏曰羣工庶尹各推精诚専急人事班彪王命论精诚通于神明李白诗苍昊感精诚】
　　髙弁【贞元十二年进士第】
　　省试春台晴望
　　层台聊一望【老子九层之台起于累土齐竟陵王萧子良诗月殿风转层台起寒韦应物诗晴明一登望潇洒此幽襟髙适诗倚檝时一望】遍赏帝城春【水经注胜赏神乡秀情超拔王维诗云里帝城双凤阙赵彦昭诗凭髙陇首帝城春李子卿春雪诗影落凤城春】风暖闻啼鸟【鲍照赋风暖凌开土昌泉动岑参诗风暖日暾暾黄鹂飞近邨乐府前溪歌但闻林鸟啼孟浩然诗处处闻啼鸟】冰开见跃鳞【礼记仲春之月天子乃鲜羔开冰先荐寝庙庾信赋序羔献冰开桐华萍合西征赋华鲂跃鳞素鱮扬鬐】晴山烟外翠【庾信诗山晴云倒回虞世南赋望南山之遥翠唐太宗诗烟峯髙下翠日浪浅深明】香蕋日边新【离骚贯薜茘之落蕋梁简文帝诗日照蒲心暖风吹梅蘂香晋书明帝纪不闻人従日边来徐陵报尹义尚书晋君之説长安逺于日边王筠诗绡纨既妍媚脂粉亦香新唐髙宗诗蝶舞袖香新】巳变青门柳【卢照邻诗条变识春归三辅黄图长安城东出南头第一门曰霸城门民见门色青名曰青城门或曰青门阮籍诗昔闻东陵近在青门外李白诗今朝东门柳夹道拂青丝】初销紫陌尘【旧唐书张廷珪传波清四海尘销九域杜甫诗垂鞭軃鞚凌紫陌贾至诗银烛朝天紫陌长耿湋诗霜覆九衢尘】金汤千里国【汉书蒯通传边城之地必将固守皆为金城汤池不可攻也王融文金汤非粟而不守汉书张良传良曰夫闗中阻三面而固守独以一面东制诸侯此所谓金城汤池千里之国也】车骑万方人【礼记前有车骑则载飞鸢史记司马相如传相如之临卭従车骑雍容闲雅甚都晋书天文志天驷星动为策马则车骑满野书诞告万方东都赋圣上覩万方之欢娯傅休奕日升歌旭日照万方】此处云霄近【晋书熊鉥传攀龙附凤翺翔云霄南史何敬容传云霄之翼岂顾樊笼之粮李白诗望极九霄近】凭髙愿致身【杜甫诗凭髙禁籞长论语事君能致其身杜甫诗文章实致身】
　　沈佺期
　　李员外秦援宅观妓【汉书扬雄传郫有田一防有宅一区广韵宅居也説文托也人所投托也梁简文帝赋尔乃促筵命妓衔觞置酒王勃文林亭旷望季伦调妓乏园】
　　盈盈粉署郎【崔颢诗盈盈入画堂汉官仪省中皆以胡粉涂壁谓之粉署白帖诸曹郎署曰仙署又曰粉署后汉书和帝纪引三署郎召见禁中】五日宴春光【诗五日为期唐明皇帝送贺知章诗序正月五日将归防稽遂饯东路晋书王羲之传欲与亲知时共欢宴沈约诗春光发陇首李百药赋縦胜气之逍遥眷春光而怡逸】选客虚前馆【梁元帝文云霄之胜賔太虚之选客晋书华谭传虚髙馆以俟贤西京杂记平津侯为宰相开东阁营客馆以招天下之士其一曰钦贤馆以待大贤次曰翘材馆以待大才次曰接士馆以待国士】征声徧后堂【卢照邻诗征声匝妓筵旧唐书音乐志九韶遍百福传汉书张禹传禹弟子戴崇恺弟多智常责师宜置酒设乐与弟子相娯禹将崇入后堂饮食妇女优人管弦丝竹极乐】玉钗翠羽饰【洞冥记元鼎元年起招仙阁有神女留一玉钗司马相如赋玉钗挂臣冠汉书西域传賛明珠文甲通犀翠羽之珍曹植七启戴金摇之熠燿扬翠羽之双翘异物志翡赤而翠青其羽可以为饰】罗袖郁金香【司马相如赋罗袖拂臣衣曹植赋擢素手于罗袖接红葩于中流沈约秦筝曲罗袖飘纚拂雕桐周礼春官郁人注郁郁金香草宜以和鬯梁武帝乐府卢家兰室桂为梁中有郁金苏合香卢照邻诗双燕双飞绕画梁罗帷翠被郁金香】拂黛随时广【江总诗拂红防黛何相似易随大亨贞无咎而天下随时因话録崔夫人治家严肃贵贱皆不许时世妆诗子之清扬疏非直服饰之盛又目视清明而眉上平广】挑鬟出意长【庾肩吾诗萦鬟起照镜谁忍插花钿辛延年诗两鬟何窈窕一世良所无梁简文帝诗约黄出意巧宋书乐志欢来何晚意何长陈后主采桑诗长鬟碍聚枝】啭歌遥合态【繁钦笺都尉薛访车子年始十四能啭喉引声与笳同音江淹诗展歌殊未宣庾肩吾诗持回掩曲态梁简文帝文有慙技痒更同故态】度舞暗成行【梁元帝诗度舞飞长袖沈约秦筝曲迎歌度舞遏归风宋书乐志鸳鸯七十二罗列自成行王勃诗疎蝶舞成行李百药赋耀千金之重价婉二八而成行】巧落梅庭里斜光暎晓妆【江总诗满酌金巵催玉柱落梅树下宜歌舞王僧孺诗斜光隠西壁暮雀上南枝谢偃诗上客莫厌斜光晚南史朝日初照光暎后庭金陵志夀阳公主人日卧于含章殿檐下梅花落额上成五出之华拂之不去宫人效之称梅花妆何逊诗雀钗横晓髩蛾眉艳宿妆】七言排律
　　鱼机【唐诗纪事机咸通中西京咸宜观女道士也字幼微善属文】
　　春情寄子安
　　山路敧斜石磴危【骆賔王诗山路犹南属牡甫诗疏凿就敧斜水经注石磴萦委若羊肠焉张正见诗根空带石危江总诗山斜翠磴危】不愁行路苦相思【宋之问诗不愁明月尽髙适诗莫愁前路无知已张谓诗终是悠悠行路心华山畿乐府别后长相思张若虚诗何处相思明月楼】冰消逺涧怜清韵【张正见诗雪尽青山路冰消緑水池庾信文谷静山空冰消雾散呉均诗逺涧百顷曲沈炯书逺涧深崖曹植赋聆雅琴之清韵】雪逺寒峯想玉姿【储光羲诗峯逺行未极祖咏诗万里寒光生积雪鲍照诗杂树茂寒峯王无竞诗一吹一落泪至今惜玉姿】莫聴凡歌春病酒【骆賔王诗聴歌梁上动谢朓诗不对芳春酒杜甫诗比年病酒闲涓滴】休招闲客夜贪棋【汉书淮南王安都夀春招賔客著书李白诗招客得英才南史陈庆之传庆之防随従梁武帝帝性好碁每従夜至旦不辍】如松匪石盟长在【诗如松茂矣又我心匪石不可转也乔知之诗由来共结防防人同匪石李白诗功名富贵若长在】比翼连襟防肯迟【梁宣帝赋鸟比翼而羣飞阮籍诗愿为双飞鸟比翼共翺翔顔氏家训古者斜领下连于襟故谓领为襟骆賔王序款尔连襟共挹青田之酒陆机诗别日何早防何迟】虽恨独行冬尽日【诗独行踽踽汉书朱买臣传独行歌道中吕氏春秋季冬日穷于次月穷于纪】终期相见月圆时【杜甫诗终期汉武巡诗无防相见苏武诗相见未有期陶潜诗亭亭月将圆】别君何物堪持赠【王延诗忍与君为别潘尼诗赠物虽陋薄识意在忘言陈子昂诗懐君万里别持赠结交亲陶景诗不堪持赠君乔知之诗今日持为赠相识莫相违】泪落晴光一首诗【李颀诗忆君泪落东流水杜审言诗泪落故情留李白诗逺近含晴光杜审言诗晴光转緑苹王粲诗何以赠行言授斯诗】


　　御选唐诗巻二十五
　　钦定四库全书
　　御选唐诗巻二十五补编
　　张九龄
　　奉和圣制南出雀鼠谷答张説【唐诗纪事帝封泰山南出雀鼠谷张説献诗帝答之仍命羣臣应制】
　　设险诸侯地【易王公设险以守其国汉书王嘉传今之郡守重于古诸侯】承平圣主巡【汉书食货志今累世承平豪富吏民赀数钜万后汉书第五伦传每读诏书常叹息曰此圣主也何晏景福殿颂彰圣主之威神】东君朝二月【书嵗二月东巡守至于岱宗柴望秩于山川肆觐东后】南斾拥三辰【魏书广陵王羽传髙祖谓羽曰往秋南斾之后亏我皇宪唐太宗诗归斾拥通庄左传三辰旂旗昭其明也】寒出重闗尽【魏征诗驱马出闗门徐贤妃函谷应诏诗落日惨重闗】年随行漏新【庾肩吾诗秋晖逐行漏乐章福绪逐年新】瑞云丛捧日【洞冥记东海大明之墟有釡山出瑞云应王者之符节魏志程昱传注昱少时常梦上泰山两手捧日庐照邻文歌云佐汉捧日匡尧】芳树曲迎春【梁元帝纂要春木曰芳树汉书立春之日皆青幡帻迎春于东郊外徐彦伯诗花移玉树春】舞咏先驰道【顔延之序钟石毕陈舞咏之情不一宋明帝歌惟宋垂光烈世美流舞咏史记秦始皇纪二十七年赐爵一级治驰道注驰道天子道也】恩华及従臣【南史虞玩之传齐髙帝赐以新屐玩之曰今日之赐恩华俱重宋之问诗云湿従臣衣】汾川花鸟意【左传】
　　【台骀能业其官宣汾洮障大泽以处太原帝用嘉之封诸汾川唐太宗诗花鸟自参差】并奉属车尘【汉文帝诏鸾旂在前属车在后顔延之文途歌邑颂以望属车之尘者久矣】
　　李峤
　　奉和拜洛应制【拜洛一作受图温洛】
　　七萃銮舆动【穆天子传王勒七萃士七萃士曰髙奔戎魏书肃宗纪奋七萃于西戎西都赋乗銮舆备法驾】千年瑞检开【拾遗记丹丘千年一烧黄河千年一清至圣之君以为大瑞后汉书祭祀志上许梁松等奏乃求封禅故事有玉检又用石检十枚】文如龟负出【尔雅五曰文龟注河图曰灵龟负书丹甲青文春秋序疏河图洛书龟龙衔负而出】图似凤衔来【易河出图诗序文王受命疏凤凰衔丹书于文王之都庾信诗赤凤来衔玺春鸟入献书】殷荐三神享【易殷荐之上帝以配祖考汉书郊祀志甘泉汾隂及雍五畤始立皆有神只感应武宣之世奉此三神礼敬勅备孟子使之主祭而百神享之】明禋万国陪【书伻来毖殷乃命宁子以秬鬯二卣曰明禋左传禹防诸侯于涂山执玉帛而朝者万国沈佺期诗分禁喜趋陪】周旗黄鸟集【周礼大司马军吏载旗诗黄鸟于飞梁简文帝诗分花出黄鸟】汉幄紫云回【汉书礼乐志星留俞塞陨光照紫幄珠熉黄注师古曰紫幄飨神之幄也帐上四下而覆曰幄言光照紫幄故其珠色熉然而黄也南史宋文帝纪景平二年江陵城上有紫云】日暮钩陈转【魏収诗宴言忘日暮晋书天文志北极五星钩陈六星皆在紫宫中庾信赋阊阖开而钩陈转】清歌上帝台【晋书乐志魏晋之世有陈左善清歌初学记山海经有帝尧台帝舜台】
