<!-- { "loadSidebar": true } -->
　　暇景属三春【梁元帝丹阳尹传序求瘼余晨颇多暇景唐太宗临层亭赋惟万防之暇景屏千虑之岩廓嵇康琴赋三春之初丽服以时张协七命晞三春之溢露溯九秋之鸣颷】髙台聊四望【谢朓诗积水望頳霞髙台望归翼王粲登楼赋登兹楼以四望兮聊暇日以消忧】目极千里际【楚辞九辨目极千里兮伤春心郭璞登百尺楼赋抚凌槛以遐想乃目极而肆运史记金城千里子孙帝王万世之业也】山川一何壮【书奠髙山大川班固燕然山铭考传验图穷览其山川汉书东方朔传拔剑割肉壹何壮也沈约诗气与三山壮】太华见重岩【书西倾朱圉鸟鼠至于太华山海经太华之山削成而四方其髙五千仞其广千里晋书陆机陆云传賛叠意回舒若重岩之积秀枣据诗重岩吐神溜倾觞挹涌波】终南分叠嶂【诗终南何有有纪有堂毛苌注终南周之名山也五经要义太乙一名终南山在武功县葢终南南山之总名太乙一山之别号耳梁武帝诗夕池出濠渚朝云生叠嶂梁简文帝诗叠嶂迥参差连峯郁相拒】郊原纷绮错【萧子范诗郊原共超逺林野杂依菲刘孝仪诗夜气清箫管晓阵烁郊原西都赋周庐千列徼道绮错】参差多异状【上林赋临曲江之隑州兮望南山之参差陆云寒蝉赋灵岳幽峻长林参差异苑温峤至牛渚矶闻水底有音乐之声乃燃犀角而照之须臾见水族覆火竒形异状其夜梦人谓曰与君幽明道隔何意相照耶】佳气满通沟【后汉书光武帝纪望气者苏伯阿望见舂陵郭唶曰气佳哉郁郁葱葱然张衡东都赋东郊则有通沟大漕左思魏都赋疏通沟以濵路罗青槐以防涂】迟步入绮楼【列子子华之门徒缟衣乗轩缓步阔视北史栁遐传徐步稍前曽不顾盼谢朓诗飞缨入华殿古诗交疏结绮窓虞世南诗日晖青琐殿霞生结绮楼】初莺一一鸣红树【梁书萧子显传早雁初莺开花落叶晋书刘实传吾之好闻竽声甚于先生欲一一列而聴之诗嘤其鸣矣求其友声谢朓诗红树岩舒青莎水被】归鴈双双去緑洲【汉武帝秋风辞草木黄落兮鴈南归苏颋诗云前旅鴈归晋书乐志雍雍双鴈游戏田畔公羊传其诸为其双双而俱至者与述异记沧洲久视山下澄緑泉阔百余步亦名流緑谢朓诗喧鸟覆春洲】太液池中下黄鹄【汉书武帝纪建章宫其西则有唐中数十里其北治大池渐台髙二十余丈名曰太液池又昭帝纪黄鹄下建章太液池中西京赋前唐中而后太液西京杂记始元元年黄鹄下太液池帝为歌曰黄鹄飞兮下建章】昆明水上暎牵牛【汉书西南夷传昆明国有池方二百里武帝欲伐昆明作池象之以习水战西京赋乃有昆明灵沼黒水阯牵牛立其左织女处其右三辅黄图秦王都咸阳渭水贯都以象天汉横桥南渡以法牵牛】闻道汉家全盛日【书我闻在昔太史公自序请悉论先人所次旧闻弗敢阙又天子始建汉家之封而太史公留滞周南不得与従事刘孝威诗汉家迎夏毕避暑甘泉宫汉书髙帝纪賛汉承尧运徳祚已盛后汉书张纲传大汉初隆及中兴之世文明二帝徳化尤盛班固典引窃作典引一篇虽不足雍容明盛万分之一犹启发愤懑觉悟童防光扬大汉轶声前代沈佺期従幸汉故青门诗全盛今何在英雄复重论北齐元防大飨歌惟皇道升平日】别馆离宫趣非一【上林赋离宫别馆弥山跨谷谢朓诗触赏聊自观即趣咸已展江总乐府绮殿文雅遒玳筵懽趣宻郭璞江赋及其谲变鯈怳符祥非一谢朓髙斋诗纷诡谅非一】甘泉逶迤亘明光【雍録古以甘泉名宫者三秦在渭南汉在云阳隋在鄠县西京赋处甘泉之爽垲乃隆崇而敷注甘泉山名阮籍东平赋逶迤漫衍绕以大壑夏侯湛山路吟道逶迤兮岚气侵武帝纪太初四年起明光宫辛氏三台记加金玉珠玑为帘箔画夜长明西都赋自未央而连桂宫北弥明光而亘长乐注三辅故事桂宫内有明光殿方言曰亘竟也】五柞连延接未央【汉书扬雄传武帝广开上林南至宜春鼎湖御宿昆吾旁南山而西至长杨五柞周袤数百里三辅黄图五柞宫汉之离宫也宫中有五柞树因以为名五柞皆连抱上枝覆防可数亩西京赋掩长杨而聨五柞绕黄山而款牛首景福殿赋阶除连延萧曼云征范云诗连延不可穷汉书髙帝至长安萧何作未央宫潘岳闗中记未央宫殿皆疏龙首山土筑之礼乐志灵殷殷烂扬光延夀命永未央】周庐徼道縦横转【史记衞令曰周庐设卒甚谨汉书西域传龟兹王数来朝贺归其国治宫室作徼道周衞如汉家仪音义直宿曰庐又中尉掌徼循京师谓游徼循禁备盗贼也魏文帝诗天汉回西流三五正従横江淹诗崤函多丘墟冀阙缅縦横徐陵序椒房宛转柘馆隂岑宋之问歌松移岫转左变而右易风生云起出鬼而入神】飞阁回轩左右长【三辅黄图武帝于未央宫营造日广乃于宫西跨城池作飞阁通建章宫江淹诗置酒坐飞阁陆机呉趋行重栾承游极回轩启曲阿江淹诗神颷自逺至左右芙蓉披梁宣帝游七山寺赋清流四绕吐溜悠长】须念作劳居者逸【世説谢奕作剡令有一老翁犯法以酒罚之太傅时年七八嵗在兄膝边坐谏曰老翁可念何可作此晋书石勒载记勒力耕毎闻鞞铎之音归以告其母母曰作劳耳鸣非不祥也东京赋经始勿亟成之不日犹谓为之者劳居之者逸注楚子曰翟亦有台乎使者曰翟王茅茨不剪采不斲犹以作者太劳居者太逸也晋书嵇康传任逸之情转笃南史梁忠烈世子方传性爱林泉好散逸】勿言我后焉能恤【论语非礼勿言又焉能为有焉能为亡诗我躬不阅遑恤我后沈约酬华阳先生诗岂忘平生懐靡盬不遑恤】为想雄豪壮栢梁【骆賔王与博昌父老书春渚青山载劳延想郭璞客傲羁九有之竒骏咸捴之于一朝岂惟丰沛之英南阳之豪武帝纪元鼎二年春起柏梁台汉武旧事栢梁台以香栢为梁香闻数十里古文苑武帝作栢梁台诏羣臣二千石有能为七言诗者乃得上座帝曰日月星辰和四时自梁王以下作诗者二十五人】何如俭陋卑茅室【古乐府长跽读素书书中竟何如晋书王彪之传安欲更营宫室彪之曰中兴初即位东府殊为俭陋元明二帝亦不改制成帝更营修筑方之汉魏诚为俭狭复不至陋殆合丰约之中自可随宜増葢修补而已陆云谏呉王启第室之设可使俭而不陋凡在崇丽一宜节之以制论语卑宫室而尽力乎沟洫后汉书班固传扶风掾李育客居杜陵茅室土阶】阳乌黯黯向山沈【蜀都赋阳乌回翼兮髙标庾肩吾诗阳乌一转翅千里定非虚参同契注寒来暑往运行于三百八十四爻兔起乌沈升降于三百八十四日梁元帝赋日黯黯而将暮风骚骚而渡河刘眘虚诗柴门向山路深柳读书堂唐太宗诗惨日暎峯沈愁云随葢转】夕鸟喧喧入上林【沈约诗网虫垂户织夕鸟傍檐飞豆卢田诗朝见牧竖集夕闻栖鸟喧徐陵长安道诗喧喧拥车骑非但执金吾东方朔传上使吾丘夀王举籍阿城以南盩厔以东宜春以西欲除以为上林苑属之南山司马相如上林赋齐楚之事又乌足道乎君未覩夫壮丽也独不闻天子之上林乎曹植诗归鸟赴乔林翩翩厉羽翼】薄暮赏余回步辇【陆机诗终朝理文案薄暮不遑暝广雅日将落曰薄暮岑文本诗甲第多清赏芳辰命羽巵褚遂良诗独有狂歌客来承欢宴余西都赋乗茵步辇惟所息晏后汉书边让传旦垂精于万防兮夕回辇于门馆宋之问和大荐福寺诗六龙回玉辇双树谒金仙】还念中人罢百金【汉书文帝纪賛欲作露台召匠计之直百金上曰百金中人十家之产吾奉先帝宫室常恐羞之何以台为梅福传福归夀春求假轺传条对辄报罢】
　　沈佺期【字云卿相州内黄人善属文尤长七言之作擢进士第长安中累迁通事舍人预修三教珠英转考功郎给事中坐交张易之流驩州稍迁台州録事参军神龙中召见拜起居郎修文馆直学士歴中书舍人太子少詹事开元初卒建安后讫江左诗律屡变至沈约庾信以音韵相婉附属对精密及佺期与宋之问尤加靡丽如锦绣成文学者宗之号为沈宋语曰苏李居前沈宋比肩】
　　入少宻溪【全唐诗作小密溪未详处所】
　　云峯苔壁绕溪斜【江淹诗平明登云峯杳与庐霍絶顾野王虎丘山序秀壁数寻被杜兰与苔藓阮籍东平赋逶迤漫衍绕以大壑】江路香风夹岸花【谢朓诗江路西南永归流东北骛古词绣幕围香风水经注夹岸崇深倾崖返捍陶潜桃花源记忽逢桃花林夹岸数百步中无杂树芳草鲜美落英缤纷张正见诗槐花夹岸飞】树宻不言通鸟道【谢灵运诗林宻蹊絶踪史记李广传桃李不言下自成蹊南中志鸟道四百里以其险絶兽犹无蹊特上有飞鸟之道耳隂铿诗曕云望鸟道对柳忆家园】鸡鸣始觉有人家【陶潜诗狗吠深巷中鸡鸣桑树巅帛道猷陵峯采药诗茅茨隠不见鸡鸣知有人】人家更在深岩口【史记司马相如传展鳞奋翼潜处乎深岩魏书李谧传结宇重岩凭崖凿石】涧水周流宅前后【淮南子地平则水周流水经注池水征渟渊而周流谢灵运山居赋江水周乎舍下南史王裕之传所居亭山林涧环周备登临之美仲长统乐志论使居有良田广宅背山临流沟池环匝竹木周布场圃筑前菓园树后】游鱼瞥瞥双钓童【庄子若游鱼者钓以投之潘岳诗游鱼动圆波陶潜诗临水愧游鱼王逸九思目瞥瞥兮西投释文瞥普蔑切蹔见貌】伐木丁丁一樵叟【诗伐木丁丁鸟鸣嘤嘤尔雅注丁中茎切丁丁斫木声王僧儒荅江琰书田夫野老渔父樵客】自言避喧非避秦【沈约诗従宦非宦侣避世作避喧桃花源记自云先世避秦乱率妻子邑人来此絶境不复出焉】薜衣耕凿帝尧人【上官昭容诗人将薜作衣帝王世纪帝尧时天下太和百姓无事有五十老人击壤于道歌曰日出而作日入而息凿井而饮耕田而食帝力何有于我哉】相留且待鸡黍熟【论语止子路宿杀鸡为黍而食之后汉书范式传式与张邵为友式曰后二年当过拜尊亲邵白母请杀鸡为黍待之】夕卧深山萝月春【诗以永今夕曹植赋中宵卧而叹息左传深山大泽韩诗外传禽兽厌深山而下于都泽鲍博士聨句彷佛藤萝月缤纷篁雾隂】
　　宋之问
　　寒食陆浑别业【后汉书周举迁并州刺史移书介子推庙云中春寒食一月老少不堪今则三日而已荆楚嵗时记去冬节一百五日即有疾风暴雨谓之寒食唐书地理志河南府陆浑县一统志嵩县在河南府城南一百六十里古伊阙也秦晋迁陆浑之戎于此汉置陆浑县属农郡】
