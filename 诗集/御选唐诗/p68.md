<!-- { "loadSidebar": true } -->
　　秋江岸邉莲子多【古诗涉江采芙蓉相和曲江南可采莲尔稚疏芙蓉江东呼为荷菡萏莲花也读曲歌芙蓉万层生莲子信重沓】采莲女儿凭船歌【鲍照诗舆童唱秉椒棹女歌采莲汉书灌夫传乃效女曺儿呫嗫耳语注师古曰女曺儿犹言儿女辈也古乐府采莲童曲扣檝命童侣齐声采莲歌神仙传郭四朝者秦时得道来句曲山南所住处作塘遏涧水乘船游戏其中毎扣船而歌】青房圎实齐戢戢【鲍照芙蓉赋青房兮规接紫菂兮圎罗梁元帝芙蕖赋緑房兮翠葢素实兮黄螺尔雅戢聚也疏蔵聚也　诗尔羊来思其角濈濈】争前竞折漾微波【梁简文帝教春流既长舳舻争前晋书乐志渟澜发微波洛神赋托微波以通辞】试牵緑茎下寻藕【梁元帝芙蕖赋紫茎兮文波尔雅荷芙蕖其茎茄吴都赋绿叶翠茎尔雅荷其根藕夏侯湛芙蕖赋潜灵藕于泉擢修茎乎清波古乐府青荷葢緑水芙蓉披红鲜下有并根藕上生并目莲】断处丝多刺伤手【卢思道采莲曲折藕弄长丝崔辅国诗离绪防荷丝王勃诗折藕爱连丝梁简文帝赋荷稠刺宻晋书范宣传尝以刀伤手陆机豪士赋序代大匠斵者必伤其手】白练束腰防半巻【汉书王莽传太后宜且衣缯练注帛无文者宋玉赋腰如束素梁元帝采莲赋纤腰束素迁延顾步曺植芙蓉赋擢素手于罗袖接红葩于中流梁简文帝诗细帘时半卷】不插玉钗妆束浅【司马相如美人赋玉钗挂臣冠罗袖拂臣衣王僧孺诗稍知玉钗重渐见罗襦寒北史李弼传命皆装束广韵浅不深也】船中未满度前洲【朱超采莲曲湖里人无限何日满船时江淹诗古槎横近涧危石耸前洲】借问阿谁家住逺【张协诗借问此何时三国志厐统传向者之论阿谁为失宋之问浣纱篇家住雷门曲崔颢江南行君家住何处】归时共待暮潮上【陈后主采莲曲归时会被唤且试入兰房何逊诗暮潮还入浦夕鸟飞向家王维诗相看不忍发惨淡暮潮平七发江水逆流海水上潮鲍照游思赋云迳兮海冲上潮兮送风徐陵诗朔气凌疎木江风送上潮】自弄芙蓉还荡桨【尔雅疏芙蕖别名芙蓉鲍照芙蓉赋搴芙蓉而水嬉梁元帝采莲赋妖童媛女荡舟心许古乐府莫愁乐艇子打两桨】
　　韩愈【字退之南阳人少孤刻苦为学尽通六经百家贞元八年擢进士第才髙又好直言累被黜贬初为监察御史上疏极论时事贬阳山令元和中再为博士改比部郎中史馆修撰转考功知制诰进中书舍人又改庶子裴度讨淮西请为行军司马以功迁刑部侍郎谏迎佛骨谪刺史潮州移袁州穆宗即位召拜国子祭酒兵部侍郎使王庭凑归转吏部为时宰所搆罢为兵郎侍郎寻复吏部卒赠礼部尚书諡曰文愈自比孟子辟佛老异端防旧恤孤好诱进后学以之成名者甚众文自晋魏来拘偶对体日衰至愈一返之古而为诗豪放不避粗险格之变亦自愈始焉】
　　聴颖师弹琴【李贺颖师聴琴歌竺僧前立当吾门梵宫真相眉棱尊】
　　昵昵儿女语【玉篇昵亲近也史记魏其武安侯传灌夫骂临汝侯曰生平毁程不识不直一钱今日长者为夀乃效女儿呫嗫耳语索隠女儿犹云儿女也】恩怨相尔汝【闗尹子天下之理恩或化讐讐或化恩陆机豪士赋序广树恩不足以敌怨北史陈竒传游稚尝众辱竒或尔汝之或指为小人竒无降志何逊诗宴交无尔汝杜甫诗忘形到尔汝】划然变轩昻【傅毅舞赋明诗表防嘳息激昻】勇士赴敌塲【班固西都赋平原赤勇士厉新论勇士一呼三军皆避北史辛雄传明主赏必行罚必信使亲疎贵贱勇怯贤愚开钟鼓之音旌旗之列莫不奋激竞赴敌塲】浮云栁絮无根蒂【晋书王羲之传尤善草论者称其笔势以为飘若浮云矫若惊鸿魏文帝诗西北有浮云亭亭如车葢世説谢太傅寒雪日内集曰白雪纷纷何所似兄子胡曰撤盐空中差可拟兄女曰未若栁絮因风起徐陵诗栁絮飞还聚游丝防复结陶潜诗人生无根蒂飘若陌上尘】天地濶逺随飞扬【陶潜诗昭昭天宇濶皛皛川上平史记高祖纪大风起兮云飞扬】喧啾百鸟羣【陆机诗不覩白日暮时闻寒鸟喧何逊诗杳杳星出云啾啾雀隠树王粲诗百鸟何缤翻振翼羣相追张翰诗长鸣摇羽翼百鸟互相和】忽见孤凤皇【诗凤皇于飞翽翽其羽史记日者传凤皇不能与燕雀为羣】跻攀分寸不可上【张华萧史曲火粒愿排弃云雾好攀跻杜甫诗一丘蔵曲折缓步有跻攀后汉书律厯志准之声明畅易达分寸又粗刘勰新论君子不盈尺之璧而珍分寸之阴】失势一落千丈强【后汉书裴楷传石者安类坠者失势拾遗记岱舆山有玉梁千丈梁去流千余丈云气生其下谢朓诗逺山翠百里回流映千丈木兰诗赏赐百千强杜甫诗四松初栽时大抵三尺强韩集本注筭家以有余为强】嗟余有两耳未省聴丝篁【战国策李兑含人谓兑曰窃观君与苏君谈也其辨过君其博过君愿君坚塞两耳无聴其辨也文心雕龙志感丝篁气变金石】自闻颖师弹起坐在一防【史记陆贾传尉佗乃蹶然起坐谢陆生曰居蛮夷中久殊失礼义王襃僮约餧食马牛鼔四起坐夜半益刍】推手遽止之【周礼司仪注土揖推手小下之也时揖平推手也天揖推手小举之也庄子孔子推琴喟然而叹韩子衞灵公之晋平公觞之酒酣灵公曰有新声愿请以示乃召师涓令坐师旷之防援琴抚之未终师旷抚止之曰不可遂也】湿衣泪【汉铙歌临山望逺泣下霑衣张协七命抚促柱则酸鼻挥危弦则泪流沈炯诗雍门何假设落泪自淫淫广雅沛沛流也】颖乎尔诚能无以氷炭置我肠【荀子无恤亲疎无论贵贱惟诚能之求郭象庄子注喜惧战于胸中固已结氷炭于五臓矣陶潜诗孰若当世士氷雪满怀抱魏武帝乐府弦歌感人肠傅休奕诗青云徘徊为我愁肠】栁州罗池庙诗【一统志栁州秦为桂林郡隋以马平县置象州大业初废以其地属始安郡贞观初改栁州天寳初改龙城郡后复为栁州又栁州罗池在栁州城东水可溉田相近有栁宗元祠名罗池庙韩愈罗池庙碑宗元为栁州刺史不鄙弃其民动以礼法民咸化服流逋四归乐生兴事又栁侯尝与其部将魏忠谢宁欧阳翼饮酒驿亭殁三年降于州之后堂欧阳翼等见而拜之其夕见梦于翼曰馆我于罗池其月丙辰庙成大祭许顗诗话栁宗元守栁州日筑龙城得白石微辨刻画曰龙城栁神所守驱厉鬼山左首福土氓制九丑此宗元自记也韩愈作罗池庙碑云福我兮夀我驱厉鬼兮山之左葢用此事】
　　茘子丹兮蕉黄【南方草木状茘支树冬夏荣茂青华朱实一树下子百斛王逸茘支赋皮似丹罽肤若明珰孔稚圭茘枝启灼灼丹华吐日离离繁星着天南方草木状蕉花如芙蓉着茎未百余子剥其子色黄白味似蒲萄】杂肴蔬兮进侯堂【诗尔肴既脯又殽核维旅疏殽是总名其实核亦为殽也尔雅菜谓之蔬説文凡草菜可食者通名为蔬礼记堂事交乎阶注谓堂下之人送馔至堦堂上之人在堦受取是也】侯之船兮两旗【史记夏本纪陆行乗车水行乗船史记正义两旗者左旗九星在河鼓左也右旗九星在河鼓右也皆天之鼔旗所以为旌表九歌入不言兮出不辞乗回风兮载云旗】渡中流兮风泊之【史记周本纪武王渡河中流白鱼跃王舟中汉武帝秋风辞泛楼船兮济汾河横中流兮扬素波晋书王濬传濬攻吴顺风鼔棹径造三山将至秣陵王浑使人邀令暂过论事濬曰风利不得泊也邓析子同舟渡海中流遇风】待侯不来兮不知我悲【易萃聚而升不来也九歌望夫君兮未来宋玉九辩不得见兮心悲】侯乗驹兮入庙【説文马二嵗曰驹水经注武阳龙尾山仙者羽化之处得遗咏曰命蜚螭驾白驹尚书大传庙者貌也其以貌言之也】慰我民兮不嚬以笑【广韵嚬眉蹙也礼记思其居处思其笑语韩非子嚬有为嚬笑冇为笑任昉诗送君千里笑纾我百忧嚬】鵞之山兮栁之水【一统志鵞山在栁州城西山巅有石如鵞宗元诗曰荒山秋日午独上意悠悠如何望乡处西北是融州又栁水在府城南一名浔水源出懐逺县流经象州歴浔藤至广州界入于海宗元诗曰栁州栁刺史种栁栁江邉】桂树团团兮白石齿齿【楚辞嘉南州之炎徳丽桂树之冬荣江淹诗苍苍山中桂团团霜露色诗扬之水白石凿凿太平寰宇记神居山石齿齿如排牙】侯朝出游兮暮来归【诗驾言出游以写我忧陆机诗终朝出游薄暮归六情逸豫心无违公羊传其言来归何喜之也】春与猿吟兮秋鹤与飞【孔稚圭北山移文蕙帐空兮夜鹤怨山人去兮晓猿惊庾信枯树赋临风亭而唳鹤对月峡而吟猿】北方之人兮为侯是非【宋玉楚辞北方不可以止些庄子彼亦一是非此亦一是非又是其所非而非其所是亢仓子以是为非以非为是陶潜诗是非茍相形雷同共毁誉柳宗元与萧俛书仆与罪人交官以是进圣朝寛大贬黜甚薄不塞众人之怒语转侈饰智求进者更詈仆以快仇人之心】千秋万嵗兮侯无我违【刘妙容宛转歌千秋万嵗同此情陶潜诗千载不相违北齐享庙乐辞教思孝享多福无违】福我兮夀我【诗卜尔百福如防如式易林振除灾害更与夀福书九五福一曰夀注人有夀而后能享诸福故夀先也傅休奕享神歌树百福底自古锡万夀迄在今】驱厉鬼兮山之左【左传匹夫匹妇魂魄犹能凭依于人以自淫厉吕氏春秋季冬纪注前嵗一日击鼔驱疫厉之鬼】下无苦湿兮髙无干【毛诗疏高平曰原下湿曰隰又黍宜髙燥而寒稌宜下湿而暑范子计然五土之宜各有髙下髙而阳者多豆平而隂者多五谷盐铁论周公时天下太平丘陵髙下皆熟】稉稌充羡兮蛇蛟结蟠【玉篇稉亦作秔广韵秔稌皆稻名张衡南都赋若其厨膳则有华芗重秬汉臯香秔诗丰年多黍多稌禽经鵙鸣则蛇结礼记季夏之月命渔师伐鲛取鼍朱异诗蛟螭蟠结若飞若动旧注言稉稌之穂如蛇蛟】我民报祀兮无怠【礼记祭有报焉有祈焉注报谓若获禾报社也论衡凡祭祀之义有二一曰报功二曰修先报功以勉力修先以崇恩也礼记祭不欲疏疏则怠怠则忘简文帝祀七里庙诗以兹敬弗怠】其始自今兮钦于世世【诗自今以始嵗其有书世世享徳万邦作式】
　　石鼔歌【元和郡县志石鼔文在天兴县南二十里许石形如鼔其数有十葢记周宣王畋猎之事其文即史籀之迹贞观中吏部侍郎苏勗纪其事云虞禇欧阳共称古妙虽嵗久譌阙然遗迹尚有可观欧阳修集古録石鼔文久在岐阳初不见称于前世至唐人始盛称之韦应物以为周文王之鼓至宣王刻诗韩退之直以为宣王之鼓在今凤翔孔子庙中其文可见者四百六十五磨灭不可识者过半前世传纪所载古逺竒怪之事类多虚诞而难信况载纪不载不知韦韩二君何据而为文宣之鼓也退之好古不妄者予姑取以为信耳至于字画亦非史籀不能作也雍録斵石为鼔不可考击而遂刻文其上三代之前无有古人托物见意田渔必用众致众必以鼔因其鼓之入用而斵石象之因以记事焉后汉桥公庙有石钲石钺以及石鼔蔡邕与为铭辞曰是用镂石作兹钲钺军鼔陈之东阶以勒公文武之勲焉古来识事于石岂必専为鼔形顾岐阳田渔其用在鼔因用以着辞焉耳帝京景物畧石鼔高二尺广径一尺有竒其数十其文籀其词颂天子之田元大徳十一年虞集为大都教授得之泥中始移国学大成门内】
