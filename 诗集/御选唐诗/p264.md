<!-- { "loadSidebar": true } -->
　　乱飘僧舍茶烟湿【庾信诗霜风乱飘叶隂铿诗春近寒虽转梅舒雪尚飘晋书孝武帝纪帝初奉佛法立精舍于殿内引诸沙门以居之杜牧诗茶烟轻飏落花风韦应物诗夜眠楚烟湿】密洒歌楼酒力微【雪赋俄而防霰零密雪下孙楚雪赋丰隆洒雪交错翻纷李逺诗明朝逢旧侣惟拟上歌楼白居易诗驱愁知酒力刘禹锡诗酒力半酣愁己散】江上晚来堪画处【鲍照诗江上气早寒仲秋始霜雪江淹赋琴柱急兮江上寒杜甫诗晚来山更碧诸葛亮文乃见江左大山壁立林麓峯峦如画】渔人披得一蓑归【管子渔人入海利在水也陶潜桃花源记晋太康中武陵渔人溪行忽逢桃花林储光羲诗长蓑披我襟张志和渔父歌青篛笠緑蓑衣斜风细雨不须归】
　　街西晚归
　　御沟春水绕闲坊【古今注长安御沟谓之杨沟植高杨于其上也亦曰禁沟卓文君白头吟躞蹀御沟上沟水东西流王褒诗长洲春水满临泛广川中王建诗骑马傍闲坊】信马归来傍短墙【岑参诗薄暮垂鞭信马归宋子侯诗归来饮美酒曹植诗归来宴平乐杜甫诗隣鸡还过短墙来白居易诗妾弄青梅度短墙君骑白马傍垂杨】幽榭名园临紫陌【李乂诗曲榭回廊绕涧幽广韵榭台榭尔雅有木者谓之榭李白登谢安墩诗我来酌清波于此树名园杜甫诗名园依緑水谢庄诗紫陌协笙镛王勃序近临铜陌斜控银墟】晚风时带牡丹香【鲍照诗鳞鳞夕云起猎猎晚风遒花谱牡丹谓之木芍药天寳中禁中初重木芍药得四本红紫浅红通白移植于兴庆池沈香亭牡丹谱牡丹出洛阳者为第一自唐以后始盛刘禹锡诗惟有牡丹真国色花开时节动京城舒元舆牡丹赋英之甚红钟于牡丹拔类迈伦国香欺兰】
　　韦庄
　　鄜州遇寒食城外醉吟【元和郡县志鄜州汉为上郡雕隂之地后魏改为鄜州大业初复为上郡武徳元年复旧为鄜州明一统志陜西延安府鄜州去府一百八十里荆楚嵗时记去冬节一百五日即有疾风甚雨谓之寒食吴越春秋阖闾春夏治于城中秋冬治于城外唐书白居易传自号醉吟先生】
　　满街杨栁緑丝烟【王融诗緑栁防通街梁简文帝诗杨栁乱成丝李白诗疎杨挂緑丝岑参诗杨栁万条烟】画出清明二月天【李白诗青防倚天开彩错疑画出谢灵运诗属值清明节荣华感和韶白帖春分后十五日为清明江淹诗江南二月春萧慤诗二月莺声才欲防】好是隔帘花树动【梁简文帝诗隔帘暎翠篠元稹诗樱桃花下隔帘看王融诗花树杂为锦宗懔诗花树数重开杜甫诗系马林花动】女郎撩乱送秋千【古木兰诗不知木兰是女郎庾信诗南市女郎砧谢偃诗撩乱垂丝昬栁陌岑参诗岭云撩乱起古今艺术图北方山戎寒食日用秋千为戏以习轻趫者高无际秋千赋序汉武后庭之戏本云千秋祝夀之词语譌为秋千后人不本其意乃造此字】
　　幽居春思【礼记幽居而不淫曹植诗春思安可忘】
　　緑暎红藏江上村【傅休奕莲歌緑叶暎长波白居易栁诗緑暎杏园池綦毋潜诗花藏溪路遥李涉诗春雨萧萧江上村】一声鸡犬似仙源【世説王仲宣既葬文帝顾语同逰曰王好驴鸣各作一声以送之李贺诗雄鸡一声天下白陶潜桃花源记阡陌交通鸡犬相闻孟浩然诗秦人辨鸡犬宋之问诗未窥仙源极独进野人船王维桃源行不辨仙源何处寻】闭门尽日无人到【陈书沈炯传恒闭门却埽无所交逰程晓诗闭门避暑卧后汉书和帝纪初令伏闭尽日注伏日尽日闭不干他事祖咏诗兰若无人到】翠羽春禽满树喧【宋玉神女赋眉如翠羽王褒诗春禽羣嬉梁元帝春日篇日日春禽变杜甫诗幽花欹满树小水细通池元稹诗满树狂花满树风】
　　杜荀鹤
　　溪兴【李白诗虽然剡溪兴不异山隂时】
　　山雨溪风巻钓丝【张正见诗山雨湿苔碑宋之问诗山雨初含霁防稽记汉郑尝采薪得一遗箭顷有人覔还之问何所欲识其神人曰尝患若耶溪载薪为难愿旦南风暮北风后果然故若耶溪风至今犹然杜甫诗溪风为飒然诗其钓维何维丝伊缗岑参诗芦花冐钓丝】瓦瓯蓬底独斟时【韩非子瓦器至贱也不漏可盛酒方言防甈谓之盎自闗而西谓之盆其小者谓之升瓯广韵瓯瓦器杜牧诗何如钓船雨蓬底睡秋江孔徳绍诗对酒时独斟】醉来睡着无人唤【白居易诗醉来枕麴贫如富杜甫诗客睡何曽着王建诗枕弓睡着待水生晋子夜歌无人相要唤】流下滩前也不知【淮南子循流而下易以至鲍照吴歌但观流水还识是侬流下杜牧诗前滩急夜响张籍诗家在城边亦不知】
　　赵嘏
　　寻僧【李端诗寻僧雪满船】
　　斜日横牕起暗尘【何逊诗斜日照安流辛徳源诗牕中斜日照梁简文帝秋晚诗促隂横隠壁长晖斜度牕徐伯阳诗蔼蔼日暮红尘起苏味道诗暗尘随马去眀月逐人来】水边门户闭闲春【范云诗盈盈一水边隂铿诗池如洛水边礼记出入门户王勃诗春日赋闲居】千竿竹里花枝动【白居易池上篇有竹千竿李白诗竹里无人声杜甫诗美花多暎竹刘孝威诗隔墙花半隠犹见动花枝】只道无人似有人【易閴其无人南史傅昭传袁粲尝经昭户辄叹曰经其户寂若无人披其帷其人斯在岂非名贤礼记入虚如有人屈原九歌若有人兮山之阿披薜萝兮带女萝】江楼书感【谢灵运诗系缆临江楼汉书艺文志哀乐之心感而歌咏之声发】
　　独上江楼思渺然【王昌龄诗烽火城西百尺楼黄昏独上海风秋武元衡诗春风独上望京楼案白居易冇江楼闻砧诗何劭诗渺然心緜邈孟浩然诗林端意渺然】月光如水水如天【诗匪东方则明月出之光谢朓诗西户月光入温庭筠瑶瑟怨碧天如水夜云轻张融海赋东西无里南北如天】同来翫月人何在【李白诗好与雁同来三辅黄图影娥池武帝凿以翫月韦应物诗蹔辍观书夜还题翫月诗孟浩然诗独步人何在汉书原涉传拜天水太守长安败诸假号起兵闻涉名争问原尹何在拜谒之】风景依稀似去年【晋书王导传风景不殊宋孝武帝诗粤值风景和刘禹锡诗宋台梁馆尚依稀岑参花树歌今年花似去年好去年人到今年老】
　　李侍御归炭谷山居同宿华严寺【通志太乙谷在终南山下有太乙祠亦名炭谷又樊川在府城南二十里唐建华严寺改名华严川】
　　家在青山近玉京【常建诗故人家在桃花岸高士传韩顺賛宁极青山古诗夕宿青山郭五星经天上白玉京黄金阙灵枢金景内传上界玉京注玉京无为天也】白云红树满归程【诗英英白云张正见诗白云凝絶岭谢朓诗红树岩舒青莎水被岑参诗醉眠乡梦罢东望羡归程】相逢一宿最高寺【越謡歌君乗车我戴笠他日相逢下车揖诗傅一宿曰宿再宿曰信庄子止可以一宿而不可以久处栁宗元诗歩登最高寺萧散任疎顽】半夜翠微泉落声【耿湋诗云开半夜千村静尔雅释山未及上曰翠微疏未及顶上在傍坡陀之处名翠防孔徳绍诗栖息翠防岭王勃诗逺近聴泉声】
　　李拯【字昌时陇西人咸通末登进士第累迁考功郎中】
　　退朝望终南山
　　紫宸朝罢缀鹓鸾【职官分纪紫宸殿者汉之前殿周之路寝雍録高宗咸亨元年改蓬莱宫为含元殿含元之北为宣政宣政之北为紫宸古乐府当须宴朝罢庄子南方有鸟其名鹓雏注鸾鳯之属包何诗鴈序入鹓鸾】丹凤楼前驻马看【雍録大明宫南端门名丹凤鲍照诗凤楼十二重四户八绮牕顾况诗火树凤楼前庾信诗逢花驻马看】惟有终南山色在【福地记终南山北去长安城八十里陶潜诗山色日夕佳】晴明依旧满长安【潘岳赋防雨新晴六合清朗刘长卿诗晴明分众容旧唐书中宗纪复国号依旧为唐汉书地理志京兆尹县长安高帝五年置谢朓诗灞涘望长安】
　　裴夷直
　　夜意
　　萧疎尽地林无影【谢惠连诗萧疎野趣生孔徳绍诗遥瞻尽地轴温庭筠诗阁上见林影月中闻涧声魏澹诗云度时无影】浩荡连天月有波【楚辞心飞扬兮浩荡梁郊庙歌辞怀忽慌瞻浩荡梁元帝诗并海连天合不开汉书郊祀志月穆穆以金波独孤及文赋诗于月波】独立空亭人睡后【楚辞表独立兮山之上晋书谢鲲传鲲避地豫章常行经空亭中夜宿储光羲诗薄暮入空亭白居易诗食饱牕间新睡后脚轻林下独行时】洛桥风便水声多【一统志天津桥在河南府城外西南架洛水隋炀帝建即唐人所谓洛桥也卢照隣诗谁能借风便江总诗罕有知音者空劳流水声刘孝绰诗夜水声帷薄】
　　薛能
　　老圃堂
　　邵平瓜地接吾庐【史记萧相国世家邵平者故秦东陵侯秦破后为布衣种瓜于长安城东名胜志邵平瓜田在旧长安城东门外今长安县之西北卢照隣诗地接神仙磵陶潜诗吾亦爱吾庐】谷雨干时偶自锄【孝经纬清明后十五日斗指辰为谷雨孟浩然诗春逢谷雨晴杜甫诗田家望望惜雨干又葵荒欲自锄】昨日春风欺不在【古杂曲歌辞春风一夜入闺闼杨花飘荡落南家髙爽诗若人不在兹】就牀吹落读残书【司马相如赋遂頽而就牀庾信诗隠士一牀书李白诗片片吹落春风香刘眘虚诗深栁读书堂王勃诗玉架残书隠】
　　宋氏林亭
　　地湿莎青雨后天【荀子平地若一水就湿也张均诗长沙卑湿地子虚赋薜莎青薠注莎即今青莎草虞世南奉和幽山雨后诗雨歇连峯翠皇甫松大隠赋鼍鸣雨天】桃花红近竹林边【陶潜桃花源记忽逢桃花林谢灵运诗山桃发红萼王维桃源行近入千家散花竹孟浩然诗清风在竹林刘长卿诗瀑布悬林边】行人本是农桑客【费昶诗行人早旋返曹植七步诗本是同根生汉书食货志务民于农桑后汉书仲长统传急农桑以丰委积韩非子佣客致力而疾耕】记得春深欲种田【春渚纪闻春候己深而林花未放汉书食货志民受田嵗耕种者为不易拾遗记昆仑山有芝田数百顷羣仙种耨焉】
　　杜牧
　　朱坡
　　烟深苔巷唱樵儿【嵗华纪丽栁笼门巷之晴烟戴叔伦诗陋巷无车辙烟萝总是春别赋或春苔兮始生庐照隣诗狭径闻樵唱杜甫诗谷口樵归唱张率诗歌儿流唱声欲清】花落寒轻倦客归【谢朓诗鸟散余花落吴均诗花落夜霏霏张説诗酒着讶寒轻白行简赋寒轻而犹未为霜陆机诗余本倦逰客何逊诗君随结客去我乃倦逰归】藤岸竹洲相掩暎【庾信诗寒藤抱树疎杜甫诗囘防匪新岸所攀仍旧藤谢朓诗丹藤绕新竹入越记竹洲栁岸畧如苕霅薛道衡赋掩暎玲珑权徳舆诗日斜门掩暎】满池春雨鸊鹈飞【白居易诗雪拥衡门水满池刘禹锡诗树满苍苔叶满池韦应物诗舟泊南池雨夏侯湛赋含春雨以濯茎庾信文春雨润木本草鸊鹈水鸟也大如鸠鸭脚连尾不能陆行常在水中岑参诗青云羡鸟飞】
　　江南春
