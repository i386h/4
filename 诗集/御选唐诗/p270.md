<!-- { "loadSidebar": true } -->
　　谷口春残黄鸟稀【孔稚圭北山移文截来辕于谷口岑子敬诗谷口暗枝横诗黄鸟于飞陆玑诗疏黄鸟常椹熟时往来在桑树间皆应节超时之鸟梁简文帝诗分花出黄鸟挂石下新泉】辛夷花尽杏花飞【楚辞露甲辛夷飞林薄本草辛夷花初发如笔北人呼为木笔其花最早南人呼为迎春汜胜之书杏花始荣辄耕轻土弱土杏花落复耕之辄蔺之此谓一耕而五熟王褒诗桃花落杏花舒】始怜幽竹山窗下【谢朓诗窻前一丛竹青翠独言奇刘孝孙诗虚窻隠竹丛庾信诗山窻临絶顶王褒诗山窻云作扉】不改清隂待我归【礼记故贯四时而不改柯易叶谢朓逰后园赋清隂起兮池馆凉王俭赋灵丘深沈蔓竹凝隂】
　　晚过横灞寄张蓝田【三辅黄图浐水出蓝田北至灞陵入灞一统志蓝田县在西安府城东南九十里本秦旧县周礼玉之次美者曰蓝此县山出玉故以名县】
　　乱水东流落照时【鲍照诗乱流灇大壑新语四渎东流百川莫不従张正见诗高峯落回照】黄花满迳客行迟【礼记季秋之月菊有黄华陶潜辞三径就荒松菊犹存鲍照诗客行惜日月诗行道迟迟】林端忽见南山色【张充书弱雾轻烟乍林端而庵霭括地志终南山一名南山陶潜诗采菊东篱下悠然见南山吴均文天山共色】马上还吟陶令诗【北史潘徽传徽为隋王俊学士尝従俊朝京师在涂令徽于马上为赋一行庾信诗云低马上人晋书陶潜传谓亲朋曰聊欲弦歌以为三径之资可乎执事者闻以为彭泽令】
　　韦应物
　　登宝意寺上方旧游【自注寺在武功曽居此寺】
　　翠岭香台出半天【庾阐诗翔霄拂翠岭谢恵连诗飞盖兴翠岭刘孝绰诗经台总香药李恒诗香台瞰碧云鲍照诗高峯插半天】万家烟树满晴川【史记年表大侯不过万家鲍照诗青防揺烟树袁峤之诗俯仰晴川涣张九龄诗烟霭绕晴川】诸僧近住不相识【梁武帝文诸僧若披如来衣不行如来行是假名僧晋书陆机传与弟云入洛张华重其名如旧相识】坐聴微钟记往年【陈子昻诗坐聴峡猿愁孔徳绍诗临风聴晓钟蔡孚诗栁岸梅洲胜往年】
　　卢纶
　　曲江春望【西京记曲江以流水屈曲故名寰宇记曲江池汉武帝所造名为宜春苑其水曲折有似广陵之江】
　　昌蒲翻叶栁交枝【吕氏春秋冬至后五旬七日菖始生菖者百草之先也高诱注菖菖蒲水草也吴均诗莒蒲叶未齐宋迪诗翻叶迎红日刘邈咏栁诗杨栁濯丝枝江总诗交枝落蔓隂】暗上莲舟鸟不知【萧子范诗莲舟拂芰归张九龄诗鸟避仙舟发钱起诗深树云来鸟不知】更到无花最深处【谢朓诗无花亦无实何以赠离居逰城南注曲江其深处不见底湘中记昭潭其下无底湘水最深处也】玉楼金殿影参差【十洲记昆仑山上有金台五所玉楼十二所江总诗流泉灌金殿唐太宗诗日丽参差影】
　　郎士元
　　夜泊湘江
　　湘山木落洞庭波【史记秦始皇纪浮江至湘山庾肩吾诗郢路方辽逺湘山始蔽亏汉武秋风辞草木黄落兮雁南飞张载诗白露终夜结木落柯条森水经注湘水之出于阳朔则觞为之舟至洞庭日月若出入于其中也楚辞洞庭波兮木叶下】湘水连云秋鴈多【水经注湘水出零陵始安县阳海山张衡诗我所思兮在桂林欲往従之湘水深潘岳秋兴赋高阁连云江淹别赋值秋鴈兮飞日】寂寞舟中谁借问【后汉书冯衍传守寂寞而存神沈约诗圆月在舟中庾信诗故人迎借问】月明只自聴渔歌【谢朓诗天高秋月明水经注衡山东南二面临映湘川自长沙至此江湘七百里中有九背故渔者歌曰帆随湘转望衡九面李白诗渔歌月里闻】
　　聴隣家吹笙【説文笙正月之音物生故谓之笙】
　　鳯吹声如隔防霞【説文笙十三簧象鳯之身列仙传王子乔好吹笙作鳯鸣丘迟诗诘旦阊阖开驰道闻鳯吹江淹赋见防霞之夕照】不知墙外是谁家【吕氏春秋耳不能闻帷墙之外梁简文帝诗谁家妖丽邻中女李白诗不知秋思在谁家】重门深锁无寻处【谢朓诗平明振衣坐重门犹未开庾信诗何处更相寻】疑有碧桃千树花【徐陵书桃果三名栗园千树】
　　顾况
　　江上故居
　　家在双峯兰若边【李白诗我家寄在沙丘旁庾信诗熊耳对双峯杜甫诗身许双峯寺门求七祖禅释氏要览兰若梵言阿兰若唐言无诤也】一声秋磬发孤烟【杜甫诗一声何处送书雁五经要义磬立秋之乐也范云诗江干逺树浮天末孤烟起】山连极浦鸟飞尽【庾信赋节竪山连文横水蹙楚辞望涔阳兮极浦谢朓赋冽攅笳兮极浦丘迟诗巢空初鸟飞岑参诗惆怅鸟飞尽南溪闻夜钟】月上青林人未眠【江淹别赋日下壁而沈采月上轩而飞光庾信七夕赋兎月初上羊灯次安扬雄赋若光若灭者布乎青林之下庾信诗白石仙人芋青林隠士松李白诗日色已尽花含烟月明欲素愁不眠】
　　戎昱
　　移家别湖上亭【本事诗韩晋公镇浙西戎昱为部内刺史郡冇酒妓善歌昱情属甚厚浙西乐将闻其能白晋公召置籍中昱饯于湖上为歌词以赠之既至开筵命歌遂唱戎词曲终韩问曰戎使君于汝寄情耶曰然泪随言下韩命与妓百缣即时归之其词云云】
　　好是春风湖上亭【梁简文帝诗春风本自奇杨栁最相宜梁元帝纂要春曰青阳风曰阳风春风李白诗暝色湖上来王昌龄诗湖上水渺漫清江不可涉李白诗朝登北湖亭】栁条藤蔓系离情【梁简文帝诗栁条恒着地庾肩吾诗叶破栁条空苏颋诗竹妨山鸟路藤蔓野人家杜甫诗藤蔓曲藏蛇王维诗赖谙山水趣稍解别离情】黄莺久住浑相识【武平一诗黄莺未解林间啭王维左掖梨花诗黄莺弄不足衔向玉阶飞蜀志诸葛亮传亮分兵屯田为久住之基庾信小园赋三月负锄相识五月披裘见寻李白诗白云遥相识】欲别频啼四五声【江淹别赋与子之别思心徘徊梁元帝诗别时鸟啼户梁简文帝诗莺啼春欲驶李白诗坐来黄叶落四五梁简文帝诗今旦闻春鸟何啻两三声】
　　于鹄【大歴贞元间诗人隠居汉阳尝为诸府従事】
　　泛舟入后谿
　　雨余芳草净沙尘【梁简文帝诗雨余云稍薄庾信诗云归识雨余王褒诗秋泉带雨余西都赋竹林果园芳草甘木崔颢诗芳草萋萋鹦鹉洲李白诗沦落归沙尘杜甫诗囘风飒飒吹沙尘】水緑沙平一带春【梁元帝诗水緑晚萍生江淹别赋春草碧色春水緑波何逊诗水緑半含苔禇亮诗沙平寒水落皇甫曽诗平沙雪度春王勃诗花栁一园春】惟有啼鹃似留客【成都记杜鹃亦曰子规鲍照诗荆棘欝蹲蹲中有一鸟名杜鹃王维诗万壑树参天千山响杜鹃梁简文帝诗炊雕留上客又乐府掷黄金留上客】桃花深处更无人【礼记仲春之月桃始花江总诗桃花长新浪李白诗桃花流水杳然去易閴其无人王维诗西出阳关无故人】
　　王涯
　　宫词
　　迎风殿里罢云和【西京赋既新作于迎风増露寒与储胥注武帝因秦林光宫増通天迎风储胥露寒杜甫诗昭阳殿里第一人周礼春官大司乐孤竹之管云和之琴瑟武帝内传董双成吹云和之笙王昌龄诗斜抱云和深见月朦胧树色隠昭阳】起聴清蝉步浅莎【李白诗白如白露鲜清如清唳蝉杜甫诗宫莎软胜绵】为爱九天和露滴【汉书郊祀志九天巫祀九天注九天者谓中央钧夭东方苍天东北旻天北方天西北幽天西方皓天西南朱天南方炎天东南阳天也李白诗咳唾落九天随风生珠玉谢灵运诗亭亭晓月暎泠泠朝露滴孟浩然诗竹露滴清声】万年枝上最声多【谢朓诗风动万年枝日华承露掌沈约诗高梨冇繁露何减万年枝孟浩然诗同声和者多】
　　王建
　　宫词
　　蓬莱正殿压云鼇【唐六典大明宫有蓬莱殿储光羲诗树出蓬莱殿城开阊阖门汉书金安上传数临正殿延见羣臣傅休奕朝防赋坐太极之正殿严嵯峨以崔巍李白诗巨鼇莫戴三山去我欲蓬莱顶上行】红日初生碧海涛【唐太宗诗红轮不暂驻杨庶诗仙轮带日红李峤咏弓诗桑质表初生十洲记扶桑在东海之东岸一万里东复有碧海广狭浩汗与东海等正作碧色甘香味美薛道衡诗驾鼋临碧海】开着五门遥北望【书辟四门传开辟四方之门未开者礼记注天子五门臯雉库应路也扬雄河东赋登六观以遥望兮聊浮游以经营阮籍诗登高临四野北望青山阿】赭黄新帕御牀高【唐书车服志天子袍衫用赭黄遂禁臣民服支遁人日诗黄裳罗帕质杜甫至日诗去嵗兹辰捧御牀】
　　二
　　笼烟紫气日曈曈【古三坟山气笼烟川气浮光晋书张华传斗牛之间常有紫气梁简文帝诗栁路日曈曈】宣政门开玉殿风【六典大明宫正南曰丹鳯门门内正殿曰含元殿其北曰宣政门门内曰宣政殿南史朱异传升紫霄之丹地排玉殿之金扉】五刻阁前卿相出【嵇康书华子鱼不强幼安以卿相何承天诗卿相非所盼】下帘声在半天中【卢询乐府下帘还忆月孙绰赋鹏为羽杰鲲称介豪翼遮半天背负重霄鲍照诗高岑隔半天】
　　三
　　金吾除夜进傩名【汉书百官公卿表中尉秦官武帝更名执金吾注金吾鸟名也主辟不祥天子出行职主先导以御非常故执此鸟之象因以名官杜审言诗季冬除夜接新年秦中嵗时纪嵗除日进傩皆作鬼神状内二老儿傩公傩毋】画袴朱衣四队行【广韵袴胫衣也周礼夏官方相氏掌防熊皮黄金四日衣朱裳执戈扬盾帅百而时傩以索室殴疫史记项羽纪项王至东城分其旗以为四队】院院烧灯如白日【大业杂记元年筑西苑其内造十六院旧唐书明皇纪御勤政楼宴羣臣连夜烧灯曹植乐府惊风飘白日】沈香火底坐吹笙【太平广记隋主毎除夜诸院设火山数十毎一山焚沈香数斤香闻数里穆天子传吹笙鼔簧中心翔翔】
　　四
　　新秋白大于拳【张正见诗高轩扬丽藻自是赋新秋瑞应图王者恩加耆老则白见唐书卢藏用传辛怡谏为职方有获异鼠者豹首虎臆大如拳】红耳霜毛趁草眠【张浚白颂其毛春素鲍照赋叠霜毛而弄影严武诗懒眠沙草爱风湍】天子不教人射杀【礼记天子不合围诗大庖不盈传自左膘而射之达于右臑为上杀】玉鞭遮到马蹄前【杜阳杂编上幸温庆宫于复壁间得宝匣中获玉鞭鞭末有文曰软玉鞭即天宝中异国所献杜甫诗麒麟受玉鞭曹植诗俯身散马蹄】
　　张仲素
　　天马诗【史记大宛传初天子发书易云神马当従西北来得乌孙马好名曰天马及得大宛汗血马益壮更名乌孙马曰西极大宛马曰天马云】
　　躞蹀宛驹齿未齐【皁文君白头吟躞蹀御沟上何逊诗躞蹀起风尘汉书音义大宛国有高山其上冇马不可得因取五色毋马置其下与交生驹汗血因号天马子白帖马十嵗齿平】摐金喷玉向风嘶【梁简文帝诗骧骑晨野摐金晓陆穆天子传黄之泽其马歕玉祖孙登紫骝马诗嘶従风处防】来时行尽金河道【汉书礼乐志天马来従西极王维诗行尽青谿不见人隋书地理志榆林郡统县三榆林富昌金河上官仪诗金河路几千】猎猎轻风在碧蹄【鲍照诗猎猎晚风遒何承天诗轻风起红尘李白诗双翻碧玉蹄】
　　李涉
　　春晚游鹤林寺寄使府诸公【续仙传润州鹤林寺有杜鹃高丈余每春月烂漫寰宇记宋武帝微时常游行竹林寺见有黄鹤飞舞改为鹤林寺唐书百官志注至徳后诸道使府参佐皆以御史为之】
