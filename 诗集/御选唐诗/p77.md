<!-- { "loadSidebar": true } -->
　　寒惊蓟门叶【寰宇记木叶山在蓟州塞外曹植诗出自蓟北门遥望胡地桑庾信燕歌行寒雁嗈嗈度辽水桑叶纷纷落蓟门何逊诗防经秋叶飞骤见春流弥】秋发小山枝【王逸招隐士序招隐士者淮南小山之所作也庾信寻周处士诗梨红大谷晚桂白小山秋又赵国公集序大雅扶轮小山承盖】松隂背日转【江淹诗翩翩红鸟翼萧萧松柏隂隋焬帝古松树诗独留麈尾影犹横偃盖隂法苑珠林贝叶真文西流为始佛光背日东照为初】竹影避风移【庾信至仁山铭壁绕藤苗衘竹影又小园赋黄鹤戒露非有意于轮轩爰居避风本无情于钟鼓】提壶秋菊岸【刘伶酒徳颂动则操巵执瓢行则挈榼提壶陶潜游斜川诗提壶接賔侣引满更献酬离骚朝饮木兰之坠露兮夕餐秋菊之落英】髙兴芙蓉池【殷仲文诗独有清秋日能使髙兴尽案魏文帝有芙蓉池上诗谢灵运游南亭诗泽兰渐被迳芙蓉始发池庾信诗聊开郁金屋暂对芙蓉池】欲知凉气早【曹植诗初秋凉气发庭树微销落】巢空燕不窥【萧铨咏衔泥双燕诗截还犹短巢成新尚空庾信诗空巢逐树流梁简文帝双燕诗桂栋本曽宿虹梁早自窥】
　　咏风
　　萧条起关塞【晋王凝之风赋经五岭而萧条江淹诗适见叶萧条宋玉风赋夫风生于地起于青苹之末汉书贾山传秦破六国以为郡县筑长城以为闗塞又项籍传闗中阻山河四塞注东函谷南武闗西散闗北萧闗鲍照诗疾风冲塞起砂砾自飞杨】摇飏下蓬瀛【沈约咏风诗蝶逢飞摇飏燕值羽参差列子渤海之中有大壑其中有山四曰瀛洲五曰蓬防汉书建章宫太液池中有蓬莱瀛洲象海中仙山张衡西京赋列瀛洲与方丈夹蓬莱而骈罗　梁简文帝咏风诗飘飖散芳甸泛漾下蓬莱】拂林花乱彩【王台卿咏风诗暂拂兰池上禇爽禊赋风摇林而自清梁简文帝咏风诗屡荡新花开庾信诗风花直乱回谢朓赋旦耀彩于春风】响谷鸟分声【谢灵运文聆鸣禽于响谷梁简文帝诗严飚时响谷庾信诗深谷鸟声春】披云罗影散【杨乂云赋豁兮若披杳兮四防世説若披云雾而覩青天释名罗疎罗也孔范白云诗罗成玉女微梁简文帝咏云诗玉叶散秋影】泛水织纹生【尔雅风行水成文曰涟水波如锦文曰漪贺文标咏风诗泛水披垂杨鲍照诗清潭圆翠合花薄縁绮文虞骞诗细雨织斜文】劳歌大风曲【史记髙祖还沛酒酣作大风歌】威加四海清【大风歌威加海内兮归故乡书永清四海时哉弗可失】
　　咏雨
　　罩云飘远岫【傅咸喜雨诗灵岳兴庆云之飘飖陶潜归去来辞云无心以出岫谢朓诗中列逺岫呉均诗轻云纫逺岫细雨沐单衣】喷雨泛长河【西京杂记淮南方士有嘘吸为寒暑喷为雨雾鲍照河清颂长河巨济异源同清】低飞昬岭腹【谢朓观雨诗朔风吹飞雨鲍照苦雨诗沈云日夕昬骤雨淫朝旦庾信对雨诗繁云犹暗岭积雨未开庭庐山记白水在黄龙南即瀑布也水出山腹】斜足洒岩阿【刘逖对雨诗斜飞觉带风张恊苦雨诗雨足洒四溟庾肩吾诗雨足飞春殿张纉秋雨赋乍斜檐而上阶或从风而洒幕南史到洽传筑室岩阿沈约郊居赋眷岩阿而扺掌】丛珠缔叶【张纉秋雨赋髙枝而疎落诗集于灌木传灌木丛木也魏武帝乐府树木丛生梁元帝诗叶巻珠难溜刘孝武晚雨诗叶珠垂滴水】起溜镜图波【梁简文帝诗麦雨交新溜沈约亭雨诗出空宁可图入庭倍难赋张纉秋雨赋渌池泛澹圆波儵烁朱巨仁镜诗无波菱自动】蒙栁丝添宻【诗零雨其蒙应晹愁霖赋雨蒙蒙而雾零陶潜诗宻宻堂前栁梁简文帝栁诗杨栁乱成丝张恊苦雨诗宻雨如散丝陈后主折杨栁长条黄复緑垂丝宻且繁】含吹织空罗【广韵吹尺为切卢思道珠帘诗浮青带逺吹含光动细尘古乐府大妇织绮罗虞骞拟雨诗落晖散长足细雨织斜文】
　　秋日翠微宫【旧唐书太宗纪贞观二十一年夏四月乙丑营太和宫于终南之上改为翠微宫五月戊子幸翠微宫雍録翠微宫武徳八年造名太和贞观二十一年改翠微宫】
　　秋光凝翠岭【顔延之诗月树凝秋光江淹诗秋日悬清光庾阐诗翔霄拂翠岭緑涧濑岩间谢恵连诗蜚云兴翠岭芳飚起华薄】凉吹肃离宫【水经注文井祠南岸下有风穴虽三伏盛暑犹须袭裘寒吹凌人不可暂停陶潜诗今日天气佳清吹与鸣蝉汉书枚乗传脩治上林杂以离宫班固西都赋离宫别馆三十六所张衡西京赋郡国宫馆百四十五】荷疎一盖缺【鲍至山池诗荷疎不碍檝楚辞筑室兮水中葺之以荷盖又乗水车兮荷盖驾两龙兮骖螭拾遗记昭帝穿淋池广千步中植分枝荷一茎四叶状如骈盖宫人游宴必皆含嚼或折以蔽日】树冷半帷空【潘岳秋兴赋庭树摵以洒落劲风戾而吹帷萧慤秋晚诗叶疎知树落张华诗幽人守静夜回身入空帷谢恵连诗寂寞云幄空孔稚圭北山移文蕙帐空兮夜鹤怨】侧阵移鸿影【物类相感志阳鸟飞作八字在天人若张其一则飞行中缺一位也大曰鸿小曰鴈庾信文语其百发弓捷于猿吟论其百中剑深于鴈阵北史王肃传语及为国之道深防帝防促席移影不觉坐之疲也】圆花钉菊丛【钟防菊赋图花髙悬准天极也嵇含菊花铭璇蕤圆秀翠叶紫茎増韵钉以钉钉物续晋阳秋陶潜九日无酒坐宅边菊丛中采摘盈把】摅懐俗尘外【文心雕龙意得则抒懐以命笔按抒古作摅孔稚圭北山移文抗尘容而走俗状郭璞游仙诗髙蹈风尘外长揖谢夷齐】髙眺白云中【张衡海赋长寻髙眺惟水与天何逊诗去帆若不见试望白云中】
　　秋日
　　爽气澄兰沼【晋书王徽之传西山朝来致有爽气耳陆云鸣鹤诗垂翼兰沼濯清芳池】秋香动桂林【庾信诗岩深桂絶香晋书郤诜传诜对曰臣举贤良对防为天下第一犹桂林之一枝昆山之片玉拾遗记闇河之北有紫桂成林水经注林邑城隍壍之外香桂成林气清澄烟】露凝千片玉【蔡凝释海蒹葭苍而白露凝陶潜诗露凝无淑气天髙肃景澈庾信诗黄河春冰千片穿梁昭明答湘东王书玉露夕流】菊散一丛金【月赋菊散芳于山椒陈叔达咏菊诗露下发金英庾信赋一丛香草足碍人】日吐髙低影【周礼注土圭所以致四时日月之景也梁简文帝昭明太子集序舍精吐影古乐府陇上明星髙复低】云垂防缀隂【梁简文帝诗浓云垂画堂郭璞诗为盖停云隂西京赋布叶垂隂世説防稽王道子斋中夜坐于时天月明净谢景重曰意谓不如微云防缀】蓬瀛不可望【史记封禅书自威宣燕昭使人入海求蓬莱方丈瀛洲此三神山者其传在渤海中去人不逺患且至则船风引而去盖尝有至者诸仙人及不死之药在焉其物禽兽尽白而黄金银为宫阙未至望之如云始皇使人赍童男女入海求之船交海中皆以风为解曰未能至望见之焉刘孝绰诗无因追羽翮及尔宴蓬瀛】泉石且娯心【新论被丽弦歌取媚泉石刘孝绰诗反景入池林余光映泉石魏志王烈传注以典籍娯心魏文帝与呉质书髙谈娯心】
　　守岁【荆楚嵗时记嵗暮家家具肴防诣宿嵗之位以迎新年相聚酣饮】
　　暮景斜芳殿【梁昭明太子诗旰云縁宇隂晚景乗轩入刘铄诗愿垂薄暮景照妾桑榆时何逊闺怨闺閤行人断房栊月影斜庾信诗非是金罏气何闗柏殿香】年华丽绮宫【南史徐陵传今衣冠礼乐日富年华庾信杖赋年华未暮陈叔达诗金铺照春色玉律动年华洛阳伽蓝记观其殿庑绮丽无不叹息以为蓬莱仙室亦不是过江总乐府绮殿文雅遒玳筵欢趣宻】寒辞去冬雪【潘岳闲居赋背冬涉春隂谢阳施魏志焦先传注先自作一蜗牛庐后为野火所烧先因露寝冬雪大至袒卧不移马融长笛赋秋潦潄其下趾兮冬雪椯封乎其枝】暖带入春风【鲍照园葵赋风暖凌开土昌泉动説苑管仲曰吾不能以春风风人夏雨雨人梁简文帝诗春风随意来梁元帝诗春日春风过】阶馥舒梅素【鲍泉咏梅花诗可怜阶下梅飘荡逐风回王筠雪里梅花诗春近寒虽转梅舒雪尚飘王筠雪里梅花诗翻光同雪舞落素混冰池】盘花巻烛红【梁简文帝对烛赋挂同心之明烛施雕金之丽盘庾信对烛赋刺取灯花持桂烛还却灯檠下烛盘梁元帝对烛赋烛烬落烛花明又蜡蠋凝花彩梁简文帝对烛赋緑炬懐翠朱烛含丹】共欢新故嵗【宋书王僧达传九服同欢谢朓和沈约诗君有栖心地伊我欢既同荆楚嵗时记留宿嵗饭至新年十二日则弃之街衢以为去故纳新也薛道衡应教诗故年随夜尽初春逐晓生春秋繁露王者嵗一祭天于郊郊因于新嵗之初折杨栁歌春风尚萧条去故来如新】迎送一宵中【礼记天子乃帅三公九卿诸侯大夫以迎春于东郊又出土牛以送寒气王融诗清月迥将曙皓露零中宵】
　　咏雨
　　和风吹緑野【陆云诗和风飞清响慧净诗和风振淑气谢朓诗朔风吹飞雨谢灵运诗春晚緑野秀庾信诗緑野含膏润】梅雨洒芳田【风土记夏至雨曰黄梅雨梁元帝纂要梅熟而雨曰梅雨陆机雨扇赋游芳田而龙见】新流添旧涧【魏收武陵櫂歌花水足新流诸葛颖诗涧满新流浊庾信文翔禽歌转流涧弦喧】宿雾足朝烟【陶潜诗朝霞开宿雾众鸟相与飞鲍照诗髙墉宿寒雾梁元帝颂甘雨飞微犹藏宿雾鲍照诗朝望宿岩烟刘孝绰诗翠盖承朝景朱旗曳晓烟】鴈湿行无次【谢朓诗雾隐行鴈霜渺虚林庾信喜雨诗湿鴈防行来】花霑色更鲜【刘孝威春林晚雨诗花霑色更红刘孝先诗露下百花鲜】对此欢登嵗【淮南子嵗登年丰君臣上下同心而乐之国无愁人陶潜诗序登嵗之功既不可希朝夕所资烟火裁通】披襟弄五弦【宋玉风赋楚襄王游于兰防之宫宋玉景差侍有风飒然而至王乃披襟当之曰快哉此风寡人所与庶人共者耶王僧孺序道合神遇投分披襟礼记昔者舜作五弦之琴以歌南风张衡归田赋弹五弦之妙音注伏羲作琴有五弦者象五行也】
　　三层阁上置音声【梁元帝青溪山馆碑云盖三层如在帝台之侧説文阁观也礼记声音之道与政通矣老子大器晚成大音希声宋玉赋寤春风兮发鲜荣洁斋俟兮恵音声】
　　绮筵移暮景【张正见诗鸣玉文砌移觞溢绮筵梁元帝赋负步光之文剑惊汉阳之夕景北史王肃传语及为国之道帝促席移景不觉坐之疲也】紫阁引宵烟【晋书左贵嫔传比翼白屋双飞紫阁洛阳伽蓝记景明寺复殿重房交疏对霤青台紫阁浮道相通鲍照世子诞肓表诞躬紫阁膺祚朱绂王融诗髙树升夕烟层楼满初月梁简文帝诗夕波照孤月山枝敛夜烟】隔栋歌尘合【易上栋下宇以待风雨盖取诸大壮刘向别録鲁人虞公发声清晨歌动梁尘庾肩吾诗愿以重光曲承君歌扇尘】分阶舞影连【谢朓元防曲分阶赩组练充庭罗翠旗梁俊雅曲分阶等肃异列齐恭庾诗画屏风诗歌声上扇月舞影入琴弦】声流三处管【水经注百涧声流总成一川北史李彪传声流无穷义昭来裔汉书冯奉世传分屯三处诗钟鼓喤喤磬筦将将案管古作筦】响乱一重弦【隋书地理志五月望日竞渡之戱迅檝齐驰櫂歌乱响三礼图琴第一弦为宫次为商角征羽】不似秦楼上【沈约脩竹弹甘蕉文王岫敛云秦楼开照】吹箫空学仙【列仙传萧史者秦穆公时人善吹箫能致孔雀白鹤穆公女弄玉好之公妻焉一旦随鳯飞去故秦人作鳯女祠雍宫世有箫声梁简文帝诗挟瑟曽游赵吹箫屡入秦庾信春赋吹箫弄玉之台鸣佩凌波之水嵇康养生论世有谓神仙可以学得不死可以力致者】
　　赋得花庭雾
