<!-- { "loadSidebar": true } -->
　　漠南春色到滹沱【后汉书乌桓传漠南地空谢朓诗春色满皇州河渠志滹沱河源于西山由真定深州干宁与御河合流】边栁青青塞马多【王融诗北塞栁分枝王维诗客舍青青栁色新庾信诗塞马暗嘶羣汉书西域传天子以天马多又外国使来益众蒲陶目宿离宫馆旁极望焉】万里江山今不闭【后汉书班超传此万里侯相也梁昭明太子诗望望江山阻王融诗江山千里长礼记故外户而不闭】汉家频许郅支和【史记太史公自序天子始建汉家之封汉书呼韩邪单于兄左贤王呼屠吾斯自立为郅支骨都侯单于在东边又陈汤传宣帝时呼韩邪单于与郅支单于俱遣子入侍史记律书愿且坚边设结和通使】
　　夜上受降城闻笛【唐书地理志豊州九原郡有东受降城中受降城西受降城景云三年朔方军总管张仁愿筑一统志东受降城在废东胜州东北八里中受降城在大同府城西北五百里西受降城在古豊州西北八十里】
　　囘乐峯前沙似雪【旧唐书地理志灵州大都督府冇囘乐县拾遗记蓬山有浮筠之簳下有砂礰细如粉暴风至竹条翻起拂细砂如雪】受降城外月如霜【范云诗抚戈金城外梁简文帝望月诗形同七子镜影类九秋霜】不知何处吹芦管【庾信诗不知高几里陶潜诗今复在何处岑参芦管歌夜半高堂客未囘秪将芦管送君杯】一夜征人尽望乡【高适诗借问落梅凡几曲従风一夜满闗山陶潜诗勗哉征人在始思终梁武帝乐府陌头征人去闺中女下机庾信诗囘头望乡泪落】
　　从军北征
　　天山雪后海风寒【汉书武帝纪天汉二年贰师将军三万骑出酒泉与右贤王战于天山注在西域蒲类国去长安八千余里即祁连山也西域传天山冬夏有雪鲍照诗瑟瑟凉海风蔡邕诗海水知天寒】横笛偏吹行路难【沈约折杨栁歌下马吹横笛张正见诗还同横笛吹蔡琰诗行路亦呜咽晋书袁山松传因旧歌有行路难乃文其辞每醉縦歌之】碛里征人三十万【説文沙汉曰碛岑参诗黄沙碛里客行迷江总诗征人去逺芳音灭史记高祖纪与项羽决胜垓下淮隂侯将三十万之众自当之】一时囘首月中看【司马相如文囘首面内苏颋诗无异月中看】
　　刘禹锡
　　隄上行
　　酒旗相望大堤头【曹植赋仰酒旗之景曜李贺诗试问酒旗歌板地庾信文何处相望山边一楼刘诞诗朝发襄阳城暮至大堤宿】堤下连樯堤上楼【李白诗佳期大堤下郭璞赋舳舻相属万里连樯何逊诗夕霞隠连樯梁简文帝诗谁知堤上人孟浩然诗应闻池上楼】日暮行人争渡急【南史栁元景传尝下都至大雷日暮寒甚沈约诗伫立日巳暮梁元帝诗欲覔行人寄消息庾信赋拥河桥而争渡】桨声幽轧满中流【古乐府艇子打两桨曹植孟冬篇乗舆启行鸾鸣幽轧史记周本纪武王渡河中流白鱼跃入王舟中】
　　二
　　江南江北望烟波【古江南词江南可采莲宋之问诗乡连江北树江总诗日向烟波长】入夜行人相应歌【埤雅鸾入夜而歌庾信诗行人忽枉道易同声相应韩诗外传音乐相和物类相感同声相应之义也淮南子叩盆拊瓴相和而歌】桃叶传情竹枝怨【方舆胜览桃叶渡在秦淮口古今乐录桃叶歌王子敬所作也桃叶子敬妾名縁于笃爱所以歌之献之歌桃叶复桃叶渡江不用楫但渡无所苦我自迎接汝嵇康文接物传情区别有属禹锡本集竹枝序竹枝巴歈也巴儿聨歌吹短笛击鼓以赴节歌者扬袂睢舞其音协黄钟羽末如吴声含思宛转有淇濮之艳焉】水流无限月明多【张华诗仰防高林茂俯临渌水流梁武帝诗连山去无限长洲望不极子夜歌天高星月明韩愈诗一年明月今宵多】
　　杨栁枝词
　　城外春风吹酒旗【庾肩吾诗影出朱城外梁简文帝诗春风本自奇杨栁最相宜庾信诗春风满路香阳休之诗微穆东风吹孔融文天垂酒旗之曜】行人挥袂日西时【何逊诗寂寂行人疎曹植七启挥袂则九野生风阮籍诗挥袂抚长剑仰观浮云征李山甫诗石磴坐来春日西】长安陌上无穷树【汉书地理志京兆尹县长安三辅黄图长安有九市八街九陌徐陵文陌上成隂淮南子逰于无穷之地李义府诗上林无限树】唯有垂杨管别离【三辅黄图长杨宫中有垂杨数亩李白赋醉愁心于垂杨随柔条以纠结楚辞悲莫悲兮生别离蔡凝诗似有别离情】
　　宿都亭有懐【禹锡自注元和甲午嵗诏书尽徴江湘逐客余自武陵赴京宿于都亭有懐续来诸君子】
　　雷雨湘江起卧龙【易雷雨作而百果草木皆甲坼晋书陶侃传少时渔得织梭以挂于壁有顷雷雨自化为龙而去水经注湘水出零陵阳海山三国志徐庶谓先主曰诸葛孔明卧龙也】武陵樵客蹑仙踪【王维桃源行樵客初传汉姓名蔡邕文所立卓尔度蹑云踪张九龄诗还慙大隠迹空想列仙踪】十年楚水枫林下【旧唐书禹锡居朗州十年惟以文章吟咏陶冶情性山海经数历之山楚水出焉阮籍诗上有枫树林】今夜初闻长乐钟【庾信诗今夜长门月应如昼日明杜甫诗初来叶上闻三辅黄图长乐宫本秦兴乐宫也高皇帝始居栎阳七年长乐宫成徙居之】
　　与歌者何戡【卢氏杂説何戡乐工也】
　　二十余年别帝京【汉书霍光传出入禁闼二十余年梁鸿五噫歇顾瞻帝京】重闻天乐不胜情【张衡赋昔者大帝悦秦缪公而觐之飨以钧天广乐何妥诗天乐非钟鼓汉书王嘉传小人不胜情】旧人唯有何戡在【书古我先生亦惟图任旧人共政】更与殷勤唱渭城【曹植诗何必同衾禂然后展殷勤司马迁书未尝衔杯酒接殷勤之余欢王维诗渭城朝雨浥轻尘客舍青青栁色新劝君更进一杯酒西出阳闗无故人】
　　乌衣巷【一统志乌衣巷在应天府南晋王导谢安居此巷其子弟皆乌衣因名巷口有朱雀桥】
　　朱雀桥边野草花【六朝事迹晋咸康二年作朱雀门新立朱雀浮航在县城东南四里对朱雀门南渡淮水亦名朱雀桥李邕诗织女桥边乌鹊起古起白露霑野草史记李斯传秋霜降者草花落】乌衣巷口日将斜【虞世南诗日斜青琐第】旧时王谢堂前燕【南史陈显达传麈尾蝇拂是王谢家物乐府翩翩堂前燕冬藏夏来见】飞入寻常百姓家【贾谊文彼寻常之污渎潘尼赋勲绩着乎百姓】
　　张籍
　　玉山馆
　　长谿新雨色如泥【任昉诗长溪水东舍江总诗新雨百花朝】野水隂云尽向西【管子食野草饮野水李颀诗隂云带残日又灞水向西看】楚客天南行渐逺【战国防秦王谓甘茂曰楚客来使者多健与寡人争辞高适诗南天瘴疠和王维诗望望行渐逺】山山树里鹧鸪啼【庾信铭树里闲歌枝中见舞广志鹧鸪似雌雉飞但徂南不北也禽经鹧鸪飞必南翥】
　　别客
　　青山歴歴水悠悠【虞世南诗青山澹晚烟古诗众星何歴歴左思赋直冲涛而上濑常沛沛以悠悠江淹诗悠悠清川水】今日相逢明月秋【庄子今日晏闲敢问至道王绩诗相逢秋月满江淹诗冏冏秋月明】系马城边杨栁树【庾信赋小山则丛桂留人扶风则长松系马王维诗小苑城边猎骑回刘庭芝诗可怜扬栁伤心树】为君沽酒暂淹留【刘希夷诗为君留青青贺知章诗莫漫愁沽酒谢灵运赋停余舟而淹留】
　　秋山
　　秋山无云复无风【杜甫诗吹笛秋山风月清江洪诗逺山清无云陶潜诗日暮天无云庾信诗无风树即正】谿头看月出深松【王绩诗更坐北溪头诗月出皎兮王维诗色静深松里】草堂不闭石牀静【北山移文草堂之灵隋唐嘉话贞观四载天下康安户不夜闭南史宋武帝纪有人献石牀寝之极以为佳主维诗雨花应共石牀平】叶间坠露声重重【张彦胜露赋闲坠叶而叹息离骚朝饮木兰之坠露兮陆云赋挹朝华之坠露隋炀帝诗寒影上仙宫逺意更重重】
　　王建
　　华清宫【唐书开元五年置温泉宫于骊山天宝六载改为华清宫】
　　酒幔高楼一百家【顾况诗邻荒收酒幔晋书宋纎传纎隠居酒泉太守马岌造焉纎高楼重阁距而不见古诗西北有高楼上与浮云齐洛阳伽蓝记従鄯善西行一千六百四十里至左末城城中居民可百家】宫前杨栁寺前花【洛阳伽蓝记永宁寺在宫前阊阖门南一里诗杨栁依依】内园分得温汤水二月中旬己进瓜【旧唐书品官白身内园小儿官人防数十人唐书髙祖纪武徳六年二月庚戍幸温汤又百官志庆善石门温泉汤等监掌汤池宫禁防堰凡近汤所润瓜蔬先时而熟者以荐寝庙刘桢瓜赋序桢在曹植座厨人进瓜】
　　王涯
　　宫词
　　禁门烟起紫沈沈【何逊诗诘旦钟声罢隠隠禁门通谢庄封禅仪奏霞凝生阙烟起成宫江淹赋桂烟起而树齐史记陈涉世家故人尝与庸耕者扣宫门求见涉入宫见殿屋帷帐曰伙颐涉之为王沈沈者注沈沈宫室深邃之貌】楼阁当中复道深【尔雅释宫疏台榭楼阁之异史记秦始皇纪始皇令咸阳之旁二百里内宫规二百七十复道甬道相连】长入暮天凝不散【王融诗如何将暮天复值西归日何逊诗天暮逺山青潮去遥沙出王勃序烟光凝而暮山紫】掖廷宫里动秋砧【汉书章帝纪诏掖廷养视上属籍宗正注掖廷宫人之官徐陵序五陵豪族充选掖廷左思诗列宅紫宫里飞宇若云浮梁简文帝诗秋气城中冷秋砧城外发】
　　二
　　碧绣帘前栁散垂【岑参诗暖屋绣帘红地炉韩翃诗绣户帘前花影重张正见诗三阳弱栁垂隋炀帝诗防洒林花落逶迤风栁散】守门宫女欲攀时【礼记闇者守门之贱者也李白诗更怜花月夜宫女笑藏钩梁简文帝诗杨栁乱成丝攀折上春时】曽经玉辇従容处【潘岳赋天子乃御玉辇荫华盖史记畱侯世家所与上従容言天下事甚众】不敢临风折一枝【谢朓赋临风叹兮将焉歇梁元帝诗先过上兰苑还牵高栁枝】
　　三
　　银缾泻水欲朝籹【北史杨素传赐黄金四十斤加银瓶实以金钱张耀井赋素绠朝悬弄银瓶之出入周礼稻人以浍写水梁元帝诗楼上起朝籹风花下砌旁何逊诗机中刺绣罢窻下朝籹处】烛焰红高粉壁光【梁简文帝诗烛焰落花中庾信赋辉辉朱烬焰焰红荣汉官典职省中皆以胡粉涂壁紫素界之刘孝绰诗浮光乱粉壁积照朗庭帏】共怪满身珠翠冷【杜甫骢马行五花散作云满身王融永明乐轻露珠翠初风揺绮罗】黄花瓦上有新霜【汉武故事上起神屋以铜为瓦李白诗倐如瓦沟霜白居易诗鸳鸯瓦冷霜花重】
　　张仲素
　　秋夜曲
　　丁丁漏水夜何长【诗防之丁丁説文漏以铜盛水刻节昼夜百刻李兰漏刻法以器贮水以铜为阳乌状如钩曲以引器中水于银龙口中吐入权器漏水古诗昼短苦夜长江淹赋冬釭凝兮夜何长】漫漫轻云露月光【江淹赋云漫漫而奇色曹植赋髣髴兮若轻云之蔽月苏彦秋夜长轻云飘飞以笼朗素月披曜而舒光夏侯湛赋览明月之流光】秋逼暗虫通夕响【刘长卿诗虫声夜相逼常建诗月来随暗虫韦应物诗通夕依山谷曹毗秋兴赋秋虫夕响乎廊宇】征衣未寄莫飞霜【骆宾王诗薄暮湿征衣梁武帝衣曲持此寄寒乡张协七命风厉霜飞】
　　上官昭容
　　游长宁公主宅流杯池【唐书中宗八女传长宁公主韦庶人所生下嫁杨慎交造第东都又取西京高士廉第左金吾卫故营合为宅右属都城左頫大道作三重楼以冯观筑山浚池帝及后数逰幸】
