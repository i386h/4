<!-- { "loadSidebar": true } -->
　　网户交如绮【楚辞网户珠缀刻方连些注门扉刻方目如罗网状今亮隔也梁武帝乐府绮窓莲花掩网户瑠璃开古诗交疏结绮窓】纱窓薄似烟【庾信荡子赋纱窓独掩罗帐长垂李白宫中行乐词纱窓曙色新梁简文帝笙赋腕凝纱薄史记天官书若烟非烟若云非云郭璞江赋时郁律其如烟】乐吹天上曲【礼记季冬之月命乐师大合吹而罢庾信咏舞诗已曽天上学讵是世中生杜甫赠花卿诗此曲只应天上有人间那得几回闻】人是月中仙【虞喜安天论俗传月中仙人桂树今视其初生见仙人之足渐已成形桂树复生焉傅咸拟天问月中何有玉兔捣药】
　　二
　　翠匣开寒镜【抱朴子饰珠翠于盈悦积无已于箧匮庾信咏镜诗玉匣聊开镜拾遗记周灵王时外国贡石铙白如月照人则寒】珠钗挂步揺【崔琼三珠钗箴三珠璜钗摄媛寳灵梁元帝谢赉花钗启三珠之钗敢髙崔瑗之説释名皇后首饰上有垂珠步则揺也沈炯少年行步揺如飞燕】妆成只畏晓【沈君蒨诗壮成更防星沈佺期诗斜光暎晓妆宋读曲歌愿得连暝不复曙一年都一晓】更漏促春宵【周礼挈壶氏掌刻漏后汉书律歴志孔壶为漏浮箭为刻杜甫江边新月诗余光隠更漏况乃露华凝唐太宗守歳诗冬尽今宵促】
　　三
　　红果瑶池实【伍缉之园桃赋嗟王母之竒果特华实兮兼副列子周穆王賔于西王母觞于瑶池之上江总诗何言金殿侧亟奉瑶池觞汉武内傅七月七日西王母降帝宫以玉盘盛桃七枚帝食之甘美母曰此桃三千年一实】金盘露井冰【三辅故事建章宫承露盘以铜为之上有仙人掌承露和玉屑饮之阳休之诗柔露洗金盘古诗桃生露井上梁简文帝诗飞花入露井谢朓诗井冰粲成玉】甘泉将避暑【闗辅记甘泉宫本秦造在池阳县西甘泉山宫以山名元和郡县志甘泉宫武帝以五月避暑于此王僧孺诗回銮避暑宫】台殿晓光凝【三辅黄图甘泉苑武帝置苑中起宫殿台阁百余所梁元帝碑瞻洛阳之台殿瞰连甍而如绮梁简文帝诗河开向晓光王勃縢王阁序烟光凝而暮山紫】
　　四
　　月采浮鸾殿【沈约文日华月采照耀天外崔信明诗月采落江寒闗中记未央殿东有鸳鸾殿玉海贞观十八年壬午宴父老仪鸾殿李懐逺诗舞曲依鸾殿】砧声隔鳯楼【説文砧石柎也梁简文帝诗城外捣砧声晋宫阁名总章观仪凤楼一所观之南又别有翔鳯楼梁武帝鳯笙曲飞且鸣在鳯楼鲍照京洛篇鳯楼十二重四户八窓绮】笙歌临水槛【江淹赋笙歌畹右琴儛池东王维诗前路拥笙歌杜甫诗新添水槛供垂钓】红烛乍迎秋【杜甫诗更深爱烛红礼记立秋之日天子亲帅三公九卿诸侯大夫以迎秋于西郊陆云赋炎神送暑素灵迎秋】
　　五
　　竒树留寒翠【古诗庭中有竒树三辅黄图汉上林苑竒树异草靡不培植杨脩赋玩竒树之抽英范云诗芳条结寒翠骆賔王诗草带销寒翠】神池结夕波【三秦记昆明池中有灵沼名神池张衡西京赋神池灵沼往往而有张九龄颂滋液流衍化为神池洪偃诗汾水结余波梁简文帝诗夕波照孤月】黄山一夜雪【长安志武帝防行始出北至池阳西至黄山扬防羽猎赋武帝广开上林北绕黄山濒渭而东周袤数百里晋书王徽之传居山隂夜雪初霁忽忆戴逵乗小船诣之造门不前而返梁简文帝雪诗夜雪合且离卢纶诗寒郊一夜雪】渭水泻声多【山海经鸟鼠同穴之山渭水出焉长安志禁苑南连京城北枕渭水三辅黄图渭水贯都以象天汉梁简文帝诗银塘泻清渭】
　　春游曲
　　烟栁飞轻絮【梁武帝乐府君如东扶桑妾如西栁烟梁元帝诗栁絮飘春雪杜甫诗轻轻栁絮防人衣】风榆落小钱【诗隰有榆春秋元命苞三月榆荚落汉书食货志汉兴以为秦钱重难用更令民铸榆荚钱本草榆白者名枌其木甚髙大未生叶时其枝条间先生榆荚形似钱而小色白成串俗呼榆钱庾信诗榆荚新开巧似钱】蒙蒙百花里【卞敬宗懐香賛蒙蒙绿叶荏苒弱茎常建诗翳泉花蒙蒙虞世南诗照水百花然王昌龄诗西宫夜静百花香王融诗花里寄春情】罗绮竞秋千【江淹赋罗与绮兮娇上春张正见诗前瞻富罗绮左顾足鸳鸯开天遗事宫中寒食节竞树秋千令宫嫔戏笑以为宴乐荆楚歳时记寒食打毬秋千拖钩之戏】
　　王涯【字广津太原人博学工属文贞元中擢进士又举宏辞调蓝田尉以左拾遗为翰林学士进起居舍人宪宗元和初贬虢州司马徙袁州刺史以兵部员外郎召知制诰再为翰林学士累迁工部侍郎拜中书侍郎同中书门下平章事寻罢再迁吏部侍郎穆宗立出为劒南东川节度使长庆三年入为御史大夫迁户部尚书盐铁转运使敬宗寳厯时复出岭南西道节度使文宗召拜太常卿以吏部尚书总盐铁嵗中进尚书右仆射代郡公乆之以本官同中书门下平章事俄检校司空兼门下侍郎】
　　春江曲
　　揺漾越江春【梁简文帝赋江揺漾而生风徐陵铭揺漾波涛南越志广信江始安江郁林江亦为三江在越也庾信泛江诗春江下白帝杜甫诗君今起柂春江流】相将采白苹【髙阳乐人歌相将入酒家诗于以采苹南涧之濵礼记季春之月苹始生栁恽诗汀洲采白苹李白诗南湖采白苹】归时不觉夜【卢思道采莲曲菱歌惜不唱须待暝归时储光羲诗酩酊乗夜归杜甫诗追随不觉晚】出浦月随人【鲍照采菱歌褭褭风出浦杜甫诗锦席淹留还出浦张正见诗舟移歴浦月李白诗寒山秋浦月朱超诗惟余故楼月逺近必随人】
　　严维
　　送人入金华【唐书地理志婺州县金华有金华山一统志金华山在金华府城北二十里黄初平初起于此成仙山之东有卧羊山即初平叱石处】
　　明月双溪水【阮籍诗薄帷鉴明月清风吹我襟李白诗下暎双溪水如天落镜湖一统志双溪在金华府城南其源有二一出东阳县太盆山一出处州缙云县与东阳义鸟二溪合流故名】清风八咏楼【南史谢譓传入吾室者但有清风对吾饮者惟当明月李白襄阳歌清风明月不用一钱买孟浩然诗寄语东阳守何如八咏楼金华志沈约为东阳太守作八诗题于元畅楼后人更名八咏楼一统志八咏楼在金华府治西南隅旧名元畅楼南齐太守沈约建有登台望秋月防圃临春风秋至愍衰草寒来悲落桐夕行闻夜鹤晨征聴晓鸿解佩去朝市被褐守山东八咏诗】少年为客处【晋书乐志汲寒浆饮少年少年窈窕何能贤庾信怨歌行家住金陵县前嫁得长干少年陆机赋托末契于后生余将老而为客杜甫诗不辞万里长为客懐抱何时得好开崔曙诗客处不堪别异乡应共愁】今日送君游【曺植诗今日同堂出门异乡江淹别赋送君南浦伤如之何】
　　白居易
　　遗爱寺【居易庐山草堂记匡庐竒秀甲天下山北峯曰香炉峯北寺曰遗爱寺介峯寺间其境胜絶】
　　弄石临溪坐【宋书谢灵运传此焉卜寝玩水弄石荀子不临深溪不知地之厚谢灵运诗对岭临回溪】寻花绕寺行【杜甫诗问栁寻花到野亭刘长卿诗看竹谁家好寻花几路迷卢纶崇福寺看花诗闻道山花如火红平明登寺已经风又丰德寺诗下路林疎见客行】时时闻鸟语【杜甫诗风雨时时龙一吟后汉书蔡邕传伯翳综声于鸟语宋之问诗春入鸟能言苏颋诗莺语百花时】处处是泉声【李白观鱼潭诗日暮紫鳞跃圆波处处生王融诗玉声挹泉珠王维诗泉声咽危石】
　　太平乐词
　　嵗丰仍节俭【左传洁粢丰盛谓其三时不害而民和年丰也淮南子嵗登民丰乃始县钟鼔陈干戚礼记国奢则示之以俭史记晏婴传以节俭力行重于齐陆云疏非天下之至德孰能居丰行俭】时泰更销兵【易天地交泰傅休奕天行歌天时泰兮昭以阳清风起兮景云翔潘岳诗徒幸良时泰小人道乃消任昉诗时泰玉阶平杜甫诗兵气销为日月光唐书萧俛传穆宗时两河底定俛劝帝宻诏天下镇兵十之一嵗限一为逃死不补谓之销兵】圣念长如此何忧不太平【书禹曰于帝念哉孟子圣人之忧民如此晋书阮种传种迁平原相时襄邑卫京自南阳太守迁河内与种俱拜帝望而叹曰二千石皆如此朕何忧乎后汉书谢夷吾传尧登后稷政隆太平魏武帝诗对酒歌太平】
　　小曲新词
　　霁色鲜宫殿【沈佺期诗霁色肃明林刘长卿诗千家同霁色一鴈起寒声何晏景福殿赋朝日曜而増鲜后汉书百官志光禄勲卿一人掌宿卫宫殿门户江淹诗列汉搆仙宫开天制寳殿陶景水仙赋上朝紫殿还近青宫】秋声脆管【孟浩然诗更闻枫叶落淅沥度秋声李白诗绿竹助秋声庾信祀圜丘歌孤竹之管云和神光未下风肃然苏颋诗忽闻天上管声】圣明千载乐嵗歳似今年【宋书乐志六合宁承圣明苏颋诗汉家曽草巡游赋何似今年应圣明又酺来万寿羣臣醉喜戴千年圣主明卢照隣诗万歳千秋乐未央张説诗惟愿圣王无限寿长取新年续旧年】
　　二
　　红裙明月夜【万楚五日观妓诗红裙妬杀石榴花杜甫诗越女红裙湿燕姬翠黛愁谢庄月赋隔千里兮共明月李峤雪诗地疑明月夜山似白云期刘长卿诗聴猿明月夜】碧簟早秋时【刘孝绰诗朣胧入床簟杜甫诗留客夏簟清琅玕庾肩吾诗九江逢七夕初值早秋储光羲登防诗地静我亦闲登之清秋时顾况诗嫋嫋秋风时】好向昭阳宿【汉书外戚传赵皇后弟絶幸为昭仪居昭阳舍三辅黄图武帝后宫八区有昭阳殿班固西都赋昭阳特盛隆于孝成】天凉玊漏迟【魏文帝燕歌行秋风萧瑟天气凉苏味道诗玉漏莫相催歳华纪丽夜景渐迟于玉漏秋声将啸于金风】
　　池西亭【白居易洛阳池上篇虽有賔朋无琴酒不能娯也乃作池西琴亭加石樽焉】
　　朱栏暎晚树【通典隋开皇三年筑京城引香积渠水自赤栏桥经第五桥西北入城何逊诗暎树没归霞沈约郊居赋晚树开花初英落蕊】金魄落秋池【沈佺期诗金魄度云来谢灵运赋落月暎屿牧霞敛色谢朓诗荒池秋草徧　庾肩吾诗秋树翻黄叶寒池堕黒莲】还似钱塘夜【水经注浙江又东北流至钱塘县谷水入焉唐书地理志杭州余杭郡县钱塘又白居易传为杭州刺史筑隄捍钱塘湖古语龙飞鳯舞到钱塘】西楼月出时【庾肩吾诗天禽下北阙织女入西楼孙逖诗都邑西楼芳树间诗月出之光阮籍达庄论月东出日西入王筠诗月出宵将半】
　　池上
　　山僧对棋坐【庾信诗野老时相访山僧或见寻孟浩然诗山僧暮归寺晋书谢安传兄子等破坚有驿书至安方对客围棋看书既竟遂摄放床上了无喜色棋如故世説王中郎以围棋为坐隠支公以围棋为手谈杜甫诗对棋懐谢傅】局上竹隂清【后汉书张衡传奕秋以棋局取誉杜甫诗老妻画纸为棋局孙楚登楼赋羡绿竹之茂隂谢朓诗竹树澄逺隂苏颋诗潭与竹声清】暎竹无人见【谢朓诗婵娟影暎竹梁简文帝诗防是无人见何用早红妆呉均诗四时无人见谁复重罗纨】时闻下子声【梁武帝围棋赋枰则广羊文犀子则白瑶玉李泌棋诗方若棋局圆若棋子】
　　二
