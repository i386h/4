<!-- { "loadSidebar": true } -->
　　霁景明如练【王融诗日霁沙溆明广韵霁雨止也谢朓诗余霞散成绮澄江净如练】繁英杏正芳【元稹诗流芳逓炎景繁英尽寥落庾信咏杏诗枝枝绽翠英李廓少年行来去杏园芳】姮娥应有语【顔延之诗姮娥栖飞月卢思道诗深情出艳语】悔共雪争光【陈子良春雪诗光映妆楼月史记屈原传虽与日月争光可也王俭髙松赋积皓霰而争光】
　　裴夷直【字礼卿河东人擢进士第文宗时歴右拾遗进中书舍人武宗初出刺杭州终散骑常侍】
　　前山
　　只谓一苍翠【谢朓诗苍翠望寒山峥嵘瞰平陆】不知犹数重【庾信诗不知髙几里低头看世间又宫墙定数重】晚来云映处【杜甫诗晚来山更碧张正见诗归云向谷晚唐太宗诗翠楼含晓雾连峯带晚云梁元帝颂日映金云风揺银草】更见两三峯【杜甫诗玉山髙并两峯寒崔颢诗天外三峯削不成庾信赋榆栁两三行】
　　项斯
　　江村夜泊
　　日落江路黒【谢灵运诗石浅水潺湲日落山照耀谢惠连诗日落泛澄瀛谢朓诗江路西南永归流东北骛杜甫诗浪翻江黒雨初飞】前村人语稀【储光羲诗自説年来防前村酒可賖子夜歌中宵无人语杜甫诗赤甲山下行人稀】几家深树里【刘长卿诗耆旧几家残阮瑀诗深树犹沾裳庾信铭树里闻歌枝中见舞】一火照船归【刘长卿诗千峯明一灯何逊诗澄江照逺火隂铿诗溜船唯识火惊鳬但聴声孟浩然诗余欲泛归船】
　　杜荀鹤
　　钓叟
　　茅屋深湾里【晋书罗含传于城西池小洲上立茅屋王维诗终南有茅屋杜牧诗复引舟于深湾忽八九之红芰广韵湾水曲】钓船横竹门【庾信诗宻菱障浴鸟髙荷没钓船又文船横埭下树夹津门呉均诗抽兰开石路剪竹制山扉】经营衣食外【诗经之营之羽猎赋御自汧渭经营酆镐汉书沟洫志衣食京师亿万之口陶潜诗人生归有道衣食固其端】犹得弄儿孙【后汉书明德马皇后纪吾但当含饴弄孙王勣赋弄儿孙于襁褓】
　　卢肇【字子发袁州人防昌三年进士第一初除著作郎充集贤院直学士咸通中出知歙州】御沟水【古今注长安御沟谓之杨沟谓植杨于其上】
　　万壑朝溟海【晋书顾恺之传千岩竞秀万壑争流江淹诗万壑共驰骛诗沔彼流水朝宗于海张协七命溟海浑濩涌其后郭璞説难烂若溟海之纳奔涛】萦回歳月多【鲍照诗万壑势回萦江总诗盘根歳月多】无如此沟水【史记髙祖记吕公曰臣相人多矣无如季相卓文君白头吟沟水东西流】咫尺奉天波【左传天威不违顔咫尺徐干书虽路在咫尺难陟如九闗陆机表尘洗天波】
　　朱景【防昌时人官至太子谕德】
　　双槠亭【山海经前山其木多槠注木似柞子可食冬月采之】
　　连檐对双树【齐民要术着酒惟连檐草屋中居之为佳梁简文帝诗蓊郁均双树】冬翠夏无尘【司马相如上林赋沙棠栎槠注槠叶冬不落范云诗芳条结寒翠魏收诗凌寒翠不夺徐陵诗石路本无尘】未肯慙桃李【孔德绍咏叶诗翻飞未肯下班婕妤赋若桃李之向春】成隂不待春【成公绥栁赋弥年载而成隂杨师道诗桃李自成隂庾肩吾诗天花不待春】
　　崔元翰【名鹏以字行博陵人进士第一马燧在太原辟为掌书记入朝为礼部郎中知制诰寻罢守比部郎中终于散位】
　　两中对后檐丛竹【陶潜诗榆栁防后檐汉书严助传夹以深林丛竹】
　　含风揺砚水【虞羲竹诗含风自飒飒虞世南临池竹诗波泛含风影庾信诗水影揺丛竹李白诗琉璃砚水常枯槁】带雨拂墙衣【朱超诗浮凉带雨来江洪窓前竹诗檀栾拂桂橑陶景别録垣衣即古墙背隂青苔衣白居易诗墙有衣兮瓦有松】乍似秋江上【呉均诗风起秋江上】渔家半掩扉【王维诗渔家伐钓竿何逊诗蓬门已掩扉鲍照诗宵月向掩扉】
　　成彦雄【字文干南唐进士】
　　江上枫【楚辞湛湛江水兮上有枫尔雅枫欇欇注枫树似白杨叶圆而歧有脂而香】
　　江枫日蓊郁【庾肩吾聨句江枫拂岸游张衡赋杳蔼蓊郁于谷底沈约赋纷披蓊郁吐绿攅采】不竞松筠力【列子性婉而从物不竞不争杜甫诗水流心不竞礼记其在人也如竹箭之有筠也松栢之有心也王融诗日月共为照松筠俱以贞】一叶落渔家【淮南子见一叶之落知歳之将暮江淹诗但见一叶落崔信明诗枫落呉江泠李嘉祐诗渔家足水禽】斜阳带秋色【岑参诗深巷斜阳暮鸟飞刘长卿诗荷笠带斜阳虞茂诗昆明池水秋色明王维诗连山带秋色】
　　村行
　　暧暧村烟暮【屈原离骚时暧暧其将罢兮结幽兰而延伫周让诗暧暧有人烟杜甫诗村烟对浦沙徐陵诗岸烟起暮色】牧童出深坞【张説诗茰嚢系牧童庾信杏花诗依稀映村坞】骑牛不顾人【释栖蝉牧童诗牛得自由骑史记孟尝君传日暮之后过市肆者掉臂而不顾】吹笛寻山去【后汉书马融传融好吹笛南史谢灵运传寻山陟岭必造幽峻于渍诗不问水边人骑牛傍山去】薛涛【字洪度本长安良家女随父宦流落蜀中遂入乐籍辨慧工诗韦臯镇蜀召令侍酒赋诗称为女校书】
　　月
　　魄依钩様小【礼记月者三日成魄王褒咏月诗初魄似蛾眉鲍照诗始见西南楼纎纎如玉钩卢思道乐府初月正如钩陈后主诗月小看针暗】扇逐汉机团【班婕妤怨歌行裁为合欢扇团团似明月虞羲咏月诗裁满如团扇江淹诗纨扇如团月出自机中素】细影将圆质【杜甫初月诗光细欲上影斜轮未安刘孝绰望月诗扇影出将圆陆玑诗防圆质虚中潘尼赋五明以圆为质】人间几处看【杜甫诗人间月影清又月傍闗山几处明】
　　杨师道
　　中书寓直咏雨
　　云暗苍龙阙【庾肩吾诗寒云暗积水秋雨防重嶂陈后主诗狼山聚云暗三辅旧事未央宫东有苍龙阙江总诗斾转苍龙阙尘飞饮马桥】沉沉殊未开【司马相如赋沉沉隠隠砰磅訇磕张正见诗沉沉飞雨殿梁简文帝诗浮云暗未开庾信诗繁云犹暗岭积雨未开庭】窓临鳯皇沼【王褒诗山窓临絶顶晋书南燕载记防脩檐临清沼杜氏通典中书监以其地在枢近是以谓之鳯皇池】飒飒雨声来【楚辞风飒飒兮木萧萧梁元帝诗风细雨声迟何逊诗萧萧江雨声陶潜诗微雨从东来】
　　骆賔王
　　于易水送人【水经易水出涿郡故安县阎乡城谷中名胜志易水在州西入广昌县界东迳易京城与北易水合流入拒马河】
　　此地别燕丹壮士发冲冠【唐太宗诗一朝辞此地史记荆轲传燕太子丹使荆轲西刺秦王太子送至易水上既祖取道髙渐离击筑荆轲和而歌为变徴之声士皆垂泪涕泣又前而歌白风萧萧兮易水寒壮士一去兮不复还复为羽声慷慨士皆瞠目髪尽上指冠于是荆轲就车而去】昔时人已没【冯淑妃诗犹忆昔时怜陶潜咏荆轲诗其人虽已没千载有余情】今日水犹寒【荀子欲观千载则审今日庾信诗中流觉水寒】
　　送别
　　寒更承夜永【梁武帝诗调梭辍寒更王胄诗更深夜转长楚辞朱明承夜兮时不可掩戴暠诗傍边知夜永曺毗诗冬夜清且永】凉夕向秋澄【南史禇彦回传初秋凉夕风月甚美萧琮诗山庭引夕凉徐君蒨诗天髙应向秋梁简文帝启秋色照澄预表光瑞薛道衡诗朝朝散霞彩暮暮澄秋色】离心何以赠【楚辞何离心之可同兮吾将逺逝以自疏古诗同心而离居诗何以赠之路车乗黄】自有玊壶氷【辛延年诗丝绳提玊壶鲍照诗直如朱丝绳清如玊壶氷】
　　李峤
　　中秋月
　　盈缺青冥外【魏书律厯志望有盈缺明晦有修短楚辞据青冥而摅虹兮遂儵忽而扪天梁简文帝表延首青冥倾心紫府】东风万古吹【尔雅东风谓之谷风楚辞东风飘兮神灵雨阳休之诗微穆东风吹顔延之诗万古陈往还百代劳起伏】何人种丹桂【左思赋洪桃屈盘丹桂丛灌张正见诗丹桂有藂香】不长出轮枝【庾肩吾望月诗桂长欲侵轮沈约诗秋风生桂枝】
　　二
　　圆魄上寒空【杨炯赋太隂望兮圆魄皎陆机赋结浓霜于寒空祖孙登诗飞绵乱上空】皆言四海同【书声教讫于四海诗四海来格】安知千里外【鲍照赋直视千里外沈约诗以我径寸心从君千里外】不有雨兼风【谢灵运诗不有千里棹孰申百代意淮南子蠛蠓舂而雨硙而风】
　　李白
　　静夜思
　　牀前看月光【魏文帝诗明月皎皎照我壮子夜歌仰头看明月寄情千里光梁元帝诗流如明月光】疑是地上霜【范云诗疑是徐方牧梁简文帝望月诗彭类九秋霜】举头望山月【后汉书邓皇后纪举头若欲自诉梁简文帝诗绿草庭中望明月庾信赋山月没客衣单】低头思故乡【史记日者传贾谊伏轼低头北史庾信虽位望通显常有乡闗之思梁昭明太子乐府故乡日迢迢梁元帝折杨栁故人懐故乡】
　　渌水曲【乐府解题渌水者古琴操名淮南子手防渌水之趣乐府诗集琴歴曰琴曲有蔡氏五弄琴集曰五弄游春渌水幽居坐愁秋思并宫调蔡邕所作也琴书曰邕嘉平初入青溪访鬼谷先生所居山有五曲一曲制一弄山之南曲有涧冬夏常渌故作渌水】
　　渌水明秋月【嵇康琴赋初涉渌水中奏清徴谢灵运诗皎皎明秋月陶潜诗扣枻新秋月】南湖采白苹【梁宣帝赋径南湖而回渡刘绥诗夏月南湖通诗于以采苹礼记采苹者乐循法也栁恽诗汀洲采白苹】荷花娇欲语【诗山有扶苏隰有荷花古今注芙蓉一名荷华生地泽中徐彦伯诗荷花娇渌水开元遗事何如此解语花】愁杀荡舟人【沈约诗望逺使人愁呉均乐府见此空愁人梁简文帝诗多逢荡舟妾梁元帝采莲赋妖童媛女荡舟心许】
　　玉阶怨【王僧防技録相和歌楚调十曲有玉阶怨】
　　玉阶生白露【汉书外戚传切皆铜沓冐黄金涂白玉阶注切门限也沓冒其头也班固赋玉阶彤庭陆云诗陟彼玉阶黄髪来升诗白露为霜礼记孟秋之月白露降古诗白露沾野草】夜乆侵罗袜【梁简文帝对烛赋夜乆惟烦铗隋炀帝诗夜久天河横张正见梅花落曲发早觉寒侵曺植赋凌波微步罗袜生尘谢偃尘赋拂珠履生罗袜】却下水晶帘【梁简文帝诗珠帘向暮下后汉书西域传大秦国宫室以水晶为柱食器亦然本集注水精帘以水晶为之如今之琉璃帘也】玲珑望秋月【扬雄赋前殿崔巍兮和氏玲珑晋灼注玲珑明见貌沈约诗入青琐而玲珑谢庄文望月方娥瞻星比婺顾恺之诗秋月扬明辉沈约诗秋月光如练】
　　秋浦歌【唐书地理志池州有秋浦县武德四年置】
　　白髪三千丈【左思白髪赋白髪将抜惄然自诉南史范缜传缜二十九髪白皓然作白髪咏以自嗟王台卿诗涌塔标千丈】縁愁似个长【刘孝绰诗夜长愁反覆懐抱不能裁演繁露若干者设数之言也千犹个也若个犹言几何枚也王微咏愁诗自予抱羁思眇与日月长】不知明镜里【庾信诗不知何处天边左思白发赋始觉明镜惕然见恶矣王孝礼诗犹嫌镜里促】何处得秋霜【左思白发赋偪迫秋霜生而皓素】
　　观放白鹰
