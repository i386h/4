<!-- { "loadSidebar": true } -->
　　田家老翁住东陂【魏文帝与呉质书行年已长大已成老翁张説诗谁念三千里江潭一老翁张衡南都赋于其陂泽则有钳卢玉池赭阳东陂汉宫殿簿长安有东陂池西陂池】説道平生隠在兹【后汉书马援传援见公孙述以为当握手欢如平生嵇康絶交书时与亲旧叙阔陈説平生庄子古之所谓隠士者非伏其身而不见也张华诗隠士托山林王康琚诗小隠隠陵薮大隠隠朝市阮瑀为曹公与孙权书良时在兹勗之而已王俭竟陵王山居賛濠梁在兹何事遐想苏颋诗眷恋殊在兹】鬓白未曽记日月【后汉书岑彭传每一发兵头鬓为白晋书王献之传魏时凌云殿榜未题而匠者误钉之不可下乃使韦仲将悬橙书之比讫须髩尽白世説顾恺之与简文同年而早白帝问其故荅曰松柏之姿经霜愈茂蒲柳之质望秋先零诗日居月诸左传绛县人曰臣小人也不知纪年臣生之嵗正月甲子朔四百有四十五甲子矣】山青每到识春时【何逊诗天暮逺山青潮去遥沙出陈子昂诗惟见逺山青卢照隣乔君集序桂白山青宜王孙之攀折汉文帝诏方春时和草木萌生之物皆有以自乐陈子昂诗碧华暎朱实攀折及春时】门前种柳深成巷【古西洲曲树下即门前晋书陶潜传潜少懐髙尚颖脱不羁尝着五柳先生传曰先生不知何许人不详姓氏宅边有五柳因以为号焉陶潜诗狗吠深巷中】野谷流泉添入池【説文泉出通川为谷诗相其隂阳观其流泉班固西都赋原泉灌注陂池交属魏收诗泻溜髙斋向添池曲岸平】牛壮日耕十亩地【山海经稷之孙叔均始作牛耕诗十亩之间兮桑者闲闲兮】人间常扫一茅茨【陶潜传刺史王造潜称疾不见既而语人云我性不狎世因疾守闲岂敢以王公纡轸为荣耶谢灵运与庐陵王牋阮万龄辞事就闲纂成先业南史马枢传鄱阳王为南徐州刺史钦其髙尚令使邀之筑别室以处枢恶其崇丽乃于竹林间自营茅茨而居又何敬容传筑茅茨于钟阜聊优游以卒嵗】客来满酌清尊酒【易有不速之客三人来敬之终吉后汉书孔融传举北海相拜大中大夫性喜诱益后进賔客日盈其门尝叹曰坐上客常满尊中酒不空吾无忧矣刘苞诗清尊久不荐淹留遂待君唐太宗诗清尊浮緑蚁雅曲韵朱王勃诗清尊湛不空蹔喜平生接】感兴频吟才子诗【蔡邕琴赋曲引兴兮繁抚文心雕龙摛风裁兴藻词谲喻楚辞立江介而长吟兮王僧达诗翰墨久谣吟晋书袁宏传宏有逸才曽为咏史诗是其风情所寄谢尚镇牛渚秋夜乗月微服泛江防宏在舫中讽咏声既清新辞又藻拔遂驻聴久之遣问马答云是袁临汝郎诵诗即其咏史之作也】岩际穴中蔵鼹鼠【何逊诗薄云岩际宿孤月波中上史记赵奢传秦伐韩军于阏与赵奢曰道逺险狭犹两鼠鬬于穴中将勇者胜庄子鼹鼠饮河不过满腹邓徳明南康记鼹鼠一名隠防形如鼠而无尾黒色长鼻】潭边竹里隠鸬鷀【谢朓诗塘边草杂红何逊诗竹里见萤飞尔雅鷀鷧注即鸬鷀也觜头曲如钩食鱼】村墟日落行人少【庾信诗寒园星散居摇落小村墟鲍照诗日落岭云归谢恵连诗落日隠櫩槛谢朓诗徘徊东陌上月出行人稀】醉后无心怯路岐【陶潜归去来辞云无心而出岫淮南子杨朱见岐路而泣之谓其可以南可以北也曹摅诗临乐何所叹素丝与路岐】今夜只应还寄宿【呉均诗今夜杯酒别明朝江水边战国策苏子谓李兊曰今日臣之来也暮后郭门籍席无所得寄宿人田中】明朝拂曙与君辞【庾信诗明朝云雨散何处更相寻又莲帐寒檠窻拂曙】
　　岑参
　　渔父【庄子孔子弦歌鼔琴奏未半有渔父者下船而来楚辞渔父屈原既放游于江潭行吟泽畔顔色憔悴形容枯槁渔父见而问之史记范睢传吕尚之遇文王也身为渔父而钓于渭濵耳】
　　扁舟沧浪叟【史记货殖传范蠡乗扁舟浮于江湖庾信赋吹落叶之扁舟飘长风于上流书嶓冢导漾东流为汉又东为沧浪之水甯戚饭牛歌沧浪之水白石粲陆机塘上行发藻玉台下垂影沧浪泉】心与沧浪清【孟子沧浪之水清兮可以濯我缨刘勰新论神恬心清则形无累矣】不自道乡里【论语夫子自道也周礼地官党正一命齿于乡里后汉书马援传使乡里称善人足矣晋书华谭传同郡刘项见之叹曰不悟乡里乃有如此才也】无人知姓名【呉越春秋子胥解百金之劒以赠渔父不受问其姓名不答南史渔父者不知姓名亦不知何许人】朝従滩上饭【左传余姑剪灭此而后朝食史记韩信传信従下乡南昌亭长食亭长妻苦之乃晨炊蓐食食时信往不具食】暮向芦中宿【呉越春秋伍员奔呉至江渔父渡之有饥色曰为子取饷子胥乃潜身深苇之中有顷父来歌而呼之曰芦中人芦中人岂非穷士乎郭璞江赋芦人渔子摈落江山宋玉对楚王问暮宿于孟诸水经注朝发南郑暮宿黒水刘琨诗朝发广暮门暮宿丹水山】歌竟还复歌【陶潜诗歌竟长叹息持此感人多隂铿观钓诗歌声时防续】手持一竿竹【晋书毕卓传右手持酒杯左手持蟹螯诗籊籊竹竿以钓于淇魏文帝诗钓竿何渔父荅孙缅歌竹竿籊籊河水浟浟】竿头钓丝长尺余【顔之推诗螳螂翳下偏难见翡翠竿头絶易惊诗其钓维何维丝伊缗甯戚饭牛歌中有鲤鱼长尺半沈约细言诗开馆尺捶余筑榭微尘里李峤诗悬泉百尺余】鼓枻乗流无定居【楚辞渔父莞尔而笑鼓枻而去注叩船舷也刘峻诗鼓枻浮大川贾谊鵩鸟赋乗流则逝兮得坻则止枚乗七发旧乗流而下降兮或不知其所止何逊诗单舻时向浦独檝下乗流诗岂敢定居一月三捷魏书贺讷传分土定居不聴迁徙】世人那得识深意【陆机赋世阅人而成世晋书王悦传导尝与悦奕棊争道导笑曰相与有葛那得尔谢灵运山居赋废张左之艳辞寻台皓之深意】此翁取适非取鱼【汉书髙凤传潜心笃行屡辟不应以渔钓自适尔雅注取鱼摇动之视其鲜馁魏志帝东征呉留谯宫时表留宿衞欲遏水取鱼南史王之性好钓鱼尝垂纶于上虞江或问得鱼卖否之曰钓亦不得得亦不卖又孙缅为寻阳太守见一渔父垂纶长啸缅问有鱼卖乎渔父笑曰其钓非钓宁卖鱼者耶】
　　西亭子送李司马【唐书百官志上州刺史一人従三品司马一人従五品下】
　　髙髙亭子郡城西【诗无曰髙髙在上陟降厥士日监在兹曹植诗髙髙上无极天路安可穷】直上千尺与云齐【孔稚珪北山移文度白雪以方洁干青云而直上洛阳伽蓝记宗正寺有刹髙十丈合去地一千尺古诗西北有髙楼上与浮云齐谢朓诗兹山亘百里合沓与云齐梁元帝春别诗日暮徙倚渭桥西正见流月与云齐】磐崖縁壁试攀跻【磐崖按品彚作盘崖説文崖山边也縁循也游名山志石篑山縁崖而上髙百许丈挚虞思道赋攀招摇而上跻兮忽蹈廊而凌虚】羣山向下飞鸟低【木华海赋羣山既畧百川潜渫鲍照舞鹤赋冰塞长河雪满羣山易飞鸟遗之音不宜上宜下陶潜诗山气日夕佳飞鸟相与还】使君五马天半嘶【后汉书冦恂传更始立使使者徇郡国恂曰使君建节衔命以临四方古乐府使君従南来五马立踟蹰诗素丝纰之良马五之潘子真诗话天子六马左右骖三公九卿驷马左骖汉制九卿二千石亦右骖太守驷马而已其有加秩中二千石乃右骖故以五马为太守美称遯斋闲览云汉时朝臣出使为太守増一马故曰五马新序魏王将起中天台许绾曰臣闻天与地相去万五千里今王因而半之当起七千五百里之台南史刘訏传族祖孝标与书称之曰超超越俗如天半朱霞王僧孺诗髙枝起天半説文嘶马鸣也呉均诗日昬笳乱动天曙马争嘶】丝绳玉壶为君提【辛延年诗就我求清酒丝绳提玉壶沈君攸诗丝绳玉壶传绮席刘伶酒徳颂动则撡巵执觚行则挈榼提壶陶潜游斜川诗提壶接賔侣引满更劝酬】坐来一望无端倪【陈后主诗春江聊一望庄子反覆终始不知端倪谢灵运诗溟涨无端倪注端倪犹言涯际也】红花緑柳莺乱啼【司马相如上林赋扬翠叶扤紫茎发红华垂朱荣案古花字皆作华古桃叶歌桃叶暎红花江淹石榴颂缥叶翠萼红花绛采谢灵运诗原隰荑緑柳虚囿散红桃梁简文帝诗莺啼春欲驶无为空掩扉】千家万井连回溪【説苑晏子方食君之使者至分食而食之使者反言之景公曰夫子之家若是其贫也令吏致千家之县于晏子周礼方百里为一同积万井其中汉书刑法志一同百里提封万井枚乗七发依絶枢兮临回溪谢灵运石门诗疏峯抗髙馆对岭临回溪】酒行未醉闻暮鸡【汉书髙五王传朱虚侯章入侍燕饮髙后令为酒吏章自请曰臣将种也请以军法行酒世説陈太丘诣荀朗陵荀使慈明行酒诗其未醉止威仪反反庾信春赋百丈山头日欲斜三晡未醉莫还家诗曷至哉鸡栖于埘日之夕矣牛羊下来列仙传祝鸡翁养鸡千余头皆有名字暮宿树上昼放散之】防笔撡纸为君题【江淹拟谢恵连诗防翰咏新赏开莹所疑南史梁元帝纪虽戎畧殷凑机务繁多军书羽檄文章诏诰防毫便就殆不虚手潘岳秋兴赋序染翰撡纸慨然而赋】为君题惜解携【陆机诗抚膺解携手永叹结遗音】草萋萋【诗维叶萋萋刘安招隠士春草生兮萋萋注垂条吐叶纷荣华也】没马蹄【庄子马蹄可以践霜雪毛可以御风寒曹植诗俯身散马蹄呉均诗青莎没马蹄】
　　范公丛竹歌【并序】
　　职方郎中【六典隋开皇置职方侍郎大业去侍字唐加中字唐书职方郎中掌地图城隍镇戍烽堠坊人道路之逺近及四夷归化之事】兼侍御史【六典周御史亦谓之柱下史秦改为侍御史汉因秦制置十五员又监察御史掌分察百寮巡按郡县纠视刑狱通典唐侍御史四人号台端他人称曰端公】范公乃于陜西使院内种竹【説文竹冬生草也戴凯之竹谱植物之中有名曰竹又竹是一族之总名史记货殖传渭川千亩竹其人与千户侯等岳阳风土记五月十三日谓之龙生日可种竹即齐民要术所谓竹醉日也】新制丛竹诗以见示美范公之清致雅操【南史栁世隆传长子悦字文殊少有清致图绘寳鉴刘彦齐画竹颇臻清致晋书山涛传文帝与涛书曰足下在事清明雅操迈时又忠义传论厉松筠之雅操】遂为歌以和之
