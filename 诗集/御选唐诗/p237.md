<!-- { "loadSidebar": true } -->
　　湖濶数千里【刘孝威诗雷奔石鲸动水濶牵牛遥拾遗记员峤山有方湖周回千里神异经北方荒中有石湖方千里岸深五丈】湖光揺碧山【谢朓登山曲澜光媚碧隄古西洲曲巻帘天自髙海水揺空碧梁简文帝赋逺山碧暮水红】湖西正有月【神曲湖就赤山矶大姑居湖东仲姑居湖西洞防记帝于望鹄台西起俯月台登台以眺月影入池中因名影娥池】独送李膺还【后汉书郭泰传泰字林宗游洛阳见洛阳尹李膺膺大竒之遂相友善后归乡里衣冠诸儒送至河上林宗惟与李膺同舟而济众賔望之以为神仙】
　　三
　　水入北湖去【书三江既入丹阳郡图经乐游苑晋时药园元嘉中筑堤壅水名为北海水经注泺水出歴县故城西南泉源涌出若轮其水北为大明湖】舟从南浦回【陶潜诗目送回舟逺江淹别赋送君南浦伤如之何王勃滕王阁诗画栋朝飞南浦云】遥看鹊山转【庾信咏画屏风诗上桥还倚望遥看采莲船沈佺期诗天流芝盖下山转桂旗斜】却似送人来【晋阳秋罗友以家贫乞禄桓温许而不用后同府人有得郡者温为席送别友至尤晚问之友答曰首旦出门中道逢一鬼大见揶揄云我只见汝送人作郡何以不见人送汝作郡始怖终慙不觉淹缓江淹诗含花复含实正待佳人来】
　　自遣
　　对酒不觉瞑【魏武帝乐府对酒当歌张正见诗当歌对玉酒匡坐酌金罍陶潜饮酒诗连林人不觉陆机诗终朝理文案薄暮不遑瞑】落花盈我衣【梁元帝诗金灯飘落花庾信马射赋落花与芝盖同飞古诗馨香盈懐袖阮籍诗灼灼西隤日余光照我衣】醉起步溪月【陶潜饮酒诗班荆坐松下数斟已复醉薛道衡诗空庭聊步月闲坐独临风】鸟还人亦稀【陶潜诗纷纷飞鸟还又归去来辞鸟倦飞而知还杜预论水利疏往者东南草创人稀故得水田之利十洲记巨海中有十洲乃人迹所稀絶处】
　　夏日山中
　　懒揺白羽扇【班婕妤诗动揺防风发傅咸羽扇赋呉人截鸟翼而揺风陆机羽扇赋昔楚襄王防于章台之上宋玉唐勒侍皆操白鹤之羽以为扇语林诸葛武侯持白羽扇指挥三军梁简文帝诗可怜白羽扇却暑复来氛】躶体青林中【世説刘伶恒纵酒放达或脱衣祼形人见讥之伶曰我以天地为栋宇屋室为帏衣谢庄诗余日照青林呉均诗蔼蔼隠青林】脱巾挂石壁【北齐书祖鸿勲传把臂入林挂巾垂枝江淹诗缅暎石壁素庾信铭横镌石壁闇凿山梁】露顶洒松风【李颀诗露顶据胡床南史陶景传特爱松风庭院皆植松毎闻其响欣然为乐梁简文帝诗树里识松风】
　　独坐敬亭山
　　众鸟髙飞尽【淮南子鹰隼鸷则众鸟散陶潜诗众鸟欣有托谢朓诗日出众鸟散诗有鸟髙飞亦傅于天汉书张良传鸿鹄髙飞一举千里古诗愿为双鸿鹄奋翅起髙飞史记淮隂侯传髙鸟尽良弓蔵】孤云独去闲【陶潜诗万族各有托孤云独无依常建诗隠处惟孤云陶潜诗悠悠东去云储光羲诗云去夕阳过王勃诗闲云潭影日悠悠】相看两不厌【梁简文帝赋回照金屏里脉脉两相看魏武帝乐府山不厌髙】只有敬亭山【一统志敬亭山在宁国府城北一十里名胜志敬亭山一名昭亭在宛陵宣城县北即谢朓观雨赋诗处谢朓敬亭山诗兹山亘百里合防与云齐】
　　紫藤树【角方草木状紫藤茎如竹根重重有皮可用以降神本草拾遗紫藤一名招豆藤】
　　紫藤挂云木【虞炎诗紫藤拂花树梁简文帝诗新藤上挂楼格物总论藤有大小数种皆依附大木蟠曲而上张説东山记虹泉雷射云木虚吟】花蔓宜阳春【呉郡诸山志穹窿山紫藤坞幽深多藤花可掇苏颋诗藤蔓野人家本草蔓游藤状如寄生着大树叶如栁春花色紫古诗阳春布德泽】宻叶隠歌鸟【傅休奕赋长条四布宻叶重隂陆机诗宻叶成翠幄李颀爱敬寺古藤歌忆昨飞花满空殿宻叶吹香饭僧遍山海经臷民之国爰有歌舞之鸟鸾鸟自歌鳯鸟自舞庾信赋鸟啭歌来花浓雪聚】香风留美人【洛阳伽蓝记含风团露流香吐馥谢朓诗香风蕊上发诗有美一人楚辞望美人兮未来唐太宗诗低枝暎美人】
　　刘方平
　　采莲
　　落日清江里【隋炀帝乐府菱潭落日双鳬舫李峤咏荷诗日落盖隂移郑愔采莲曲緑潭采荷芰清江日稍曛杜甫诗清江一曲抱村流储光羲诗日落长江里】荆歌艶楚腰【沈佺期诗理棹想荆歌梁简文帝采莲赋楚王暇日之欢丽人妖艳之质王勃采莲赋呉娃楚艶郑婉秦妍后汉书马廖传楚王好细腰邓铿诗争妍学楚腰梁元帝采莲赋纎腰东素迁延顾步】采莲从小惯【汉相如曲江南可采莲荷叶何田田梁简文帝赋回渡轻船共采新莲李白诗忆昔娇小姿汉书贾谊传习贯如自然注贯亦习也音工宦反】十五即乗潮【罗敷行二十尚不足十五颇有余梁武帝歌女儿年几十五六崔国辅诗且泛朝夕潮荷衣蕙为带】
　　储光羲
　　江西曲
　　緑江清见底【张子容诗沉沉緑江晚楚辞凭昆仑以澂雾兮隠岷山以清江湘中记湘水至清虽深五六丈见底陶景书清流见底呉均书水皆缥碧千丈见底】髙浪直翻空【郭璞江赋骇浪暴洒惊波飞薄虞茂诗三山波浪髙骆賔王诗惊风瑞浪翻隋炀帝望海诗逺水翻如岸】惯是湖边住【费昶诗妾家五湖口范云诗盈盈一水边崔颢诗君家住何处妾住在横塘】舟轻不畏风【战国防乗夏水泛轻舟庾肩吾诗浪涌燕舟轻祖孙登诗桂舟轻不定梁简文帝赋畏风多而榜危】
　　二
　　逐流牵荇叶【庾肩吾曲水宴诗百戏俱临水千钟共逐流刘孝绰诗山影逐波流谢灵运诗牵叶入松门刘孝威诗荇蒲浮新叶】沿岸摘芦苖【沈佺期诗淇上风日好纷纷沿岸多谢灵运永嘉记百卉正芳聊以小摘供日何逊诗芦岸晚脩脩李峤诗沙鳬隠荻苗】为惜鸳鸯鸟【诗鸳鸯于飞毕之罗之又鸳鸯在梁埤雅雄鸣曰鸳雌鸣曰鸯徐陵赋持讶鸳鸯鸟长情真可念】轻轻动画桡【刘向文使人泠泠轻轻不使人狂骆賔王诗逗浦木兰轻谢惠连诗日落泛澄瀛星罗游轻桡楚辞九歌荪桡兮兰旌注桡小楫也】
　　三
　　日暮长江里【左传日云暮矣王粲诗日暮游西园郭璞江赋防潭隩被长江王绩诗宛转三江里】相邀归渡头【陈子昻诗还疑赤松子天路坐相邀梁简文帝乌栖曲采莲渡头拟黄河即今欲渡畏风波张九龄诗千艘咽渡头】落花如有意【梁简文帝序晚花与薰风俱落庾信赋落花与芝盖同飞侯夫人诗不及梅花意春来到处飞】来去逐船流【唐太宗花庭雾诗香引去来风梁元帝望江中月影诗斜桂逐行船蔡邕赋乗舫舟而泝湍流兮】
　　四
　　隔江看树色【谢朓诗云中辨江树宋之问诗江树逺含情何逊诗山烟含树色江水暎霞鲜江淹诗风光多树色】沿月聴歌声【李峤诗影揺江浦月香引棹歌风陶潜诗清歌散新声庾信诗歌声上扇月沈佺期诗还如流水曲日晚棹歌声】不是长干住【左思呉都赋长千延属飞甍舛互注建业南五里有山冈其间平地吏民杂居曰长干中有大长干小长干皆相连大长干在越城东小长干在越城西庾信怨歌行家在金陵县前嫁得长干少年图经长干里去上元县五里】那从此路行【汉书郊祀歌泛泛滇滇从髙斿殷勤北路胪所求宋之问诗晨拂鸟路行】
　　王昌龄
　　朝来曲
　　月昃鸣珂动【刘孝绰望月诗金虎西南昃岑安卿诗月昃半楼明何逊诗下坂聴鸣珂徐陵诗飞盖响鸣珂】花连绣户春【崔湜诗庭际花飞锦绣合李峤诗花明玉井春徐彦伯诗花移玉树春鲍照赋瞰东西之绣户沈约诗鸣珠帘于绣户散芳尘于绮席沈佺期古镜歌绣户徘徊明月光】盘龙玉台镜【庾信诗盘龙明镜饷秦嘉世説温公从姑有一女属公覔婚公宻有自婚意答云佳婿难得但如峤比云何少日报云已覔得婚处因下玉镜台一枚既婚女笑云我固疑是老奴玉镜台是公北征刘聪所得】惟待画眉人【汉书张敞传敞为妇画眉长安中传张京兆眉怃有司以奏上问之对曰臣闻闺房之内夫妇之私有过于画眉者】
　　丘为
　　左掖梨花【史记天官书太防南四星执法中端门门左右掖门汉书髙后纪朱虚侯章入未央宫掖门注非正门而在两旁若人之臂掖也】
　　冷艳全欺雪【陆云诗琼华玉艳张説文兰薰雪艳王融咏梨花诗芳春照流雪骆賔王诗聚花如薄雪】余香乍入衣【西京杂记赵飞燕女弟设緑熊席杂薰诸香一坐此席余香百日不歇隋炀帝诗浮香飘舞衣王勃诗花香染别衣梁元帝诗梅花任入衣】春风且莫定【刘希夷诗缃绮弄春风唐太宗花庭雾诗香引去来风刘宪诗芳风揺荡雪花飞谢贞诗风定花犹落】吹向玉阶飞【诗箨兮箨兮风其吹女武后诗花须连夜发莫待晓风吹陆云诗陟彼玉阶庾信诗玉阶风转急刘孝绰咏梨花诗因风似蝶飞】
　　贾至
　　白马
　　白马紫连钱【诗有客有客亦白其马曺植白马篇白马饰金羁尔雅青骊驎驒注色有深浅斑驳隠隣今之连钱骢梁元帝紫骝马诗金络铁连钱】嘶鸣丹阙前【陈后主诗惊风起嘶马説文嘶马鸣也诗萧萧马鸣范云诗翩翩朱盖转萧萧良马鸣唐太宗诗爽气浮丹阙庾肩吾诗车回双阙前】闻珂自蹀躞【通典雕入海化为玳可为马勒谓之珂説文珂石次玉者尔雅翼贝大者谓之珂黄黒色可以饰马勒张华诗乗马鸣玉珂卓文君白头吟躞蹀御沟上沟水东西流呉均诗蹀躞青骊马】不要下金鞭【沈烱诗夹道耀金鞭杨烱诗夜玉妆车轴秋金铸马鞭刘孝仪谢赐马启长揪可走不假幽并之策】
　　祖咏
　　终南山望余雪【有司试此题咏赋四句即纳或诘之曰意尽】
　　终南隂岭秀【诗终南何有西都赋表以太华终南之山説文隂闇也水之南山之北也孙绰太平山铭秀岭樊緼竒峯挺崿支遁诗秀岭攅嘉树】积雪浮云端【宋玉赋其隂则积雪凝霜露露生焉陆机诗仰凭积雪岩俯涉坚冰川古善哉行游戏云端谢朓诗云端楚山见】林表明霁色【谢朓诗林表呉岫防张正见诗烧田云色暗古树雪花明南史宋孝武纪三月乙未建牙于军门景色开霁孙逖诗逶迤霁色绕江山】城中増暮寒【费防诗秋气城中冷嵇含赋夫闰于夏则崇暑在冬则増寒鲍照诗幽庭怜夕寒】
　　陆海【余庆孙有才思与陈子昻卢藏用为方外十友工五言为贺知章所赏性岩峻自省郎出牧潮州】
　　题奉国寺
　　新秋夜何爽【庾信诗新秋似旧秋张正见诗髙轩扬丽藻自是赋新秋张协诗秋夜凉风起谢庄表夕爽选政昃旦调风】露下风转凄【楚辞白露既下百草兮诗风雨凄凄陶潜诗靡靡秋已夕凄凄风露交】一磬竹窓外【徐陵文燃香雨上击磬云中顾况诗一声清磬发孤烟阳休之诗日照前窓竹隂铿诗栋里归云白窓外落晖红】千灯花塔西【庾信诗五香芬紫府干灯照赤城又千柱莲花塔卢思道诗日落寳坛西】
　　题龙门寺【一统志河南府城西南龙门山一名伊阙大禹疏龙门伊水出其间白居易记龙门十寺游观之盛香山为冠】
　　窓灯林霭里【习凿齿诗煌煌闲夜灯脩脩树间亮张充书弱雾轻烟乍林端而庵霭】闻磬水声中【法苑珠林东晋初沙门帛道猷闻天台石梁终古无度乃掲锡独往夜宿梁东便闻西寺磬声经吹陶潜别传渊明尝闻田水声倚杖聴之】更与龙华防【荆楚歳时记四月八日诸寺各设斋以五香水浴佛作龙华防以为弥勒下生之徴也】罏烟满夕风【刘孝威诗烛避窓中影香回炉上烟梁简文帝诗珠帘迎晓日金华拂夜风】
