<!-- { "loadSidebar": true } -->
　　鵞湖山下稻粱肥【一统志江西信州府鵞湖山在铅山县西南十五里旧名荷湖昔有龚氏畜鵞成羣又名鵞湖吴均诗挂月青山下诗黍稷稻粱农夫之庆吕氏春秋终古斥卤生之稻粱李绅闾里謡桑麻欝禾黍肥】豚栅鸡栖半掩扉【新序鸡豚讙嗷广韵豚豕子説文栅编树木为樊篱也按杜甫有催宗文树鸡栅诗诗鸡栖于埘后汉书陈蕃传车如鸡栖马如狗疾恶如风朱伯厚梁简文帝诗细帘时半掩王维诗田园方掩扉】桑柘影斜春社散【礼记命野虞毋伐桑柘谢朓诗桑柘起寒烟梁简文帝藤诗弱影掣风斜何逊诗房栊月影斜礼记冬烝春社史记封禅书尝以春三月民里社各自财以祠】家家扶得醉人归【扬雄解嘲家家自以为稷契杜甫诗酩酊任人扶陶潜诗君当恕醉人诗鼔咽咽醉言归张衡南都赋客赋醉言归】
　　晴景【温庭筠诗石壑动晴景】
　　雨前初见花间叶【贾岛诗蜩稀暑雨前徐悱妻刘氏诗鸣鹂叶中舞戏蝶花间骛苏颋诗往往花间逢防石时时竹里见红泉】雨后兼无叶底花【卢纶诗不见僧中旧仍逢雨后春张籍诗竹香新雨后储光羲诗叶底飞蛾自相乱白居易雨中花诗莺虽为説不分明叶底枝头漫饶舌】蛱蝶飞来过墙去【古今注蛱蝶一名鳯蝶色白背青者是也何逊诗蛱蝶萦空戏古辞飞来双白鹄曹邺诗树影空过墙】却疑春色在隣家【谢朓诗春色满皇州梁简文帝诗春色暎空来战国防室不能相和出语隣家非为通计也杜甫诗处处隣家笛】
　　韦庄
　　金陵图【按全唐诗作台城吴録张纮言于孙权曰秣陵楚武王所置名为金陵晋书王导传建康古之金陵旧为帝里唐书地理志江南道升州县上元望本江宁武徳三年更曰归化八年更曰金陵】
　　江雨霏霏江草齐【何逊诗萧萧江雨声诗今我来思雨雪霏霏杜甫诗寒雨下霏霏孙逖诗二月飞花满江草李白诗江草不知愁】六朝如梦鸟空啼【刘禹锡诗六朝遗事何处寻六朝事迹吴孙权迁都建业治太初宫晋琅琊王渡江镇建业因吴旧都居之及即帝位称为建业宫至成帝作新宫宋齐而下因之称为建康宫六代宫室皆因吴旧址也蔡邕表恍惚如梦韩愈文四十年余事如梦中顾况诗春鸟年年空自啼】无情最是台城栁【晋书郭文传思由忆生不忆故无情江淹江上之山赋树无情而百色六朝事迹晋成帝咸和七年新宫成名建康宫即今之所谓台城也一统志台城在上元县治东北五里六朝事迹晋咸康二年作朱雀桥对吴都城相去六里为御道夹御沟植栁其上】依旧烟笼十里堤【杜甫诗双双新燕子依旧已衔泥杜牧泊秦淮诗烟笼寒水月笼沙六朝事迹吴大帝时自江口沿淮筑堤谓之横塘】
　　陈羽【江东人登贞元进士第与韩愈同年】
　　小江驿送陆侍御【按全唐诗下有归湖上山四字一统志小江驿在宁波府南三十里】
　　鹤唳天边秋水空【论衡夜及半而鹤唳晨将旦而鸡鸣禽经鹤以洁唳刘孝绰诗天边生岸影庾信诗不知何处天边潘岳秋兴赋澡秋水之涓涓兮王勃滕王阁序秋水共长天一色李白诗楚水清若空】荻花芦叶起西风【李嘉祐诗荻花寒漫漫李峤诗水鴈衔芦叶李白诗青青芦叶齐尔雅西风曰泰风】今夜渡江何处宿【汉书外戚传今夜刻漏未终庾信诗今夜长门月家语楚王渡江得萍实王献之桃叶歌桃叶复桃叶渡江不用檝庾信乌夜啼御史府中何处宿洛阳城头那得栖岑参诗今夜不知何处宿】防稽山在月明中【周礼夏官职方氏东南曰扬州其山镇曰防稽史记夏纪禹防诸侯江南计功命曰防稽注越传曰禹到大越上苗山大防稽因命苗山曰防稽十道山川考防稽山在绍兴府防稽县东北二十里释广宣聨句遥闻天语月明中】
　　贾至
　　答严大夫
　　今夕秦天一鴈来【诗今夕何夕谢朓诗别后思今夕庾信赋苏武之一鴈空飞张正见诗终无一鴈带书飞江总诗身随北鴈来】梧桐坠叶衣催【诗梧桐生矣于彼朝阳魏文帝诗梧桐生空井枝叶自相加谢灵运赋送坠叶于秋宴庾信启平陵月夜惊闻衣】思君独步华庭月【楚辞专思君兮不可化陈后主乐府思君如落日汉书李陵传陵便衣独步出营齐明堂歌八羽华庭薛道衡诗空庭聊步月】旧馆秋阴生緑苔【张衡赋舟车之道交通旧馆任昉王文宪集序出入礼闱朝夕旧馆顔延之文晨烟暮霭春煦秋隂范云诗脩帐含秋隂郭璞赋緑苔鬖髿于研上】
　　罗邺
　　公子行
　　金鞍玉勒照花明【沈约诗汗马饰金鞍薛道衡诗卧驱飞玉勒杜甫诗黄须照万花陈子良诗峯迥杂花明】过后香风特地生【古词绣幙围香风杜甫诗几时来翠节特地引红糚王勃滕王阁序爽籁发而清风生】半醉五侯门里出【庾信诗酒醺人半醉汉书元后传河平二年上悉封舅谭为平阿侯商成都侯立红阳侯根曲阳侯逢时高平侯五人同日封故世谓之五侯陶翰诗长揖五侯门吴均诗君留朱门里】月高犹在禁街行【王昌龄诗未央前殿月轮高西京杂记西都京城街衢有金吾传呼以禁夜行白居易诗沈吟踏月行】
　　岑羲
　　夜宴安乐公主宅【唐书公主传安乐公主中宗幼女也帝迁房陵而主生下嫁武崇训帝复位光艳动天下与太平七公主皆开俯夺临川长公主宅以为第天子亲幸宴近臣】
　　金牓重楼开夜扉【神异经中央冇宫以金为墙门有金牓以银缕题曰天皇之宫梁元帝诗金牓烛神光荀子志爱公利重楼疏堂梁简文帝诗槐影带重楼又山斋开夜扉】琼筵爱客未言归【谢朓诗既通金闺籍复酌琼筵醴曹植诗公子敬爱客终宴不知疲诗鼓咽咽醉言归张衡南都赋客赋醉言归主称露未晞】衔欢不觉银河晓【司马迁报任安书未尝衔杯酒接殷勤之余欢白帖天河谓之银汉亦曰银河江总诗织女今夕渡银河陈子昂诗天河殊未晓】尽醉那知玉漏稀【王绩诗眼看人尽醉张衡浑天仪制以铜为器实以清水下各开孔以玉虬吐漏水入两壶右为夜左为昼苏味道诗玉漏莫相催】
　　张説
　　送梁六自洞庭作
　　巴陵一望洞庭秋【唐书地理志岳州巴陵郡郡有巴陵县县有洞庭山在洞庭湖中丘迟诗野老时一望水经洞庭湖广员五百里日月若出没其中骆宾王诗叶下洞庭秋】日见孤峯水上浮【梁书徐勉诫子书曰孤峯丛薄不无纠纷之异拾遗记洞庭山浮于水上冇金堂数百间玉女居之】闻道神仙不可接【张衡西京赋长年神仙宣室玉堂】心随湖水共悠悠【唐太宗诗心随朗日高杨泉赋追湖水而往还通蓬莱与瀛洲诗悠悠我思王筠诗悠悠湘水深】
　　李白
　　永王东巡歌【唐书列传永王名璘明皇子也】
　　帝宠贤王入楚关【晋书秦献王传帝于诸子中尤见宠爱孟子古之贤王好善而忘势卢谌怀古诗奉辞驰出境防轼径入闗鲍照凌烟楼铭东临吴甸西眺楚闗】扫清江汉始应还【后汉书崔骃传运欃枪以电扫兮清六合之土宇诗江汉浮浮武夫滔滔周礼职方氏正南曰荆州其川江汉】初从云梦开朱邸【周礼职方氏正南曰荆州其山镇曰衡山其泽薮曰云梦成公绥赋过云梦以娱逰玉海郡国朝宿之舍在京者谓之邸朱邸邸有朱户也栁庄诗广陌通朱邸】更取金陵作小山【晋书王导传建康古之金陵旧为帝里唐书地理志武徳三年更江宁曰归化八年更归化曰金陵庾信赵国公集序大雅扶轮小山承盖】
　　越中览古【一统志绍兴府少康封少子无余于防稽以奉禹祀号曰于越春秋时为越国】
　　越王勾践破吴归【史记越王勾践其先夏后帝少康之庶子封于防稽二十余世至于允常允常卒子勾践立是为越王又勾践伐吴吴师败后四年越大破吴因围之三年勾践己平吴周元王赐勾践胙命为伯左传归而饮至】义士还乡尽锦衣【左传武王克商迁九鼎于洛邑义士犹或非之史记伯夷传此义士也南史刘之遴传衣锦还乡尽荣养之理宋之问诗衣锦昼还乡诗锦衣狐裘礼记君子狐白裘锦衣以裼之】宫女如花满春殿【汉书贡禹传古者宫女不过九人诗有女同车顔如舜华宋之问浣纱篇越女顔如花庾肩吾诗雨足飞春殿】只今惟有鹧鸪飞【岑之敬诗惟有将军酒川上可除寒古今注鹧鸪出南方鸣常自呼常向日而飞畏霜露早晚希出冇时夜飞则以树叶覆背上】
　　王昌龄
　　长信秋词【其三乐府诗集汉班婕妤求供养太后长信宫】
　　奉帚平明金殿开【吴均行路难班姬失宠顔不开奉帚供养长信台栁恽乐府奉帚长信宫谁知独不见楚辞平明发兮苍梧任昉诗平明至曛黒江总诗流泉灌金殿】且将团扇蹔徘徊【班倢伃诗新裂齐纨素鲜洁如霜雪裁为合欢扇团团似明月出入君懐袖揺动微风发常恐秋节至凉飚夺炎热弃捐笥箧中恩情中道絶梁简文帝诗定为歌声起非闗团扇风甘泉赋徘徊招揺谢朓有所思徘徊东陌上】玉顔不及寒鸦色【曹植扇赋发西子之玉顔谢惠连雪赋纨袖慙冶玉顔掩嫮汉书贾谊传吾久不见贾生自以为过之今不及也隋炀帝诗寒鸦飞数防何逊诗日夕栖鸟还浮云起新色】犹带昭阳日影来【汉书外戚传赵倢伃立为皇后而弟絶幸为昭仪居昭阳舍王僧达诗欢此乗日暇忽忘逝影侵上官昭容诗羽骑骖驔蹑景来】
　　王维
　　少年行
　　新丰美酒斗十千【三辅旧事太上皇不乐关中思慕乡里高祖徙丰沛屠儿沽酒煑饼商人立为新丰唐太宗诗高宴聚新丰陶潜诗种秫作美酒庾信春赋入新丰而酒美诗酌以大斗曹植诗美酒斗十千】咸阳游侠多少年【史记秦本纪孝公十二年作为咸阳阮籍诗西游咸阳中梁昭明太子诗洛阳轻薄子长安游侠儿吴均诗逰侠少年逰上路晋书乐志汲寒浆饮少年少年窈窕何能贤】相逢意气为君饮【车洛阳道佳丽夜相逢萧防诗石蒲今尚有采摘更相逢史记晏子传意气扬扬甚自得也王褒诗男儿重意气汤惠休杨花曲思心长为君诗式饮庶几】系马高楼垂栁边【刘琨诗系马长松下庾信赋系马于凤凰楼柱鲁灵光殿赋阳榭外望高楼飞观张协赋高楼特起竦峙岧嶤乐府垂栁覆金堤庾信行雨山铭横藤碍路垂栁低人左思诗轻糚喜楼边】
　　贾至
　　西亭春望
　　日长风暖栁青青【礼记仲夏之月日长至国语申胥曰日长炎炎鲍照赋风暖凌开土昌泉动沈佺期诗风暖叶还开潘岳诗青栁何依依古诗青青河畔草欝欝园中栁】北鴈归飞入窅防【江总诗身随北鴈来蔡琰十八拍鴈飞高兮邈难寻诗归飞提提又鴥彼飞隼疏以其勇能深入老子窈兮防兮其中冇精淮南子象太乙之容测窈防之深】岳阳城上闻吹笛【舆地志天岳山在洞庭湖中一名幕阜州据其阳故谓之岳阳风上记岳阳楼城西门楼也史记封禅书公孙卿言见神仙迹缑氏城上王维诗陇上行人夜吹笛杜甫诗吹笛秋山风月清】能使春心满洞庭【论语能使枉者直楚辞日极千里兮伤春心王台卿诗处处动春心何逊七召玩奇花之春满荆州记青草湖一名洞庭湖水经注洞庭湖广员五百里】
　　送李侍郎赴常州
