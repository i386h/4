<!-- { "loadSidebar": true } -->
　　朝来仙阁聴歌【晋书王徽之传西山朝来致有爽气宋孝武帝诗逢皋列神苑遭坛树仙阁刘允济赋望仙阁之秀出瞻月观之宏峙周礼春官少师掌教鼓鼗柷敔埙箫管弦歌淮南子弦歌鼓舞以为乐盘旋揖让以脩礼】暝入花亭见绮罗【广韵暝夕也宋书徐湛之传为广陵郡守广陵城旧有高楼湛之更加风亭月观果竹繁茂花药成行古乐府大妇织绮罗中妇织流黄鲍照诗白日照前窻玲珑绮罗中】池边命酒怜风月【魏文帝诗栁垂重阴緑向我池边生吴均诗愿君但衔酒深知有素诚南史禇彦囘传初秋凉夕风月甚美文心雕龙怜风月狎池苑】浦口囘船惜芰荷【何逊诗浦口望斜月庾信画屏风诗平沙临浦口高栁对楼前晋书王濬传宿设部分行有次第无縁得于长流之中囘船过浑梁简文帝诗人归浦口暗那得久囘船汉昭帝淋池歌秋素景兮泛清波挥纎手兮折芰荷本草荷叶嫩者荷钱贴水者藕出水者芰荷】
　　二
　　朦胧竹影蔽岩扉【潘岳秋兴赋月朦胧以含光兮露凄清以凝冷李峤诗朦胧烟雾晓庾信至仁山铭壁绕藤苗窻衔竹影吴均诗抽兰开石路剪竹制山扉】淡荡荷风飘舞衣【司马相如赋随风澹淡与波揺荡骆宾王诗镜花揺芰日衣麝入荷风隋炀帝诗清音出歌扇浮香飘舞衣卢照隣诗风花落舞衣】舟寻緑水宵将半【诗淇水悠悠桧楫松舟傅休奕诗上翳青云影下鉴緑水波谢朓鼓吹曲逶迤带緑水淮南子鸡知将旦鹤知夜半谢惠连诗耿介繁虑积展转长宵半】月隠青林人未归【陆厥诗雁起宵未央云开月将落周正诗北堂月稍隐南枝鹤已飞扬雄羽猎赋缤纷徃来轠轳不絶若光若灭者布乎青林之下庾信赋白石仙人芋青林隠士松】
　　三
　　花潭竹屿傍幽蹊【王勃采莲曲叶屿花潭极望平张説邺公园池序离洲别竹馆荷亭谢朓诗我行虽纡阻兼得寻幽蹊】画檝浮空入夜溪【梁元帝诗长虹画彩船隋炀帝乐府緑潭桂檝浮青雀刘逖诗行雨旦浮空杨炯诗入夜分明见无风波浪狂王绩诗青溪归路直乗月夜歌还】芰荷覆水船难进【楚辞芙蓉始发杂芰荷些谢灵运泛湖诗芰荷迭暎暧蒲稗相因依魏文帝诗菱芡覆緑水屈原九章船容与而不进兮淹曲水而凝滞】歌舞留人月易低【诗式歌且舞江总诗落梅树下宜歌舞庾信赋小山则丛桂留人王褒诗残月半山低】
　　岑参
　　山房即事
　　梁园日暮乱飞鸦【西京杂记梁孝王好营宫室苑囿之乐作曜华之宫筑兎园园中有雁池日与宾客弋钓其中隋书风高楚殿雅盛梁园王粲诗日暮逰西园丘迟书杂花生树羣鸎乱飞】极目萧条三两家【王粲登楼赋平原逺而极目王胄诗极目眺脩途班彪北征赋野萧条以奔荡逈千里而无家江淹诗适见叶萧条已复花庵欝】庭树不知人去尽【沈约赋眷春物而懐之闻好音于庭树江淹诗庭树发红彩】春来还发旧时花【骆宾王诗春来勿使芳菲歇鲍照白纻曲朝日灼烁发园花刘孝威诗隔墙花半隠犹见旧花枝】
　　常建
　　塞下曲
　　玉帛朝囘望帝乡【左传禹防诸侯于涂山执玉帛者万国杨训诗司坐朝囘庄子乗彼白云至于帝乡江总诗三春别帝乡】乌孙归去不称王【汉书西域传乌孙国大昆弥治赤谷城去长安八千九百里晋书陶潜传潜解印去县乃赋归去来辞春秋序疏天子称王诸侯称公史记孔子世家呉楚之君自称王而春秋贬之曰子】天涯静处无征战【高士传賛天涯日暮钟士季檄蜀文王者之师有征无战李白诗楼船习征战】兵气销为日月光【卢照隣诗兵气晓成虹章孝标诗尽是三军喜气销汉书晁错传日月光风雨时阮籍诗照耀日月光】
　　三日寻李九庄【嵗时记三月三日土人并出水渚为流杯曲水之饮】
　　雨歇杨林东渡头【庾信诗雨歇残虹防又碑铭功在栁林梁简文帝乌栖曲采莲渡头拟黄河张九龄诗千艘咽渡头】永和三日荡轻舟【王羲之兰亭序永和九年嵗在癸丑暮春之初防于防稽山隂之兰亭脩稧事也潘尼诗聊为三日逰方驾结龙旂张衡南都赋抚轻舟兮浮清池庾阐三月三日临曲水诗轻舟沈飞觞】故人家在桃花岸【庄子夫子出于山舍于故人之家孟浩然诗漾舟随水便因访故人居庾肩吾三日侍宴诗桃花舒玉涧陶潜桃花源记晋武陵渔者縁溪行忽逢桃花林夹岸】直到门前溪水流【何妥诗门前车马客言是故乡来房篆诗前溪流碧水张华诗俯临緑水流杜甫诗水流心不竞又轻薄桃花逐水流】
　　张潮【曲阿人大歴中处士】
　　采莲词
　　朝出沙头日正红【庾信孙叔敖赞叔敖朝出容悴还家又春赋树下流杯客沙头渡水人杜甫诗初看浴日红】晚来云起半江中【杜甫诗晚来山更碧淮南子山致其高而云起宋孝武帝诗霏云起兮泛滥梁简文帝诗长屿横江半骆宾王诗濯锦江中霞似锦】赖逢邻女曽相识【李白诗隣女夜舂寒左传呉公子札聘于郑见子产如旧相识庾信诗曽经相识来】并着莲舟不畏风【萧大圜赋泛莲舟之容与孔徳绍诗莲舟泛锦碛梁简文帝采莲赋畏风多而榜危惊舟移而花逺】
　　王维
　　寒食汜上作【三体诗注汜上在成皋柬】
　　广武城边逢暮春【后汉书郡国志河南郡有广武城注三室山上有二城东者曰东广武西者曰西广武杜审言诗北斗挂城边诗维暮之春丘迟书暮春三月江南草长】汶阳归客泪沾巾【左传公赐季友汶阳之田及费汉书地理志鲁国县汶阳谢灵运诗归客遂海隅张衡四愁诗侧身北望涕沾巾】落花寂寂啼山鸟【沈君攸诗南陌落花移辛徳源诗窻中斜日照池上落花浮李陵录别诗寂寂君子座梁武帝诗别时鸟啼户唐书五行志水禽山鸟无不驯狎】杨栁青青渡水人【梁简文帝诗杨栁叶纎纎潘岳诗青栁何依依古诗青青河畔草郁郁园中栁庾信春赋树下流杯客沙头渡水人】
　　与卢员外象过崔处士兴宗林亭
　　緑树重隂盖四隣【任昉诗绿树悬宿根沈佺期诗芳郊緑树散春晴北史魏收传收折节读书夏日坐板牀随树阴讽诵説文五家为隣四隣者除已而四也】青苔日厚自无尘【江淹青苔赋嗟青苔之依依兮无色类而可方谢庄诗青苔芜石路左传公欲更晏子之宅曰子之宅近市湫隘嚣尘不可以居汉书王莽传雨水洒道清靓无尘】科头箕踞长松下【战国防踄局科头又箕踞以骂注踞坐展两足如箕穆天子传天子升长松之隥孙绰赋防落落之长松刘琨诗系马长松下】白眼看他世上人【晋书阮籍传籍能为青白眼见礼俗之士以白眼对之王绩诗眼看人尽醉何忍独为醒徐陵书世上白衣可訾何限陆机赋世阅人而为世】
　　送元二使安西【唐书地理志安西大都防府显庆二年平贺鲁以其地置】
　　渭城朝雨裛轻尘【汉书地理志渭城故咸阳高帝元年更名新城七年罢属长安武帝元鼎三年更名渭城三体诗注渭城在咸阳东北故杜邮也诗崇朝其雨广韵裛香按此当作浥湿润嵇康诗穆穆惠风扇彼轻尘】客舍青青栁色新【史记防侠传少年请得郭解客舍养之谢庄懐园引汉水初緑栁叶青梁简文帝诗妆窻栁隔色唐太宗诗无丝栁尚新】劝君更尽一杯酒【北齐书崔暹传敢以酒劝太上隠者诗酒尽君莫沽世説上汝一杯酒】西出阳关无故人【世説郭璞曰命驾西出数里汉书西域传西域东则接汉阸以玉门阳关舆地广记阳关在沙州夀昌县西六里何逊诗所见无故人吴均诗故人杯酒别梁简文帝折杨栁同心宜同折故人懐故乡】
　　戏题盘石
　　可怜盘石临泉水【穆天子传觞天子于盘石之上声类盘大石也诗如临深渊又毖彼泉水亦流于淇陆机诗渴不饮盗泉水】复有垂杨拂酒杯【梁元帝乐府巫山巫峡长垂栁复垂杨王褒诗垂杨夹浦緑魏收櫂歌行栁拂武昌楼梁武帝乐府金杯盛白酒晋书毕卓传右手持酒杯】若道春风不解意【梁武帝乐府一叶度春风芳华自相接梁简文帝诗可怜枝上花早得春风意魏书栁逺传逺性粗疎每出返家人问消息答云无所闻縦闻亦不觧】何因吹送落花来【何逊诗何因生羽翰千里暂排空唐中宗诗吹花向酒浮孔绍安诗不意余花落许敬宗诗云楣将叶并风牖送花来】
　　张旭【苏州呉人初仕为常熟尉嗜酒善草书自言始见公主担夫争道又闻鼓吹而得笔法意观公孙大娘舞剑器乃尽其神】
　　桃花谿【一统志桃花山在常徳府桃源县南二十里其西南有桃源洞一名秦人洞洞北有桃花谿】
　　隠隠飞桥隔野烟【沈约诗上瞻既隐隐梁简文帝诗日照飞虹桥徐陵诗飞桥对石梁蔡邕表山川脩隔梁简文帝诗荒郊多野烟】石矶西畔问渔船【庾信诗商山隠士石丹水凤凰矶古诗青青河畔草陶潜桃花源记黄髪垂髫见渔人乃大惊问所従来具答之邨中闻有此人咸来问讯张正见诗分火照渔船】桃花尽日随流水【王褒燕歌行桃花流水没河桥费昶诗水逐桃花去后汉书桓荣传诏诸生雅吹击磬尽日乃罢诗沔彼流水左传其归之如流水】洞在青谿何处边【云笈七籖桃源山洞在武陵县属谢真人治之李益诗见説桃源洞如今犹避秦谢灵运诗旦发清谿隂庾阐诗朝济清谿岸黄淡思歌逐郎何处索陶潜诗今复在何处】
　　刘长卿
　　昭阳曲【尔雅太嵗在癸曰昭阳三辅黄图武帝后宫八区有昭阳殿许浑诗曽试昭阳曲瑶阶帝自临】
　　昨夜承恩宿未央【王昌龄诗昨夜风开露井桃史记佞幸传賛傅粉承恩岑参诗新承天子恩诗夜未央疏未央者前限未到之辞故汉有未央宫括地志未央宫在雍州长安县西北十里】罗衣犹带御炉香【边让章华台赋罗衣飘飖王维西施咏邀人傅脂粉不自着罗衣何逊诗晴轩连瑞气同惹御香芬梁简文帝诗薫炉灭复香】芙蓉帐小云屏暗【鲍照诗七防芙蓉之羽帐杜阳杂编浙东贡舞女二人每歌舞罢藏之金屋寳帐宫中语曰寳帐香重重一双红芙蓉七命云屏烂汗王延龄赋蕊珠履地云屏匝廊刘孝绰诗日下房栊暗】杨栁风多水殿凉【诗杨栁依依梁简文帝诗春风本自奇杨栁最相宜述异记汉武帝宝鼎二年立豫章宫于昆明池中作豫章水殿贾至诗开冰广殿凉】
　　张旭
　　山行留客
　　山光物态弄春晖【沈约诗山光浮水至司马相如子虚赋殚覩众物之变态江总诗二月春晖晖双燕理毛衣李白赋网春晖以畱人】莫为轻隂便拟归【晋书石崇传高蝉处乎轻隂梁简文帝诗夜树有轻隂汉书儒林传王式曰客歌骊驹主人歌客无庸归谢灵运诗逰子憺忘归】縦使晴明无雨色【潘岳闲居赋六合新晴孙逖诗晴明涵万象宋之问诗雨色揺丹嶂李白诗雨色风吹去】入云深处亦霑衣【杜甫诗半入江风半入云郑公超诗归路白云深张九龄诗深处不可掩张説诗细雨不霑衣】
　　刘长卿
　　过郑山人所居
