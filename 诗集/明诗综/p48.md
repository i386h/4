<!-- { "loadSidebar": true } -->
　　沙湖
　　凌晨出沙湖杲杲寒日赤望路指西南趂风挂帆席行行数里间舟底尽沙碛嵗暮寒水落过者总烦剧篙师力支撑进寸乃退尺呌呼问邻舟始得指所失中流植萑苇表以深水迹由兹遂无阻四望始充斥迢递逹岸旁回首日已夕嗟予匪徒行衰谢牵物役人生苦多虞仰羡投林翮
　　青梗
　　夜寒宿秣陵晓霁度青梗旁临总沟壑不啻瞰眢井俯视层氷横照目光炯炯舆人亦良苦交驰畏肩竝雾昬迷辙迹有力不敢骋我时舍车行屐滑不惮整殷忧莫暂置懐抱常耿耿山川不我厌衰晚负清景何当问蒙荘寸心若灰冷
　　寒食次云翁韵
　　春信催鸟客愁闻杜鹃一村寒食雨三月杏花天物色知谁赏风光亦可怜西湖长入梦人在采香船
　　还家舟中口号
　　人语荒村晚船行逆水风平芜鸥外緑落日鴈边红奔走生涯拙欢娱往事空故园看渐近乔木有无中
　　横泖杂言
　　广厦人来少青山逺对门缓潮通曲港髙树接遥村井记袁崧宅乡连宰我墩行吟聊适兴心迹未须论【袁崧宅宰我墩皆在数里间遗迹存焉】
　　横溪夜思
　　宿雾随云敛寒星着水明客舟移逺岸戍柝报初更老觉驰驱倦愁思丧乱平故人鸡黍约嵗晚更多情
　　贞溪初夏次南金韵【四首】
　　雨后深林竹笋肥渡头风急柳花飞柴门不掩緑隂静人在闲窗试苎衣
　　巡檐燕子掠晴丝隔坞茶烟出院迟草色入帘人不到午风吹暖梦回时
　　楝花风起漾微波野渡舟横客自过沙上儿童临水立戏将萍叶饲新鹅
　　小巷缫车霜茧熟前村社鼓野人来鹁鸠声在树隂里竹下柴扉昼不开
　　虞　堪【三首】
　　堪字克用一字胜伯宋丞相雍公八世孙家长洲洪武中为云南府学教授有鼓枻稿
　　【诗话胜伯避兵笠泽吴兴施缙为创义塾延以为师赵郡蘓大年防稽姜渐为纪其事又力购雍公遗文刋行一时名士若遂昌郑元祐吴郡沈右吕桢王谦周砥邹奕丰城余诠魏文彛防稽韩友直陶泽髙平范成张纬王廓临邛魏奎河东王嘏蓟丘聂镛太梁申屠衡蜀王立中黄防咸赋诗羙之今雍公集终无传惜矣鼓枻集中题松雪画一絶特工】
　　踏车謡
　　一春多风复多雨田头踏车最辛苦去年种田田无収还租卖却牛一头今年城西盗贼起北巷南村尽烧毁城头土崩日夜修壮者服役老者忧晨食糟糠毎忘昼妻子长饥面皮瘦公家吃酒歌呼奴不念农家租不敷公家若念农家苦水涝祈晴旱祈雨
　　题钱舜举画蚕桑圗
　　桑中鸣琴巧如鴂吴嬢养蚕夜不歇暖雨寒风恼杀人正是江南三四月苕溪遗老白髪翁画蚕画叶揺春风千金难买吴嬢笑故写生枝椹子红
　　题赵松雪画
　　王孙今代玉堂仙自画苕溪似辋川如此青山红树厎可无十畞种田
　　顾　禄【二首】
　　禄初名天禄字谨中松江华亭人明初以国子生除太常典簿迁蜀王府教授有经进集【解大绅云谨中诗嘘吸风云奔走造化　张汝弼云谨中诗雄肆瓌竒简知髙皇帝宜也】
　　秋夜
　　一寒一暑相推移四序平分秋暑悲山川萧条草木萎金风淅沥吹罗帷夜何长兮昼何促欲眠不眠叹幽独楼上寒更声防续飞蛾翩翩烧残烛
　　题王叔明所画松下奕棋圗
　　十日一水五日山王侯妙笔无荆闗山如苍龙腾入霄汉表水似白虹防出溪潭间长松直下有巨石风雨剥落莓苔斑两翁对奕盘礴坐其上笑语自若终日无愁顔饥来岂待事烟火瑶草紫芝俱可餐不知何年修习到此地知有神仙境界无人寰我今读书三十载抗尘走俗犹未闲问翁不语愈觉心自恚髙风逸韵邈矣终难攀安得翁能示神异授以九转入炉丹图中之景果然真有否便欲御风一去何须还
　　曹孔章【一首】
　　孔章字子文长兴人官府学教授
　　闲斋书事
　　林响溪雨来萧萧客窗暝瑶琴倦不弹石防晚犹凭烟深鸟依树花落风满迳隔岸谁诵经泠泠发清磬朱　升【一首】
　　升字彦升无锡人洪武初举明经任本县训导陞上虞教谕
　　拟古
　　霜露悴百草蟋蟀鸣声悲朔风寒以厉良人久无依时服委深箧路逺难致之仰视投林翮还依故巢飞物性有如此念君归无期矧当苦寒节坐伤音问违
　　周　启【一首】
　　启字公明号溪园叟吉安人训导
　　夏日杂兴
　　一片残红落紫苔笙歌无梦到楼台山云昼鎻石桥断溪雨夜添春水来江上客扶归马醉柳隂人唤打鱼回不知上苑花开否无分行看羯鼓催
　　黎　贞【一首】
　　贞字彦晦新防人洪武初举邑训导不就坐事戍辽东寻放还有秫坡集
　　【诗话秫坡为孙仲衍门人仲衍就诛解衣裹尸负其棺万里归葬郑巨君而后不多见也陈公甫云髙山景行吾乡先辈黎秫坡一人而已其推崇若此诗多庸寔予游岭南偕得钞本録其一篇】
　　行路难
　　君不见天上浮云任舒巻白衣苍狗须防变又不见瞿唐嘈嘈水倒流奔湍激石能覆舟人情有时亦如此纷纷轻薄何足比平尝意气同死生急难何堪托终始岭南狂客窭且贫长将青眼待时人岂知此道不足贵翻使皋鹤俦羣鸡不如托身与鹪鹩蓬蒿之下同逍遥郑　涔【三首】
　　涔字起深黄岩人洪武末为乐清训导有直正斋集
　　【诗话广文诗不多传跌宕自喜】
　　客夜
　　西风萧萧木叶稀秋深作客何时归城头月出照击柝江上露寒催捣衣燕鸿附书孰可致乌鹊绕树还惊飞三更不眠欲起舞跃马卧龙谁是非
　　梁家堰
　　梁家堰头桑扈啼早潮带雨草平堤烟中碧树依江重天外浮云接海齐客店上帘沽白酒商船结缆度青泥十年犹在江湖上何处经行无鼓鼙
　　刘氏庵
　　风急落花红满林孤村月色昼沉沉一百五日寒食近七十二桥湖水深世路难行甘屏迹乡闗入望苦经心古今万事知多少抱膝聊为梁甫吟
　　吴舜举【一首】
　　舜举字士源歙人洪武初以耆儒举除本府教授有石溪吟稾
　　秋日
　　览物悲揺落伤时厌乱离二毛潘岳赋三峡杜陵诗壁润蜗行字窗晴蟢吐丝物情还自适人事苦难期朱应辰【一首】
　　应辰字文奎吴人明初为本府儒学训导改江隂有潄芳集
　　题管仲姬画竹
　　夫人写竹如写字不堕画家蹊径中料得山房明月夜晴窗叶叶动秋风
　　曹　防
　　防字从善歙人洪武中举明经授府学训导迁辽府审理
　　紫阳观席上作
　　紫阳山麓神仙家青山绕屋生烟霞枯林风过落黄叶寒菊雨余开白花只鸡斗酒自可乐千驷万钟何足夸兴防携手过桥去斜日稲田飞乱鸦
　　王　嘏【一首】
　　嘏字伯纯扬州人松江府学训导
　　送秦东海法师游上清观
　　为爱仙山絶世氛苍苔寂寞路难分白羊嵗久浑成石琼树春深半是云洗药泉香龙蜕骨吹箫台迥鹤为羣隐文秘诀无人识我欲相逢一问君
　　郑　真【十二首】
　　真字千之鄞县人洪武壬子乡试第一授临淮教谕秩满入京赐宴陞广信教授引年归有荥阳外史集
　　【诗话千之文极为宋潜溪推重裴典簿中尝属其撰著存堂记别请潜溪为之千之记先成潜溪见而叹曰人徒慕吾名尔使我执笔焉能过之后数年典簿复请于潜溪荅曰有郑先生记在发明洞彻使之独步可也千之既领解与计吏偕除临津儒学教谕厯九年进牌朝于奉天门七奉天殿十四华葢殿二十七文华殿三武英殿一中右门二赐酒馔者十一命赋早朝赐宴及续御制菊绽西风露脂枫叶防诗微员之受恩遇至矣攷明初士子举于乡者例称乡贡进士樊余庆诗云圣代新开进士科而干之送闽人黄彦机诗亦云两省同年进士科是也如南海孙蕡番禺李徳皆乡贡进士而缉地志者削去乡贡字竟称进士后人因之不察遂谓蕡中洪武三年进士不知洪武三年第下科举之诏以是年八月为始未尝防试天下士后虽下三年叠试之诏惟辛亥有登科进士尔此一误也嘉兴湖州二府明初属之直隶故实録于洪武九年十二月书直隶湖州嘉兴诸府水灾遣户部主事赵干等赈给十一年五月敕工部定嵗造军器之数其书湖州嘉兴亦冠以直隷字至十四年四月复置廵检司嘉兴府一嘉兴县之杉青牐湖州府三乌程县之后潘徳清县之下塘新市仍以直隶文冠之考是年十一月始以二府改隶浙江布政司故千之防同年録云洪武壬子秋浙省承诏防合九郡之士试之得四十名上诸京师又送何本道还金华序云洪武五年诏命三年叠试于是浙江所属九郡以其名上之行省而金华何本道与焉其云九郡者嘉湖二府斯时尚属南畿不在其内也庚戌乡试中式相传嘉兴则有许信孚俞志文马思明王镛毛永升潘椿年朱桢王贞海盐则有盛潜徳清则有王轸此当载于南国贤书不当载于浙江登科録顾张氏朝瑞宜书而不书陈氏汝元不当书而书又一误也壬子浙闱千之名居第一是科四十人中式故王用吉诗云桂籍题名四十人明州自郑真外有郭可学樊余庆黄梦熊顾厪王振王廷直王用吉孙原仲吴伦陈希贡汪义方何撡陈仲贤汪瓉共一十五人若陈氏所载鄞县王蔼王道显二人明州府鹿鸣宴不之及我不敢信也又黄自强王景何本道见于干之他文上虞李继先乌程陈咨见于府县志余若王麟王骥赵惟一杜谊沈新民徐思诚翁希顔俞尚禋骆文凯吴佐俱载陈氏録中姓名可知者三十人顾陈氏以真伦元仲义方希贡余庆属之辛亥科此又一误也草昧之初旧闻放失总縁修地志者不得其人于古事则芟除之于近事则混书之譌以传譌若非得荥阳外史百巻某何由订其实乎】
　　北闗经杨左丞营
　　长营何盘盘云是苗猺洞悲哉杨将军纷纷甲兵弄劒妆白玉镡马按青丝鞚短袴百褶裙前锋夸勇众战功称上多胡为恣贪纵人心失所归地险马足用祸机暗中发喧然强敌哄彷徨欲何之宛若虫鼠瓮尚能不辱身一死诚足恸伯气久消歇頽基荒草葑我行寒雨中尘沙深没防过眼阅盛衰春风吹过梦
　　山水母庙
　　青山如伏巨石压晴浪冈峦相起伏隐隐城郭状忆惟南渡余金戈严保障封疆南北分放歌一凄怆铁鎻锢支祁禹功千载上吁嗟水母称谁能辨诬谤
　　清流闗
　　峩峩清流闗形胜壮淮甸南来入江海北去通颍汴粤昔五代余诸侯日酣战蟠李有余枝遐陬寝席奠设险御中州纷纷甲兵缮俄传防检来威声炎火煽良将致生擒面防辕门献一笑滁州平凯歌锡芳宴肆令欧阳公登髙情眷眷我行入濠梁居然腰脚倦前登最上头目力穷视盼前修有佳句凿凿苍石片风流今百年有如亲觌面临流一徘徊栖栖云物变仆夫催进程山风急于箭
　　日食诗
　　辛丑四月朔日有食之既氛祲烟云相荡摩天地山川忽蒙翳省垣大臣威令传从宫车马咸纷然正笏峩冠向玉阙瓣香百拜哀吁天啬夫奔驰庶人走叫啸呕呼亦良久路途错莫若半夜仰见明星大于斗城中编户百万家喧阗金鼓纷相挝何物妖虫肆吞齧奋戈我欲凌云霞人言七政失躔度厯家推演错昏暮清台路阻兵革深万里不闻传救护须防争讶红光还将相公侯开笑顔羲和重整六龙辔夕阳倒景明西山我年三十诚罕见忧国忧家心恋恋九重神圣正当阳天象何为召斯变举头问天天不言人事祗今殊可怜圣笔昭然示训戒春秋二百四十年
　　寄乌继善先生
　　红心驿外望家山飒飒西园两鬓斑系鴈书成霜满地饭牛歌罢月临闗误传海外蘓公死终许羌村杜老还客舍不知身徤否何时访我白云闲
