<!-- { "loadSidebar": true } -->
　　遗恨前朝事吾来问水濵乾坤存一旅社稷有三臣惨澹勤王志间闗防主身至今厓畔石风雨洗凝尘
　　京师苦雨作
　　入夏多霪雨经秋未肯晴直须忧地陷无计补天倾方割伤民瘼其咨轸帝情古来尧命禹天地乃平成
　　潘子明光禄解官南归
　　故人官不达久欲赋闲居忽见秋风起翻然思旧庐寜贪数升醖定忆四腮鱼前路多归兴江天鸿鴈初
　　南行感懐
　　闻道貂珰辈由来为埽除先朝停镇守旧日典方舆贡采山川竭徴输井邑虚明明皇祖训宫府意何如
　　端溪杂咏
　　夕阳下前山山光落溪水欵乃时一闻只在山光里
　　望七星岩
　　仙山对城郭累累七星石中有太古文世人了不识郑明选【四十六首】
　　明选字侯升归安人万厯己丑进士除安仁知县擢南京刑科给事中有鸣缶集【朱平云先生诗不施铅粉不事雕镌一禀于雅澹然成趣】
　　【诗话先生五言近体全学髙达夫七言近体全学杜子美语不求工而句锤字链卓然名家是时汪伯玉刘子威冯元成屠纬真辈类守其□殻而遗其神明其在西吴徐子与吴峻伯皆然先生之诗遂无人赏激者】
　　感懐
　　黄虞世已逺大道渐陵迟十室八九空奸邪乃猖狓法令日以繁盗贼日以滋宣尼相鲁国道路不拾遗君子正其本礼义将自治莫以鞭与辔能使疲马驰莫以刑与戮能使风俗移长吏茍有阙三尺将安施
　　短歌行示徐秀才正公严従事稚荆
　　九月豆叶黄十月菊花槀朔风一何寒清霜凋百草时物顿如此人生亦以老忧日常苦多欢日常苦少揽镜令人悲朱顔非昔好
　　过东阿山寄邹大
　　东阿之山石散乱大者如席小如弹大石如席尚可行小石縦横马流汗青马黄白马饥长鞭策马马更迟行人日短心欲碎山石纷纷无尽时故人昔共山中路犯雪蒙霜凡几度君今哭父且南留我独朝天仍北去东阿山头首重回东阿山外使人哀云不飞日气薄萧萧草白三归台
　　与杨二叔纯
　　许子南昌去王孙嵊县游旧交如雨散春水满城流不见江边阁徒懐雪里舟故乡惟汝在莫惜屡相求
　　雪不止复作
　　大路仓桥口贫家霅水湾寒云常满郭春雪不离山夹雨琤琤下随风款款还逡巡小僮仆拥袖出柴闗
　　初冬
　　数日风才罢初冬水始氷门寒朝嬾出山近午还登宻竹藏斑雉枯松下黒鹰千村穑事早生计稍堪凭
　　暂移山居
　　春晩营蚕事移居郭外村白花低覆水翠竹逺侵门拂几开残帙携鉏理废园邻人傥相访薄与酌清尊
　　恭阅天坛
　　圆丘圆殿外清昼日况沉玉陛春沙暖瑶坛古树深太微瞻帝座大享见王心想像钧天曲轻风落妙音
　　十五夜冩懐
　　明月孤悬夜空斋独坐人地平连海岳天阔散星辰禄米悲亲没柴门忆弟贫吾生无限事况感百年身
　　野望懐王时立朱大复
　　驿外晴江白洲前夏木青过桥风细细立马水泠泠岸栁鸣鸲鹆汀花卧鹡鸰歌成也自爱难得故人聴
　　邳州晩泊
　　日落留侯庙春深吕布城残花晴抱蝶细栁暗啼莺渐集河船宻遥生野烧明客愁无可慰膝上一经横
　　客至
　　万里清秋水孤城薄暮雷故人江上至凉气雨中来吴粤分离久风尘老病催犹余十年酿今日为君开
　　伤春
　　野涨村村水山城日日风雨深荒县里春尽讼庭中朋辈他乡异鸎花往嵗同牀头十年酒未有一尊空
　　官舎晩酌
　　百里山围县双江水对门日斜初解带秋爽一开樽家逺思亲旧官贫任子孙醉看青竹浄纤月照黄昏
　　过汶上县
　　汶上齐封近蒙山鲁望尊寒城初出县落木更逢村氷黒经旬合沙黄万里昏茫茫人独去日暮欲销魂
　　阳谷夜步
　　清夜一孤客寒灯强半时露垂阳谷树月傍太山祠鲁酒沽长薄燕歌聴自悲茅堂卧不穏散步独迟迟
　　鄚州即事
　　满目皆湖水家家傍水居地贫村少米氷阔市无鱼树入天雄小云飘涿鹿虚风尘半万里消息故乡疎
　　春日愁生
　　寺古山门静春深野日迟晴沙浮宿麦小径舞游丝西蜀军书急东倭庙算疑禁中应独叹难得外臣知
　　燕子矶宴罗谏议
　　投老登临健平生故旧来共骑沙苑马一泛竹林杯雪暗山云重江喧石壁开吏人归亦嬾闲看暮潮回
　　望钟山
　　钟山望不极终日紫氤氲宿雪双峰出春沙八水分龙蟠思霸主鹤怨想徴君缥缈园陵外松楸起白云
　　游献花岩
　　融公昔悟道留此献花岩野寺人初识山花鸟旧衔洞门无日月石缝有松杉东北清江阔防茫万里帆
　　金川门志感
　　靖难兴师日天戈向此门乘舆何处去宫阙到今存衮冕新君盛旌旗叔父尊当时汉官属几辈泣皇孙
　　拜方孝孺先生墓
　　隔世祠初建荒山冡仅存荐苹惟我辈收骨岂儿孙祗觉丹心苦寜辞赤族冤精灵江月里长到孝陵园
　　朝天宫登白鹤楼
　　紫府深通迳丹梯半入云楼飞三百尺门锁五千文郭外吴山尽牕中楚树分游仙今夜梦亲谒武夷君
　　送何比部告满之京
　　贳酒石城门送君花外村晓风飞海燕春水上河豚满秩称能吏趋朝报至尊万方堪涕泪别后向谁论
　　清明日上孝陵
　　夏后藏书穴轩皇铸鼎湖人间留石兽地下想金鳬谷暗春泉响松髙晓月孤江山满目在万古见黄图
　　阅城
　　万雉金墉壮三江玉浦通天回青嶂外日转碧云东古木盘秦水春花簇汉宫偏安四十帝未有圣朝雄
　　燕子矶即事
　　突兀矶头寺苍茫野水村冻云垂日气断石落潮防法曲新翻谱香醪屡换樽山僧遥指防风信有江豚
　　病中忆新种竹示家童
　　南墙新种竹今有几竿存移石容抽笋通渠好灌根病中思拄杖健日想开樽但放髙人防来时莫掩门
　　通上人见访夜坐
　　市罢寒溪静城昏夜雾交髙僧扶竹杖落日到蓬茅风栗开丹殻霜橙破紫苞清谈对支遁明月度松梢
　　幽趣
　　但见沧洲趣清溪对竹扉牕阴悬薜茘水色受蔷薇邨鸭迎船浴山虫冐雨飞田家蚕已老日暮翦桑归
　　恭闻册立皇太子喜而赋诗
　　少海初流润前星已丽空九重元独断四皓本非功鹤驭丹霄上龙楼紫禁东君王有金鉴早晩赐春宫
　　岘山宴陈太常
　　七月岘山天气凉风亭乍雨湖茫茫轻舟出浪若飞瓦巨石满冈如聚羊斗酒未觉主人薄髙歌正宜秋日长洼樽遗迹至今在不见昔贤空断肠
　　宿济宁南关潘中丞具舟见送兼留夜酌
　　济州城外风气凉汶泗之水东流长孤州白鸟背人发十月黄花满店香中丞为我具舟楫薄暮遣吏延壶觞明朝逺道一回首太白楼髙烟树苍
　　上渡即事
　　上渡人家生午烟青丝络马寺门前纤纤杜若风香细翦翦椶榈日影圆叠岭遥来彭泽鴈晴江争落信州船村中父老知农拄杖南畴课种田
　　经黄叶岭
　　黄叶岭边黄叶飞江风萧飒吹我衣清秋塞北断鸿去落日马上行人归百年回首已衰白万事伤心今是非一望长安一惆怅无人知道寸心违
　　至日
　　今日何日日初长所思何思思建康朝天鸣玉已往事对水看云仍故乡万里凄风埽落木中宵阴壑生清霜可怜物色嵗云晏白首髙歌空断肠
　　中夜枕上口号
　　东溪先生雪半颠樽中酒尽挑灯眠谁家月下尚鸣杵隔水夜深频唤船清时幸许着弃物薄产聊足供残年明朝料理登临事去看青山瀑布泉
　　春日严稚荆邀游苏湾
　　桃花李花二月时反接两手登山迟一湖春水泛渔艇终日野禽啼竹枝石岭张筵坐无次邨童喜客行相随不见前朝苏学士风流千载使人思
　　上永陵
　　肇圣清河水兴王自郢都三为代邸让一握汉家符社稷承尧服乾坤定禹谟神功九叶盛大礼百王殊紫气真人散丹砂术士诬石扉藏玉虎银海浴金鳬二女悲湘水羣臣望鼎湖地环沧海阔山拥蓟门纡王气真葱郁精灵歘有无中官供寝荐七萃防雄图愿锡皇孙福长闻万嵗呼
　　献县怀古
　　汉代贤王子风流献县存遗书千载散雅乐几人论墓道松楸古祠堂俎豆尊故宫迷草色残碣锁苔痕鴈鹜浮河水风沙暗郭门行行一回首烟月度黄昏
　　寄朱比部二十韵
　　未补冯唐署能陈晁错书气髙忧国日名重罢官余北阙承新谴南山返故庐直词元忼慨时论共咨且请劒心徒愤埋轮事已虚何人招隠士未老赋闲居落日菰城卧秋天震泽渔逺游常有兴多病近何如以我叨青琐分曹傍石渠恩深防茹纳才薄负吹嘘廊庙多旁午闾阎异古初圣谟殊奥窔小智独踌防昧死思刘向偷生谢史鱼妻孥霑雨露嵗月费居诸托宦身何用游仙梦久疎初心今已矣晩计欲归与彭泽教栽栁于陵学灌蔬清斋心不染导气发常梳廏马虽思主山猨恐怨予如君终奋发不作楚三闾
　　寄祝谏议
　　尚忆陪青琐相随寓白门马蹄偕出入鹭序接晨昏谏疏分封署文章共讨论晩防桃叶渡春酌谢公墩李杜名虚竝雷陈义久敦风尘身汨汨霜露疾惽惽二竖心难恻三彭口莫扪乞骸元我志归骨乃君恩伏枕安时命居家玩子孙小童舂药杵故旧捧匏樽野意频栽树山歌日扣盆莺啼藏竹坞犬吠出花村守拙心无用逃名道岂尊老人应世弃王事独君存画省兼羣职铜章领六垣别离经嵗月书信隔寒温天地堪搔首江湖屡断魂中官仍虎视西贼且鲸吞内府招桑孔前星望绮园舜琴须解愠尧鼓为求言岩穴已枯槁云霄常奋翻批鳞终不怒张瞻莫辞烦气激忧丹扆词危叫紫阍回天谅有力拭目在丘樊
　　早行
　　鸡鸣客下牀出门天未曙山黒不见人但闻马蹄去
　　新江营对雨
　　漠漠江云生江天雨如雾东望白鹭洲苍茫不知处
　　忆吴兴
　　衢州霜橘紫金苞玉液琼浆不用调此物逺来三百里香风散满骆驼桥
　　王士骐【三首】
　　士骐字冏伯太仓州人尚书世贞子万厯壬午乡试第一己丑进士由礼部主事调吏部员外郎坐妖书狱削籍有醉花庵诗选
　　【诗话冏伯醉花庵诗不拾过庭片语】
　　赠别
　　东风吹栁栁成丝细雨酿花花满枝可惜春光正骀荡相逢恰是别离时
　　送顾太史使朝鲜
　　彻天火树照边陲软绣肩舆坐自移到日定知春麦秀请看箕子庙前碑
　　明妃怨
　　秋来无事不消魂几度貂裘换泪痕却忆天家全盛事少年公主嫁乌孙
　　归子慕【十九首】
　　子慕字季思昆山人万厯辛夘举人崇祯初追赠翰林待诏有陶庵集【沈山子云古今效陶而肖者王韦之外不得不推季思】
　　【诗话季思善病再试南宫归而屛迹田里所居陶庵插槿为墙缚茅为屋小如蜗殻瓠子养疴其中迭相往还讲学者无锡髙攀龙存之嘉善呉志逺子往主客从容晏坐黙识凝然不语一有所得辄怡悦相告存之称其有絶人之慧絶人之识絶人之趣又言季思出诸口者不漫作无味语笔诸书者不漫作无味辞措诸躬者不漫作无味事即其睂宇颦笑足以洗濯一世尘垢倾倒可云至矣季思虽病犹授生徒友人劝其辍讲报之书云生徒固无累于我岂惟无累且以为乐清画饭余沧江日落或童或冠油油与偕共坐槐阴闲谭啜茗临江借草以观云物风帆往来于目农歌不辍于耳亦可谓至乐矣君子谓其乐天知命焉季思卒时年四十有四崇祯下诏特赠翰林待诏其诗学陶而得其神髓韦苏州后鲜有其伦诵之令人増陋巷箪瓢之乐】
　　丙申六月过呉子往荻秋庵
