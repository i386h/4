<!-- { "loadSidebar": true } -->
　　【诗话明初诗人善书法者正书则杨孟载张翔南行楷则唐处敬张藻仲草书则宋仲温周履道章草则卢公武隶则吴主一邵复孺大小篆则张士行宋仲珩而孟辨名尤在诸子之上尝以所书瘗之细林山中题曰篆冡董徴士良用赠诗云华亭朱茂才好古喜欲颠一埽世俗书习篆忘食眠秦望并之罘碧落兼新泉小者案间列大者屋壁悬平生囊橐赀多充买碑钱功深学既精齿壮志逾坚池鱼染皆黑铁砚磨将穿摹搨累万番期差古人肩师法正在兹什袭比蹄筌孙樵文自祭智永笔忍捐嵯峩细林山圅之瘗其颠聚土封若堂镵石表为阡寳劒贾胡发玉柙蔓草纒何如篆塜光夜映列星躔钱提举思复歌云云间苦嗜古手挍科虫辨鱼鲁明牕净几风日佳临摹一扫千番楮商彛周鼓真吾师螎扁沉着沙画锥鸾廻凤翥龙夭矫长戈短劒相交驰书草日积充栋楣保爱何啻璧与珪细林山中一抔土缃笈缄縢重闭之合学士滩哥石砚篇诵之可谓好事者也】
　　赋得秦淮送宋仲珩
　　春涨晓沄沄空明澹孤屿中流送行舟緑波渺南浦鸥从青镜下人立沧溟语素濲凉飚员纹散疎雨桃叶懐旧题后庭歌吊古因之寄离情前洲采芳杜
　　宋　璲【一首】
　　璲字仲珩浦江人学士濂仲子洪武九年召为中书舎人
　　【诗话仲珩受业于赵古则故精于六书南村称其大小篆纯熟姿媚行书亦有气韵今诵其五言离竒妥帖惜不永天年兼为书法所掩】
　　寄章允载兼简项思复
　　忆昔别京畿与子寓官廨一见即相驩不翅旧交快维时因道涂驱车久行迈忽逢弛担初欣若身脱械握手坐氍毹软语慰疲惫情投比黏胶意惬甚搔疥项君数过予滞下喜方瘥三人互谈噱何殊合纠繣骖镳出防衍古迹探竒怪路入青莲宫驻足听梵呗薄晚始旋邸倾倒形忘瘵周详论书谱从容说诗凡习尚浮华遗音日已坏作者固緐伙咸韶混夷韎澜倒并波随畴能捄危败顾予樗散材频年处卑隘枘凿乖方员甘遭世俗卖人将竞嘲讥子乃敦教诫苦言加箴规黙黙使心解酒酣示新篇辞源极滂湃却类任公子投竿下羣犗应知艺嘉禾薅治絶稊稗读之神骇惊秋蛩罢嘶喝政图借薰陶别还隔遥界欲叩寝食安但复占爻卦浦汭守衡茅无从豁蒙瞆譬诸铁在炉伊谁鼓风鞴况乃患沉疴躯命犹纎芥侵寻阅暑寒孱弱乏刚夬精神尽凋耗靣目多肿防布衾暖阁眠药贴晴檐晒年来获告瘳书斋仍埽洒猨鹤亦争庆似索烟霞债缀赋咏雕虫攻篆学垂薤有时看飞泉四山寂无防思取古遗经一览适炙嘬兰膏继日晷矻矻警昏懈视已常欿然进业慙质防志须成丝枲未能脱菅蒯笃信宴安中懐毒剧蜂虿蚤暮自深省此语谅非躗近闻子亦归亲朋乐情话千里感遗书殷勤持一介而翁幸康彊愧缺牀下拜执简立台端百壬不敢□道逺竟莫前动若飞翮铩嵗月无停辀季秋倐已届篱菊傍云肥江山日如画轩车几时来夜雨一灯挂明徳正可崇相期各云劢
　　史靖可【一首】
　　靖可鄞县人中书舎人
　　【诗话潜溪之归也孝陵谕之云大江春来风浪多宜就里河逹于家靖可送行诗葢赋以纪实也靖可以吏部奏差洪武九年十一月授中书舎人载实録荥阳外史集有史行可文可殆其昆弟行】
　　送宋学士
　　君王亲为计归程几日携家出凤城江上春来有风浪扁舟好向里河行
　　谷　宏【一首】
　　宏闽人【一云新淦人】中书舎人
　　行经华隂
　　崔嵬太华出云中积翠遥连渭水东秋色万家连逺塞暮烟一带绕离宫秦关日落行人少汉畤天隂古殿空寂寞武皇廵幸处祠郊木叶起秋风【李舒章云是钱刘髙调　宋辕文云调既不卑景色亦合】
　　陈潜夫【一首】
　　潜夫字振祖钱塘人官国子监学正
　　【诗话吴人朱景春名所居之轩曰安分滕逺为写作图题其巻者甚众潜夫及田子贞诗差优潜夫于洪武十八年二月曽上书言事载实録】
　　题安分轩图
　　一自幽栖白板扉略无尘梦到轻肥摩挲老眼临书巻抖擞闲身称布衣风竹翠廽琴响近雨苔青满屐痕稀客来况说云山好处处春苖长蕨薇
　　莫士安【一首】
　　士安名伋以字行更字维恭归安人洪武初为府学教授迁知黄冈县事入为国子助教【诗话士安集不传仅见于湖海耆英诗集其湖山图长歌则从吾乡郁氏书画题防中録之永乐初以助教治水江南遂侨居无锡自称柏林居士又号是庵载县志流寓门今人罕有知者附识之】
　　洪武丁丑春题王叔明湖山清晓图
　　青山屏列水涯畔白云练绕山腰半分明晓色澄素秋颠倒湖光接银汉江霞灭尽海暾生巴雪销多沔氷泮岌嶪巅崖髙莫梯回合源泉净堪盥天逺匡庐秋杳冥雨足沅湘春瀚漫浓于蓝汁可染衣赭若童颠未加冠盘谷缭通百折深缑岭危撑半空断涧桥防合踏新凉渚阁香凝坐平旦短屐扶藜野兴浓轻舠聚网波纹散南湾农邻犹闭关西崦人家未炊爨僧寺楼台松满林渔屋轩牕栁遮岸陶令秫田谁为耕邵侯地亲将灌种桃莫问武陵津采芝偶得商于伴书封鴈帛感苏卿鲙斫鲈丝羡张翰濯缨欲待沧浪清挽衣空歌白石烂树树岩花岚雾重叶叶汀蒲水风乱蛱蝶暖依芳草飞鹧鸪晴入丛篁唤荇藻翻容避钓鱼杉柟不借寻巢鹳壁帙芸枯粉螙生岫幌藤穿苍鼠窜翠堕梧桐借翦圭羃结丝萝爱垂幔米家尚存书画船吴绫不减锦绣段人来西北淹壮游地拥东南隔竒观标灵显秀环故居泛影浮晖在吟案谁能髙深故不兢我为登临每无惮当时对景真仿佛绕次围阑旧凝翫丹青物色眼停瞬铁石心肠顔为汗踪迹顿忘今昔非记忆方惊嵗年换半生自笑不归去两足其如有羁绊泉石膏肓百虑増尘土心胷一朝澣湖山如此慰相思天地茫然寄长叹【缪天自云长篇用韵深穏非作家不能】
　　李　曅【三十三首】
　　曅字宗表钱塘人洪武初国子助教有草阁集【徐大章云宗表诗縁情指事机动籁鸣无穷苦索之态而语皆天然不烦雕刻　朱伯清云宗表善为诗精熟清新气雄而词畅一出李杜二公机轴　苏平仲云草阁诗多合乎三百篇格律与李杜不逺】
　　【诗话草阁得诗法于李季和然季和犹为廉夫薫染草阁歌行则一气孤行独开生靣正如淮隂之师多多益善囊沙防帜辟易万人当时四杰十友二肃二各有标榜如此逸气髙格顾诗家月旦不及焉信夫知音者之难也】
　　古诗
　　吾观诗三百岂徒正而葩其言本情性反覆成咏嗟二南乃其端列国多滛鼃洋洋雅与颂制作功尤嘉善者固敦厚恶者亦纷挐圣人示我要蔽以思无邪
　　菜圃为邻畜所残
　　孟甞久不作吾徒食无鱼长斋坐清昼赖此田中蔬仆夫勤灌漑引水通沟渠青青日已长尽是辛苦余封豕从何来洊食良可吁一残枝蔓伤再则根柢除遂令苍翠场转盼成空虚嗟我在羇旅草野聊暂居惜无専戮权怅望徒踟蹰踟蹰将奈何屏弃犂与鉏学圃圣所鄙且读窗下书
　　发双溪
　　峩峩金华城行李何淹留闰十月初吉始能具扁舟辉辉晴旭升莽莽寒烟收篙师戒晨发浩啸当中流挥手谢送者此行实夷犹昔为山林居今作江海游抚心媿麋鹿放迹同鳬鸥丈夫旣许国生理焉得谋功成才拂衣庻以追前修
　　泊鹭鸶湾
　　朝辞婺女城暮泊鹭鸶湾鹭鸶暝不见但闻水潺潺水声日西流客子何时还长风吹征衣惨澹生愁顔
　　息滩
　　息滩复息滩逆上如登天舟行势龃龉百丈不可牵人持白木篙左右拄两肩倒缘凌风樯俯贴冲波船分寸累丈尺始能就其颠回顾望来者相去一丈悬我生匪利渉坦易性所便因之戒行险庻兹逺游篇
　　嘉禾
　　晨发嘉禾城晴日舒我顔水深野岸濶驿古秋花斑回头指防中已过三塔湾少年所游地头白今始还沙鸥喜我还来徃清波间愿为忘机翁与尔俱投闲
　　遣疟
　　汝本颛顼子变化逃其形胡不肖厥祖骑龙升帝青而为疟鬼徒屑屑居沧溟复游人间世所在行威灵坐令命蹇子狼狈汝所丁其寒谁致然其热孰使令凄凄挟絮纩喘喘思风亭肉黄靣亦皱呻吟不可听巫师用桃茢医师进猪令汝党固蟠结百萟无一宁嗟汝圣王裔区区独伶俜迁居乃令徳肆虐非常经我今赋新诗送尔扬归舲东方有苍龙鼓腹生雷霆西方有白虎利口惟膻腥赤鸟司南方丹砂耀修翎武在北门闪目光荧荧四方汝无徃恐汝罹天刑汝宜返故乡寒泉肃泠泠緑荷以为衣丹霞以为扃珠帘水晶幌贝阙琉璃屏飘飘曵鸾旗洋洋下云軿速行如风火昼夜不可停从此勿回首一去三千龄
　　墨梅
　　乌不涅而黔鹄不浴而白其类虽有殊各以见真色画师亦何心变幻随世惑展图对梅花为尔心恻恻
　　言懐
　　今日忽不乐少为川上游童冠相追随衣服纷好修纡徐既就坂﨑岖亦经丘是时鸣雨余气候如清秋嗒然拄孤藤听此涓涓流徃者既云迈来者无时休周流信无滞至乐常悠悠俗士勿与言永为智者谋
　　逃难
　　四郊日多垒劳生信乾坤朝来有警急铁骑如云屯贱子心实忧焉能守荒村呼儿戒行李一饭同出门路逢逃难人纷纷亦来奔或扶爷与娘或挈子与孙十歩九颠踬欲哭声复吞间道徃方岩前后相豗喧牛羊亦随逐飞桥为之翻我行已岩顶我仆犹岩根唇干吻亦燥何处浊酒樽兹岩既云险况有灵祠存栖迟且茅屋生理安得论俯视西北隅杀气犹昬昬
　　寄太平诸友
　　昨日东风吹雨过正值山斋罢书课无官可守真自得有酒不饮谁能那此时况当春夏交緑尽园林安敢唾出泥已夸篱笋嫩入馔颇忆溪鱼大花间紫骝来几匹叶底黄鹂鸣两个桃岩诸公多俊才逺来相就同赓和野人拟作韦曲游诸公忍复东山卧谁谓更深雨复作到晓打牕惊梦破宁愁乌帽颠风吹尚恐蜡屐春泥涴拈毫惆怅题我诗天晴更为斯文贺
　　赠地理逺碧山
　　涧东瀍西曽卜洛定之方中楚宫作当时相宅论隂阳犹未经营到冥漠后来注意马鬛封某丘某水寻灵踪封侯作相在顷刻芒鞵踏遍青芙蓉逺师本有降龙技随处防山逐龙势金华一郡凡防家屡见牛眠得佳地我家近住东屏山时与逺师相徃还青囊和月挂松树且酌羙酒开心顔我闻金陵帝王宅虎踞龙蟠出竒特逺师飞锡宜一游归来説与渔樵流
　　踏车行
　　南岸北岸声咿哑东邻西邻踏水车车轮风生雷转轴平地雪寒生浪花借问老农何太苦低头欲语还咨嗟前月有雨田未耘非其种者纷如麻县吏捉人应差役令严岂得营私家况当今日滴雨无陂塘之水争喧哗虽如抱瓮沃焦釜蹄涔岂足供泥沙语罢踏车车转急田水何如汗流湿老妻贷谷犹未归力疾无奈吞声泣
　　喜雨行
　　五日不雨中禾焦十日不雨晚禾死农夫田父心烦劳桔槔搰搰徒为尔俄然云起从西北一片飞来头上黑六丁雷斧开天关不尽天瓢泻甘泽沛如万顷之银潢疾如江汉流汤汤怒如乖龙腾变化飒如白帝行秋光在坑满坑谷满谷此雨何如雨珠玉瓯寠污邪无复分但见芃芃稻花熟东家老翁賖酒劝西家女儿卖钗钏青黄未接浑未忧屈指丰年眼中见我歌不独如元丰我歌直与康衢同此身愿作饭牛翁耕田凿井尧无功呜呼耕田凿井尧无功
　　诞日醉吟
