<!-- { "loadSidebar": true } -->
　　【诗话舟屋竹枝词顾仲瑛编入玉山雅集则是诗元季已流播矣用修称是永乐间人其集既不可得无由臆决偶阅柯暹东岗集附録滇南别意诗则平居陈郭四人之作皆存焉平名宣武林人居名广海昌人陈名谦吴人东岗防云郭居皆武士中贤者郭善诗文征南将军都督沐继轩璘师之居精吏事总府辟掌簿书数十年得官陈官镇抚有诗名宣则松雨先生子也黔府西塾荐升广南府通判所云松雨先生者知藤县事顕字仲微考东岗引疾去滇在景泰二年七月别意诗即是年之作郭于元时撰竹枝入明八十四年未必尚存用修虽称见其全集窃疑竹枝非集中诗玉山雅集所载当别是一人也】
　　竹枝词
　　金马何曾半歩行碧鸡那解五更鸣侬家夫婿乆离别恰似两山空得名
　　吕　诚【二首】
　　诚字敬之昆山人
　　閠月二十四日陪馆士秦文仲陆良贵奉省臣命祭刘龙洲先生墓
　　黄鹄矶头风雨秋中原一望使人愁羣臣谁决和戎议九庙犹衔误国羞慨慷鲁连寜入海凄凉王粲重登楼荒岗四尺先生墓再拜酹之双玉舟
　　感兴
　　静室无尘少客过新篁隂曳小坡陀朝来始悟春归尽风里杨花似雨多
　　郑　昂【四首】
　　昂字处抑温州平阳人有密庵集
　　閠八月归故山
　　负郭曾无二顷田何由办得买山钱秋风八月又八月客路一年还一年鸾鳯俱垂赤霄翅麒麟不受黄金鞭功名富贵真细事只问平生不问天
　　栖迟
　　栖迟久慕王官谷飘泊仍依谢客岩贫贱谁能从赵孟行藏我已卜巫咸冥鸿岂解投矰弋老马惟思脱辔衔却笑杜陵生计拙晚将身世托长镵
　　感懐
　　王粲凄凉仍去国杜陵老大竟飘蓬荆州岂免依刘表蜀道终须谒郑公三礼赋成追昔日七哀歌罢起秋风青青亦有江南草鹦鹉洲边恨不穷
　　小景
　　水驿山桥四五里枫林茅屋两三家何人踏雪寻僧去潮退春船阁暮沙
　　范　再【一首】
　　再字续卿休寜人有缉斋耕隐稾
　　乙卯冬自陕回至中年夜与牛车同行故题驿亭
　　我经中牟道夜竝牛车行何人问牛喘鞭挞势伶仃更罹轭下苦犊儿随母鸣车夫为我言吾家懐庆城来此数百里执役难具名流囚与军装日夜不少停黄昏伴牛卧饭牛到天明汉月皎千里风霜凄十程牛死急应官欲哭还吞声白刃尚可蹈苍天终无情吾家有老父日暮还力耕无粮可充饥无衣可蔽形行人闻此言泣下如雨倾我亦征涂间垂老重飘零何时息干戈时康歌太平
　　沙可学【一首】
　　可学永嘉人元进士行省掾
　　【诗话杨亷夫有送沙可学序其畧云某官来总行省事求从事掾之贤能者首得一人焉曰沙可学氏又得一人焉曰髙则诚氏又得一人焉曰葛元哲氏三人者用而浙称治三人者天府登其贤书大廷荣其髙等而拜进士出身赐任州理佐理之职者也可学仅存咏懐诗葢忆庚申君北狩而作首句指贾鲁挑河言也】
　　咏懐
　　疏凿功成王气衰九重端拱尚无为贪夫柄国忠良没巨敌临郊社稷危万里朔云沙漠漠六宫禁御草离离金舆玉辂无消息肠断西风白鴈飞
　　游　庄【一首】
　　庄字子敬
　　所闻有感
　　尘飞鹿走力难任廵幸沙边悔恨深鸟篆未经衔轵道龙文先自徙汾隂空传行在沦孤愤无复寰区遏八音圣徳神功俱泯灭英雄千载一沾襟
　　【诗话此诗葢闻庚申君之讣而作也是嵗庚戌北元人諡曰恵宗其子嗣立于应昌改元宣光颁示髙丽髙防不奉诏故云无复寰区遏八音既而北元主走和林没諡昭宗见郑麟趾髙丽史】
　　王　旬【一首】
　　旬字子宣
　　【诗话髙季廸以诗得妻王子宣亦以诗得妻子宣宫词诸家多误作王叔明诗谓仁和俞友仁见此诗叹赏曰唐人得意句也遂以其妹妻之考凌彦翀柘轩集有悼王叔明室张氏诗云结髪为夫妇齐睂若主賔山同黄鹤隐书逼彩鸾真兰树人皆羡苹蘩尔独亲情伤坦腹者临穴重沾巾则叔明娶于张非俞也故定以为子宣作】
　　宫词
　　南风吹断采莲歌夜雨新添太液波水殿云廊三十六不知何处月明多【髙廷礼云婉丽絶似王龙标李时逺云盛唐音响所谓千首不为多一首不为少也陈卧子云亦杜牧李益耳何遽盛唐然景调俱佳严荪友云子宣宫词不可谓不工矣然不若萨天锡之入妙也萨诗云清夜宫车出上央紫衣小队两三行石阑干外银灯过照见芙蓉叶上霜】
　　李　铎【一首】
　　铎字振道陇西人
　　【诗话吴人徐逹左良夫司训建寜游乎武夷写九曲欋歌图书昔贤吟咏于前自纪其后复属同人题句巻后题者陇西李铎临川刘亷浚仪赵友士西瓯冯回括苍张思齐钜鹿林熈樵川萧子和龙伯章陇右李裕三山周阙瓯寕叶俊建安杨恭叶季原苏垶叶铭叶胜李佑龙虎山人梁鹄凡一十八人续题者良夫兄子徐济及青城王璲也良夫居太湖之濵光福市辟耕渔轩以延名士集其诗文为金兰集其好事亚于顾仲瑛云】
　　题徐良夫九曲櫂歌圗
　　徐君江海人雅有山林想逺游赋幽寻徘徊脱征鞅长揖虹桥仙飘飘欲偕往牵舟泝岸廻着屐缘厓上万壑风泉渟层岩土化长采鸾载玉笙隠隠遗清响幻迹杳难穷真源豁而敞永懐紫阳翁欣然契心赏
　　冯　回【一首】
　　回字景渊福寕州人
　　武夷大王峯
　　亭亭大王峯壁立何峣屼昔闻武夷君于兹脱真骨凤驾杳不还虹桥忽焉没惟余岩际松年年挂秋月叶　俊【一首】
　　俊福寜州人
　　武夷
　　武夷山下万年宫九曲溪头一棹通流水落花寻古道平林过雨见羣峰幔亭人去云连壑华表仙归月满松正好相期问丹诀天风午夜客船东
　　汪徳懋【一首】
　　徳懋名天应以字行休寜人环谷东山弟子
　　和商山书院诸公韵
　　覆雨翻云已十春恨无诗酒对芳辰秦疆再世终归汉周弱何人共戍申边境旋闻烽火息南风喜见稲花新为霖更得成丰嵗愿作陶唐击壤民
　　田子贞【一首】
　　子贞寜波人
　　题安分轩图
　　一室萧然万虑忘幽栖真似斛斯庄春晴野涧多藜藿秋晚山田足稲粱待富却惭居易拙送穷应笑退之狂看君已在羲皇上老去从教白髪长
　　赵次诚【一首】
　　次诚字学之乐清人有雪溪集
　　早梅
　　江南冬十二月溪上梅三两花载取小舟香影月明独櫂回家
　　杜伸之【一首】
　　伸之温州人
　　感兴
　　吾昔搓长丝系彼渭川竹直钩鱼不吞何以充吾腹此心苟无嗜藜藿亦自足寜使不得鱼吾钩终不曲李应期【一首】
　　应期字均饶瑞安人有菌翁集
　　寄吴彦升
　　积雨连朝过客稀乱红堕地緑隂肥江南祗是归耕好水绕孤村燕子飞
　　范宗晖【二首】
　　宗晖以字行寜波人
　　【诗话范君诗载沧海遗珠亦徙于滇者】
　　古意
　　积雨可沉舟羣轻能折轴巧言必诪张利口多翻覆茍不塞其源涓流蔽川谷
　　稂莠终乱苖珉瑜颇相类君子与小人顔面亦不异辨之如不早斯为名徳累
　　李道生【一首】
　　道生字本立休寜人有清意味集
　　雨后
　　山中晓起喜新晴杖屦寻诗独自行几树好花春尽发隔溪流水夜来生游丝拂地应千尺啼鸟唤人时一声趁暖田家曝蚕种明朝节是清明
　　刘逢原【一首】
　　逢原字资深防稽人
　　挽铁厓先生
　　已矣杨夫子春秋天下名醉生唐李白莭死晋渊明云暗九山碧水洄三泖清游魂招不返凄恻故乡情周　翼【二首】
　　翼字子羽无锡人
　　中秋与杨氏昆季泛舟鹅津
　　八月十五夜何其鹅湖漾舟人未归水生金浪兼天涌云度青冥傍月飞鸿鴈沙寒微有影芰荷秋冷不成衣故人一去渺何许黄鹤旧矶今是非
　　鴈来红
　　翔鴈南来塞草秋未霜红叶已先抽緑珠宴罢归金谷七尺瑚夜不収
　　王　中【五首】
　　中字懋建【黄俞邰云洪武辛亥进士有沁水王中甲戌有同安王中未知即其人否要不敢以臆定也】
　　中秋述懐
　　潦倒羁栖客伤心两鬓华涂穷惟有涙世乱更无家暗雨闻寒鴈悲风急暮笳艰难今一槩何处问生涯天下兵长鬭山中客未归塞鸿南度早星使北来稀草草年光换悠悠世态非自怜同社燕几处傍人飞
　　黄家洲客舎留别
　　数载俱流落相逢鬓已秋生涯同寂寞书劒祗淹留沙濶随天尽江平带日流别离殊不惬回首思悠悠
　　田家杂兴
　　烟火中林静秋风嵗律賖清霜催橘柚落日照蒹葭石经通流水山桥卧古槎武陵非境外不必问桃花
　　泊镜口
　　日暮风涛穏扁舟泊此隅云山归梦杳邻舫语音殊片月寒江永平沙旅鴈孤无才合漂泊不敢恨穷涂陈　安【二首】
　　安字克盟
　　中秋有感
　　画省曾陪冠葢游华筵诗酒宴中秋星河不动天如水风露无声月满楼皓齿纤腰催象板珠帘凉影上银钩于今寂寞江城暮乌防西风叹白头
　　题髙理瞻所藏小景图
　　昔年为客楚江边雨霁江南二月天杨柳画桥深浅水桃花春岸往来船新篘白酒浮杯酽旋买青鱼出网鲜因见画圗惊旧梦东风吹面鬓萧然
　　钱子义【一首】
　　子义无锡人
　　题画
　　夕阳淡淡雨丝丝逺浦长天欲暝时肠断楚山春雨后鹧鸪啼向女郎祠
　　梁　兰【七首】
　　兰字庭秀一字不移泰和人赞善潜之父有畦乐先生集【王希范云先生飬髙丘园摅悠逺之思着为诗歌旷然有古髙士之节王逹善云畦乐先生之诗出于自然黙契靖节于千载之上　胡若思云诵先生诗萧防闲淡之趣悠然于篇咏之间　邹熙仲云梁君隠居乐道其诗冲澹闲雅有自得之致】
　　西畦自适
　　守拙一圃闲衡从五畞余艺麻在髙丘杂以果与蔬春至百草生趂晴聊荷鉏筋力岂不劳芜秽亦以除家人防知我慰以酒满壶偶坐斟酌之日落西山隅归来北窗下我心一事无
　　留别杨分昭
　　君还既不久我行复有期忆昨君未归日久徒忧思忽闻车马来僮仆走相随入门一防面酌我金屈卮人生最欢乐莫若新相知欢乐苦不长明当与子辞大夫且行役敝车日驱驰吾徒本贫贱奔走何足悲但恐后来时君将复何之
　　题素扇
　　团圆复团圆月圆尚有亏致身君懐袖无有盈亏时知君重贞素采色亦不施物微幸相亲愿言常自持寒暑固代谢用舎适其宜古来婕妤怨此意君谅知
　　荆湘道中
　　江入潇湘近山连楚塞髙两厓如积铁一水不容舠惯客寜辞逺藏身岂惮劳同门多宦逺漂泊媿吾曹
　　寄刘珪
　　春日已多夏日临軥辀昼啼苦竹深野棠雨余新水緑石壁树杪浮云隂安知天地有终极不觉嵗月还相侵我思刘郎何可见徒使迟廻劳寸心
　　寄呈东原公刘子彦
　　北阙前年一上书归来髙卧楚郊墟西风短褐双蓬鬓落日空山一草庐道直不殊梁太傅赋成端拟汉相如别来又是春三月尽日逢人问起居
　　客舎秋雨
　　灯前细雨夜初防枕上闻鸡梦转难壮节岂因今日改旅懐才向故人寛江天雨色连窗白草树风声入室寒景物已殊归计逺残年饱饭共相看
　　陈　防【一首】
　　防字简文嘉兴人布政约弟
　　题画
　　五湖烟水渌生波一叶扁舟鼓枻歌愁杀故园戎马后千章乔木已无多
　　陈　缉【三首】
　　缉字熈文防弟【沈客子云四陈之中熙文诗秀旧可诵直逼晚唐】
