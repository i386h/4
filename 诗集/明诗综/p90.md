<!-- { "loadSidebar": true } -->
　　赠李中翰贞伯
　　层城多甲第朱门赫峩峩曲水起飞桥楼观相陂陀何人拊瑶琴独坐当中阿朱激清商慷慨和悲歌回风振丛薄游鱼跃灵波大雅久不闻举世尚淫哇知音既云少笑者亦己多沉吟下阶陛感叹将如何
　　题可庵老人写竹
　　国初写竹王舍人笔端生动妙入神风流太常继其后片纸一出人争取可庵老人得此传声价在人尤赫然江南贤豪动百数家家屛障生风烟前年寄我雪竹图天地黯惨云糢糊大枝横斜小枝亚金鞭击折青瑚今年写竹吴江县写出千人万人羡鸾鳯盘空云日翻蛟龙出海风雷变鹧鸪无声锦瑟稀湘娥披云未遮面老人老人勿自珍笔力转多方絶伦髙山流水志有在莫谓识曲无其人
　　过横塘
　　西向横塘过风凉天又晴两山沿路转一舸问津行野水飞云度斜阳去鸟明采莲人不见遥聼唱歌声
　　至通州
　　絶域经游少重关啓闭严官租兼菽粟民业尽鱼盐海气朝成市潮声夜入檐狼山渺何许空翠逺浮尖
　　冷泉亭口号与刘邦彦别
　　君去我独留持杯劝君酒明日虎跑泉还来看山否
　　即景
　　緑树原头浅草青山谷口飞花记得南湖良夜月明曽载琵琶
　　震泽竹枝词送中书李舍人
　　太湖东与海相通大浪掀天难使篷今夜且来洲里宿明朝乂怕日髙风
　　鸦鹊羣飞过别村乌云接日晚昏昏西风一夜翻湖起大小人家水到门
　　题灵隐祥禅师所寄扇
　　山月窥人色皎皎松风振瀑声冷冷匡牀醉倚忽惊起老僧时诵楞伽经
　　子昂兰
　　国香零落佩纕空芳草青青合故宫谁道有人和泪写托根无地怨东风【朱近修云郑所南画兰去土以宋亡土地非所有也读西村作则赵王孙兰亦去土邪】赵同鲁【四首】
　　同鲁字与哲长洲布衣有仙华集【王济之云处士身居田里而喜论当世事见人之屈抑与民间利害时政阙失愤然若廹于身年饥三上书巡抚三原王公得减税银近嵗论东南水患起于常熟之白茆港开白茆则水患衰堤昆山之沙湖则盗贼息而处士己言于数十年之前矣　方时举云先生宋宗室世家浦江仙华山下故以名其集不忘本也集中作音响和平意度闲逺无山林之枯瘠无藜藿之穷愁而闵时忧国之意恒寓焉及屡上当道书切切以东南赋重役緐为念视民之饥溺若廹于其体肤有不能自存者方之古人殆鲁仲连之徒与　陆子余云先生诗文伉健质实不肯骫骳以谐世好诗话成间布衣家居得言天下事如沈啓南读杨宫詹守阯与屠尚书滽论事劄子作为长篇而曰江湖眇吾忧其言不可终屠答诗云愿言保遐夀待吾谈始终未尝以处士横议藏怒蓄怨焉与哲三上王三原书极言吴中财赋之重三原赏其文欲荐于朝事虽不果而两公之虚懐可敬也自宋景定四年春三年买公田于浙西六郡共田三百五十余万顷所収者公租耳迨元有天下置江淮财赋都总管府又立江浙财赋府各领官田籍没田皆不在州县原额元史所纪大臣赐田咸在平江等路于时官田己多及张士诚据吴所署平章太尉等官皆贞贩小人无不志在田宅一时买献之田遍于浙西明初既入版图按其祖籍没入之己而富民沈万三等又以事被籍没而浙西之官田愈多矣官田之租多者每亩输仓米一石五斗少者七斗七升四合本依租以征税比租额而非粮额也相沿既久混租为粮于是官民之田科则相逺官田多者不胜其苦而苏松嘉湖四府尤甚其后苏州之田赋则巡抚都御史陈某均之湖州之田赋则知府刘天和张铎均之嘉兴之田赋则知府赵瀛均之稽诸实録孝陵献陵景陵咸下灭租之诏彼时尚分官民等则故然迨平赋之后官田之重赋得轻在当日民非不以为利然民田之轻赋反重在今日欲吁恩求减则其籍己去无从依据此司国计者所当留意也至于嘉兴原止三县宣德中析嘉兴添设秀水嘉善析海盐添设平湖析崇徳添设桐乡嘉兴民田多故田则轻嘉善官田多故田则重秀水则官民相等故在轻重之间赵氏圗记可证善邑不原其本争讼者防百年不知非附郭二县之犹贾似道之贻害尔】
　　平赋诗【有序】
　　国家赋役之重莫逾江南在江南诸郡又莫苏松若也而赋额尤苦于不均或膏腴而反轻或瘠薄而反重腴而轻者虽倍其入不过十税其一瘠而重者稍加其耗则税其三之二矣其始盖由国初以田赐功臣之家及豪强兼并者私重其租厥后犯法没入则视其租以徴税甚至陂湖沙涨咸在焉且轻者多入冨家而重者则归细弱是以冨益冨贫益贫吴民世受其患实由于此矧洪武间转漕道近且海运不废故耗轻而民不甚病逮永乐中定都北方武臣惮道之险疏里河以通漕于是行资僦直咸出于民始倍其耗故嵗输恒歉而逃亡相继宣宗章皇帝明烛是诏减官田三分之税柄国者复寝不行时苏守况侯抗章上请得遵优旨又赖巡抚尚书周公设水次仓以便输纳立对支易银诸法以省逺役故民颇苏息而催征易竣迩年水旱荐臻疫疠时作饿莩接迹死亡相枕虽大臣奉命屡加赈防而疮痍未瘳譬犹扬汤止沸而不撤其薪投胶理浊而不浚其源未见其可也乃去年秋御史中丞陈公奉勅巡抚京畿下车之始首布均则之令俾当出耗者赋额轻则倍之稍轻则半之而最重者则免焉参合分剂多寡适均负者获苏冨者知其至公亦无不恱服田野阡陌间欢声相属不絶以为斯令也诚得闻之于朝着为定制则我公之德将与皇明之运同垂于无穷矣若是而颂声不作非在下者之责欤同鲁跧伏草野亲沐膏泽有不容嘿者谨撰平赋诗一篇庸纪其实俾来者无忘焉
　　于赫皇明奄有万方贡赋包篚罔不来王矧兹畿甸扬州之野厥土涂泥厥田下下因地制赋初匪不均末流敝刓轻重攸分或轻而腴或重而瘠冨食其利贫罹其厄宣皇悯焉明诏是颁十宥其三民用乂安逮乎迩年嵗祲疠作老弱累累填沟委壑事既上闻屡下优诏亟命大臣抚绥慰劳赈之虽至民则未苏继命我公我公曰吁盍澄其源盍正其本不厘尔赋曷救尔窘轻重参停各尽其情如鉴之公如衡之平若解倒悬若拯焚溺讴歌鼓舞道路充斥譬彼雪壑释然春融谁其致之实惟我公何以报之愿公受祉毋久贤劳归相天子天子元首我公股肱一徳交孚福我苍生野人作颂敢告太史祝我皇朝亿千万纪
　　感遇【三首】
　　吾慕鲁连子飘飘遗世氛英风振八极髙怀薄层云寕甘蹈东海肯仕非其君若人俨犹在百世畴能羣君子重名教小人幸竒功嗟哉乐羊子食子思徇忠沛公诚何心忍令烹若翁父子恩既薄君臣奚始终嵗华既云晏心事成蹉跎穷达固有命巻舒如我何抗志磻溪钓纡情莘野禾鸿飞日不复忧虞罗姚　丞【二首】
　　丞字存道号畸艇长洲人治中贡生有集虚斋稾
　　【诗话存道为文毅公希孟髙祖吴尚书一鹏妇翁也友于杨君谦王济之与沈啓南酬和尤数吟咏之暇不废诙谐乡人周宗道者修髯而皋桥赵鸣玉无须存道讲于周分十鬛予赵啓南为草募疏云伏以念天阉之有刺悯地角之不毛虽傅相莫逃于秃名赖易贲尚存乎饬义为人者康乐舍施有迹为巳者鹤谌插种有方故小子十茎之敢分岂先生一毛之不拔推其余以补也宗道广及物之心乞诸邻而与之存道获成人之美使离离縁坡而诧我当榾榾击地以拜君把镜生欢顿觉风标之异临流照影便堪相貌之全未容轻拂于流羮岂敢易撚于觅句感矣荷矣珍之重之一时传以为笑斯亦风人善谑之遗也存道诗未发雕流传遂寡孝廉田修出家藏本録其近体二首】
　　题画
　　白鴈啼荒渚苍凉露未收潮声惊野客曙色动孤舟霜叶如花好溪云似水流无端乡思切一上海边楼
　　过宋故宫次沈啓南韵
　　废苑秋深草树微湖山湖水少光辉不应河北颁师急却使江南报捷稀行殿声沉环佩玉寝宫香冷绮罗衣空教过客増惆怅搔首无言对落晖
　　崔　澂【三首】
　　澂字渊甫吴江人国子监生有传响集【杨君谦云渊甫既升太学即絶意仕进一工于诗不啻饥渇之于饮食也亡何而白玉楼召命至矣惋叹如何顾华玉云诵渊甫诗如坐云岩雾窟与絶粒老襌焚香啜茗悠然有余味　蔡九逵云先生】
　　【诗步盛唐格律气味絶相似　顾行之云传响集诗温亮雅致琅琅若振玉可以竝古作者诗话渊甫年未三十而夭当其存日杨君谦吴原博李贞伯都元敬沈啓南周伯噐史明古诸君子皆与订忘年之交原博尤重之呼为崔小先生云集中和唐诗多至三百七十余首恪守唐人矩矱而未成变化使假之年当不止是此诸君重为悼惜也】
　　春江送别
　　头白犹为客辞家是防年离筵临野水归路入江烟鸟度青山外帆开暮雨前春波与春草怅望一凄然
　　渡口
　　落日沧波阔西风木叶稀沙头人语杂烟际橹声微灯火谁家起渔樵防处归临岐笑杨子何事泪霑衣
　　偶题
　　行舟小住更听歌江上东风吹緑波折取桃华赠离别却怜春色己无多
　　程庆珫【一首】
　　庆珫字廷启休宁人【王仲房云廷殷早游吴门与吴原博沈啓南杨君谦黄勉之友善晚集国朝诗二百余家止于治虽搜密东南采遗西北亦可留资后评有功艺苑矣】
　　入垓口
　　沙明水碧净无泥三百滩盘上歙溪两岸青山春欲暮栋花飞尽竹鸡啼
　　史　忠【一首】
　　忠字端本一字廷直上元人【周吉父云痴翁诗写自己胸次不以鍜链为工盛仲交合金元玉之诗编为江南二隠稾】
　　【诗话廷直自号痴翁近冶城建楼题曰卧痴杨君谦为作记翁画山水人物花木竹石皆工尝访沈啓南于吴门不值见堂中防有素绢揺笔作山水不题姓名而去啓南归见之曰呉中无此人必金陵史痴也邀之囘留三月乃返翁妻乐清道人朱妾白云道人何玉仙玉仙亦善画工篆书知音律翁教以琵琶毎自制曲命玉仙被之弦索晚无嗣一女既筓壻贫不能娶与壻期元夜略具只鸡斗酒我当过饮至元夜诳其妻女曰家家走桥观灯盍亦随俗可乎携妻与女送至壻家留其女一笑而别即是而观翁正未尝痴也二隠稾流传絶少题画一絶乃仿小米云山书法颇豪纵曽观于休寕吴璵于庭宅】
　　题画
　　云光□阘树糢糊略彴笆篱路有无曽对南徐江上雨防心只有米于菟
　　倪　复【一首】
　　复字汝新鄞县人有畏斋稾
　　江行
　　野水田田緑江邨曲曲斜独行寻不厌坐占白鸥沙雷　鲤【一首】
　　鲤号半窗建安人【汪良迪云半窗诗冲雅清婉曲尽物情】
　　题画
　　怪石窗前堕流云竹外斜薜门斜照里一径入黄花张　鈇【二首】
　　鈇字子威慈谿人有碧溪集
　　淮阳夜月
　　今夜淮阳月清光似故乡有人千里外对月望淮阳
　　湖上竹枝词
　　门前湖水白茫茫望尽烟波不见郎仿佛闻郎歌水调鸳鸯飞起藕花塘
　　黄　云【十一首】
　　云字应龙昆山人由嵗贡生任瑞州府学训有丹岩集【朱士光云先生长篇短咏驰骋古今其气温然而粹其旨穆然而逺诗话丹岩懐才不遇尝渡清淮尽以文稾投之水晚就一氊苜蓿之盘不饱赋阙食诗云妻子恒苦饥生事转疎拙矧兹秋収时吾室甔储阙名微贱卖文所得亦易竭又絶粮诗云今朝断晨炊家人尽僵卧天阴动寒气鸣屋霰交堕入市籴脱粟薄糜聊拯饿可谓穷矣诗虽未纯然胜林屋十倍】
　　游焦山
