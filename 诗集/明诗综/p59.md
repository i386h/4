<!-- { "loadSidebar": true } -->
　　溥字徳润崇仁人建文庚辰进士授翰林编修永乐初陞修撰迁国子司业有古崖集【胡若思云先生志不事浮藻故其诗质实不浮殆所谓布帛菽粟而温厚和平之意蔼然见于辞气之表其视丗之纎媚工巧者不侔矣】
　　【诗话博士聘君尊人诗格楚楚不若聘君之尘腐满楮也】
　　寄宋子环
　　圣恩寛逐客不遣过轮台谈笑潼闗去云霞仙掌开故乡深念汝逺道竟能来明日相思处高秋鸿雁回
　　自叹
　　去乡三十年顔貌总非昔昨日乡人来相看不相识
　　悼外侄戴积善
　　逺树千重暗江声日夜哀终南山下路不见汝重来王　景【一首】
　　景字景彰以字行松阳人洪武壬子领浙江行省乡贡进士授懐逺教谕遣戍云南建文初召修高庙实録陞礼部右侍郎兼翰林院侍讲充副总裁官靖难后进学士
　　【诗话靖难师入相传学士请塟建文君以天子之礼然钟山不闻有封穴或请而不允也古风二首其一不无故主之思因録之】
　　古诗
　　皇天无停枢四运迭相廹朝阳忽东升怅望倐己夕伊谁执其驭六辔不遑息使我下土人俯仰空役役我愿攀六龙驻彼扶桑域遨游黄道中流光自辉赫万物同一春欣欣布嘉泽羲和不我与徒有泪霑臆昼短夜乃长何以屏隂慝
　　王　达【二首】
　　达字达善无锡人洪武中举明经为大同训导荐入官国子助教永乐初擢翰林编修迁侍读学士有耐轩天游二稾【黄才伯云耐轩诗有唐人风韵】
　　【诗话耐轩与大绅孟敭汝王希范号东南五才子其诗太便利不耐咀嚼然如送人入都作起句云莺啼细雨中一骑发城东又送人从军作云细雨都门酒东风驿路尘未尝不矜练也】
　　题山水
　　一曲清琴酒一巵烟萝赢得任栖迟千峰黛色岚消后十里菱花子结时水气入楼人不觉秋声到树鹤先知世无谢眺谁同语对畵空成万古思
　　题扇
　　叶暗前朝雨花飞昨夜风空山人不见春在绿隂中王　璲【五首】
　　璲字汝玉后以字行长洲人洪武中举浙江乡试以荐摄府学教授改应天训导擢翰林五经博士永乐初进检讨再进春坊赞善下诏狱死洪熙初赠太子宾客諡文靖有青城山人集【徐子元云汝玉不及高杨渐入清雅】
　　【诗话翰林四王竝称而汝玉弟琏汝器璡汝嘉一门又有三焉其诗不费冥索斤斤唐人之讷吴人徐用理集永乐后诗家三百三十人以汝玉压卷焉】
　　和高季廸将进酒
　　君不见云中月清光乍盈还又缺君不见枝上花容华不久落尘沙一生一死人皆有绿髪朱顔岂能久尊前但使酒如渑肘后何须印悬斗临卭罏头绿蚁香杨花卷雪春茫茫吴姬越女娇相向痛饮须尽三千觞兴来狂笑纵所适慎勿畏他权贵客东风吹落头上巾此夕独醒端可惜
　　题采菱图【有序】
　　苕溪余旧所经游秋高气凄风清水落逺近渔歌更唱互答舟行沿洄恍若世外别来不知几寒暑矣中吴徐希孟擕谢孔昭所临松雪翁采菱图索诗为作吴歌题其上不能不动江南之思也
　　湖南风信起湖北浪花多欲唱采莲曲翻成采菱歌采菱歌断汀洲暮何处却寻归去路谁揺兰艇笑相迎灯火遥生白苹渡
　　新秋早朝
　　宫井梧桐一叶飞新凉先到侍臣衣苍龙阙上银河转丹鳯楼头玉漏稀晓仗分行环御辇夕郎鸣佩出仙闱自怜虎观叨陪从簮笔慙无补万几
　　洲道中
　　清江杳杳水连空江北江南绿映红三月异乡逢换火经春游子怨漂蓬满汀芦叶盐樯雨一树棃花酒斾风遥望故山何处是依稀烟雾五湖东
　　方壶画
　　紫府深沉白昼闲仙人归去邈难攀当时暂谪来尘世写遍江南雨后山
　　王　洪【五首】
　　洪字希范仁和人洪武丁丑进士授行人永乐初擢吏科给事中入翰林为检讨歴修撰侍讲左迁礼部主事有毅斋集【徐子元云希范诗清雅惜气不足　吴明卿云希范拟陶风味似晋舟中杂兴声调似唐皆非人所易及】
　　【诗话希范诗最为孟敭所重至不敢与雁行其对张宗海论诗自诵所作窃比汉魏张哂而未荅复曰终不作六朝语张曰子诗傍大李门墙犹未窥其奥也希范始屈服今诵其诗率规仿唐人具体而已品当在孟敭下】
　　歌风台
　　赤精自天啓黄屋凌空开冨贵归故乡遂筑歌风台佳人弄瑶瑟故老持金罍酒酣自击筑浩歌何雄哉飒爽龙虎姿旷荡风云懐顾为万岁后英魂尚归来回首望彭城孤台亦崔嵬百战功不成千载令人哀
　　拟刘公干
　　园林多嘉木秀气何苍苍石梁冠崇阿渌水流方塘行乐在良夜飞盖复翺翔凉风振华缨明月扬其光清池散芙蓉秋兰一何芳君侯壮思发逸藻凌风扬小臣信愚劣狂歌安所详
　　拟陶彭泽
　　我家南山下前有嘉树林好鸟鸣其巅凉风吹衣襟泛此尊中酒抚我膝上琴禾黍亦巳繁桑麻蔼余隂如此良易足劳生非所任
　　畦乐诗
　　索居南野外颇与人事踈灌木防前庭隙地数亩余蔬果因时艺薄言理其芜聊以足晨夕过兹奚所须固穷亮吾分贪得宁非愚草糗可终身乐哉常宴如
　　舟中杂兴
　　故国遍芳草高台多大风河山千古在登眺几人同野泽鸣山雉荒陂起塞鸿新丰不可见烟树五陵东王　绂【十七首】
　　绂字孟端无锡人洪武中就征坐累戍朔州永乐初以善书荐供事文渊阁拜中书舍人有友石山房稾【胡光大云孟端律诗学大厯诸才子时有警句　章昞如云孟端不羁之才所作古诗类韦栁律诗类晚唐　曾子啓云孟端触景抚事即形之于诗随其兴之所至情之所发初不计其工拙而自合矩度　王汝嘉云孟端幼负瑰伟之才防学邑庠时乡之先进若四辅官周士平侍读学士王达善长史钱仲益教谕吕志学引礼舍人浦长源辈皆以诗著名于时过从赓和甚为诸公称许集中长篇短章舂容尔雅无斧凿痕而理趣兼至　李时逺云舍人诗清新典丽想见其人　缪天自云舍人诗格踈爽有松石间意】
　　【诗话锡山自倪元镇后孟端山水竹石潇洒出麈笔踪可继人品亦未多逊在京邸与一商人邻居月下闻吹箫声明日往访之写竹以赠曰我闻箫声用以箫材报其人不觧事以红毺为餽乞再冩一枝为配孟端大笑取前画裂之又尝退朝黔国公从后呼之孟端不应私念曰是必索我画尔后十年冩尺幅万里遗焉予尝见孟端为恵山僧画竹茶垆图羣贤题咏其众今存顾典籍贞观山庄当时夏太常防亦善冩竹储藏家得其十幅不敌孟端之一也诗亦清疎一如其画章舍人昞如状云永乐初诏求天下文章之士洎善书者各二十八人登文渊关公被首荐盖与吉士竝入直者此国史所未详也】
　　送杨徳昂
　　我适桑干归君犹五溪去飘流若萍梗何繇复相遇迢迢江上山歴歴烟中树后夜月明时相思渺何处
　　题秋菊轩
　　九月霜露零秋色已云肃草木尽雕瘁而有篱下菊粲粲如有情盈盈抱幽独我欲餐其英采之不盈掬呼儿具鸡黍白酒正可漉素心二三人于焉叙心曲陶然付一醉万事亦巳足咏歌柴桑诗千载想遐躅
　　写竹寄顾谨中
　　秋声起巫峡暝色迷湘渚怅望千里遥佳人渺何许幽期邈难值欲往复延伫中夜独遐思西窗飒风雨
　　题成趣轩
　　桑麻日已长稼穑日巳成门巷防榆栁隔屋缫车鸣生平寡营为遂此田园情衣食喜不乏公赋尤寛平举家情欣欣澹然忘世荣力作虽云劳浊酒时共倾岂意事高尚所乐安吾生
　　腊日
　　大化无停机寒暑如循环岁华忽云暮阳和亦己还人生百年内忧喜互相闗顾匪金石姿安得长朱顔达人会斯理意与云俱闲闻道愧独晚衰也吾何叹
　　题青山白云图
　　我昔九龙山下住结庐正在云深处日日看山还看云长教剪却当檐树无端一别猨鹤羣马蹄南北徒纷纭尘涂底事拂衣晚回首愧负山中云
　　送张知县
　　作宰麻阳去民风杂五溪世传盘瓠后地接夜郎西腊酿多藤酒春禽半竹鸡到官应有便莫惜寄缄题
　　静趣轩
　　竹树隂森映短墙萧然絶俗似僧房出城相去路三里闭户独眠书半牀风暖林花飘几席雨晴沙鸟入池塘惭余扰扰红尘客到此犹能百虑忘
　　送陈尚宾还靖州
　　嗟余湖海度年华尔复飘零更可嗟旧业蹔归翻似客异乡重到即为家江连云梦孤帆逺日落衡湘断雁斜后夜月明何处泊相思回首各天涯
　　峡中杂咏
　　峡里山高多昼隂未昏烟景暗秋林停舟晚饭柁楼底犹有夕阳明逺岑
　　静乐轩【二首】
　　竹几藤牀小砚屏熏风帘幕篆烟青间斋几日黄梅雨添得芭蕉绿满庭
　　斗帐藏春日醉眠静中惟与嬾相便寻常甲子无心记看得梅花又一年
　　皆山轩
　　岚光飞翠入檐楹枕簟生凉暑气清公退日斜新浴罢坐看峰影过州城
　　塞上杂咏用偶武孟韵
　　漫天风雪掩穹庐客里谁来问起居忽报乡人喜新到寄来犹是隔年书
　　题静照轩
　　寻常客不到山家松火寒炉自煮茶风雪闭门才十日不知春巳到梅花
　　题枯木竹石寄李公实
　　罨画溪边水拍隄绕隄高树倚云齐君家正在树深处满地绿隂山鹧啼
　　茅斋煮泉图
　　小结茅斋四五椽萧萧竹树带秋烟呼童埽取空阶叶好煮山防第二泉
　　钱仲益【八首】
　　仲益无锡人永乐初以翰林编修转周王府长史有锦树集【魏仲房云先生诗有体裁丽而不浮奇而不僻易而不俚诗话长史诗格爽朗惜遗集罕传予从秦对岩前辈购得亟録其八首犹未尽其蕴也】
　　送范宗晖赴云南从军
　　投老怕送别送别即伤神况兹所别者乃是平生亲行行赴何许逺在天之垠迢迢万里余欲见将何因近别犹不堪逺别情曷伸翻嫌交宻友不若交疎人我昔初还乡憔悴贱且贫子来客吾邑漂泊埋风尘一见如旧识岁久情逾真自谓同心交不独雷与陈我入训乡校子来寓城闉燕语恒及酉讽咏或达晨中间罗变故别我游江滨陶朱既逺越张禄遂入秦间阔几四载会晤复喜频明年上京都聘充戚里宾我亦被荐书谒选拜紫宸缪居容台属幸得聮朝绅与闻复聚首相见不隔旬念子有俊才倜傥无俦伦财轻大义重实谓勇且仁愿言永相从诲语烦谆谆夫何事难料告别何踆踆从军赴滇阳西去逾峨岷吾皇啓昌运万物皆维新及兹艳阳月鸎花曜青春惜子独逺去书剑行随身骐骥岂绁羁雕鹗非笼驯丈夫志四方岂必长相怜嗟我已暮齿双鬓垂秋银受刃割老肠容易生酸辛予时在史馆寅入出巳申不暇持一觞送子龙河漘江之水滔滔楚山青嶙峋咄此可奈何涙下霑衣巾
　　题王孟端画送祖韶石归恵山
　　危石压寒篠高松挂枯藤长懐故山景况见故山僧僧今归故山我归嗟未能题诗送僧归怅然离思増
　　中秋翰林夜集分韵得月字
　　雨余残暑谢夜久官事歇庭空起商飇云霄吐华月于时秋方半古桂黄初发玉堂集僚友清燕足怡悦送钩行觞频分韵催诗切玉轮悬中天光辉转明洁有如坐氷壶爽气彻肌骨防闻更漏响渐见明河没人生寡欢会员魄亦易缺莫辞通夕玩动是经年别
　　牧牛图
　　东臯二月春草生江边放牛花雨晴牧儿唱歌牛龁草稳坐牛背随牛行牛角攒攒耳湿湿断陇荒陂随意入烟蒲风栁不胜情日暮归来荷蓑笠我本山林牧牛叟滥着朝衫今白首儗买江南黑牡丹乞取闲身老农亩
　　青山白云图
