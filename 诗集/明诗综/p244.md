<!-- { "loadSidebar": true } -->
　　宣徳中况钟知苏州府称治最秩满去民叩阙留者八万人吴人歌曰
　　况太守民父母早归来乐田叟
　　兴化謡
　　蒲政四川举人正统六年任扬州兴化主簿寛恕亷靖民謡云
　　蒲政打蒲鞭青布縁了边九年三考满不要一文钱
　　江隂歌
　　天顺中昌黎周斌以御史论劾曹石谪知江隂县士民爱戴之歌曰
　　旱为灾我公祷甘雨来水为患我公祷隂云散
　　淮上歌
　　沈阳范鏓中正徳丁丑进士歴官两淮运使尽革夙迁四川参政以去商民立祠淮水上为之歌曰
　　范来早商民饱范来迟商民饥
　　兴化民歌
　　嘉兴孙玺知扬州兴化县事有土豪徐恩入赀为千戸交结权贵横行乡曲玺以法杀之民歌曰
　　彼恶人兮虎翼而飞恶人既杀兮公瘠我肥
　　嘉靖中童謡【二首】
　　卖枪缨人上城
　　茄头下人走马
　　留都语
　　扶沟刘自强嘉靖中官应天府尹防转都察院右都御史进戸部尚书再改兵部居官峻法一尚书嘱以事怒曰赃吏敢尔邪起奋拳仆其隶人留都为之语曰
　　尚书赃舆台僵矫矫刘公洵自强
　　吴下语
　　吴人皇甫冲兄弟四人并有盛名既而张凤翼兄弟三人亦有名于时吴下语云
　　前有四皇后有三张
　　吴人语
　　长洲文震孟性孝友居翰苑未逾年罢官家居吴人语曰
　　求忠臣须孝子翳为谁文文起
　　兴化歌
　　庐陵陆某知扬州兴化县事将入觐报政民歌之曰
　　昔来何迟今去何速恵我弗终昭阳之陆
　　泾县歌
　　嘉兴髙承埏知泾县将去民歌之曰
　　眄公车来何暮计公程去何处公内召我何之急攀辕告上司上司扬言不可止入都门见天子
　　如臯謡
　　长山王防生中崇祯庚辰进士知扬州如臯县事性爱畜蝶民有罪当笞者输蝶得免罗致千百召客饮纵之以为乐邑人语曰
　　隋堤萤火辍县官放蝴蝶
　　江南谚
　　江南田家占雨谚曰
　　甲申尤自可乙酉怕杀我【按二语宋时即有之见范石湖诗注而江南至今传之却成亡国之谶】
　　南京谚
　　福藩称制江南马士英阮大铖等用事一时幸进者众南京为之语曰
　　职方贱如狗都督满街走
　　南京童謡
　　一匹马走天下骑马谁大耳儿
　　【诗话指士英阮大铖也时又有对聨云闯贼无门匹马横行天下元凶有耳一兀坐扰中原】
　　南京童謡
　　杨栁青放风筝
　　吴谚【二首】
　　官粻办便无饭
　　南道如虎升官半府
　　吴中谚【六首】
　　有利无利但看二月十二【花朝日晴则百果多实】
　　三月沟厎白莎草变成麦【三月无雨麦乃有收】
　　六月不热五谷不结
　　秋孛鹿损万斛【立秋日不宜雷】
　　若要麦见三白【冬至逢第三戌为腊腊前雪三次谓曰三白大宜菜麦】
　　除夜犬不吠新年无疫厉【除夜宜静】
　　常州语
　　江隂莫动手无锡莫开口【江隂人拳勇无锡人善歌】
　　恵山謡
　　恵山街一名绮塍街夹路古藤乔木謡云
　　恵山街五里长踏花归鞵厎香
　　解州歌
　　永乐中浮梁吴恵知解州民歌曰
　　吴父母恩何溥昔憔悴今鼓舞
　　山西謡
　　正徳中歴城徐暹为山西副使时有巨冦号混天王劫掠郡县暹以计平之民乃语曰
　　不发一矢贼乃尽死不荷厥戈贼死实多
　　吴公謡【二首】
　　吴江吴山为山东副使狱无滞囚时有塞井复渫民为謡云云既而迁福建按察使听讼明允民又謡云云
　　彼泥者泉弗浚而复锡我则福
　　凤之栖其雏来仪民具是依
　　诸城县汉王山西南五里有卷帘荘虽严冬无霜降邑人谚云
　　卷帘荘秋冬不下霜
　　徳州谚
　　徳州苦水铺土人素狡谚云
　　苦水铺神仙过留筒布
　　山东謡
　　霑化李鲁生日照李蕃天啓中交结奄宦以鬻爵为事青兖间謡云云后魏珰败鲁生蕃俱以太仆少卿拟徒
　　若要起问二李
　　通许谚
　　通许娄良与同郡贾恪齐名两人皆中正统进士邑人谚曰
　　娄良贾恪气如山岳
　　太康謡
　　博兴韩珝令太康多异政蝗不入境民謡曰
　　欲蝗不复堕须是韩公过欲蝗不为灾须是韩公来
　　禹州歌
　　上海潘恩知禹州州人语曰
　　莫相仇避潘侯
　　郭公谶
　　嘉靖元年河南巡抚何天衢命百戸亓修月堤发一古冢塼上朱书云云塼空其中人以为琴几
　　【诗话崇祯中帝制于变时雍琴曲曽取此塼入禁】
　　郭公塼郭公墓郭公逢着亓百戸巡抚差尔修月隄临时让我三五歩
　　庆阳军中语
　　洪武初张良臣复据晋阳以叛其兵精悍养子七人咸善战军中语曰
　　不畏金牌张但畏七条鎗
　　临洮歌
　　潞城刘昭宣徳中为临洮尹多仁政民歌曰
　　野有流民惟侯集之邑有田畴惟侯辟之古人谨狱惟侯哀之有此三恵孰不怀之
　　塘下童謡
　　台州太平县塘下戴某与方谷真婚戴氏将败童謡云云及洪武末戴氏竟籍没惟二女出嫁存焉
　　塘下戴好种菜菜开花好种茶茶结子好种柿柿蔕乌摘了大姑摘小姑
　　罗太守歌
　　桂阳罗以礼永乐中守绍兴寛猛得宜遇雨不时往祷辄应民歌曰
　　太守罗以礼祈晴得晴祈雨得雨
　　二洪歌
　　莆田洪楷从子珠后先知绍兴府崇尚名教人歌之曰
　　大洪小洪先后同风
　　汤太守歌
　　安岳汤绍恩为绍兴守濒海潮至渰没田舎绍恩为筑隄建闸以时蓄泄辟田数千亩越人歌之曰
　　泰山巅髙于天长江水清见厎功名如山水万古留青史
　　越人语
　　长清李侨嘉靖中知绍兴府多恵政时知山隂县事李某不得于民每出则以两铁索前导而侨必悬两炉焚香越人语曰
　　府香炉县铁索一为善一为恶
　　平湖谚
　　平湖俞瓛字廷贵有行谊熊卓知县事引与计事行之民辄曰神明或干以私遂谢弗与通里人谚曰
　　郭东俞生当春握氷
　　嘉兴语
　　金溪洪范知嘉兴县事承知府杨继宗之后亷静寡欲士民语云
　　洪令杨守承前啓后
　　童謡
　　貍貍斑斑跳过南山南山北斗猎回界口界口北面二十弓箭
　　【诗话此予童穉日偕闾巷小儿聨臂蹋足而歌者不详何义亦未有验】
　　饶州歌【二首】
　　陶安知饶州当入觐民为之歌云云既而复命守州事载歌云云
　　千里榛芜侯来之初万姓耕辟侯去之日
　　湖水滺滺侯泽之流湖水有塞我思侯徳
　　贾推官謡
　　峄县贾访治中为建昌推官大珰至廷辱郡守以下官访独与抗礼民謡云
　　知府一堆泥同知一凷土若非贾推官坏了建昌府
　　南丰歌
　　通州冯坚洪武中为南丰典史【一作南丰知县海阳戴瑀】政平讼理民怀其徳歌曰
　　山市晴山鸟鸣商旅行农夫耕老瓦盆中冽酒盈呼嚻隳突不闻声
　　南丰歌
　　建徳陈勉景泰中为南丰知县百废具举民歌之云
　　大尹陈政事新男耕女织歌阳春
　　江西謡
　　治中吴江王哲巡按江西有威名民为謡曰
　　江西有一哲六月飞霜雪天下有十哲太平无休歇
　　安仁语
　　南海洗光正徳中知安仁县能辨疑狱百姓语曰
　　民无冤讼有洗灯笼讼无滞屈有洗三日
　　九江语
　　万衣为南京刑部主事频梦其父心动请急归抵家九日父没里人为之语曰
　　万孝子生知死
　　建昌民謡
　　晋江吴梦相为建昌府推官迁南京大理评事时人语曰
　　吴公吴公行李皆空公道服人私情不通
　　浮梁謡
　　浮梁人吴十九善制磁器士大夫多与之游时人语云
　　成窑太薄永窑厚天下驰名吴十九
　　万安上滩谚
　　一滩髙一丈南安在天上
　　万载谚
　　万载翟昌甫家贫乐道好读书春夏移书于佛塔秋冬楼居里人谚云云后以人才举为郎
　　春夏塔秋冬楼风吹四面揺昌甫独不忧
　　童謡
　　蒲圻陈文礼字贵和洪武三年由贡生授监察御史有冤狱久不决童謡云云文礼悟曰罪人必康七也果如其言
　　斗谷三升米说与陈文礼
　　王捕虎歌
　　清苑王哲为湖广布政使亷正彦明人不敢干以私歌之曰
　　王捕虎最执古囊无钱衣有补
　　汉阳民歌
　　广州何澹字中美以天顺中进士知汉阳府民歌之曰
　　何太守筑汉陂饥得食寒得衣
　　陆青天謡
　　嘉善陆垹知武昌府郡人謡曰
　　陆青天胜明月青天无不青明月有时缺
　　辰州苖民语
　　不畏官军但畏粻屯【沈融谷云苖民负固恃有千万山峒军退则突出军至则潜藏惟官军粮多筑长围困之其所畏也】
　　辰州田家谚【二首】
　　四月八日晴鱼儿上髙坪
　　十日雨连连髙山也是田
　　【诗话广信府志亦载此语】
　　蜀人语
　　安阳崔陞任四川参政与佥事曲锐并有威名蜀人语曰
　　崔参曲佥屹如雪山
　　崇庆谚
　　崇庆俗尚浮屠万辅居防独遵家礼乡人化之谚曰
　　万辅一呼防礼皆儒
　　蜀中謡
　　蜀冦黄中据支罗砦与牛栏坪相望里许万山斗絶目为天城謡云
　　打得支罗砦金珠满船载打得牛栏坪换个成都城
　　播州语
　　杨友与杨爱兄弟相仇两州为之不宁土人语云
　　骨肉臡醢参商播凯
　　万厯二十七年播酋叛势甚张十月乡人谭经歴恕避兵深岩忽闻石裂有文在石上云云巡抚郭子章镂板以传贼中明年贼果灭
　　聚山岩人化血石壁坏诸蛮絶
　　蜀谚
　　滪冒顶黒石下井
　　恵安语
　　洪武中三河安景贤知恵安县事民颂之曰
　　安公莅止视民如子
　　兴化謡
　　正徳中进士岳池冯驯守兴化民謡曰
　　冯太守来何迟胥吏瘠百姓肥
　　闽中语
　　布衣髙瀔傅汝舟从郑善夫游学为诗闽人为之语曰
　　髙垂股傅脱粟言龂龂中歌曲
　　叶君歌
　　隆庆中归善叶春及知恵安县民爱之如慈父歌之曰
　　叶君为政惟饮吾水设施不烦五风十雨
　　福建语
　　防稽商为正万厯初巡按福建与巡抚都御史厐尚鹏协心共事百废具兴福建语云
　　恤我甘苦厐父商母
　　闽中謡
　　嘉兴谭昌言为福建提学人有投私书者槩不发试竣题数行裹原书复之闽人语云
　　来一封去两封以为不信视邮筒
　　吴公歌
　　崇祯中新安吴彦芳为莆田令有恵政秩满去新县令催科严民乃思吴公歌曰
　　阳春何去霰雪何来父邪母邪翳惟我怀
　　武夷谚
　　一曲一湾一湾一滩
　　泉州语
　　洛阳桥一望四里皆琨瑶
　　莆田谚
　　橘子黄医师藏
　　顺徳謡【二首】
　　嘉靖初余姚金蕃知顺徳县初政尚严民謡云云比及朞豪强敛狱讼减民复謡云云
　　朝鳃鳃毛厥施乎夕掝掝石厥画乎劳乎劳乎盍燕以敖乎
　　华盖之屹屹不如尹之无泐碧鉴之粼粼不如尹之无津长我禾黍谷我士女吁嗟乎膏雨
　　顺徳謡
　　徳清胡友信宰顺徳邑多盗惧民轻法颇尚猛厉凡获贼腊其鼻或投诸渊闻者震惊謡曰
　　山有虎邑有胡无捋其须
　　恵州歌
　　福州郑天佐为恵州通判善折狱民歌之曰
　　县迟延府一年但愬郑青天讼无滞民不冤
