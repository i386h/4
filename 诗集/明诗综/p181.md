<!-- { "loadSidebar": true } -->
　　凛凛嵗云暮归鸿浩南征客心渺天末役役哀吾生抚剑中夜起碧宇何凄清霜气袭四野素月流前楹寒灯黯欲灭万籁阒无声欲奏思归引泪与朱丝并调孤弦易絶山鬼徘徊鸣浮生无期别离恨何时平
　　秋日邀龙君御同钟伯敬林茂之赋诗君御将赴湟中
　　营道寡髙操大音谢俗机谁云京洛尘而能缁素衣前踪既云邈后防安可希斗酒自斟酌蟹螯秋正肥南陆有残暑西山无留晖不知松际月已挂花间扉杂坐忘磬折绪谈闻芬菲君今赴河湟戎马生郊畿红顔谁见赏青云愿多违旧欢意未浃新离泪仍挥余亦倦游者因之歌式微
　　桃丘嵗暮作
　　衡门杜俗辖时与参术亲三旬九梳发不知昏与晨早来践繁霜积霰纷成尘白日光惨澹气色黯不伸始知律穷黍谷无回春嵗功忽云改劳生犹艰辛四邻起寒杵恻恻伤我神天地固有尽年华安足云
　　偕李元祉水部游蜀山
　　一水划为山两湖东西汇漕渠贯其中盈盈若衣带西湖渐成陆东湖淼无届千顷碧琉璃风云互变态中流一卷石突起砥淜湃金镜浮芙蓉银盘捧螺黛荒祠久零落花旛皆破败鸡栅倚跌燕泥凝佛背开尊面南浦云水澹相对鱼艇散复集鸣榔出深濑蒲荇交乱流帆樯绕天外涛惊山影摇波漾日光碎怳如金焦间疑在蓬壶内凭虚倏往还已隔人天界浮云何时闲胜游与居防回首空烟波疎钟隠林霭
　　十六夜彭城对月
　　辞家席未煗望舒倐已圆初隠层峰外俄挂髙城巅徘徊丽绛阙防滟揺紫渊逺望杳无极忽觉在我前流辉照绮席素波相澄鲜玉宇何凄清孤鸿唳中天寒江抱平楚离离含轻烟美人天一方皓魄私自怜但恐佳辰迈望自推迁胡为劳我心愁对江枫眠
　　安平宋尚书礼祠
　　文皇既定鼎上国勤灌输汶流久湮絶负载劳牛车戴村一以坝分水开龙渠畚锸不再举天府盈仓储谁建平成烈共城宋尚书挽彼澶漫流盈盈归尾闾至今防通河俎豆纷庭除白英获侑食流庆及余胥
　　刘尚书大夏祠
　　引黄济汶水譬彼借寇兵龙性不恒驯况乃与之争百年罕成绩闾殚吾山平忠宣缵禹绪四载劳经营上流既南絶猛势随东倾载下淇园竹永奠宣房名蛟鼍徙窟穴柔橹多欢声沉马不可再寄言厪守成
　　望防苍山
　　防苍十九峰一一芙蓉青緜亘百余里疑张云母屏鸟道当太白铁壁排髙防白云绕其腹玉带横万钉一峰一溪流奔缷如建瓴散入市廛间家家鸣琮琤逺近注畛隰禾黍借生成阴崖四五月积雪辉广庭阳光照不及力与造化争北麓产文石玉质声珑玲浓澹合画图苍素何分明追琢岂天巧醖酿诚地灵冯河不可极乖龙犹潜腥林峦非一状兰若棼连甍相对不数武空翠盈牕櫺奇境趣自合絶域心所轻悠然独长啸忘此支离形
　　送练中丞遗裔归家【有序】
　　自金川门之变练公子宁以御史大夫抗节死阙下阖门荼毒独有侍媵抱匝歳子匿民间得免展转入闽为人佣保六世孙绮者为新宁陈孝亷掌书记万厯戊戌孝亷计偕入浙有江右杨生应祥同舟先一夕生梦练公持刺谒已心异之比入孝亷船见书记侍侧雅晳不羣指问何姓答曰练生心动叩之曰得非吾里练中丞后乎绮不应而涕泪满面生益疑骇穷诘之具得其状亟以百金为赠孝亷不受遣绮绮不肯行曰以死殉国人臣之恒且九族赤矣归将何为生益贤之归家具白当事者以币来聘授以衣巾俾奉公祠官为置田庐百畆一时闻者莫不叹息泣下以为天道有知云
　　燕山日黒黄尘起金川门外鼓声死长乐宫为瓦砾场殿庭流血成海水御史大夫练子寜手持三尺干雷霆覆巢自分无完卵一门百口归冥冥事去人亡二百载芦荻萧萧余故垒长陵松柏已十围孤臣遗骨今安在钓龙台下水可楫新寜城东山嶻嶪灌园谁能识法章佣肆犹堪藏李燮一日天回地转时千金购出练家儿若敖之鬼终不馁行路闻之皆歔欷我登钟陵山遥望石头城寜为孝孺死不作陈瑛生为君慷慨终一曲悲风飒飒江波緑
　　少年行
　　锁甲带明犀轻装出御隄银牀调舞马金距鬭鸣鸡酒向新丰醉花従杜曲迷春寒何处宿杨栁玉楼西
　　折杨栁
　　青楼大道傍垂栁复垂杨白马黄金勒春风何处郎柔支萦素腕香絮裛啼妆看尽年年别曲终空断肠
　　丙申书事
　　羽檄飞千里天灾及两宫君王闻罪已社稷付谈空海汛乘春急山田望嵗空孤舟有妇洒泪五湖东
　　谷里
　　谷里三家市仍为暴雨淹逢人无汉语入馔有池盐溪钓青鳞小村沽白酿甜乱峰相对晩空翠满茅檐
　　十月吴江舟中晩望
　　年年改嵗长为客无奈愁心付酒缸寒鴈背风归越渚孤帆带雨下吴江黄知霜后柑三寸白起沙边鹭一双日落洞庭天似水青山无数入云牕
　　送孙子长之浒墅
　　度支使者吴闗饱看姑苏郭外山税减任教商舶过吏稀长对防门闲湾中销夏留僧住桥上行春载鹤还西望吴兴衣带水旧时玉笋已成班
　　安平署中述怀五十六韵
　　丘壑元吾好风尘力未胜谩言金马隐翻作土牛乘赐履三河逺封章六郡承幸无官长骂时有簿书仍地重飞艘集曹闲老吏能抱河城似玦临水署为氷北极通幽蓟南流控鲁滕穆陵齐地壮淮甸楚天澄畚锸冬还举秔稌歳屡腾邮签妨午梦官舫促晨兴面目随人改文章避世称宁知贫是病转觉爱为憎旅食愁新况离羣忆旧朋弹棊时映竹开卷夜挑灯方外忘年友山中结夏僧露华红擘茘氷水緑翻菱逐电青丝骑排云白角鹰燕姬春酿压赵女晩妆凝寳带鸣条脱银牀织毾防梦回香灺篆歌阕月藏棱玉笛吹横塞雕弧走射堋邻多窥宋玉酒或送王仗劒经吴苑观涛过广陵名山皆蜡屐絶壑独担簦象阙通瑶极燕山应玉绳云衢随地望天路得阶升蜩鸴飞将奋驽骀价亦増词犹慙色绢宴已预红绫捧日心常系从云气倍蒸讵知鹓鹭侣便隔鹿麋层绶忝郎官贵茵均刺史凭分符行郡国簉羽后农丞未学操刀割弥深捧玉兢云霄霜翮劲象纬防毫凌但欲深怀瑾何知逺避矰风云变苍狗天地乱青蝇萋菲终安用蹉跎亦自应积薪甘似汲投杼更疑曽举世羞騈指何人问折肱沙虫吹未了塞马失何曽白眼终难变红顔转自矜拟抛鸡肋去勉就鹤书征冀北千金骏图南六月鹏寒流河漭瀁秋色岱崚嶒北郭竽长滥东山屐再登无劳沈璧马祗惜费金缯楗恐薪垂尽沙防岸善崩桃花无怒浪瓠子有荒塍楼迥随云度亭虚任月升榜师声欸乃雉子发鬅鬙蚁穴容周弁龙门媿李膺全身看奕局守口固缄滕宿鸟知惊弹伤鱼已逺罾鸿心元矫矫虫羽故防防趋舎寜无定升沉固不恒长歌聊自适休吊溪藤
　　春怨
　　长信多春草愁中次第生君王行不到渐与玉阶平
　　秋怨
　　明月怜团扇西风怯绮罗低垂云母帐不忍见银河
　　早行山中
　　驱车入云烟连山齐雪色怪禽作鬼啼枯树如人立
　　宿吴山寄长安旧人
　　春时相送出燕都秋到江南一字无半夜寒灯数行泪满天风雨下西湖
　　钱唐逢康元龙
　　黄梅细雨暗江闗我入西吴君欲还马上相逢须尽醉明朝知隔几重山
　　闻钟寄曽人倩
　　十年去国梦沧浪夜夜钟声似上阳谩忆长安驱马伴东华门外月如霜
　　鼓山采茶曲
　　雨前初出半岩香十万人家未敢尝一自尚方停进贡年年先纳县官堂
　　重过分水闗
　　一水中分两不回闗头原是望乡台不知客泪能多少二十年中五度来
　　雨中度北峡闗
　　溪流屈曲路巉巉细雨斜风转不堪惟有马头云雾里青山一片似江南
　　庐江道中见风沙
　　四野黄尘欲暮天行人驻马泪澘然自从归去江南路不见风沙已一年
　　入齐界
　　楚山淮水苦风烟才到滕阳又一天沟外短墙墙外栁一条官路直如
　　渡汶河
　　霜飞月落野鸡啼雾锁长林水拍堤夹岸人家寒未起孤舟已过汶河西
　　田真墓
　　汶河如带日西斜禾黍荒邨四五家惟有田真坟畔树春风犹发紫荆花
　　淮上重送永奉
　　轻黄桞色緑烟含欲折行人自不堪两岸棃花寒食雨孤舟今夜泊淮南
　　梦作
　　白鹤屏寒月影稀水精帘卷篆烟微生憎柳絮如蝴蝶撩乱春愁处处飞
　　春日遡汶河作
　　东风残雪系兰桡满目山川对寂寥记得门前春水满美人蕉压赤阑桥
　　舟滞安山
　　百丈方舟一线泉待风待闸两留连客程莫笑蹉跎甚拙宦何如上水船
　　葛阳道中杂诗【二首】
　　雨中新水涨平沙芳草连天鸟道斜隔水松门人不闭断桥流水紫藤花
　　乌桕成林稻满畦新篘白酒配黄鸡老农醉卧无人唤日落子规头上啼
　　醴陵
　　萍乡西上万山低路入湘南近五溪日暮东风吹雨急连天芳草遮鸪啼
　　桃源道中
　　春风篱落酒旗闲流水桃花映碧山寄语渔郎莫深去洞中未必胜人间
　　平坝
　　愁云三月风满溪一日一程西更西鬼门闗外无相识头白老鸦朝暮啼
　　沈朝焕【二首】
　　朝焕字伯含仁和人万厯壬辰进士除工部主事调兵部歴员外郎中谪靖州知州升南京刑部郎中出为四川按察佥事终福建参政有泊如斋集【陶周望云伯含诗情务已出格由古造材富故词博而工神完故气和而畅王伯谷云伯含诗才不为法所思不为调所泥　龙君御云伯含使君守靖诗多温厚尔雅不露牢骚悱恻不平之气　曹能始云伯含诗体罔不该而才足以达意不斤斤师古法而不与古背驰】
　　立秋夜不寐
　　雨深催病叶不独井梧飞侯到虫先觉灯寒烬渐微感时难穏卧未老渐知非枕上惊秋信明朝换客衣
　　禁马
　　可笑东司马官无一马骑自遵台长约却任吏人嗤捷足已无路卑栖何处枝不如归抱犊随意陇头宜邓原岳【一首】
　　原岳字汝髙闽县人万厯壬辰进士除戸部主事歴员外郎中出为云南提学佥事终湖广按察副使有西楼存稾
　　仪真道中见桃花盛开感而赋之
　　偪侧何偪侧行尽江南又江北二月桃花烂漫开灿若朝霞防春色今年苦雨花较迟江北不如江南时但愿春风随转毂到处花开迎马足
　　王乐善【三首】
　　乐善字存初霸州人万厯壬辰进士除行人改吏部主事有鷃适轩诗稾扣角集
　　五渠晩渡
　　野潦浮平楚扁舟续马蹄扬铃风渐紧落日望全迷林暝渔灯出天空雁阵低叩舷归意嬾情兴属幽栖
　　春宫曲
　　辇路春深细草连妆成空坐百花前昭阳昨夜谁承宠闻道金钱赐董贤
　　秋宫曲
　　一从金殿锁娉婷春鸟秋蛩祗自听惆怅无心还乞巧潜来花下拜双星
　　袁宏道【二十四首】
