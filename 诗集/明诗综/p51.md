<!-- { "loadSidebar": true } -->
　　和大兄八月十四夜月
　　桂老金为粟蟾孤玉作团明朝应更好此夜不胜寒弟妹他乡共闗山几处看南飞有乌鹊未得一枝安
　　春日
　　湖头谁复载吴娃鸥鸟多情恋白沙涪万春深无杜宇武陵何处有桃花雨余石燕晴归穴市近山午报衙看到前朝丞相墓野人翻土种桑麻
　　竹枝
　　赠君曾出双南金别君曾弹紫绮琴断金还比阿侬意断弦持比阿郎心
　　郑　瀱【一首】
　　瀱字仲飬浦江人
　　【诗话浦阳义门有三其一黄氏自度至逢吉其一王氏自茇至子觉皆止数世而已惟麟溪郑氏族大且久先世自荥阳徙歙再徙睦州其居麟溪自淮始淮之孙绮乾道中赐号冲素处士朝请郎新淦晏穆志其墓是为义门第一世绮之子闻闻之子运运之子政政之子徳璋徳璋之子文融文融嗣子钦仲养葢钦之叔子也凡十三世一千六百六十余年逮元季明初门才益盛曰深曰濓曰源曰涛曰泳曰涣曰渊曰湜曰济曰洧曰济曰淏曰沂出处不齐先后以才行着一门羣从又有櫄梴杕枋材彬榦楷模桐柎棠机柏栻木皆为士林所重于是公卿大夫先后诗文贻赠者编为麟溪集二十二巻洵盛事矣嗟乎江湖日下耰锄徳色箕帚踞骂其不为秦人之续者几希録义门子姓诗为之三叹】
　　海棠仕女图
　　东风荡漾百花潭翠袖迎风酒半酣好鸟隔窗催晓色美人残梦到江南
　　金敬徳【一首】
　　敬徳乐清人
　　郑宜州芦花浅水亭
　　新筑茅亭也自幽防干曲曲面沧洲一帘花气都成雪片石潮防祗没鸥客醉有时迷夜泊月明无处覔渔舟老夫亦有沧浪趣便欲移家住上头
　　吴子庄【一首】
　　子庄温州平阳人
　　小景
　　杖藜日日看芝山山下浮云共往还昨夜小溪新水涨钓船流到寺前湾
　　黎　昶【一首】
　　昶字伯辉清江人
　　同安謡
　　黄云涨空雪欲飘长江落日生暮潮同安城头独延伫悲风拂鬓寒萧萧布蓬老翁年七十鹤髪鹑衣道傍立倚笻为我説兴亡含愤未言先涕泣前朝值乱戍守奔土豪割据何纷纷攻城拜将争杀戮同安頼有余将军将军秉心尽忠义训练民兵久精鋭城边掘壕深百丈城上严更列旗帜朝廷消息乆莫通江襄羣盗矜豪雄楼船万甲气如虎戎衣染遍秋江红将军此时力匡国执鋭开闗屡迎敌铁骑交驰白日昏雕戈上指青天拆枞阳门前杀气髙奋身寜辞征战劳江淮黎庻半为僵死卧骨填空壕同安拒守经七嵗破围不见官军至铜柱难成马援功睢阳不屈张廵志一朝羣盗登城闉扬鞭百里飞红尘疲兵裹割不能战计穷岂愿图全身将军挺身出帅幕竟逐飞星阵前落半夜精灵出战营千秋庙食依江郭圣人一出寰宇寜凤麟应瑞黄河清当年逃亡命如蚁岂期年老逢升平荆棘连云战争地近来茅屋方成市山鸟如呼耆旧名江流尚带英雄涙当年繁华何足论闻翁此语伤吟魂楼台尽随灰烬灭人物风流今幸存尊前感慨应未已宦情总付东流水长歌因赋同安謡留与他年入诗史
　　梁　闗【一首】
　　闗字用行防稽人
　　哀余左丞
　　世人孰不死死义心所安茍非明至理捐躯诚独难伟哉青阳公忠义为肝胆伊昔奉朝命宣慰淮西藩遭世方板荡荆襄肆凶残公时在安庆寜忍视民患率众力拒敌奋怒髪冲冠抗节守孤城援絶粮馈殚势廹不获已慷慨就清澜妻孥亦同逝耻受汚辱干我昨闻其风嘅然发长叹丈夫有如此何媿天地间逺继张许流千载名不刋
　　王　珙【一首】
　　珙字廷珪常熟人明初处士有竹居诗集【王汝嘉云竹居道者诗无雕琢浮靡之习有浑厚淳雅之气　张宗海云处士治生富赡构幽居于深竹之中咏歌其情思诗皆和平之语治世之音徐以恭云先生诗富丽清竒如秋月春云起人景仰　李世贤云王君卜宅于虞山北之萧溪植竹万竿容与其中兴之所寄辄形吟咏其诗和平典雅质不近于俚淡不流于枯】
　　【诗话竹居治生之余不废吟咏华防武一流也诗嫌太熟】
　　溪桥晩歩
　　日日隂云思寂寥偶因新霁过溪桥不知门巷春多少柳外一声婆饼焦
　　陈　川【一首】
　　川天台人
　　题夏圭溪山清逺图
　　我家东南丘壑好曲折云林防危杪涧沙流水春自香石楠碎叶秋如埽防柴野桥松雨凉鸣钟破寺茶烟杳山椒茅亭如笠大石脚鱼舟似瓢小人家制度太古前鸡犬比邻往还少酒杯吹香小店门落日渔樵多醉倒六年不归长梦见白髪忘情负鱼鸟晴窗见画三摩挲旧梦微茫今了了不知何处得此图觉我山居殊草草安得溪南写石田更携妻子从兹老
　　陈汝楫【一首】
　　汝楫字济明蒲圻人洪武初举明经授徽州府通判转泰州茶马司谪知渭南县迁广平知府
　　桃花泉
　　桃花流水合荆溪夜雨春波拍断隄偶尔今朝出门望平畴雉雊麦初齐
　　李　【一首】
　　字徳庸蒲圻人洪武十九年授本县训导迁国子助教
　　西良湖
　　荡舟归去月黄昏湖上人家半掩门渔笛数声何处起冷香一树玉梅根
　　王叔舟【一首】
　　叔舟浮梁人洪武中以献雪诗授徽州同知
　　三月三日雪应制
　　柳絮飞还早梅花落太迟天顔多喜色瑞气满瑶池




　　明诗综巻十六
　　钦定四库全书
　　明诗综巻十七
　　翰林院检讨朱彛尊编
　　郑　梴【二首】
　　梴字叔髙浦江人元宣政院使渭之子
　　拟古【二首】
　　秦筝一何哀中有凄凉音累累孤臣操咽咽嫠妇吟晨霜为之寒浮云为之隂听罢复三叹不觉泪沾襟披衣歩庭皋嘉树鸣曙禽嗒然吾丧我情与海水深
　　孤斋悄无人绛烛夜吐芒羽虫忽飞来投火欲自戕知为明所误曷不务韬光子房愿封留淮隂喻弓藏法戒既昭然昧者何茫茫髙山有白石行当煮为粮
　　郑　杕【一首】
　　杕字叔韡梴之弟宋学士女婿也有学古斋集
　　懐宋学士
　　亦知离别逺丧乱近何如流水天涯路征鸿塞外书緜緜飞雪晩防防落梅初日月重回首那堪已嵗除郑　榦【一首】
　　榦字叔恭亦梴之弟从宋学士游永乐初以荐授监察御史
　　【诗话叔恭宣抚广东民以取珠为苦至即奏罢永乐十二年年已七十有二矣值长陵埽平沙漠因进五言诗帝叹曰可谓满朝诗伯第一叔恭因告归帝予敕书许致仕赐宴于礼部畀以金绣衣问谁可代者叔恭举从子煁御笔即除御史义门诩为盛事】
　　寄宋仲珩
　　鸴斯桑下飞青鸟海上游如何不同调羽翼有短脩故人昔相见时时话绸缪出入念同车无衣念同裘一朝参商如岂不懐百忧初盟傥不渝在逺情愈周但愿似夙昔乌用苦相求
　　郑　桐【一首】
　　桐字叔成榦弟洪武中以荐授滁州判官
　　春思
　　棃云淡淡雾蒙蒙人在青楼第几重鸾镜未开帘未巻罗衣先怯五更风
　　髙伯恂【一首】
　　爵里未详诗见光岳英华
　　寄梁绍辉
　　花时醉里匆匆别回首西风锦树秋明月相思隔江浦素书不见到林丘松隂尘榻晴还拂池畔清樽晩更留山水闲情宜共赏碧云凉鴈思悠悠
　　梁绍辉【一首】
　　未详诗见文翰类选
　　登小孤山亭子
　　飞亭结构半山隅云影天光入画圗清涨九江吞汉沔髙标孤柱限荆吴风来舟楫欹危疾云暗鱼龙变化殊独倚画防吟不尽白云飞去寸心孤
　　张　廸【一首】
　　廸字文海华亭人
　　宋徽宗画半开梅
　　上皇朝罢酒初酣写出梅花蕊半含惆怅汴宫春去后一枝流落到江南
　　章　訚【一首】
　　未详诗见皇明风雅
　　送张二贡士
　　烟霭防春晴乱鸦深树鸣千山悬落日一骑出孤城急管催离宴飞花恼客情殷勤懐上防谒帝向承明王　超【一首】
　　未详诗见荆溪外纪
　　张绪归舟
　　落日半帆収张溪古渡头花明汀树雪香泠渚莲秋碧浪揺樯影青山枕柁楼曾知风景好记此一停舟黎充辉【一首】
　　充辉字睿之临江人【府志云充辉名慎】
　　山云辞将归作
　　清江兮淙淙上有山兮穹窿白云兮谷口一碧兮千峰晻霭兮絶壁挂偃蹇兮长松朝迎兮秋阳暮巻兮秋风山之人兮云从被薜荔兮搴芙蓉来乗云兮朝九重跨一鹤兮江东点汀花兮白苹雨霜叶兮丹枫忽云归兮人逺山苍苍兮倚晴空
　　丘辅仁【一首】
　　辅仁字友文归安人
　　【诗话友文少有至行不乐华靡母衣之以防帛赧顔不服长博通经史耻为章句之学潘元明据湖州使人召之亡去洪武初始归里业农终其身诗集失传】
　　南湖
　　南湖二月水如天罗绮东风醉少年十里好山都防尽琵琶催拨夕阳船
　　谢　林【三首】
　　林字璚树武进人应芳子有雪樵集煮雪窝稿【诗话璚树名林本系一人列朝诗集复出误也】
　　颍城凤凰台
　　凤凰台台何髙野云黄业风萧骚不闻孤凤鸣但见鸟雀栖蓬蒿梧桐摧折倾旧巢凤兮何处翔赤霄无由再覩兮使我心劳
　　梳洗台
　　云为裳月为珰郑姬不见台己荒千年台下土花碧犹带洗时脂粉香今古繁华易衰歇溱洧水流声呜咽曾识宫中歌舞人只有台前旧明月
　　青城虞胜伯顔丘氏小轩曰看帆为赋律诗因以寄予次韵録奉彦章
　　风帆己逐归云尽江水何如客意长荏苒嵗华驹过隙飘扬生理鴈随阳从知白髪非春事醉看青山即故乡独笑梦中忘未得落花风起动回樯
　　张端义【一首】
　　未详诗见铁网瑚
　　送张吴县之官嘉定分赋得锦帆泾
　　风吹阖闾城花落锦帆泾锦帆去不返春流日夜生故人在何处恨满城边路月明乌夜啼霜冷丹枫树泾水抱城流直通东海头布颿挂落日相送练川游
　　徐文举【一首】
　　文举武进人
　　赋得百花洲
　　春花迷绣幄春水漾金鳬照影和明月流香过石湖锦帆应不见沙鸟自相呼感旧复伤别愁倾双玉壶【诗话金坛张徳常起家吴县丞厯县尹迁嘉定州同知其行也诸名士分赋吴中旧迹送之广陵陈廷珪得龙门庐山陈汝秩得采香迳宛丘陈秀民得灵岩吴郡郑元得越公井钱唐范致大得石湖江隂张端得林屋馆青丘刘堧得虎丘太原王逢得劒池蓟丘聂镛得天平山四明陈朴得白云泉防稽张宪得吴王井田明陈桱得太湖石勾吴周砥得洞庭山晋陵张体得琴台巴西邓徳基得玩花池清河张端义得锦帆泾昆山卢熊得馆娃宫吴郡王行得放鹤亭渤海髙启得响屧廊髙邮龚宜得梧桐园吴郡黄本得白公桧延陵徐文举得百花洲江隂张瑄得采莲泾海昌董翔凰得辟疆园无锡顾常得夫椒山而遂昌郑元祐亦赋采香泾且为之序巻中赋鲈香亭者脱去姓名吴人米存理编铁网瑚具载其诗】
　　余　诠【一首】
　　诠丰城人
　　海水操
　　陈母庄伤其夫溺死于海作
　　海水荡潏兮茫无津涯夫君一去兮杳无还期为死为生兮曾莫我知欲往从之兮襁褓有儿同室同六兮我志独违恨深海水兮曷其己而
　　刘　堧【一首】
　　堧字公坦江隂人
　　题东章孟山水
　　庐江公子称三絶诗妙书精画亦工落茟多宗董北苑髙情不减米南宫天低碧树春云合潮满沧洲暮雨空却忆买船同载酒城楼山馆醉东风
　　茹　湜【一首】
　　湜字季清无锡人有爪肤集
　　杨白花
