<!-- { "loadSidebar": true } -->
　　庭虚初月上树响微风入栖鸦听犹惊流萤堕还拾沈沈寒漏缓隠隠余钟急坐乆不知疲衣凉露吹湿王　绅【一首】
　　绅字仲缙义乌人待制袆之子官国子博士有继志斋集
　　题墨竹
　　潇湘江上暮云迷落日无人翠羽低檥櫂黄陵庙前宿一篷春雨鹧鸪啼
　　唐之淳【六首】
　　之淳字愚士以字行绍兴山隂人应奉肃之子建文初用荐为翰林侍读有萍居稿【王元羙云侍读清丽足称奕世之美】
　　【诗话萍居亦正学好友正学称其孝行谓君父应奉谪死临濠君辛勤跋履奉丧归葬追求父平生题咏荒邮败壁髙崖防石之间纂録収拾如获金璧时时伏读凄切动人然则应奉所存丹崖集皆出其子所缉也建文三年命举文学之士撰鉴戒録正学实荐之召至即拜侍读同事纂脩是年闰月即病死元津街官舍葢正学之友若夷仲士脩仲缙皆先正学而亡故皆不及于党祸也萍居诗流传特寡闻松陵一故家有钞本亟往购之己转付新安质库不可得矣】
　　禹庙
　　昔在帝尧时洪水防天流鲧功既不竟微禹吾其忧禹敷下土方乃至于南州维南有防稽玉帛朝诸侯少康封庶子衣冠閟山丘遂令筑祠宫俎豆岩之幽云何末代下有穴肆探求明明太史公秉笔欺吾俦岂知大圣人天地同去留厥言在洪范箕子授成周衣裳食息际莫匪防灵庥皇皇古丛祠祀典明且脩空梁诡龙变亦足为神羞
　　秦望山
　　秦鹿未云失龙驾此遐廵茫茫三神山虎视欲来賔时维四海内孰不雠狂秦睽睽千万目相顾不及晨尚采不死药楼船访仙真意欲世无儒一身当万春遂令徐福辈奔走空辛勤有之谅莫至况乃无其人兹山几春秋草木被音尘上有李斯碑磨灭无复存下有神禹陵佳气日氤氲过者同叹息仁暴固殊伦
　　柯亭
　　蔡子横笛处名存音则亡常时亭上人念此一慨慷悄然官涂防杂树夹疎篁先秋气己袭飒爽若含霜渔樵夜各归月出斗有芒微云翳河汉龙火干正阳狐狸草中号熠燿乂宵行亡鳯不至何以慰轩皇我有嶰竹枝颇复谐宫商藏之五百秋正气惨不扬天地所爱惜神人共嗟伤但愿起九泉从子返虞唐
　　严子陵墓
　　昊天厌新乱炎刘嘘复然天子吾故人不事何其贤维此一坏土体魄之所存清风激岩谷劲气出萧兰中有髙空云日夕相盘旋化为千尺蚪下饮清泠渊为霖既靡试翻身入长烟我见重再拜毛髪凛冲冠缅懐东京日惕然思执鞭
　　石鼓诗【有序】
　　洪武丁卯秋九月余在燕城观石鼓因赋四十韵己巳三月乡友赵防谦氏持墨本来京师俾余録诸巻尾
　　郡学旧辟雍中有岐阳鼓古今所闻十左右各惟五离离大星陨兀兀壊云补累累营灶减落落陈沙聚质若切玉制若覆冷釜气若镕五金文若断钗股孤峰割秋瘦千葩耀春妩森严列戈矛尔雅冠章甫厓水溜静悬海暖浪掀舞摧辀半折轴败舫或遗艣小龙彭蠡归大鹏扶揺举断苔明碎锦古墨渍润础思昔委秦郊雷电惊草莾来牛砺其角凿臼加以杵幸今依黉宫星日照廊庑圭璧逊其仪俎豆与之伍脱非天意怜或是神明祜深檐白昼永老屋翔鸾翥晴连画防隂冷湿宫墙雨诸生获讲解髦士资训诂启钥烦竖阍搨本利商贾韦辞表姬周韩语懐李杜雄章迭铿鍧遗恨寄酸楚纷纭欧蘓作诘屈薛郑谱称评虽靡定仿像讵非古鲰生千载下匏系三江浒神徒驰周南足不出城府适从辽碣役遂作幽燕旅平生慕竒闻一日获嘉覩初临色愈庄欲狎气斯沮如亲至东都揖譲申与甫如亲与田猎攫兕与虎如虚藜苋腹烹太牢肥羜如洗蜩蝉耳聆笙磬柷敔羁秋破昏懵喜气浃眉宇时维躔夀星嵗甲在彊围天寒号鸱枭城荒茂禾黍宗周本余懐覧古亦天与摩挲重圗训防蹜媿庠序聊陈曹郐风式继韩韦武
　　和答孟熙见寄之作
　　少小承家学荏苒阅三纪譬之田舎儿所习惟耒耜力耕不逢年馁也亦足耻朝英既己萎夕秀曷可恃忽枉同志人妍辞寄深防展诵累宿昔反覆悲复喜逹生固通人俟命则君子为山由篑升斲车自轮始勉矣期共臻报徳媿无侣
　　袁　凯【十九首】
　　凯字景文松江华亭人洪武中徴拜御史以病免归有在野集【张汝弼云景文浑厚含蓄逺逼盛唐　陆子渊云凯诗专学杜陆子渊云海叟诗国初未见其比　李献吉云海叟诗法子美集中诗白燕最下最传诸髙】
　　【者顾不传　何仲黙云我朝诸名家集多不称鄙意独海叟较长叟歌行法杜古作不尽是要其取法必自汉魏以来者葢具体而未大耳徐子元云景文师法少陵格调髙雅奚止白燕莫子良云景文志穷骚雅力挽頽靡诗非少陵不道是乃得其髓不独咀其华领其神不独】
　　【标其格读在野集寥寥数简令人有一唱三叹之思焉　王元美云袁景文如师手鸣琴流丽有情髙山尚逺　胡元瑞云仲黙于国初诗特推海叟其诗气骨出髙杨上才情弗如也　何元朗云袁景文古诗学选近体宗杜格调最正顾言云景文才情道防往往有竒语　俞汝成云诵海叟诗知为恬澹先机之士　蒋仲舒云景文如儿鹰试风虽未长成己自纵快又云虽未登大雅之堂实已超宋人之乗　程孟阳云海叟诗气骨髙妙絶去雕餙天然道貌即之泠然自宋元来学杜未有如叟之自然者陈卧子云海叟亦能作俊语　李舒章云海叟如三吴解事子弟颇有游涉未登堂奥　宋辕文云景文秀不及季廸健不及伯温而体格荘雅时见逸思故独为仲黙所推许】
　　【诗话妫蜼子斥杨铁崖为文妖惟诗亦然虽才情横逸而习气太深沿其者髙则温岐李贺下或杂以宋词元曲孟载子髙皆所不免独海叟纯以清空之调行之洵不易得然合诸体观之则不及季廸伯温尚逺何仲黙推为国初之冠似非笃论也世传海叟赋杨白花有防之者曰欲种杨树于深宫捋莳花萼于何地海叟闻之逐佯狂骑乌犍杖木笛行九峰山泖间徴典郡校不起对使者歌月儿髙一曲是又河西佣补锅匠之亚矣海叟居松江府治东门外崇祯末单麻城恂即其址构白燕庵李舍人待问书聫于柱云春风燕子依然入大海鳗鱼不可寻相传孝陵有言东海走却大鳗鱼何处寻得为海叟而发也恂字狷庵庚辰进士以诗文名待问字存我癸未进士精书法死于难】
　　杨白花
　　杨白花飞入深宫里宛转房栊间谁能复禁尔胡为髙飞渡江水江水在天涯杨花去不归安得杨花作杨树种向深宫飞不去【陈卧子云感慨深长】
　　书北山精舍壁
　　夙昔慕幽旷中年值奔走及兹始知返顾己成皓首兹为山水选风气固深厚崒嵂皆巘防緜邈尽林薮清泉泻幽磴白雪被层阜既多缁锡流况有耕钓叟初心己云恊雅言得兼受始来疎梅堕复此山樱剖庶几去日迟谁谓行当乆挥手谢朋侣吾将寄衰朽【陈卧子云清慗之作其源出于王粲】
　　马氏西园宴别吴进士善卿
　　竹隂连水屋荷气集池台南国佳人在西园髙宴开好风因树起新月渡河来别后江潭上离肠日九廻
　　送李髙士归荆州
　　南京髙宴罢西土遂言归江路犹残雨荆门正落晖蓬生仲蔚宅秋入老莱衣明发思君处萧条鸿鴈飞
　　送任李二髙士归越
　　老去任公子重来李少君仙凡初不逺江海自离羣水绕吴宫树山连禹穴云汀洲有长笛日暮不堪闻
　　邨居懐京下一二友生
　　罢职非能吏归田即老农有诗聊度日无字可书空白髪将谁念黄粱且自舂故交能问讯家在五湖东
　　思归简严八
　　天髙风正急鸿鴈傍人飞江外无来使淮南尽捣衣悲歌聊当泣逺望亦同归为报严夫子沧洲与愿违
　　春园
　　春园江水上江雾日昏昏沙暖长垂钓花深不闭门家童鉏陇麦野客共盘飱衰老仍耽酒经年嬾出邨
　　懐王道士
　　宣城王道士爱着芰荷衣一自清江别三年白鴈飞酒徒随处有冗客向来稀最忆青城夜狂歌不肯归
　　登浦上阁
　　髙阁春波上登临独怆然故乡从此去久客未言旋花好谁家屋帆轻何郡船朝来有微雨应洒郭西田
　　泗上书懐
　　为客山川逺封侯嵗月迟后生方尔汝吾辈复驰驱岂是逢迎倦深知气力衰还将归老意先报海鸥知
　　客中除夜
　　今夕为何夕他乡说故乡看人儿女大为客嵗年长戎马无休歇闗山正渺茫一杯柏叶酒未敌涙千行
　　京师得家书
　　江水三千里家书十五行行行无别语只道早还乡
　　无题
　　门外青青草今年更觉深前时玉钗堕侍婢不能寻
　　淮西夜生
　　萧萧风雨满闗河酒尽西楼听鴈过莫怪行人头白尽异乡秋色不胜多【吴明卿云悲惋欲涕】
　　客中夜坐
　　落叶萧萧江水长故园归路更茫茫一声新鴈三更雨何处行人不断肠
　　淮东逢张十二信
　　少年追逐共西东吴迈文章马亮弓一自干戈零落后白头淮海独相逢【李时逺云唐调　程孟阳云似乎率易然是老杜法脉　李舒章云似子美存没口号　米子蓉云学杜不当如是邪】
　　寄三江王六秀才
　　沧洲荷屋晚秋时橘柚青黄满戸垂安得扁舟趁潮去醉防江雨防轻丝
　　题蘓李泣别圗
　　上林木落鴈南飞万里萧条使节归犹有交情两行涙西风吹上汉臣衣【王元羙云颇见风雅　李时逺云镕词铸意妙絶无比　陈卧子云不减李益】
　　漏　瑜【一首】
　　瑜字叔瑜一字大美别号越南防稽人革除间河南道监察御史有石轩集【张园贞云大美寓居乌墩乌青九老其一也】
　　【诗话侍御潜迹江湖缔交耆旧宣徳中在乌墩为九老之防时赵嶬伯髙年九十一吴焕汝文年九十赵岐伯通年八十九孙孟吉兆祯唐其谅年八十五水宗逹朝宗年八十二叔瑜与壶敏中行钱郁耀宇皆八十余时人有诗纪其事云景廹桑榆尽日闲更邀同志效香山寻常樽酒频酬劝适意林泉任往还心逺自忘尘世事年来不鎻利名关莫言九老非前比养得天和总一般流传以为佳话嶬宋安定郡王后洪武中官銮仪司序班岐安康郡王后孟吉革除间太常博士其谅革除间以文史院出署天长丞郁湖广石门知县嶬焕孟吉敏皆乌墩人岐青镇人宗逹吴江人其谅凤阳人郁临安人敏好乗舟玩水时号浮澜先生着有竹松集焕有怡安集乌墩一曰乌戍亦曰乌镇又曰乌陀青镇即青墩也万厯中扶沟何出光撰兰台法鉴録凡任御史者书其名系独不载叔瑜殆以革除间任旧籍去之故尔】
　　明妃怨
　　万里黄云塞草枯琵琶无语月明孤玉闗回望将军寨锦帐氍毹夜博卢
　　龚　诩【二首】
　　诩字大章昆山人父詧洪武给事中戍五开死勾诩补伍守金川门靖难师入变姓名王大章遁归更二十余年禁稍解卖药授徒周忱抚江南荐为学官不赴既卒门人私諡曰安节先生有野古集
　　为彦中题画
　　青山之青如佛头白云化作寒泉流世间尘土飞不到眼中景物俱清幽若人自是好静者岂非五柳先生俦毎托琴尊写髙兴脱屣乐从鱼鸟游却笑时人苦不达漏尽钟鸣犹未休君不见小虞塘西玉峰下一庵已遂吾菟裘共论心事肯相过斗酒当为山妻谋
　　竹枝歌
　　朝见浮云飞出山暮见浮云飞入山浮云自是无心物郎既有心何不还
　　魏　泽【一首】
　　泽字彦恩溧水人刑部尚书靖难后谪寜海典史
　　过侯城里
　　笋舆冲雨过侯城抚景凄然感慨生黄鸟向人空百啭清猿堕泪只三声山中自可全髙节天下难居是盛名却忆令威千载后重归华表不胜情
　　袁敬所【一首】
