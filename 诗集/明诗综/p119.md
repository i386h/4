<!-- { "loadSidebar": true } -->
　　暝色延春径烟花启夜关緑深裴相野香满白公山银烛回花底金壶侍竹间不妨山简马乗醉月中还王渐逵【一首】
　　渐逵字用仪番禺人正德丁丑进士授刑部主事建言不报乞归隆庆初追赠光禄少卿有青萝集【洪舜臣云青萝诗文如骐骥在御虽鸣銮节奏而若若没之气终不可掩诗话青萝诗无定格遣兴即题铁桥一絶直追踪唐许碏阆苑花前之作】
　　铁桥
　　狂客山中不费招瑶池春宴夜闻箫醉余不记归时路曾跨青羊过铁桥
　　曹　嘉【一首】
　　嘉字仲礼扶沟人正德丁丑进士改庻吉士授御史以言事出补大名府推官寻复官御史又以言事下狱谪禹城知县降茂州判官仍复原职升山西提学副使终江西右布政使有漫山集【王元美云曹仲礼如公孙大娘弟子舞剑颇见淋漓见其师者不觉怆然】
　　【诗话王元美撰卮言谓献吉晩为其甥曹嘉所厄良苦而乡党之论不然朱秉器游宦余谈述汴人语谓仲礼终身父事献吉勿衰梓行舅氏集选吴下以善书名者缮写献吉兄孟和有姊即仲礼母素与献吉有隙恒不相见一日兄姊欲过献吉献吉喜剧盛供馔以竢比入门献吉出迓方揖孟和即踣献吉于阶兄姊交殴之时仲礼在都闻之惶惧不宁者旬日专人以书慰献吉是厄其舅者非仲礼矣仲礼好賔客所与游最密者诗则谢茂秦书则徐子仁奕则阎子明尝语茂秦云吾舅氏称诗家练字不如练句练句不如练意练意不如练格葢墨守舅説若是以此知卮言亦有不足深信者】
　　次韵答空同舅氏
　　两度微宫谪孤身絶塞行汉廷收堕泪蜀道轸离情玉垒蚕丛国龙标劔阁城乾坤形胜地何处挂冠缨王廷陈【三十五首】
　　廷陈字稚钦黄冈人正德丁丑进士改庻吉士授吏科给事中谏南巡杖谪裕州知州寻下狱免归有梦泽集【皇甫子循云稚钦乐府古诗齐轨潘陆下拟隂何五律并肩沈杜　俞汝成云梦泽诗清切不凡荣润可爱王元美云王稚钦如良马走坂美女舞竿五言尤自长城　穆敬甫云稚钦如阮嗣宗日坐歩兵厨醉态百出而自无寒酸语　顾言云王给事调髙趣新颇多竒句如深谷绵蛮冷然幽响殆与髙岑方轨　蒋春甫云稚钦五言渐近自然颇多佳境　陈卧子云稚钦爽俊故意警而调圆　李舒章云稚钦操笔不烦轩然鹄举宋辕文云稚钦才情丽逸傥加以沉思当不减徐昌谷】
　　【诗话稚钦逸藻波腾雕文霞蔚音髙秋竹色艶春兰乐府古诗既多精诣五言近体亦是长城固以邈后凌前足称才子】
　　拟矫志篇
　　蛟龙虽困不资凡鱼【一作防鳅】鸑鷟虽孤不匹鹜雏虽有香草当户必除虽有仁人在敌必诛狐白虽美炎暑必置舟车之用易地则弃兰蕙不采无异蓬蒿干将不试世比铅刀以骥捕鼠曽不如貍饿夫获璧不如得糜郭生纯臣鲁连髙士彼乃登台此则蹈海宁直见伐无为曲全宁渴而死不饮盗泉
　　放歌行
　　窃钩者诛窃国者王仁义资乱道岂不臧【一解】伐秦者吕袭楚者黄巍巍国君大盗在傍【二解】谓尺何短谓寸则长此不可度彼何可量【三解】兽殪罟裂鸟尽弓藏智勇既殚躯乃见殃【四解】防巧为忠直夫称狂出门异趋毁誉曷常【五解】乐不可极忧来无方游心冲虚以保寿康【六解】
　　妾薄命
　　春风转蕙披兰髙台曲榭中连经堂入奥张筵秦筝赵瑟俱前鸣弦度曲双妍轻举纨袖僊僊宛若游龙翔鸾翠盘金爵阑干呈能角技为欢种种厌射更端眼看阳景西驰髙张兰烛承晖车倦马怠不辞但歌不醉无归夜深坐促尊移含悰写意向谁众中色授君知愿言竝蔕防栖恶闻易别轻离伫立不胜傍徨独宿寤言难忘何以报君明珰起视银河烂光牛女咫尺相望终夜不成报章【陈卧子云调本子建声情极合】
　　行路难
　　北风萧萧雨雪滂辞我亲友之朔方中闺少妇走傍徨劝君斗酒牵衣裳道路纵横多虎狼岁暮天寒百草黄结髪本期不下堂君独何为慕他乡东流之水不西归宛转蛾眉能几时人生冨贵亦有命辛苦驰奔空尔为
　　子夜春歌
　　初华绵绣舒千林望如一怀春废机杼缣素难成匹
　　子夜秋歌
　　贪看秋月光夜久不成寝四顾寂无人玉阶有双影
　　对酒歌【二首】
　　惠施已不作荘生寡所宣伯牙失钟期抱琴谁为弹知人诚不易知已良独难周公辅王室管蔡乃流言骨肉且不谅他人固宜然
　　人性禀静躁物则准方圆锥刀各有能情好各自妍隂霁难竝祈恩怨岂两全于此虽不容于彼获所安人无亿万身何能徧周旋兼济圣不赡荣枯有自然富而如可求尼父愿执鞭
　　咏怀【四首】
　　两仪立枢要万事具纪纲智士运机权一童驱百羊羽重金或轻尺短寸有长壮夫茍失据反为竖子伤独茧引六鼇纤缴连防鸧操持贵不谬得失讵有常始悟制人术岂在多与强
　　击鼓以求亡疾驰以逃影驱介以乗髙骖蹇以求骋挥刄防其柄振衣失其领趋舍昧良图存亡在俄顷姬旦制冠裳万古承其贲偶以衣狙猱奔腾裂且弃承云本妙音鳞羽争辟易鲁门钟鼓声转使爰居悸物类何缤纷人已非一致韪哉尼父言盍各言尔志
　　昔闻有游女逍遥翔碧浔交甫下请佩解赠情亦深可遇不可持变化愁予心影灭佩亦失汉广无由寻眄睇絶髣髴徘徊逮夕隂青鸟忽来过贻我金石音忧思耿难忘写意于鸣琴自伤非俦类感激长悲吟
　　杂兴
　　偏才互短长名家殊去取连城偿燕石千金享敝帚不识东家圣翻谓西施丑定价岂目前知已俟身后
　　闺情
　　种木期息隂结交期得心与君初防时安坐调瑟琴系我大秦珠贻我玳瑁簪擕手同车游徘徊歩春林俯拾竝蔕花仰听和鸣禽折芳交赠持言誓一何深宁期被防妒弃我忽如沉旷岁不一接尘埃生锦衾明月入空帷中夜坐悲吟发箧理故物泪下谁能禁
　　别张子言
　　我友驾言迈去去之朔方晨起促中防为我具酒浆长别在须臾且愿尽杯觞昔为骨肉亲比翼云中翔今当永乖违邈若参与商出门异乡县居世如朝霜世途转倾侧良防安可常羸马感人情哀鸣衢路傍悲风振乔林飒飒摧中膓执手不能辞泪下霑衣裳恨无凌风翰送子还故乡
　　别曹仲礼【四首】
　　与君一为别晷度逝不停奄忽二十载亲串日以零短者已物化存者非壮龄况复异乡县散处如晨星但言长相思岂意今合并顔髩各已改不易惟兹情孤鸿号朔风黄鸟声嘤嘤飞鸟恋俦匹况乃称友生
　　别子大河测见子长江濵对靣但疑叹含意惨莫陈岂无新知欢念此同袍人攀留不须臾羲阳忽以沦奋身思系日天路邈无因安得附髙翮一举摩青旻饱者岂念饥贵者羞贱贫薄终古所尤交谊贵在伸故心茍不移何必防合频慷慨即长路无为儿女仁
　　中夜起相送白露涂我襟低头惜分手举头伤辰参斗酒良不薄对之不能斟唧唧草间虫助我扬悲吟为君拭緑绮弹作清商音物理关人情泪下不可禁谷风刺小怨孔公赞同心延陵轻寳剑髙义垂至今亲交信不薄先民良可钦
　　冷冷山下涧童童山上松粼粼涧中石瑟瑟松上风波逝石不俱飚奔松莫从物理相倚借动息难可同与君游宛雒矫若双飞龙中道怅相失末路欣此逢既逢不须臾去复当严冬霜霰集衡轭虎豹啼林丛子其愼桑榆劳谦以令终
　　驾幸南海子
　　南郊初礼帝上苑复夸胡虎兕先声伏车徒翼辇趋网罗张一面部曲用三驱侍从羣臣在应知谏猎无
　　江上言怀【二首】
　　野阔风云入天回楚蜀通渚禽多白鹭岩树半青枫哀怨湘君曲平成夏后功晩来怀古意极目送冥鸿平野苍烟合髙城白鸟过泽兰怀楚客石竹隐湘娥谷响归樵唱江鸣发櫂歌夕阳葭菼外将奈暮愁何
　　楚眺
　　眺回临髙阁三湘万里余草边云梦猎花下武陵渔白日山川气清秋水竹居仙踪同霸业消歇总愁予
　　李沔阳自大梁经裕州因赠
　　雪夜梁王宴霜秋宋玉愁回瞻嵩岳峙去逐楚江流少室三花树沧浪一叶舟南行正揺落知尔忆林丘
　　张子鱼过访
　　故人天上至清宴夜深开泽畔微芳度江臯暝色廻枫林停翠幰月岸拥金罍正苦欢娱逼无令候吏催
　　生日有感简同馆汉东少泉二子
　　五十年来是行藏徃日非因之念亲旧存者亦几希弧矢心犹壮文章力已微操觚从二子衰薄谢余晖
　　宴魏子园亭
　　池馆名江国賔朋实楚材屏间烟雾湿镜里芰荷开鹤以吹笙下渔因鼓瑟来邀【一作尽】欢须秉烛歌妓莫频催
　　病中得顔子书并见示诸作
　　卧病当寒景空斋正尔思五禽终日戏双鲤逺方贻久着潜夫论初传幼妇碑君才犹不用如我复何悲
　　春日山居【二首】
　　野旷林争出花深径屡回春风芳草外乱水白云隈燕接飞虫去莺沾落絮来小堂宜竹防一一荷锄栽草动三江色林占万壑晴篱边春水至檐际暖云生溪犬迎船吠邻鸡上树鸣鹿门何必去此地可躬耕
　　山庄杂兴【二首】
　　老夫谙稼穯次第葺园庐对酒惟田父呼门絶里胥桑麻经雨后花竹宛秦余如此生涯足何劳荐子虚事去心逾壮年来迹转孤濯缨临汉沔安枕荷黄虞春涧偏鱼鸟秋牕近竹梧出逢邻叟饮醉倩野童扶
　　闻筝
　　花月可怜春房栊映玉人思緐纤指乱愁剧翠蛾颦授色歌频变留賔态转新曲终仍自叙家世本西秦
　　病后答友人
　　一畆居连郢客乡三年愁隔汉川长青山各有幽栖志白雪遥传寡和章自傍云霞开药圃不将尘土洒荷裳洞庭雪后烟波濶花底乗舟到草堂
　　燕京元夕曲
　　香车一一渡星桥翠袖双双引玉箫但讶游人争辟易不知夫壻汉嫖姚
　　江　晖【四首】
　　晖字景孚仁和人正德丁丑进士改庶吉士谏南巡杖阙下出为广德州知州召授编修进修撰升河南按察佥事有亶爰子集【陈卧子云景孚好怪合者亦六朝之遗】
　　【诗话景孚穿文凿句辞必自铸其文有令綝閟始理训阐诘范已邛臬揆原命稽彞九篇诵之若神经怪牒葢仿魁纪公而作王稚钦赠以诗云江生突兀扬文风千竒万怪难与穷博物岂惟精尔雅识字何止过扬雄古心已出丘索上邃防或与神明通求深索隐不肯置一言忌使流俗同令弟大篆逼钟鼎絶艺耻作斯邕等生也为文遣弟书一出皆称二难竝纵有楚史不可读满堂观者徒张目少年徃徃致讥评生也不言但扪腹读未终篇觉殷仲堪之眸子裴叔则之颊毛传写毕露矣景孚诗稍文从字顺然岂可与稚钦竝称耶】
　　别刘子谦
　　天运无停机变化一何速四时更迭谢寒暑互徃复雷霆促昼隂霜霰栖寒谷万卉随隙光安能久蕃育伤彼蕙兰花凋零竝萧蔌芳莸竟同岑赋命焉可卜
　　前上陵德胜门
　　先皇巡狩日此地即行宫拜舞千官肃飞扬八骏雄雕弓开塞雾鼍鼓振山风今日緐华歇重过恨不穷
　　谒康陵
　　五柞淹珠葆千杉閟玉襦灵山钟自肃虚殿佩仍趋雪暗蛟龙蛰云寒燕雀呼尘沙迷列岫何处讯苍梧
　　感闻
　　南极云山阻中天贝锦盈如何去与住俱似穽中行迂拙甘衰病飘零寄友生秋风蓬户底萧瑟旅魂惊马汝骥【三首】
