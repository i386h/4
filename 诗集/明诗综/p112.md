<!-- { "loadSidebar": true } -->
　　仙源何处来无乃自天上不然瀑布泉那得千万丈方　豪【六首】
　　豪字思道开化人正徳戊辰进士除昆山知县陞刑部主事谏南巡杖阙下起湖广佥事进副使有棠陵集【顾言云方诗多出少陵蹊径陆次友云棠陵与孙郑衿契最深其才虽敏不及二子逺矣】
　　寻王粲楼故址
　　仙子乗云去不还空余词赋落人间髙楼试问今何处故老相传是此山极目平原空怅望侧身尘界欲飞攀漳沮秋净征鸿下越客悲吟鬓已斑
　　游桃花寺
　　听说桃花寺游人兴不禁桃花今不见流水尚堪寻
　　看月
　　看月月转明幽人寂无语山空秋夜长松露湿如雨
　　沧江吟
　　白髪沧江酒一尊丹枫赤壁自成村沙鸥汀雁真吾侣垂老何曽识县门
　　题画
　　乱山两岸一江横烟树蒙蒙雨乍晴钓艇自来还自去江风不动水禽鸣
　　鸳鸯湖
　　鸳鸯湖边落日明荷花十里櫂歌声丈人自折碧筒饮醉看秦塘海月生
　　马　録【二首】
　　録字君卿信阳卫籍绍兴山隂人正徳戊辰进士授固安知县擢监察御史有百愚集
　　霸州城行
　　霸州城外水绕墙霸州城头戍卒强四门髙楼接烟雾萦回十里多垂杨去年豺虎满天地此城南北皆战场至今落日照白骨血霑野草犹淋浪当时别县人皆走此城之人苦相守五马使君身姓王募招壮士犒牛酒遂令万夫同一心弯弓骂贼不絶口固安与霸为邻县此事分明眼中见乃知设险可守邦区区省费非民便
　　永清遇雨作
　　白日永清雨移时不肯休风前当槛落河汉近城流牛马谁堪辨蛟龙恐亦愁西归途路失何处问孤舟张　纶【一首】
　　纶字理之锦衣卫人正徳戊辰进士官按察使佥事嘉靖初以议大礼谪戍云南
　　锦衣狱中
　　重门扃夜月铃柝转深更客梦秋能作扉灯晓尚明君臣今古义儿女嵗时情起把青铜对愁怜白髪生胡缵宗【二首】
　　缵宗字孝思一字世甫巩昌人【一云山西文水人】正徳戊辰进士特授翰林检讨外补嘉定州判移守潼川迁南戸部郎中改吏部出知安庆府调苏州升山东防政改淅江歴河南布政使以右副都御史巡抚山东改理河道乗舆幸楚缵宗作诗记事为戸部主事王聫所讦逮下狱寻放归有鸟鼠山人集【袁永之云先生诗出入汉魏其视昌黎少陵若弗屑者而亦未始不合也　王元美云胡孝思如娇儿郎爱吴音兴到即讴不必合板　蒋仲舒云中丞天质颖敏亦一关中之隽第命意浅率不足多传】
　　【诗话孝思诗未入格顾沾沾自喜到处留题当永陵南巡作诗纪事有云穆王八骏空飞电湘竹英皇泪不磨用事殊不伦乃刻之于石致腾谗者之口其得免死幸也谢山人榛赠诗云白首全生逢圣主青山何意见骚人时孝思年将八十矣杖创呻吟犹占韵以谢其意气有不可及者然诗实牵率晋江王道思序之称其宏深精毅盛归美于秦风毋亦嗜秦人之炙者与】
　　拟古【二首】
　　惊喜君王至西华夜啓扉后车三十乗载得美人归【诗话康陵西幸恱乐戸刘良女遂载以归贮之腾禧殿号曰夫人及南巡日帝期以中途召之夫人脱簪予帝以示信帝骑过卢沟亡之大索不得也行至临清念夫人召之以不见簪不往帝不得已兼程抵潞河载夫人偕南寺观幡幢列镇国公号复系以名夫人每得竝书嘉靖初纳南京给事中王纪之言俾尽撤去然夫人在途常谏帝游猎非専以色固宠者鸟防山人是诗直书其事亦取祸之萌也】
　　上马入黄城嫖姚典禁兵犹言恩宠薄下马坐团营丁　奉【二首】
　　奉字献之常熟人正徳戊辰进士除行人歴南京吏部验封司郎中有南湖留稾
　　【诗话南湖诗不事锻链兴酣落笔往往暗合曩篇句如白苹风外水红叶雨中山径转花间月山飞树杪泉夜桥喧客櫂晓碓起邻灯菜甲今朝雨蒲香隔岸风人当红树坐船触白苹行白髪生秋日黄花惜暮年山寒松子落篱暝豆花深俱有风韵即呕心撚髭者为之不过尔耳】
　　拟古
　　白日坠西山明朝出东海天地无终期万物岂能待繁花重露零髙岸深谷汇昨见朱顔酡今看霜鬓改泛舟登蓬瀛蓬瀛果谁逮
　　寄尤少卿宗旸
　　张翰归时计亦疎秋风寂寞始登途不思五月清江上已有鳇鱼胜玉鲈
　　曽　璵【一首】
　　璵字东玉泸州人正徳戊辰进士由戸部郎出知建昌府有少岷存稾
　　【诗话王新建定宁庶人之乱吉安守伍公文定固称首功同时贑州则当涂邢珣袁州则武邑徐琏临江则临海戴徳孺饶州则晋江林城广信则闽周朝佐抚州则鄞陈槐建昌则少岷也其师至虽有后先寔同力共济少岷有收复南康功而不见録纂修地志者皆没其实故表出之诗虽未名家亦清脱无尘气】
　　南洲歌
　　南洲春早江蓠生南洲日长沙鸟鸣郎君莫向北湖去不似南洲烟水平
　　钱　琦【二首】
　　琦字公良海盐人正徳戊辰进士授盱眙知县歴南京刑部郎中出知临江府调思南有东畬集【顾言云临江诗冲秀弥畅　彭子殷云公良诗舂容驯雅每入唐人庭奥】
　　登献花岩
　　献花岩畔寺游子数登临花发年年好岩深处处隂风前收落果坐久换鸣禽世路何多事看山偶防心
　　过滁州
　　江北滁南数日程萧萧落木送秋声夕阳满地鸟飞絶人在乱山堆里行
　　凌　楷【一首】
　　楷字端甫扬州通州人正徳戊辰进士官【缺】部郎中
　　髙邮
　　孟城劳怅望烟树一浮洲地湿人多病林寒叶易秋人家留鸟迹国税独渔舟夜月珠光在多应照客愁骆用卿【一首】
　　用卿字原忠余姚人正徳戊辰进士官兵部贠外郎
　　题韩信庙
　　逐鹿中原汉力微登坛顿蹙楚军威足当蹑后犹分土心未猜时尚解衣毕竟封侯符蒯彻几曽握手到陈豨英魂漫洒荒山泪秋草长陵久落晖【李献吉云此题淮隂庙絶倡也】徐　爱【一首】
　　爱字曰仁余姚人正徳戊辰进士除知祁州歴官兵部郎中有横山集【黄太冲云文成之学得日仁而门人益亲日仁之亡文成有祝予之恸其诗力未深而不落凡俗】
　　纪游
　　壁磴临絶壑兼乗欲疲马屡盘羊肠出还惊虎颔下逼险悔初进稍纵觊复假如何穷探心阻困每未舍无端觅忧虞中止固由我回思竞利人何殊履危者
　　陆　伸【一首】
　　伸字安甫太仓人正徳戊辰进士官大理评事
　　河间道中
　　荒田残雪啄饥鸦握粟谋炊野店家辛苦莫辞行路逺冷风三日下牛车
　　田惟祜【二首】
　　惟祜字裕夫萧山人正徳戊辰进士有沧螺集【诗话裕夫领解浙闱时名蔚起今则知者寡矣诗如王谢子弟虽未陶铸毋论风流文采裙屐亦自不同】
　　龙游至衢州
　　龙游至衢州景不殊兰溪山少滩濑多沙石成长隄溪流时冲决两岸无平蹊湍急舟行速水浅石可携野旷少人烟地瘠艰鉏犂泊舟无村市遇夜随停栖幸无狂客惊惟闻山鸟啼船定水汩汩篷疎风凄凄寤寐梦不成候晓无鸣鸡惆怅盼家山遥遥望中迷
　　晚登城楼懐友
　　江城天暝夕阳微拍拍轻鸥逐浪飞水郭烟光迷野屋海天风色上征衣倚楼长笛家何在出浦扁舟人未归愁絶知心成两地目随征雁思依依
　　黄　卿【一首】
　　卿字时庸益都人正徳戊辰进士歴官江西布政使有编茗集
　　三关书事
　　曽闻甲戌边声急白首追谈足怆神子女牛羊充塞窟旌笳驼马暗风尘山埋战骨云长惨野哭惊沙草不春旧日偾军今甲第大廷持法是何人
　　童　寛【一首】
　　寛字栗卿兰溪人正徳戊辰进士监察御史改调平阳推官
　　雨花台
　　阿师何术陨天花台迥登临望眼賖百里晴山围帝宅六朝芳草入僧家层层树色寒烟合歴歴车声古道斜铁锁销沈龙战后落潮处处咽江沙

　　明诗综巻三十八
　　钦定四库全书
　　明诗综巻三十九
　　翰林院检讨朱彞尊编
　　杨　慎【二十五首】
　　慎字用脩新都人正徳辛未赐进士第一授翰林修撰以议大礼泣谏杖谪永昌天啓初追諡文宪有升庵集【薛君采云用脩穷极词章之绮丽牢笼载籍之菁华其卓絶之才博之学直欲追轧古人　张愈光云升庵诗予不喜其深邃而喜其朗爽也　王元美云杨用脩如暴富儿郎铜山金埒不晓吃饭着衣又云用脩工于证经而疎于解经详于裨史而忽于正史详于时事而不得诗旨求之宇宙之外而失之耳目之前又云徐昌谷有六朝之才而无其学杨用脩有六朝之学而非其才又云杨修撰之南中稾秾丽婉至华学士之岩居稾清澹简逺俱逺胜玉堂之作　穆敬甫云用脩学富千古人谓其诗不逮学然其诗亦非贞元以后语也　陈徳逺云用脩诗取材六代间似杜陵　王藩臣云先生诗时而汉魏时而六朝时而四杰时而李杜其于才无所不构而于体无所不兼　顾言云修撰咀英搜玉咳唾成珠　陈玉叔云用脩采摭既富蹊径终存近体多深沈之思絶句极风人之致又云用脩著书百余种时分宜故相乞品诗于万里外司空刘元瑞得神楼曲栖息终身其珍重如此至海内名流若永昌张愈光谓其立朝去国业葆贞华容孙仲可谓其防通广畜名髙众忌嘉州程给事谓其稗官小说因微适道昆山周太仆谓其权衡操纵含英茹实四明张司马谓其片词纎指根沿古初太仓王廷尉谓其才情葢代使事最工即诸家品而用脩可知也　黄清甫云杨喜用用僻事多着浮彩搜罗刻削无出其右而骈绘既繁性情多尽传谓美能没礼诗亦有之至诵其可怜风雨夜长在客涂中又江花与江草异国看春生情境俱穷真堪陨泪　李时逺云用脩评他人诗精当不可假借其所作未必如所评亦人才之通也　胡元瑞云用脩才情问学在正后嘉隆前挺出倔起无复依傍自是一时之杰格不甚髙而清新绮缛独掇六朝之秀合作者殊自斐然又云皇甫子循以六朝语入中唐调而清空无迹杨用脩以六朝语作初唐调而雕绘满前故知诗有别才学贵善用　陈卧子云用脩繁蔚之中时见新警宋辕文云用脩病在贪博故使事处往往求巧得拙要其天才本是竒丽真如七寳流苏静志居诗话虞伯生告袁伯长云文章之妙惟浙中庖者知之若川人之为庖也麤块而大脔浓醯而厚酱非不果然餍也而饮食之味微矣浙中之庖则不然凡水陆之产皆择取柔甘调其湆齐澄之有方而洁之不巳视之泠然水也而五味之和各得所求羽毛鳞甲之珍不易故性为文之妙亦犹是耳读用脩诗无异川人之庖矣予为之调择澄洁去其浓醘厚酱葢窃比于浙中之庖之义云】
　　行旅
　　行旅苦日短劳人知路遥忽忽嵗云暮客心中揺揺旷野积寒气四望但寂寥严霜下丰草朔风鸣枯条浮云起为葢坚氷结为桥白日隠余照云晻层霄鸣毂无停轮嘶马不解镳飞鸟夕知还征涂何迢迢无以慰苦辛兴言自成謡
　　三岔驿
　　三岔驿十字路北去南来几朝暮朝见扬扬拥葢来暮看寂寂回车去今古销沈名利中短亭流水长亭树
　　赋得千山红树图送杨茂之
　　萧郎雅工金碧画爱画碧鸡与金马画作千山红树图行色秋光两潇洒揺落深知宋玉悲登山临水送将归丹林初晓清霜重紫谷斜阳赤烧微故人辞我故乡去滇树遥遥接巴树桑落他山共醉时枫香客路销魂处白首遐荒老未还流波落木惨离顔锦城红树那能见千里随君梦里攀
　　锦津舟中对酒别刘善充
