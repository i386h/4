<!-- { "loadSidebar": true } -->
　　长安城中不可留风尘日日使人愁上书解绶我将去拔劒出门君且休五岳登临几两屐三江来往一扁舟东西南北好行乐与尔相随万里游
　　孙氏沱西别业
　　巴陵西来沱水深水边楼阁长【一作自】隂隂鼋鼍夜出洞庭岸虎豹昼啼云梦林鼓枻乍逢渔父笑搴舟时听越人吟卜居何日从公去拟向桃花处处防【一作避地欲从何地隠买山须就此山岑】
　　流觞渠
　　流觞泛激水手揽跳波湿恰怪杯行迟风吹忽相及
　　云洞
　　洞门双玉扇隔岫窥云雾袅袅三石梁苔滑不敢度
　　折杨栁
　　三月卢龙塞沙中雪未干朝来折杨栁春色忆长安
　　凉州词
　　陇西西去抵凉州边塞萧条处处愁青草不生青海曲黒云常聚黒山头
　　皇帝行幸南京歌
　　燕姬玉袖抱箜篌马上常随翠辇游春来照影秦淮水爱杀江南云母舟
　　雪
　　緑水初冰百子池飞花正满万年枝君王夜醉瑶台雪侍女冬歌白苎词
　　春日漫兴
　　二月黄鹂满树飞歌防宛转世间稀谢公虽有东山妓不及侬家金缕衣
　　顾　【三首】
　　字英玉上元人璘之弟正徳甲戌进士除南京工部主事改兵部歴郎中谪知许州迁温州府同知升山东按察佥事终河南按察副使有寒松斋存稾
　　【诗话英玉为东桥从弟东桥诗有落魄吾家苏季子风流南郡小冯君葢谪牧许州时所寄也东桥辟息园以延賔客载酒促膝诸亭朋簪满座伎乐杂陈而英玉居隔一墙临街小楼曰寒松斋者坐卧其上训童子以自给所谓名教之外别有风猷者邪】
　　再游石门洞
　　苍然括东山百里萦青碧石门忽中断窈窕开仙宅遥窥日月深却转烟雾隔中天屹楼居星斗挂几席芳岩绮绣丛巘围苍壁山鬼不避人惊猨啸窥客披榛上孤亭竒观壮心魄穹崖倚天悬瀑水半空射髙流横杂佩直下垂疋帛分作四山喧散为千顷泽初冬天未寒晨曦映岚赫重来意弥眷独往任所适信美惬心期胡为老行役终然脱尘网髙举凌风翮
　　游西山宿广智寺待月
　　本来游客意欲与月明期碧海深何许清光望转迟草香闻露坠林暗见星垂幸对尊中酒殷勤坐不辞
　　夀州题壁
　　去郡今千里还家尚几程春风杨栁色相送石头城刘天民【五首】
　　天民字希尹歴城人正徳甲戌进士除戸部主事谏南巡受笞阙下改吏部谏大礼又受笞歴文选郎中调知夀州累迁河南按察副使改四川以计典罢有函山先生集
　　【诗话函山谏草两陈再笞阙下其调知夀州也故事京官外谪出都时以眼纱自蔽过部门选人拥其马不得前函山掷纱于地曰吾无媿于官俾汝辈见吾面目可耳蔡鹤江送以诗云元祐党人沧海外贞元朝士晓星前王耕原送以诗云君不见盘中紫脂蟹畴昔横行今安在又不见坐上虎皮裀当年负嵎思杀人世间反覆那可数鄙夫何事用心苦葢以刺谗人也晚又以计吏罢愤懑不平恒逃于词曲有云把俺这没嫂嫂的陈平也串下一个招李中麓毎称之】
　　漳河
　　云寒不离水腾作漳河雾葭菼税严霜苍茫未能渡斥卤际广野望之回积素忆昔赵魏时兵马日驰骛公子纳游侠结辙满皇路佐国无定谋中原徒指顾享费壮士金招延词客赋豪华坐销烁曽如草头露坐食三千人化为万年墓哀哉丘中墟遗踪遍狐兔
　　巴田
　　巴田不成井逐垄细开塍灌水分山溜烧畬去野艿三时勤不辍八口饱方能寄谢当涂子民心未有恒
　　谢豹
　　谢豹岂人化哀鸣自可怜无端啼永夜不为客孤眠悄悄风归树娟娟月在天诉深情转剧血尽眼将穿
　　渭南道中用韵答黄汝厓方伯
　　陇水秦关道路均春风花栁着行新乌巾斜日久折角白酒谁家堪入唇晚嵗始醒蝴蝶梦故园今返鹿麋身天涯尺牍劳相问犹是渔矶旧友人
　　宫词
　　黄花细雨掩金铺罢却鍼工一事无才报成双又分去人间博戏等樗蒲
　　钟　梁【一首】
　　梁字彦材海盐人正徳甲戌进士授刑部主事进郎中谏南巡杖阙下防出知济南府乞归用荐补南昌知府有西皋集
　　感事
　　师老寒潮上民劳烈火中是谁司国计何以慰宸聪愤世多才子平戎少令公杞人忧不细掩袂向东风林春泽【二首】
　　春泽字徳敷候官人正徳甲戌进士授戸部主事迁贠外谪宁州同知歴吉安通判肇庆同知召为南京刑部郎中出知程番府有人瑞翁集【诗话百年上夀世曰徒然然或有过之者吾録滕安卿诗既援昆山周大賔新昌吕翁粗举其本末矣官林太守徳敷百嵗有司为建人瑞坊荣之集中喜孙生诗云传家二十有三世老我百年仍四春葢即于是年卒万厯癸未嵗也徳敷子应亮戸部右侍郎孙如楚工部右侍郎】
　　次潞河作
　　朝发都城闉夕宿潞河舟雁落沙渚净霜降菰蒲秋天寒节物换河汉晓夜流回望郭隗台黄金不可求废兴已陈迹懐古心悠悠
　　中秋清源公署
　　万里秋光旅夜清空庭倚杖转伤情月明偏照干戈地风冷唯闻鼓角声东海鱼龙俱寂寞南枝乌鹊尚飘零天衣欲把思无力愁絶长安北斗城
　　陈九川【一首】
　　九川字惟濬别字竹亭又号明水临川人正徳甲戌进士授太常博士坐谏南巡削籍世祖即位复官迁仪制司贠外转主客郎中下诏狱谪戍镇海卫寻放还有明水先生集
　　【诗话明水释褐忽曰漆雕开谓吾斯之未能信吾可自信与遂上疏请告归谒阳明讲学及官博士与舒修撰梓溪夏贠外东洲万主事五溪共谏南巡一时有四君子之目既司主客为羣小所憎重获罪可谓信道之笃而九死不悔者也诗非所长亦小有韵致】
　　题桃源图
　　偶携乡里入山川一隔尘寰几百年世上祗言秦网密桃源也有不租田
　　戴　钦【一首】
　　钦字时亮栁州人正徳甲戌进士官刑部郎中有鹿原集
　　同诸公寺中对雪
　　入寺金沙净开林素雪飞风含珠阁动花傍药阑辉酒伴能相覔春筵赏不违仙郎有髙唱转觉和人稀张治道【四首】
　　治道字孟独一字时济长安人正徳甲戌进士授长垣知县迁刑部主事有太微前后集【王子衡云孟独诗凌驾古今长篇如天马行空　王元美云张孟独如骂阵兵瞠目揎袖果势壮往　李时逺云孟独七言优于五言一时关中诸公当出其下】
　　与薛君采夜话
　　入夜杯仍把论交泪暗挥醉怜山【一作城】月上愁对海云飞江汉三年阻风尘万事非故乡南北逺犹恨不同归
　　闻雁
　　何事天南雁春来又北飞为忧霜雪苦转见羽毛稀江汉愁余阻潇湘笑汝违云霄踪迹异空有泪沾衣
　　白鹭
　　沙头白鹭鸶飞向青山阁日暮行人稀还向沙头落
　　清明日
　　草没尚书履花迷御史骢长安佳丽处偏在曲江东

　　明诗综卷四十
　　钦定四库全书
　　明诗综卷四十一
　　翰林院检讨朱彞尊编
　　舒　芬【一首】
　　芬字国裳进贤人正德丁丑赐进士第一授翰林修撰以谏南廵受杖谪福建盐课司副提举嘉靖初议大礼再杖归卒有梓溪集
　　【静志居诗话舒公首犯逆鳞几毙于杖其撰崇德李君墓志中书本末最详谨抄撮于左始车驾议以三月十九日壬子东廵祀岱宗歴徐扬抵南京下苏州复泝江浮汉登太和山人情汹汹惧变将相大臣多怂惠之十五日予率同馆先上疏兵部黄巩伯固陆震时亨疏亦上为太宰陆完所沮是夕夏良胜于中万潮汝信过予愤惋邀太常陈九川至署名明日吏部张衍庆元承刑部陆俸天爵等疏亦入义明日礼部姜龙应賔兵部孙鳯鸣和行人余廷瓒伯献等俱连疏入时又有太医院医士徐鏊以医谏车驾不果出矣癸丑上忽震怒下黄巩陆震夏良胜万潮陈九川于锦衣卫狱以舒芬张衍庆姜龙孙凤陆俸等百有七人跪午门外五日而行人司疏不报以通政司壅之也乙邜余廷瓒等俱下狱丙辰同黄巩等六人亦跪午门外五日梏拲是日工部林大辂以乗等三人大理寺周子厚等十人亦连疏入丙辰俱下之狱亦梏拲跪五日时复有金吾卫指挥张英言车驾出必不利肉袒防刄于胷以死谏天威遂不可霁戊午芬等一百有七人午门受杖四月已卯杖巩等六人发徐鏊边逺充军林大辂周叙余廷瓒俱受杖时死杖下者陆汝亨刘宗夏何孟循林质夫刘珏余伯献孟子干刘平甫李德卿詹敬子李崇德十有一人崇德讳绍贤盱眙人以行人赍孝贞纯皇后遗诏至徐州开读时羣阉势熏炙率属吏视州卫官偃然席班首君立绍左从容令去其席防不得与职官同礼焉其文比之实録所纪尤详诗颇涉理学语五言如江花迎载酒沙鸟避归航菊黄三径冷岩翠一松存七言如水入柁楞流去响风吹鱼网过来腥思家我亦愁千里为客谁能耐十年红粉满楼初入赵青山百里尚围燕芳草有情生夜雨夭桃如梦绕春山未如荘子舟藏壑欲买谢公墩结庐髙树闲云轻防鹤小桥新水浅通鱼芹香华屋来鸟树暗青山隐杜鹃谁为剪残今夜韭独怜开尽故园花皆蔫然有致】
　　东流遇雨
　　岁晏东流县江云黯寂寥雨滋帆叶重风急浪花飘鸿雁飞何逺蛟龙舞更骄客怀何处遣隔岸酒旗招崔　桐【一首】
　　桐字来鳯海门人正德丁丑赐进士第三累官南京礼部右侍郎有东洲集
　　玉虚山行
　　是处瑶宫敞随山羽客栖云根百里路木杪万重梯人语鸣虚壑鸡声报隔溪桃源知不逺欲徃路仍迷夏　言【八首】
　　言字公谨贵溪人正德丁丑进士授行人歴吏科都给事中改翰林侍读学士累官少师吏部尚书兼华盖殿大学士后弃市追諡文愍有桂洲集【顾言云相君优于词自成别调颇多艳藻　穆敬甫云夏公律法精严间出逸趣李舒章云文愍诗颇长应制第有形模而少气色】
　　【诗话贵溪游览赠酬之作不及分宜而应制诗篇投颂合雅不若袁文荣之近于防也】
　　保定公馆昼坐
　　重门掩长昼槐隂知午过瓦雀上阶行青虫抱丝堕公暇亦凭几好风时入座终羡南村翁悠哉北牕卧
　　安乡道中观妇人揷田
　　南村北村竞栽禾新妇小姑兼阿婆青裙束腰白裹首手掷新秧如掷梭打鼓不停歌不息似比男儿更膂力自古男耕女专织怜尔一身勤两役吁嗟乎长安多少闺中人十指不动金满身
　　无逸殿西壁诗应制
　　睿藻承遗训农歌启圣衷千秋无所逸七月咏豳风帝学诗书在神谋制作同光昭文祖业原上有新宫秋日同李序庵顾未斋张亭溪饮郑氏庄
　　雨后沙全湿风前竹半斜野桥通细水秋圃映余花出郭悲尘鞅临池忆钓槎清歌且终日应不问年华
　　夜泊吴江
　　月岸秋灯灭风湖夕浪翻桥连枫叶冷城带水云昏把烛延津吏停舟次驿门渔歌起何处潇洒数家村
　　汉川道中
　　晩市浮烟敛春洲曲水连遥灯林表乱圆月浪中偏犬吠经村店蛙鸣逼稻田夜行三十里野兴得萧然
　　次薛西原
　　背郭茅斋僻沿堤竹径斜杖藜逢野客酌酒共山家暖日熏芳草寒流漾浅沙江村二三月岁岁足莺花
　　象麓草堂初成和杜
　　水碧沙明洲渚回篱深竹静草堂开风吹山木萧萧下日落江帆片片来有客相过时载酒主人无事日登台愁看直北关山迥白草黄云秋正哀
　　王邦瑞【一首】
　　邦瑞字惟贤宜阳人正德丁丑进士改庻吉士累官兵部尚书赠太子少保諡襄毅有集
　　伏道中
