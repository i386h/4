<!-- { "loadSidebar": true } -->
　　用韵答夏原威述懐
　　雉堞煌煌壮国都移家住近月明湖秋风篱落花长好夜雪庭阶草不枯烟逺山庖供晚防云舂野碓急秋租浮生已付形骸外何羡商岩隐者徒
　　石梁謡【二首】
　　土堑为家似燕巢秋来风雨怕萧萧马通拾得团成饼晒向墙头作炭烧
　　东屯西屯云昼隂上闗下闗淮水深淮水逺从天上去美人不见愁人心
　　王庄驿
　　日落西山一片霞愁来有路不容遮秋风三径陶彭泽正待南归看菊花
　　题李璋梅花
　　三年为客海东涯万里罗浮一梦賖霜月夜寒天地白开门曾忆看梅花
　　题墨梅
　　先春逺寄墨淋漓折得寒香第一枝梦绕西湖三月暗漆纱窗外影参差
　　题兰
　　国香防落翠巉岩霭霭芳丛玉露涵楚佩可怜零落尽春风春梦过湘南
　　陈　燧【一首】
　　燧字民初永嘉人训导
　　【诗话民初诗不多见送邵链师作亦称具体他如江湖千里去来易故旧一尊离别难正自不俗】
　　送邵链师归江隂
　　青门隐者人不识骑鹤来寻华葢君姹女夜栖丹鼎火玉妃春绣紫衣云愁闻南国旌旗暗爱听中天歌吹分此去元都旧时路碧桃红雨正缤纷
　　陶　振【一首】
　　振字子昌吴江人徙居华亭洪武中举明经授吴江县学训导改安化教谕有钓鼇集
　　【诗话子昌诗多率尔成篇故选家恒置不録其呉王濞长歌云哀吴王汝非他人姓系本卯金刀髙祖封汝沛五十三城壕冀汝犬牙相制磐石牢汝胡招致亡命即山铸钱海水私自熬下收民心蠲赋徭睥睨刘家社稷使动揺汝之初有反相髙祖临遣汝训戒尝昭昭汝后以子故失藩臣礼文帝不加戮赐汝几杖老不朝汝之末反兵起驰书六国胶东胶西并受招连山大泽罗旌旄景帝又杀谏臣错谢六国复汝削地赦汝元恶而头不汝枭汝胡杀使者不奉诏气益骄呜呼吴王汝独不闻前时韩卢醢彭越剪伐九江王布如蓬蒿胡乃视死轻鸿毛汉家条侯将中豪奉扬天兵诛汝曹刳汝肠蹀汝血捣汝穴破汝巢汝子授首汝母将安逃致令六国灰飞而烟消呜呼哀吴王汝之罪何滔滔千古竹帛犹腥臊斯葢指斥长陵而作顾纪述建文遗事者莫之采焉因具録之】
　　送章彦徳游钱塘
　　钱塘之地何雄哉秀压元圃超蓬莱大江如龙天际起山从佛国西飞来云间三百六十寺含丹凝紫开楼台涌金门前浪花白好峯两防青如苔宋朝文物已草莾荒碑遗碣髙崔嵬黄龙白虎消王气金鳬玉鴈飞寒灰鸱夷浮江去不返渺渺万里云涛堆吾生守拙门不出结屋低傍山之偎防稽未及探禹穴赤城未及游天台毎懐此地不得到矫首遐望空徘徊君今逺游别我去南风十幅蒲帆开望湖楼前吹铁笛冷泉亭下传甆杯问君此去何时回安能西子湖头放歌逐君去一洗胸中结轖之尘埃
　　赵宜生【二首】
　　宜生字徳纯余姚人洪武初训导【黄太冲云徳纯本宋宗室子至正中晦迹耕牧自号骑牛野人洪武初举为乡邑训导宋无逸诗徃来慰衰暮感慨寜无同者谓徳纯也其诗五言学陶七言仿佛李长吉】
　　自挽【二首】
　　呜呼骑牛人汝徃一何速形神如此癯夀命终亦促壮嵗即抱病有书不能读守兹固穷节不能养亲禄既无耕种力靡适水与菽日月忽不淹今晨当就木大化已云终何劳妻子哭
　　先辈多逹士后人罔知死苦为声色迷蚩蚩竟如彼我当半百年己悟此中理富贵随所望贫贱随所以布衣及蔬食适足充诸已修短自由天气化返为哭者何必哀尔岂不然尔田横有悲歌秋风起蒿里
　　张　庸【一首】
　　庸字熈载江隂人洪武中举明经授本县儒学训导
　　江口晚发
　　四月南风紫栋花扁舟春水白鸥沙阿侬近住双泾口一趂回潮即到家
　　林　赐【一首】
　　赐字【阙二字】莆田人洪武癸酉乡试第一官溧阳训导
　　题翁石山房
　　玉涧随处深萝衣谢时早幽栖同鹿门胜地即蓬岛缅懐京国游却恋云山好何日赋归来相将拾瑶草髙　嵩【一首】
　　嵩字子髙闽县人洪武中教官
　　立春日题壁
　　漂泊江淮老广文昨宵黉舍又逢春月支二石五斗米録着诸生四十人乡逺已归梦数身闲不厌在官贫笑看朝日盘中味可有青青泮水芹
　　张　时【二首】
　　时字敏中钱唐人洪武中训导有自怡集【诗话张君自怡集乡里罕传康熈戊寅客福州从林秀才侗借观钞本録其二首归询之武林耆旧未有知其姓氏者矣】
　　匡庐精舍图
　　巍哉江上之庐峯东南诸山无与同丹梯石磴杳难度层峦叠障相争雄凉飚翻江吼霹雳岚光射日开芙蓉香炉沉沉紫烟里瀑布上与银河通九江秀色在指掌五老云气长鸿蒙我昔壮游事厯览秋涛满耳来松风星子湾头荡轻楫石头渡口聆晨钟今日披圗倍凄怆信知此乐难再逢贤哉公孙慕髙隠结屋正在山之中诗书满架恣探讨云林对户蟠心胸幽禽引雏白日静老鹤呌月秋林空只今公已向时用故山可望不可从绘为丹青扬坐侧传示艺苑无终穷
　　过枝江县
　　近峡江逾窄推篷路转斜丹青山外寺红白雨中花暮警官船鼔晨吹野戍笳乱云千万里何处是京华林　常【二首】
　　常字伯庸永嘉人长史温之弟本府儒学教授
　　风雨过鄱阳湖有感
　　三月雨多风满天湖中水髙难系船大鱼跳浪白如雪好山隔岸青于烟去官莫过彭泽县读书拟上匡庐巅人生百年苦行乐帝乡遥遥心自怜
　　北苑造茶即事
　　青州州前溪水涟残红满川花可怜垂髫何处采茶女落日去家呼渡船緑隂青子山雨歇游丝飞絮春风颠荒村逺客官舎静新愁恼人闻杜鹃
　　陈徳甫溪山春晓圗
　　郭外长溪接逺江矶头新水白鸥双万山云气翻春雪一枕松声响夜泷賔客不徴绮里季子孙终老鹿门厐何时我亦来同隠多种桃花映酒缸
　　邵　谊
　　谊字思宜休寜人洪武中由荐辟授本县儒学训导转黟县教谕有鉏云集
　　春日同诸子郊行
　　黟县设自秦至今少城郭人称小桃源烟霞防丛薄四山如龙蟠蜿蜒分脉络羣居寡喧嚣宇宙觉开廓为问尘网人何如在丘壑

　　明诗综卷十五
　　钦定四库全书
　　明诗综巻十六
　　翰林院检讨朱彛尊编
　　刘仔肩【三首】
　　仔肩字汝弼鄱阳人洪武初用荐应召至京【静志居诗话汝弼一应鹤书旋集都人士诗为雅颂正音而以已作附之殆游大人以成名者是时许中丽仲孚则编光岳英华偶桓武盂则编乾坤清气頼良善卿则编大雅集沈防士偁则编明诗选虽择焉不精然草昧之初干戈甫戢风雅未坠于地至今得存不可谓非羣贤扬扢之力也】
　　赠张时敬还荆南
　　随牒适荆土倦游滞京畿谋生苦拙讷事与心恒违朋俦一疎濶山川复闲之音问旷莫逹何为遽来斯世故有变迁嵗月成推移顔藻减丹渥衣尘化为缁稍欣披云雾复覩聫珠玑意惬苦不早情深发弥迟夕语厌促漏晨游恐斜晖论旧已慨叹况乃重乖离春草满南浦时花匝郊圻乖人无为懽感物悲路岐昔别已三载重来复何时幸兹书轨同逺迩无不宜逸足志四海羁禽恋故枝言念属緐翰聊以叙所思
　　春晓曲
　　紫丝复帐流蘓结云母屏风叠香雪门前娇柳乳鸦啼暖漏丁丁晓将彻花枝入帘红尚小兰露着衣香不歇江南行客归未归芳草春风满城阙
　　望阙口号
　　阊阖排云玉【一作寳】殿开千官鸣佩【一作鹓鹭】早朝回不知谁献升平【一作王襃】颂得奉君王万夀杯
　　陈　谟【二首】
　　谟字一徳号心吾泰和人明初聘脩礼书辞归有海桑集【刘子髙云先生钜篇大轴流播郡邑幅巾野服翱翔山水之间门生儿子扶携后先使人望而敬之狎而爱之　罗子理云先生诗文出入古今变化不可测诗话徴君大徳遗民虽应弓招未縻好爵杨东里梁不移皆其弟子洪武庚戌曾校文广东则孙仲衍乃其所取士矣又尝主奉新清节书院讲席其没也蘓平仲挽以诗云道徳宗前代诗书启后人胡光大诗云文章汉鼎声价鲁璠璵杨诗云纯明程伯子洒落邵尧夫染诗云立志希濓洛研精续考亭诸公推许若是其论诗云称诗者曰寂寥乎短章舂容乎大篇短章贵清夐纒绵涵思深逺造其极者陶韦是也大篇贵汪洋闳肆开阖变化不激不蔓超乎人者李杜是也韩退之蘓子瞻二公雄浑杰特非絺章绘句之比此诗之至也知言哉】
　　游天庆观登众妙堂【堂有元像竒古而蘓公小大二碑及居士泉皆废葢戍卒居之】
　　琳宫宅兜年防污众妙门试窥捣衣砧上有睂山文上堂罗儿妇下堂饲鸡豚塑像古且竒稽首元君端居燕穆清谁使居人羣亦有居士泉澄源为之昏那无一寸胶可洗千丈浑
　　闻道
　　闻道潼闗下黄流似海深由来天设险过者日伤心汉殿芝房冷唐陵玉甃沉不应有佳气郁郁尚如今金　信【三首】
　　信字中孚金华人以茂才举不就隠居自怡人称漫吟先生有春草轩集
　　【诗话中孚为铁厓入室弟子尝序其诗云金华金信从予游于松陵泽中谈经防史于古歌诗尤工如古琴操赵壁辞荆卿篇博浪椎月支王头饮器歌其气充其情激其辞郁以谐吁信之诗有法矣今铁厓所称诸篇皆不可得见惜也阮元声金华诗粹谓仲孚于明初召入中书省进讲经史以实録考之葢至正戊戌年事】
　　洞庭曲
　　浩荡太湖水东西两洞庭吹箫明月里龙女坐来听湖上望蘓台水与青天逺长风送飞帆忽到长洲县
　　太阳岭净刹庵
　　林緑生昼寒萧然水晶域今日复重来青苔见行迹云生身上衣月照松下石坐久闻疎钟空山未眠夕邾　经【三首】
　　经字仲谊仁和人元进士有玩斋稿
　　【诗话仲谊元之旧臣沐景颙编沧海遗珠以其诗压巻葢明初徙滇者也】
　　春陪吕志学曾彦鲁刘仲原同登虎丘赋呈居中长老
　　虎丘山前新筑城虎丘寺里断人行梵僧自识灰千劫蜀魄时飘泪一声渐少松杉围窣堵无多桃李过清明向来游事夸全盛曾对春风咏太平
　　【诗话虎丘诗集一巻王髙士賔所録吾乡项氏万巻楼藏书也中载仲谊是诗同时和者吕敏志学云山上楼防山下城朱旗夹道少人行曾朴彦鲁云阖闾冢上见新城无复行人载酒行僧寜居中云公余聨骑入山城老衲追陪得防行又周南老正道有至正丁酉冬督役城虎丘诗八首一云奉檄趋功城虎丘一云四叠新城绕涧隈一云百万城春落杵齐虎丘筑城吴人亦鲜有知者予尝泊舟山后见遗址尚存】
　　题映雪圗
　　夜雪明书几寒风入缊袍如何烧凤蜡只解醉羊羔
　　络纬图
　　牵牛风露满篱根淡月踈星夜未分灯下有人挑锦字机丝零乱不成文
　　郭　文【一首】
　　文字仲炳号舟屋滇中诗人【杨用修云滇中诗人永乐间称平居陈郭郭名文号舟屋其诗有唐风三子逺不及也其登碧鸡山太华寺一聨云湖势欲浮双塔去山形如拥五华来一时阁笔信佳句也但全篇未称耳】
