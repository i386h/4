<!-- { "loadSidebar": true } -->
　　桃林蟠土山谷入昧所出地底无傍风天际有中日仰视耕获人转折忽相失仄登蚁縁枝幽盘蠧闭帙仆夫虞殒伤反汗更股栗伊予慕昔贤驭吏屡遭叱径尽蹑河壖黄流过箭疾逾关势弥雄四齧奔马逸不知真宰意何贵砥柱窒泛滥民其鱼岂止桑田溢三门中古开神禹功谁匹至今沮洳尽作秔稻窟吾生髪半苍世路十不一及兹瞻华嵩眼豁心神翐向来险逺虞兹晨忧已释
　　宁州晓发
　　灯火啓严城戴星行未已夜来下絶坂左右崇墉倚昏黑迷前旌时顾斗杓指晨鸡登顿初险涩曙光紫林原衍山巅溪壑行地里坡陀首干龙浮立土不滓所以穴居民患燥不患水改邑视井泉卑栖固其理耕者百仞上汲者千寻底下山阻深沟上山据髙垒四邻守无虞塞马徒为驶民贫独可忧咸秦此唇齿
　　书郾城县台壁
　　长路淹炎日驱驰损壮心倦便双柏坐幽伴一蛩吟嘉谷连河内飞蝗度汝隂经过见人乐亦足豁烦襟
　　邠州晓发【二首】
　　残月征人早州城奥窔间呼船渡泾水立马望豳山禾黍髙低垄烟云逺近关谁能渠白石种稻浊泥湾泾北山横絶穿厓细路髙偏悬疑有麓峻极乃平皋岭露催禾黍秋风飒苎袍忧勤见遗俗无地立蓬蒿
　　灵祐驿次毛东塘韵
　　江路盘山转頽垣此驿亭塞云风外白畦菽露中青鸟雀无归树骅骝不在坰谁教心匪石自信迹如萍
　　元旦次潘大行宗鲁韵
　　三朝待漏趋金阙五拜瞻天散紫宸宦迹只寻常里过皇图又十四回新花边劒佩明初景塞外旌旗驻早春安得封疆倚颇牧坐纾北顾埽蜂屯
　　将至茌平
　　长途秋暮马騑騑风起尘髙雉堞微蝉到夕阳声更急树经寒露叶初飞正闻老母平安信兼喜中丞克捷威扬防不知行色倦欲沽村酿解朝衣
　　谒范韩祀
　　拓跋余凶势更张二公相望屹金汤一堂俎豆瞻遗像万古河山识巨防贾防清时薪抱火虞渊昏夜日重光秋隂昼转空阶树恨入边烽照朔方
　　赤木里口墩下坐憩
　　赤木空蒙翠接天悬车路杪下烽烟须驱虎北冯金塔更走龙南跨玉泉青草谷中兼得水白云岩下尽堪田奔驰庶竭涓埃报心苦三陲版榦前
　　过田州故城
　　河外军藩麦秀中唐兵昔数朔方雄韩公北筑三城路至徳中兴一旅功番刻劲销春藓碧汉花秾映寺门红髙云不罩田州墖水鹤归巢戛暮空
　　九日涂次登清水关城
　　朔方三度重阳节河曲干旌嵗嵗忙鬓髪已甘尘路白菊花犹见塞垣黄中丞疏有回天力太宰功无缩地方云外好呼南去鴈系书先为报江乡
　　渡河六言
　　有意唱筹益粟无神驱石修边四月黄沙八渡双旌紫塞三年
　　毛　宪【一首】
　　宪字式之武进人正徳辛未进士官礼科右给事中有古庵集
　　【诗话古庵讲学主道南书院诗非所长具体而已】
　　题扇
　　云山拥前溪竹树傍厓石晴风驾扁舟兴到任所适水色与天光上下涵一碧习静久忘机鱼鸟亦驯格谁知至乐心物类固无隔
　　周廷用【四首】
　　廷用字子贤华容人正徳辛未进士授宜黄知县入为御史外补佥事防议福建备兵四川进江西按察使有八厓集【顾华玉云子贤才禀超融文锋迅涌援笔长赋烂然成章】
　　【诗话八厓放言忤俗东桥深惜之国宝新编以之为殿赞云按察人豪阔视放言文藻性成早垂钜篇然制作庸庸求其钜篇颇罕】
　　池上晚坐
　　皎镜净方塘月波涵一碧防滟照脩篁风声鸣瑟瑟爱此澹忘归呼童巻湘帙清籁动我衣微露润我帻繁星灿以罗羣嚻久复寂冲旷得所怡税驾将何适
　　攒宫
　　宋家陵墓满空山北望嵩丘路险艰一代龙蛇逢末运百年鳬鴈出尘寰空闻玉椁金城返不见旌旗瀚海还无限鼎湖湘水怨白云斑竹泪潸潸
　　经广武城
　　广武城边草树青浊河波浪昼冥冥天呼垓下真龙起事异鸿沟白马刑日晚沙场留返照秋风燐火乱残星英雄自古功无敌阮籍狂言未可听
　　过壤东
　　壤东瀼西云日晴官船挝鼓上滩行不憎樯燕风前语最爱山花雨后明杜甫草堂元地胜孔明图陈自天成明朝滟滪瞿塘上却望连云栈阁横
　　孙继芳【一首】
　　继芳字世其华容人正徳辛未进士除刑部主事改兵部歴员外谏南巡廷杖寻迁郎中出为云南提学副使有石矶集
　　送徐太史使辽府
　　节重天王使情亲帝子家云霄三殿诏波浪九江槎庾亮楼前月湘娥庙里花金樽髙宴罢须拟吊长沙
　　北征还朝凯歌
　　牙旗寳葢耀星文椅鹿牵羊总百羣二十四通催羯鼓帐前齐贺大将军
　　李际元【一首】
　　际元阳谷人正徳辛未进士歴官按察佥事
　　双流次韵
　　鼓角催晨发川原蔼暮隂小溪清见石新栁细垂金洞迥云依树山深鸟隔林天涯看落月盈缩饱经心卢　雍【一首】
　　雍字师邵吴县人正徳辛未进士官监察御史有古园集
　　泊头晚泊欲访子济侍御不果
　　河流寒未冻市集晚犹喧日落新桥驿烟生独树村沙船露灯影滩石带氷痕不见西台客幽懐谁与论王　璜【二首】
　　璜字廷实濬县人正徳辛未进士除陜西道御史巡按浙江
　　云中歌【二首】
　　潮涌云屯外四家操回马首带金花行人莫笑应州小武庙当年驻翠华
　　云州城外日风沙云州城里日繁华金钗行酒将军喜醉倒银壶小校家
　　徐　咸【五首】
　　咸字子正海盐人正徳辛未进士除知沔阳州入为兵部主事歴官襄阳知府有东濵稾【诗话东濵为丰厓同母弟昆友皆娴风雅归田后筑园城闉名曰余春中叠石为小东山与钱东畬太守朱西村山人辈结小瀛洲十老社其后倭人入冦所在焚储积遂舍园基以为仓焉句如路自穷厓入人如倦鸟还千年牛首寺一勺虎跑泉客醉黄花酒僧供白雪餻棘林花落子茒屋燕将儿山逺不闻漏夜寒疑有霜颇类贾岛佛】
　　井南社饮得影字
　　层楼俯青林芳筵接髙迥众賔来逶迤被服野而整时维沍寒后风日不作冷江梅泄春香鸣禽恋余景时物适我懐忘却酒力猛飘风吹人衣素髪飒垂领浩歌入城闉海鹤振孤影
　　石首蓬莱阁
　　蓬莱髙阁临清汉阁下风涛日夕撞花日映红明霁野草烟浮緑翳晴窗雕阑逺挹荆南胜玉笛新开洞府腔怅望谪仙何处去娟娟秋月照澄江
　　夜坐
　　凉飇落长松明月出东岭空山夜无人鹤不闻警
　　西园杂咏
　　南园老梅苦寂寞移种北园临小池却怜池水净如镜照见横斜三两枝
　　湖上
　　涌金门外水青青倒浸西山似画屏十里暖风鱼浪细扁舟忽过望湖亭
　　赵　汉【二首】
　　汉字鸿逵平湖人正徳辛未进士除建昌推官入为给事中转山西防政有渐斋集
　　泊州
　　山寺清钟晓江帆细雨秋洲三日泊不为阻风留
　　湖上
　　鸟入山光去舟分树影过秋江平似掌何处起风波南大吉【二首】
　　大吉字元善渭南人正徳辛未进士授戸部主事歴郎中出知绍兴府有瑞泉集
　　【诗话元善好青紫囊书妙善占墓其守绍兴谓窆石非禹处别于庙东南建丰碑题曰大禹陵其后望秩于是处焉五言诗颇穏帖无秦人忼厉之气】
　　闻驾幸朔方
　　铁骑緑沈枪传闻下朔方紫台边月白青海陈云黄寝阁鸡声早行营虎步长巡游称圣世车迹到幽荒
　　和马仲房雨
　　凉风吹昼雨萧防自西岑细细縁郊迥霏霏度阙深双虹明夕照万戸动秋砧为想西征辇应停北塞隂常　伦【五首】
　　伦字明卿沁水人正徳辛未进士除大理评事谪夀州判官迁知宁羌州有评事集【王元美云常明卿如沙苑儿驹骄嘶自赏未谐步骤　陈卧子云明卿气骨髙朗颇能自运】
　　望山有懐故居
　　羁步局重城流观狭西野髙髙见西山乡愁冀倾写天际望不极延伫一潇洒落叶归故根山云满秋槚无情尚有适何以慰离者
　　客行篇寄山中所知
　　客行千里道尘土缁裳衣郁郁胡不乐思欲复西归逝者如斯夫朝露待日晞人生一世间乃与愿相违黄鹄举何迥鹪鹩栖何卑抚劒独嗟咤临岐浩徘徊因风寄黄绮管晏非所希
　　和王玉溪过韩信岭
　　汉代推英武将军第一人祸竒因蹑足功大不谋身带砺山河旧丹青祠庙新长陵一抔土寂寞亦三秦
　　竹
　　庭竹娟娟色虚堂肃晚隂翠交红果润清防碧苔深凉月侵氷簟流风送玉琴嵗寒终不改长此防双林
　　采莲曲
　　素月开歌扇红蕖艳舞衣隔江闻笑语隠隠櫂歌归俞　璋【一首】
　　璋字朝相昆山人正徳辛未进士官大理评事
　　上方
　　山寺昼隂寂緑萝覆绳牀乍爱石苔古忽闻兰草香逺树多暮色幽泉有深光持此积喧意来访逍遥场顿　锐【九首】
　　锐涿州人正徳辛未进士官戸部主事【一云长史】有鸥汀渔啸集
　　【诗话长史时名籍甚北人语云涿郡有才才一石锐得其八诗颇警拔微嫌冗长耳】
　　楼桑庙迎送神曲【二首】
　　帝子降兮范之阳怳临睨兮旧乡山苍苍兮水泱泱神之来兮骖驷虬玉鸾鸣兮啾啾云车兮羽葢楼桑隂兮蔽芾牲既肥兮酒香繐帷施兮雕玉牀荃髙坐兮乐未央
　　帝子去兮安之违桑梓兮心孔悲白帝城兮永安宫鱼之腹兮蚕丛巫阳云雨兮洞庭波虽信美而非吾土兮矧蛟鳄与鼋鼍归来兮归来其乐兮如何
　　铜雀妓
　　西陵芳草合松柏半为薪宫殿飞铜雀下饮漳河濵檀烟冷余烬繐帐网流尘白头歌舞妓来教晋宫人
　　出圣水关往凤皇山寺
　　鑯峻攒泬寥参差入烟雾涂疑工凿石截乱流渡诘曲骇千转坦荡不数步隂厓汇灵渊未冬已寒沍欲上仍趦趄先登必奋怒谷响杂鼯鼪涧踪过狐兔断径屡猱接倾岩数狼顾肆贪兴防竒强制心胆怖睨憎仄磴危足试欹岑固渐与世人隔遂惬平生慕絶尘乃无地升天疑有路得意真忘言无心忽成句象设教莫袪烟霞疾已痼空寂排冥诠清虚获悟尘网奄頽龄恨为造化误
　　臯湖秋晚
　　木落天宇清草枯风力劲平湖着微霜摧此万荷柄蓐收浸无权冥欲司政逺山寒更翠积水旷而防湘娥理晨妆髻鬟堕明镜轻飇漾沦涟碧緑交掩映水鸟各沈浮游泳自其性安得金石膏瘥我山水病
　　湖庄秋事
　　郊墟絶喧豗村落断轮鞅况兹千顷湖初秋减新涨无日不沈山有风即生浪微波净涟漪晴宇堕空旷野服时登临箕踞衡臯上兴阑聊咏归扶将独藜杖鹿门庞徳公栗里陶元亮如此足百年外无分寸望
　　观鬬蟋蟀
　　蟋蟀着豳风泉壤恒食息迎隂已振羽欲鸣先鼓翼候气感化机吟秋率其职于世无所争岂有刚膂力都縁助人意自负万夫特见敌竖两股怒须如卓棘昂藏忿塞胷彭亨气填臆将搏必踞蹲思奋肆陵逼既却还直前已困未甘踣雄心期决胜壮志冀必克依稀触与蛮蜗角并开国人生亦类斯驹隙竞失得知雄守其雌老氏有渊识
　　房山孔水洞
　　石窦水拖练灵源地絶尘浪传飞白鼠无处隠赪鳞入夏桃花尽经春荇叶新轻舠不可入岂有避秦人
　　西巡曲
　　飞轮击水日三千咫尺长安在日边试向茂陵髙处望未央前殿立铜仙
　　王　溱【一首】
　　溱字公济开州人正徳辛未进士除沁水知县擢广西道御史出知平阳府迁盐运使致仕
　　落星寺别蒋南泠
　　别意随流水回船过落星湖光侵寺碧山色入帘青鸥鹭驯沙岸鱼龙骇石汀虚堂归兴渺烟浪晚冥冥陆　俸【一首】
