<!-- { "loadSidebar": true } -->
　　【诗话景哲五古学唐人而得其丰韵二逺逊之不知当日何以不列十子之目牧斋据二徐氏辩景哲非山人其实不然福州林孝廉佶获徐兴公所藏钞本鸣秋集有景泰五年迪仲子壮后序中云先人值时多故投老林泉而同时闽人郑阎公望郑闗公啓郭厪敬夫均有挽鸣秋山人诗则宜阳人官吏部侍郎赋元夕应制诗者自是别一人矣壮懐安人中宣徳十年乡试官南海知县具载闽省贤书】
　　题浦舍人梧竹图
　　吾懐出尘想飞思凌沧洲湘江夜来雨寒色川上浮凉飘金井夕露滴银塘秋故人隔千里对此空离忧
　　幽人独憇图
　　幽人遗世氛心与浮云薄薜萝寒可衣山泉时自濯白云林下来黄叶衣上落高风不可攀逍遥在林壑
　　山水图
　　苏耽昔隐处落日惟孤云青山丹灶前橘井香氤氲湖光林际断岚气霞外分仙源不可即清思徒纷纷【周青士云颇近常建】
　　残雨
　　黄陵日己昬萧飒凉飇起残雨挂空江冥蒙若千里郭　厪【二首】
　　厪字敬夫福州人有镜湖清唱【徐兴公云敬夫吾乡隐君子百年来罕有知者其题青铺岭絶句云家林想在空蒙外一带螺江隐翠防又有门前湖白与山青分携空过白湖亭之句其所居当在白湖螺浦之闲与赵景哲相邻竝也】
　　怀鸣秋先生之京
　　澄江晩悠悠离思杳难极西风鸿鴈飞我忆鸣秋客逺树带余晖前川起寒色即此待归舟沙头埽苔石
　　送友之京
　　我正愁寥落君今又北迁春归万里外人去五云边塞栁迎征斾江花照别筵离情不可道去住各凄然邓　林【一首】
　　林初名观善字士齐新会人洪武丙子以明经中乡举官南昌教授擢吏部验封主事文皇改名林后坐法戍保安遇赦晩居杭州有湖山游咏録退庵集
　　二月九日大驾北廵赋诗纪事
　　虎衞三千士龙旂十二辰两京严古制六载重时廵宿雨开新霁青阳届仲春钟山浮王气辇路动香尘河岳提封旧车书制度新覃恩深似海过化速如神夀域熙民物贞符叶鳯麟太平无以报愿效华封人【沈山子云初唐遗】平　显【二首】
　　显字仲防钱唐人以荐授广西藤县知县谪戍云南沐黔国延为西席【张宗海云仲防沂长江径洞庭道夜郎谪昆明其为歌诗怪变豪放得于逺游之助】
　　题丁野夫画
　　野夫巳没四十载化鹤归来知是非郭外梅村更地主笔端松石见天机一时好手不可遇千古赏音如此稀长忆西湖旧游处画船秋雨白鸥飞
　　光霁堂
　　碧鸡翠鸿蒙夕影到滇水月出金马东徘徊白云里施　敬【十一首】
　　敬字孟庄钱唐人谪居滇
　　【诗话孟庄诗颇清越句如斜日黄留渔浦树隔江青度海门山鹧鸪蹋翻黄竹叶翡翠啄破苍苔花天吴拔断蛟龙尾月露洗出瑚枝夕阳霭霭众山暝秋水迢迢双鹭明芣苢绿深江路草枇杷黄尽客窓枝均有风致若归燕一首疑是感革除而作】
　　送吴文学东还
　　结欢未云久讵尽平生语执手临路隅离觞聊一举残钟草堂夕落雁芦洲雨相忆渺天涯深悰若爲处
　　题梅徳芳杏林图
　　梅仙炼丹处山杏栽无数卖药到人间衣裳带红雾花开不知岁子落还成树我欲与之言飘然骑虎去
　　送人还广陵
　　会面情方洽暌违意更长天涯同是客秋杪各还乡黄叶飞扬子青山绕夜郎分襟即万里相顾两茫茫
　　归燕
　　已知秋社近更绕画梁飞主意岂不念天时难独违双归辽海逺对语夕阳晞花雨重来日故巢还是非
　　送谭孟端
　　蘼芜叶齐春水生故人欲归伤吾情草堂酒尽落花满山驿马嘶残月明醉中执手不忍别路上逢人须寄声明朝相望隔闗塞惟见白云天际横
　　巴阳夜泊
　　独櫂三巴夜秋高片月孤滩声将客梦万里下东吴
　　贫乐轩
　　长卷束牛腰箪瓢系牛角读书深树中不知山日落
　　塞上曲
　　八月秋高塞草斑将军千骑猎前山弯弓不射南飞雁恐有征人附信还
　　南行途中寄钱唐亲友
　　万里移家入瘴烟故乡音耗若为传衡阳自古无来雁况去衡阳又八千
　　漕溪夜泊
　　空山孤驿鼓逄逄明月流辉满大江水鸟夜寒栖不稳一双飞影过篷牕
　　读程原道昆阳诗怅然有懐
　　昆阳市上美人家饮酒曽停过客车万里相思不相见东风吹尽蜜檀花
　　刘叔让【一首】
　　叔让扬州人
　　【诗话叔让题正南门城楼云红树一村蒲甸晚黄云满地僰田秋秋夜述懐云南诏羁栖伤短鬓东湖寥落忆扁舟盖亦明初徙滇者】
　　忆弟
　　漂泊嗟吾老羁迟见汝难西风鸿雁急落日鹡鸰寒渭北书长絶滇南泪不干相思朝夕梦懐抱几时寛陆　颙【一首】
　　颙字伯瞻扬州兴化人洪武中举明经官户部员外郎永乐初与修太祖实録奉使朝鲜有颐光集
　　吴江道中
　　鲈肥莼脆正秋风绿水红桥宛转通不独季鹰思故里扁舟吾亦恋吴中
　　李孝谦【七首】
　　孝谦名本以字行鄞人与弟悌谦洪永闲相继举孝廉皆以母老固辞有中林集
　　【诗话孝谦悌谦忠谦兄弟三人皆有至行其父仕开饶于赀时防稽胡舜咨金华戴叔能钱唐杨彦常曹南吴主一豫章揭伯防先后防四明仕开招致宾馆俾诸子问业故其诗文有法孝谦撰长律英华度有可观惜其不传】
　　题画
　　青天际逺水落日明遥岑奋袖拂苍石憩此长松隂凉飇洒露顶正可弦吾琴古调讵自秘坐惜无知音美人隔秋水望望烟波深何当一相晤旷焉谐素心
　　题柴昆陵越山春晓图
　　君莫着谢公登山屐更莫问子猷泛雪舟请君试看高堂壁仿佛李白天姥梦中游于越山川甲天下秦闗蜀道皆土苴柴侯晚年天机精酒酣泼墨为予冩天姥高出东南天天台四明相蝉聨影落平湖一鉴浄正对贺老山庄前近山青青逺山小烟雾冥蒙涨春晓云门日出似闻钟耶溪树绿应啼鸟鸟啼不可闻林深不见云只疑空青四山合倐讶飞瀑双崖奔极知妙手夺天造眞宰上诉天应笑独脚山魈作精偷向灵岩拾奇草水竹江花何处滩渔郎翠蓑露未干青帘酒家石桥右檥舟却忆姚江干长松之下一片石竹杖芒鞵二三客脱巾高挂白云边醉倚青天翠如滴
　　送徐允迪还城中
　　寒梅照虚牖严霜凋弊裘故人动归兴岁晏不可留徐卿立身何坦荡行年五十犹偃仰不思唾手取公卿却甘低头在草莽市中卖药能逃名枚头挑钱还解酲悲来不作穷途哭时复有诗鸣不平忘年之交古来有臭味相同即为偶来迟去疾奈尔何无限离情付杯酒北风吹雨凝作花船头敲氷船尾划道傍行人指归路城上栖乌还到家城市尘埃易更改还念山林青眼在看花有约明年来教我村童埽门待
　　送巽上人还台州
　　挂锡遥怜野寺钟赤城何处问芙蓉归心千里月千里行色一重山一重霞洞春深多药味石桥云断少人踪秋风红叶桃花似此日相期谷口逢
　　新秋寄徳邻
　　一雨兼旬水没塍江村凉思陡然増鸿来燕去非迎送扇故衣新岂爱憎逺戍有书终可到小楼无赋且须登不知明日还晴不船过湖南听采菱
　　寄题黄岩张氏隐居
　　天台佳气郁茏葱中有留侯慕赤松绕屋溪声长落水对门云气悉成峰果林秋熟猿将子药圃春肥鹿长茸幽讨莫辞行路逺穿云巳办一枝笻
　　题画
　　溪头春水碧粼粼溪上春山絶点尘不信白云都占尽也应茆屋有闲人
　　李悌谦【三首】
　　悌谦名未详亦以字行
　　拟古
　　驱车前送君送君长亭道落日照道周君行何草草结交既已晚相去一何早世路多险巇君身讵能保别时春草深于今巳枯稾思君衣带寛忆君容顔老
　　春社
　　今日报春社风光处处同社公三日雨花信几畨风野老还祈谷村醪可治聋醉归茅屋卧花月淡朦胧
　　八月廿夕起东轩步月
　　今夕何夕耿无眠揽衣起听更漏传中秋能隔几夜逺明月巳减三分圆云开数雁影贴地露冷独鹤声彻天心情未觉坐来倦烧灯更读离骚篇
　　尤安礼【一首】
　　安礼字文度吴县人建文元年举于乡官至贵州布政司参议
　　【诗话少参为高士敏方希直所取士树屏归田人罕见其靣况太守钟入觐东里询其起居钟无以应东里曰公为守土吏乃不识尤文度耶钟归访之见一老络丝巷中布衣紃屦环堵萧然钟欲割官地益宅谢不可遗以金亦不受乡人至今传为美谭其遗文尚存韵语特少送人从军一篇虽乏警句然唐名家作古诗亦有如是而止者】
　　送人从军
　　秋风正揺落游子遽离羣结发事戎行逺戍骠姚军悠悠岁月迈渺渺川涂分何以慰心曲努力树功勲钱　安【二首】
　　安字静能后以字行鄞县人临安训导迁韩府纪善永乐改元闻其名召至京固以老辞放还有畦东集【李杲堂云纪善诗健朴有苍然之色】
　　舟中遣懐
　　朝发浙江头暮宿越城下寒月照船窗清霜肃原野岂不念别离吾道有用舍俛仰宇宙间孤懐浩难冩强取囊中琴起弹仍复罢悠悠世上人谁是知心者
　　喜晴
　　秋风忽起卷重隂日色防茫照树林野老扶藜看白石山人伐木度青岑门前溪水深三尺墙外竹梢高十寻明日瓮头新酒熟且依松下一开襟
　　鲍仁济【二首】
　　仁济字原黄岩人永乐初伊府纪善有恕庵集
　　絶句
　　月移阶上花露滴阶下树四顾寂无人流萤自来去
　　灯下有述
　　白头纪善病艰难一防青灯坐夜阑千里恐惊亲骨肉缄书犹自报平安
　　林　枝【一首】
　　枝字昌达闽县人号古平山人有效颦集【诗话闽自十才子外能诗而不与其列者有赵廸景哲林绍淳裕郑文霖汝众林敏汉孟陈本叔固及昌达也昌达集不传徐兴公家有老儒手録明初诗今归林孝亷佶予借观録之】
　　寄彭韫玉
　　空斋牢落思寥寥荏苒年光逝水消忆得当时分袂处栁花如雪过江桥
　　刘　绩【七首】
　　绩字孟熙绍兴山隂人隐居不仕人称西江先生有嵩阳集【顾言云孟熙会稽名家属兴豪华才思雄健】
　　【诗话残雪未消双凤□新春先入五侯家晚唐张蠙诗也孟熙易残以霁易新春以春风攘为巳作遂以此得名人或少之然竹影横斜水清浅桂香浮动月黄昬非江为诗乎林君复易疎暗二字竟成千古名句所云一字之师与活剥生吞者有别也张作全诗不称不若刘之首尾相当其自题诗本云幼小工刺绣极知鍼线难祗缘花様古不耐俗人看是时人争学温李宜其以拔俗为嫌耳】
　　题西陵送别图送姚进士
　　悠悠复悠悠风吹江上舟今朝天色好送客西陵头西陵在何许羃防春郊树搔首望行人迢迢上京路京路一千程官梅照眼明春风浓似酒难浣别离情别离余几日伫得君消息折取杏园花慰我长相忆相忆梦相仍高楼只自登春潮知我意日夜向西陵
　　送周明徳应诏之京师
　　阊门栁条未堪折只宜相见不相别人生踪迹各东西半是车轮与马蹄把酒送君城北路晓日鸦啼乌桕树一声歌罢涙沾巾僮仆催人上塘去愿为辘轳纒青丝辘轳可转心不移男儿出处自有分与君那得不相离官家有程行莫缓后夜相思月还满
　　送友人归番阳
　　芳草绿尚浅故园春未残平生为客惯今日别君难短櫂吴歈曲哀丝楚女弹江花正满眼且莫下长干
　　送王内敬重戍辽海
　　别涙不可忍杯行到手空风尘重作客寒暑易成翁曙色连闗树秋声起塞鸿天涯见亲友还与故园同
