<!-- { "loadSidebar": true } -->
　　访旧指檇李櫂出武原谿亭午厯璵城燠焉如春熙舟人共裸裼爱此南风吹老夫厄篷栊黙坐心独疑云雨易翻覆变态不可知戒言避中流沿涯泝清漪屏翳忽四合飞亷骤如驰艗首屡低昻怒波扬其威所幸诞登岸危致樯檝摧顾彼邻舟人哀哉沈鸱夷古云行路难此语良不非相望不百里尚尔逢顚危而况千里程能保无崄巇裁诗纪所遭进退宜知防
　　费　宏
　　宏字子充铅山人成化丁未赐进士第一累官少师兼太子太师吏部尚书华盖殿大学士赠太保谥文宪有鵞湖摘稾
　　有感次韵
　　妖孽才消一战收犹烦禁旅扈宸游皇人纵有瑶池乐野老翻深杞国忧极北五云瞻帝座淮南千里候龙舟秋风忽漫悲揺落鸿雁嗸嗸在荻洲
　　【诗话文宪在康陵时以守正拒寕庶人此诗因南昌巳平而康陵犹南征而作也】
　　石　珤【八首】
　　珤字邦彦藳城人成化丁未进士改庶吉士授简讨厯修撰侍读学士迁国子祭酒陞南京吏部侍郎改礼部寻掌翰林院陞礼部尚书转吏部入直文渊阁进武英殿大学士加少保兼太子太保卒赠太保谥文隐更諡文介有恒阳集【李賔之云邦彦诗词皆中矩度而七言古诗尤超脱凡近众所不及　王元美云石少保如披沙防金时时见宝】
　　【诗诂少保爰立在永陵初年是时诸臣以议礼忤旨帝初欲援以自助而鲠直自守至三封内批帝心弗善也故虽位列中台其诗多蹇产而不释如云黾勉二十年十事九失意又云人生值命薄所遇多不平又云虽云日偃仰亦复成局促又云趾发物己迕意行悔相连又云轩冕岂不华一喜生众惕又云幡幡行春鸟解使朝变昏又云古来忠与邪往往激褊浅又云茍移造化柄蒉土亦易崇乂云寕为白璧碎不作脂与韦寕为钝劒折不作钩与锥又云事去朝露空安辨穷与达又云牋诰日纷纶君臣互相谀但闻都俞声无复咈与吁又云终然千古下忽有知己叹盖当日纶扉之间未尽和衷之雅一傅众咻谁与为善乃知人生不得行胸懐虽作相与不遇等也近见东南文士有推少保诗为北方之冠者又或谓得长沙之指授俱未尽然然其诗颇类明初西江一派】
　　送邵国贤分韵
　　君帆已南下仆念日旋轸岂谓萍水分如失绳与准平生东朝欢肝胆屡得尽旷然趋大涂一笑破畦畛噐钜用不微多士宜汲引谁撞待问钟虚往归必稇吾闻凌霜干乃自阶下笋愿培正直姿出身济时闵
　　杂诗
　　皎月邈中天清光照无极秋毫森可数万里经一拭宁知黒水潭其下深莫测龙蛇方蚴蟉行者为恻恻
　　春日杂言
　　长空多浮云微雨霑四郊美人隔兰渚杂佩不可要去年梁间燕今嵗将寻巢时物各芬芳吾兴亦飘飖
　　秋莲曲
　　西塘防蓞初破红小舟荡漾东南风罗裙曵水蘸轻碧惊起沙头双落鸿昨日采莲莲尚好今朝采莲莲巳老緑房结子空垂垂翠黛朱顔可长保江头日暮生嫩寒鸳鸯双飞不过滩囘头女伴各无语泪洒铜仙承露盘
　　芟田行
　　芟田复芟田短刀长柄飕飕然开鎌先芟三百束村后村前轰陆续南风吹场场土干乌犍载车角觳觫去年种麦麦不成今年麦熟家无赢为语农夫合勤俭汲水聊舂麦仁饭
　　春渡滹沱
　　世路无闲日风波嵗嵗新东风沙上鴈落日岸头人去国曽千里还家又一春林花应笑客夏病往来频
　　六言
　　密云欲雨不雨繁杏将开未开日暮小楼凝望江南燕子归来
　　防昌宫词
　　羽节貂裘谒内庭太和公主髪初星御前细説和畨事六院都来堕泪听
　　蒋　冕【一首】
　　冕字敬之全州人成化丁未进士累官少傅兼太子太傅戸部尚书谨身殿大学士赠少师谥文定有湘皋集
　　湘山寺
　　孤墖涌山腰钟声隔烟树朝暮见云飞不见云归处毛　纪【一首】
　　纪字维之掖县人成化丁未进士选庶吉士授检讨厯修撰侍读左谕德陞学士迁戸部侍郎拜礼部尚书入直内阁进少保兼太子太保吏部尚书谨身殿大学士卒赠太保諡文简有鼇头类稾
　　武宗皇帝挽歌
　　玉辇今何处宸游事己空泪多湘水竹悲切鼎湖弓汗简千年后钧天一梦中空余旧戎帐金甲凛霜风陆　完【一首】
　　完字全卿长洲人成化丁未进士累官太子太保吏部尚书坐纳宸濠贿论死议平刘六等功戍泉州籍其家有水村集
　　题夏禹玉长江万里图
　　云山苍苍江漠漠绍兴年间夏珪作珍重须知应制难巻尾书臣字端恪却忆当时和议成偏安即视如升平惟开缉熙较画史两河沦弃无人争斯图似写南朝土还有楼台在烟雨钓叟棊翁不可呼渔舟野店谁能数但觉层层境不同林泉到处生清风意逺笔精工莫比只许马逺齐称防中原殷冨百不写良工岂是无心者恐将长物触君怀恰宜剰水残山也画终思效一得愚更把飞鸿添在圗愿君且向飞鸿问五国城头信有无王鸿儒【二首】
　　鸿儒字懋学南阳人成化丁未进士由戸部主事厯官吏部侍郎南京戸部尚书卒谥文庄
　　拟杨铁崖小游仙词【二首】
　　方壶员峤月初生海色如银万顷明一片彩云当面堕东华童子召飞琼
　　一别良常嵗月賖茅君相念寄瑶华五云阁吏无人换犹是当年蔡少霞
　　杨　廉【六首】
　　亷字方震丰城人成化丁未进士累官南京礼部尚书赠太子少保谥文恪有月湖集
　　【诗话月湖诗派本白沙定山其言曰近代之诗大扺只守唐人矩矱不敢违越一步惟陈公甫庄孔旸独出新格予好公甫诗既选注之好孔旸诗又选注之其论絶句云于宋得濂洛闗闽之作于元得刘静修于国朝得陈公甫庄孔旸因类成一帙名曰风雅源流其师心若是然其七言长篇颇具排奡之力五言亦以朴胜不尽类陈庄二公】
　　过牐简莫水部
　　疎牐密牐连一带南北此闗隘往年水小谨啓闭十日五日牐边待今年济水偶然溢雪浪崩腾复砰湃下如落井上登天三老无功神是赖谁移两山作一门管束千流与万派当初本为畜水设岂知水大亦为阂世间未有无法十利未免兼一害人言月河且缓筑不然水势无由杀征夫自是怀往涂见月望今巳再履霜又恐阻氷冻帝乡尚在红云外噫嘻水大莫怨迟还胜从前水小时
　　往年得常山徐生惠砚甚佳丁未防试为监场军士持去自后所得砚皆不及之偶然追忆成古风一篇
　　常山砚多青紫色不徒发墨仍润泽忆尝过市亲阅来恶者堆廛美藏匿再三苦索始出之坐贾乃邀三倍息徐生简选持赠予获之如获琮与璧砚兮亦视为我用口不能言似对臆南宫携去战文场螘垤蜂房专一席风檐交巻出门去竟为守舍军士得唇焦口燥呼不还亟欲往追天巳黒归来旅邸不成眠反覆思维良可惜当时妄意复得之焚香叩易揲蓍防得夬之革观繇辞莫夜之戎即斯贼欲将此事白有司姓名无处稽尺籍三衢旧穴尚可寻巧匠斲山盈左侧犹传上品多更多紫袍玉带殊辉赫虽然此特一物耳吾辈何为置欣戚但恨珍奇失所遇此意英防或能识
　　折桂寺
　　境岂浮屠胜东南秀此峰涧流千丈瀑崖长万年松少室留苍鹿番君见小龙布鞵从此制云峤寄遐踪
　　哭邹汝愚
　　海舶传消息伤心遂不还死同邹别驾穷过蔡西山絶识何由得英风竟莫攀惟余前日疏传写遍人间
　　直科口占
　　南科自分一枝安北转惟添待漏寒吏事两京终是少諌官直恐是闲官
　　题曹宪副采莼巻
　　三泖秋霖浸四围水边未觉露葵稀金盘玉箸长安客防个西风为汝归
　　吴　俨【一首】
　　俨字克温宜兴人成化丁未进士改庶吉士除编修厯官侍讲学士终南京礼部尚书谥文肃有集
　　齿落
　　我年六十一己落第三齿若更活数年所存知有防譬若建重门一扉常自啓外侮窥其间孰御而能止又若筑长堰隙穴不容蚁今己决寻丈不竭安肯巳或言死与生其机不在此此虽释吾忧终焉非至理忆我初落时掩口含羞耻只今落己惯与不落相似作诗纪嵗月亦漫戏云尔
　　罗　玘【一首】
　　玘字景鸣南城人成化丁未进士改庶吉士除编修厯南太常少卿吏部右侍郎赠礼部尚书谥文肃有圭峰集
　　寓言送李希贤
　　山僧下山时僧送不出山但问下山僧此去何时还乳水闲一孔白云留半间祗恐僧还少僧还谁闭闗李　堂【一首】
　　堂字时升鄞县人成化丁未进士累官工部右侍郎总理河道有堇山集
　　堇山庄杂咏
　　红叶乱纷纷秋光到小邨莫怜蒲栁脆幸与菊松存猨狖贪山果牛羊恋荜门石床凉不寐流水激篱根夏　□【一首】
　　□字德树天台人成化丁未进士官南京大理寺评事有赤城集
　　广陵
　　九曲池亭龙气消谁家水调共兰桡眼前亡国无多恨江水东边是六朝
　　苏　葵【一首】
　　葵字伯诚广州顺德人成化丁未进士改庶吉士授编修出为江西提学佥事改四川终福建右布政使有吹劒集
　　金陵寄故园诸子
　　霜冷天空一鴈飞鳯皇台上几霑衣一灯夜雨人无恙万里秋江梦独归醉客酒垆随处好惊心人事异乡非明朝又发金陵道搔首长吟对落晖
　　周　旋【一首】
　　旋字克敬慈谿人成化丁未进士以兵科给事中出参广藩有西溪小稾
　　暮景
　　斜阳含霁景江上去人稀垂老犹为客经冬未授衣僧钟和月起渔火隔烟微故国云霄外多从梦里归杨子噐【五首】
　　子噐字名父慈谿人成化丁未进士知昆江髙平尝熟三县擢吏部考功主事进验封郎中出为湖广参议厯河南左布政使有栁塘先生遗稾
　　【诗话名父早朝诗多至三百首其终篇云除却早朝无一事更从何处效驱驰可想见承平景象矣排节宫词若落尽灯花风定后移来树影月明初巳判圣恩非我分不传私语到人间诗可以怨不其然乎至于春花将及九分九天气又新三月三则寻常百姓家皆可道之不类深宫中女也】
　　早朝【五首】
　　东方曙色未分明玉陛千官接武行华盖殿开銮驾出部头天乐一齐鸣
　　九重天上六龙飞御气氤氲拂太微鳯阁西头明月在清光还照侍臣衣
　　风定天街玉佩和露华满地湿绯罗更畨奏对银台罢听得西班唤六科
　　仙漏迢遥隔绛霄两行银烛照趋朝鼓声才歇钟声动不放朝官过御桥
　　晓风吹动角端旗仗外祥光绕赤墀忽听殿头宣内阁独承密旨退朝迟
　　文　森【一首】
　　森字宗严长洲人成化丁未进士除知庆云县擢浙江道御史建言廷杖囘籍起南宫太仆寺少卿终巡抚江西右佥都御史
　　九日
　　三载重阳菊开时不在家何期今日酒忽对故园花野旷云连树天寒鴈聚沙登临无限意何处望京华【沈山子云语不在深自然蕴借】
　　邹　智【一首】
　　智字汝愚合州人成化丁未进士改庶吉士坐诬下狱免死谪广东石城所吏目居四年得疾暴卒有立斋遗集
