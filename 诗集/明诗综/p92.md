<!-- { "loadSidebar": true } -->
　　寻君无那朔风顚兴尽空囘访戴船汹涌浪喧欹岸石冥蒙雨湿逺林烟江枫叶落红销树野水氷生白满田嵗晚幽期嗟竟阻相过重拟入新年
　　董　澐【四首】
　　澐字复宗海盐人有从吾道人诗稾
　　【诗话萝石闻阳明讲学瓢笠渡江从之年六十有八年长于阳明云明年从其师越中守嵗风雪夜赋诗所云六十九年今夜除者是也阳明和韵云况有故人十里至不知今夜一年除复为序其事云道人今年巳七十往来湖山之间去住萧然曽不知有家室其子谷贤而孝谓道人老矣出輙长跪请留道人笑曰尔之爱我也以姑息吾方友天下善士以与古圣贤为徒天地且逆旅奚必一亩之宫而后为吾舍耶集有山居吟云青山绕湖茅结庐饥餐渇饮事无余是非欲付樵与渔洵达者之言也】
　　天竺次白乐天
　　松林行尽见松门花事三分过二分髙树鸟呼低树鸟入山云笑出山云峰前瀑布僧前落竹里流莺寺里闻忙处不知闲处好红尘白浪正纷纷
　　次沈紫峡病起
　　白贲坊中矮沈家小山池馆足烟霞春囘病骨三年艾门掩青湖独树花诗草也堪书酒劵钓竿长是拂田车客来更觉山翁健一笑窥园出绛纱
　　醉渔
　　石佛寺前江绕门栁姑祠下花连村何人得似渔郎醉白日青天枕瓦盆
　　月夜舟行
　　野鸥抱梦栖烟渚山月随舟过水村犹有打鱼人未睡共听更鼓到城门
　　薛章宪【一首】
　　章宪字尧卿江阴人有浮休居士集
　　趵突泉
　　觱沸趵突泉发源自王屋洑流溢为荥迤陶丘北黄山渇马厓入地乃更伏濳行五十里突尔出平陆曽不舍昼夜东汇成川澳乍似沧浪水浴出三白鹄更疑清泠渊白龙服鱼服蒲荷相蔽亏鳬藻舞濡渌踟蹰不忍去奈此白日速
　　魏　偁【二首】
　　偁字达卿鄞县人官石城训导有云松诗略【李杲堂云云松诗略欧阳鹏所选于三千余首中止録三百四首所遗必多佳者】
　　题归隠图
　　若有人兮遐方薜荔衣兮荷裳餐三芝兮五药蹇幽独兮茅堂春日兮迟迟春风兮微微鸣鸟兮喈喈垂杨兮依依览佳辰兮何求沛我行兮兰舟时不可以茍得邈予懐兮中洲云冥冥兮欲雨掇芳菲兮归处蹇修兮未来聊舒迟兮容与
　　十八滩歌
　　水中乱石立森森急溜盘回一派深山鸟任呼行不得舟行自古到如今
　　史　徐【一首】
　　徐字巽伯深阳人都指挥有乐山集
　　宫词
　　玉树花枝过雨稀不堪减却小腰围朝来陡觉香罗薄还着团金旧赐衣
　　朱　讷【一首】
　　讷字存仁宝应人成化丁酉举于乡选知郅县调长阳以子应登贵封郎中
　　题画
　　空翠明逺林夕阳澹红树茅屋傍深溪渔舟日来去杨　中【一首】
　　中字致行无锡人有简斋集
　　题画
　　素衣缁尽鬓丝蓬两脚东华踏软红何似侬家江水阔醉眠春雨钓船中
　　胡尚志【一首】
　　尚志字士先绩溪人有海阳集
　　杂咏
　　秦越隔千里坦坦皆夷涂茍赢旬日粮真可造其区彼昏自狂悖舍夷繇径趋野径多屼嵲况复迷方隅穷年不能达力倦空踟蹰徒使防观人咄咄长嗟吁
　　朱　朴【十五首】
　　朴字元素海盐布衣有西村集
　　苦哉行
　　年荒莫蠲粮蠲粮民益荒嵗歉莫脉济赈济民益伤虚名及小戸米入官家仓仅为公门需那能充饥肠苦哉复苦哉淫雨天降殃但闻流水声不见白日光菜甲短栖亩麦苖己委黄湿薪及烂鹾其价十倍强二月春巳半桃李无艳阳出门泥淖深况复多虎狼苦哉难重陈泪下霑衣裳
　　山中怀逺人
　　空山阒寂兮无人麋鹿猨狖兮成羣风瑟瑟兮自起泉潏潏兮相闻晨光发兮出日夕色暝兮归云独怊怅兮登陟眇予怀兮思君
　　秋夜吟
　　风披披露凄凄草虫互相语林鸟无定栖人来不来闗塞隔月出未出天河低谁家屋头乌夜啼
　　寒食行
　　寒食清明天气晴家家上坟齐出城小家丛冡不哉树虽有纸钱无挂处大家新坟松柏多罗城石柱髙嵯峨儿孙跪拜女妇笑杜鹃啼血黄鹂歌谁家古坟生荒草满地落花人不埽当时从极緐华碑碣犹书鳯鸾诰凿地聚土作宫术人指防来三公三公不来术人去只有石兽嘶秋风子孙流落无可奈翻道此坟风水害又疑棺椁有金银掘作平田向人卖呜呼世间万事空纷纭贵贱变化皆浮云生前但有一杯酒身后何须三尺坟
　　细腰蜂为羣儿所伤有感而作
　　蜾蠃蜾蠃草下青虫衔一个飞去飞来绕戸庭呜呜有声祝类我孩儿害物何不仁驱逐顿令巢穴破当时逺计为儿孙逺计无凭近成祸因之令人三叹息黄蜂采花劳羽翼辛苦功成不得食割作它人口中蜜春风三月桃李时不如就使花狼籍
　　灵隠寺
　　合涧桥头水飞来洞口山鸟盘苍壁影僧掩翠微闗松露昼还滴严花秋更斑一年尝一到一到一忘还
　　吴江道中
　　江上芙蓉晚着花故人书画泛轻艖廿年往事今重省双鬓逢秋各有华水落湖田渔网集天低泽国鴈行斜垂虹桥下堪停櫂碧树红帘卖酒家
　　楚江秋晓
　　卧闻津吏数江程白鸟青莎岸岸明秋色逺连湓浦树人家多绕汉阳城残灯野寺钟初动瘦马河桥客早行三国废兴何处问荻花风起又潮生
　　赠张惟爱秀才
　　有美人兮山之阴我欲放舟何处寻防时射防蓬莱殿犹自读书松桂林神交千里梦己接诗社百年情独深芙蓉可折不可寄江水浩浩伤人心
　　以画寄云林
　　朝望南山云暮望南山云云山朝暮望一望一思君
　　董两湖扇图
　　南湖春水平北湖春草緑中有荡舟人解唱沧浪曲
　　夕
　　出门望南山日夕山光冷山月出未髙栖鸦动林影
　　西湖竹枝词【二首】
　　阿侬家住湖水傍菰米莼丝野饭香猫头紫笋尺围大沙角红菱三寸长
　　郎从湖上打鱼鰕妾在湖边只浣纱生长不离湖水上涌金门外是侬家
　　题水仙花
　　碧池妆镜晓寒消不染铅华意自娇恼杀江南赵公子却将金粉涴生绡
　　谢　复【一首】
　　复字一阳歙人布衣有西山稾
　　春日偶成
　　二月春光好村村景物賖緑垂烟外柳红绽雨中花倚杖登危峤提壶坐浅沙耦耕今有伴随处可为家袁　仁【二首】
　　仁字良贵吴县人有一螺集
　　漫兴
　　不干荣禄息危机茅屋三间老布衣多少长安骑马客故乡深院鎻重扉
　　暮春有怀
　　花老辛夷万緑肥草香江岸燕低飞故人竟负看春约囘首东风事己非














　　明诗综巻三十
　　钦定四库全书
　　明诗综巻三十一
　　翰林院检讨朱彛尊编
　　钱　福【一首】
　　福字与谦松江华亭人治庚戌赐进士第一官翰林修撰有鹤滩集
　　【静志居诗话鹤滩吟情以捷敏胜故自觧春雨后凡俚词俪句动辄归之此选家皆弃不録也乔希大志其墓曰与谦卒年才四十有四予与与谦同游邃庵西涯二先生之门与谦甞言作文须昌其气先使一篇机轴定于胷中然后下笔当沛然莫御矣又言辞必根据道理虽恒言近事亦不可略然则鹤滩亦不専以捷敏胜人所傅俚词俪句亦未必皆出其手也】
　　少年行
　　荻芽新长河豚肥吴姬作羮俊味稀金陵子弟快一饱挟弹走马穿花归
　　靳　贵【一首】
　　贵字充道丹徒人治庚戌赐进士第三累官太子太保戸部尚书兼武英殿大学士赠太傅諡文僖有戒庵集
　　【诗话文僖康陵旧学南廵时临其丧命词臣撰祭文皆不称旨御制一首云朕居东宫先生为傅朕登大寳先生为辅朕今南游先生巳矣呜呼哀哉代言者叹息敛手晋江何氏辑明文征以此压巻焉】
　　碧渠为李宗朝赋
　　白云深处有山荘分得清渠入小塘水靣雨翻菱弃乱门前风过稻花香竹牀不作劳生梦石砚惟钞种树方樵子是兄渔是弟卜邻何计得连墙
　　周　泽【一首】
　　泽字天雨嘉善人治庚戌进士官贑州同知
　　梅花道人墓
　　古墓墙隂卧断碑白杨髙树叫寒鸱闲云终日自来去不见梅花老画师
　　方良节【一首】
　　良节字介卿莆田人治庚戌进士官至布政使有雪筠集
　　题李在画
　　烟霏压翠万峰低树树隂浓路转迷何处人家春不管落花流出小桥西
　　杨　旦【一首】
　　旦字晋叔建安人治庚戌进士授吏部主事累官南京吏部尚书有惜隂小稾
　　小圃即事
　　池馆围春曲径通虚檐掩映緑隂中入门顿觉风光别几树桃花隔竹红
　　祝允明【六首】
　　允明字希哲长洲人治壬子举人除兴宁知县迁应天府通判有祝氏集略又有金缕醉红窥帘畅哉掷果拂王期等集【顾华玉云希哲玩世自放惮近礼法之儒学务师古吐辞命意迥絶俗界效齐梁月露之体髙者凌徐庾下亦不失皮陆　陆子余云先生贯综羣籍稗官杂家幽遐昆璅之言皆入记览发为诗文横纵开阖茹含古今无所不有　王元羙云祝希哲如盲贾人张肆颇有珍玩位置总杂不堪】
　　【诗话六如居士画枝指生书允称絶品至于诗逊昌谷三十筹然如莫食汨罗鱼肠中有灵均小山侵竹尾细水防松根麦响家家碓茶提处处筐人家低似岸湖水逺于天置之叹叹集中正自难辨】
　　和陶饮酒【二首】
　　大道本一致无间寂与喧每有希夷时不见耳目偏逝水喜东流浮云忘故山羙人隔秋风渉江耻空还旦暮或遇之荘周有遗言
　　吾足如转蓬遇风无停时节候迭代序甞与家室辞三歳凡五出别离复在兹行止岂有津谁为我稽疑不若巢中禽乃免霜霰欺天运实为尔通塞任所之
　　愍农
　　大麦青青四尺长大水过头一尺强安得不托与餦餭无餦餭且自可秧不成苦杀我
　　汉阙
　　汉阙咸阳建山河百二开甘泉芝草出天马大宛来宣室宵衣问长杨献赋回宁知天禄阁不用子云才
　　广州赠龙鸿胪
　　吉水龙夫子论交嵗月长屡衔天子诏三使日南王欲餽舟无寳留题稾有囊一杯海濵馆逺意共茫茫
　　题画
　　栁风吹水细生鳞山色浮空澹抹银总道江南风景好从前都让罱泥人
　　何孟春【二首】
　　孟春字子元彬州人治癸丑进士除兵部主事歴郎中出补河南参政入为太仆卿以佥都御史廵抚云南召为吏部右侍郎以议大礼泣諌左迁南工部右侍郎寻削籍卒諡文简有燕泉先生集
　　送王伯安南都审刑
　　秋雨弥天来秋风动地发秋官方用权暑气埽七月四牡复何之时当奉天罸黄纸下青冥钦哉惟帝曰罪毋脱秦黥法勿加楚刖三覆五覆间务使事情核宸衷一寸丹载拜书之笏年来民俗漓肯长其告讦年来吏事冗肯听其唐突持此直如何人行请谒持此平如衡何人得干没莫将五徳凤拟以独击鹘笔端有造化还解肉冤骨山川几经歴嵗月去飘忽簿书盈几席肯作尘劳咄夜分灯火孤清兴谅难汩检防纪行篇浮踪遍吴越归朝拟何时欲及众芳歇民物哀矜余转觉心如龁好为万言书伏奏苍龙阙
　　洮岷道中
　　景色来西徼萧条信逺方水分羗部落山絶汉封疆几处青稞熟深忧白雨伤荒城谁为守十室九逋亡顾　清【十八首】
　　清字士廉松江华亭人治癸丑进士改庶吉士授编修进侍读忤刘瑾调南京车驾员外郎瑾诛还侍读进少詹事引归为南礼部侍郎进本部尚书致仕諡文僖有东江集【孙贞父云文僖吟咏篇章有闗民情世用】
