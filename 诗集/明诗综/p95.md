<!-- { "loadSidebar": true } -->
　　日日都门送别离道傍杨栁巳无枝西飞白日东流水不放行人住少时
　　怀归
　　鉴湖之水清且涟中有二顷桑麻田故人有约不归去老却黄花又一年
　　黄　衷【三首】
　　衷字子和南海人治丙辰进士歴官兵部右侍郎有矩洲集【钟仲实云矩洲歴官所至皆有题咏晚年谢事丘皋寄兴不倦其诗整而俊婉而有则宏博而不肆】
　　【诗话矩洲诗无根核兴到笔酣闲与曩篇暗合若野练晴飞孤屿白木棉春试小枝红白酒河桥花底社黄螺沙市蜑家儿处处短垣围牡蛎家家生计种扶留鸟际忽开衡岳寺林端恰下灌江船桐木归来津口渡杨花飞过驿南楼状南中风景歴歴在目】
　　益阳纪事
　　潭州楚南郡犷黠俗易敝伊昔炎宋时控御恒署帅惟我神圣朝绥靖亦数世去年五百峒椎牛立赤帜居氓弃业走行旅尽心悸俄闻益阳菁倡乱渠首二敢叛假息恩遂揭怒车臂岂縁科率烦厥咎在长吏我时移镇来集议询根蔕米聚山川形阵列犄角势团夫里抽壮甲长家举义风霆驱号令狼兕各歼殪鸷猛安可常覆辙戒前事慎尔血气躯毋使腰首弃
　　万县
　　川东十数州此地事征榷鹾贩浮大航蛮賨日交错算缗及铢厘刺颖倒囊橐追惟作法谁主者及倅幕先王御盛世赋税且云薄未造计舟车谅非明哲作刀锥将尽争何以捄民瘼厉禁如可除商旅永和乐
　　雨
　　自从人日雨漠漠浃旬连渐緑矶头草仍迷夏口船雷声喧浦近农事悯时先杨栁东门色春寒几度眠汤　沐【一首】
　　沐字新之江隂人治丙辰进士除崇徳知县入为御史累官大理寺卿有廷尉集
　　秋日写怀
　　黄菊秋来已满篱青山于我久相期孤灯对酒不成醉逺道逢秋更觉悲祗恐病侵垂老日不妨贫过未官时沅湘欲趂东归櫂竹杖芒鞵任所之
　　陈　霁【一首】
　　霁字子宇吴县人治丙辰进士改庻吉士授编修忤刘瑾勒致仕瑾诛复馆职歴国子监祭酒有玉堂成均归田诸稾燬于火仅存苇川集藏于家
　　【诗话祭酒古之遗直爲史官时靣责刘瑾谓古者刑不上大夫大廷非行杖之所且言刘公健谢公迁皆顾命大臣君无故一旦去之恐非所以保贵富之道瑾对以廷杖正统年有之公曰此奸邪王振所为尔瑾争曰王振死士木之难忠臣非奸邪公作色曰此贼几覆社稷何忠之有瑾曰编修借王振骂我邪衔之欲置公死地以丁母忧仅免其后又劾江彬几为彬所陷归田澹退尤人所难诗草被焚从其裔孙録手稾一首】
　　过杨二郊居
　　白石芳郊路清谿旧竹扉桥通湖水近树入陇云微苹叶漂波冷鲈鱼上钓肥村醪沽不逺落景未言归熊　卓【三首】
　　卓字士选丰城人治丙辰进士授平湖知县徴拜监察御史有熊御史选【王元羙云熊士选如寒蝉乍鸣疎林早秋非不清楚恨乏他致　顾言云侍御才华警防一句一字酷尚初唐巳得王杨风采特少深致　穆敬甫云熊诗如西子解顔万夫婉娈　黄清甫云卓诗所存最少不过四十篇出自北地所删殆无遗珠矣而不足以振然其短调楚楚亦自清发】
　　【诗话张光世集为康徳涵所定熊士选诗为李献吉所删两君俱有才名不应牵率若是疑所汰者金而所存者沙矣】
　　送王衍之还陜和廷实韵
　　扰扰郊门道沙寒驿路防烟花行客晚京洛故人稀野岫孤云没春山独鸟归秦川隠关塞一望一沾衣
　　出居庸
　　沙上望行人日暮愁心絶江南四时春邉地五月雪
　　送客城南
　　杨栁河桥外春风倒玉壶离情不可道江路满蘼芜赵　鹤【二首】
　　鹤字叔鸣江都人治丙辰进士歴官山东提学副使有具区集【顾华玉云叔鸣诗耻凡语于古爱谢灵运于唐爱孟郊于元爱刘因尝曰此道不宜浅浅则庸冗下矣其登泰山金焦诸篇言言自作更不随人真凌驾千古胆也】
　　【诗话李献吉登岱诗日抱扶桑跃天横碣石来宗子相称之谓有芥视岱宗斗量沧海之致若叔明山压星辰从下防海浮天地自东廻亦警句也】
　　登岱
　　一上遥岑万丈苍天风应为袭衣裳鸡鸣徃徃防初日人语时时到下方云暗钟声连海树春浮花气入山堂扶藜不浅登游兴祗怪舆丁唤客忙
　　蓬莱阁观海
　　蓬莱髙阁晚凉开倦客乘凉坐未回不住鸟声冲雨过有时龙起带潮来愁云尚识田横岛仙月还虚汉武台回首夕阳瀛海上一尊怀古独徘徊
　　汪　循【一首】
　　循字进之休宁人治丙辰进士官顺天府通判有仁峯文集
　　老去
　　老去心还竞春来花又新未应行乐地偏惬少年人戴　铣【二首】
　　铣字寳之婺源人治丙辰进士官南给事中以论刘瑾削籍赠光禄少卿
　　武城晚眺
　　野旷苍烟合城昬白日斜羃隄千树栁负郭万人家小舫明渔火髙楼隠暮笳寂寥江上立羇思满天涯
　　经古鄚州
　　城势尚蜿蜒风光异昔年民垣官舎瓦兔穴战场田古树无秋色残碑有暮烟兴衰亦常理临眺却凄然朱　谏【八首】
　　谏字君佐永嘉人治丙辰进士歴官贑州知府调吉安谢病归有荡南集【俞汝成云君佐诗多自得之趣不规规于声调格律】
　　【诗话荡南近体足自名家】
　　清明日泊扬子江
　　杨栁夹江青东风潮正平云间旋蜃市沙际听鼍更万水俱东逝孤舟更北征不知时序改今日是清明
　　入清河
　　栁叶初凝緑桃花正满林河流移故道海色变层隂午夜一帆月征人万里心风沙吹欲老短髪不胜簪
　　寓江心寺
　　孤屿清秋夜星河万里查江山如有约云水暂为家白髪随鸥鸟轻舟采石华秋风动归思淅沥响蒹葭
　　冬日奚兰室老友见访喜而有作
　　江村寒月客来稀坐对梅花半掩扉灯火最怜清夜话溪山偏爱旧人归酒樽欲尽还堪泻世路无情巳息机相见不须悲白髪山林钟鼎总成非
　　章孝夫鴈麓山庄
　　隂隂竹树绕山根石径云深荡北村无数落花浮水靣尽随鸥鸟到柴门钩帘静对千峰月种药新开五畞园长日南牕事髙卧谩将风景说桃源
　　瑶川新涨同魏海南泛舟
　　草暖风和二月天江南鰕菜不论钱前溪昨夜添新涨一叶中流范蠡船
　　夜坐
　　金炉火尽不闻香银烛无光春夜长想见落花千万朶尽随风雨下池塘
　　寄曽良用
　　防度南楼坐夕曛十年消息隔江云归来又向江头别只见梅花不见君
　　黄　相【一首】
　　相字弼甫莆田人治丙辰进士有一溪集
　　槿树花歌
　　日出花始开日没花巳落明日花开笑落花不知向暮还如昨人间势利自有时田窦相倾徒尔为独不见东陵逹人守法奚咨嗟子如不我信听歌槿树花唐　锦【一首】
　　锦字士防上海人治丙辰进士除知东明县入为兵科给事中歴江西提学副使有龙江集
　　近山
　　卜得幽居傍翠屏涧泉偏爱枕邉听晓来岚气冲帘入湿透牀头相鹤经
　　唐　寅【九首】
　　寅字伯虎一字子畏吴县人治戊午举南京乡试第一坐事下狱放归有六如居士集【顾华玉云伯虎弃落之余益任放诞殉节体物托兴歌謡防避俳文务谐里耳虽作者不尚其辞君子可以观其度矣　祝希哲云子畏诗初喜秾丽临仿白氏务逹性情佳者多与古合　袁永之云子畏筑室桃花坞中读书灌园家无儋石而客常满坐风流文采照映江左谓人生贵适志何用刿心镂骨以空言自苦故其著述多不经深思语殊俚浅　王元羙云唐伯虎如乞儿唱莲花落其少时亦复玉楼金埒】
　　【诗话六如沦落明时恒卖画为活故其诗云领解皇都第一名猖披归卧旧茅衡立锥莫笑无余地万里江山笔下生又云青衫白髪老痴顽笔砚生涯苦食艰湖上水田人不要谁来买我画中山诵之凄然足以悲矣然于画颇自矜贵不茍作而诗则纵笔疾书都不经意以此任逹几于游戯此袁永之辑其集仅存少年之作实末足以尽其长余于集外从画巻録其留题絶句八首饶有风致未至如乞儿唱莲花落也】
　　骢马驱
　　悠悠骢马驱道阻嵗云晚岂无同袍士念子不能饭木落辞故枝去家日以逺鸣鸡戒前涂夕暝犹防蹇筋力巳非旧泪下不可巻
　　题云山烟树图
　　云山烟树霭苍茫渔唱菱歌互短长灯火一村鸡犬静越来溪北近横塘
　　赠感慈邹先生画
　　骑驴八月下蓝关借宿南州白塔湾壁上残灯千里梦月中飞叶四更山
　　呈何先生画
　　青云阁榭泉声隔黄叶关河鴈影来别有诗人好懐抱西风双鬓一登台
　　晓起图
　　独立茅门嬾拄筇鬓丝凉拂豆花风曙鸦无数盘旋处緑树枝头一线红
　　野寺
　　野寺空林落照低防钟烟树使人迷逢僧只道山门近不觉穿云又过溪
　　雪景
　　重重楼阁冻云连烟树苍茫带瀑泉一夜空山千丈雪草人在玉壶天
　　墨菊
　　故园三径吐幽丛一夜霜堕碧空多少天涯未归客借人篱落防秋风
　　题画
　　日长深闭竹庐眠席下犹余纸裹钱检防鸡栖牢缚草夜来有虎饮山泉
　　刘　龙【一首】
　　龙字舜卿襄垣人治已未赐进士第三累官南京吏部尚书赠太子太保諡文安有紫岩集
　　送谢同年邦用之湖广佥宪
　　曲江花底记同游十五年来鬓欲秋楚国旌旄新宠渥谢家人物旧风流君山雨霁簪螺髻汉水春深涨鸭头樽酒巳空山巳夕防茫烟树隔仙舟
　　林廷防【一首】
　　廷防字利瞻闽县人治已未进士歴官太子太保工部尚书赠少保諡康有小泉稾
　　江南曲
　　鸟鸣花树繁春满江南道不见花下人但坐原头草蒋　瑶【一首】
　　瑶字粹卿归安人治巳未进士由御史出知荆扬二府累官工部尚书加太子少保卒諡恭靖
　　【诗话康陵南廵近侍希帝意旨欲刷民间女子恭靖公知扬州府事语江彬等曰扬州女子少多受聘不便夺之无已则知府一女在得旨斯进耳乃罢时山隂汪清宪先生知泗州中使传旨令进羙人善歌吹者先生奏言泗州妇人荒陋无可应勅臣向民间访桑妇傥纳之宫中俾受蚕事庻于治化有禆事亦得寝二公彊直颇相类而康陵未甞震怒亦足见帝徳之寛大矣相传驾旋时恭靖为彬等系于舟中三日不食驱今送驾所骑马受夺止携一被垫驴背夜则寝焉抵临清徒跣行岸上康陵遥望见之曰是蒋知府邪可速遣还方得免维扬人感之入髓春秋尸祝至今恭靖以宫保尚书予告林居者二十年入岘山社诗不多作惟秋社一律仅存】
　　丙午秋社和我斋半溪聨句韵
　　湖上闲居系逺心羣公兰楫几回临衣冠聚处多乡里存没筵前换古今野寺浮桥烟树暝断碑斜日藓苔侵从教津鼓催归数且倚洼樽亭柱吟
　　孙　绪【一首】
　　绪字诚甫故城人治已未进士歴官太仆寺卿有沙溪集【李时逺云沙溪瀛洲才子所作清新典丽足以名世】
　　【诗话沙溪无用闲谈足资国史之采择诗不见佳】
　　居庸关官舎
　　一径中开万里横居民无地问农耕霜催木叶晚山赤雨溜石苔秋水清沙鸟逺从天外度寒蛩苦爱夜深鸣峯峦徙倚休回首何处孤云是故城
　　王守仁【十首】
