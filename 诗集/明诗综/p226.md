<!-- { "loadSidebar": true } -->
　　黄脩娟【一首】
　　脩娟字媚清仁和人参议汝亨女
　　邨居即事
　　寂寂邨居晩迢迢旅雁稀烟花迷曲径山月澹清辉黄菊经霜浄秋莼带雨肥夜深寒漏彻渔火逐星归项　佩【二首】
　　佩字吹聆秀水人处士吴统持之室有藕花楼诗稾
　　【诗话吴处士巨手有大宅在北郭之秋泾得吹聆为嘉耦琴瑟静好诗篇酬和甚乐也遭乱家破转徙无定迹糠籺不饱然未尝闻交谪之言所题卍斋即秋泾故居取方广胸前字以为曲阑乡人题咏者纷纷惟吹聆诗俱从梵夹中出极其熨贴或疑□字韵书不收然三防成□犹有想□即伊字苑舎人咸诗可据也】
　　夫子书屋落成阑干皆用卍字遂名曰卍斋属赋四十字
　　夫子爱竒字回阑缭绕之一时齐作卍三防不成□树色春浮并斋居绣佛宜定知人载酒送喜有刍尼
　　社日
　　过雨春泥白斜飞燕尾纤恰停鍼线坐自起为钩帘翁　桓【一首】
　　桓字少君钱塘人处士胡介妻
　　重过西湖
　　风风雨雨鸟空啼草緑山腰水满隄画阁已倾歌舞散十年重到六桥西
　　姚妫俞【一首】
　　妫俞字灵脩长洲人嫁嘉定侯演有再生余事
　　冬日
　　坐拥乌皮倚隠囊且翻梵夹静焚香凄凄庭院悲风急漠漠江天朔雁翔一段旅懐还磊落百年心事付苍茫登楼望逺迷乡树又见寒鸦送夕阳
　　章有渭【二首】
　　有渭字玉璜华亭人嫁嘉定侯有燕喜楼草
　　舟行即事
　　晓雾迷离彩鹢轻擢歌徐动见新晴临湍鹭子亭亭立夹岸蒲花漫漫生遥指小山遮塔影忽经深树出钟声晩凉不觉罗衣薄自爱澄湖片月明
　　春感
　　舞蝶庄生梦啼鹃蜀帝魂紫芝逢胜友芳草想王孙小阁闻鸡唱闲庭听鸟喧晓烟迷麦陇春雾锁柴门鱼戏青萍动风吹碧叶翻防毫题玉柱緑蚁引金尊乍摘葳防草长依翡翠轩避秦无絶境何必问花源
　　盛韫贞【四首】
　　韫贞字静维华亭人
　　邨居杂感【三首】
　　自我来兹地重门晓夜扃萧条门外栁几度向人青采蕨怀商土占时望嵗星但能安病骨不必问池亭烽火吴关逺烟花谷水明孤坟应宿草白髪隔重城遗行书难就言较未成愁心托幽梦兹夕倍纵横蓬径无人迹春厨断暮烟稻梁谋自拙仆隶义相捐薄俗终难入幽栖性自便尺书兼斗粟慙媿主人贤
　　寄兄
　　一自双亲尽乡园不忍旋七年三见面稚子渐齐肩梦断燕山月春归海树烟书来能念我三复鹡鸰篇姚　淑【一首】
　　淑字仲淑金陵人庶吉士达州李长祥纳为继室有钟山秀才海棠居集
　　寄研斋太史
　　年年叹离别此别何时休楼头望不见从今不上楼无钱买鲤鱼君书何处求
　　倪仁吉【二首】
　　仁吉字心惠浦江人进士仁桢之女
　　宫意图
　　调入苍梧斑竹枝潇湘渺渺水云思听来记得华清夜疎雨银釭独坐时
　　弹琴
　　棃花小院午风轻谩理冰丝入太清一片梧桐心未死至今犹发断肠声
　　钱敬淑【一首】
　　敬淑字师令江宁人文学谈允谦之妻
　　泊浦子口
　　残年孤櫂泊近浦验归程雪圃芹牙白江醪竹叶清夕阳新别路衰草古离情隔岸寒山色含凄望旧京汤文玉【一首】
　　文玉【原阙】
　　司吾春游诗
　　山雨初晴洗佛螺春风处处揭青莎采香不倦溪边路多少飞红趁韤罗
　　周淑禧【一首】
　　淑禧江阴人周荣公第三女
　　【诗话至元斥卖广济库故书有采画本草一部近吴中赵凡夫子妇文俶端容设色画本草曲臻其妙江阴周荣公二女淑祜淑禧临之亦成絶品淑禧写大士象一十六幅陈仲醇谓其十指放光直造卢楞伽吴道子笔墨之外今文俶真迹尚有存者周氏姊妹花草见者罕矣又石城女子李佗那善画水仙则余亦未之见】
　　杜康庙
　　酺有新糟醊有醨杜康桥上客题诗最怜苦相身为女千载曾无仪狄祠
　　【诗话海内图经罕载杜康祠宇独三吴有之相传康有遗冢在江阴县城南土人因于桥下建祠以刘伶配之季给事科草募疏云诗传雅咏先歌既醉之章书有诰词特谨徳将之训溯麯糵流传既逺而古今风味攸同酒星在天醴泉出地舟中之斛三百市上之价十千爰有饮中八仙竹林七子或沉或湎孰圣孰贤缅怀作醴之功岂止忘忧之具今杜氏之遗桥尚在而刘家之故巷犹存阅嵗久而年深为风侵而雨剥兹欲树丰碑之七尺翦棘诛茅建祠屋之三楹崇基叠石俾千载相传为胜事赖一时共济以落成文颇流利然不若淑禧一絶之新警也】
　　纪映淮【二首】
　　映淮字阿男金陵人嫁莒州杜氏早寡守节终
　　絶句
　　杏花一孤邨流水数间屋夕阳不见人牯牛麦中宿
　　秦淮栁枝
　　栖鸦流水防秋光爱此萧疎树几行不与行人绾离别赋成谢女雪飞香
　　谢五娘【二首】
　　五娘万厯中湖州女子有读月居诗
　　小园即事
　　翠竹青梧手自栽芙蓉未秀菊先开小轩睡起日卓午黄叶满庭山雨来
　　感怀
　　四面帘垂碧玉钩重重深院锁春愁天涯行客无归信花落东风嬾下楼
　　曹夀奴【三首】
　　夀奴小字山姑崇祯间吴兴女子有观静斋稾【诗话夀奴诗颇有林下风致赠姊一篇其源出于杨方】
　　赠伯姊
　　草有并蔕花木有连理枝果有合欢核豆有同根萁鱼或比目游鸟亦比翼随同功茧作緜合卺玉为卮我与子姊妺愿得不相离出必同车轮居必聨屋楣见月每共拜弄珠定双嬉子妆我掠鬓子盥我捧匜我衣捣子砧子濯污我私机张我续织镜听子兼持子褰我衾裯我餔子粥糜寒辄拥子背暑还扇我肌子女迭相抱帷帐恒并施生从比肩人没以百嵗期
　　夫君北行以菩提数珠留赠
　　百八菩提子红丝贯小缨无眠他夜月留记逺钟声
　　寄外
　　去作西湖十日期经年犹滞谢公池别来夜夜双行泪只有瑚旧枕知
　　李　因【一首】
　　因字是庵防稽人【一云杭州人】光禄卿葛征竒之妾有竹笑轩吟草续稾
　　【诗话是庵善花竹之夭斜禽鸟之跳踯具有生动之趣刻沉香为像以奉白阳山人诗其余事尔然无铅粉之饰】
　　郊居用松陵集韵
　　避世墙东住牵船岸上居雨分三径竹晴曝一牀书上坂驱黄犊临渊网白鱼衡门榛草遍长者莫停车黄媛贞【四首】
　　媛贞字皆徳秀水人先世父贵阳守副室有卧云斋诗集【俞右吉云亡友黄鼎平立二妹一字皆徳一字皆令均有才名皆徳为贵阳朱太守房老深自韬晦世徒盛传皆令之诗画然皆令青绫歩障时时载笔朱门防嫌近风尘之色不若皆徳之冰雪净聪明也】
　　丁卯冬十二月留别妹皆令
　　北风凄以栗不忍吹罗襟高云语征鸟离思两难沉今我逺庭帏与子分芳衾宁忘携手好所以伤我心一言一回顾别泪垂不禁但得频寄书毋使相望深
　　听雨
　　长夜一灯灺独愁谁与言牕前几防雨井上芭蕉翻
　　山邨
　　春山春水碧依依草屋风轻燕子飞行到半坡亭小住野云何事亦来归
　　贵阳廨中
　　天涯二月早芳菲官舎何曽逺翠微如此溪山堪累月杜鹃犹道不如归
　　陆氏【一首】
　　氏华亭夏考功允彞侍妾
　　追悼
　　锦瑟苍凉忆旧踪芳年行乐太悤悤浓香帘幕图书静明月楼台笑语通人并玉壶丘壑里才分采笔黛螺中祗余华表魂归去夜夜星辰夜夜风
　　徐简简【三首】
　　简简字文漪嘉兴人休宁吴璵小妻有佩兰阁草梦居集
　　【诗话文漪縁情有余风格未老然亦闺中之秀】
　　宫词【一首】
　　沉香亭子玉勾阑遍植名花按月看第一莫栽红芍药此花开日定春残
　　庭院沉沉尽日扃自将书法学兰亭中官领得芙蓉粉催入长春写御屛
　　寄怀
　　夹岸垂杨卷落花春风咫尺是天涯重门深锁楼中燕独有王孙不在家
　　江　娥【一首】
　　娥宗室来鲲侍儿年十三能诗
　　戊戌除日守嵗和王孙作
　　仙茆笔秃砚成冰守嵗无聊寝复兴柏叶酒香瓶已罄小牕留得隔年灯
　　朱大韶婢【一首】
　　题壁
　　无端割爱出深闺犹胜前人换马时他日相逢莫惆怅春风吹尽道旁枝
　　【诗话华亭朱吉士大韶嘉靖丁未进士性好藏书尤爱宋时镂板访得吴门旧姓有宋椠袁宏后汉纪系陆放翁刘须溪谢叠山三君手评饰以古锦玉籖遂以一美婢易之葢非此不能得也婢临行时题诗于壁吉士见诗惋惜未几捐馆予闻之李高士延昰云】







　　明诗综卷八十五
　　钦定四库全书
　　明诗综卷八十六
　　翰林院检讨朱彞尊编
　　【静志居诗话明制设内书堂以教小内侍用史官四员主之从学者约四十人其后拨入读书者多至三百人所以教之者有方矣而三百年来此辈善诗文者盖寡予为搜访仅得六人焉此外若杨友吕宪戴义李学辈虽间有诗句流传多不成章虽欲广之而未得也】
　　龚　辇【二首】
　　辇字中道南昌人治中为内官监左丞有冲虚集【俞汝成云左丞雅事文墨兼尚理学冲虚一集所谓空谷之音】
　　赠顾潘
　　与君少小定交游今日相逢两鬓秋天上风云真似梦人间嵗月竟如流可怜王粲依刘表不遇常何荐马周安得忘机共渔父白苹洲上数沙鸥
　　见狻猊偶作
　　圣徳彰戎服狻猊逺贡将虽然为异物费我大官羊【陆咸一云辞防温厚】
　　张　瑄【一首】
　　瑄治中内官监太监镇守广西
　　平南乌江道中
　　山束平川小路斜不成村落两三家分明横幅桃源景只欠溪流泛落花
　　傅　伦【一首】
　　伦正徳中都知监太监镇守桂林
　　题望江亭
　　山色拂云青溪光照空碧静观元化初超然意自适王　翶【一首】
　　翶字鹏起顺天通州人嘉靖中选入司礼监读书歴御马监右监丞有禁砌蛩吟
　　【诗话监丞集内乡李防于美序之】
　　秋夜有懐
　　西风吹雨夜萧萧客思逢秋倍寂寥十载已虚明主诏半生徒插侍中貂谁怜季子黄金尽无奈冯唐白髪饶何日一帆江左去独防山水混渔樵
　　张　维【二首】
　　维字四维霸州人隆庆初选入伴读东宫歴乾清宫管事御马监太监提督内忠勇营有苍雪斋稾
　　【诗话张监丞以善诗称定陵呼为秀才命掌兵防局驾幸局观所造兵器手翫弄之奏曰兵凶器非至尊所宜操帝笑而止尝于禁中退食地植竹数竿定陵题之曰苍雪因以名其集】
　　瑶台霁望
　　天都五月雨一夜洗层台日上芙蓉吐钟鸣楼殿开石根云卷尽松顶鹤飞来看尽南岩景筠篮讵忍囬
　　老姥词
　　使节从天下﨑岖不计程野花防辨色山鸟未知名仙姥鍼犹在真人诰已成倚兰探旧迹何处步虚声孙　隆【一首】
　　隆字东瀛三河人万厯中以太监督织造驻杭州
　　题慧因寺
　　笙歌日日娱西子为爱幽闲到玉岑旧有髙人井西宅沿流且向寺门防
　　【诗话寺在西湖南五代天成二年吴越武肃王建面玉岑背兎岭有箕泉流绕寺门元黄子久曽筑室于是】










　　明诗综卷八十六
　　钦定四库全书
　　明诗综卷八十七
　　翰林院检讨朱彞尊编
　　吴　彻【一首】
　　彻字文通崇仁人为陈友谅用事尝侦太祖军被获命咏百马图黔其面目为诡谲秀才又赋西山夜雨诗云云
　　西山夜雨
