<!-- { "loadSidebar": true } -->
　　祖武字仲先吴江人以贡生官肇庆通判有迂公诗草
　　【诗话别驾未晩投簪娱情泉石预营茧室自为之铭号曰迂丘尝欲买木版以覆尘几思送死棺所必需匠人告以元日徃购则木商不计值且有酒果相邀别驾遂以是日就肆饮酒疈果而回锯木以覆几焉题诗云元日治凶具人情良独难生以覆几尘死伴归空山亦逹人之髙致矣别驾诗多率易録其二首知非真迂者】
　　新安夜泊
　　芳草緑如此征涂尚未穷隔江商店火近市酒旗风人语邨邨异溪声处处同不须愁落魄人世总飘蓬
　　吴江竹枝词
　　唐家坊藕太湖消暑氷肌透碧纱水上纳凉何处好垂虹亭子看荷花
　　陶允嘉【三首】
　　允嘉字幼美防稽人承父大顺廕官鳯阳通判有泽农吟
　　【诗话幼美体弱然无尘坌之气符离怀古一篇惜不令淳熙诸君子见之】
　　广陵词
　　桃花新雨后载月出防沟枣板江南曲筠帘撶子舟飞飞双燕子何处覔迷楼
　　符篱怀古
　　张都防杀曲端关中将士皆心寒秦丞相杀岳飞万里长城一旦隳娄室欢顔乌珠喜小朝廷复何恃长脚太师吾何尤魏公九原知悔不
　　髙邨谒汉髙皇庙
　　髙邨汤沐地下马独徘徊落日吹原庙歌风想旧台新丰鸡犬去故土梦魂来猛士空烦忆韩彭安在哉黄继立【一首】
　　继立字志学江阴人贡入太学官中书舍人
　　初夏
　　杨花初防渡头萍十姊妹花红满屏门前忽见渔舟过风送鸬鷀一阵腥
　　任山甫【一首】
　　山甫字梦榛休宁人自号五安山人承天府经歴迁徳安通判
　　和费民益韵
　　万里事行役经年往复还愁多生白髪病久改朱顔不厌沽新酿长思返旧山因君叹留滞牕外雨潺潺袭　朂【一首】
　　朂字懋卿章丘人以嵗贡生官江都训导转威县敎谕再迁开平卫敎授有袭懋卿集
　　【诗话懋卿少贫牧羊豕山中手书卷不释既而小吏诬其逋租受笞益发愤力学见李中麓以词曲名耻之锐意学古文辞时称为醇谨君子】
　　立秋
　　烟云黯惨仲宣楼荏苒年华逝水流白首乡山千里外满城风雨又新秋
　　黄　时【二首】
　　时休宁人县丞有顺堂集
　　白螺山吴大帝庙
　　螺山何嵯峨荆江走其下上有紫髯祠祈报满邨社自昔割据时炎刘失区夏聿求土宇宁遑恤名号假巴蜀征谶符许洛盛戎马于焉割朱方鼎立足相亚虎既负其隅龙乃战于野哀哉尔汝歌谁永霸图者来游陈我辞渚苹荐盈把
　　孟尝君养士处
　　官桥垂柳嬝阑干古薛遗墟驻马看食客三千容易散至今惟説一冯驩
　　李徳继【一首】
　　徳继字子同鄞县人由太学生选授光禄署丞有借树斋集
　　怀包参军
　　极目西来山色秋但闻长笛不胜愁故人家在清江上潮满门前月满楼
　　刘成美【一首】
　　成美字大卿汉阳人万厯中举于乡由河源知县歴官苏州府同知有闲闲草
　　南还道中
　　春去花齐落人归路转賖峰阴昏雾合树影夕阳斜溪隔循纡径桥危度浅沙停骖聊对酒醉处即为家卞洪勲【一首】
　　勲字世甫嘉善人司勲锡子官东乡主簿有石居集
　　嵗暮述怀
　　户外尘非隔庭前草不除枝方惭画虎赋已就枯鱼灯影随风荡钟声带雨疎半生无别嗜惟读父遗书田艺衡【一首】
　　艺衡字子秇钱塘人汝成子以嵗贡为休宁敎谕有留青日札
　　月夜即席示座客
　　云散江城玉漏遥月华浮动可怜宵停歌不饮君何待试问当年李玉箫【自注玉箫蜀宫人爱唱王衍宫词月华如水浸宫殿有酒不醉真痴人之句】
　　谢三秀【十三首】
　　三秀字君采贵竹人万厯间学官有雪鸿集【李本宁云君采诗触境生情縁情体物格整而不滞气雄而不亢防深而不晦致清而不莼辞丽而不浮此治世遗音也　陈伯玑云君采造语浑成即偶入纤词不失大雅】
　　【诗话君采诗甚清稳由其生于天末习染全无此黔人之轶伦超羣者】
　　城南江亭
　　旦发虹梁门暝投渔矶路春水半篙緑褰裳不可渡溪深烟复深遥遥辨庭树
　　晩泛萧湖防宋人虞仲房石壁
　　川光郁初霁野航恰受客天空断鴈哀水落寒沙积絶峡响飞泉飘飖疋练白凉叶不禁霜枫林还槭槭辍櫂湖之阴突兀见瑶碧怳疑太始雪防地起百尺登眺极人目了了晰阡陌胡为水穷处乃有此竒石昔闻避地者于焉卜其宅爱兹云木秀重以岩潭僻靡旦匪兰桡或时仍柘屐遗咏蚀苔纹风流已陈迹髙躅杳难攀我来徒惋惜商飚増暮寒防酒若为适兴尽鼓柁归沧浪黯将夕
　　蛮娃曲
　　蛮娃出户筠筐随琇子穿环帕裹颐东邻女伴竞相逐四月深山采葛时葛叶萋萋葛藤緑挼葛为丝给春服经丝易脆纬丝柔裂指犹嫌防不速破牕风急寒池生流黄轧轧无停声织成未敢问刀尺明日输租应到城到城杼轴归公府吁嗟蛮娃亦良苦君不见北里春风歌舞人曲罢罗裳弃如土
　　汤阴道上见杨花如緜戏作
　　古道多垂杨春残花亦白随晩风到地忽盈尺中原凋敝民力微安得吹上流黄机若敎织作机中素九月何人不授衣
　　安庄夜闻警
　　鼙鼓中宵急愁闻战伐频数家出煨烬一郡入荆榛地乱难为客涂穷耻傍人披衣待明发华髪镜中新
　　邨行即事
　　十里荒邨路防幽到薜萝陂寒菰叶少篱晩豆花多废寺纷虫网贫家静雀罗老翁晞髪坐相对説兵戈
　　送吴使君摄八畨郡事
　　才子漂零久今看治郡功地当三楚尽山到八番雄词赋霜毫里桑麻露冕中孤城饶吏隠解带听松风
　　夜集薛葵轩明府西岩
　　曲磴穿丛篠风烟忆武陵饮能齐阮籍啸或似孙登投辖留山客呼船送岳僧江城无堠火薄暮见渔灯
　　焦溪雨渡
　　逺岸平芜緑寒流似若邪雨深人唤渡春老客思家野葛牵青蔓溪藤落紫花浮名是何物漂泊又天涯
　　辰阳晩泊
　　春流似建瓴春色晩冥冥溪菜盘餐滑江鱼匕箸腥月来沙渐白烟敛树犹青渔父方舟处闻歌媿独醒
　　洞庭夜泊石门对月
　　平湖涵霁景凉月漾晴晖树极长天尽云归别岛微灯前秋社燕梦里故山薇谁念沧洲客飘零未授衣
　　西庵径中万竹翛然喜而赋此
　　负杖入深竹一盘仍一盘邻僧分路去野客到门看不雨夜尤緑无风夏亦寒素琴多逺思宜对此君弹
　　题赵文度画西溪梅花
　　欲雪不雪天凄凄南枝北枝开渐齐因访梅花过桥去始知春在西溪西
　　王象艮【二首】
　　象艮字思上济南新城人仕为姚安府同知有迂园诗集【董思白云思止风华秀絶骨力沉郁错出大歴长庆之间　公孝与云思止舂容淹雅白真韦澹自然神合】
　　豫让桥
　　义士负竒节所重在知己让也慷慨流恩仇惟一匕将以酬智伯势必危襄子一徃志不返肯以彼易此所重者一言所轻者一死荒桥至今在过者犹兴起立马对斜阳汤汤听汾水
　　雨中登鹿角山宿赵荆石宅
　　厓古凭空阁崚嶒石径斑龙源花外水鹿角雨中山幸有心知共兼逢地主闲登临无限意信宿不知还徐　成【一首】
　　成字竟之金华人仕为镇国将军
　　洞庭谒湘君庙
　　帝辇南廵竟不还乱云愁絶九疑山空怜湘水通三楚遥想苍梧近百蛮堕涙有痕留竹上落花无梦返人间千秋哀怨存遗庙怅望兰旌不可攀
　　吴稼竳【七首】
　　稼竳字翁晋孝丰人维岳子以例除南光禄典簿累迁云南通判有盖副草又北征南谐滇游诸稾
　　【诗话翁晋乐府如健儿骑骏马左右驰突靡不如意近体颇合西昆归自滇南里居极丝竹云林之趣自号大涤先生病革语其子以布衣幅巾敛谓如此庶足以见畴昔诗人于地下盖以赀郎自惩云】
　　矿山謡
　　朝采金暮采金草枯山根裂居民涙沾襟狺狺之犬昔以吠夜今以给传舍喔喔之鸡昔以司晨今以饱游民水衡积钱烂如土何不诏取中官归御府
　　墙头草
　　墙头草秋零春复抽胡不生彼庭中生墙头庭中无不可恶木枝荫我又岂无野田塍农夫二三月荷鉏将见凌墙上趋难为阶托根髙固其荄牛羊欲食不得食牧竖过之徒叹息
　　嵗晏偶成
　　嵗云暮矣风凄然豆萁零落南山田疎篁掩映半庭雪独鸟栖息中林烟溪上老翁索鱼价垆头女儿催酒钱衡门暂启一失笑复有僧雏来募縁
　　秋怀【二首】
　　金荆为枕紫荆牀已共秋尘委曲房灯下有情啼络纬机中无梦到鸳鸯明星烂烂愁天老爝火离离叹夜长一树桐花零落尽可怜梧子自经霜
　　重扃落叶迥相依罗袂无声事已非寳镜欲开鸾自泣玉钗初断燕犹飞旅葵未合生空井苦檗真堪染故衣满目清秋何所似白云愁色逺微微
　　社日过山庄
　　背依丛竹面清溪茅屋萧疎类瀼西儿子社钱无用覔田家秋酿且相携梁间已去将雏燕阶下新行傍母鸡一束荆薪兼蕴火不愁山路夜归迷
　　金陵酒肆赠茅平仲
　　暮年看尔壮心孤落落酣歌击唾壶但数一钱怜姹女才夸千骑笑罗敷棃花雨湿红襟燕杨柳春藏白顶乌欲向卢家借双桨莫愁不是旧时湖
　　薛文炳【二首】
　　文炳字有孚嘉兴人鸿胪署丞有调疴集
　　江城登望
　　三月清明近风光动客愁叶齐江柳暗云暝石塘幽战伐悲新鬼登临忆故丘南湖春欲暮羁思羡鳬鸥
　　闲居杂兴
　　最爱江南小满天樱桃烂熟海鱼鲜一声布谷啼残雨松影半帘山日悬
　　王同轨【一首】
　　同轨字行父黄冈人以贡生知江宁县
　　行山中
　　雨余林气静山晩日光斜野店依孤树邨桥卧断槎马嘶遥涧水犬吠隔林花白首鉏云者春风自一家华善继【三首】
　　善继字孟逹无锡人仕为浙江布政司都事迁永昌通判有折腰漫草
　　【诗话孟达诗不及其弟】
　　舟中述怀
　　髙城片雨外倚櫂乱蝉鸣逺树他乡色浮云过客情泉甘知早竭木散得长生悔逐时人后空将骨肉轻
　　雨后
　　髙树留残雨层城带晩烟防香菰米熟架满豆花鲜未改狂奴态还为长吏怜不因公事暇那赋白云篇
　　春尽
　　即看春欲尽渐觉客衣轻燕以飞虫下鱼因落絮惊看云忘拙宦对雨忆躬耕最爱新移竹清风叶叶生华善述【十六首】
　　善述字仲达无锡布衣有被褐先生诗稾【王元美云仲达诗翩翩霞举或艰或易忽沉忽扬瑕瑜互见不可为典要】
　　【诗话仲逹与兄善继孟达竝有才名王元美列其兄于四十子之列而仲达不与焉观其诗品矜竒洒落几欲御风而行一时词客末或过之而元美序之谓不可为典要是亦拘牵之论已】
　　长相思
　　长相思相思长几许黄河三三曲曲曲通牛渚巫山六六峰峰峰度神女枯槎不来云不雨梦落风波安可语
　　休洗红
　　休洗红洗红红可惜初洗犹作黄再洗渐成白红芳既去质亦移虽有茜草将安施
　　海楼篇
　　上客且归休我歌送行舟君家近东海海中有瀛洲瀛洲不可见但见金银楼此楼谁为之无乃蜃气浮相望邈无梁引领成悲愁
　　濠梁篇
　　濠水清若虚鯈鱼此中居鯈鱼何所乐水濶忘呴濡庄惠去已久怀古思有余子是梁上人非鱼谅知鱼
　　杂诗
　　白发白更长白花白更香春风一相见嵗月久难忘君耕石田熟余亦起羣羊
　　山中作
　　达士贵薄游幽人安坦步耿耿梧月初萧萧竹风暮握兰青厓阴采苹寒水渡荷衣秋始制何用畏多露
　　答钱化臣
