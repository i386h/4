<!-- { "loadSidebar": true } -->
　　共事未半载何当别悤悤对酒不能言沙碛惊寒风逖矣西夏区边储恒不充霜早嵗常歉役繁民多穷四时劳守终日事临戎衣单腹不饱目击心以恫多君计虑周每与愚议同正当期展布方念苏疲癃惭余但谋始仗君还图终愍此边塞苦慎勿隳前功
　　夜泊富阳
　　秋夜江风急楼船水月明汀洲散渔火烟树隠山城雁逐星河没虫依草岸鸣乡心愁欲絶何处捣衣声
　　邻霄台和丁近斋
　　殊方久客情能遣髙阁同登意忽开遏日髙帆过西峡霾云古树压南台沙村近带农田出海岸遥看湘舶来醉下虚亭寻古迹断碑危碣半莓苔
　　周　金【一首】
　　金字子庚南京右卫籍武进人正徳戊辰进士累官太子少保南京戸部尚书赠太子太保諡襄敏有上谷渔洋二稾
　　九日中山道中忆故园诸君子
　　揽辔川原秋日晴岳莲髙竝海云生天涯佳节愁中过尘世归心梦里惊懐李街头船傍屋通吴门下水连城登临忽忆当时事落帽风流何限情
　　潘　鉴【一首】
　　鉴字希古婺源人正徳戊辰进士累官兵部尚书兼右副都御史提督两广赠太子太保諡襄毅有古泉集
　　饯家兄希仁
　　寒雁呌汀洲归程不可留聊携季路榼相送仲宣楼嵗晚荆门树风微汉水舟乡心吾欲折行役几时休
　　奉谢中丞北湖公以丹砂见寄
　　郢雪催残腊荆云系病身雁过南岳近书枉北湖频梅福非凡吏桃源别有春丹砂开寳诀携我出风尘【陈达甫云后半有逸趣】
　　寇天叙【一首】
　　天叙字子惇榆次人正徳戊辰进士除南大理评事进左寺副迁宁波知府歴应天府丞以都察院右佥都御史巡抚宣府改抚治郧阳再改巡抚甘肃入为刑部右侍郎以忧归补兵部右侍郎有涂水集
　　题画
　　十月梅花开已多蹇驴冲雪野桥过亦知金紫趋朝贵奈此当前清兴何
　　欧阳铎【一首】
　　铎字崇道泰和人正徳戊辰进士厯官吏部右侍郎赠工部尚书諡恭简有恭简公遗集
　　次萍乡
　　明发宣风馆秋隂得气饶云昏山欲断泥泞路偏遥近县峰头塔横江屋底桥旧时铜漏刻强半土中焦王应鹏【四首】
　　应鹏字天宇鄞县人正徳戊辰进士累官右副都御史协理院事有定斋集【李杲堂云先生诗浑涵髙脱即置诸开元之际可谓大家其视学畿内告诫诸生以为学先立志不得轻议正人长者自絶于名教文章无徒仿摹字句其中索然致贻学术之祸一何深中后来学者之病痛切其言之也】
　　和渊明杂诗【二首】
　　神京四千里遥途今已逼杨栁何萧萧秋风吹长陌云深塞草黄露重秋江白仰视天宇寛俯觉微躯窄对景斯怅神当秋频作客忽忆四明山山中有旧宅
　　蔼蔼王朝士谋国如苞桑良谷非不多焉用存秕穅忾昔宣尼子栖栖亦絶粮鼎烹不足致时运有隂阳义命傥如此饥来非所伤白云思故都皎月明东方安得夙心人共此今夜觞
　　次州有述
　　銮舆将出狩逻骑已先征淮北三年水江西六月兵已应经睿览未许括苍生直北天王地星河永夜横
　　晓发淮口
　　春江歴歴水悠悠一夜东风五两收花信不知何地早乡书犹忆故园秋年来国是谁能定病起诗懐祗自愁昨日六飞巡幸后已将寛法遍南州
　　韩邦竒【三首】
　　邦竒字汝节朝邑人正徳戊辰进士歴官浙江佥事转山西防议擢佥都御史抚山西入为兵部侍郎进南京兵部尚书以地震陷死赠太子少保諡恭简有苑洛先生集
　　送唐中丞抚蜀
　　圣主忧全蜀中丞出上台蚕丛横地出熊轼倚天开节钺分封陛风霜动柏台莫辞前路险后命已相催
　　再过褫亭
　　野戍凄凄画角山城处处寒砧最是秋风羇客不堪暮雨乡心
　　韩邦靖【六首】
　　邦靖字汝庆邦竒之弟时号二韩正徳戊辰进士除工部贠外乾清宫灾应诏陈言系锦衣狱夺官为民起山西左防议有五泉集【王敬甫云五泉古歌词浸淫初唐间逼汉魏七言絶句诗类少陵　顾言云防议诗遒畅时有新语诗话五泉心慕手追乃在大复比于西原南泠不足方之孟有涯李嵩渚似胜一筹】
　　晚坐
　　遥峰罗夕日髙原蔼秋隂天风自何来吹我芳树林寒蝉发哀调蟋蟀嗣其音嵗月日以暮霜露日以深相思不自遣无乃劳君心持君一杯酒聊以开郁沈
　　闻雁
　　鸣雁萧萧下寒灯故故明角声传细雨云色度髙城兄弟无书信乾坤有甲兵秋风归未得见尔不胜情
　　寄杨侍御师文
　　逐客地虽僻故人情不疎已劳千里驾复覩数行书别思梅花后春风蕙草初江亭一杯酒何日话相于
　　中秋同何仲黙望月
　　令节他乡酒关山独夜情看花秋露下望月海云生碧汉通查近朱楼隔水明南飞有乌鹊作意向人鸣
　　圣驾西巡歌
　　渥洼龙马属天闲沙苑牛羊入大官八府三边俱望幸九重十月未回銮
　　谷太监出军歌
　　五千精锐下良乡云里旌旗鬬日光诸将不知中使贵夜来马上别君王
　　方　鹏【十一首】
　　鹏字时举昆山人正徳戊辰进士歴南京武选郎擢山西提学副使以疾辞用荐征拜春坊庶子迁太常卿有矫亭集【周子吁云太常诗尚典雅不事雕琢诗话矫亭古诗效陶近体学白颇饶自得之趣其自题小像云此像何人斯吴淞方矫亭颇记前身事生可六七龄一疾遽夭死天地为晦冥苍头抱我哭诸妇恸拊膺其家乃城居面北髙檐楹临街列屠沽隂风助哀声思之宛如胙语及辄涕零性灵想不寐还复得此生乃知记忆前身事匪独鲍井羊环也】
　　感寓【二首】
　　昔从京师归贺客来满屋家人纷治具牵羊就屠戮斯须立阶除羊忽跪而伏亟命舍之去何忍见觳觫君子充是心当使万物育如何一命士分符作民牧诛求入膏髓鞭挞烂肌肉置之囹圄中死者十五六安得如此羊食饱卧林麓
　　县尉谨修职屡受上官笞同僚狡而贪台章交荐之泣与妻子谋归去宁寒饥夷蹠既莫辨守此复何为
　　知足吟【三首】
　　人见白髪悲我见白髪喜多少贤达人不见白髪死髙才李长吉有道文中子行年未三十相与归蒿里吾生已倍之对镜宜莞尔
　　昔解晋皋组出处颇合宜不幸贱姓名误为当道知有诏落致仕再起职论思人皆为我荣我心独不怡终然野鹿性不能受衔羁踪迹日以逺音问日以稀当道赫然怒奋笔逐去之人皆为我惜我心乐不支岂惟全晚节亦以释羣疑地下见先子庶几无媿辞
　　山谷忤时宰运贬至宜州僧舍不容居置之南戍楼无奈风雨寒一疾竟勿瘳旁无期功亲棺殓谁与谋予今老牖下骨肉聚牀头但见眼前乐不知身后忧康哉复康哉地下从黔娄
　　纪异
　　壬辰孟夏月既望夜入酉东邻李氏子年可十八九门外闻作声蓬蓬似鼓缶开门出视之四捽其首逾墙更越树势若风雷吼捽至野庙中乱被老拳殴父母竞号呼踪迹竟无有亲邻各燃炬访觅遍林薮夜半忽自归状貌殊狞丑其身长丈余见者骇而走入门还复短瞪目但揺手母妻环问故稍语即闭口青紫色浮面缧絏痕映肘僵卧三日苏不能记谁某此理终莫诘语怪戒鲁叟
　　西洲和时鸣韵
　　水云深处卜幽栖不减防州旧瀼西寒雨渡头孤艇没夕阳江上逺山低养驯白鸭当门浴种就黄芦与屋齐未识东山歌舞地祗将尊酒对山妻
　　留都将归先呈未斋
　　羞将白髪恋京华已办归路不賖旋买鸡豚投里社敢驱鹅鸭恼邻家春风枕上闻啼鸟秋水溪头看泛槎莫道山翁无一事借书沽酒亦生涯
　　生日招逺林
　　劳劳六十又三年半在愁边半客边假我余生还对酒与人多忤合归田花前卧疾妨春事枕上敲诗失夜眠此日江村期一醉浅沙深竹系吴船
　　丙申新正试笔和舍弟韵
　　七十行年祗欠三清时无补自知慙轻寒枕上慵朝起细雨尊前剧夜谈春意熙熙人自乐病懐黯黯我何堪卖花声在东风外红白江梅共一担
　　偶作
　　静掩荆扉送夕曛几株残菊散幽芬一灯影射青绫被双杵声催白练裙老去闲思多旧事客来清话半新闻酒钱药价粗能备莫怪先生嬾卖文
　　方　凤【一首】
　　凤字时鸣鹏弟同榜进士官监察御史有改亭集【周子吁云时鸣负气不肯诡随于时肆志自适诗亦豪俊】
　　闲居
　　自入春来日日闲柴门无客昼长关枕书榻傍阶前树对酒牕开屋后山叶暗新枝花尽落泥添故垒燕初还近来识得全生术不放愁催两鬓斑
　　邵　锐【一首】
　　锐字思抑仁和人正徳戊辰进士歴官太仆寺卿赠右副都御史諡康僖有端峰存稾
　　荅程以道见寄之作兼简徐用先
　　近得辽阳信含情仔细看念君同患难垂老各平安野望余沙漠边愁重苦寒尺书艰往复惟有劝加餐孙　玺【一首】
　　玺字朝信平湖人正徳戊辰进士官至山西按察佥事以子植贵赠刑部尚书有峰溪集
　　关索岭
　　万里云南路三年始得归野梅浑破萼官栁半垂丝岭峻盘空险城尖叠石危边疆据形胜天畔控诸尼程啓充【一首】
　　啓充字以道嘉定州人正徳戊辰进士任监察御史赠光禄寺少卿
　　塞下曲
　　黑龙江上水云腥女直连兵下大宁五国城头秋月白至今哀怨海东青
　　戴　冠【七首】
　　冠字仲鹖信阳人【一云吉水人】正徳戊辰进士授戸部主事以建言贬广东乌石驿丞起戸部贠外出知延平府改苏州终山东提学副使有邃谷集【俞汝成云仲鹖声调宏迈话意劲拔慷慨激昂有古国士风　穆敬甫云戴诗如丹崖緑水澹然有味】
　　【诗话仲鹖与仲黙同乡里诗亦同调谓之具体可尔或言其五言律胜于仲黙岂笃论乎】
　　晓发
　　村鸡喔喔啼取火照行李隔篱谢主人出门渡溪水仰观罗浮岭白云犹未起
　　立春日舟中题
　　作客尚无地他乡空复春舟中儿女大天末嵗时新乐事喧殊俗穷愁缚逺人椒盘懐故里肠防白头亲
　　南夏
　　不作炎州客那知宇宙偏日车淹北戸火树烁南天气溽乗宵雨云蒸挟暮烟波斯夸白防出入不曽捐
　　寄王徳征登州
　　王子十年别封书万里来乾坤知汝在涕泪向谁开海国青春隔天隅白髪催相思一搔首独上越王台
　　人日游石磜
　　人日寻春到新隈新年物色太相催风吹燕子家家入暖逼桃花树树开久住山林殊自适频来峒客更无猜黄柑白酒能消渴尽日松间坐不回
　　雨晴出左掖
　　北阙春云散晓扉西山雪日弄晴晖雨声恨不连三日松树须教过十围嵗逺玉螭书未有昼长金马诏全稀侍臣欲老惟疎放自叹从容退食归
　　赠甘惠州
　　四百云峯面面开使君花厎放衙回人生岂必二千石只看罗浮也合来
　　陆　震【一首】
　　震字汝亨兰溪人正徳戊辰进士以车驾贠外郎抗疏劾江彬逮系三杖而死嘉靖初赠太常寺少卿
　　【诗话太常力批龙鳞九死不悔裹尸之后昼晦如夜海子水溢玉河七铁柱齐折天变岂不足畏耶诗存无多録四十字一字一碧血也】
　　朝房待罪
　　骥尾思千里葵心托万言一身曽许国九死敢防恩梅福冠犹在朱云槛不存空庭对明月古道照乾坤祝　銮【二首】
　　銮字鸣和当涂人正徳戊辰进士以祠部郎谏南巡廷杖仕至广东布政使有篁溪集
　　感兴
　　公输构大厦一人操引绳羣工虽不同各各奏其能用人不求备负荷随所胜所以无弃材百堵由兹兴或者太区别闻之为抚膺
　　仙源
