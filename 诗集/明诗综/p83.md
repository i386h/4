<!-- { "loadSidebar": true } -->
　　钦字克恭广寕人成化丙戌进士官给事中天啓初追谥恭定有医闾先生集
　　春晚
　　落尽羣芳枝巳空游人枉自怨东风谁知寂寞幽园里犹着楸花一树红
　　林　瀚【一首】
　　瀚字亨大闽县人成化丙戌进士厯官南京吏部尚书赠太子太保谥文安有泉山集
　　【诗话文安公父元美中永乐辛丑进士仕至抚州守以循良闻公有子九人康懿文僖官皆至尚书诸孙为尚书者复二人其他阶大夫郎者不数焉门阀可云盛矣公娴于制举艺吾乡姚处士澣裒集明一代时文三百八十家特推公为之首诗不耐深思然一门济济儒雅风流不特三世五尚书有集而巳】
　　寄郑郎中
　　鳯台一别四经秋羡子投闲未白头为问濓江江上路防人烟雨櫂归舟
　　李　杰【十五首】
　　杰字世贤常熟人成化丙戌进士改庶吉士授编修累官礼部尚书赠太子太保谥文安有石城山房稾【胡世髙云宗伯诗文明畅醇雅浑厚和平悉从经学流出未尝为钩棘诡亢之言以惊世取誉自然从容于榘度中】
　　【诗话张乖崖诗云独恨太平无一事江南闲杀老尚书虞山李文安以忤刘瑾致政归筑逸我堂垒石为山暇游昆尚二湖赋诗云虞山山下是吾庐三载栖迟得自如却怪四方多事日江南闲杀老尚书盖其时山东江西四川湖广盗贼并起故为是言也文安不以诗名然与李文正吴文定诸公酬和不辍其自序云余于诗文初无师授亦未尝规仿古人将以是名世但窃禄词垣公私所需不容巳尔故意之所到信笔书之未尝刻苦思索必求其工也可谓得失寸心知矣钱氏列朝诗集搜罗乡曲先进靡遗独不及文安何哉】
　　早行舟中有作
　　荒鸡一再号东方渐生白众星尚骈罗天宇黯以黒晨光正防昧莫辨河山色舟行趁潮长宁费牵挽力芦汀雁惊起鸣声何呖呖轻飇拂涯树凉露时一滴前村灯火明茆屋疎林隔蓬窗揽衣坐悠然忘盥栉宵征自可怡此景更奇特
　　登防山絶顶
　　五岳鎭坤维其东防泰岱岩岩一何髙屹立霄汉外神灵所攸钟秩祀宜万代我来属深秋登陟览胜槩云开旭日升峰峦新染黛盘盘上涧谷石磴豁复隘凉飇起虚谷飒飒响灵籁两崖戢霜树斓斑殊可爱五松非秦封亦己类偃盖跻攀入天门缥缈凌上界睇盼感废兴喟然发长嘅七十二帝王封禅遗迹在玉检时复出厓□亦残坏兹山自今古直与穹壌配絶顶气益清衣袂浮沆瀣羣山纷后从厯厯同众块中原小如瓯沧海萦若带置身九重近谁谓天下大吾言良匪夸聊以志一快
　　泰山竹林寺与陈大叅杨佥宪同游
　　陟险千万盘未识寺门处一涧委蛇来齿齿乱石聚飞梁忽横亘清泉下奔注其间有灵湫蛟龙所蟠据时经不测谿心动髪毛防肩舆尺寸进仆夫汗如雨我欲飞步登厓倾足难驻青鞵与布袜惜不携此具贪奇不知止竟忘垂堂虑缅怀得一乐未足偿千惧峰囘见林薄飘然发佳趣古殿三两楹满庭防髙树百果经秋霜甘美皆可茹同行得二妙把酒劝酬屡酒酣陟巑岏冀与仙灵遇髙寒觉衣单俯视飞鸟去白云出岩阿英英若春絮登临兴无限日暮归何遽摹写讵能穷率尔成短句
　　秋崖
　　秋山郁岧嶤悬崖削如壁自非插羽翰可望不可即若人何好竒扪萝每登陟湿云润我衣落叶堕我帻逍遥空青外似与尘世隔便欲御冷风飞行览八极
　　题王孟端松泉图次饶介之松涛韵
　　山椒怪石蹲如羝松崖巉岩不可梯苍涛汹涌翻地轴白日晦冥天为低高枝栖鹘巢欲堕哀鸣何处求其雌初疑龙蛇相格闘鳞鬛无乃多伤夷又疑羣仙互来往翠蕤羽节纷祈祈影作大隂连巨壑根蟠絶涧滋寒漪何人图此心独苦九龙山人挥洒之笔端生意妙莫测眞宰上诉天应悲惊风飒若坐间起毛骨凛凛难禁吹林泉逸趣我所嗜相对不觉心神驰世间眞假俱一梦以梦非梦良亦痴卧游何必谢公屐千峰遍阅消移时毕韦一去艺中原后代未闻工者谁山人能事寕止此布衣上结明主知图穷载诵醉渔作此翁胸次亦己竒歌声悲壮意超脱不似杜老忧时危岂期两美偶相合有声之画无声辞百年胜赏不昜得俛仰忽复令人思雪泥鸿爪宛然在风流云往何由追后来视今今视昔挥毫试和松涛诗
　　题谢廷循山水
　　峰髙迟出日山气晓氤氲叶润林藏雾崖分谷吐云客衣晴亦湿瀑响逺逾闻茅屋依深樾逃虚羡隐君
　　游灵谷次郑司徒韵
　　吾爱山中笋蕨甜山灵况复不吾嫌日华浓染绯桃色云影轻笼翠柏尖尊酒兴催诗兴发管声与鸟声兼诏光满眼供春望分付奚奴为巻帘
　　过蔡村
　　白沙滩接緑杨堤遍野青黄麦秀齐万雉都城天咫尺几家村落水东西蒙蒙细雨来帆重漠漠平芜去鸟低岐路年年成厎事遣怀只合醉如泥
　　奉祀天夀山【有序】
　　五月十三日上以亢旱命臣杰祭告天夀山之神晚至昌平雷雨忽作次日四鼓祀毕出陵月色如昼归至沙河囘望西北诸山云气靉叇流水巳没断桥矣十六日京师雨十七日大雨畿甸霑足赋诗志之
　　云四合雨倾盆朝野欢腾颂至尊巳借灵只通上帝自应烈祖佑神孙禾苖渐发髙低垅草树重荣逺近村犹记昨宵祠祷罢满山明月照陵门
　　孔庙纪事次西涯李阁老韵
　　至圣由天纵斯人足典刑道髙王只素文在简犹青秩祀从先代尊荣合万龄庙堂森穆穆金碧焕荧荧囘禄嘘妖沴炎光迫紫防忽惊空邃宇倐巳及前庭古壁残遗册穹碑剥旧铭苍烟随烬灭焦壒逐风零宁记诸贤像谁摹老桧形衣冠犹在望丝竹杳难听驿报来东郡封章入大廷圣情深隐恻睿旨重叮咛祭告诚宜达趋蹡职所丁瞻依怀阙里对越想英灵大宅门墙峻髙林艸木馨尼山遥可覩泗水近须经衣露常沾润帆风渺御泠邮程占夜月征斾带晨星传诏修香币腾书具鼎铏蕝芽行汉礼作噐象周型祭统宁敎坠天机自不停春阳发坛杏和气长阶蓂揆日营新制推波濯焰腥岩岩増壮观翼翼閟重扃儒道今滋盛文风被八溟
　　题扇
　　竹径清隂合行行路欲迷仙家何处是只在石桥西
　　杂兴
　　花雾晓蒙蒙落红飞不起文采双鸳鸯荡漾绿池水
　　次徐文量主事韵
　　西风猎猎走惊沙嵗晏登临倍忆家争似南州徐孺子寒林匹马看梅花
　　谢郑东园惠荔枝用原韵
　　闽中佳品数方红蜜渍盐蒸恐未工曾听词林前軰説【岳季方】葡萄风味略相同
　　题倪云林竹
　　倚风寒翠不禁吹秋尽潇湘暮雨时极目苍梧魂欲断隔江休唱竹枝词
　　徐　恪【一首】
　　恪字公肃常熟人成化丙戌进士累官南京工部右侍郎
　　朱仙鎭岳王祠
　　汴洛凄凉寝庙空中原恢复仗英雄黄龙未遂长驱志铁马犹传转战功貔虎散归烽戌老河山遗恨古今同西风一掬怀贤泪洒向荒祠夕照中
　　陆　容【一首】
　　容字文量太仓州人成化丙戌进士授南京吏部主事改兵部坐言事出为浙江右叅政有式斋集
　　【诗话叅政与张亨父陆鼎仪齐名号娄东三鳯诗皆非所长式斋则至登第后始为之见所述菽园杂记若其藏书之富见闻之周洽似非亨父鼎仪所能及也】
　　感遇
　　松株青郁郁冬夏不改顔园工狥时好移栽盆盎间屈为虬龙形束缚苦不闲岂无培养防适性良独难吁嗟梁栋材误作花艸看爱之不以道何如老空山
　　戴　缙【一首】
　　缙南海人成化丙戌进士累官工部尚书
　　楚江旅怀
　　薄暮过潇湘秋空楚水长黄芦千里月红叶万山霜客梦悬双阙乡心逐五羊羁情谁与晤劳者若为伤韩　文【二首】
　　文字贯道洪洞人成化丙戌进士累官太子太保户部尚书赠太傅谥忠定有质庵存稾【何粹夫云先生诗温如春风清如流水险韵赓和至数十首而句穏意新无牵强重累之病如层涛叠浪可喜可愕而无不出于于自然】
　　【诗话忠定公余即事吟咏集中十九皆七言近体取自怡恱而巳】
　　西蓝禅院
　　西蓝禅院夕阳开古殿碑残画杂苔霜冷松林无鸟宿月明竹径有僧来霍山东抱诸峰合汾水西流九曲回老去未忘忧国念浮云直北望燕台
　　罗汉院
　　寺近孤村路转西小桥流水夕阳低经霜崖果猿偷摘欲暮风林鸟乱栖蛀粉尚留题壁字香灰半入种花泥个中老衲耽幽寂不为登山不渡溪
　　陆渊之
　　渊之字克深上虞人成化丙戌进士厯官布政使有东皋集
　　黄鹤楼
　　落日江流带女墙飞楼百尺俯苍茫筵前却怪当年事鹦鹉何缘到楚乡
　　潘　蕃【一首】
　　蕃字廷芳崇德人成化丙戌进士累官南京刑部尚书
　　【诗话尚书敭厯中外于蜀于粤屡立战功以忤刘瑾被逮与刘忠宣同戌甘肃瑾诛复官优游林下简朴如贫士时人为之诗曰尚书归来无第宅税地种花兼种鱼举网打鱼鱼换酒花前醉倒老尚书】
　　吴越战塲
　　吴越兴亡宛目前游屯泾上草芊芊夕阳满地生寒色野烧缘溪断暮烟麋鹿歌台今往矣鹧鸪舞殿亦凄然只余赐剑当年恨惆怅东风哭杜鹃
　　顔　瑄【三首】
　　瑄字宝之江隂人成化丙戌进士官户部主事有一庵诗抄
　　【诗话寳之赋才防敏尝即内兄夏希明座上令侍女乔妙福捧砚王碧云展纸和香山琵琶行韵援笔成篇不窜一字诗多秾缛七律颇近钱郎】
　　过沛县
　　独坐蓬窗对月明静闻醮鼓己三更舟将泊处闻人语驿未临时见吏迎泗水亭前荒艸遍歌风台上宿云平英防囘首今何在抚景空悬万古情
　　登鳯凰台作
　　鳯凰台上雨初収天际凉云拂地流万里闗河明落照九重宫阙动髙秋青山近绕城头路红树深藏驿外楼莫怪临岐重惆怅青袍三载此淹留
　　宿河西务
　　漠漠烟光渐欲昏人家一半掩柴门鼔声近报沙边驿帆影遥连郭外村红敛夕阳微有迹緑浮春水净无防怪来野趣难消遣自倚蓬窗劝酒尊
　　樊　阜【三首】
　　阜字时登缙云人成化戊子举人官延平儒学训导有樊山摘稾
　　【诗诂枯苍山壤风雅之士寥寥独缙云樊氏门才颇盛时登而外日敬公愼曰叙公伦曰源时济曰通时亨曰昌永盛曰甫永美曰贵永芳曰铎伯广皆能诗叙有用拙稾源有竹轩稾昌有友菊诗甫有磵栎集贵有桂冈集铎有畏斋存稾惜乎流传者寡矣】
　　田间杂咏
　　乌桕防我墙白茅覆我屋荷蓧朝出耘依依暮归宿少妇勤织缝诸孙解樵牧秋风禾黍收寒日照原陆鸟雀啾啾鸣园篱多艸木官租及早偿莫待里胥督
　　湾河舟中呈郑廷韶吴景端
　　朝发燕山阳暮宿湾河侧髙树蔚繁隂浮云淡无色睠彼西日驰忧心恒恻恻赖我同心人相期崇令德
　　冯公岭道中书所见
　　冯公今去久岭路至今闻红树邨邨雨青山片片云野桥松板架岩溜竹筒分日落人行少时参鹿豕羣张　升【一首】
　　升字啓昭南城人成化巳丑赐进士第一累官太子太保礼部尚书赠太子太傅谥文僖有柏崖集
　　渡淮
　　长淮一道入沧溟滚滚黄流若建瓴囘首故乡何处是春风多少短长亭
　　屠　勲【二首】
