<!-- { "loadSidebar": true } -->
　　轩字士昂鄱阳人以天官学入钦天监家于南京中景泰辛未进士以吏科给事中抚川冦谪知寿昌县久之以太常少卿掌钦天监以右副都御史总制松江厯陞吏部尚书致仕有清风亭稾枕肱集【周吉父云尚书九日诗云黄菊酒香人病后白苹风冷雁来初草堂夜雨生科斗花迳春风呌栗留均佳句也】
　　忆金陵
　　金陵佳丽地风景想依然城阙金汤固江山罨画连晚风楼上笛春水渡头船惆怅曽游地而今又防年王　越【九首】
　　越字世昌濬县人景泰辛未进士天顺中以御史超拜右副都御史廵抚大同进太子太保兵部尚书论出塞功封威寜伯佩征西前将军印寻加少保兼太子太傅卒赠太傅諡襄敏有云山老嬾集【李宾之云王公歌诗雄迈跌宕若不屑意而竒伟不羣　崔子钟云王公诗明易通畅不事艰刻然气象雄伟才思焕发王凤竹云王公摛辞掞藻品格直逼盛唐其忠君爱国之心恳恻流溢良由赋才之竒浑然天成不假匠凿　李时逺云威寜才思之美倚马万言往往皆出新意使加以深沉之思岂一时操觚者所能及　李舒章云威寜才思敏捷奈其太率不脱兜牟之气　周青士云威寜诗不雕不琢而符采奕然五言如一杯今夕酒十载异乡人客里有归梦眼前无故人石桥平似掌茅屋小于船豆蔓穿篱过苔钱上树生飞来沙上鹭衔出水中鱼夜吟山月小春梦海天遥七言如四面好山朝日观一溪流水落天门云间鸡犬迎游客雨后儿童埽落花一路草香都是药满林树老尽生苔闲身未老休扶杖短髪无多不受簪风向眼中吹出泪霜于髯上冻成冰愁人正似井中坐好客忽从天上来金缕且听新乐府鐡衣休话旧军功亭前春雨一林竹溪上秋风两岸芦路隔三千余里逺月经二十四廻圎百年人得防时健一嵗月无今夜明自笑年来长送客不知身是未归人鹊遗巢去鸠先入蛛曵丝来蝶倒悬山下夕阳芳草路桥边流水落花村当时只学鲁男子今日不如阿大夫莫笑买牛新学稼也曽骑马旧巡边不求工而未尝不工也】
　　【诗话威寜功纪旂常盟申带砺立功已足不朽而于诗沾沾自喜长篇奔放如快马不受羁绁未免有衔蹶之虞虽意在取法盛唐然往往流入击壤一派其送周宗太诗云可怜相见未能久无那匆匆又分手临岐把袂且谈诗何用寻常一杯酒古诗起于列国前孔子删为三百篇发乎情性止礼义所以音律皆自然后来风雅不复作独有离骚味堪嚼秦汉巳下虽颇淳巳食古人之糟粨盛唐取诸杜少陵西晋取诸陶渊明少陵忠义所感激渊明浑然而天成五代之诗无足齿宋人之诗理而巳抑扬辞气欠从容遂失温柔敦厚防元人之诗学晚唐巧者自巧狂者狂大音元气日凋丧诗道至此防云亡又近体论诗云雕肝斲肺漫劳神语不求竒意自新尔雅本无难识字离骚还有独醒人盖自道其所得也】
　　中秋对月用孟浩然韵
　　明月下空庭清光寒不湿褰坐来久忽见飞萤入空懐寂无聊何处砧声急对酒不成唫起向西风立
　　榆陵送武靖侯赵公还京
　　古人一日别常懐千里思况在天之涯而与君相离风寒嵗云暮夜永鸡鸣迟悠悠行路难苦乐心自知人生如浮云聚散安可期君归日以逺我归当何时岂不念乡国顾此王事縻霜月满孤城照见游子悲
　　游金龙池
　　云深池水寒流出青山口云水复何心鸥鹭自相友时维秋气凉佳节近重九侵晓解征鞍徘徊日将酉厯览古遗踪因之问村叟叟云吾不知世逺人亡久文献不足征请看池上柳遥遥数百年今亦半枯朽人生能防何少壮忽老丑往事无足论且尽杯中酒
　　见彗
　　野雉雊于鼎桑谷生于朝圣王务修德灾患乃自消彗星见东方垂象何昭昭天心爱人君君心胡可骄反身当自责弭此天上妖转祸以为祥一念之所招
　　金雀花
　　侯门爱金雀金雀顔色好化作枝上花凌春独开早冶游亭馆多芳容等闲老东风一飘零不及涧边草
　　初度
　　今年四十八去年四十七明年四十九五十争防日逆数六十来光隂弹指疾七十从古稀八十安可必所以百嵗人千万不见一嗟哉宦海中悠悠良自恤
　　题蠲上人画
　　好山万仞髙插空羣峰竝列青芙蓉大者突兀如盘龙小者箕踞如蹲熊峰头短树乱如草凌霄独立苍苍松一重流水一重竹竹边尽是山僧屋上方下界知防重银杏红椒满空谷山中屋贮山中云山中云卧山中人山中之人出山去画里看山秋复春
　　蜀中送项斯诚同年囘京
　　白髪慈亲七十余不知消息近何如老来赖我供汤药别后凭谁奉板舆旅馆夜长频有梦故乡路逺久无书君归正向门前过为报平安莫倚闾
　　鴈塔
　　慈恩古塔一闲登瘗鹤铭亡问寺僧旧壁遍题唐进士逺烟多见汉原陵感懐巳寄无穷事纵目还须最上层不省风铃縁厎语只今谁是佛圗澄
　　马文升【一首】
　　文升字负圗钧州人景泰辛未进士累官少师兼太子太师吏部尚书赠太傅再赠左柱国太师諡端肃有集
　　游桃源洞
　　桃花源接武陵溪咫尺仙家路易迷指点秦人旧踪迹萧萧方竹断桥西
　　姚　旭【一首】
　　旭字景桐城人景泰辛未进士授刑科给事中天顺间以言事谪判郑州仕至云南参政有菊潭集
　　管叔城
　　管城废址草茫茫屈指曽经百战场但有鸱鸮鸣夜雨不堪车马送斜阳山含秋色迷孤舘树引荒云覆女墙试上层楼频怅望镐京离黍总堪伤
　　沈　珒【一首】
　　珒字公贵平湖人景泰辛未进士山东道御史有桥门漫稾柏台新稾
　　【诗话公贵少与兄公礼齐名公礼名琮中正统壬戌进士仕至广州守兄弟居父母丧庐墓下六年不肉食先后哀毁卒诏旌其宅曰孝行之门公礼诗有石窗漫稾予少日曽见之记有防防香生秋雨后桔橰声断夕阳前雨余竹外僧归寺日出松颠鹤下巢山花带雨落成片野鸟见人飞作羣之句今其集不复再覩矣录公贵诗附识于此】
　　题渔隠故居
　　名落人间二十年一溪渔隠自悠然晚风杨柳堤边笛秋雨芦花渡口船沽酒肯邀渔父醉枕蓑时伴野鸥眠只今回首成陈迹赢得人称似辋川
　　李应祯【一首】
　　应祯名甡以字行更字贞伯长洲人景泰癸酉举人授中书舍人仕至南京太仆寺少卿有李氏遗集【李时逺云少卿诗朗秀冲间巳造中唐佳境】
　　【诗话少卿入太学中官牛玉请为塾师固拒之在中书日应制冩佛经进曰臣闻为天下国家有九经不闻有佛经也不受命可谓婞直矣归田后与呉原博史明古张子静辈赋诗聮句其寄友诗云别墅围棊常载酒晴湖泛月不张帆风流可想也】
　　东禅寺
　　松杉满院风豆荚一篱緑不闻车马喧时有髙人宿徐　溥【一首】
　　溥字时用宜兴人景泰甲戌赐进士第二累官少师兼太子太师吏部尚书华盖殿大学士卒赠太师諡文靖有谦斋文录【朱懋忠云文靖诗清润和平足以鸣国家之盛】
　　【诗话文靖诗不求工然如鸟迹平沙晚花香小径春但使客长醉何妨酒屡赊绰有风致】
　　归乐堂
　　十年游上国此日赋归欤倦却风尘路来寻水竹居山行春载酒门掩昼摊书薄暮投林鸟相看意自如何乔新【四首】
　　乔新字廷秀一云字天笛江西广昌人冢宰文渊子景泰甲戌进士授南礼部主事改刑部厯员外郎中陞福建按察副使改河南擢都察院右佥都御史廵抚山西召为刑部左侍郎进尚书卒赠太子少傅諡文肃有椒丘集
　　秋懐
　　白露悴百草蝉寂无声庭柯敛新翠日夕寒螀鸣感此时序易披衣坐前荣仰视天宇间银河隔双星一苇亮可航相望未合并运亦多阻矧兹尘俗情援琴鼓别鹤感我泪交零
　　登岳阳楼
　　云牕月牖俯清流满目山川快壮游谁向江湖懐北阙谩夸楼阁冠南州朱弦夜鼓湘灵瑟锦缆春廻楚客舟欲起灵均歌九辨沣兰沅芷徧芳洲
　　拟唐宫词
　　花貌宫娃老掖庭承恩元不在倾城披香殿上开春防闲看羣姬弄化生
　　过故相第
　　门掩西风昼不开蝛满壁粉墙頽庭前乳犬休惊吠无复懐金暮夜来
　　谢　省【一首】
　　省字世修黄岩人景泰甲戌进士南京兵部员外郎出知寳庆府
　　山行
　　杖屦跻攀到九华不知何处是仙家髙踪一去无消息惟有碧桃春自花
　　李　裕【一首】
　　裕字资徳丰城人景泰甲戌进士授监察御史陞山东按察使转陜西左布政召入为顺天府尹寻陞右都御史未防调南京转工部尚书改吏部有余力稾东藩倡和诗
　　渡杨子江
　　晓经杨子渡画舸一帆轻潮涌金山寺云连铁瓮城江豚吹浪白海日照林明坐听钟声发悠然物外情张　寜【十一首】
　　寜字静之海盐人景泰甲戌进士官礼科给事中两使朝鲜转都给事中出知汀州府有方洲集【徐子元云方洲髙雅清俊得唐调　王元美云张靖之如小櫂急流一瞬而过无复雅观蒋仲舒云靖之既离闼旋就乞身追念旧恩怆然兴涕歌诗本于才敏终鲜沉思大槩一】
　　【时之雄终难百世之业　顾言云方洲纵调骋情颇称作者句如林叶经霜尽河冰近午开殷璠所称意新理惬斯得之矣】
　　【诗话黄门赋才防敏不费沉思两使朝鲜水馆星邮留题殆遍陪臣朴元亨以刑曹判司为馆伴诗篇酬和殊不相下及偕登太平馆楼黄门成七言长律六十韵元亨诵至溪流残白春前雪栁折新黄夜半风之句乃阁笔曰不能属和矣使旋为大臣所忌出守汀州与岳文肃同日拜命致仕归而筑方洲草堂于海澨叠石为山上有峰曰苍玉曰拄颊曰小飞来岩曰宿雨曰滴露洞曰归云坡曰兰雪岫曰茶烟峤曰咏月曰卓笔泉曰洗研池曰映山皆劖于石而通目之曰一笑山家居三十年歌诗画笔与云东逸史齐称暮年无子有二婢子曰寒香晚翠剪髪自誓不下楼者四十年有司以闻诏旌为双节释明秀诗云交剪云鬟报主恩镜台花落洗头盆同心誓死方洲上霜月寥寥夜照门一时和者甚众黄门尝过杭州泼墨写目送飞鸿手挥五弦圗纵横潦草侍婢笑之题诗云闲寻败笔作圗画小鬟立侍笑欲倒山头頽似土灰堆树根乱若蓬蒿草所云小鬟殆即寒香晚翠乎】
　　重游金粟寺有作
　　溪廻通小艇山峻露层台林叶经霜尽河冰近午开闲云僧出定旧雨客重来扰扰浮生路经过定几囘
　　感事
　　羽书昨夜报居庸百万雄师下九重天子垂衣临大漠羣臣端笏扈元戎禁中巳乏囘天諌阃外谁成辟地功千古澶渊扶日毂令人长忆冦莱公
　　莫愁乐
　　金雀玉搔头生来字莫愁自从欢去后不出石城游
　　南浦停云
　　不见同心人相思渺云树记得别离时却在飞云处
　　林良花鸟
　　竹树晚凄凄天寒相傍栖春风疎雨歇飞上画楼啼
　　园梅盛开
　　暖透孤根雪乍消冰花万防缀寒条寻幽欲寄山中客忘却西湖有断桥
　　后浦渔歌
　　欸乃新声度逺汀烟消日出树冥冥年来悟得沧浪意长近西堂竹下听
　　题画
　　查霭昬黄夜泊鹧鸪声里雨如烟秋风不见平安信梦断湘江又十年
　　竹鹤老人画
　　水烟山霭树冥冥在丹青画里行好是苕溪二三月南边雨落北边晴
　　苹花馆
　　宿水停烟绿近墙绕门葭菼共苍苍寒香欲荐无人采月落空庭夜有霜
　　寄余驿丞
　　南薫亭馆晚相延屈指星霜又十年不是重来浑忘却黄昬舟过驿门前
　　彭　华【一首】
