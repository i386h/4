<!-- { "loadSidebar": true } -->
　　愁来白苎一停歌老去青霜两鬓过黯黯夕阳髙鸟没萧萧秋栁暮蝉多冠军出塞嗟何及前箸筹边定若何昨夜城南横索马传呼客骑渡黄河
　　和秋栁诗
　　长信宫前几树雕风吹灞岸更萧萧空劳好梦三千里无那轻霜十万条青眼乍迷魂黯黯苍烟忽暗路迢迢却怜二月春寒浅占断东风红板桥
　　南康官舎
　　偶住江城池上亭长松苦竹伴余清墙西秋色斜阳外截得庐山一角明
　　陈允升【二首】
　　允升字云逵乌程人万厯戊戌进士滁州知州有燃藜阁遗稾
　　秋日苦雨
　　秋水渐浮堤青禾白鹭栖祝篝空有意抱瓮已无畦蛩欲依人诉鸠偏逐妇啼不堪翘首望天际湿云低
　　碧浪湖
　　城外烟波浸碧天城头烟火万家连中流塔影浮寒玉隔岸风光入画船一片松云归独鹤千秋俎豆列三贤由来问俗多淳朴不似西湖竞管
　　刘世教【一首】
　　世教字少彞海盐人万厯庚子举人官广乘知县有研寳斋藳
　　古意
　　髙楼有思妇光采琼树枝陆离双玉佩明珠缀巾綦掺掺出手爪哀哀写芳辞清商未终曲聴者泪已滋良人无故懽贱妾无前期空怜夜夜月流影过重栭
　　王嗣奭【二首】
　　嗣奭字右仲鄞县人万歴庚子举人有宻娱斋集
　　九日闻范君材补官戏简
　　龙山吹帽日北阙赐环新好饮黄花酒休令笑逐臣
　　舟中即事
　　黄河杳无际白浪卷山回不待穷源去方知天上来

　　明诗综卷六十三
　　钦定四库全书
　　明诗综卷六十四
　　翰林院检讨朱彛尊编
　　张以诚【一首】
　　以诚字君一松江华亭人万厯辛丑赐进士第一授翰林修撰升右中允终右谕徳有酌春堂集
　　赠萧大将军移镇渔阳
　　鸣沙城北接云中千里飞狐一道通十万健儿齐上马旌旗猎猎动秋风
　　王　衡【六首】
　　衡字辰玉太仓州人万厯辛丑赐进士第二授翰林编修有缑山集【髙孩之云辰玉诗清新踔越卒归诸雅静志居诗话缑山才气无前而韶年相酬和者不过陈仲醇一流临终自讼曰吾于诗窥其藩未造其域可谓得失寸心知矣惜也未尽其蕴】
　　雨中徐州道上
　　乡山看在眼愁向暮山生驿舎清明雨人烟芒砀城花飞急流尽云起大河平一路茫茫白归心乱旅程
　　十月
　　此日田功晏未诛冬月茅雨收红豆荚霜老木棉苞地薄秋畦苦官新杂税交君看穷鸟至嵗暮亦登庖
　　十月十五日册封分藩
　　琅函五色下芝宫十月阳春驿树红夜半日轮重海上天边星影照江东老臣涕泪讴歌里防子衣冠拜舞中检防退思真过计当年园绮幸无功
　　谷城
　　出山逢老人入山化黄石千载石人前纷纷拜行客
　　支硎即事
　　夜来月晕半无光今日风来不可当我劝防人且归去百花如雨下山塘
　　钱江浪淘沙
　　闻道山隂雪半消北连湖水下桐桥桃花浪起冲沙破恰好东风上白鲦
　　郑以伟【二首】
　　以伟字子夫上饶人万厯辛丑进士改庶吉士授翰林检讨歴左赞善右谕徳左庶子少詹事升礼部右侍郎进尚书兼东阁大学士加太子少保有沍泥集
　　徴兵
　　羽书诸道召勤王罗幕营前送啓行隆万边兵恒十万蓟门但付戚南塘
　　霜降疏请谒徳陵
　　万壑哀湍霜叶丹桥山劒舄碧天寒祾恩殿下千行泪白髪当年旧讲官
　　蔡毅中【一首】
　　毅中字甫光山人万厯辛丑进士改庶吉士授翰林检讨降麻城县丞升行人司副迁尚寳司丞降长籚盐运司判官再入为行人司副改国子司业进祭酒升礼部右侍郎兼侍读学士
　　秋兴
　　木落江空天气清西风萧飒雁南征浮云暗逐年华变岐路虗怜短鬓生千里闗河悬客梦万家砧杵动秋声崇兰芳芷依然在何处江潭吊屈平
　　公　鼐【二十四首】
　　鼐字孝兴防隂人万厯辛丑进士改庶吉士授编修厯少詹事礼部右侍郎谥文介
　　【诗话言诗于万厯则三齐之彦吾必以公文介为巨擘焉即其论诗大指云风雅之后有乐府如唐诗之后有词曲声听之变有所必趋情词之迁有所必至古乐之不可复久矣后人之不能汉魏犹汉魏之不能风雅势使然也如汉朱鹭翁离之作魏晋诸臣拟之以鸣其一代之事易名别调当极其长岂以古今同异为病哉后世文士如李太白则沿其目而革其词杜子羙白乐天之伦则创为意而不袭其目皆卓然作者后世有述焉近乃有拟古乐府者遂颛以拟名其説但取汉魏所传之词句模而字合之中间岂无陶隂之误夏五之脱悉所不较或假借以附益或因文而増损局蹐牀屋之下探胠縢箧之间乃艺林之根蟊学人之路阱矣以此语于作者之门不亦恧乎夫才有长短学有通塞取古今之人一一强同则千里之谬不容秋毫肖貌之形难为觌面若曰乐府则乐府矣尽人而能为乐府也若曰必此为古乐府使与古人同曹而并奏之其何以自容哉李于鳞曰拟议以成其变化噫拟议将以变化也不能变化而拟议奚取焉又云律诗出于古诗而难于古诗七言后于五言而难于五言故七言于诸体中最不易工古今长技惟杜氏耳杜氏之长则秋兴懐古诸将数篇而已近世拟作甚多大率浅率牵合观者厌焉又赠邢子愿长歌云为君歴代选宗工前称正后嘉隆北地雄浑真大雅步趋尽出少陵下汝南俊诚天然边幅姿态未全捐济南匠心竒且丽藻缋无乃伤辞意武昌才美谢诸君节制之师独出羣东呉囊括靡不有利钝未能免人口大抵明兴只数家瑜者从来不掩瑕余子纷纷未易説拟议原非吾所恱丈夫树立自有真何为效彼西家颦葢力攻摹拟之非然观其七律仍以歴下为宗故有文章一代李沧溟之句同时名家者冯用韫于念东王季木皆拔萃者也】
　　唐蒙有丝
　　唐蒙有丝不可以缝戴星有谷不可以舂天有匏其谁食之海有昆布其谁衣之飞鸟依人不可与语嘉树蔽身不可与处鹤飞于天其鸣在隂鱼沉于渊其潜在深
　　客从逺方来
　　客从逺方来贻我双文禽置之巾箱中寳惜如兼金朝夕供饮啄颗粒比璆琳羽翼日以长翻飞归逺林去不归故栖来不怀好音聚散自恒理眷恋伤予心积羽投洪波谁能定浮沉临崖激翻车谁能论髙深
　　咏古【二首】
　　齐纠亡公子乃有从死臣田横士五百临难皆陨身西京万亿众符命争羙新古来称得士惟在意气真推心置人腹豚鱼亦相亲
　　古人获我心善达穷通理安危虑所居屈伸贵自巳已贵可复贱中立常不倚衰至易生骄腊毒恒在美薛公仅遗荣疏傅庶知止寥廓晞冥鸿矰缴安可拟
　　归田杂咏【三首】
　　导汶自艾山南流达新甫东蒙配岱宗其首挈邹鲁一山一水间幽胜略可数薄营本荒陬芟除辟宿莽双溪作襟带连冈若环堵结屋八九间开径数十武欹仄植亭栈夷旷筑场圃畚锸连朝昏胼胝易寒暑但求静者便不厌作者苦
　　避地恐不深吾必在汶上旷野多平畴防目足自广南冈一握中林麓稍森爽石壁拓精舎石门斸新壤阳崖连隂峰遨游惬心赏呼儿荷铫鎒携俪治绩纺既欣禾豆登复见桑麻长八口可无饥亦足代禄养岂足规达人庶几屏尘想
　　逺游得暂归机事乆方释渐与朝市逺转恋林野寂田畴日以亲风雨颇相习农人告及春欣然顾袯襫负杖桑隂午荷鉏麦陇夕绕屋榆烟暝隔水棃花白逺目任纵横安步随偃息一区安蓬蒿一盂饱橡栗溪山本不亷琴酒堪自适
　　拟杜遣兴
　　人苦不知足有愿何终极当其入天门犹未厌羽翼一朝成蹭蹬唾井无复惜昔日李将军灞亭人不识
　　秋夜
　　河之水清泠泠漾月色明空庭对牛女此夜情愿为干鸟飞青冥相思宛转何时平
　　济河道中
　　汶水南通楚清河北带齐故山云淰淰长路草萋萋野旷秋天阔峯髙夕日低前村疑渐近转盼暝烟迷
　　穆陵闗
　　昔日齐侯履南疆尽此封诸山沂作镇五岳岱为宗【沂山亦名东太山】霸国犹余业重闗识旧踪故园相去近回首海云重
　　栖霞邠都宫丘长春成道处
　　乗槎涉弱水陟降迄仙都石室谁开辟丹台迹有无十洲为近地五岳识真图坐聴鸾笙晩劳峰天外孤
　　南竺感旧
　　钟磬重岩里楸梧乱石间水穷仍见水山近却无山感慨因怀旧淹留为爱闲自嗟尘网系虽倦不知还
　　过蒙隂旧城山家留饮
　　故堞依山麓相传汉旧城桑麻千亩遍梧竹一邨平客醉迟归意来希重别情出门逢野老重与话躬耕
　　辛丑得第赴馆年逾仕矣
　　释褐明经暮操觚秘馆严因知进士少【唐谚五十少进士】不遂老夫潜惯见苍龙础【通典举人献充庭诗充庭初识苍龙础】仍攀翠羽帘【洞冥记汉武帝招贤阁以翠羽为帘】傫然诸俊后白髪防茎添
　　梁台遇雨
　　不见梁台月孤亭暮雨昏感时思艮岳懐古问夷门苑竹龙钟发宫槐兎目存星轺疎应接白鸟对开尊
　　诸将
　　上谷渔阳拱帝京相连河外受降城一从塞马来南牧遂使王师罢北征絶徼尚传青海箭中原新动緑林兵主忧正值宵衣日谁向天山答太平
　　过汉髙祖庙
　　丰南松柏晩苍苍汉祖遗宫古道傍父老祗今余涕泪风云依旧各飞扬一抔事业归陵土万嵗神灵在故乡却忆炎精销歇后千秋王气属吾王
　　习家池
　　岘首岧嶤汉水长习家烟树野亭荒羊公流涕山公醉并枕残碑卧夕阳
　　西郊金主钓台
　　花石遗京陷战图蓟门衰草钓台孤不知艮岳宫前叟得见南兵入蔡无
　　畿南问宋辽战地
　　战胜河东下蓟丘髙梁失御阵云愁六飞不入燕山府直见銮舆到广州
　　明湖独眺
　　窄岸平桥万栁斜半城春水半人家东风吹雨宵来急一片乡心到海涯
　　南楼
　　十二楼开列玉京分明天上落层城檐前寂寂三珠树半夜鹤飞枝上鸣
　　掖县道中
　　齐疆行尽海云生处处看山自问名麦秀渐渐桑柘緑马头不见曲侯城
　　董光宏【二首】
　　光宏字君谟鄞县人万厯辛丑进士除刑部主事歴员外郎中出为河南提学佥事转参议副使参政迁陜西按察使江西右布政入为顺天府尹升南大理卿致仕加南兵部右侍郎有秋水阁集
　　补陀
　　东南泽国半往往饶异迹大海峙补陀悬崖防千尺层波山震撼断柎石苍赤明灭九防烟超忽万里舶翻风鸷鸟退近岸乱帆掷西方有圣人东海乃其宅年来诏使至旛幢飐岩石我亦飞渡来流览感今昔摩挲薝卜花四望晓天白
　　许昌道中
　　青郊小雨裛防尘正是芳菲一半春花栁故园应共笑主人嵗嵗作行人
　　许　獬【一首】
　　獬字子逊同安人万厯辛丑防试第一赐进士出身改庶吉士授编修有许钟斗集
　　孟夏陪祀太庙仿顔延之郊祀歌
　　皇祖于昭宾于帝里照临万方匪逺伊迩享祀苾芬陟降来止其祀维何大辂玉几穆穆皇皇百辟卿士其徳馨香升闻不已皇祖居歆醉饱具起孝孙有颙报以繁祉自今伊始
　　雷思霈【一首】
　　思霈字何思夷陵州人万厯辛丑进士改庶吉士授简讨有嵗星堂集
　　北郊鹰房作
　　辽城金垒古鹰房羊角风沙接大荒野窟蒨无狐兎迹小池今有芰荷香黄鹂独语遮深栁粉蝶丛飞恋短墙千古幽州还禹甸卜年开统忆先皇
　　袁懋谦【五首】
　　懋谦字吉卿丰城人万厯辛丑进士改庶吉士授兵科给事中有虎溪诗选
　　拟古【二首】
