<!-- { "loadSidebar": true } -->
　　我懐谢康乐独往游名山身同雪舟系心与浮云闲清风澹荡洒六合令我兴在松云间玉山髙与南斗齐云锦照耀庐山低三十六峰凌云霓飞湍喷雪临廻溪长松挂月青猿啼上有梅仙采药之幽栖下有萧云读书之故基洞天石扇香莫测瑶草谩长三冬荑我欲因之览八荒手拂青萝眠石牀回飚吹防碧天雾清溟倒泻澄湖光作为玉山謡寄之双峰客兴来携妓秋复春笑杀东山谢安石
　　黄　观【二首】
　　观字澜伯一字尚賔贵池人初从父赘姓许洪武戊辰赐进士第一累官礼部右侍郎建文中改侍中掌尚賔司事奉诏募兵闻金川门师入投李阳河死
　　题江贯道长江图
　　离离众树深霭霭孤云碧山色望难穷江流浩无极渔歌逺渚昏鸟下平芜夕惆怅涉风波扁舟何处客
　　送赵彦玘都事
　　石头城下自分携无复聨牀听晓鸡故里音书寒鴈杳空江树里暮天低春来白下孤新约梦去花间忆旧题犹念雪深留宿夜酒醒诗就小楼西
　　卓　敬【一首】
　　敬字维恭瑞安人洪武戊辰进士除给事中厯戸部侍郎靖难兵渡江被执不屈死宣徳中庐陵刘球得其遗文传之
　　墨竹
　　洞庭木落水生波斜月虚窗露气多虞帝不归秋色晚满江烟雨泣湘娥
　　王叔英【一首】
　　叔英名元采以字行黄岩人洪武末为仙居教谕陞汉阳知县建文元年召为翰林脩撰靖难师逼江奉诏募兵行至广徳自经于妙观有静学斋稿
　　【诗话先生令汉阳日遗书希直云凡人有天下之才固难能自用其才者尤难如子房之于髙祖能用其才者也贾谊之于文帝不能自用其才者也天下之事固有行于古而亦可行于今者如夏时周冕之类是也亦有行于古而难行于今者如井田封建之类是也可行者行之则人之从之也易难行者行之则人之从之也难从之易则民乐其利从之难民斯受其患矣此君子用世贵乎得时措之宜也可称希直诤友白首同归不渝霜雪古人哉】
　　絶命词
　　人生穹壌间忠孝贵克全嗟予事君父自省多过愆有志未及竟竒疾忽见纒意者造化神有命归九泉尝念夷与齐饿死首阳巅周粟岂不丰【一作佳】所见良独偏髙踪邈难继慎勿称希贤
　　周是修【一首】
　　是修名徳以字行泰和人洪武中举明经由霍丘训导厯周府纪善改衡府靖难兵渡江入应天府学自经死有刍荛集
　　【诗话纪善诗最传者长安古意一篇李时逺云可与初唐四子相埒近陈卧子论诗甚严选明三百年诗寥寥数巻是篇特见録亡友陆丽京亦亟称之云是神龙景云以前风调予谓此等诗但似古人骸骼无闗性情就刍荛集中择之不若牧童謡一首犹存张王遗韵也】
　　牧童謡
　　逺牧牛朝出东溪溪上头溪头草短牛不住直过水南芳草洲脱衣渡水随牛去黄芦防防风和雨老鸦乱啼野羊走絶谷无人惊四顾寒藤枯木暮山苍同伴相呼归又忙石棱割脚茅割耳身上无有干衣裳却思昨日西边好旷坂平原尽丰草短蓑一卧午风轻长笛三吹夕阳早
　　程本立【三十二首】
　　本立字原道崇徳人洪武丙辰以明经荐为秦周二府引礼谪云南马龙他郎甸长官司吏目建文初徴入翰林陞佥都御史靖难兵至自经于应天府学有防隠集
　　【诗话建文诸臣文莫过方希直诗莫过程原道希直之文取法昌黎下亦不失为蘓子瞻原道之诗刻意杜陵下亦不失为陈简斋也】
　　雪佛碑
　　天花隂坠空平地忽三尺异哉西方神现此水精域胎非托摩耶意叵劳刻画乃瞻白玉相安用黄金饰一洗热恼心悉依清浄力红日起扶桑终焉化无迹其无本非空其有亦非色我来鳯皇溪古寺久荆棘摩挲雪佛碑碑断字莫识金石亦己壊况非金石质万事等幻影感之三叹息
　　出洛阳城
　　挽辀上天津伊阙当我前连峰左右起奔走相后先古来五岳内嵩髙极中天仪刑正四表襟带流三川河山固王室岂直金城坚汉业此中兴周都竟东迁壮游快一览遗迹悲千年頽垣旧谁筑野蔓栖朝烟
　　题竹石小画
　　玉堂仙人松云公写竹正似石室翁云林道人虽后出往往落笔生秋风吴人好书仍好画百年遗墨千金价比来何处得此图松雪云林此其亚娟娟嫩玉才数茎烟梢雨叶纵复横洞庭寒骨沈水底铁索下取蛟龙争却忆江南旧池馆笔牀棊局何萧防一行作吏事便废十年不归梦欲断松雪子孙今几人云林弟子谁逼真得归故乡傥相觅竹枝挂我头上巾
　　铜梁县
　　铜梁县庭公事少铜梁县事官桥小上山下山石作街街南街北人家好人家好农不好商婚男嫁女不出乡香芹煮羮饭有稲木棉纺丝衣有裳陈郎邀我青樽满情多己觉廻鞭嬾酒酣欲写铜梁歌百钱买笔紫罗管
　　题李典仪云东巻
　　母老今犹健儿行乆不归一官淹白首万里梦斑衣越郡东溟濶秦闗西日微只将双泪眼日日看云飞
　　许州东屯杂诗【三首】
　　农功将筑圃使者正行田车过闻牛铎诗成堕马鞭凉风苹末起落日树头员翻忆吴淞岸菱歌处处船逺戍临邉土生还落野屯时清无盗贼头白有儿孙舂稲霜余粒移桑雨后根百年须饱暖此外复何言丘园莽萧瑟客子暮徘徊山是钧州起河从郑邑来衣冠余古墓歌舞只荒台野哭谁家妇秋声助尔哀过峤甸始见禾泥蛮数家有叟携酒过水见土酋饮道傍仆从皆饮酒尽乃行有作
　　山断邨才见溪廻路忽迷贩茶非土獠劝酒是禾泥碧树排云直青秧插水齐欲忘乡土念多事子规啼
　　晚至晋寜州
　　落日孤城小轻烟一水斜青山防氏崄緑树僰人家絶塞无来鴈荒城有噪鸦多情此州尹劝酒说京华
　　寄弟并示婿
　　闻道南塘旱吾家正可忧不能供赋税岂得免征求旧宅荒苔雨先茔宿草秋急难须努力更与阿骐谋
　　乳石诗【有序】
　　象贤奉常得异石于演乐堂典寳周翁识之云道州乳石也奉常欣然以诗见遗因赋诗荅奉常并呈长史且欲质诸典寳翁也
　　闻道山中乳窟多乳泉流出石为窠洞门到夜飞蝙蝠驿路何年载槖驼野色忽防新防嵝水防犹认旧漩涡岂无青髓香如饭老我黄尘奈尔何
　　使浙江发大梁水驿
　　蔡河雪消春水生使者发船将逺行得还乡里虽慰意却念妻子难为情草薶金谷楼前路潮打钱塘江上城南北登临总懐古船中有酒且须倾
　　髙邮夜泊
　　城楼月色见觚棱城下官河夜欲氷返照疎林皆野烧残星别浦是船灯腐儒食禄曾无补倦客思家已不胜春雨五湖烟水濶荷簔归去下鱼罾
　　和贝惟学登小孤山韵
　　西来风浪涌金山人在鸿蒙沆漭间大地小孤天柱石长江第一海门闗鲛人夜泣珠成泪龙女晴梳翠作鬟欲问灵巫报神语我行何日定东还
　　喜晴
　　夜雨朝晴喜欲狂西屯骑马过东冈不妨逐兔争牵狗切莫驱狼使牧羊野日孤营无细柳天风十月有枯桑归来又饮将军酒一醉都令世虑忘
　　过赵州
　　青山环抱水争流行尽云州入赵州四野耕耘多乐嵗诸蕃斥不防秋过桥花竹前邨近入谷松萝小寺幽妻子谁能免相忆他乡虽好莫淹留
　　嵩盟九日次井泉百户韵
　　天涯九日一登楼应是黄花笑白头脱防不妨同醉倒拂衣安得不归休山盘晴谷深藏寺水缩寒溪浅露洲上马荒城向昏黒休教鼔角起边愁
　　送鱼课司使霍思诚赴京师
　　三年官守滞蛮荒万里羁魂度太行居有马鞯留客坐食无鱼鲊寄亲尝晴天梅树常含雾腊月山花不受霜辞满得归人共乐将诗送别意茫茫
　　送人致仕归越
　　老臣殊荷圣恩寛诏许还家授防官赐杖未携鸠玉小诰绫新织朶云团西窗夜雨销红蜡东阁晴山拥画栏子去我留寜不媿鉴湖他日请黄冠
　　滇阳二月罂花盛开皆千叶红者紫者白者微微带红者半红者傅粉而红者白肤而绛唇者丹衣而素纯者殷如染茜者一种具数色絶类丽春谱之所云
　　鄯阐东风不作寒米囊花似梦中看瑚旧是王孙玦玛瑙犹疑内府盘嘶过华骝金匼匝飞来蛱蝶玉防干瘴烟窟里身今老春事伤心思万端
　　晚至安寜
　　连然驿路马曾谙落日行人思不堪地极九州铜柱北山蟠六诏铁桥南汤池水底皆隂火盐井烟中半夕岚廻首蓬莱天万里忍教尘鬓白毵毵
　　自姚安出普淜
　　层闗飞鞚出寒云万木归鸦乱夕曛山似蜻蛉川口合路从鹦鹉岭西分道傍筑室新成市塞上屯田久驻军逺客谁无乡土念悲笳吹动不堪闻
　　寉庆驿防吴人冯广文闽人林税使
　　马蹄蹴遍隂厓雪直向居庸塞外行日落忽闻牛背笛川平始见寉州城秋风千里莼丝滑暑雨三山荔子生迁客相逢话乡土天涯何限未归情
　　送教授致仕归金华
　　六十看山眼未昏草堂归去卧烟邨朝廷己许乞骸骨衣食未须忧子孙上马天风吹蓆防落帆江月到柴门羮芹炙背区区意他日难忘献至尊
　　早发禄丰驿
　　驿楼灯火见西屯使者出门人语諠天寒马渡此溪水月落鸡鸣何处邨六诏山川皆郡县百年身世任乾坤若为看见梅花发忽乱乡愁入故园
　　邓洲驿
　　平冈走马神摩洞荒驿闻鸡邓睒川丹壑泄云朝翳日玉泉隂火夜生烟一年残厯愁来检万里新诗老去编山水不殊人事异中原归计正茫然
　　君山别业画巻为王伯昂题
　　画圗林壑起云烟使者髙懐寄静便背郭真成浣花屋看山如坐洞庭船柴门黄叶邻僧埽石径苍苔野鹿眠如此故巢劳逺忆只应头白是归年
　　宿普安
　　汉妇良家子从军嵗月多生来小儿女唱得僰人歌
　　江头絶句
　　小树香橼子疎篱扁豆花人情悲异土物色似吾家
　　扬州
　　扬州城下是官河春雨春风自渌波欲问繁华旧时事太平遗老己无多
　　华隂驻马桥
　　絶谷层闗路屈盘斜冈侧嶂石防岏今朝驻马桥头立华岳三峯正面看
　　茅大方【一首】
　　大方字希董泰兴人洪武中为淮安府学教授擢秦府长史建文时官右副都御史靖难兵至死于难有希董集
　　【诗话希董集流传未广集中如万山入汉秦关险孤栈连云蜀道难纵使火龙蟠地轴莫教铁骑过天河花间莺避春城仗林杪僧归晚寺钟万里不来青鸟使千年空老碧桃花皆佳句也】
　　塞门至银州闗道中
　　银州西下忽都河降卒东来唱旧歌星防诸营连斥云屯万里蔽沙陀自嗟出塞春光少谁道临闗月色多顾我鹤形非燕颔立功万里定如何
　　胡　閠【一首】
　　閠字松友鄱阳人举秀才授都督府都事进经厯建文中官右补阙陞大理少卿靖难师入不屈死
　　【诗话长陵靖难受祸者莫惨于正学先生坐方党死者相传八百七十三人其次黄太常坐累死者族子六十五人外戚三百八十人若胡大理之死郡志称其族弃市者二百十七人坐累死者数千人妻毙于狱有把与狗吃了之防载奉天刑赏録不知何以若是惨毒有过于方黄者国史既没其实不可得而详矣大理少与吴孝辈讲业长沙王吴芮祠中画一松于壁题曰苍虬出壑系之以诗太祖平陈友谅下饶州过而见之喜甚问得其名及举秀才入见帝曰此题诗鄱阳庙壁者邪因令通籍不遗一善若此】
　　题画松
　　幽人无俗懐写此苍龙骨九天风雨来飞腾作神物刘　璟【一首】
　　璟字仲璟青田人基次子授閤门使寻为谷王府左长史靖难师入称疾不起下诏狱自经死有易斋无隠二集
