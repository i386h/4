<!-- { "loadSidebar": true } -->
　　朂字文勉绍兴山隂人
　　送春
　　彊对东风酒一尊留君无计黯消魂緑波芳草汀边路飞絮残阳柳外村莺倦语时浑寂寞客伤离处又黄昏寒灯孤馆何曽寐山雨萧萧独闭门
　　李仲训【一首】
　　仲训号岘山南昌人仕至吏科给事中
　　西臯词
　　酒熟黄鸡肥后月圆丹桂香时谁道先生无事半醒半醉题诗
　　贺　承【一首】
　　承字宗振苏州人
　　湖乡佳处为朱昌年题
　　湖乡佳处足幽栖路入蒹葭望欲迷一水逺连天上下几家如在瀼东西红尘市迥人稀到绿树春深鸟自啼何日编茆居此地杏花春雨看扶犁
　　高　璧【二首】
　　璧字贵朋绍兴山阴人有遯庵槀
　　秋日逆旅送友人
　　七泽波涛险三边道路穷生涯同泛梗踪迹叹飞蓬晚色平芜外秋声落木中毋将衰飒泪临别洒西风
　　春草宫
　　宫花已寂寞宫柳亦凋零惟有宫前草春来依旧青胡　纪【二首】
　　纪字大年舒城人永乐甲午举人歴官山东布政司左参议
　　【诗话大年以孝行闻父母之丧俱庐墓次猛虎引避羣鹿来驯有司旌表其门平生以诗画书得名称淮西三絶】
　　寄懐翁复初【二首】
　　曽对东风倒玉壶花前痛饮醉相扶湘山此日君思我苦竹丛深听鹧鸪
　　别后茫茫嵗月催眼看花谢又花开相思莫道书难寄落鴈峰前有鴈来
　　王　佐【二首】
　　佐字汝学临高人正统丁卯举人高州同知有鸡助集
　　琼州【二首】
　　断虹饮海日光移西北云屯少定姿飓母呼风千里至三间茅屋可能支
　　五指分山析四州那盆峻岭却当头一支泻下朝东水去与琼州作上流
　　俞　膺【一首】
　　膺富阳人
　　【诗话富阳春江隄在县南苋浦至观山三百余丈皆垒以石县令李濬所筑嵗久圯宣徳十年知县事呉堂允升重筑之民感其惠更名呉公隄云】
　　呉公隄歌
　　富春建邑临涛江江声日夕相舂撞飓风秋来簸银屋海若欲使蛟鼍降蛟鼍降迟海若怒桑田往往栖鸥鹭几人缩手空嗟吁谓是天阍杳难诉呉侯请命不惮劳隄成却恨来何暮老翁扶杖城南行喜见髫年旧游路钱塘己祀睂山苏富春今拜畨阳呉乃知兴废有前定贤守贤令无时无贤守贤令无时无慿谁画作双隄图陈延龄【二首】
　　延龄冨阳县丞
　　妙智寺
　　永安山髙一万丈妙智寺建三千年古涧泠泠沥苍雪画楼靣靣开青莲老猨果熟占一壑怖鸽灯暝依诸天老夫登临发长啸风露满身寒不眠
　　大安院
　　诗人假榻古兰若松风涧水相泠泠优婆塞倾椰子酒须菩提谱莲花经龙鳞树老雨中翠佛髻山高云露青借问金仙渺何许香台去后三千龄
　　黎公弁【一首】
　　公弁字之冕临川人举明经正统中授临颍教谕调蒲圻有莼川杂咏
　　金叠山
　　青山天际来势若双飞蛾平明宿雨収岚气生林阿非烟亦非雾日金碧多流莺缓语处坐爱春风和沐　璘【三首】
　　璘字廷章定边伯昂之孙赠都督同知僖之子官至右军都督特进荣禄大夫有集
　　滇南即事【二首】
　　自昔梁州域西南路尽通碧鸡名岫逺金马故关雄罗妇裙花布蒲蛮臂柘弓圣防同覆载处处乐时丰万山藏古砦六诏杂诸蛮僰女头笼防畨僧耳坠镮啖蛇传土俗屠犬祀神奸更有西戎种轻生性最顽
　　午日
　　蛇首装船十丈长船头铙鼓间笙簧百夫划浆齐声去阿瓦城河沸似汤【李分虎云阿瓦国王毎夏五月以舟师防诸小国于江上都督沐璘作诗至今传诵之】
　　廖　俊【一首】
　　俊字文英号竹崖蒲圻人中景泰元年乡试授汉州学正调嘉定州有芙蓉百咏
　　【诗话竹崖为汉州学正一日过开元寺闻诸僧诵经音韵朗然叹曰不愈于学生乎乃择其年幼者四人赵杲方璧周冕张敖置之先贤堂中朝夕诲之后杲举进士璧冕俱领乡荐而敖亦由贡生为府通判再调嘉定手植海棠于学赋诗云曽于雨里覔苍苔幽洞移来手自栽枝干巳成人欲去好花他日为谁开每宾兴以花盛开为验云】
　　西良湖
　　南邦遗迹在西良鳬鴈依然满石梁我向浮洲台上立不胜惆怅到斜阳
　　潘　亨【四首】
　　亨字从礼淮安山阳人景泰丙子举人同知武昌府事有氷壑先生遗稾【余子华云氷壑老人诗丽而雅　郭克谐云氷壑之诗隽而不露深而不僻质而不俚沨沨乎大雅遗音】
　　【诗话氷壑诗格高耸比于十才子似觉轶伦】
　　北固晚眺
　　极目蒹葭外西风白纻凉残霞随野鹜落日送颿樯水接蓬莱近山连楚越长六朝遗恨在谁为管兴亡
　　七里滩
　　怒涛催逺客帆落钓台阴夜雨他乡梦秋风何处砧渚烟笼树杪涧水入溪深中有垂纶者茫茫不可寻
　　蟋蟀
　　愁对灯前影时闻牀下声要知因物付何用不平鸣断续许多意凄凉无限情谁家急砧杵海内已休兵
　　闻子规
　　﨑岖蜀道马行迟到处空山有子规愼莫夜啼枝上月思家正是梦囘时
　　张　振【一首】
　　振字孟起嘉兴人
　　贫居
　　青眼交逰觉渐稀侧身天地可相依若知白石眞堪煮何待黄精为疗饥己过禁烟无熟食不因沽酒典春衣苍苔碧草侵阶长高卧空斋昼掩扉【周青士云孟起贫居之作曲尽窭人情状诵之若有捓揄于刘伯龙之侧也】
　　杨　范【一首】
　　范字九畴鄞人有栖芸槀
　　镜川
　　斜日一轮山上头轻霞片片漾波流平芜野岸碧千畆乔木人家红半楼沙鸟廻翔将下宿田夫祓濯欲归休渔舟各己収缗去渐有灯明芦荻洲
　　韩　永【一首】
　　永字景修嘉兴人
　　咏梅次竹邻
　　昔访逋翁宅墙头露半梢因吟暗香句行过段家桥盛　寅【一首】
　　寅字起东呉江人太医有流光集
　　暮春杂咏
　　青青杨柳拂檐牙杏酪香来客念家惆怅墓田呉苑曲几年寒食在京华
　　周徳行【一首】
　　德行嘉兴人自号农圃居士
　　寄泮水诸公
　　早年曽许笔如杠老我于今兴已降作客浑如锦江杜携家未遂鹿门厐沙鸥睡熟原相并梁燕飞来偶自双昨夜梦魂归别墅富春山鎻白云牕
　　许　穆【一首】
　　穆字士深松江华亭人
　　送邵升逺之官吉州
　　京华相见惜分携歌罢骊驹思欲迷独客自怜留日下一官君喜向山西天涯月落闻鸡唱驿路花开听鸟啼想得到州春未晚柳条垂緑草初齐
　　沈　恒【一首】
　　恒字恒吉长洲人
　　题刘廷美画
　　十载天涯作宦游黄尘飞满紫貂裘归来不叹长涂险犹冩关山万里秋
　　岑　琬【二首】
　　琬字公琬余姚人有雪崖集
　　闻莺懐戚学正在沧洲
　　我有故人在沧洲思之不见心悠悠木兰为楫沙棠舟南来鼓櫂乗中流嘤嘤好鸟如相求载飞载止鸣不休愿以盟言结绸缪为予一洗离居愁何以报之青琳球
　　松陵道中
　　野阔烟凝树湖深水近田了鬟挑菜女独橹卖鱼船鸟去青山外帆収古驿前孤吟看北斗恋阙竟忘眠陈　雝【一首】
　　雝字惟肃海宁人
　　葛岭懐古
　　山上楼台湖上船平章醉后嬾朝天羽书莫报樊城急新得蛾眉正少年
　　钱　晔【一首】
　　晔字允辉常熟人浙江都司经歴有避庵集【李宾之云江阴周岐鳯多技能坐事亡命扁舟夜泊晔投以诗岐鳯得之大恸江南人至今传之】
　　赠澄江周岐鳯
　　琴劒漂零西复东旧游清兴几时同一身作客如张俭四海何人是孔融野寺莺花春对酒河桥风雨夜推篷机心尽付东流水惟有家山在梦中
　　陈　颢【一首】
　　颢字汉昭嘉兴人有竹邻集
　　立春
　　萧条书劒客边身望望归期过立春宫柳渐黄梅己白东风应笑未归人
　　张　愖【二首】
　　愖字汝诚鄞县人有东臯集
　　四月三日
　　未尽伤春酒一杯防风吹雨又南来浮云心事何曽定逝水年华更不囘数尺鸡头添穉竹一帘鼠耳长高槐博山无火清香度何处蔷薇昨夜开
　　赠天童诗僧让公
　　自闻方外说天童梦绕青山十里松珍重能诗老支遁寻常结社胜炉峯传书度海朝凭鹤击鉢临江夜扰龙今日东风花县里解衣留偈得从容
　　李　廸【一首】
　　廸字叡迪鄞县人
　　郊游
　　栗杖风前处处扶林花掩映失前途儿童也喜寻春客说与东村卖酒垆
　　张　肯【二首】
　　肯字继孟呉人有梦庵诗稾
　　沈如美所画美人图为徐文辉作
　　流苏缀防鸳帐寒金鸭不飞香缕残新霜扑帘白如粉哑哑乌啼金井栏芙蓉屛开睡初醒守宫浅褪胭脂冷玉钗慵整双鳯凰春愁压翠蛾眉长
　　送人之官岭外
　　晓装带雪出呉门惜别休辞酒满尊边徼一官同谪宦平安万里即殊防月明好度梅花岭雨过频穿槲叶村想得龙城公退后故乡风景与谁论
　　杜　琼【二首】
　　琼字用嘉呉县人自号鹿冠老人又号东原耕者卒门人私谥曰渊孝先生有东原集
　　挽陆徴士
　　萧萧白杨树瑟瑟鸣西风严霜陨百草草下哀寒虫方当嵗徂迈那堪悲送终平生结交好一旦隔音容魂气竟何之遗躯返幽宫挽棺向西麓去去不复东斜照寒无光顽阴蔽羣峰隧道一深闭千秋恨难穷徘徊不能去洒泪心忡忡
　　采菱圗
　　苕溪秋高水初落菱花已老菱生角红裙绿髻谁家人小艇如梭不停泊三三两两共采菱纎纎十指寒如氷不怕指寒并刺损只恐归家无斗升湖州人家风俗美男解耕田女丝枲采菱即是采桑人又与家中助生理落日青山敛暮烟湖波十里镜中天清歌一曲循归路不似邪溪唱采莲
　　秦　旭【九首】
　　旭字景旸无锡人有修敬先生集【赵柱野云先生诗因事成言遇景命赋直吐胷臆风骨自存　程克勤云公诗醲郁峻整诸体咸备　李宾之云公诗得肯綮能作惊人语】
　　【诗话景五峰之父五于天顺间通籍景旸诗名著于乡防久矣成化壬寅结碧山吟社于惠山之麓与者十人陆勉懋成高直惟清陈履天泽黄禄公福杨理叔理李庻舜明陈公懋行之施亷彦清潘绪继芳其一则景旸也时舜明年八十六景八十五天泽八十三懋成八十二惟清七十九公禄七十三叔理七十二行之六十九彦清六十一惟继芳年未五十诸公彊之入社其后享年八十余是时常熟马绍荣宗勉榜其门长洲李应祯贞伯扁其堂旴江左赞时翊名其亭同邑邵寳国贤为之记长洲沈周启南为之图江左传为佳话吟社九人皆处士独景以子贵封武昌知府行之好著书故景诗云先生岂特天趣高著书厌嚼前人糟后于宏治元年上所著书大要谓尚书周易大学中庸注失经迷臣有一得颇能析理通政使以奏内自称庶人且穿凿害道乞正其罪泰陵命焚其书押遣还乡事载实録而谈修惠山古今考遗之】
　　伤春词简继芳
　　东风阵阵花狼籍老夫钩帘空叹惜狂来扶病欲出门门外春泥深一尺徐家园里葛家楼囘首繁华逐水流安得红顔生羽翼玉笙吹上昆仑丘
　　苦雨简立夫
　　鹁鸠双双啼屋角细雨斑斑晴复作碧水苍苔野外昬挑灯坐听檐花落轻寒侧侧透重扉畨把罗衣换裌衣出门可奈春泥滑孤负西山笋蕨肥
　　雨斋简惟清
　　浏浏竹间雨潇潇牕外鸣小池収暑气疎柳作秋声鬓雪防头冷腰金照眼明年光太怱廹何处学长生
　　酬黄公禄
