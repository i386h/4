<!-- { "loadSidebar": true } -->
　　【诗话东江诗法西涯观其险韵再四叠用足见其能事当日诸公受长沙衣鉢或推方石或称二泉或首熊峯以鄙见衡之要皆不敌也】
　　七月十六日乡人防饯两新令于寓舎书所感成三十四韵
　　吾邦古壮县驰望自宋唐胜国登使府因之啓上洋官曹虽日崇阡陌仍故疆宋季巳穷蹙取民犹甚凉【报省税十一万贯实征八万纳止三万余】一坏贾绵州再困朱管张【贾买公田加赋后籍没朱国珍管明朱清张瑄名田按租起税】浸滛到国初乃至十倍强【两税共一百四十万】浮名累仁政有识空叹伤宣祖痛裁损经纶更文襄民力旣巳纾赋入乃有常公家无阙事帑廪有余藏后来诸君子率由如旧章至今乡父老稽首周侍郎【周文襄以侍郎廵抚后升尚书而民止呼其故官】粤从近嵗来智者好纷更或云时世异古法今难行或云广储积典守为民殃墉坊一以决狐鼠恣披攘但见私税増不闻公廪穰巳已及庚午诸仓惟栋梁茍能实蠲税犹或幸小康功名掩慈恵白纸栽青桑都将烟水区指作禾黍塲一字挂经费年年理逋亡从此遂困弊萧然类穷乡去夏复霖雨湖田尽沧浪监司不肯奏郡邑徙苍皇荒租二十万积雪傅严霜君子清庙器牛刀试新芒顾此凋瘵余宜尔劳运量立国自有本为政自有纲不闻慈母子饥寒啼路傍徃迹既非逺后贤慰相望区区闵人穷寝食热中肠愿见徳化成聨飞入明光还将镂青管浓笔书循良
　　送宗都运之长芦
　　我家东海居目击鹾丁苦民劳莫如农衣食自王土输官赢斗升小大得濡喣溟沙烈万灶勺合尽官府燎薪与募直一一挂文簿商课或不充输钱为市补缗镪非天坠贸易复何所不应为法初乃尔自相牾公私两煎迫称贷日旁午穷年困炎歊肉尽继肝膂坐令兼并徒旦暮收拾伍微文牵积弊鱼烂不可举常思桑孔意宁料遽如许必逢忠爱士重为整机杼宗君沧州行倚任切当宁北南虽殊风物久理同蛊执炎思冷风止亢觊霖雨予言未可穷君行念靡盬
　　程徳望祠部登月亭
　　方塘开我前明月出我东仙人骑鹤来憩我亭之中调笑弄月影徘徊吟天风夜久月渐髙光满池若空遗我丹桂枝自擕白芙蓉飘然凌风去千里怀徳容
　　饮酒
　　故人饮我酒坐我清湖浔中燕游后园俛首交緑隂侧磴度别渚回堂靣长林西日明逺陂流光荡我襟喟然懐徃哲兹地几登临亭台无遗构风水有余音想当古人时岂不亦似今运去鸣鸟寂时来蛩蠋吟无为后者惜緑醑方在斟
　　记蝎【并序】
　　虫之毒者南方之即且北方之蝎即且能飞见人辄疾走而蝎行甚缓闻人声反止不动故多爲人得七月廿三夜闻牕间爬沙声火烛之踞而翘尾卓然可畏乃知其不动者葢将以有为也而蝎止以伺之其甚矣然卒以自毙悲夫
　　读书心二三耳闻牕蝎走巻纸濡余膏火起蝎在牖抑首伏不行翘尾若有候人言蝎易得此意殊未究懐毒乃忘身祸起遂莫救栁州怜蝮蛇释械低予首因诗戒宵人隂贼恒反受
　　张节妇诗【节妇京师人锦衣卫指挥佥事让之女许字华亭张少保蓥子昱昱卒女誓死不嫁】
　　妾靣君未识妾心君岂知君死妾独存谁当知妾悲父母生我时愿我有所归生死向君家终我百嵗期我非慕共姜我非师伯姬自怜有此心不忍分两岐皇天闵弱回光照孤闱大字表贞节黄金铸门楣我女谅非妇拜命慙恩私翻思摧裂初一死真如饴余生已多祜宁复知此为贤者有备责妾人无悔辞永抱一寸丹千秋从是非
　　放船作【时初中乡举】
　　濳鱼不出椮栖鸟不出林不因风雷便岂识天地之大江湖深天风防防吹黄槐江船击鼓凌晨开云帆悠悠渡三泖使我尘襟豁如埽将军祠前芳草多隂廊古瓦封苔窠英雄恨杀白衣橹千载此地还来过陈湖北行势尤大气象浑疑在天外波光黯惨迷西东我疑此处藏蛟龙同舟之人半失色惊雷歕雪吹腥风出门咫尺巳如此况乃天涯千万里
　　壬申正月十九日过北野同南村访北花园废址明日北野有诗用苏长公过清虚堂韵走笔奉荅
　　筑隄不拟长安沙鸣鼓巳放西曹衙夜游泾南鹤城北随处幅巾宜防花花林髙下映丛冢池台旧属淇水家当时笙歌沸邻里只今古树啼寒鸦先生读书洞千古过眼富贵如春葩时人不识竞模拟徃徃背痒连衣爬消忧满贮北海酒破闷亦有南山茶家生小奴解新曲时复羯鼓当轩挝邮筒徃复方此始一唱何止三人嗟诗成挥翰向落日墨光绕笔飞霞
　　题计郎中汝和墨菊曹汝学家藏
　　郎中画菊真是菊蒙泉蒲萄太常竹一时能事并驰声岂直文章难继续狂挥急扫皆称意不特品髙机亦熟西涯坐间生色障一见当时巳心服不知何日到君家净洗朱铅鬭清淑疎篁古木交映带深浅生枯俱入态欹风一枝惊欲折倚竹数丛如有待飞鸾坠羽时自压老蛟蜕骨令人骇张颠草圣久寂寞何意兹晨忽倾葢郎中郎中今有无后来尚逺眼中疎柔肌脆骨争媚妩不然蔓草纷黄垆頽波一去谁与返把巻抚玩増长吁君不见近来淮海上亦有菊花一徃徃传京都
　　冬至谒陵次三江送行韵
　　初阳映雪暖欲蒸千门瑞气通诸陵朝廷报本严奠埽秩礼逺自前王兴秋霜春雨意惨惨奁香篚帛心兢兢髙皇统天祀万世奋自陇畞挥防矜两都并建始文祖鼎命重为诸孙凝传闻桥山初啓邑鸾舆玉趾几降登小臣何幸得将事敢论暑雨仍寒氷经涂百里净如埽舆夫踊跃夸力胜廻龙小憩才半道瞬息巳覩洪仁灯入门弛担随所适东寮西馆各有朋山僧频见头亦白为我载演牛车乘寒光凌乱入牕戸起视海月摩空升瑶宫银阙自万古虽有晦蚀无亏増嫦娥悄立如有恨欲斩桂树嗟谁能斋居元不碍酬咏公诗险语何层层磨厓拟刻永昭颂挽断千仞寒谿藤
　　画马为内学生题
　　嫩緑垂杨短冉冉晴沙御堤软骅骝行惯稳不惊圉人徐牵不教逺飞黄食料三品丰青丝緑首飘风騣曽见沙场征战苦方知此物是真龙
　　筠屋为徐庭羙赋
　　徐君爱竹如爱玉种竹成林密如束林间结屋三四楹自说此生心事足防干一径曲复曲落翠飞青暗人目我疑月明深夜中定有青鸾屋头宿
　　送谢司仓
　　宁知信宜邑乃在古髙州地接朱鸢近天连碧海浮官仓余火米土俗罢绵裘莫作炎蒸虑男儿重逺游
　　春日将适郊外忽暴风阻行
　　二月六日天气恶巻地黑风吹倒人却防花栁俱无色忽讶江山不似春髙卧野人滋嬾散欲飞燕子自逡巡东园有约不如意须待来朝理钓纶
　　家僮摘槐芽
　　小奴擕筐緑掩苒斜日归自东邻家青精未试仙子诀泠淘的见诗翁夸人间正味竟何在天地育物真无涯紫莼青荇更不恶髙秋谁泛三江槎
　　题曲水草堂【二首】
　　曲水村中景最幽也宜杖屦也宜舟白沙翠竹湾湾路杨栁芙蓉歳嵗秋
　　紫蟹行沙菊有霜红莲登岸白莲香何人谩説桃源好便有桃源是异乡
　　送宋惟徳分教池州
　　池阳风物似长沙第一名山是九华输与能诗宋文学芙蓉影里岸乌纱
　　郑　岳【八首】
　　岳字汝华莆田人治癸丑进士歴官兵部左侍郎有山斋净稾【谢山子云侍郎深于讽谕之体】
　　塞下曲
　　引弓儿骑射奄忽若星驰腥风吹马来四靣冲我师我师勿轻动持满以待之佯北勿轻追恐为彼所欺
　　九江阻风泊舟有感
　　白浪起层层峰头云正黑廻舟入小港聊兹一憩息路梗难为期沧波浩无极坐观北来船防挂千仞直篙工意闲暇津津动顔色缅怀造化心施予难为力徃船风宜南来船风宜北南北本异途彼此那俱得物理每循环明朝未可测隐几澹无营冥心悟羲易
　　过水口
　　建溪昔隐险横流多怪石参差列牛马廉利侔劒防篙工惯习水祷赛资神力前后互招呼分寸恐或失激荡轰雷鸣沫流飞雪白谛观毛髪防一命试轻掷逶迤过水口滩尽溪流碧櫂歌发清响贳酒娱西夕患至虑烦纡险过事愉怿物理固其然临流长太息
　　安肃南山有刘伶墓碑
　　鹿车一壶酒荷锸以自随云死即我薶旷逹不可羁如何此墟曲有冡髙累累刻石纪道旁无乃好事为沈酣弃礼法车服焉得维遭危固有托举世人莫窥苦节多湮没怪尔名独垂
　　秋水叹
　　黄河横溢县成渠人家半在水中居水邉渔父持空网吁嗟无稻复无鱼邻居相望隔河汜借贷无从饥欲死楼船伐鼓晨夜过怒向县官索夫米
　　江行即事
　　府江江水恶一嵗九经过近午雾方散中流石更多渔樵荒旧路豺虎据深窝最念沿江戍天寒独枕戈
　　野望
　　病告捐微禄官闲带旧衘提携惟药裹嬾漫废书缄海濶浮孤屿天空桂一防吟眸随处着秋色满衣衫
　　简姑苏陈粹之宪副
　　吴苑莺花满旧墟先生翻笑出无车一官弃去还忧国十口饥来只卖书短屐香生莎迳暖疎栏云傍草堂虚悤悤登拜慙予晚更报诗筒候起居
　　秦　金【一首】
　　金字国声无锡人治癸丑进士累官太子太保南京吏部尚书赠少保諡端敏有鳯山诗集
　　落叶
　　半庭黄杂半庭红万防飞来禁苑东祗爱玉河秋色好不因揺落怨西风
　　吴一鹏【六首】
　　一鹏字南夫长洲人治癸丑进士累官太子少保南京吏部尚书赠太子太保諡文端有集【诗话尚书名位与原博济之鼎峙中吴诗虽不敌原博品在济之伯仲之间原博辟一鹤园于都下中有玉延亭海月庵及以忧去推尚书居焉赵栗夫过之谓其亭曰借玉谓其庵曰借月尚书诗所云乾坤浩荡谁其主丘壑风流我所私也诗集十巻选家罕有録之者】
　　塞上曲
　　去年搜河套今年搜河套河套水草多反以资寇盗叹息汉将军旌麾几曽到
　　官军行
　　团营素操练精锐称禁军平时跨鞍马扬扬气凌云山东苦多盗势将及并汾上怒乃遣将徂征如救焚云何负委托宼至若防闻畏缩鲜鬬志久不树功勲遂令萑苻辈所在皆成羣生能拔牛角古不有孟贲死能鞭荆尸古不有伍员贾勇今巳矣肉食徒纷纷民间且被害敢怒不敢云黩货残富室肆滛裂完裙忍以盗攻盗罪恶何区分劝汝早悔过直前破妖氛所贵出死力奏捷慰吾君
　　知足篇戱效乐天
　　我生幸为男鱼米况乡俗恬然熙洽余踪迹混樵牧父母教我书早已窃君禄优游翰墨林职业少拘束退朝时闭门炉茗清可掬有书读几章有纸挥防幅有酒饮几杯有词歌防曲客来或棊枰家居祗常服且有膝下儿家声亦能续俯仰天地间我意无不足敢云求大官朱轩映华屋福过灾恐生抚已觉顔忸吴江旧遗田聊以具饘粥为赋归去来奚俟詹尹卜
　　过李海务
　　海国茫茫里轻防整复斜杨花低度水萍叶细黏沙鱼米三家市风烟一树鸦不须嗟落寞吾意本天涯
　　开河阻船慰同行诸君
　　水宿风餐君莫愁他乡聊复当春游花间啄食鸟红尾沙上浣衣僧白头三戸人烟看漠漠百年身世任悠悠关河过此知无碍万里长风吹客舟【查夏重云三四极似子瞻】
　　节后见菊
　　重阳巳过十余日才见疎篱菊有花厌逐纷华供俗眼独留冷淡伴诗家清霜数朶水邉净落日一枝风外斜为汝秋深慰萧索酒酣聊取插乌纱
　　曹　镤【四首】
　　镤字良金吴江人治癸丑进士改庻吉士授刑部主事进员外郎调东昌府通判迁兴化府同知擢湖广按察司佥事有林归集【蒋慕皆云太史诗不学唐不拟选而寓托深至防出意表】
