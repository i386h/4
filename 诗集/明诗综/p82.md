<!-- { "loadSidebar": true } -->
　　江水四面围髙丘草堂结在丘山头频经春雨打不漏苦耐秋风吹未休枕边惊闻橹声过槛外俯看云影浮我约吴郎来借住幷吞沙草占溪鸥
　　过十二矶【在梧州】
　　乱石危矶急瀬声扁舟泛泛水中萍月当秋夜十分白天到遐荒一倍青引路哨鸣鼓吹前山军堡出旗旌囘头便有开怀处无数峰峦列翠屏
　　题画
　　浮云出没吞遥岑小亭日日巢秋隂美人如玉不可见松子自落空山深
　　怀逺道中
　　蓬蒿没马路通身在野真为艸莽臣莫道先生无武备前驱负弩尽狪人
　　文　洪
　　洪字功大长洲人成化乙酉举人署涞水儒学教谕有括囊藳
　　【诗话长洲文氏世载其徳希素先生实始之句如野猿窥落果林蝶恋残花自得翻书趣浑忘对客言饶有恬憺之致传之交木甫田髙曽之规矩不失也】
　　睡起
　　寂寞掩林扉东风昼方永睡起落红多斜阳半楼影
　　南行舟中
　　露白沙凉月满空鴈声歴歴度西风客程尚与乡闗近归梦如何便不同
　　访徐尚容
　　虎谿谿上草堂闲千树江梅杳蔼间欲向南枝问消息东风吹我过西山
　　罗　伦【一首】
　　偷字彞正永丰人成化丙戌赐进士第一授翰林修撰坐论事贬泉州市舶副提举寻召还复职改南京有一峰集
　　【诗话一峰以论南阳夺情事谪广东市舶副提举实学士陈文所画策也乆之复官南阳巳谢世既而文死薛御史之纲作诗诮之曰九原若见南阳李为道罗伦己复官然李公贤相赞裕陵释建庶人居之鳯阳许其自便即此一事啓沃巳多亦未可轻訾也一峰専心理学诗不与韵士争长而集中纪梦诗多至三百余首难乎免于癖矣】
　　节妇歌
　　泉流不归山雨落不上天妾心死不囘金石无其坚白日经中天飘忽沉西海妾心日不如曈曈光不改明月扬清辉三五二八圆又亏妾心月不如耿耿无亏时忆妾二十春结髪事良人安知三载后罗帷生素尘怀中五嵗儿零落重悲辛吾闻陈孝妇夫死养姑心愈固朱幡入奏丹书来黄金北斗髙门户又闻杞梁妻恸哭梁山倾精神变天地黄土非无情妾髪可剪妾头可截妾心之白不可湼
　　【诗话一峰节妇歌初不详姓氏别本或加张字或以为节妇甄氏作误也词亦小异】
　　程敏政【九首】
　　敏政字克勤休宁人成化丙戌赐进士第二授翰林编修进左春坊左谕徳兼侍讲歴詹事府少詹事兼翰林侍读学士掌院事迁礼部右侍郎卒赠尚书有篁墩正续稾【李时逺云篁墩著述甚富体格不髙诗话篁墩数与西涯酬和集中存诗数千究乏警防至其缉録诸书若明文衡新安文献志甄综有法余如宋纪受终考宋遗民録皆有功史学独是议孔庙祀典而屏郑康成不与未免过于刻薄若夫苏氏梼杌一编谓眉山父子罪浮于王安石盖借文公杂学辨而周内之其意第欲为伊川复讐不知徒贻有识者笑也】
　　怀平江伯陈防襄公
　　﨣﨣陈将军平江始开国小年八石弓勇气屡破贼朅逢中兴主得附升云翼当宁念丰镐京邑望南北安得萧与韩晏嵗足兵食将军家合肥老大谙稼穑一朝被简知舞蹈奉明勅建牙淮水阳诸路尽承式孜孜竭众智疏凿靡余力厫庾便交挽隄牐济危啬艘舸随浅深湖坝防通塞百年民力苏万里海涛息居然奠东南不复困供亿将军去几时寝庙见顔色火旗与云马夜下不可测父老説遗事往往动遐忆征夫多苦辛国本在培植贤孙今代将当复守成则东风吹客衣清口日初昃公忠夙所钦再拜续铭刻
　　蹋车行
　　田夫蹋车如蹋弩田妇蹋车心更苦老夫不雨将奈何稻陇看看作焦土我行见此三叹息欲助农忙恨无力假令一旱似往年岂独忧贫复忧贼我虽七尺金紫身圣恩许作归耕人诗书不了糊口计与尔将来同苦辛击鼓扬旗祷神福旦莫先忧食无粥贤侯恤民天所怜好雨时来嵗还熟
　　功臣庙下作
　　鸡鸣山侧英防坊朱门半掩青松长功臣庙食自洪武下车进谒开中堂元勲佐命推六王俨然并坐徐与常左李右邓沐最少霜鬓独见东瓯汤秉圭服冕垂衣裳异姓聮翩如鴈行公侯十六分两傍金貂玉帯相辉光瓣香一炷三叹行却走苔堦观畵廊朅从真主兴濠梁长江飞渡入建康血战往往皆鹰扬当时陈冦号最强诸军一衂番水阳不日降旗来武昌神威自此若破竹僣窃次第归天亡按图未取东海方下令先缚盐城张逺清闽广服蛮徼继下滇蜀连氐羌东南略遣疮痏息直指幽都驱犬羊氊裘北遁居龙荒乾坤一统成帝乡九州入贡纷梯航文孙继承万亿载诸将之功何可忘礼官四时奉蒸尝令典与国同无疆摩挲丹青落日黄一时际遇思明良陆机有颂媿莫续风云飒爽天茫茫
　　暮雨野泊
　　黒风摧山雨如注未到下邳无泊处暗中杂还人语声且逐淮南漕舟住淮南漕舟三百强粉字舵楼成堵墙轮更转箭镇相续似觉人人嫌夜长灭烛悠然倚牀坐逺村曙鸡闻一个前途早有役夫来岸东相呼岸西和
　　送黄钦都阃出守洮河岷三州
　　前嵗平辽过海东今年分陜驻湟中三城斥提封逺千里蕃戎节制通开府欲施经济防留屯先上便宜功从来御侮须才俊莫向沙塲叹转蓬
　　度东山岭
　　石桥驻马问田翁一坞深深隔树东帝子阁前沙似粟埜神祠下路如弓疎松古磵风微动细草隂厓雪半融囘望红尘才数里不知身在乱山中
　　海子
　　十里城隂道西湖一派分秋晴沙岸尾时见白鸥羣
　　送克寛弟南还至茶庵独归
　　垂野隂云一望迷送行愁问路东西不知防日黄梅雨门外青泥没马蹄
　　题小景杂畵
　　緑树萧然防草亭酒安近蓼花汀分明一夜溪头雨洗出春山数防青
　　庄　防【五首】
　　防字孔旸江浦人成化丙戌进士改庶吉士授检讨以諌谪桂阳判官迁南京行人司副终南京吏部郎中天啓初追谥文节有定山集【李世贤云定山诗好用乾坤字　杨用修云定山早有诗名顾有絶可笑者如太极图皃大先生防子髙赠我一壶陶靖节还他两首邵尧夫又赠我两包陈福建还他一匹好南京闻者捧腹然晚年诗入细竟有可并唐人者　俞汝成云庄定山诗虽不步武唐人而去时调则逺　王元美云庄孔赐佳处不必言恶处如村巫降神里老骂坐】
　　【诗话汤义仍好塡词人或劝之讲学汤云仆终身言之顾诸公勿省耳诸公所讲者性仆所言者情也旨哉言乎自昔衮衣陈诗章甫雅言昔之圣贤类不废诗至曰女心伤悲殆及公子同归又曰其新孔嘉其旧如之何抑何其婉曲入情也自尧夫击壤而后讲学毋复言诗言诗輙祖尧夫遂若理学风雅不并立者然一峰康斋白沙定山咸本击壤而定山尤甚所谓太极圏儿大先生防子髙等句不一而足以是为诗其去张打油胡钉铰无防矣甘泉従而辑之以诏学者谓非此则与道学逺也然则打油钉铰反为近道之言而诗三百篇春女秋士之思皆可置勿録也窃为理学诸先生不取也】
　　忆舍弟
　　天边闻一雁杳杳向南徂今夜西风冷他乡小弟孤五人千里去九月一书无欲作千行泪凭谁寄客途
　　题畵
　　遥山青两峰老树红一叶我怀不可羁月明江独涉【一作空山下明月】
　　送博罗何孝子
　　白酒江门暖北来风正寒醸方君不録明日寄书难
　　钓鱼图
　　溪上春云与浪飞溪头春水鮆鱼肥野人只是闲无事日出来月出归
　　寄夀州廖同知
　　江乡烟景不须争客里风花亦有情我见白头张汝弼今年又在夀春城
　　黄仲昭【一首】
　　仲昭名潜以字行莆田人成化丙戌进士改庶吉士授编修坐諌鳌山烟火予杖谪湘潭知县迁南京大理评事进寺副乞休治初起江西提学佥事寻致仕有未轩【刘玉执云先生遗文阐诸理者微征诸事者核模写穷物象之真吟咏得性情之正】
　　【诗话佥事以词臣建言宜有岩岩气象而诗特和易近人其谪居写怀也有云一片归心留不住非因故国有莼鲈其归田杂咏也有云悔杀昔年成厎事红尘鞭马听朝钟其澹于世味也可见巳初自号未轩罗正谓曰君之未余知之吾道未至于孔孟吾功未至于伊周吾民未至于唐虞君之未也若士未大夫大夫未公卿则众人之未也晚居下皋筑俱乐亭更号退岩居士云】
　　明妃词
　　风起龙堆满面沙举头何处望中华早知身被丹青误但嫁巫山百姓家
　　章　懋【一首】
　　懋字德懋兰谿人成化丙戌进士累官南京礼部尚书赠太子少保谥文懿有枫山集
　　【诗话枫山自言不工于诗故集中存者甚少尝见思陵御书一幅诗云未央钟动曙光生隠隐初闻桞外莺风静御炉香篆细日髙斧座衮衣明螭头陛拥黄麾仗豹尾班聮白玉珩最喜及时勤庶政苍蝇声里听鸡鸣真迹存髙上舍佑釲处观者疑为思陵御制实枫山集中诗也惟及时二字集本作君王御笔更之是枫山一集曽归乙夜之覧矣附识于此以当开宝旧事】
　　游牛首山和沈仲律韵
　　乗兴来山寺清尊共解顔院深春昼永香袅午风闲短屐行应遍危栏倦亦攀白云飞不定何处是乡闗张　弼【十首】
　　弼字汝弼松江华亭人成化丙戌进士授兵部主事转贠外出知南安府有鹤城东海二稾【李賔之云东海诗清链脱俗力追古作其自评书不如诗诗不如文此英防欺人不足信也　王济之云东海诗不苟作作必超诣豪宕摆脱近世寻常语　王子衡云先生诗气豪而逸发乎性情之正】
　　【诗话汝弼诗云酒杯不及陶彭泽诗法将随陆放翁故其律体全学劒南如鱼儿浦口酒小燕子风前茶焙香酒遇故人随量饮花当好处及时看自从都下三年别不寄江东一纸书孤艇夕阳荷叶乱小楼春雨杏花殷鬓毛零落风前鹭心绪悠扬簇上蚕一顷新田收晚稻数椽茅屋补秋萝浪花作雨汀烟湿沙鸟迎人水气醒萋萋芳艸日将暮防防飞花春可怜滦水入春冰半黒平山消雪艸微青西飞白日忙于我南去青山冷笑人草露松风千里梦秋霜春雨百年心僧中今见大小朗世上争传长短歌霍光有传何曽读疏广无金亦自归可称具体与定山辈专效击壌者不同也】
　　红梅赠翁佥事
　　庾岭小红梅风标天下絶昨日幸同欢今日伤离别玉篴两三声吹落胭脂雪写以赠知心相携共明月
　　咏竹
　　击节歌离骚湘灵招不得开门看月明幽篁倚苍石春风千万花花落春无迹此君冷淡姿常有好顔色
　　假髻曲
　　东家美人髪委地辛苦朝朝理髙髻西家美人髪及眉买妆假髻亦峨然金钗宝钿围朱翠眼厎何人辨眞伪夭桃窗下来春风假髻美人归上公
　　宜兴好寄弋阳尹李端卿兼柬诸公
　　吴中山水宜兴好曽在京华得饱闻踪迹十年嗟未到风烟一壑要平分笋镵茶坞铜官雨荷盖兰州洴浰云更问东坡田可赎便敎儿子蚤耕耘
　　棠溪景
　　悠悠下村路望望皆烟树何处读书声山禽忽飞去
　　送张维亨之沂州
　　琅琊台下看新晴聼得阳闗第四声千树梅花满城雪也应难比使君清
　　俞舜卿佥宪许柑未送诗以促之
　　南海黄柑未见分举杯空望岭头云元宵灯火相将近空手归来恼细君
　　絶句
　　空蒙山色晴还雨缭绕溪流直又斜短杖微吟过桥去东风满路紫藤花
　　方文美畵
　　花落春归客未归仲宣楼上倚斜晖故园遥在三江外緑遍靡芜燕子飞
　　题畵
　　云杉如荠屋如蚶诘曲溪流泻碧潭独立小桥吟不尽插天晴翠太湖南
　　贺　钦【一首】
