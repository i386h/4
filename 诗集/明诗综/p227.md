<!-- { "loadSidebar": true } -->
　　莫厌西山夜雨多也应添起洞庭波东风肯与周郎便直上金陵奏凯歌
　　周所立【一首】
　　所立号盘谷临江人仕陈友谅为草上梁文晚就临江教授
　　哭定位
　　緑锦池头旧使君近传消息不堪闻的卢竟死檀溪险鹦鹉翻成鄂土坟蒿叶萧条生夜月棠隂迢递起秋云陈琳老大头如雪无复军前草檄文
　　【静志居诗话定位字子静为陈友谅守临江抗太祖师于鄱阳被杀】
　　饶　介【一首】
　　介字介之临川人元末自翰林应奉出佥江浙亷访司事张氏入吴杜门不出自号华盖山樵亦曰醉翁士诚慕其名自往造请承制以为淮南行省参政吴亡俘至京师伏诛
　　【诗话介之在吴延揽名士一时如陈庶子姜羽仪宋仲温髙季迪杨孟载陈维寅维允虞胜伯秦文仲皆与订交自目为醉樵盖仕于淮张非本懐也】
　　丁未嵗论书赠仲温
　　太白流西荒音响一何切苍精散谷光彩烂昭晰灵气垂八芒云汉自兹抉人文既开张象画亦区别冥机不自见直待智者发谁能懐遂初心焉悟皇颉闭门工造车出门即合辙古人有成言得之尽毫发流形归自然万古字不灭将同造化功岂独在书诀神哉岳渎经链石补天裂
　　马玉麟【二首】
　　玉麟海陵人张士诚据吴为参政城破死
　　虎丘和范文正公韵
　　緑芜迷四野空翠拥千岩风过鹤鸣树云归龙在潭雨花翻寳座积石护僧庵此地如容我移家住水南
　　又次栁道传韵
　　髙城落日下树拥半山青野鸟啼还歇溪云散复停微官犹是客对此暂忘形为爱生公石移尊上小亭张　宪【三十二首】
　　宪字思亷绍兴山隂人仕张士诚为枢宻院都事吴平后变姓名走杭州寄食报国寺以死有玉笥生集【顾侠君云思亷师事杨亷夫尤多懐古感时之作成化中安成刘钉序其集曰思亷与铁崖诸君同为一时能言之士当元季扰攘志不获伸才不克售伤时感物而泄其悲愤于诗可谓思亷之知已也】
　　【诗话铁崖诸弟子才锋犀利莫过张思亷读其长歌波澜横溢弟子不必不如师也元季居大都双桥里有火主簿骑骝马过之指示思亷曰能骑此否思亷笑曰虎则不能若马也吾则能之矣适翰林承防任阔台从骑三十余自西而东既过思亷执防就马足甫及镫则已奋迅驰突入翰林队中羣马辟易于烟尘中但闻翰林厉声曰好马南驰至双桥越堑而过俯身就缰缰比及手已驰过枢密院街矣遂纵辔至哈达门而回主簿讶思亷乆不返骑他马来追于天师庵执手大笑竝辔归饮漏下初鼓乃散铁崖评其走马歌云决非驴背诗人语洵足异也】
　　琴操
　　芒芒禹迹兮画为九州侯伯牧守兮职贡是修其或不臣兮天讨罔偷胡今世兮敌国同舟呜呼哀哉兮吾谁与谋
　　子夜吴声歌
　　朱雀街头雨乌衣巷口风飞来双燕子不入景阳宫
　　估客行【二首】
　　发舟石头城繋舟梅根渚江月夜寥寥照见家人语割裳制家书刺指题日月不知何时到但记今朝发
　　烛龙行
　　烛龙烛龙汝居隂山之隂大漠之野视为昼瞑为夜吸为冬嘘为夏蛇身人面髪如赭衔珠吐光照天下天地寛日月小乌兔盘旋行不了穷隂极漠无昬晓汝代天光补天眇汝乃不知日被黒子遮月为妖蟇食五纬无精光万象尽夺色下民媕菼皆昏惑烛龙烛龙代天职胡不张尔鬛奋尔翼磨牙砺爪起图南遍吐神光照南极补缺兔无损伤正畸乌不倾昃妖蟇黒子纷诛殛重光重轮开万国胡为藏头缩尾穷隂北坐视乾坤黯然黒乾坤若崩摧吾恐汝龙有神无处匿
　　夏盖山石鼓謡
　　临平石鼓不自鸣直待蜀桐鱼作形陈仓石鼓载文字徒有鼓形无鼓声夏盖之石或自鸣盖石一鸣三吴兵呜呼三吴十年厌干橹不縁夏盖鸣石鼔
　　代魏徴田舍翁词【有序】
　　铁崖杨先生以杀田舍翁为文皇根心语盖徴好直谏忤意者数矣是必有弗堪其直者故怒曰防须杀此田舍翁不觉其言之出口也此则是也然谓徴东宫臣节之亏故为太宗所薄而呼为田舍翁者此则非也徴能入梦于太宗而不能自明其事故代田舍翁词补缀谏録云
　　臣本山东农臣诚田舍翁臣以隋末乱出仕蒲山公蒲山愎谏自用故臣言不用臣计不从百万粮一日尽百万众一夕空力屈事去归山东臣义不忍弃故土事仇充相随西来朝真龙先帝不臣识大臣不臣通故臣上书自请安山东山东归皇图授臣洗马之职在东宫东宫多不徳兄弟不相容臣教太子翦黒闼亲元戎又教太子除陛下太子不臣庸太子既死先帝命臣聼陛下处分臣安敢效匹夫小谅自与逆党同陛下以臣尽心所事赦臣死罪除臣秘书登臣政府爵位崇臣于是感激时时进谏开皇衷陛下幸而时聼臣言以致四海太平年谷丰使陛下功徳及尧舜则臣心喜小有过失则臣心忡是以不四年中而有三代风陛下初年诚心聼谏故天耳聪今聼谏不逮昔故天耳聋往以未治为忧故人心恱今以既治为安故威徳隆往日用臣言赐臣以黄金瓮天廐骢辍殿材构臣屋与墉今日以人言仆臣墓碑停臣子婚为恵胡不终喜臣则谓臣妩媚恶臣则詈臣田舍翁陛下不宜以喜怒毁誉损厥躬臣荐侯与杜谓其才略雄臣岂阿党预知其终凶臣録谏疏草前后三百封欲使后世知陛下能聼谏致时雍岂欲卖直归过为已功避嫌焚草徒足恭臣幸而身先朝露使臣不幸恐不免随比干侣龙逢独不记臣言良与忠胡为乎防须杀此田舍翁田舍翁岂畏死但惜陛下既杀张亮又诛刘洎翦刈大臣如刈蓬臣不愿陛下祠少牢立仆石但愿陛下飬气质除内讧毋以喜怒存诸胷大臣无灾帝徳穹社稷无虞王业鸿千秋万嵗为唐宗老臣不讳田舍翁于乎老臣不讳田舍翁
　　圣母神皇词
　　东风未燥昭陵土感业尼称天下母【则天】唐室山河忽变周李氏儿郎更姓武洛水泱泱出寳图黄金烂烂铸天枢五王不入迎仙院二竖能忘受命符君不见汉家元后号文母庙食从来侄祀姑
　　饯梁王
　　夀春殿延喜楼梁王欲归天子留楼前百戏俳倡优百官陪宴酬未休梁王上马楼上头梁王东归天子愁天子愁梁王喜鸱枭暗移传国玺砀山王气珑瑽起皇后捧金卮天子歌柳枝家亡国破无多时【杨亷夫曰读此不觉涕泗横流恨不剸刃贼臣以快其心】
　　发白马
　　朝发白马津暮及陈留县兵事急星火驿程疾雷电左挟弓右擎箭独飞一骑报军书百里王城驰急变丞相镇静材清谈白羽扇天子蔽九重张乐绛宵殿内门三日不得朝咫尺天威意徒恋三十万众解兵降锦绣封疆成广箭明日腥风彍骑来背城借一谁堪战嬖幸窃鲁弓奸谀赍纪甗街璧牵羊事已非束手藩臣忘入援收泪踏邉尘含悲别宫院回首东南汉月髙淅沥风沙破顔面白草黄云望莫穷西楼尚隔汤成淀木叶山前下马时青衣始悟降王贱使者来君不见
　　怯薛行
　　怯薛儿郎年十八手中弓箭无虚发黄昏偷出齐化门大王庄前行劫夺通州到城四十里飞马归来门未启平明立在白玉墀上直不曽违寸晷两厢巡警不敢疑留守亲侄尚书儿官军但追上马贼星夜又差都指挥指挥宜少止不用移文捕新李贼魁近在王城里
　　夜坐吟
　　蜻蜓头落镫花黒瓦面寒蟾弄霜色玉壶水动漏声干夜冷莲筹三十刻蓬头儿子冻磨墨欲拾羇懐防不得起看庭树响风筝斗杓堕地天盘侧
　　吕梁洪彭越庙
　　黄河东南奔吕梁屹相向萧萧彭王庙凄然据其上空山藐秋色衰草蔚长望荒烟薄残阳柔橹破寒浪彭王古壮士志节素豪宕徒成百战功不获寸土葬哀哉虎兕躯竟作桮中酱可怜黄金甲采绘泥土像伫想忠壮魂隂风几悲怅忧来不忍去驻马更凄怆
　　任城道中
　　客行鲁桥道路出毒山驿驱车上峻坂歇马道傍石雨来松树暗风起荷叶白一笑叹浮生胡为倦行役
　　冬夜闻雷有感
　　阳气涣不收棃花开九月无何冬夜火灵飞列缺疾雷放匉訇大雨久不辍顽云聚不散滛风赤如血虫豸不入藏龙蛇竞出穴寒威变融焕四序失故节胡为数嵗中雷向盛冬发委靡不执柄遂为羣隂窃及其不可忍奋迅始一决乃于涸寒时防磹未肯歇龙战久不解险难纷纠结既乖长飬意愈使威权防天怒不终朝王纲有时裂何能尧吾君调理继稷契先事诛权奸以次及羣孽假尔霹雳车为吾左黄钺普天新号令坐使万国恱煌煌世祖业中道复光烈
　　自临安往富春过芝泥岭示随行李巡检
　　平明升肩舆相与东西征浮岚翳逺道宛在云中行连山互低昻曲折如送迎接天蔽乔木涧与风争声前登芝泥岭雨意渐觉晴曈昽日色薄萧瑟衣裳轻畏途见鹿角高砦屯乡兵防旗病目严鼔羇魂惊凭轼若梦寐抚伤浮生顾谓李飞尉我行犹几程
　　临安道中先寄赛景初
　　朝入临安山莫上由拳岭周道无行踪晴空断飞影严闗固髙栅叠嶂列危屏荒坰斜日淡虚市野烟冷息肩坐茂树瞑目发深省何庸【一作事】马蹄尘兵锋迭驰骋
　　秋日山寨校兵呈同列
　　露下草木空四山秋色峻起持饿鸱弓习作长蛇阵旅分防虎徒翼若鹰隼奋文成牙既祃血祭鼓亦衅日光耀旗影霜威肃兵刃翕张更坐作勇怯失退进徐如磨蚁沿忽若奔马迅向背月轮偃孤虚斗杓运渭原识诸葛泜水见韩信虽非勍敌遇敢忘出门慎堂堂固其遏整整孰敢近哀哀白骨堆累累黄金印纵无东可平岂患西难镇谁为人中雄往雪天下愤尽取羁縻域帖然作州郡
　　主家猫
　　主家畜一猫文采玳瑁光晨餐溪鱼饱午睡花隂凉营营沟中防白日亢我牀防东猫却西所恨不相当一朝忽相当反为防所戕淋漓两唇纽局促四足僵呼奴起撃防防去猫仓惶作炊实猫腹割裳裹猫疮爱猫心虽仁败事流毒长所媿主家闇猫驽庸何伤
　　白头母次徐孟岳韵
　　道旁哀哀白头母西马塍上花翁妇数茎短发不胜簮百结鹑衣常露股自言夫本业种树一朝弃业从戎伍荷戈南征竟不归不知被杀还被卤屈指十年音信断独宿孤房谁共语家在钱唐古荡东门前正压官桥路却忆夫在种花时春来桃李下成蹊自从夫死花树折锦绣园林成马埒纵余棃杏与梅茶无力入城供富家富家遭兵亦销歇金钱谁复收名花何况迩来新将相一体好俭不好奢兵余城市化村坞乱后名园作军府年年寒食杜鹃啼人家上冢西湖西时光荏苒昜飘忽可怜谁拾花翁骨君不见海棠风杨栁雨牢落锦纹筝凋零金鴈柱黄四娘家客渐稀蛱蝶飞来过墙去
　　为隐师题林若拙画
　　阿师堂上生云雾突兀峰峦起缣素云靉叇湿丹青积翠斓斑落庭戸涨空岚起涌波涛喷石寒光飞瀑布钟昏烟寺僧未归涧跨板桥人不渡黄茅几簇尖头屋緑林一带无根树茸茸碧藓雨乍晴恰恰黄鹂春欲暮新水桃花溪上舟闲亭芳草沙头路意匠潜移造化机笔端想有神灵助尚书在昔已擅场弟子如今称独歩扺须指画索我题不惜长篇为君赋
　　赠镌碑王生歌
　　太湖之水通吴淞緑波冷浸青芙蓉巨灵神斧斫不去帝命留与歴代贤圣镌竒功竒功旷世信希有至徳乃可齐不朽嗟哉王生习此艺功徳不逢长防手虞黄欧揭牛毛多笔端佞语如悬河银钩铁画衒竒丽天下匠石劳砻磨王生手握三寸钢肥深瘦浅能自量神椎轻重心应手白螙食铁森成行词严笔劲逼晋汉学士何人美词翰窅亭五采防趺峙立通衢人不看人不看恐泪垂晋朝羊公今为谁髙山深水苦自置后世谁人想见之王生王生女当知功徳岂在多文辞君不见延陵季子碑上仅十字千载万载生光辉
　　青山白云图
