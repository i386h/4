<!-- { "loadSidebar": true } -->
　　缲丝行
　　输班轮机旋若风吴姬拮据无好容神蚕遭烹不自悔以死利世功无穷当空一缕如抽雪宛转萦纡无断絶谁知中有长恨端心事从今为君説车声愈急丝愈永比妾愁膓犹易尽去年丝成尽入官敝衣不足常苦寒今年蚕苗犹在纸已向豪家借仓米探汤入绪手欲烂辛苦无人慰憔悴生平自知妾命薄讵忍将愁诉夫婿吴绫蜀锦多光辉明朝已上他人机
　　蚕妇叹
　　贫农值年凶终嵗常苦饥贫女蚕不收终年废机丝无食夫婿事无衣妾心悲终朝掇柔桑日暮心力罢居然不成茧何以慰我思君不见金谷园中歌舞妾金缕衣裳自盈箧一朝祸起堕髙楼翠袖红衿如电灭嗟嗟蚕妇莫忧寒孟光身上衣无完
　　凌希惠【案希惠字季和宋工部侍郎筞十一世孙】
　　题良骥图
　　千金买骏骨絶足来异域尺素写龙媒元非按图索古人观马在天机眼中不见黄与骊吾观画马亦相类逸气横出骊黄外王君下笔殊可人紫艶一洗凡马羣朝燕暮越汗流血肯受青络羁黄尘抚巻懐若人此意知谁识覂驾固可竒在徳不在力
　　题太平汪公仲云松楼
　　黄山削翠摩层空下视众岫培塿同丹崖雪窦相掩映一支北走如翔龙楼居下有隠君子择幽面势雕青红遂令岩壑千万态一览尽在双眸中白云输雨出深谷苍松倚壁来清风非徒为人涤烦暑亦且与国成年丰松声云气入清玩俯栏不觉轻千钟儒宗珍画有深意猿鹤起舞山改容明当登髙为君赋写我磈磊平生胷



　　钦定四库全书
　　宛陵羣英集巻四　　元汪泽民张师愚同编古体【七言】
　　元
　　吴锳
　　有之老师下过留宿
　　龟峯之西结茅屋南冈先生夜投宿开门出迎喜欲舞童子烹鸡酒新漉别来三月意倾倒自言豸冠相遇好披圗见画复见诗笔法逺过东岩老灯前细酌尊易空僻居甚媿无鲜醲连牀醉卧不知晓觉来山寺鸣霜钟
　　再用有之老师韵以谢
　　黄昏炊烟起邻屋独树槎枒鸟争宿新醅香动喜客来螘泛蛆浮不须漉献酬交处玉山倒灯火频开爲诗好劝君适兴须尽欢昨日朱顔今日老书囊无底非谈空令人心醉如醉醲他年佳话起今夕应笑寸莛撞巨钟
　　汪士明【案士明字公亮士深之弟】
　　题四御史诗巻
　　上元甲子龙飞春一时羣贤辅圣人四聪甚迩百度举诞降丝纶旌直臣直臣维何四御史铁冠白笔侍紫宸面如秋霜胆如石曽犯先朝批逆鳞奏章上彻雷霆震此身视死犹埃尘寛饶竟到北阙下韩公逺谪辞西秦忠言嘉谟倘悟主小臣防躯安足云鸷鸟既死不复击尺蠖暂屈当复伸忽逢天语爲昭雪一朝黯淡开青旻死者当庙食子孙居要津生者赐环归朝廷领缙绅彼哉患得复患失重茵列鼎思全身回视四贤生死各尽节何异鸡惊争食仰视鸾凤凌紫氛
　　汪泽民
　　余幼有山中读书之志因循弗暇一日同仲渊昆弟行寻其所去西城七里敬亭之下莽苍之中冈峦回抱未遂卜筑
　　穷年矻矻厌城郭避地久忆山中乐山中之乐人得知潜鱼在沼林巢鹤西城七里敬亭阳冈峦星拱泉甘香桑麻鸡犬接人境幽寻似入武陵乡卜居虽无买田具因髙面势心相当平生畏友得二张髫年此志终不忘要令六经心炯炯坐恐两鬓成苍苍安丰董邵南鹿门厐德公防我驽马逺追髙风噫我非斯人谁适从
　　八月十七日同游敬亭得并字
　　湘中三年梦乡井敬亭重游心目醒双流夹镜一溪来千仭齐云两峯并丛祠秋报同奠桂兰若晚酣催煮茗晴岚暖翠约花时徃覔丹梯登絶顶
　　施琪【案琪字永叔饶州路初庵书院山长】
　　游径山寺
　　迢迢双径跻层峯层峯髙削青芙蓉岚光掩映翠欲滴夜半见日扶桑红梵宫去天不盈尺楼阁峥嵘炫金碧天香清彻旃檀林井泉寒锁蛟龙宅烟霞欲曙撞华钟数千食指如云从尘埃不到清净界谁能面壁参真空我来游观春已老緑隂静昼留芳草盘桓絶顶俯人间超然便觉乾坤小开襟久坐松竹隂不知山外斜阳沉西牕夜宿梦魂冷白云流水皆知音山僧杯酒勤留客白饭香芹荐芳席明朝兴尽下山去回首青山雨相忆
　　侯賔于【案賔于字廷美官广束宪使】
　　送张汉英之金陵
　　平生不愿爲佣书亦不愿作章句儒酒酣诗成吐素霓意气凛凛呑千夫去年排云呌阊阖出门一夜车四角年年逾峤席未温一舸乗潮又催发大江之西日本东庐陵人物常称雄决科嵗占十八九君当努力扬词锋才髙不用长叹息四海弥天岂无识壮年懐居亦何有着眼带砺开胸臆霜台屹屹凌髙寒豪士倾盖宜交欢我知屠龙不屠豨食马正欲食马肝吴姬压酒吹香絮谪仙神游歌白纻敬亭惟有孤云闲欲雨人间亦飞去
　　梅致和
　　题独马圗
　　西域之西生良马丹青何年入圗画良工不必问谁何只此毫锋便潇洒肉騣汗血形如龙权竒骨与驽骀同逈然独立生长风自信不受金羁笼老骥犹能志千里况此昻头渴乌势圣朝捐金市骏骨宜向天闲骖六辔夜宿三浯溪晨登摩崖山山下有镜石以水沃之可照见此地山水
　　征帆夜渡三浯溪隐隐岩石濒穹堤舟人指防有石刻廼知此是摩崖碑平生自负山水癖况复此地成幽期停舟拥衣坐待旦霜气栗烈侵人肌谁家吚喔灵鸡啼落月半壁沉天西攀萝陟磴寻幽蹊拂霜细读中兴诗字画千古存劲气笔力一代称雄辞后来山谷赋长什音韵激烈复何悲上凌絶顶倚霄汉下瞰万顷浮晴漪土花剥蚀崖壁古镜石照映山川竒洼樽一杯涵积雪老树百尺悬樛枝铿鍧林谷互响答疑有神物来护持登临兴浓不忍去一声长啸江云低
　　次韵舅氏登新安四面山
　　新安陇上松栢青峯峦拱揖四面屏云来一派衍宣郡惟我舅氏明麟经少年飘飘鸾凤志便欲奋翼凌沧溟自从姓名登桂籍居官亷洁门常扃归来坐席不暇暖篮舆以次谒墓亭北登峡石西涉泾履霜披雾仍戴星世间何物能报本只有孝行通神灵新安不逺数百里足力虽倦何敢寜登髙强饮菊花酒醉者自醉醒者醒祖龙一朝赖公复应与天地终遐龄
　　良弓行
　　秦王英武擒黑闼玉帐鸣弦不虚发由来克敌在良弓岂问乌号与繁弱材干坚良胶漆固圆穹宣精列躔度两端骨弭亦光泽虬啮重渊挟中弣东征西讨良汝资用之则安舍则危发硎金镞霜入楛急弦送羽髙横飞将军贝胄五花马十年讲武长城下振旅归来献功绩玈矢彤弓自天锡
　　何儒行
　　丹霞篇寄冲妙观道友
　　麻姑诸峯插修翠麻姑仙人鸣玉佩中有道人饵丹霞采术餐芝链元气昔年我曽游苍崖碧树烟云秋烟云秋仙坛石老苔花幽寻观怪石狮子踞石屋落日猿愁猿愁白鹤舞相携乗风凌紫雾琳宫丹阙摩太清下视人寰隔风雨丹秘金炉深劒藏石匣古挥手接髙真飘飘已遐举道人笑掬山下泉竹房茶灶揺轻烟天游之亭据幽胜玉堂宝翰何清妍却登齐云阁持觞劝明月明月满山风满林醉来清梦欲飞越我无负郭田我无买山钱一邱一壑道人肯乞与便须冩我丹霞篇
　　胡师寅
　　题渊明爱菊圗
　　渊明思归今已归弦歌莫办三径资王畧有丈夫气可怜督邮真小儿彭城寄奴狂未死蒋陵风物寒如水凄凉吟断义熙前自傍晴牕书甲子秋风满地揺黄花脱巾漉酒夕阳斜揩摩醉眼看天地南山一防如栖鸦人间画史眞狡狯逸气英风长自在东篱晚节香更浓不但渊明吾亦爱
　　题和靖爱梅圗
　　孤山孤处诗人庐西湖烟景光模糊生来不识轩冕贵自爱野趣情怡愉种花不种闲桃李賸种寒梅照清泚一帘春色动壶觞万株玉雪揺书几暗香入梦吟魂清浩歌出户青峯横车骑纷纷倦迎送应怪野鹤来飞鸣吴儿不记先生语旧日祠堂漫无主梅花老尽紫苔空只有湖船载歌舞
　　施霖
　　夀家君
　　山斋闭门春昼长黄庭一巻添炉香长孙诵声差琅琅幼孙啼声更喤喤桐枝演迤日以昌儿曹豚犬森鴈行大儿无闻壮且强抱材空疎志荒唐应门赖有二季良家风儒俭循吾常弥年麤粝无膏粱斑衣庭前持一觞容顔半老须眉苍四时礼缺定省荒不辞衣食走四方幸有形影相扶将不愿腰金烂辉光愿翁千年乐夀康
　　刘得之
　　送郦肖梅归三茅山玉晨宫
　　三茅峯髙不可跻茅君携云作丹梯弃官应同弃弊屣烂煑白石甘如饴世路红尘有何好万冢北邙蓬绕绕茅君去汉二千年长向山中拾瑶草我无丹砂堪蜕肉骨凡枉住麻姑琴髙两峯间便欲凌空借鹤归茅山茅君丹井知何处烦君指防云间路脱我破鹿裘笑拂紫烟去预借金陵道上泉净洗黄尘两芒屦
　　题松下老人圗【原注建平王宰持此献贡南漪】
　　古松苍髯枝屈铁失笑相惊在岩穴老翁手持緑玉杖独立西风双鬓雪翛然野服山家容平生我亦懐髙风彭泽归来入圗画真有人间靖节翁【原注李伯时亦曽画松下渊明图】刘铸【案铸字禹鼎有庆之子举至治辛酉进士歴安庆路推官知南丰州多忠政工诗】题髙彦敬尚书画山水圗
　　忆昔东走吴越间杖藜所过皆名山扁舟无端复西上巫峡照眼青螺盘五年尘埃卧环堵慨想昔游良自许偶然圗画见峥嵘似与故人成晤语逺山屹翠近山重白云涨谷烟蒙蒙平林雅淡见秋色苍崖古木蟠虬龙溪回林纷山路足林下何人结茅屋小桥野迳寂无人依约山翁清睡熟鹅溪一幅君家珍尚书妙与元晖邻骊黄牝牡皆神骏谁谓水墨殊丹青平生爱山仍爱画画里看山天所借此身此画两俱亡孰与庄周同蝶化
　　汪琛
　　道中即事
　　厐公不肯入城郭幼舆只好着岩壑竹举多事呼出山红叶苍烟满林薄天长云影冩鸿鴈水落沙汀行郭索故山禾黍秋离离社瓮欲香鸡可缚
　　吴复兴
　　送贾宪使赴中书郎中
　　仙官夙制芙蓉裳爲乗白鹿来江乡江乡水浅不可驻却眺薇垣归帝傍薇垣庶政如猬积破竹持衡需左掖上报英主开太和下副苍生奠苏息臯防接武登清朝羣公鼎鼐公能调就中吐握在所急讵肯询采遗刍荛江水东来岂云浅中有鲸鱼逢蝘蜓愿公咳唾转阳春老骥尚堪千里逺
　　题四御史诗
　　煌煌明光宫螭头惟御史谏诤乃其职安用论生死二人同心可断金何况四人同一心封章政有回天力岂料白日愁云隂雷霆震击无不裂岂料分爲生死别极知臣罪固当诛岂料恩波爲昭雪吁嗟徃事无复云但逢芹曝思献君休言折翼不再举到底姜桂弥芳辛死者已爲逢与比不作曹蜍泉下鬼生者常笑仗下立谁能孤负南牀食
　　髙德夀
　　相逢行
　　与君相逢江之干朱亭翠栁扶金鞍风尘今日是何日对面千里生悲欢江声潇潇江水緑江上晴山削青玉珠络银壶倾美酒爲君缓缓歌一曲歌一曲君且聴人生何止如浮萍萍飘东西有定所人生不得须臾停劝君饮爲君歌当歌不饮君奈何百年忧患常居多君看长江水日夜相催亦如此前波未收后波起世路无如醉乡好富贵令人头白早
　　髙德游
　　长歌行送王仲仪学正归新安【原注时仲仪下第】
