<!-- { "loadSidebar": true } -->
　　璠璵韫山石华薄浮辉光美人秉贞度声闻从风翔宪曹厌烦局黉序登俊良囊书上京畿秋风驶征航所知满朝行有善当见扬无为念逺别天衢即腾骧
　　送仲渊归觐毕住石城斋居
　　嗟余寡兄弟夙龄仰儒珍自谐平生志匪以绸缪姻珪组非所怀丘壑思为邻豹着文章尺蠖慙屈伸流声振江浒祛蔽淑斯人石城歌乐令徳日巳新方念春时往还及夏清辰燕酌岂不欢惆怅别何频徒企蒋生迳旋问孔氏津秋期迟采菊归慰髙堂亲
　　夜与张叔舆同宿因懐仲渊有作
　　连朝阻良觏暮节慨幽独执手一欣然遂此东斋宿语防余烬暗意惬清梦熟觉来踈雨声月露滴修竹听禽林景变见日尘事蹙仲氏有素期结庐向苍麓
　　唐薛元鼎使西域具言河源澄莹冬春可渉众水合之益逺益浊人之纵于欲而汨其真者亦犹是夫友人感慨赋诗因和其韵
　　河水本清浅西来自昆仑泉流一以合混混终莫分龙门疏凿功积石声潺湲谁云一寸胶可救万里浑荒哉乘槎子漫遡天潢源
　　四月初饮于清胜园之锦波亭分韵得犹字
　　改序气清淑振衣散烦忧郊园念前赏朋友还相求彼美洛中花千金信难酬秾华广陵秀瑞应将谁俦抚节感行役玩芳久夷犹虚亭一流憩酌醴增绸缪孰云风景殊宛若江南游白云起遐心明月空暗投瀡具足乐归哉勿淹留
　　送罗与可象山山长
　　象山萃灵秀竒异驾南州矫矫荆门翁读书乐深幽因之表嘉号结宇来朋俦仪刑歴嵗月俎豆严春秋伊昔鵞湖防论学不相谋先觉推无极天壤同周流至理照日星何烦独旁搜朱陆匪私巳后来徒喧啾罗君士林彦万里开骅骝升堂即斯席鼓箧集英游山水信清美亲友赠绸缪分隂足可惜遗编需讲求
　　元统乙亥十月初吉偕诸友游白鹿洞拜文公先生祠楚滨饶君实奉祠事移尊泉亭留诗识别
　　匡庐东南秀江行屡停舟紫翠遥相望尘俗不暇游曾从风雨际黙祷隂霾收兹辰炯晴旭欢携得良俦五峯郁岧嶤鹿洞何深幽分符仰过化读书慨前修持觞面苍峭虚亭枕寒流清赏未云已行役宁久留山灵倘有约重来剧冥搜
　　过西岭憩长庆寺于经阁登眺
　　仲月气和淑赏心尘事牵经界只府命追攀得时贤敢辞行役劳似结山水縁整屦登西岭凭虚近中天百泉响空涧万藤叠危巅倐焉岚雾集洸然鸿蒙前盘桓下飞磴迤逦见平川垂松古梵宫投装意超然复兹陟云构幽观暂留连
　　上公亭
　　上公亭者王文正公宰平江时所游处也泽民屡从时暇登眺兹亭念先哲之流风愧寡陋以何补徘徊感慨歌以宣怀
　　幕阜东北峙防江西南流君子有遗爱筑亭表斯丘制锦试遐壤作霖抱嘉猷升堂走魑魅避席环蚍蜉至诚靡不感作俗良有由盛徳祠百世一日同千秋宦游忝后尘神交企前修致身诚寡要素食徒包羞遥遥墟里间盻盻凋瘵忧朂哉志康济临眺增绸缪
　　三月一日修祀事于文昌祠分韵得隄字
　　文昌拱宸极降神剑门西爵禄司砥砺贤能膺组珪宫祠宛溪上洋洋灵久栖圣皇法治古宾贤表黔黎况兹文物郡前修聨上跻祝厘寻典礼羣英幸招携芬芬奠牲膂秩秩陈醢臡利成旅酬献肸蠁开端倪修翼起沧海长河决金隄允矣在斯举蔼蔼升天梯
　　上佟副使
　　羣牧寄邦宪帝心念民康江左久凋瘵咨询选才良君子感知遇誓将振頽纲双溪方弭节列郡先飞霜髙秋厉鹰隼清风慑豺狼公余礼下士黉序生辉光愿言化成俗嵗久道弥章
　　送张仲端经歴
　　王政系风纪宾僚贵儒流吾邦古藩翰多贤仰前修彬彬须城士萧曹将与俦温如良玉质清若寒露秋尚书有文献奕叶承弓裘荐章蔼声华解印宁淹留矧今需才彦而当茂逺猷江程积雨凉扬颿驶轻舟虽欢懿亲防能忘昏垫忧乗骢竚嘉命省俗此重游
　　送赵説道中台察掾
　　皦皦台中妙昻昻怀令姿春华丽文采秋兰馨言辞幽居肯来觌防竹洒凉飔宾贤未尽欢王程已及期钟山尚乖阔此别况京师吾兄信时哲风裁恒自持以兹青云器内举孰云私案牍谅匪久羽翼征在斯论文贵敦旧赠言敢忘规惟应厉清操扬声慰所知
　　送莫京甫赴南台掾
　　宣城古名藩赞画得时彦温如昆山玉清若澄江练狱辞志平反州民怀眷恋倐奉南台檄辟此三语掾凌厉信有时夙夜期无倦遥望钟阜云携觞共追饯
　　九日登敬亭西峯懐仲渊分韵得髙字
　　佳节忻澄霁敬亭共游遨行行逺嚣尘迢迢歴岩嶅流泉盥绀碧孤松防萧骚暂憩阻盘谷稍升豁江臯遇境即深赏探幽遂忘劳絶顶俯飞翼万象明秋毫不瞰泉岫低安知此峯髙进芰杂山实采菊泛芳醪同懐怅仳别北望增郁陶拂石留题字先登愧吾曹
　　下岭得阴字
　　秋山罢游览回首连峯阴林庐得小憩芳樽复同斟皎月忽随影零露巳霑襟逍遥向城阙却愁尘思侵赠江东照磨秦裕之应南台掾史之辟
　　昔为宛溪别十载欣重逢守官稽令甲应幕依芙蓉洁如玉壶露利若青萍锋辟书来南台程期岂从容目送舟遥遥雨凉江溶溶行峨惠文冠誓屏豺狼踪素志谅能展嘉声斯亢宗
　　梅致和【案致和字彦逺尧臣九世孙从汪泽民受春秋着类编十二巻部使者王士熙吴铎雅重之屡辟幕不起寻卒宋濓志其墓有稿十巻燬于兵】
　　丁丑九日登城西山园分韵得路字
　　佳节有襟期超然发竒趣登览得崇冈咫尺西郊路云岚逓隠见山川归指顾新螯杂野馔芳萸泛清酤举杯招陵阳握手论心素却笑尘埃间终朝竞驰骛
　　拟古送施敬叔赴京都
　　渥洼产神驹良能日千里频年服盐车甘与驽骀齿伯乐道逢之解佩以为质加以黄金勒络以青丝辔燕台屹崇崇朝发夕斯至翘首一长鸣坐使空北冀何当振长策力驱效陪骥
　　进善旌
　　巍巍古元圣制作何其精设旌五达衢锡以进善名回飚动旖旎晴霞绚晶荧匪直昭观美于以通下情至人秉彞性耿耿懐忠诚临风一遐瞩鼓舞趋皇京睠彼郑蝥弧周麾呼登城汉帜匪不华所尚唯佳兵何如进贤士相与图太平
　　题王昭君圗
　　巍巍汉天子俯视单于国佳兵不祥器搆此千载隙一朝讲婚好讵较秦晋匹妾本良家子来奉披香室如何薄恩情以此嫁絶域诀辞未云巳驺道若相迫行行故国逺万里不遑息遂抵龙沙庭礼遇殊巳极穹庐以为居乳酪以为食虽贵非所安虽荣非所昵回首汉宫掖可望不可即悲哉青冢髙千年但陈迹
　　施坦【案坦字季平】
　　十月二日先妣讳日感懐呈家严家兄
　　灿灿萱草花自昔居北堂伤兹本根萎一去三十霜非无同枝荣分散各异方异方难屡面追逺同所伤所伤独何深墓下秋草黄赖有郁者椿松柏偕苍苍愿保贞固质嵗寒盟久长幽忧固难忘仰荫汔可康
　　题石埭县胡氏问源亭
　　幽人性乐水结构面渟几席湛无滓檐楹虚以明瑶波与目谋锵鸣耳为倾岂不娱视听于焉摅我情孰知始涓涓居然致盈盈逝川着道体观澜探理精悟此防养徳有孚坎中行源澄流尚浊孰肯淆其清勗哉务敦本请事斯亭名
　　施桐【案桐字晋卿】
　　送敬亭李有成归觐
　　君家骑鲸仙山色防未了云仍此焉集烟霞恣幽讨东城一相遇襟抱倐倾倒相知意方新子行计复早愿言袭先芬重防拾瑶草
　　何儒行【案儒行字仲景至元乙亥领浙江乡荐】
　　拟古三首
　　夫君天一方寄我春罗鲜裁衣以被服綷縩丽春妍朝织机中锦夕调琴上深闺抱幽独暗掷桃李年緑苔生绮阁芳草积雕栏思君胡不归嵗月坐推迁妾心冰玉洁君操谅弥坚
　　上林翳髙树百鸟来纷纷结巢编其柯喧啾长儿孙侵晨啄禾黍薄暮翻寒云岂无雕与鹤搏击难空羣悠哉丹山凤举翼凌紫氛
　　猗猗蕙兰花敷荣在岩阿采采心靡劳眷此阳春和夫君在沧海欲寄道里多音书久契阔殷念将如何纫为幽居佩嘉芬袭衣罗中闺对明月顾影空婆娑
　　送姚道士往金陵访玉林陈链师【原注玉林号虚白先生】
　　麻姑翠苕荛青松防泉石道人懐逺游清啸闻终夕身被紫霞衣山川访仙迹金陵古形胜楼观绚丹碧皎皎玉林子觞咏日闲适得兹翛然侣清风生几席华月满中天虚室夜生白
　　施霖【案霖字伯济】
　　寄黄彦清
　　正声久微茫尘满丝桐衣几度思理曲拟我与世违偶逢钟子期对之拂金徽一弹再三叹下指生光辉但忧子期去听者亦复稀
　　汪洊雷【案洊雷字叔震】
　　疎斋赐示和陶移居诗有懐从游之士不鄙荒陋而俎豆之辄次韵以谢不敏
　　我家南山陬猿狖之所宅山中亦何有圗史穷日夕知巳非所任愿为老聃役稍从燕游间庶分渔樵席大雅久不作兹焉惬平昔感遇方为荣爵圭何待析
　　髙徳游
　　秋兴
　　灏气日漫漫微飚日飕飕前檐木叶下巳觉人间秋美人顔如玉遥睇西南楼当轩调素琴曲终有余愁妾夫海南隅逺泛沧浪舟三载不相见嵗月忽如流安得与之俱置身入罗浮此曲今絶耳余响空啾啾
　　赵由埜
　　寄谢新安曹希文
　　天风西南来烂然云锦章黄峯滴秀翠收拾无留藏铿然韶濩音惊动羣鸾翔薰香再三读浣我烟火肠先施渐未能欲报徒七襄斑衣戏庭下为引南丰香
　　丘巨源
　　拟大暑运金气
　　大暑运金气火盛金未逮炎蒸毒我肠霑汗苦浃背夏暑民尚咨秋暑胡弗憝四时递迁斡功成所宜退金张侈贵盛貂珥累数代许史擅世宠第宅俪广内满盈不知止一跌竟何悔仲连却秦军好爵不我爱隆隆炎赫中髙风千古在
　　汪师贤
　　贽龚教授
　　苍苍松栢姿千嵗阅霜雪结阴干清霄况复秉竒节伟哉梁栋材那能就节棁横经敬亭下衿佩映觿韘久知辞翰宗夙负经济业防当快扶揺羽仪振天阙
　　戴元素
　　送张仲端经歴
　　东鲁有佳士佐幕东南州襟懐寒露洁藻翰春云流儒风激頽波宪纪多良筹详刑周列郡问俗纾民忧伊予幸同年升沉非匹俦君子乃推荐虚薄诚所羞自怜鹢退飞空仰雕横秋依依敬亭云去去汶水舟且尽别离酒迹逺心绸缪
　　许晞顔【按宛雅作希贤】
　　和赵阳山招挽歌
　　尽道顺其正吾闻诸先师断鹤岂不忧续鳬无乃悲任真各有适谈天不容辞疑心春冰泮滞见秋霜晞所以存悔翁乘化任所之非道故无忧爰赋黔娄诗黔娄有仁妻正衾覆其尸
　　吴宝先
　　和赵阳山招挽歌
　　江国同宦游忆昔壮嵗时投簪各辟地间阔伤乱离坐阅沧海尘梦断邯郸炊君抱河汾学著书拟古遗肯甘草木腐只重禾黍悲鹿门守苦节耆旧今其谁謇予媿孤陋衰暮空栖迟三复甲子编抚巻为吁嘻
　　世事固不常人生竟何为城市多纷扰林泉有幽竒伊人共歆慕何事独嗟咨穷通等浮休达者自悟之委顺付造物佚老足自怡寄傲北牕卧舒啸东臯耔名教真乐地何忧复何疑天未丧斯文文其不在兹请辍楚人些载歌盘谷诗
　　梅奕芳
　　和赵阳山招挽歌
　　飘飘华阳翁耿耿贞元士挺挺梁栋材轩轩云霄志当年掇科名聊复试仙吏天将厚公徳所以薄其位晋鄙日薰陶风俗日以美东篱时寄傲采菊香旖旎引年未可学况学长不死
　　信史藏名山居然学者师既见心则悦未见我心悲诛奸发潜徳视此琼瑰辞岐山凤一鸣覧徳朝日辉胡为达生死哀挽预拟之政使百嵗后招防但歌诗毋为效俗子作乐娱其尸
　　方炳炎
　　和赵阳山招挽歌
