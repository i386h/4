<!-- { "loadSidebar": true } -->
　　渔家元自有风波无处遥应乐更多晚嵗卷帘防雪坐笑渠江上冷披蓑
　　春日
　　东风破寒入幽谷残雪消时烧痕绿林花鬭日媚于颊野蕨登盘甘胜肉
　　南漪新渌晴满湖春来行乐何处无一樽我欲就花饮花下啼禽能劝沽
　　又酬友人春日见寄韵
　　蔌蔌菲菲委地红阑干不解隔狂风诗人莫道寻芳晚留得余春绿树中
　　清景行行一径苔兰樽特为晚春开緑阴青子犹堪赏昨日游人自不来
　　又和戴剡源春日杂题
　　天寒游子怯春衣夜夜髙堂只梦归囬首敬亭山下路东风千里白云飞
　　庭中红叶
　　霜叶红腴锦不如随风零落下庭除丁宁莫遣儿童扫留与幽人自学书
　　御河夜宿闻吴歌
　　江声拍枕艣声齐霜满篷牕月半低卧听吴歌度村渚恍然身在浙江西
　　白景宣宪佥来江东翰林李士作墨竹以赠题其后云贡仲章王氏兄弟不可无诗白公以见示因题巻末
　　冰梢偃蹇出林丛照眼炎云一洗空持赠綉衣知有意好将南国作清风
　　酬寄叶梅边
　　无意谈经向石渠却来湖上结茅庐闭门不作红尘梦自把山中甲子书
　　深夜
　　青缸有恨月同孤小阁无人雪拥炉贪睡梅花浑不醒一声邻笛为惊呼
　　丈室散花天亦久何曾破裓有花痕但教魔女分灯去未是毗耶不二门
　　渔父歌
　　船头唱歌船尾和栁眼含春青未破溪水潮来长半篙应是前村山雨大
　　秋江古木
　　作栋何慙汗万牛文章不露几经秋未应江北江南岸长为渔翁系钓舟
　　梦归
　　明灭孤灯照寂寥归心无奈转迢迢青山不隔思亲梦昨夜曾过九里桥

