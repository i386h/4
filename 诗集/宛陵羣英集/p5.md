<!-- { "loadSidebar": true } -->
　　紫霜裘好宛马肥琢琼为带羚角觿路傍借问谁氏子是我昔年同学儿君家儒科有衣鉢伯仲舅甥名翕赫文章都似庾兰成意气尽如王景畧骅骝作驹放逺游封胡羯末渠同流清时用人贵少壮看君谈笑取封侯虎头食肉事良浅廊庙之度要凝逺竹林异日出横枝江左陈留同一阮
　　寄题戴帅初岧嶤亭
　　榆林众山如仰瓢一峯特起青岧嶤幽人丰标有如此结亭政用山相招俯窥倒影压沧海仰絶顶撑青霄云开孤峨湘女髻月出时闻王子箫瀛洲方壶若可巢虎豹舔舕鱼龙骄不如取山着几案千霞百霭供昏朝主人经营莫辞劳青山得君应更髙君不见岘山湛辈未足数钟山周颙翻见嘲恨侬不为亭上客击节为尔山中謡归当著书持寄似坐对长令人意消
　　汪鑫
　　松间曲
　　松月澹澹松风微松枝郁郁松花飞松闗半掩松四围松下美人归不归巢松有鹤旧相识斸松有苓饥可食空山四寂松无声长吟独坐松间石
　　梅徳明
　　宁国路别驾祷雨有应
　　亢阳为灾魃为虐草木焦枯金石铄遂令畎亩飞炎埃自春徂夏失东作我侯闵雨念黎氓忧心如惔祷百灵斩鵞击罋骏奔走穷呼昊天曽莫聴潨浔之潭深不测下有神龙蟠窟宅铁符才沉云气黑甘雨一注苏万物雨余膏乳平欲流农夫欣欣翠满畴行当泚笔书大有神功总归作霖手
　　胡寛
　　赠别秦中赵廷瑞
　　我乃楚狂尔秦侠相看白发照红颊文章未献长杨宫羽骑曽校骊山猎掉臂东游亦壮哉髙登黄金之古台马如龙兮车流水昔贤往矣今人来尔弹劒铗我起舞寒风纒云散复聚誓当横戈取封侯何事腰刀思剌虎平生此别徒离忧鸿飞防防天地秋孤帆万里向江上有才莫过鹦鹉洲有句莫题黄鹤楼
　　九日牟成父先生领诸生过庐分韵得白字
　　少壮粗豪那可得老大悲伤复何益平生谋事不如人近日有家犹是客慕归似病山水淫习懒久成书传癖二顷难求季子田一区粗卜扬雄宅门临雪浪细翻沤窻瞰烟岚髙巻碧种花莳竹记春秋酌酒调弦送昕夕妻孥绩纺赖分灯童稚耕耘长挟册固知无术竞锥刀宁计有余储担石絶交久矣户张罗辟地胡为庭堕舄一翁矍铄偏眼青羣从风流尽眉白或为竒翼纵云霄或为骏足辞羁軶维时秋日稍休豫顾我农人及闲隙经丘寻壑不惮劳探赜谈聊自适松根瀹茗凉风吹花底开尊青蘂拆黄鸡素鲤旋烹炰园甲溪毛从采摘祗惭空乏奉供需但喜绸缪慰离隔雄豪往往化虚空名胜纷纷寄陈迹土花萧瑟暗铜台野燹青荧迷梓泽浮云富贵勿兴哀过箭光隂当共惜今辰行乐鬭题诗留与山房重金璧
　　潘泰之
　　月中桂
　　碧桃漫承天上露白榆漫阅星河曙何如桂树姮娥家瑶台玉宇相依据托根泰初鸿蒙前天巧那容世人觑凉风挟秋入清梦恍骑素凤凌空翥径度银河入广寒羽衣霓裳纷在御羣仙接手参翺翔沆瀣可餐英可茹冰轮千里影扶疎灵柯万古谁能锯吴刚操斧竟何为郄诜对策髙自誉痴蟇蟠腹饱金粟老袭芳正蹲踞身在清虚乐未央玉殿香风自来去翻怜楚客山之幽空叹淹留嵗之除髙吟倚树不成眠俯视尘寰渺何处
　　胡晋
　　慈姥山新开至治河
　　大江东驰泻寒碧岸束碕盘相荡射掀腾勃怒走吴津慈姥横来抗勍敌雄矶虎踞当鋭冲猛浪鲸驱捣坚壁洄波乱石吐复吞犀伏蟆浮恶难测懋迁商旅繁货赀百死求生脱咽嗌击鼍节号羣挽牵分寸跻攀万牛力抵巇失势窘莫支巨舸稠人纷破溺空闻千古嗟地险谁与设谋逃鬼域使君临郡知为政幕府賔僚赞竒画转山取道凿新河畚锸云从欢服役常时劈箭上惊湍忽见澄流布平席楚帆越棹积如林米市酒垆行可缉河名至治应记年五马观游賔彦集洞开天门泻清风催唤娥眉添黛色举觞相属乐功成变易安危在咫尺连艘大贾恩入骨弭檝舟师手加额愿公绅笏居庙堂坐使邦家固磐石
　　和子仁弟韵解坠马之嘲
　　东家生骑骢鬛绿画革障泥红软褥郎君倜傥许借乘过都捷足愁人簇吟鞭快意忽骏奔辟易儿童惊欲哭两蹄凸出首昂乌奋迅欲将飞电逐鼻尖炽火耳生风目青山那暇瞩竦身春浪透桃花不学谪仙山倒玉笑聴溪禽脱袴声絷维今夕留空谷夸豪试险皆尔为欵段安行宜我独
　　汪珍
　　猛虎诗
　　猛虎猛虎前日食一豚今日食一豚以备宾客之干豆以充宗庙之鼎鬴汝虎食之奈何许山间亦有采樵夫朝来暮去不汝虞乃知汝虎是仁兽豚纵伤何足吁
　　谨斋夏总管祷雨有应次吕周翰路教韵
　　鼇山揷天何穹穹双溪下与沧溟通使君夕祷雨晨注东阡西陌禾蓬蓬宣城今号贤太守老我何忧肘生栁须晴即晴雨即雨神意与人同可否归田愿作宣城民宣城使君真可人
　　杨倅照亭祷雨获龙湫随感而应汪子潜用龙溪先生韵以美之余亦次韵
　　古湫灵物韬神光蟠龙奋迅箕毕行天瓢凭空泽下土炎歊一转成清凉帝愁雨师不终惠更敕六驭驰阿香活枯起朽在指顾倾河倒海无留藏使君妙得感应理政绩不减渔阳张爱民如子寛猛济仁同春日威如霜
　　赠中山琴士焦茂卿
　　中山处士家轩辕谱法传自轩丘仙世人有耳但聴筝与笛何曽识君指下弦为我弹髙山天台泰华高连天孤猨抱树呌寒日苍崖叠壁藏飞烟为我弹流水黄河到海深无邉惊风涌波鱼出壑疾雷起陆龙腾渊髙山流水两絶唱坐客不语心惺然花间窈窕啭春鸟叶底幽咽吟秋蝉琅璈琼佩下寥廓盘车碍石行囘旋闗雎汝坟不作其久矣黍离麦秀荒芊芊钧天梦断古意絶城郭虽是人民迁丹丘何处有瑶草办取布袜青行纒相逢可惜俱是客何时弄月梅花前
　　友云弟登石井遇雪因宿山中明日寄此诗代简
　　两山屈曲盘苍龙一溪萦纡行玉虹行人竟日溪山中烟绡云锦开屏风夜来雪脚鸣修竹虎迹泥深君且宿归来莫厌茧生足袖有芙蓉三十六
　　题牧牛图呈杨县尹泽民
　　春阴蒙蒙雨飕飕南村北村啼鹁鸠阳坡雨足百草柔老奴挟棰行且讴早谷播觜未下畴劝农使者行令遒筑塲待汝输粮糇汝牛力作何时休
　　秋
　　西风萧萧羣木槁天外秋云浄如扫豆叶半枯鸿雁来秔稻俱登鸡鹜饱白露夜下天雨霜破篱衰草啼寒螀芋魁如盎茭白老床头酒熟浮蛆香
　　题九马图【原注燕五峯参政所蔵】
　　穆王八骏日千里曹霸九马天骐骥余吾渥洼谁写真厯块过都俱絶世风低草软沙绵绵清江平楚开晴川御人释辔闲且严神超意防驯不鞭耳锥卓立目镜圆竒膺耸岳騣连钱朝刷荆吴暮幽燕三十六蹄削铁坚何为饮秣来江边毋乃偃武销戈鋋一匹俛颈呼不旋一匹渴赴清流渊垂缨照影若自爱意岂尚忆天山泉其余七马各殊俊白騧狮子毛皆拳长稭短豆弃若土汉南苜蓿青连天不如菰蒋荒平田饥乌落雁相后先锦鞍玉勒红绣鞯何当蹴踏长楸前鵞溪一幅分精妍雄姿逸徳皆天全江都韦讽世不数皮肉虽在意莫传岂惟驽骀不足骋笔端炯炯房精悬王良伯乐逢何年九马奚啻一敌千
　　题江少府枯木苍石图
　　髯奴渴饮三斗墨吐作槎枒千嵗石石间老树相樛枝枯皮蚀尽苍苔色我家昔住山南村老树盖屋石对门见君此图发深省明日还山寻故园
　　仙人石
　　仙人跨鹤归蓬莱空遗老石封苍苔秦皇鞭汝偶见脱刼火变尽昆明灰青山万古复万古此石年年立江浒须防叱起化为羊还被仙人骑汝去
　　孙逸夫书堂作
　　青山盘盘云气度冈峦灭没互吞吐柘林烟润茧行丝荷荡水香鱼弄絮人间化物日夜流先生闭门双鬓秋大隠从来着朝市幽居况近城南楼
　　疎斋先生赋湖隂曲书以为赠予遂赋一首
　　一虎穴中卧六龙江上飞蛇矛半折柝声断昼梦惊怪日绕围鼓声逢逢天四黑五骑爬沙行不及道旁遗矢冷于冰天上宝鞭人未识江风夜卷湖隂水明日腥氛当一洗荒亭千古寄兴亡目断苍烟湿衰苇
　　何致中【案致中字鹤龄号华阳山人】
　　次韵建平谢伯贤寄所咏钱舜举画马诗巻
　　沙平霜干苜蓿叶云隔天闲风淅沥麟驹絶尘不可见试展画绢临雪壁老钱着色笔势雄信手扫出连钱骢骏骨一洗羣马空龙媒可是生崆峒世上岂无如此马大半困厄盐车下纵使伯乐今犹存一顾千金谁着价伯时此艺尤其精后来改画旃檀身劝君按图休索骥吟巻墨花香奕世
　　贡奎
　　除日登大岩山
　　大岩颙颙昂众峯长年色秀摩苍穹中峯独髙势若雄支牵脉贯相附庸朝賔大明沧海东峦岫勃郁凝青红悬崖万仞寒潭空下有晴云生乔松形劳胆怯望莫穷但觉一气浮鸿蒙松摧雪冻藏蛰龙峯巅镇以龙王宫拥潭出云如白虹妖魃却走年穰丰南村北崦篁树丛喧招巫觋挝鼓钟苔荒怪石低复崇嵌空欲堕疑神功直者覆釡横列墉森布兵防罗羣童盘回絶顶路杳通攀藤举膝撑心胷嗟予北游览岱宗大行西来连华嵩浮生万里随飞蓬梦寐岂与当时同虎行草偃吹烈风苦寒侧翅号冥鸿麻姑敬亭知几重李谢空复遗尘踪悲来狂呼赤鯶公五湖烟波驾归篷
　　题风林牧马图
　　春沙碧草如云起厮官牧马垂杨底赵侯落笔有天机神光咫尺藏千里渥洼龙媒空复竒至性却爱人间羁呜呼伯乐亦已往凄凉自足传真赏
　　送郦肖梅道士归三茅
　　人间六月火云热川鱼深逝飞鸟絶坐念君归不可留明日沙头当送别诗人磊落唾成珠酒酣惆怅歌击节南湖鼔棹时乗风晓起披襟夜延月从今此乐谁复同囘首故人须共説落木萧萧鸿雁征我将携砚游东越相思应许梦魂飞万里三茅苍翠色
　　张师愚
　　赠散牛逸人
　　连山新绿春风前尔牛来往无人牵何曽服箱勤畎亩终年萧散全其天饥飡芳荪渴饮水鸣声满脰黄钟起尔心有乐那得知山中逸人能了此庄周不愿为牺牛景献画辞公侯古来贤达厌物系底须文绣金笼头蒭茭无储嵗将暮问牛可为牛不语操鞭牵鼻三十年却笑沩山看水牯
　　送韩黙斋
　　去年江边君送客春洲两岸杨花白今年湖上我送君飘飘秋风吹白苹芒鞋竹杖直属我功名合让年少人千山万山烟树碧酒尽清歌为君发斜阳囘首敬亭遥明月懐人楚天阔驱车道路宁辞劳黄金台上须时豪防看鲲鹏起霄汉下视斥鷃犹蓬蒿
　　陈万钧【案万钧字公茂一字衡甫】
　　和韩廷玉夜过采石韵
　　江烟靡靡江月黑寒光照耀玻瓈色当年江上锦袍人骑鲸一去无消息天生此境絶险艰惊湍九道奔空山今宵波平浪如砥舟行恍若图画间欲问燃犀是何处渔父鸣榔隔烟雾羡渠鸥鹭独忘机占尽沧浪自来去
　　王虎臣【案虎臣字子山璋之子仕于潜教谕】
　　题段徳卿舟亭歌
　　君不见伏波功臣万里旋归来薏苡遭谗言壶头晚困始忆少游语中流仰叹看飞鸢又不见范蠡扁舟载西子急流勇退如避死当年懐宠不见机讵忍将身尝乌喙两翁功名尚如此余子纷纷何足据段生乐道心自闲有眼不识行路难舟亭无颿亦无檝风雨不动安如山知君市隠心似铁含哺熙熙足怡悦任渠风浪欲掀天我独推篷看明月
　　题古砚
　　阮受益所藏古砚篆文有羽阳千嵗字盖秦穆宫瓦也
　　洛波沉鼎周姬衰秦嬴义勇歌无衣戎车虎帅雄西陲羽阳宫殿云崔嵬孟明骨化蹇叔死三良殉穆秦民悲西风一夜飘宫瓦鸳鸯飞坠秦台下千年鸟迹愈分明故国遗踪恨难写何人磨作古陶遂使名声齐玉斚君不见悬黎结绿人不识刖足君门卞和泣古来义士苦不遭埋骨泥沙同瓦砾
