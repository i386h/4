<!-- { "loadSidebar": true } -->
　　竹下开庖所延宾得所宜寻鸡供黍馔不使负幽期 

　　○梅边屋 

　　满室暗香浮梅边列经史调羹自有时待结枝头子 

　　○玩站台 

　　玉露滴广庭登台玩明月白凤忽飞来修　夜翻雪 

　　○横琴室 

　　三尺云根石七弦焦尾琴清风生指下弹出古人心 

　　南州集卷之五 

附录： 

徐庸字用理呉人尝辑湖海耆英集（四库全书集部总集类御选宋金元明四朝诗__御选明诗姓名爵里二） 

徐庸湖海耆英集十二卷字用理呉人録永乐至正统四朝人诗（四库全书史部目录类经籍之属千顷堂书目卷三十一）











南州集存　　（明）徐庸 着 

　　●目录 

　　序 
　　卷之一　　古乐府 
　　卷之二　　五言古 
　　卷之三　　七言古　长短句体 
　　卷之四　　五言律　五言排律 
　　卷之五　　七言排律 
　　卷之四　　七言绝句 
　　卷之五　　五言绝句 

　　●序 

　　南州诗集序 

　　南州诗集一十二卷凡千有余篇吾乡徐公用理之所作也公在弱冠时已有能诗声至今年余八十犹吟哦不绝予尝观公平昔之所著作其为篇者不下数千而此集所载仅若此者盖为陈君士英之所选定者也乡之好义君子虑公之诗久而湮没不传于世争相出赀命工以镂诸版公属予为之序予非知言者何足以序公之诗哉然念自幼见其连篇累什平易而不陈腐也新奇而不险怪也訇轰乎其有余音也固已知其为可爱矣及考其所自当永乐宣德间有以文学重于蘓城者二人曰梦庵张先生继孟检讨陈先生嗣初公于斯时往来二先生之门闻其绪论故其诗得张之俊逸陈之清婉张巳矣公之诗遂与醒庵陈公孟贤东原杜公用嘉三人岿然为郡城之巨擘远近之人慕公之名而来求者无虚日公不问其贤愚悉随其人而与之无所吝矧其行立坐卧笑谈戏谑忧愁无聊感叹不平之际莫不成诗其作之之富较之昔人诚为之载考公之学业非由父兄之所教诏师传之所督责乃其天分高立志大蚤知脱略凡近卒以诗名家为其一时吟坛之将宜乎乡人之不忍其日就于湮没而不传也予又何敢拒而不为之序乎遂原其所以俾后之人而读是集者并得以槩见生平焉公名庸字用理南州其自号云成化九年癸巳冬至后一日河南开封府阳武县儒学训导致仕长洲陈颀永之序 

　　徐先生诗集叙评 

　　徐先生用理以诗鸣于吴者五十余年今八十五矣吴自邦侯邑长以及寓公迁客才人学士皆爱诵先生之诗其诗古乐府脱畧旧题别出机轴虽不屑屑乎讽谏观劝惩而清畅婉曲如园林春日和风妍丽奇葩异卉骈然鬪色何其美也其五七言古诗萧散平易可配白乐天如长江远水一望无际而沙鸥汀鹭点缀空阔何其妙也其五七言律优柔谆切继以雅驯极其所至真逼皮陆如晴壑生云变态靡定层蒸迭涌光景流动又何其宏且肆也盖先生天分至高辅以学力遂能成一家言如此以此而垂后其贤于富贵赫奕无所于传一转首而渐尽者远矣余故评其诗以重之 
　　成化九年冬十有二月既望赐进士出身勑提督广东粮储布政使司左参政前秘阁编纂官郡人刘昌书 

　　●南州集卷之一 

　　吴门徐庸用理着 

　　古乐府 

　　◆古乐府 

　　君马黄 
　　巫山高 
　　上之回 
　　将进酒 
　　神仙曲 
　　明妃曲 
　　杨白花 
　　华山畿 
　　神弦曲 
　　上留田 
　　爱妾换马 
　　新弦曲 
　　陇头水 
　　五杂组二首 
　　邯郸才人嫁飬厮妇 
　　猛虎行 
　　采莲曲 
　　宝剑篇 
　　子夜吴歌四首 
　　玉阶怨 
　　大堤曲 
　　罗敷行 
　　襄阳曲 
　　长干行 
　　贾客行 
　　丁都护歌 
　　白马篇 
　　长相思 
　　门有车马客 
　　独不见 
　　白纻辞 
　　妾薄命 
　　少年行 
　　怨歌行 
　　鸿门会用吕廷器韵 
　　系儿词 
　　唐姬饮酒歌 
　　当垆曲 
　　湘中弦 
　　关山月 
　　李夫人歌 
　　应转词二首 
　　公无渡河 
　　梁家守帑奴 
　　冯家女 
　　紫芝曲 
　　吴钩行 
　　来日大难 
　　绿珠篇 
　　碧玉词 
　　行路难 
　　嗟来行 
　　长安道 
　　来日苦短 
　　空城雀 
　　艾如张 
　　楚妃叹 
　　竹枝歌 
　　柳枝词 
　　洞房曲 
　　横塘曲 
　　莫愁曲 
　　子夜曲 
　　寿周巽发 
　　送卢廷佐还金陵得印字 

　　○君马黄 

　　君马黄我马赤君马紫丝缰我马黄金勒两马驰骋长安陌相逄宛若曾相识公子王孙天上客玉鞭指点分南北善和坊里多青楼不知今夜谁家留 

　　○巫山高 

　　巫山高哉十二峯朵朵削出金芙蓉襄王当时梦神女朝行云兮暮行雨词臣赋后今几年是耶非耶山依然 

　　○上之回 

　　上之回廵尧封万灵随群官从霓旌舞双凤銮驾纡六龙祥风卫先后瑞日开曈昽愿效华嵩祝千龄居九重 

　　○将进酒 

　　将进酒意气豪割麟脯烹羊羔玉壶金■〈角戋〉春滟滟凤笙龙管声嘈嘈牙筹日执徒自劳酒星夜照青天高良辰美景能几遭镜中又看生二毛人间万事如浮泡不若醉乡深处逃 

　　○神仙曲 

　　吾闻古神仙不与凡人同或游昆仑西或寓蓬莱东汗漫不计日往还长御风九节长岩下三花开洞中恨乏双羽翼无由得相从不如师圣贤实德存吾躬 

　　○明妃曲 

　　明妃生长巫山村雨露未沐椒房恩写图召幸在当日不赂畵工君不识一朝远嫁辞冕旒重瞳相见难相留法刀虽斩毛延寿倾城倾国宁再有至今青冢草离离琵琶尚传哀怨词 

　　○杨白花 

　　杨白花如雪色有心向江南无意还江北宫中美人望汝归鱼雁不来音信稀化为流萍何所依坐令庭树无光辉杨白花一再歌青春暮兮其奈何 

　　○华山畿 

　　华山畿停犊车生前奇遇卖酒家棺开棺开慎勿乖与郎去来事始谐 

　　○神弦曲 

　　白羊赤鲤陈畵筵争琶韵杂鹍鸡弦再吹鸾笙击鼍鼓腥血酒入髑髅舞女巫草檄焚纸钱神灵欲降风凄然鉴汝诚兮锡汝福无害无灾年复年 

　　○上留田 

　　国风咏歌棠棣诗上留田偏其反而尔未思上留田有弟有弟亲所遗上留田其为兄者乃若斯上留田可怜殁后葬路岐上留田邻人讽之哀些词上留田白杨树底风凄其上留田 

　　○爱妾换马 

　　佳人燕赵出良马渥洼生所爱俱无价相看各有情何曾念离别　志在功名玉筯双垂后金鞭取次行 

　　○新弦曲 

　　蛮工擘蠒氷丝香旧弦未断新弦张移宫换征再三按金鴈钿蝉光历乱怜新弃旧非偶然始终那得长周旋他日还当系裙带世情如此君休怪 

　　○陇头水 

　　陇头水日夜流空含鸣咽声不涤今古愁汉家征戍防逐州曾来饮马不饮牛照形影生怨尤鲤鱼无往来音书有沉浮安能洗兵甲太平千万秋 

　　○五杂组二首 

　　五杂组织锦图往复还东西乌不获已年岁徂 
　　五杂组霞映波往复还织锦梭不获已戍交河 

　　○邯郸才人嫁飬厮妇 

　　邯郸富家女妙选入王门已接阳台梦还沾戚里恩凤衾秋后冷鸾镜晓来昏末路嫁飬厮升沉抵用论 

　　○猛虎行 

　　猛虎何狰狞猛虎莫敢撄攘臂许冯妇善抟留其名深林邃谷无不有咆哮一声百兽走傍山人家时近有犬羊惟恐落其口渡江渡河闻昔时汝虽肆暴亦有知 

　　○采莲曲 

　　二八娉婷采莲女采莲爱采双头蘂绿波摇动落红衣两两鸳鸯各飞起舴艋舟行小如梭星眸两点横秋波房中有菂心中苦未许人知奈若何 

　　○宝剑篇 

　　双龙宝剑千金直芙蓉光芒雪花白横行曾斩月支头腥血尚凝今几秋晴虹入夜贯牛斗虎豹遁逃魑魅走我欲赠人人莫疑他年挂树将奚为 

　　○子夜吴歌四首 

　　曲词歌子夜歌内有商音蛩响月当户鸟鸣风满林征衣未曾寄边塞又秋深 
　　越来溪左右两岸种荷花六月吴姬采分明似若耶鸳鸯随畵舫日暮始还家 
　　泽国芙蓉吐林园络纬鸣十分涵夜色一片起秋声处处催刀尺偏教懒妇惊 
　　草露三秋冷苹风午夜凉屏开云母白衣试郁金香塞北无来信相思几断肠 

　　○玉阶怨 

　　宫院生秋草流萤入夜飞玉阶零白露凉沁越罗衣 

　　○大堤曲 

　　汉水遶大堤襄阳古城郭青楼多美妓纤手调弦索暖雾散香尘春风动帘箔安得多情人寻常共游乐 

　　○罗敷行 

　　罗敷采桑女何曾施粉脂四月蚕事忙所重在蠒丝置酒登高台君王偶来窥昔自□首笄曾歌摽梅诗伉俪既已谐始终无改移蹇修毋再言结好从此辞 

　　○襄阳曲 

　　烟草至今绿露花依旧红习家池尚在无复醉山公 
　　岘首秋云白襄阳夕照红看碑人堕没千载重羊公 

　　○长干行 

　　五月南风凉十月西风寒自从发杨子不见回长干楚尾吴头渺烟水潇湘洞庭几千里良人重利轻风波黄金不多心未己听鹊喜占灯花年少未愁双鬂华 

　　○贾客行 

　　贾客不曾居本乡贩贱卖贵多囊箱奇货可居吕不韦官塩满载商弘羊兼金上秤珠量斗江北江南不停走营妓楼中肎吝钱水神庙下长浇酒相期永世莫种田种田食力多忧煎 

　　○丁都护歌 

　　彭城千里遥云阳相接连客旅互往来车轮声骈阗一唱都护歌悲风起回旋死者无复生含哀归九泉他人不忍闻何况是所天 

　　○白马篇 

　　白马真龙媒惯乘豪侠子朝游长安道暮入新豊巾腰佩吕虔刀手把韩嫣弹闻鸡随处乐抟虎何曾惮酒酣两耳热万里临边陲功勋未能就归来双鬂丝从兹老丘壑末路空嗟■〈口咨〉 

　　○长相思 

　　长相思思未央路无辀川无梁春葩秋萼更代香玉琴怕弹孤凤凰金针懒彩双鸳鸯鲤鱼绝往来鸿鴈徒翱翔音书竟何托令人空断肠 

　　○门有车马客 

　　门有车马客云是故乡士别去三十年归来数千里相逄叙旧情历历询平生交游几存没道路何经营问答未及终儿女出樽酒往昔各青春于今俱白首叹息复叹息彷徨更彷徨视彼土馒头终焉归北邙 

　　○独不见 

　　车轮日夜转马蹄朝暮忙春蕙纔吐馥秋叶俄陨黄织乌东西飞关河露为霜忆与君别时双蛾鬪清扬于今舞鸾镜明月埋辉光相思独不见愁萦九回肠 

　　○白纻辞 

　　吴丝织成霜雪香玉纤裁剪缝衣裳馆娃宫中春夜长歌舞杂沓娱君王百杯进酒乐未央启明又见星煌煌镜鸾忽掩明月光捧心人去风凄凉 

　　○妾薄命 

　　妾薄命自古然人心多改移终始难保全金屋启春朝长门闭秋夕虽能买词赋于事竟何益请君囊中琴弹我白头吟宁辞十指劳但欲感君心 

　　○少年行 

