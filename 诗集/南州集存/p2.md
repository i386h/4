<!-- { "loadSidebar": true } -->
　　鸿门会张玳筵烹龙庖凤供肥鲜肉如山酒如泉壮士却啖生彘肩将军舞剑不得前谋臣用计心空悬要知真主命在天炎刘启运四百年重瞳耻渡乌江船 

　　○系儿词 

　　五胡纷扰中原土天子衮衣谁可补酷怜逃难晋室臣抱侄弃儿何不仁朝晨去兮暮复至由是系之道傍树时人浪说天无知灭绝伦理真自为 

　　○唐姬饮酒歌 

　　千里草青歌未歇宫中置酒伤离别唐姬起舞漫悲辛当时何不樽前决主忧臣辱自古云结发况是椒房亲九原此去秋复春末路要思虞美人 

　　○当垆曲 

　　青帘卖酒肆居傍锦城陬涤器何曾耻当垆不觧羞桃花红映面杨叶翠侵眸多谢来沽客寻常醉即休 

　　○湘中弦 

　　苹花含露荻含风霄汉无云水接空二十五弦今夜拨沅湘江上月明中 

　　○关山月 

　　将士年年老姮娥夜夜愁一轮天际月万里塞边秋丹桂知谁种清光每自流安能分鉴影来照大刀头 

　　○李夫人歌 

　　未央宫殿秋宵永返魂香爇黄金鼎少翁传报夫人来是耶非耶空疑猜君王恍然见颜色不语不言增叹息银河影转月未沉彩云一散无由寻 

　　○应转词二首 

　　疏树疏树黄叶乱飘江路西风吹鬂飕飕景色浑如去秋秋去秋去塞外远人归未 
　　秋梦秋梦梦觉笛声三弄空堂蟋蟀频鸣正是窓前月明明月明月曾见几番圆缺 

　　○公无渡河 

　　黄河东入海昼夜流不息高风忽然来烟浪迷天色公乎嗜饮狂以痴提壶便欲径渡之妻随止之不可得竟以溺死堪伤悲堪伤悲恨无已弹罢箜篌还赴水可怜遗调至今传尚有哀声惨人耳 

　　○梁家守帑奴 

　　梁家守帑奴孙家在堂母教唆盗金珠无处诉冤苦五十万钱数未周兄兄弟弟俱监收赀财藉没入官府宅第空虚风雨秋六君七贵三公主荣显峥嵘古无比豪奢难保万千年一时又逐东流水孙家母梁家奴春花秋叶分荣枯当　之人如鉴此胜败不异呼枭卢 

　　○冯家女 

　　冯家有女颜如花二八纳入将军家专房宠爱日屡加岂料众妾怀奸邪一朝绞死称缢死毒手欺凌乃如此至君听信不得志抱恨长为厕中鬼 

　　○紫芝曲 

　　灵芝生甪里烨烨光凝紫采之可疗饥当年有黄绮啇颜非旧隐安汉孰能起真假罔可辩计出留侯耳高风杳莫追千古传歌词至今岩谷中踪迹令人疑 

　　○吴钩行 

　　吴人杀二子以血衅吴钩吴钩虽有灵吴王何用求父子恩既断君臣义难保不如佩仁义防身到终老 

　　○来日大难 

　　来日大难不可辞碌碌何苦尘中羁百年三万六千日日日欢娱能几时东乌西兔急飞走青鬂斯湏成白首鼎内休夸不老丹杯中可醉长生酒有从名处无别离黄金万亿将奚为 

　　○绿珠篇 

　　洛阳园圃称金谷艳杏秾桃照人目一花独占畵楼春价高换得珠三斛回风流雪多婵娟鸳迹不留香　绵仙娥娘辈总遮莫红牙板按鹍鸡弦戚畹来求那肯与奇祸一朝从此起阑干十二逼高寒有身先向君前死 

　　○碧玉词 

　　夺妾诚无奈蒙恩敢爱身有心投井水不愧坠楼人 

　　○行路难 

　　君不见李将军万里出师难策勋君不见田千秋一言悟主因封侯丈夫出处那料测莫谓来春同去秋瓮牗绳枢何足耻高车大马应非喜千镒黄金百顷田消磨易逐东流水人生在世安可期困翮亦有冲天时 

　　○嗟来行 

　　齐饥谷不熟民庶俱有灾黔敖富家翁设粥呼嗟来有士贸贸行听此以为耻谢之复不食终焉至乎死淮阴昔在陈漂母哀王孙丈夫贵立功小故何足论 

　　○长安道 

　　长安道上平如砥马足车轮声聒耳富贵门通卫霍家豪华户接金张里明堆珠翠兼象犀贡献况复来蛮夷软红尘涨日几尺南北东西随处迷不同宰相沙堤筑五云中对黄金屋八达名康九达庄寰??区四海称为独 

　　○来日苦短 

　　来日何苦短挥戈无鲁阳人生在世间欢乐能几场昨日花始开今朝花遽落江河流水急霄汉浮云薄叹息复叹息哀哉复哀哉长生岂能得终焉归夜台 

　　○空城雀 

　　空城雀不自扬低栖有蓬蒿饱啄无稻梁年年生雏惜黄口啁唧声中乐相守屋宇寻常不觧穿网罗惊怖何曾受底湏羡彼珍羽禽翡翠价高人动心 

　　○艾如张 

　　艾如张张网罗网罗张四方禽鸟何其多成汤见之心有恻去其三面存其一云无命者乃投入仁之所就朝侯伯伊昔庶民勤飬生为人安可无经营戈鸟射雁亦其事国风诗里歌鸡鸣艾如张兮歌一再行 

　　○楚妃叹 

　　章华台上居婵娟蛾眉争妬仍争妍倾城丽质生自天众中独数樊姬贤君王好猎多麋鹿平生不食园中肉寻常曾把逆鳞批两耳何曾听齿录连宵火照千山红銮舆尚未还宫中 

　　○竹枝歌 

　　银钗女儿脂粉香竹枝歌里唱悠扬数声传去郎听得惹起相思空断肠 
　　九疑山下暮云深二女祠前竹满林稚子虽然翻锦箨要知节节有虚心 

　　○柳枝词 

　　章台一种异随堤带雨含烟万树齐不惜赠郎扳拆去任随征旆走东西 
　　学画修眉两叶长美人晓起鬪清扬花飞如雪随风舞江北江南搃断肠 

　　○洞房曲 

　　珍珠帘逗银蟾光葳蕤绣帐垂兰堂阿侬不似青楼娼也学搊筝来奉郎弦声未和频促柱更启樱唇歌白苎琼筵酒荐鲤鱼尾洞房夜烧灯焰紫翠被迭床春薿薿骨醉锦鸳娇不起花梢香露扑派纱一任井阑啼曙鸦 

　　○横塘曲 

　　妾家住向横塘曲鸳鸯彩绣红罗谷当炉酒压蒲卜绿玉纤满捧劝客甞醉欢懵腾请留宿银缸夜然兰房深牵云曳雨入锦衾良宵一刻直千金 

　　○莫愁曲 

　　兰膏捧鬂乌云稠石榴裙露金莲钩蛾眉八字山抹晓星眸两点波横秋阿姬娇小声幽咽团扇掩面深藏羞少年芳心休乱投妙曲为君歌莫愁着人粉香腻不流乐乡占断春温柔 

　　○子夜曲 

　　蘓台新柳金婆娑西山塞蘸西江波台端女儿春思多镜中巧蹙双青蛾凤衾香残鸳梦促瘦损腰肢无一束花开花落向琐派芳春速去多怱忙郎归不功果何似肠断飞来双燕子 

　　○寿周巽发 

　　濂溪本一水分派来吴门汪洋千载间鼻祖又耳孙多君振先烈诗书久燖温上??架孔孟心下究性理根文章一挥洒日露先吐吞清风忽播扬声名满乾坤兹登古稀年体健目不昏仲春遇华诞设燕开酒樽淑景致和气馨香送兰荪宾朋共称贺词正道谊存人生岂偶然总沐上帝恩期颐享遐筭仁寿见鲁论 

　　○送卢廷佐还金陵得印字 

　　君家出陈留乃是啇??勺令父祖寓京华于时正髫齓为儿喜不凡读书负英俊群经与诸史宰割若芒刃百炼求至精久磨能不磷一朝献文章四海声名振金榜虽未题留心特登进祖茔在吴山桧栢清以润拜扫独来远归帆趁风顺移孝可为忠方今似尧舜鲸飞演澥阔鱼化风雷迅春满杏园花期看时题印 

　　南州集卷之一 

　　●南州集卷之二 

　　吴门徐庸用理着 

　　五言古 

　　◆五言古 

　　恬澹斋 
　　梦萱堂 
　　画为蔡景本作 
　　画为蔡友琴赋 
　　退一步为吴思德题 
　　采菱图为华守芳作 
　　云隐 
　　云松 
　　爱日堂 
　　十尾神龟寿人 
　　畵 
　　慎节 
　　渡浙江 
　　经七里龙 
　　兰江道中 
　　龙游道中 
　　云樵为陈季昭作 
　　兰溪道中 
　　金华渔者 
　　橡枓 
　　那叱石 
　　丁阑祠 
　　四皓图 
　　晓发盘门阻雨泊村上 
　　过夹浦循转河至同里 
　　游天竺日暮至山家 
　　游玉泉 
　　送雍大尹 
　　绛山书院图 
　　乐清 
　　兰溪县 
　　秋林书屋为沈武功作 
　　拙逸诗为萧孟正题 
　　陈至恭病中 
　　梦云卷 
　　至感堂 
　　寿得洞字 
　　止轩为人赋 
　　题丘以望赠李户侯三香图 
　　题闲斋对雨图次韵 
　　题奚彦礼所藏竹林七贤图 
　　刘约之进士却金图 
　　竹石 

　　○恬澹斋 

　　锦绣徒适体膏粱徒适口荣禄岂长恃金玉岂长守达人贵恬澹恬澹乃悠久赵君宋宗室德义抱深厚为斋扁其名乐然真可取行之能不渝圣贤可为友仁心不外此于焉致眉寿 

　　○梦萱堂 

　　春萱茂花叶挹之有馨香秋露一朝至忘忧忧不忘昔者既蕃衍母也乐且康今者既凋瘁母也嗟云亡见萱如见母三复增悲伤悲伤牵梦寐觉来屡惊惶难将一寸心可以酬春阳孝子存孝思揭名向高堂昊天思罔极岁月其久长 

　　○画为蔡景本作 

　　群山界深涧草堂临涧阿派扉蔽松竹门墙牵薜萝孤花落晚风禽鸟声谐和有客慰岑寂日夕恒相过讨论到经史雄辩倾江河红尘事既远仙源又如何借琴未能来阳春先自歌 

　　○画为蔡友琴赋 

　　江花淡又浓江水晴且深棹□木兰艇远渡江之阴江上多好山山中饶树林有石平若砥拂拭尘不侵潜名两高士谈笑俄盍簪欲别情不忍载皷熏风琴冷冷山水趣谁道无知音幽鸟寂不喧暮霭凝徽金披图写新句惭作郢中吟 

　　○退一步为吴思德题 

　　哲人知进退斯理能独任进乃事之常退则道　深大易贵谦德自古传至今契合若符节不渝诚可钦猗欤延陵孙嗣续扬徽音所行退一步声价崇南金一命固易取下士低华簪斯名足无愧何必求规箴 

　　○采菱图为华守芳作 

　　兰艇小如梭红妆映绿波争先遡涛浪齐唱采菱歌采菱劳玉纤菱角尖还嫩菱叶不藏羞菱丝偏惹恨夫君怅别离分镜自当时从此菱花影伤心不忍窥姊妹无相妬贪多到深处惊散锦鸳鸯双双并飞去 

　　○云隐 

　　白云山前来不作山前雨却度梵王宫来作高僧侣高僧本空虚白云亦容与澹然成隐名日夕能相处变化忘去住眷恋自寒暑无心幸托渠善幻亦从汝荫覆惟如来空门久称许 

　　○云松 

　　白云日变化青松岁峥嵘爱彼云与松托此成隐名天边恒悠悠岩际还落落无心却有阴何幸自盘薄从龙肯浪传化龙亦有年君是云松俦我歌云松篇 

　　○爱日堂 

　　日轮出沧海职司在义和六龙为之驾寒暑容易过人生百岁间迅速如飞梭青镜照形影鬂发忽已皤鬂发既若此父母其奈何所以爱日者爱之叹蹉跎朝看花开初暮看花落多李白欲系绳鲁阳思借戈今君追古人孝行无偏颇载味杨子言百世名不摩 

　　○十尾神龟寿人 

　　为四灵一玉色体抱玄甲类寔推长十尾逾千年禹昔治洪水嘉运启自天洛水负书出阴阳备其传至宝数存九神功孰敢先至今衍生息质同金石坚王君遇初度捧献登华筵愿言致永寿侑之以诗篇 

　　○畵 

　　芳树乱莺啼春流绿满堤风光殊可爱浑似若耶溪溪上孤亭小曲曲朱阑遶中有看山人笑指峯峦好飞梁跨涧浔童子抱来琴欲奏南风调知君足赏音 

　　○慎节 

