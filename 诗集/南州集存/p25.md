<!-- { "loadSidebar": true } -->
　　并蔕春花绣未成一回思想一伤情停针不语支颐久人在龙沙万里行 
　　东风庭院柳花香每到春来怕日长彩线未拈肠已断可堪教绣并鸳鸯 

　　○题竹寿朱竹泉 

　　爱竹王猷未足夸一枝今出紫阳家岁寒不改青青色相映蟠桃洞里花 
　　湘水淇园路自赊一枝今出紫阳家岁寒永保青青节相映蟠桃海上花 

　　○和靖观梅便面为吴德明作 

　　湖上观梅白玉英与花曾结岁寒盟花边要把琴三弄琴里声非笛里声 

　　○寿星 

　　烱烱方瞳两点青位高南极老人星三光有象名长在相与乾坤等寿龄 

　　○云壑 

　　白云满壑隐人居闲傍青山自卷舒霄汉无心不飞去清阴长护案头书 

　　○题竹 

　　九重天上被恩荣冠带归来物外情闲向碧琅玕底坐月明吹彻凤凰笙 

　　○题瓶中红梅 

　　山瓶小小寄先春玄酒虽清亦醉人啼彻翠禽浑未醒莫忘姑射是前身 

　　○题畵送　九方 

　　绿蓑青笠着来轻负荷轮竿又远行自说溪河鱼懒钓沧溟深处有长鲸 

　　○送九方次聂大年韵 

　　观光初入五云游月殿香飘桂子秋自古长才当大用高名无添占鳌头 

　　○梅竹 

　　姑射湘娥搃是仙半封寒雪半笼烟曾吹玉笛生哀怨瑶瑟休弹五十弦 

　　畵檐花影 
　　入座山光 
　　芙蓉 
　　菡蓞芳塘 
　　南风琴韵 
　　夜月壶觞 
　　梅边听鹤 
　　竹下围碁 

　　畵檐花影 

　　东风亭馆散香埃秾杏夭桃几树开丽日转高花有影分明移上畵帘来 
　　右畵檐花影 

　　入座山光 

　　缃帘一幅卷秋晴数点峯峦入座清浓淡自然分远近天然图畵在围屏 
　　右入座山光 

　　芙蓉 

　　万朵芙蓉绿渚滨露香清照水粼粼锦云深处鸳鸯宿秋色浑如富贵春 
　　右芙蓉 

　　菡蓞芳塘 

　　彩云千片护芳塘玩赏时来泛酒觞醉唤美人歌一曲数茎折取玉纤长 
　　右菡蓞芳塘 

　　南风琴韵 

　　处世长希太古心南风一曲五弦琴红尘消昼清如水林下何人为赏音 
　　右南风琴韵 

　　夜月壶觞 

　　丹桂花开几度新壶觞对月倒青春醉来欲劝嫦娥饮愿乞玄霜济世人 
　　右夜月壶觞 

　　梅边听鹤 

　　声透梨云彻九天古梅花底置胎仙清风彷佛孤山下处士诗成夜未眠 
　　右梅边听鹤 

　　竹下围碁 

　　清风凉入芰荷衣竹下围碁苦用机剥啄几声敲不已彩鸾惊起出林飞 
　　右竹下围碁 

　　○文会图 

　　佳宾良会在秋林诗句赓歌酒重斟人世五伦今不废百年同德不同心 

　　○杂畵 

　　竹色兰香一雨过两竿斜日照江波钓徒岂是忘归去家在西岩路不多 
　　苍松曾受大夫官风起波涛五月寒欹枕几回听不厌竟无清梦到槐安 
　　蜜叶高枝倚碧天半擎霜雪半云烟峥嵘未作蛟龙去要待青青化石年 
　　桐江无意恋羊裘别向江湖买钓舟捕得鲜鳞堪换酒不知人世利名愁 

　　○公余八景 

　　一庭草色 
　　三径苔痕 
　　暑雨鸣荷 
　　清风动竹 
　　月林清影 
　　菊圃幽香 
　　岁寒黄栢 
　　雪霁寒梅 

　　一庭草色 

　　茸茸生意悦春华绿藻闲庭衬落花几度生金风偃处官居浑似隐人家 
　　右一庭草色 

　　三径苔痕 

　　三径莓苔雨后青制来双屐不曾经寻常只许胎仙踏□迹俱成隶篆形 
　　右三径苔痕 

　　暑雨鸣荷 

　　荷叶满池鸣夏雨珠玑乱撒翠盘中郎官侧耳成清听声比芭蕉竟不同 
　　右暑雨鸣荷 

　　清风动竹 

　　广寒畴昔扳丹桂茂苑于今种翠筠长日清风能觧愠新凉分及往来人 
　　右清风动竹 

　　月林清影 

　　秋风袅袅露漙漙月在疏林影在阑我玩清光坐良夜嫦娥应恐不禁寒 
　　右月林清影 

　　菊圃幽香 

　　黄花菊放晚香幽万朵金钱买断秋留取落英供服饵不教白发上人头 
　　右菊圃幽香 

　　岁寒黄栢 

　　两株黄栢种庭前六叶离离照简编任使　天霜与雪岁寒颜色自怡然 
　　右岁寒黄栢 

　　雪霁寒梅 

　　绛苇青枝　倚墙六花　　早封香共知结就累累实鼎鼐调羮入庙廊 
　　右雪霁寒梅 

　　○上人竹兰石 

　　挺挺琅玕傍石坡丈人君子一尘无国香亦是清高物结佩曾供楚大夫 

　　○松竹 

　　白点清霜翠点烟老枝香叶寄林泉长材不献明堂用要待峥嵘化石年 
　　老干新稍翠叶齐龙光传派自曹溪清风十八滩头景却忆坡仙旧品题 

　　○九清图 

　　清姿九种惬清欢松竹梅矾杏蕙兰翠叶紫囊香小小仙游不怯早春寒 

　　○又畵 

　　山雨初晴虎迹多渡头倚日奈愁何急呼渔艇求相济彼岸无遥亦易过 

　　○木渎八景 

　　灵岩岚翠 
　　澄湖秋月 
　　香径春游 
　　虹桥晚眺 
　　姜潭渔集 
　　山市樵歌 
　　锦峯霁雪 
　　胥浦澄霞 

　　灵岩岚翠 

　　行殿销沉换化城千岩万壑翠岚生天风不散空蒙影一路丹青畵不成 
　　右灵岩岚翠 

　　澄湖秋月 

　　澄湖浸月水天同万倾金波五夜风丹桂白莲秋最好水晶宫似广寒宫 
　　右澄湖秋月 

　　香径春游 

　　椒兰采罢馆娃倾香径惟存旧日名游客春来吊遗迹野花芳草不胜情 
　　右香径春游 

　　虹桥晚眺 

　　飞梁甃石架空虚湖水通流自具区莫谓晚来闲眺望正宜题柱继相如 
　　右虹桥晚眺 

　　姜潭渔集 

　　姜潭潭上钓船归几树垂杨带落晖笑斫锦鳞沽酒饮醉敲铜斗舞蓑衣 
　　右姜潭渔集 

　　山市樵歌 

　　红尘不上薜萝衣一曲清歌与世违斜日偶从山市过几家鸡犬莫惊飞 
　　右山市樵歌 

　　锦峯霁雪 

　　锦峯重迭雪交加散尽白云见日华策杖莫辞山路远试穿林麓探梅花 
　　右锦峯霁雪 

　　胥浦澄霞 

　　胥浦红霞照碧流夕阳影里衬渔舟望来不异天孙锦一幅鲜明晚未收 
　　右胥浦澄霞 

　　○月梅 

　　梨云影里月团团姑射新妆午夜寒约得素娥离内阙瑶台高处倚阑干 

　　○题钱廷丽畵次东原韵 

　　薜雨萝烟屋数间春风门外鸟关关平生志在经书里人世功名始是闲 

　　○题严廷用扇 

　　溪雨初过作晚凉一罾牵处藕花香得鱼归去还沽酒凖拟今宵入醉乡 

　　○题严廷器扇 

　　胜日寻芳踏软泥蹇馿牵过石桥西天台迥异人间世开遍桃花路欲迷 

　　○为陈叔庄题画次韵 

　　青山尽处树边头一片闲云学水流爱此紫薇村上景欲书招隐寄同游 
　　金带横腰幆裹头荣华迅速等川流高人独占林泉乐一片闲心物外游 

　　○三笑图 

　　社里东林远送行虎溪三笑世留名远公陶陆非朝士千载何人识此情 

　　○墨菊二首 

　　不带东篱正色黄却将标格染玄霜明朝相见休惊讶文彩犹存月露光 
　　占断清秋胜早春清容别是一花神月华星彩虽多意不似陈玄为写真 

　　○题王梦熊竹 

　　蓬岛仙游几岁华此君相见影交加开尊忽忆西派夜坐听秋声剪烛花 

　　○用嘉所赠惟善畵 

　　丽泽坊中水木清浣花堂上畵图成名公珠玉褒文献虹贯青霄午夜明 

　　○菊次韵二首 

　　秋风采采傍疏篱开遇重阳尚未迟晚节有香谁爱惜只应陶令是心知 
　　啼过空庭络纬娘一枝纔见倚新妆南阳传谱非佳说直到于今水尚香 

　　○故友王梦熊竹 

　　王猷宅里旧曾栽又见新稍影过苔丹穴彩鸾飞去后辽东白鹤未归来 

　　○题徐以源扇 

　　尘虑浑无半点侵今人心似古人心好将山水平生趣付与秋风一曲琴 

　　○题畵 

　　欲鼓杨春白雪歌却教游子借云和行行何事归来晚自料溪山路不多 
　　金风玉露属清秋物外乾坤事事幽高士抱琴何处去只疑身在广寒游 

　　○畵竹为僧人题 

　　性质孤高绝点埃法华山上久培栽中虚不异龙光出曾带曹溪衍派来 
　　仙石坛边景最清写成相赠见多情岁寒不改心长在枝叶从来一本生 
　　霜雪难欺久抱坚出尘标格凈娟娟移根今向花宫里中有虚心即是禅 

　　○红梅纸帐 

　　葳蕤帐躲剡溪藤谁道梅花冷似氷梦入罗浮最深处一团春色暖霞蒸 

　　○修竹仕女 

　　碧玉琅玕最可依清风时透五铢衣拈来尘尾频频拂不使青蝇侧翅飞 

　　○竹 

　　嫩叶柔稍雨露多两竿潇洒更婆娑卫诗千古风吟咏君子名称自不磨 

　　○题奚彦礼所藏畵 

　　凤凰 
　　天鹅 
　　孔雀 
　　白鹤 

　　凤凰 

　　双凤■〈口雝〉■〈口雝〉向日鸣羽毛五色着文明盛时一出为祥瑞四海从今永太平 
　　右凤凰 

　　天鹅 

　　菡蓞花开照绿波香红影里浴驾鹅飞鸣来去随情性不向平原畏网罗 
　　右天鹅 

　　孔雀 

　　牡丹香吐正春深何处飞来孔雀禽倾国倾城颜色好徘徊似有惜花心 
　　右孔雀 

　　白鹤 

　　缟衣朱顶立亭亭千岁形模　　经啄食定思何处物玉田芝草正青青 
　　右白鹤 

　　○扇面 

　　远来相访故人家花落东风日易斜布袜青鞋行巳惯不访途路有三叉 

　　○畵二首 

　　瞿昙一学便超群十载辞家住白云占断洞天林屋地青山不许世人分 
　　石路崎岖近却遥抱琴将赴隐人招茅堂只在云深处骑马看山过野桥 

　　○画 

　　泉落高峯别样清奔流无异玉河□□将绿绮弹秋水相呼潺溪一派声 
　　朔风吹雪洒渔蓑水泛鱼鳞钓不多薄暮收纶归去远昔年重唱濯缨歌 
　　松花频饮饮中仙半带微酣不醉眠两腋清风箕踞坐还将白眼望青山 

　　○题汤汝鸣所藏葵丘 

　　一枕春酣起较迟落花啼鸟掩芳茨涧边南去无多路有客相过竟不知 

　　○石榴鹦鹆 

　　石榴枝袅夏风凉鹦鹆双双闹日阳啄取锦囊红子破甘浆流出带清香 

　　○桃花白头 

　　青枝翠叶弄光晖一雨初晴万颗肥彷佛王孙金弹子幽禽何事不飞惊 

　　○金桃畵眉 

　　陇山鹦鹉啄金桃空翠霏霏湿羽毛若得畵眉枝上立金衣一色更清高 

　　○松阴书舍为顾廷尚题 

　　松树生阴草舍孤右披经史左披图长材莫向清时老正好登庸作大夫 

　　○林禽山鹊 

　　仙露如珠泻碧空名园珍果熟秋风林擒味好来山鹊啄破枝头数点红 

　　○僧畵 

　　无声图畵有声诗留向禅房几岁时白鹤未归华表柱一回披诵一相思 

