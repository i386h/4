<!-- { "loadSidebar": true } -->
　　相望早春日烟华杂如雾复此佳丽人含情结芳树绮罗已自怜萱风多有趣去来徘徊者佳人不可遇
　　谢朓
　　早翫华池隂复影沧洲枻旑旎芳若斯葳蕤纷可结霜下桂枝铺怨与飞蓬折不厠玉盘滋谁怜终委絶
　　有所思　　　　　　　　　　汉古辞【其词大畧言有所思乃在大海南何用问遗君双珠瑇瑁簪闻君有他心烧之当风扬其灰魏改曰应帝期言文帝以圣徳受命应运期也吴曰从厯数言孙权从图箓之符而建大号晋曰惟庸蜀言文皇帝既平万乘之蜀封建万国复五等之爵宋何承天惟言孝养若王融如何有所思梁刘绘别离安可再但言离思而巳】
　　有所思乃在大海南何用问遗君双珠瑇瑁簪用玉绍缭之闻君有他心拉杂摧烧之摧烧之当风扬其灰从今已往勿复相思相思与君絶鸡鸣狗吠兄嫂当知之妃呼豨秋风肃肃晨风飔东方须臾髙知之
　　应帝期　　　　　　　　　　魏缪袭
　　应帝期于昭我文皇厯数承天序龙飞自许昌聪明昭四表恩徳动遐方星辰为垂耀日月为重光河洛吐符瑞草木挺嘉祥麒麟步郊野黄龙游津梁白虎依山林凤凰鸣髙冈考图定篇籍功配上古羲皇羲皇无遗文仁圣相因循期运三千歳一生圣明君尧授舜万国万国皆附亲四门为穆穆教化常如神大魏兴盛与之为邻
　　从厯数　　　　　　　　　　吴韦昭
　　从厯数于穆我皇帝圣哲受之天神明表竒异建号创皇基聪睿协神思徳泽浸及昆虫浩荡越前代三光显精耀隂阳称至治肉角步郊畛凤凰栖灵囿神龟游沼池图谶摹文字黄龙觌鳞符祥日月记览往以察今我皇多绘事上钦昊天象下副万姓意光被弥苍生家户防惠赉风教肃以平颂声章嘉喜大吴隆绰有余裕
　　惟庸蜀　　　　　　　　　　晋傅
　　惟庸蜀僭号天一隅刘备逆帝命禅亮承其余拥众数十万闚隙乘我虚驿骑进羽檄天下不遑居姜维屡防边陇上为荒芜文皇愍斯民厯世受罪辜外谟藩屏臣内谋众士夫爪牙应指授腹心献【一作同】良图良图协成文大【一作乃】兴百万军雷鼓震地起猛势陵浮云逋虏畏天诛面缚造垒门万里同风教逆命称妾臣光建五等纪纲天人
　　有所思篇　　　　　　　　宋何承天
　　有所思思昔人曾闵二子善养亲和顔色奉晨昏至诚烝烝通神明邹孟轲为齐卿称身受禄不贪荣道不用独拥楹三徙既谇礼义明飞鸟集猛兽附功成事毕乃更娶哀我生遘凶旻防罹荼酷备艰辛慈颜絶见无因长懐永思托邱坟
　　王融
　　如何有所思而无相见时宿昔梦颜色阶庭寻履綦髙张更何已引满终自持欲知忧能老为视镜中丝
　　刘绘
　　别离安可再而我更重之佳人不相见明月空在帷共衘满堂酌独敛向隅眉中心乱如雪寜知有所思
　　雉子班　　　　　　　　　　汉古辞【古词云雉子髙飞止黄鹄飞之以千里雄来飞从雌晋改曰于穆我皇言圣皇受命徳合神明也宋何承天曰雉子游原泽篇则言避世之士抗志清霄其视卿相功名犹冰炭之不相入也】
　　雉子班如此之干雉梁无以吾翁孺雉子知得雉子髙飞止黄鹄飞之以千里王可思雄来飞从雌视子趋一雉雉子车大驾马滕被王送行所中尧羊蜚从王孙行
　　于穆我皇　　　　　　　　　晋傅
　　于穆我皇盛徳圣且明受禅君世光济羣生普天率土莫不来庭颙颙六合内望风仰泰清万国雍雍兴颂声大化洽地平而天成七政齐五衡惟平峨峨佐命济济羣英夙夜干干万几是经虽治兴匪荒寜谦道光冲不盈天地合徳日月同荣赫赫煌煌曜幽防三光克从于显天垂景星龙凤臻甘露宵零肃神祗只上灵万物欣载自天効其成
　　雉子游原泽篇　　　　　　　何承天
　　雉子游原泽防懐耿介心饮啄虽勤苦不愿栖园林古有避世士抗志清霄岑浩然寄卜肆挥棹通川隂逍遥风尘外散发抚鸣琴卿相非所眄何况于千金功名岂不美宠辱亦相寻冰炭结六府忧虞纒胸襟当世须大度量巳不克任三复泉流诫自惊良已深
　　圣人出　　　　　　　　　　汉古辞【汉古辞言圣人出隂阳和君之臣明防不道晋曰仲春振旅言大晋申文武之教畋猎以时也】
　　圣人出隂阳和美人出游九河佳人来騑离哉何驾六飞龙四时和君之臣明防不道美人哉宜天子免甘星筮乐甫始美人子含四海
　　仲春振旅　　　　　　　　　晋傅【古圣人出行】
　　仲春振旅大致民武教于时日新师执提工执鼓坐作从节有序盛矣允文允武搜田表祃申法誓遂围禁献社祭允以时明国制文武并用礼之经列车如战大教明古今谁能去兵大晋继天济羣生
　　上邪　　　　　　　　　　　汉古辞【邪一作雅】
　　上邪我欲与君相知长命无絶衰山无陵江水为竭冬雷震震夏雨雪天地合乃敢与君絶
　　太和　　　　　　　　　　　魏缪袭【晋书乐志曰魏武帝使缪袭造鼔吹十二曲以代汉曲改汉上邪为太和言明帝继体承统太和改元徳泽流布也】
　　惟太和元年皇帝践阼圣且仁徳泽为流布灾蝗一时为絶息上天时雨露五谷溢田畴四民相率遵轨度事务征清天下狱讼察以情元首明魏家如此那得不太平
　　化　　　　　　　　　　　吴韦昭
　　化象以天陛下圣真张皇纲率道以安民恵泽宣流而云布上下睦亲君臣酣宴乐激发歌扬妙新修文筹庙胜须时备驾巡洛津康哉泰四海欢忻越与三五邻
　　大晋承运期　　　　　　　　晋傅
　　大晋承运期徳隆圣皇时清晏白日垂光应箓图陟帝位继天正玉衡化行象神明至哉道隆虞与唐元首敷洪化百寮股肱并忠良时太康隆隆赫赫福祚盈无疆
　　上邪篇　　　　　　　　　　何承天
　　上邪下难正众枉不可矫音和响必清端影縁直表大化扬仁风齐人犹偃草圣王既已没谁能至道开春湛柔露代终肃严霜承平贵孔孟政弊侯申商孝公明赏罸六世犹克昌李斯肆滥刑秦民所以亡汉宣隆中兴魏祖宁三方譬彼鍼与石效疾而称良行苇非不厚悠悠何讵央琴瑟时未调改当更张矧乃治天下此要安可忘
　　临髙台　　　　　　　　　　汉古辞【汉古词大畧言临髙台台下水清且寒江有香草目以兰黄鹄髙飞离哉翻闗弓射鹄令我主万年晋曰夏苗田言大晋畋狩顺时为苗除害也何承天云飘然轻举凌太虚言仙道也谢朓云千里常思归但言临望伤懐与古词意并不同】
　　临髙台以轩下下有清水清且寒江有香草目以兰黄鹄髙飞离哉翻闗弓射鹄令我主夀万年收中吾
　　夏苗田　　　　　　　　　　晋傅
　　夏苗田运将徂军国异容文武殊乃命羣吏撰车徒辨其号名赞契书王军啓八门行同上帝居时路建大麾云旗翳紫虚百官象其事疾则疾徐则徐回衡旋轸罢陈弊车献禽享祠烝烝配有虞惟大晋徳防两仪化云敷
　　临髙台篇　　　　　　　　　何承天
　　临髙台望天衢飘然轻举陵太虚擕列子超帝乡云衣雨带乗风翔肃龙驾防瑶台清晖浮景溢蓬莱济西海濯洧盘伫立云岳结幽兰驰迅风游炎州愿言桑梓思旧游倾霄葢靡电旌降彼天涂頽窈防辞僊族归人羣懐忠抱义奉明君任穷达随所遭何为逺想令心劳
　　谢　朓
　　千里常思归登台临绮翼才见孤鸟还未辨连山极四面动清风朝夜起寒色谁知倦游者嗟此故乡忆
　　逺如期　　　　　　　　　　汉古辞【一曰逺期宋书乐志有晚芝曲古今乐録曰汉太乐食举曲有逺期至魏省之晋曰仲秋狝田言大晋虽有文徳不废武事顺时以杀伐也宋何承天云逺期千里客肃驾良辰与古辞不同矣】
　　逺如期益如夀处天左侧大乐万歳与天无极雅乐陈佳哉纷单于自归动如惊心虞心大佳万人还来谒者引乡殿陈累世未尝闻之增夀万年亦诚哉
　　仲秋狝田　　　　　　　　　晋傅
　　仲秋狝田金徳常刚凉风清且厉凝露结为霜白藏司辰苍隼时鹰扬鹰扬犹尚父顺天以杀伐春秋时叙雷霆震威曜进退由钲鼔致禽祀祊羽毛之用充军府赫赫大晋徳芬烈陵三五敷化以文虽安不废武光宅四海永享天之祜
　　逺期篇　　　　　　　　　　何承天
　　逺期千里客肃驾良辰近命城郭友具迩惟懿亲髙门啓双闱长筵列佳賔中堂舞六佾三厢罗乐人箫管激悲音羽毛扬华文金石响髙宇弦歌动梁尘修标多巧捷九剑亦入神迁善自雅调成化由清均主人垂隆庆羣士乐亡身愿我圣明君迩期保万春
　　石流　　　　　　　　　　　汉古辞【古辞不可读晋曰顺天道言仲冬大阅用武修文大晋之徳配天也何承天云石上流水湔湔其波又言子在川上有志不遂立义不同】
　　石流凉阳凉石水流为沙锡以微河为香向始冷将风阳北逝肯无敢与于杨心邪懐兰志金安薄北方开留离藂兰
　　顺天道　　　　　　　　　　晋傅
　　顺天道握神契三时示讲武事冬大阅鸣镯振鼓铎旌旗象虹霓文制其中武不穷武动军誓众礼成而义举三驱役崇仁进止不失其序兵卒练将如阚虎惟阚虎气凌青云解围三面杀不殄羣偃旌麾班六军献享烝修典文嘉大晋徳配天禄报功爵贤飨燕乐受兹百禄嘉万年
　　石流篇　　　　　　　　　　何承天
　　石上流水湔湔其波发源幽岫永归长河瞻彼逝者歳月其偕子在川上惟以增懐嗟我隠忧载劳寤寐遘此百罹有志不遂行年倐忽长勤是婴永言没世悼兹无成幸遇开泰沐浴嘉运缓带安寝亦又何愠古之为仁自求诸巳虚情遥慕终于徒已
　　唐尧
　　【汉务成古词已亡晋曰唐尧言圣皇陟帝立徳化光四表也】
　　唐尧谘务成谦谦徳所兴积渐终光大履霜至坚冰神明道自然河海犹可凝舜禹统百揆元凯以次升禅让应天厯睿圣世相承我皇陟帝位平衡正凖绳徳化飞四表祥气见其征兴王坐俟旦亡主恬自矜致逺由近始覆篑成山陵披图按先籍有其证灵液
　　云　　　　　　　　　　　晋傅【汉古辞亡晋依旧名言圣皇用人各尽其材也】
　　云起丘山祥气万里防龙飞何蜿蜿凤翔何翽翽昔在唐虞朝时见青云际今亲游万国流光溢天外鹤鸣在后园清音随风迈成汤隆显命伊挚来如飞周文猎渭濵遂载吕望归符合如影响先天天弗违辍耕综时纲解褐衿天维元功配二王芬世所稀我皇叙羣才洪烈何巍巍桓桓征四表济济理万机神化感无方髦才盈帝畿丕显惟昧旦日新孔所咨茂哉圣明徳日月同光辉
　　伯益　　　　　　　　　　　晋傅【汉黄爵古辞亡晋曰伯益言赤乌衔书有周以兴今圣皇受命神雀来也】
　　伯益佐舜禹职掌山与川徳侔十六相思心入无间智理周万物下如众乌言黄雀应清化翔集何翩翩和鸣栖庭树徘徊云日间夏桀为无道密网施山河酷祝振纤网当奈黄雀何殷汤崇天徳去其三面罗逍遥羣飞来鸣声乃复和朱雀作南宿凤凰统羽羣赤乌衔书至天命瑞周文神雀今来游为我受命君嘉祥致天和膏泽降青云兰风发芳气阖世同其芬
