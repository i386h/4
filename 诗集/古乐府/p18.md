<!-- { "loadSidebar": true } -->
　　九州不足歩愿得凌云翔逍遥八纮外游目歴遐荒披我丹霞衣袭我素霓裳华盖纷晻蔼六龙仰天骧曜灵未移景倐忽造昊苍阊阖启丹扉双阙耀珠光徘徊文昌殿登陟太微堂上帝休西櫺羣后集东厢带我琼瑶佩漱我沆瀣浆踟蹰玩灵芝徙倚弄华芳王子奉仙药羡门进竒方服食享遐纪延夀保无疆
　　逺游篇　　　　　　　　　　曹　植【楚辞逺游章句曰悲峕俗之廹阨兮愿轻举而逺游质菲薄而无因兮焉托乘而上浮王逸云逺游者屈原之所作屈原履方直之行不容于世困于防佞无所告诉乃思与仙人俱逰戯周歴天地无所不至焉】
　　逺游临四海俯仰观洪波大鱼若曲陵承浪相经过灵鼇戴方丈神岳俨嵳峩仙人翔其隅玉女戯其阿琼蘂可疗饥仰首吸朝霞昆仑本吾宅中州非我家将归谒东父一举超流沙鼓翼舞峕风长啸激清歌金石固易弊日月同光华齐年与天地万乘安足多
　　仙人篇　　　　　　　　　　曹　植【乐府广题曰秦始皇三十六年使博士为仙眞人诗游行天下令乐人歌之曹植仙人篇曰仙人揽六着言人生如寄养羽翼徘徊九天以从韩终王乔于天衢也齐陆瑜有仙人揽六着篇盖出于此】
　　仙人揽六着对博泰山隅湘娥拊琴瑟秦女吹笙竽玉樽盈桂酒河伯献神鱼四海一何局九州安所如韩终与王乔要我于天衢万里不足歩轻举凌太虚飞腾逾景云高风吹我躯廻驾观紫微与帝合灵符阊阖正嵳峩双阙万丈余玉树扶道生白虎夹门枢驱风游四海东过王母庐俯观五岳间人生如寄居濳光养羽翼进趣且徐徐不见轩辕氏乘【一作升】龙出鼎湖徘徊九天上与尔长相须
　　仙人揽六着篇　　　　　　　齐陆瑜
　　九仙防欢赏六着且娱神戯谷闻余地铭山忆旧秦避敌情思巧论兵势重新问取南皮夕还笑拂碁人
　　飞龙篇　　　　　　　　　　曹　植【楚辞离骚曰为余驾飞龙兮杂瑶象以为车曹植飞龙篇亦言求仙者乘飞龙而升天与楚辞同意按琴曲亦有飞龙引】
　　晨游泰山云雾窈窕忽逢二童顔色鲜好乘彼白鹿手翳芝草我知真人长跪问道西登玉堂【一作台】金楼复道授我仙药神皇所造教我服食还精补脑夀同金石永世难老
　　闘鸡篇　　　　　　　　　　曹　植【春秋左氏传曰季郈之鸡闘季氏介其鸡郈氏为之金距杜预云芥子播其羽也或曰以胶沙播之为介鸡邺都故事曰魏明帝太和中筑闘鸡台赵王石虎亦以芥羽漆砂闘鸡于此故曹植诗云闘鸡东郊道走马长楸间是也】
　　游目极妙伎清听厌宫商主人寂无为众賔进乐方长筵坐戯客闘鸡观闲房羣雄正翕赫双翘自飞扬挥羽邀清风悍目发朱光觜落轻毛散严距往往伤长鸣入青云扇翼独翺翔愿防狶膏助常得擅此塲
　　阊阖篇　　　　　　　　　　梁武帝【张衡西京赋曰表嶤阙于阊阖阊阖天门也立高阙以象之薛综云紫防宫门名曰阊阖也阊阖篇盖出于此】
　　西汉本佳妍金马望甘泉卫尉屯兵士期门晓漏传犹重河东赋欲以追神仙羽骑凌云转阊阖带空悬长旗扫月窟鳯迹辗星躔但使丹砂就能令亿万年
　　西长安行　　　　　　　　　傅　【乐府觧题曰西长安行晋傅休奕云所思兮向在乃在西长安其下因叙别离之意也三辅旧事曰长安城以北斗周地图记曰长安城南为南斗形北为北斗形通典曰汉高帝自栎阳徙都长安至惠帝方发人徙筑城即长安西北古城是也】
　　所思兮何在乃在西长安何用存问妾香防双珠环何用重存问羽爵翠琅玕今我兮问君更有兮异心香亦不可烧环亦不可沉香烧日有歇环沉日自深
　　北风行　　　　　　　　　　鲍　照【北风本卫诗也北风诗曰北风其凉雪其雱传曰北风寒凉病害万物以喻君政暴虐百姓不亲也若鲍照北风凉伤北风雪而行人不归与卫诗异矣】
　　北风凉雨雪雱京洛女儿多严妆遥艶帷中自悲伤沉吟不语若为【一作有】忘问君何行何当归若使妾坐自伤悲虑年至【一作去】虑顔衰情易复恨难追
　　防唫行　　　　　　　　　　谢灵运【防唫行其致与吴趍同防谓防稽谢灵运防唫行曰咸共聆防唫】
　　六引缓清唱三调伫繁音列筵皆静寂咸共聆防唫防唫自有初请从文命敷敷绩壶冀始刋木至江汜列宿炳天文负海横地理连峯竞千仞背流各百里滮池溉粳稻轻云暧松杞两京愧佳丽三都岂能似层台指中天高墉积崇雉飞燕跃广途鹢戯清沚肆呈窈窕容路曜防姢子自来弥世代贤达不可纪勾践善废兴越叟识行止范蠡出江湖梅福入城市东方就旅逸梁鸿去桑梓牵缀书土风辞殚意未巳
　　苦热行　　　　　　　　　　鲍　照【乐府觧题曰苦热行备言流金烁石火山炎海之艰难也若鲍照云赤阪横西阻火山赫南威言南方瘴疠之地尽节征伐而赏之太薄也】
　　赤阪横西阻火山赫南威身热头且痛鸟堕魂来归汤泉发云潭焦烟起石圻日月有恒昏雨露未尝晞丹蛇逾百尺蜂盈十围含沙射流影吹蛊病行晖瘴气昼薫体菵露夜沾衣饥猿莫下食晨禽不敢飞毒泾尚多死渡泸寕具腓生躯蹈死地昌志登【一作高】祸机戈船荣既薄伏波赏亦微爵轻君尚惜士重安可希
　　前缓声歌　　　　　　　　　　古辞【按缓声本谓歌声之缓非言命也晋陆机前缓声歌曰游仙聚灵族髙防曽城阿言将前慕仙游冀命长缓欲流声于歌曲也】
　　水中之马必有陆地之船但有意气不能自前心非木石荆根株数得覆盖天当复思东流之水必有西上之鱼不在大小但有朝于复来长笛续短笛欲今皇帝陛下三千万
　　晋陆机
　　游仙聚灵族高防曾城阿长风万里举庆云郁嵯峨宓妃兴洛浦王韩起太华北征瑶台女南要湘川娥肃肃霄驾动翩翩翠盖罗羽旗栖琼鸾玉衡吐鸣和大容挥高洪崖发清歌献酬既巳周轻举乘紫霞总辔扶桑枝【一作底】濯足汤谷波清辉溢天门垂庆惠皇家
　　结客少年塲　　　　　　　　鲍　照【言轻生重义慷慨以立功名也广题曰汉长安少年杀吏受财报仇相与探丸为弹探得赤丸斫武吏探得黑丸杀文吏尹赏为长安令尽捕之长安中为之歌曰何处求子死桓东少年塲生时谅不谨枯骨复何塟按结客少年塲言少年时结任侠之客为游乐之塲终而无成故作此曲也】
　　騘马金络头锦带佩吴钩失意杯酒间白刅起相讐追兵一旦至负劔远行游去乡三十载复得还旧邱升高临四关【一作塞】表里望皇州九衢平若水双阙似云浮扶宫罗将相夹道列王侯日中市朝满车马若川流击钟陈鼎食方驾自相求今我独何为轗怀百忧
　　轻薄篇　　　　　　　　　　晋张华【轻薄篇言乘肥马衣轻裘驰逐经过为乐与少年行同意何逊云城东美少年是也】
　　末世多轻薄骄或好浮华志气能【一作既】放逸赀财亦丰奢被服极纎丽肴膳尽柔嘉僮仆余梁肉婢妾蹈绫罗文轩树羽盖乘马鸣玉珂横簮刻玳瑁长鞭错象牙足下金鑮履手中双莫邪賔从焕络绎侍御何芬葩朝与金张期暮宿许史家甲第靣长街朱门赫嵯峨苍梧竹叶清宜城九醖醝浮醪随觞转素蚁自跳波美女与齐赵妍唱出西巴一顾倾国城千金不足多北里献竒舞大陵奏名歌新声逾激楚妙妓絶阳阿鹤降浮云鱏鱼跃中河墨翟且停车展季犹咨嗟淳于前行酒雍门坐相和孟公结重关賔客不得蹉三雅来何迟耳热眼中花盘按互交错坐席咸喧哗簮珥或堕落冠冕皆倾邪酣饮终日夜明灯朝霞絶缨尚不尤安能复顾他留连弥信宿此欢难可过人生若浮寄年时忽蹉跎促促朝露期荣乐遽几何念此肠中悲涕下自滂沱但畏执法吏礼防且切磋
　　梁何逊
　　城东【一作长安】美少年重身轻万亿柘弹随珠丸白马黄金饰长安九逵上青槐防道植毂击晨巳喧肩排暝不息走狗东西望牵牛向南直相期百戯傍去来三市侧象床沓绣被玉盘传绮食大姊【一作娼女】掩扇歌小妹【一作妇】开帘织相看独隠笑见人还敛色黄鹤悲故羣山枝咏新识乌飞过客尽雀聚行龙匿酌羽方厌厌此时欢未极
　　游猎篇　　　　　　　　　梁刘孝威【梁刘孝威游猎篇云之罘讲射所上林娱猎塲备言游行射猎之事亦谓之行行游且猎篇是也】
　　之罘讲射所上林娱猎塲选徒骄楚客诏狩夸胡王罕车已戒道风乌复启行佽飞具罾缴材官命蹶张髙罝掩月兔劲矢射天狼蹠地不遑免排虚岂及翔日暮钩陈转风清铙吹扬归来宴平乐宁肯带禽荒
　　鸣鴈行　　　　　　　　　　鲍　照【卫匏冇苦叶诗曰雝雝鸣鴈旭日始旦郑康成云鴈者随阳而处似妇人从夫故昏礼用焉雝雝声和也鸣鴈行盖出于此】
　　雝雝鸣鴈鸣正旦齐行命侣入云汉中夜相失羣离乱留连徘徊不忍散憔悴容仪君不知辛苦霜雪【一作风雪】亦何为
　　东飞伯劳歌　　　　　　　　　古辞
　　东飞伯劳西飞燕黄姑织女时相见谁家女儿对门居开顔发艳照里闾南窻北牖桂月光罗帷绮帐脂粉香女儿年几十五六窈窕无双顔如玉三春巳暮花从风空留可怜谁与同
　　晨风行　　　　　　　　　　梁王循【晨风本秦诗也晨风诗曰鴥彼晨风郁彼北林传曰鴥疾飞貌晨风鹯也言穆公招贤人贤人往之疾如晨风之入北林也王循雾开九曲渎沈氏理檝令舟人但歌晨朝之风尔】
　　雾开九曲渎风起千金堤岸回分野迳林际成牛蹊鳬随落潮去日傍绮霞低望目轻舟隠瑟瑟逺蹇凄还眺小平急宴语方难齐
　　梁范静妻沈氏
　　理檝令舟人停舻息旅泊河津念君劬劳冒风尘临路挥袂泪沾巾飚流劲润逝若飞山髙帆急絶音徽留子句句独言归中心茕茕将依谁风弥叶落永离索神往形返情错漠循带易缓愁难却心之忧矣颇销铄
　　空城雀　　　　　　　　　　鲍　照【鲍照空城雀云雀乳四鷇空城之阿言轻飞近集茹腹辛伤免罗网而已】
　　雀乳四鷇空城之阿朝拾野粟夕饮水阿髙飞畏鸱鸢下飞畏网罗辛伤伊何言怵迫良巳多诚不及青鸟逺食玉山禾犹胜吴宫燕无罪得焚窠赋命有厚薄长叹欲如何
　　自君之出矣　　　　　　　宋孝武帝【汉徐干有室思诗五章其第三章曰自君之出矣明镜暗不治思君如流水无有穷已时自君之出矣盖起于此齐虞羲亦谓之思君去时行】
　　自君之出矣金翠闇无精思君如日月囘还昼夜生
　　刘义恭
　　自君之出矣笥锦废不开思君如清风暁夜常徘徊
　　齐虞羲
　　自君之出矣杨栁正依依君去无消息唯见黄鹤飞关山多险阻士马少光辉流年无止极君去何时归
　　长相思　　　　　　　　　宋吴迈逺【古诗曰客従逺方来遗我一书札上言长相思下言乆离别李陵诗曰行人难久留各言长相思蘓武诗曰生当复来归死当长相思长者乆逺之辞言行人乆戍寄书以遗所思也古诗又曰客从逺方来遗我一端绮文采双鸳鸯裁为合欢被着以长相思缘以结不解谓被中着绵以致相思绵绵之意故曰　长相思又有千里思与此同类梁昭明太子正言相思之意】
　　晨有行路客依依造门端人马风尘色知従河塞还时我有同栖结宦游邯郸将不异客子分饥复共寒烦君尺帛书寸心従此殚遣妾长憔悴岂复歌笑顔檐隠千霜树庭枯十载兰经春不举袖秋落宁复看一见愿道意君门已九关虞卿弃相印担簦为同欢闺隂欲早霜何事空盘桓
