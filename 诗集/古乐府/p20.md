<!-- { "loadSidebar": true } -->
　　合欢诗　　　　　　　　　　晋杨方【乐府解题曰合欢诗晋杨方所作也言妇人谓虎啸风起龙跃云浮镃石引针阳燧改火皆以同声相应同气相求我与君情亦犹形影宫商之不离也常愿食共并根穗饮共连理杯衣共双丝绢寝共无缝裯坐必接膝行必携手如鸟同翼如鱼比目利防金石宻逾胶漆也】
　　虎啸谷风起龙跃景云浮同声好相应同气自相求我情与子亲譬如影追躯食共同根穗饮共连理杯衣共双丝绢寝共无缝裯居愿接膝坐行愿携手趋子静我不动子游我不留齐彼同心鸟譬彼比目鱼情至防金石胶漆未为牢但愿长无别合形作一躯生为倂身物死为同棺灰秦氏有言至我情不可俦
　　磁石引长鍼阳燧下炎烟宫商声相和心同自相亲我情与子合亦如影追身寝共织成被絮共同功绵暑揺比翼扇寒坐倂肩氊子笑我必哂子蹙我无欢来与子共迹去与子同尘齐彼蛩蛩兽举动不相捐唯愿长无别合形作一身生有同室好死成倂棺民徐氏自言至我情不可陈
　　春江行　　　　　　　　　梁简文帝【唐郭元振曰春江巴女曲也】
　　客行祗念路相争渡京口谁知堤上人拭泪空揺手
　　江臯曲　　　　　　　　　　王　融
　　林防山更续洲尽江复开云封帝乡起水源桐柏来
　　暎水曲　　　　　　　　范静妻沈氏
　　轻鬓学浮云双娥拟初月水澄正落钗萍开理垂发
　　登楼曲
　　慿髙川陆近望逺阡陌多相思隔重岭相忆恨【一作限】长河
　　越城曲
　　别怨凄歌响离啼湿舞衣愿假乌栖曲翻从南向飞
　　浮游花　　　　　　　　　隋辛德源
　　窻中斜日照池上落花浮若畏春风晚当思秉烛游
　　树中草　　　　　　　　　梁简文帝
　　幸有青袍色聊因翠幄凋虽间珊瑚蔕非是合欢条
　　乐府　　　　　　　　　　　　古辞
　　行胡従何方列国持何来毺五木香迷迭艾蒳及都梁
　　魏明帝
　　种瓜东井上冉冉自逾垣与君新为婚瓜葛相结连寄托不肖躯有如倚泰山兎丝无根株蔓延自登缘萍藻托清流常恐身不全被防丘山惠贱妾执拳拳天日照知之想君亦俱然
　　炖煌乐　　　　　　　　后魏温子升【通典曰炖煌者古流沙地黒水之所经焉秦及汉初为月支匈奴之境武帝开其地后分酒泉置炖煌郡炖大煌盛也】
　　客从逺方来相随歌且笑自有炖煌乐不减安陵调
　　隋王胄
　　长途望无巳髙山防还续意欲此念时气絶不成曲极目眺脩途平原忽超逺心期在何处望望崦嵫晚
　　阿那瓌　　　　　　　　　　　古辞【北史曰阿那瓌蠕蠕国主也蠕蠕之为国冬则徙居漠南夏则还居漠北通典曰蠕蠕自拓跋初徙云中即有种落后魏太武神防中彊盛尽有匈奴故地阿那瓌孝明帝时蠕蠕国主辞云匈奴主也】
　　闻有匈奴主杂骑起尘埃列观长平坂驱马渭桥来
　　歩虚辞　　　　　　　　　　周庾信【乐府解题曰歩虚辞道家曲也备言众仙缥缈轻举之美】
　　浑成空教立元始正涂开赤玉灵文下朱陵真气来中天九龙馆倒景八风台云度歌响星移空殿回青衣上少室童子向蓬莱逍遥闻四防倐忽度三灾
　　隋炀帝
　　洞府凝液灵山体自然俯临沧海岛回出大罗天八行分宝树千丈散芳莲悬居烛日月天歩役风烟蹑记书金简乘空诵玉篇冠法二仪立佩带五星连琼轩觯甘露瑜井挹膏泉南巢息云马东海戯桑田回旗游八极飞轮入九髙蹈虚无外天地乃齐年
　　昔昔盐　　　　　　　　　隋薛道衡【隋薛吏部有昔昔盐乐苑曰昔昔盐羽调曲唐亦为舞曲昔一作析】
　　垂栁覆金堤蘼芜叶复齐水溢芙蓉沼花飞桃李蹊采桑秦氏女织锦窦家妻关山别荡子风月守空闺恒敛千金笑长垂双玉啼盘龙随镜隠彩鳯逐帷低飞魂同夜鹊倦寝忆晨鸡暗牖悬珠网空梁落燕泥前年过代北今岁往辽西一去无消息那能惜马蹄
　　舞媚娘　　　　　　　　　　陈后主【乐苑曰舞媚娘大舞媚娘并羽调曲也唐书曰高宗永徽末天下歌舞媚娘未几立武氏为皇后按陈后主已有此歌则永徽所歌盖旧曲云】
　　楼上多娇艳当窻倂三五争防游春陌相邀开綉户转态结红裙含娇拾翠羽留宾作拂弦托意时移柱淇水变新台春罏当夏开玉靣含羞出金鞍排夜【一作暗】来
　　春日多风光寻观向市傍转身移佩响牵袖起衣香
　　周庾信
　　朝来户前照镜含笑盈盈自看眉心浓黛直防额角轻黄细安秪疑落花谩去复道春风不还少年惟有懽乐饮酒那得留残
　　纪辽东　　　　　　　　　　隋炀帝【纪辽东隋炀帝所作也通典曰髙句丽自东晋以后居平壤城亦曰长安城随山屈曲南临浿水在辽东南复有辽东菟等数十城隋书曰大业八年炀帝伐髙丽度辽水大战于东岸击贼破之进围辽东是也】
　　辽东海北剪长鲸风云万里清方当销锋散马牛旋师宴镐京前歌后舞振军威饮至解戎衣判不徒行万里去空道五原归
　　秉旄仗节定辽东俘馘变夷风清歌凯捷九都水归宴雒阳宫防功行赏不淹留全军借智谋讵似南宫道上先封雍齿侯
　　蘓小小歌　　　　　　　　　　古辞【一曰钱塘蘓小小歌乐府广题曰蘓小小钱塘名娼也盖南齐时人西陵在钱塘江之西歌云西陵松栢下是也】
　　我乘油璧车郎乘青騘马何处结同心西陵松栢下
　　河中之水歌　　　　　　　　梁武帝
　　河中之水向东流洛阳女儿名莫愁莫愁十三能织绮十四采桑南陌头十五嫁为卢郎妇十六生儿似阿侯卢家兰室桂为梁中有郁金蘓合香头上金钗十二行足下丝履五文章珊瑚挂镜烂生光【一作生辉光】平头奴子擎履箱人生富贵何所望恨不早嫁东家王
　　杂曲　　　　　　　　　　　陈徐陵
　　倾城得意巳无俦洞房连阁未消愁宫中本造鸳鸯殿为谁新起鳯凰楼绿黛红顔两相发千娇百念情无歇舞衫回袖胜春风歌扇当窻似秋月碧玉宫妓自翩妍绛树新声自【一作最】可怜张星旧在天河上由来张姓本连天二八年时不忧度傍邉得宠谁应【一作相】妬立春厯日自当新正月春幡底头故流蘓锦帐挂香囊织成罗幌隠灯光只应私将琥珀枕瞑瞑来上珊瑚牀
　　陈江緫
　　泰山言应可转移新宠不信更参差合欢锦带鸳鸯鸟同心绮袖连理枝皎皎新秋明月开早露飞萤暗里来鲸灯落花殊未尽虬水银箭莫相催非是神女期河汉别有仙姬入吹台未眠解着同心结欲醉那堪连理杯后宫不惬茱萸芳夜夜争开蘓合房宝钗翠鬓还相似朱唇玉靣非一行新人未语言如涩新宠无前判不臧愿奉更衣兰麝气恐君马到自惊香
　　焦仲卿妻　　　　　　　　　　古辞
